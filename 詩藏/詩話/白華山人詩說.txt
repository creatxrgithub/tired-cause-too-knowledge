白華山人詩說

﹝淸﹞厲志撰

●白華山人詩說卷一

所謂「不薄今人愛古人」者﹐此須活著﹐古之中亦有今在﹐不必盡取今人也。如漢﹑魏以逮陳﹑隋﹑漢﹑魏﹑晉﹑宋是古﹐齊﹑梁﹑陳﹑隋是今。全唐之詩﹐初盛是古﹐中晚是今。學古體詩者﹐就古之古學之﹔學近體詩者﹐就古之今學之。自玆以下﹐亦竟非無可取法者﹐但間有可取法者﹐仍是從古之古﹑古之今來也。

學古人最難﹐須以我之性情學問﹐暗暗與古人較計﹐所爭在神與气﹐貌襲者不足道也。

直而能曲﹐淺而能深﹐文章妙訣也。有大可發揮﹐絕可議論﹐而偏出以淺淡之筆﹐簡淨之句﹐後人之𨿽什佰千萬而莫能過者﹐此《三百篇》之眞旨﹐漢﹑魏人間亦有之。

少陵在唐人中固是天廏神駿﹐生平好作馬詩﹐無一首不佳﹐亦無一首不爲自己寫照。讀至「顧影驕嘶自矜寵」﹐千載下令人淚落盈把。

漢﹑魏七古皆諧適條暢﹐至明遠獨爲亢音亮節﹐其間又迥辟一途。唐王﹑楊﹑盧﹑駱猶承奉初軌﹐及李﹑杜天才豪邁﹐自出機杼﹐然往往取法明遠﹐因此又變一格。李﹑杜外﹐髙﹑岑﹑王﹑李亦擅盛名﹐惟右丞頗多弱調﹐常爲後人所議。吾謂其尙有初唐風味﹐於聲調似較近古耳。

予小時頗喜作了然語﹐後知其不可﹐痛攺之。夫作詩之異於說話者﹐以其有所醞釀而出﹐非若說話之可以直情逕遂也。故𨿽語極淸脆﹐亦極有趣味﹐𨿽人人稱誦之﹐而予終以爲不然。

任著一口气﹐逞著一管筆﹐滔滔寫來﹐自爲大才﹐亦殊非不佳﹐只是去古遠了。

人讀太白詩﹐曰此李詩也。讀少陵詩﹐曰此杜詩也。不知李﹑杜仍不是自己生造出來﹐不過古人善於學古﹐無甚痕迹﹐細心求之﹐其鍼綫分明在也。

阮步兵《詠懷》詩﹐有說是本《雅》﹐有說是本《騷》﹐皆言肖其神耳。於此可以悟前人學古之妙。

王介甫采集杜詩﹐辧別眞僞﹐可謂巨眼人也。而於太白詩﹐以爲「識見污下」﹐何其能識杜詩者﹐不能識李詩耶﹖

意味气韻﹐古人各有專長﹐少陵實能兼之。常將此四者並聚胸中﹐偶一感觸﹐遂並起而應之﹐故其詩獨勝人一地。後人不能具此四美在胸﹐如何能學步也﹗

偶讀少陵《得捨弟消息》「風吹紫荊樹﹐色與春庭暮」八句﹐覺其情意之厚﹐隨所遇而無不足﹐靈均﹑思王﹐亦只此一副情意耳。

「色與春庭暮」﹐「春庭」二字﹐能包得許多色澤在內﹐粗心人恐未之省也。

古今詩人﹐推思王及《古詩》第一﹐陶﹑阮﹑鮑﹑左次之﹐建安﹑六朝又次之。惟少陵能兼綜其意與气﹐太白能兼綜其情與韻。但情韻中亦有意气在﹐意气中亦有情韻在﹐不過兩有偏勝耳。李唐以下之詩﹐安有逾此二公者﹖

王荊公詩﹐山谷以爲學三謝。歐陽公自言學太白﹑退之﹔喜暢快﹐又似長慶。山谷自言學少陵。子瞻學劉夢得﹐學白樂天﹐晚年自言學淵明。諸公所學﹐亦皆所當學也。然不必學諸公﹐學諸公所學可也。諸公惟七言近體﹐有可學處。

太白詩只須用仰﹐少陵詩直須用鉆。

行地之水莫盛於河﹐河之發源實本星宿﹐所謂星宿者﹐以其所出眾也。學問之道﹐何獨不然﹗

詩之所發皆本於情﹐喜怒哀樂一也。讀古人詩﹐其所發𨿽猛﹐其詩仍斂蓄平易﹐不至漫然無節﹐此其所學者深﹐所養者醇也。今人情之所至﹐筆卽隨之﹐如平地注水﹐任勢奔放﹐毫無收束﹐此其所學未深﹐而並不知養耳。

或謂文家必有濫觴﹐但須自己別具面目﹐方佳。予謂「面目」二字﹐猶未確實﹐須別有一種渾渾穆穆的眞气﹐使其融化眾有﹐然後可以獨和一俎。是气也﹐又各比其性而出﹐不必人人同也。體會前人詩便知。

學古詩最要有力﹐有力則堅﹐堅則光焰逼人﹐讀之只覺其筆下自有古气﹐不覺其是學古得來﹐此方是妙手。無力則松﹐松則筋絡散漫﹐讀之興味索然﹐只覺其某句是從某處脫來﹐某字是從某處竊去﹐此便不佳。

古人詩多煉﹐今人詩每不解煉。煉之爲訣﹐煉字﹑煉句﹑煉局﹑煉意﹐盡之矣。而最上者﹐莫善於煉气﹐气煉則四者皆得。所謂煉气之文﹐《三百篇》後竟不多見。

作詩原要有气勢﹐但不可瞋目短後﹐劍拔弩張﹐又不可如曹蜍﹑李志之爲人﹐𨿽活在世上﹐亦自奄奄無生气。其要總在精神內斂﹐光響和發﹐斯爲上乘。

三五歲時﹐隨母往汲﹐天方初霽﹐寥廓明淨﹐仰視之﹐告母曰「天之髙﹐兒知之。」母曰「天之髙﹐孰不知之﹖」又曰「天之髙﹐兒實知之。」母曰「癡矣。天之髙﹐孰不知之﹖」不知目中所見﹐髙之實地﹐與混言髙﹐固自有辧。當時也說不出﹐只自覺天之髙﹐實知之而已。學問中亦有此一境。

太白七古短篇﹐賀季眞稱其爲精金粹玉﹐是眞知太白者。然不讀鮑明遠樂府﹐其佳妙從何處識來﹖

阮亭云「唐詩主情﹐故多蘊藉﹔宋詩主气﹐故多徑露。」吾謂唐詩亦正自有气﹐宋詩但不及其內斂耳。五言古凡率句﹑拙句﹐甚至俗句﹐都還不妨﹐最怕是有懈句。

予在章安﹐有「閒徑糝細花﹐晚气扶幽馨」二語﹐以爲前人或未道及。少陵《大云寺》詩則曰「地淸棲暗芳」。更簡淨矣。

西漢詩直接《三百篇》﹐發源乃是蘇﹑李。李「良時」篇﹐尢爲擅勝。試思《三百篇》中﹐若「良時」篇者﹐何可勝道。

赤堇氏云「昔人以太白比仙﹐摩詰比佛﹐少陵比聖。吾謂仙﹑佛﹑聖猶許人學步﹐惟淵明詩如混沌元气﹐不可收拾。」此評最確。

古樂府《董嬌饒》一篇﹐方舟《漢詩說》以「請謝」句下作問答語解。小隱氏以爲不如作一人語﹐讀其「安得久馨香」一頓﹐接入「秋時」二語﹔下「何時」二語﹐見其本意﹐便結四句﹐煞有意味。如此似較方說更深厚。

秦代周而興﹐觀《小戎》之勇悍﹐《蒹葭》之蕭條﹐大不如《二南》。魏代漢而興﹐觀武帝之激烈﹐文帝之靡曼﹐遠不如西京。是皆以亂繼治﹐其著於音律者裕矣。若吹律而知楚敗﹐聞音而知隋亡﹐則又涓﹑曠之聰﹐審於一時者也。

作詩務在足意﹐意不足﹐詩可不作。每讀古樂府之佳者﹐皆有無限深意在內﹐發而爲文﹐千古不朽。後世徒以時流之筆仗﹐描繪古詞之膚末﹐讀之總不動人心目﹐由其少眞意也。唐人樂府﹐太白最多﹐太白惟借其名目﹐運以己意﹐甚有與古詞絕不相似者﹐此其所以爲佳。

詩到極勝﹐非第不求人解﹐亦並不求己解。豈己眞不解耶﹖非解所能解耳。

初唐五古﹐始張曲江﹑陳伯玉二家。伯玉詩大半局於摹擬﹐自己眞气僅得二三分﹐至若修飾字句﹐固有精深。曲江詩包孕深厚﹐發舒神變﹐學古而古爲我用﹐毫不爲古所拘。

衡論千古作者﹐何從見其髙下﹐所爭在眞气靈气耳。

陸士衡雍容華贍﹐詞穠態遠﹐固足動人﹐惜其心意之所至﹐大半分向詞面上去也。

淵明精勁靜細﹐出以自然﹐後之詩﹐惟曲江庶可無愧。作詩猶雕工也﹐深刻易﹐淺刻難。予每登浮屠﹐同遊者往往及半而止。予必窮其巓﹐始則浩歌﹐繼則大叫﹐叫之不已﹐乃大哭﹐哭畢覺胸中猛气始平。但不知所觸究爲何事﹐豈非少陵所謂「翻百憂」者耶﹖

宋人七言近體﹐甚有可觀者也。

辛卯八月十一夜﹐夢入一堂﹐四隅坐四人﹐皆烏帽緋袍﹐髙觀深目﹐赤面微須﹐同狀貌﹐惟東北隅者﹐兩額有肉角半寸許。予中立悚惶﹐心暗暗若知其爲杜文貞﹐而不敢有所請。次日語葉仲蘭﹐仲蘭曰「想是髙堅前後之意所致耳。」

嘗觀橊樹花棄之穠麗﹐極能動人深情﹐故蔡中郎以之興《翠鳥》﹐曹思王以之興《棄婦》﹐各出精心﹐並獲佳構。由其采色之寓於目者獨殊異﹐而意志之感於內者益悱惻也。

赤堇氏曰「揣摩諸先正﹐要若蜂取眾花之蕊﹐釀而成蜜﹐方是自己家貨。」

詩家之設色﹐要加稚子以丹砂詞絡緯﹐身體本靑色﹐漸變爲朱色。其光彩晶晶然從皮肉內發越於外﹐不是向外面塗抹上去﹐方是眞色。

昌黎詠物﹐古稱好手﹐仗此健筆﹐淋漓揮灑﹐固是明快。至如沈著細致﹐神形俱活﹐獨有少陵。

鮑明遠樂府﹐少陵學其五言﹐太白學其七言﹐各能采擷精髓﹐而自合神丹。

或曰「《三百篇》直抒性情﹐無一不佳﹐請問當日詩人﹐所讀何書﹖」余謂不然﹐不讀書必不能有此。古今人性情皆同﹐惟其薰染不同﹐故文字亦不同。少時聞田歌云「謝豹香花滿山紅﹐癩頭娘子嫁老公。」原其情之所發﹐卽是《周南桃夭》之詩。一文一俚﹐難可裏計﹐由其有無書味薰蒸故耳。

讀張茂先《博陵王宮俠曲》《壯士篇》﹐傅休奕《惟漢行》《苦相篇》《和秋胡行》《明月篇》諸詩﹐亦如三山仙露﹐惟朱艸玉芝﹐使獲其沾漑耳。

心神快爽時﹐則气易粗浮。當此時﹐要平素有實積工夫﹐抒寫之間﹐自然如春云出岫﹐望之蓬蓬勃勃﹐而其噓吐又極自在也。

惟天不知其髙﹐亦不計更有髙於我者﹐其髙終莫得而逾焉。五嶽參錯字內﹐各自雄傑﹐亦無較量尊卑之意﹐以下矗矗者﹐恐未能解脫此想。

赤堇氏云「讀張曲江詩﹐要在字句外追其神味。」又云「曲江詩若蜘蛛之放遊絲﹐一气傾吐﹐隨風捲舒﹐自然成態。初視之若絕不經營﹐再三讀之﹐仍若絕不經營﹐天工言化﹐其庶幾乎﹖」

吾郡光溪王丹山濤﹐予詩友也。嘗記其《爲孫三姊畱別十郎》云「不去誠無計﹐欲行臨鏡遲。紅顏妾自有﹐薄命竟如斯。試帶腰添瘦﹐檢衣心自悲。反憐憔悴影﹐誰使到今時﹖」「亦知未忍別﹐無柰彊相呼。多少傷心語﹐其如一字無。寸心從此訣﹐望眼爲誰枯﹖羞唱《蘼蕪曲》﹐緣君非故夫。」「女子身原賤﹐男兒情亦深。休教今日淚﹐重上別上襟。破鏡前生事﹐量珠再世心。畱將畫眉筆﹐多寫《白頭吟》。」「聞道新郎好﹐風流舊姓溫。玉臺非妾願﹐金屋是君恩。河水不流恨﹐落花空斷魂。他時行馬去﹐愼勿過侯門。」

友人方甫生崧嶽《郊行》云「夕陽如避俗﹐只在遠山紅」。又《山家聯句》云「疏雨不到地﹐竹梢時有聲」。時人呼爲「方疏雨」雲。

予每當風雨時﹐輒喜畫行﹐畫畢視之﹐又不似竹。不似竹便是風雨。畫竹易﹐畫風雨難。然則畫似竹易﹐畫不似竹難。於詩中詠物亦然。

少陵七古《杜鵑》詩有二﹐近來有以「古時杜鵑稱望帝」﹐爲後人僞爲攙入。吾謂詩中細微道理﹐且不暇論﹐總之人能爲此種詩﹐其人必非笨夫﹐必不肯幹此笨事也。

太白姿稟超妙﹐全得乎天﹐其至佳處﹐非其學力心力所能到﹐若天爲引其心力﹐助其學力。千載而下﹐讀其詩只得歸之無可思議﹐卽其自爲之時﹐恐未必一準要好到如此地位。少陵則不然﹐要好到如此地位﹐直好到如此地位﹐惟不能於無意中增益一分﹐亦不欲於無意中增益一分。此二公大分判處。

新興陳雪漁在謙﹐南越詩人也。主講吾邑景行書院﹐因得與交。嘗觀餘詩曰「五言可矣﹐七言散漫﹐當少一『對』字。」余從此會意﹐眞一字師也。

予初遊郡中﹐得遇徐敬夫先生﹐謂余近體如屈翁山﹐古詩如吳淵穎﹐但須取柳柳州詩盡讀之。予因盡讀柳詩﹐並上追陶公﹐旁及王﹑韋﹐自覺稍有進益。

舊作中往往有自以爲佳者﹐一經明眼人點破﹐如一物碎於地﹐心固惜之﹐而終不能用之也。

●白華山人詩說卷二

今人但曉古人文字有心血﹐不知心血亦不易有﹐平時不曾把心鋒用破﹐臨時那瀝得出血來﹗

蘇武詩四言﹐鍾竟陵謂俱是別陵﹔沈歸愚謂首別兄弟﹐次別婦﹐三四別陵。愚以首章前半實是比諭﹐「鹿鳴」以下明出正意﹐分明別友無疑。次章統就夫婦言﹐當是另爲一首。三四又是別友。如此似較二說稍妥。

依題闒貼﹐气必至於庸俗。離題髙騰﹐致每見其超佚。

思王《棄婦》詩﹐顚倒錯雜﹐隨觸而生﹐無語不轉﹐無意不佳﹐與靈均同一忠悃﹐故其構思著筆﹐不期似而適相似。

杜《詠鷹》詩﹐頗本孫馮翊一賦﹐要知用心到至好處﹐𨿽思力沈厚如少陵﹐亦不能再爲加益。

捨髙古而就卑淺﹐期在明顯﹐於文气自然條達。棄卑近而希髙古﹐期在幽奧﹐於文气須防斷塞。

終漢﹑魏﹑六朝之世﹐善學《三百篇》者﹐以淵明爲最。終唐之世﹐善學漢﹑魏﹑六朝﹐以少陵爲最。淵明之於《三百篇》﹐非卽而取之﹐但遙而望之。望之而見﹐無所喜也﹔望而不見﹐亦無所慍。此其所謂淵明之詩也。少陵之於漢﹑魏﹐少陵猶土也﹐漢﹑魏猶糞壅也﹐糞壅入於土中﹐久之亦變爲土﹐則土之所以厚﹐土之所以大也。於六朝風格遒峻﹐音韻響切﹐可取法者﹐得十數家。下此猶繪畫之於丹碧﹐但取用色澤而已。

今人見略遵榘矱﹐謂摹擬漢﹑魏﹑三唐﹐殊有形迹。然其所自爲者﹐亦皆宋﹑元諸家面貌。夫摹擬漢﹑魏﹑三唐﹐固有形迹﹐彼摹擬宋﹑元人﹐豈獨無形迹耶﹖且自古文人﹐何一不有師承﹐要在善學而已。

能在閒句上﹑淡句上見力量﹐能於無字外﹑無象外摹神味﹐此眞不愧好手。

赤堇氏云「古來詩人﹐如孟東野一生坎■﹝土稟﹞﹐可謂極矣。而後世之名﹐又被東坡『郊寒島瘦』一語論定﹐且讀孟詩﹐亦無甚許可。究之平心而論﹐郊﹑島何可同日語也﹖只如昌黎之於二公﹐亦已顯然。東野詩具在﹐並可細心一觀﹐何老髯之疏忽至此耶﹖」

古人作詩﹐因題得意﹐本是虛懸無著﹐偶有與時事相隱合者﹐遂牽彊附會﹐徒失眞旨。不如古人之詩﹐如仁壽殿之鏡﹐向著者自然了了寫出﹐於鏡無與也。孫幼連云「吾儕作詩﹐非有心去湊合人事﹐是人事偶然來撞著我﹐卽以我爲人事而發亦可。」亦卽此意也。

少陵近體﹐於雙聲疊韻極其講究﹐此卽所謂「律細」也。赤堇氏云「蓋其務在兩兩屬對者﹐無他﹐欲聲相和耳。」

六朝專事鋪陳﹐每傷於詞繁意寡。然繁詞中能貫以健气行者﹐其气大是可學。此卽建安余風﹐唐賢亦藉以爲筋力者也。

今人作詩﹐气在前﹐以意尾之。古人作詩﹐意在前﹐以气運之。气在前﹐必爲气使﹐意在前﹐則气附意而生﹐自然無猛戾之病。

劉公幹詩﹐讀之亦無甚深意。意依情生﹐情厚則意與俱厚﹐只覺纏綿悱惻﹐縈繞簡編﹐十日不散。其詩之勝人處﹐實其情之過人所致。

少陵多馬詩﹐昌黎愛之﹐變而爲文﹐亦見古人善學處。

昌黎《送溫處士赴何陽軍序》﹐實以少陵《送長孫侍禦赴武威判官》作骨﹐此公輸服老杜﹐乃至於是。

嵇叔夜詩﹐幽郁內積﹐因感遂發。如縛雛鳳投枳棘中﹐搶其羽毛﹐激其哀響﹐本無久活之理。

文姬婦人﹐魏武英雄﹐兩人作詩﹐如出一手。至《薤露》與《悲憤》並觀﹐尢不可辧﹐眞乃怪事。

樊榭老人詩﹐有精心密慮﹐結形構巧﹐此其上者。有工於造句﹐詞淸意潔﹐此其次者。有逞情拈弄﹐隨手付發﹐此其下者。今人但取其人誦習之﹐遂沿爲風俗﹐名曰浙派。吾謂能取法其上﹐更探其淵源所從出﹐則流爲派別﹐當不至如是而已。

顏光祿問鮑明遠曰「我與靈運如何﹖」以光祿才望之大﹐震乎一時﹐猶虛心折衷於後輩﹐古人不可及也。

鎭海姚梅伯云「只如作書畫﹐似與讀書不相干。然亦要書味深醇者爲之﹐猶之糞壅在田土上﹐而種植之物自然穮嫩。」此論極明快。

川澮能益江河﹐江河不能益川澮﹐由川澮髙﹐江河下也。川澮能下於江河﹐則江河之益川澮﹐盈科後進﹐豈有吝哉﹗

毗陵黃仲則﹐詩人也﹐而天獨不予以年﹐惜哉﹗蓋其气詣之醇﹐實時下所罕覯耳。

李東川七古固是雄俊﹐五古如風行水上﹐幾莫測其自來。

學古人須要學得著古人情意極盡處﹐我的心思知慮﹐一直要追到古人極盡處﹐此方是學者。

唐人《落日》詩﹐有「古道少人行﹐秋風動禾黍」之句﹐使易其題﹐爲晚步﹐爲郊行﹐便不大佳﹔因題是《落日》﹐遂覺神希味永﹐玩索不盡。古人制題之妙﹐後來有幾輩省得﹗

毗陵惲子居先生云「乾﹑嘉諸文士﹐諱言一个『法』字﹐因怕死於法﹐乃竟至於無法﹐此又過也。」

學韓古詩﹐須要避韓用韻。

甚矣讀詩之難也﹗昔時觀杜﹑岑二公《慈恩寺塔》詩﹐覺杜不如岑。又數年﹐覺杜亦不下於岑。比來細觀之﹐岑只極題中之妙﹐而杜之所包者甚廣。凡人平素郁抱﹐每值登臨﹐輒欲抒寫。少陵胸中所積無盡﹐所歷又極髙妙﹐寫登望境界﹐只題面耳。故其前半曰「翻百憂」﹐曰「追冥搜」﹐至「回首」以下﹐皆其「憂」也﹐皆其「冥搜」也。其生平皆於此而會也。「叫虞舜」者﹐觸於「蒼梧」也。其下若可解﹐若不可解﹐非解所能解﹐是卽三閭大夫之苦衷也。中間用「羲和」﹑「少昊」﹐與「虞舜」隱隱相關動﹐讀之了若無意﹐吾恐其皆有苦心在也。苦以嘉州之作方之﹐不誠有小大之殊乎﹖

到一名勝之所﹐似乎不可無詩﹐因而作詩﹐此便非眞性情﹐斷不能得好詩。必要胸中本有詩﹐偶然感觸﹐遂一湧而出﹐如此方有好詩。

東坡云「讀少陵詩﹐要知詩外尙有事在﹐如此方覺其味之厚。」

予嘗與徐晦廬先生偶然論列﹐竊以宋詩當推梅直講爲最﹐先生曰「此謝山之說也。」又以國初推愚山爲最﹐曰「此又謝山之說。」予頗喜所見有合於前人也。

陳伯玉《感遇》諸詩﹐實本阮步兵《詠懷》之什。顧阮公詩如玉溫醴醇﹐意味深厚﹐探之無窮。拾遺詩橫絕頹波﹐力亦足以激發﹐而气未和順﹐未可同日語也。

張﹑王樂府﹐出語稚嫩﹐意少眞誠﹐何足爲後人法﹗

喬知之詩﹐筆意淸警﹐大擬晉之石崇。而窈娘之見奪﹐與綠珠適相似﹐亦一奇事。

思王詩回環曲折﹐展轉相生﹐文章之道﹐燦然大備。後世學步﹐如何讓少陵一人﹐獨探其祕﹖

讀康樂詩﹐但學其整括﹐是從思王來也。

人謂我將學李﹐我將學杜。要知李﹑杜就古人學﹐而不能便爲古人﹐因而成爲李﹑杜。今人就李﹑杜學﹐必不能理爲李﹑杜﹐不能爲李﹑杜﹐將復爲今人矣。學李﹑杜﹐亦學其所學可乎﹖

求句調諧適﹐音韻鏗鏘﹐須多讀熟讀六朝詩。

凡人學詩﹐往往先作七律﹐到工夫進時﹐一首都不得佳。七律大難﹐不如從五律入手﹐其錯處還容易周防﹔且五律﹐眾詩之基也。

文中子論六朝人品﹐以淵明爲最﹐而詩亦獨推淵明。人品系於學問﹐有如是哉﹗

古人用意遠勝今人﹐人須學古人用意﹐非直用古人意。近時頗有學古人者﹐讀其詩竟是古人。此由極力摹古﹐但求逼似﹐當時本無己意﹐空襲古人之意﹐拈弄筆墨已爾。

看今人作詩﹐方寸問把此心尙未擺定﹐拈一題執筆便寫﹐滔滔數百言﹐頃刻了事﹐問其方寸間擺定否﹐仍茫然也。此種詩如何得佳﹖

陸士衡詩﹐組織工麗有之﹐謂其柔脆則未也。愚觀士衡詩﹐轉覺字字有力﹐語語欲飛。

唐之詩人盈千累百﹐而其有眞气﹑有靈气者﹐亦不過數十人。其餘特鋪排妥適而已。有明諸公皆力摹唐賢﹐但苦其槪而學之﹐未能擇其有眞气﹑有靈气者耳。蓋所謂眞气靈气﹐以意見不以詞見﹐能師法古人用意之妙﹐何至有「優孟衣冠」之誚耶﹗

予家四葊之弟秀厓﹐十歲時隨兄讀書東城小菴﹐嘗得「雨勢壓山來」之句。年二十餘而卒。著有《秀厓吟稿》四卷﹐稟質淸麗﹐於晚唐人中可置一座。平昔視予猶兄也﹐予常憫之﹐將欲選刻百篇﹐附《白華集》後。

宋人多不講音韻﹐所以大遜唐人也。要知離脫音韻﹐便不可謂之詩。

姚惜抱先生詩﹐力量髙大﹐音韻朗暢﹐一時名輩﹐當無其匹。今人但重其文﹐而不知其詩﹐何耶﹖

有觀古人太難者﹐有觀古人太易者。太難者﹐到底或能成功﹔太易者﹐萬無一成也。

凡人作詩須求與古會﹐勿急與今通。急與今通﹐必絕與古會﹐而今終亦不通。

左太衝詩﹐精采獨饒﹐後之人能擷其一二分﹐便大覺出色。

凡作詩必要書味薰蒸﹐人皆知之。又須山水靈秀之气﹐淪浹肌骨﹐始能窮盡詩人眞趣﹐人未必知之。試觀古名人之性情﹐未有不與山水融合者也。觀今之詩人﹐但觀其遊覽諸作﹐𨿽滿紙林泉﹐而口齒間總少煙霞气﹐此必非眞詩人也。

五七律結語兜得駐﹐統首皆振拔矣。

《史記﹟貨殖傳》﹐統篇文義拉雜至末﹐此皆誠之所致﹐一句捏定﹐便成大文。太史公篇法之妙﹐獨少陵常用之於詩。

白華山人詩說附錄﹕白華山人詩說

﹝淸﹞厲志撰淸厲志撰﹐二卷。有吳徳旋序。厲志﹝1783～1843﹞﹐初名允懷﹐字心甫﹐號駭谷﹐又號白華山人。浙江定海人。諸生。與鎭海姚燮﹑臨海姚濂齊名﹐有「浙東三海」之稱。有《白華山人詩集》。詩話作於道光十六年﹝1836﹞前﹐所論大體爲學詩而發﹐由指示學詩門徑而及評騭古今。多述心得甘苦之言﹐見解平實﹐精覈處不讓淸初諸名家﹐堪稱晚近力作。通行有道光十六年刊白華山人詩集附錄本﹑光緒九年重刊本﹑郭紹虞輯淸詩話續編本。

