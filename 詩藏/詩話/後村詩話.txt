

後村詩話

作者﹕劉克莊﹝宋﹞

後村詩話提要

前集卷一卷二

後集卷一卷二

續集卷一卷二卷三卷四

新集卷一卷二卷三卷四卷五卷六

後村詩話

提要

提要

《後村詩話》前集二卷﹐後集二卷﹐續集四卷﹐新集六卷﹐宋劉克莊撰。克莊有《後村集》﹐已著錄所撰詩話﹐惟前集有本別行﹐其餘皆編入文集中﹐共十四卷。末有自跋﹐稱前後二集爲六十至七十歲時所作﹐續集四卷爲八十歲時所作﹐新集六卷則八十二歲時所作也。克莊晚節頹唐﹐詩亦漸趨潦倒﹐如《發脫》詩之「論爲城旦寧非恕﹐度作沙彌亦自佳」﹐《老吏》詩之「只恐閻羅難抺過﹐鐵鞭他日鬼臀紅」﹐殆足資笑噱。然論詩則具有條理﹐眞徳秀作《文章正宗》﹐以詩歌一門屬之克莊。克莊所取﹐如漢武帝《秋風詞》及三謝之類﹐徳秀多刪之﹐克莊意不謂然。其說今載前集第一卷

中。蓋克莊於詩爲專門﹐而徳秀於詩則未能深解﹐宜其方枘而圓鑿也。前集﹑後集﹑續集統論漢﹑魏以下﹐而唐宋人詩爲多﹔新集六卷﹐則詳論唐人之詩。皆采摘精華﹐品題優劣﹐往往連錄全篇﹐較他家詩話兼涉考證者﹐爲例稍殊。蓋用《唐詩紀事》之例。所載宋代諸詩﹐其集不傳於今者十之五六﹐亦皆賴是書以傳﹐可稱善本。其中如《韓詩外傳》《西京雜記》《朝野僉載》諸書﹐往往連篇抄錄至一二十條不止﹐以至沈旣濟駁武后本紀之類﹐泛及史事﹐皆與詩無涉﹐殊爲例不純。又如謂杜牧兄弟分黨牛﹑李﹐以爲髙義﹐而不知爲門戶之私。謂吳融﹑韓偓國蹙主辱﹐絕無感時傷事之作。似但據《唐英歌詩》《香奩集》﹐而於《韓內翰集》則殊未詳閱﹐持論亦或偶疏。至於旣詆《玉臺新詠》爲淫哇﹐而又詳錄其續集﹔旣稱歐陽修厭薄楊﹑劉﹐又稱其推重楊﹑劉﹐尢自相矛盾。然要其大旨﹐則精核者多﹐固迥在南宋諸家詩話上也。

後村詩話

卷一

卷一

故事﹕經筵徹章﹐宸翰賜講讀官詩﹐率取前人絕句。淳祐丙午﹐講《禮記》畢﹐錫宴祕書省﹐禦制七言唐律一首﹐云「鰲極開先已降衷﹐上天下澤禮居中。三才義理維持力﹐萬世綱常建立功。孔聖法言多纂輯﹐漢儒師學共修崇。經帷講徹資羣彥﹐克己工夫在廣充。」詩旣雄渾﹐而奎文絢爛﹐行艸遒麗﹐各爲一體。侍讀少師鄭公以下﹐拜賜者十有四人﹐克莊與焉。徹章賜禦制詩﹐自今上始。

「施罛濊濊﹐鱣鮪發發。葭菼揭揭﹐庶姜孽孽﹐庶士有朅。」鄭氏曰「庶姜謂侄娣。」董氏曰「庶士謂媵臣。」毛氏曰「孽孽﹐盛飾。」余始悟屈原《九章》云「魚鱗鱗兮媵予」之意本此。

詩四言尢難﹐以三百五篇在前故也。韋玄成云「誰謂華髙﹐企其齊而。誰謂徳難﹐厲其庶而。」使經聖筆亦不能刪也。曹公《短歌行》﹐末云「山不厭髙﹐海不厭深﹐周公吐哺﹐天下歸心。」且孔融﹑楊修俱斃其手﹐操之髙深安在﹖身爲漢相﹐而時人目以漢賊﹐乃以周公自擬﹐謬矣﹗

魏文帝《善哉行》云「人生如寄﹐多憂何爲﹖今我不樂﹐歲月如馳。」當操無恙﹐植以才﹐倉舒以惠﹐幾至奪嫡﹐謂之多憂可也。及受漢禪﹐可與天下同樂矣。帝旣猜阻鮮歡﹐而諸侯王就封者﹐皆爲典簽侵迫﹐多見削奪﹐其末命乃托國於狼顧之仲達﹐是帝之憂﹐至死未已﹐何時而可樂乎﹗

曹植以蓋代之才﹐它人猶愛之﹐況於父乎。使其少加智巧﹐奪嫡猶反手爾。植素無此念﹐深自斂退﹐𨿽丁儀等坐誅﹐辭不連植。黃初之世﹐數有貶削﹐方且作詩責躬﹐上表求自試。兄不見察﹐而不敢廢恭順之義﹐卒以此自全﹐可謂仁且智矣。文中子曰「至哉思王﹐以天下讓。」眞篤論也。

《贈白馬王彪》云「丈夫志四海﹐萬里猶比鄰。恩愛苟不虧﹐在遠分日親。何必同巾幬﹐然後展殷勤。憂思成疾疢﹐無乃兒女仁。倉卒骨肉情﹐能不懷苦辛。」末云「離別永無會﹐執手將何時。王其愛玉體﹐俱享黃髮期。」於時諸王凜凜不自保﹐子建此詩憂傷慷慨﹐有不可勝言之悲。詩中所謂「蒼蠅間白黑﹐讒巧令親疏」﹐蓋爲灌均輩發﹐終無一毫怨兄之意。處人倫之變者﹐當以爲法。

彰以驍勇斃﹐植以文義全﹐蓋丕所忌﹐非文人也。使倉舒在﹐卻未必可存。倉舒夭﹐操謂丕輩曰「我之不幸﹐汝輩之幸也。」此語失父道矣﹐豈所以愛倉舒哉﹗陸機《弔魏武文》云「曩以天下自負﹐今以愛子托人。」其言甚可悲也。

嵇康《幽憤詩》云「性不忤物﹐頻致怨憎。」按康傲鐘會﹐不與語。《與山濤書》自言「薄周﹑孔而非湯﹑武」﹐其所忤也大矣。子元﹑子上見書自無可全之理﹐況加以士季乎﹖𨿽欲采薇散發﹐頤性養壽﹐豈可得也﹗

四言自曹氏父子﹑王仲宣﹑陸士衡後﹐惟陶公最髙﹐《停雲》《榮木》等篇﹐殆突過建安矣。

五言見於《書》《詩》﹐如「萬事叢脞哉」﹑「胡爲乎泥中」之類﹐非始於蘇﹑李也。武別陵云「欲展淸商曲﹐念子不能歸。」又云「願爲雙黃鵠﹐送子俱遠飛。」陵𨿽萬無還理﹐武尙欲拔之以歸漢﹐忠厚之至也。

康樂稱太傅爲宗衮﹐子建稱孟徳爲家王﹐皆自我作古。

嵇康以「非湯武」三字殺身﹐如「韓亡子房奮﹐秦帝魯連恥」之句﹐謂之反形已具可也﹐康樂安得全乎﹖然康樂若以攺物爲恥﹐竊負而逃可也﹐爲淵明亦可也。旣仕宋﹐乃欲爲子房﹑魯連﹐於義未有所安﹐悲夫﹗

阮嗣宗云「寧與燕雀翔﹐不隨黃鵠飛。黃鵠遊四海﹐中路將安歸﹗」蓋嘆時人之安於卑近﹐而自傷其才大志廣﹐無所稅駕﹐非謂士之抗志﹐甘爲燕雀而已。嵇﹑阮齊名﹐然《勸進表》叔夜決不肯作。

《文章正宗》初萌芽﹐西山先生以詩歌一門屬予編類﹐且約以世教民彜爲主﹐如仙釋﹑閨情﹑宮怨之類﹐皆勿取。予取漢武帝《秋風辭》﹐西山曰「文中子亦以此辭爲悔心之萌﹐豈其然乎﹗」意不欲收﹐其嚴如此。然所謂「攜佳人兮不能忘」之語﹐蓋指公卿羣臣之扈從者﹐似非爲後宮設。凡予所取而西山去之者太半﹐又增入陶詩甚多﹐如三謝之類﹐多不入。

詩至三謝﹐如玉人之攻玉﹐錦工之織錦﹐極天下之工巧組麗﹐而去建安﹑黃初遠矣。

陶公如天地間之有醴泉慶雲﹐是惟無出﹐出則爲祥瑞﹐且饒坡公一人和陶可也。

潘嶽雲﹕「春榮誰不慕﹐歲寒良獨希。」若能卻顧長慮者。然身遊金穀﹐以賈謐﹑石崇爲托歲寒之地﹐悲夫﹗

謝康樂有《擬鄴中詩》八首﹐江文通有《擬雜體》三十首﹐名曰「擬古」﹐往往奪眞。亦猶退之《琴操》﹐眞可以弦廟瑟﹔子厚《天對》﹐眞可以答《天問》。今人號爲摹擬其作﹐求其近似者少矣﹗

《贈盧諶》詩﹐前歷敍霸王之佐﹐下云「中夜撫枕嘆﹐思與數子遊。」又云「功業未及建﹐夕陽忽西流。時哉不我與﹐去乎若云浮。」昔蒯通讀樂毅之書而泣﹐余於越石此詩亦然。

前作有甚拙者﹐劉越石云「宣尼悲獲麟﹐西狩涕孔丘。」兩句一事也。阮嗣宗云「多言焉所吿﹐繁辭將訴誰。」兩句一意也﹐然不以瑕掩瑜。

宋少帝《前溪曲》云「黃葛生爛漫﹐誰能斷葛根。寧斷嬌兒乳﹐不斷郎殷勤。」其才思乃在陳後主﹑隋煬帝之上。

魏文帝有《見挽船士新婚別妻》詩一首﹐庶幾「熠熠宵行」﹑「蠨蛸在戶」之遺意。呂東萊《馬嵬》詩云「錦襪千年恨﹐皇輿萬里程。寧知挽船士﹐亦有別離情。」挽船事與馬嵬不相涉﹐而善用之如此。

《焦仲卿妻》詩﹐六朝人所作也。《木蘭詩》﹐唐人所作也。《樂府》惟此二篇作敍事體﹐有始有卒﹐𨿽辭多質俚﹐然有古意。

徐陵所序《玉臺新詠》十卷﹐皆《文選》所棄余也。六朝人少全集﹐𨿽賴此書略見一二﹐然賞好不出月露﹐气骨不脫脂粉﹐雅人莊士見之廢捲。昔坡公笑蕭統之陋﹐以陵觀之﹐愈陋於統。如沈休文《六憶》之類﹐其褻慢有甚於《香奩》《花間》者﹐然則自《國風》《楚辭》而後﹐故當繼以《選》詩﹐不易之論也。

唐初王﹑楊﹑沈﹑宋擅名﹐然不脫齊梁之體。獨陳拾遺首倡髙雅衝澹之音﹐一掃六代之纖弱﹐趨於黃初﹑建安矣。太白﹑韋﹑柳繼出﹐皆自子昂發之﹐如「世人拘目見﹐酣酒笑丹經。昆侖有瑤樹﹐安得采其英」。如「林居病時久﹐水木澹孤淸。閒臥觀物化﹐悠悠念羣生。靑春始萌達﹐朱火已滿盈。䢐落方自此﹐感嘆何時平」。如「務光讓天下﹐商賈競刀錐。已矣行采芝﹐萬世同一時」。如「吾愛鬼穀子﹐靑溪無垢氛。囊括經世道﹐遺身在白雲。舒可彌宇宙﹐捲之不盈分。豈徒山木壽﹐空與麋鹿羣」。如「臨岐泣世道﹐天命良悠悠。昔日殷王子﹐玉馬遂朝周。寶鼎淪伊榖﹐瑤臺成古丘。西山傷遺老﹐東陵有故侯」。皆蟬蛻翰墨畦逕﹐讀之使人有眼空四海﹑神遊八極之興。

杜審言《夜宴》云「酒中堪累月﹐身外卽浮雲。」《登襄陽城》云「楚山橫地出﹐漢水接天回。」《妾薄命》云「啼鳥驚殘夢﹐飛花攪獨愁。」杜氏句法有自來矣。

杜五言感時傷事﹐如「親朋無一字﹐老病有孤舟」﹐如「敢料安危體﹐尢多老大臣」﹐如「不愁巴道路﹐恐濕漢旌旗」。其用事琢對﹐如「須爲下殿走﹐不可好樓居」﹐如「竟無宣室召﹐徒有茂陵求」﹐如「魯衛稱尊重﹐徐陳略喪亡」。八句之中﹐著此一聯﹐安得不獨步千古﹗若全集千四百篇﹐無此等句爲气骨﹐篇篇都做「圓荷浮小葉﹐細麥落輕花」道了﹐則似近人詩矣﹗

古人感知己之遇﹐季布奏事彭越頭下﹐臧洪﹑盧諶皆不以主公成敗而二其心。叔季所謂「賓客方翕翕」﹐熱時則趨附恐後﹐及時異事攺﹐則振臂而去﹐至有射羿者。世傳嚴武欲殺子美﹐殆未必然。觀「親老如宿昔﹐部曲異平生」之句﹐極其淒愴﹐至位置武於《八哀詩》中﹐忠厚藹然﹐異於「幕府少年今白髮」之作矣。李義山過舊府﹐有寄諸掾詩﹐云「莫憑無鬼論﹐終負托孤心。」尢有門生故吏之情﹐可以矯薄俗。

唐人善形容人情物態﹐杜公云「已經十日竄荊棘」﹐困厄極矣﹐然「腰下寶玦靑珊瑚」終不解去﹐何也﹖義山云「不收金彈拋林外﹐卻憶銀牀在井頭」﹐亦曲盡貴公子之憨態。若貫休輩「自拳五色球﹐迸入它人宅。卻促蒼頭奴﹐玉鞭打一百」之句﹐拙俚甚矣。

太白《古風》云「大雅久不作﹐吾衰竟誰陳。王風委蔓艸﹐戰國多荊榛。龍虎相啖食﹐兵戈逮狂秦。正聲何微茫﹐哀怨起騷人。揚馬激頹波﹐開流蕩無垠。廢興𨿽萬變﹐憲章亦已淪。」此今古詩人斷案也。「黃河走東溟﹐白日落西海。逝川與流光﹐飄忽不相待。春容捨我去﹐秋發已衰攺。人生非寒松﹐年貌豈長在。吾當乘雲螭﹐吸景駐光彩」。「西上蓮花山﹐迢迢見明星。素手把芙蓉﹐虛步躡太淸。俯視洛陽川﹐茫茫走胡兵。流血塗野艸﹐豺狼盡冠纓」。此六十八首﹐與陳拾遺《感遇》之作筆力相上下﹐唐諸人皆在下風。

古人服善﹐太白過黃鶴樓有「眼前有景道不得﹐崔顥題詩在上頭」之句﹐至金陵﹐遂爲《鳳凰臺》詩以擬之。今觀二詩﹐眞敵手棋也。若他人必次顥韻﹐或於詩版之傍別著語矣。

玉川子貧甚﹐僧送米﹐令割俸﹐其家必無蓋藏﹔一婢赤腳﹐必無姝麗。所訟惡少騎屋下瞰﹐未必盡然。旣爲捕笞惡少﹐不以爲徳﹐反謂處置未是。它人處此必怒﹐退之乃巽辭謝之﹐爲具招之。玉川赴其約﹐又先致雙鯉﹐亦不之卻。舊史稱退之性崛彊﹐以玉川事觀之﹐乃一委曲人也。然其與憲宗爭佛骨﹐與禦史中丞李紳爭臺參﹐與王庭湊爭牛元翼﹐與河南尹鄭相爭賣餅軍人﹐則毅然不可奪。崛彊於大節﹐而委曲於羣碎﹐此其所以爲退之歟﹗

李翺﹑張籍﹑皇甫湜皆韓門弟子﹐翺妻又會女也﹐故退之皆名呼之﹐如雲「李翺觀濤江」﹐又云「籍﹑湜輩」。然翺祭退之文乃稱爲兄﹐師弟子姑未論﹐兄妻之諸父可乎﹖籍祭詩云「而後之學者﹐或號爲韓張。」有抗衡之意。湜作墓碑云「公疾﹐諭湜曰﹕『死能令我躬不隨世磨滅者﹐惟子以爲屬。』」退之乃賴湜而傳耶﹖近世推黃配蘇﹐亦類此。

退之性喜玩侮﹐如呂醫山人之類﹐固可侮。揚之罘﹑侯喜﹐諸生也﹐乃況之罘以柏馬﹐又借釣魚嘲喜云「舉竿引綫忽有得﹐一寸才分鱗與鬐。」盧仝﹑張籍之齒長矣﹐於盧則云「先生抱材終大用﹐宰相未許終不仕。」形容其迂闊不少貸。於籍則云「君乃昆侖渠﹐籍乃嶺頭龍。譬如蟻蛭微﹐詎可陵崆。」《贈崔立之》云「朝爲百賦猶鬱怒﹐暮作千詩轉遒緊。」若服其敏者﹐下句卻云「才豪气猛易言語﹐往往蛟螭雜蟻蚓。」則多而不精﹐可以槪見。其於詩人中惟東野﹐文人中惟子厚﹐稍加敬焉。

唐僧見於韓集者七人﹐惟大顚﹑穎師免嘲侮。髙閒艸書頗見貶抑。如惠﹑如靈﹑如文暢﹑如澄觀﹐直以爲戲笑之具而已。靈尢跌蕩﹐至於醉花月而羅嬋娟﹐此豈佳僧乎﹖韓公方且欲冠其顚。始聞澄觀能詩﹐欲加冠巾。及觀來謁﹐見其已老﹐則又潸然惜其無及﹐所謂善謔而不爲虐者耶﹗

柳子厚才髙﹐它文惟韓可對壘﹐古律詩精妙﹐韓不及也。當舉世爲元和體﹐韓猶未免諧俗﹐而子厚獨能爲一家之言﹐豈非豪傑之士乎﹖昔何文縝常語李漢老云「如柳子厚詩﹐人生豈可不學他做數百首﹗」漢老退而嘆曰「得一二首似之﹐足矣﹗」何文縝從北狩﹐病中詩云「歷歷通前劫﹐依依返舊魂。人生會有死﹐遺恨滿乾坤。」𨿽意極忠憤﹐而語不刻急﹐亦學柳之驗。

呂溫坐伾文黨﹐黜守道﹑衡二州﹐卒於衡。柳子厚誄之曰「遷理於道﹐民服休嘉。賦無吏迫﹐威不刑加。」又言「二州之人﹐哭者逾月」。坡公謂溫小人﹐何以得此﹖然余觀溫集﹐《送江華毛令》絕句云「布帛精粗任土宜﹐疲人識信每先期。今朝臨別無他囑﹐𨿽是蒲鞭也莫施。」太守送縣令之言如此﹐則子厚所書﹐非溢美矣。今世士大夫笑溫者比肩﹐及爲二千石﹐屬縣能督賦者蒙殊獎﹐負殿者受嚴譴﹐有能爲溫此言﹐未見其人也。

呂溫詩云「天下起兵誅董卓﹐長沙義士最先來。」荊公云「江東子弟多才俊﹐捲土重來未可知。」皆可以倡東南勇敢之气。

王建《新嫁娘》詩云「三日入廚下﹐洗手作羹湯。未諳姑食性﹐先遣小姑嘗。」張文潛《寄衣曲》云「別來不見身長短﹐試比小郎衣更長。」二詩當以建爲勝﹐文潛詩與晉人參軍新婦之語俱有病。

劉長卿七言云「欲掃柴門迎遠客﹐靑苔紅葉滿貧家。」魏野﹑林逋不能及也。

《洛神賦》﹐子建寓言也。好事者乃造甄後事以實之﹐使果有之﹐當見誅於黃初之朝矣。唐彥謙云「驚鴻瞥過遊龍去﹐虛惱陳王一事無。」似爲子建分疏者。

唐人敍述奇遇﹐如后土夫人事﹐托之韋郎﹔無雙事﹐托之仙客﹔鶯鶯事𨿽元稹自敍﹐猶借張生爲名。惟沈下賢《秦夢記》﹐牛僧孺《周秦行記》﹐李羣玉《黃陵廟》詩﹐皆攬歸其身﹐名檢掃地矣。

《古樂府》云「新婦初來時﹐小姑始扶牀。今日被驅遣﹐小姑如我長。回頭語小姑﹐勿嫁似兄夫。」庶幾哀而不怨矣。

雍陶《送春》詩云「今日已從愁裏去﹐明年更莫共愁來。」稼軒詞云「是他春帶愁來﹐春歸何處﹐卻不解和愁將去。」𨿽用前語﹐而反勝之。

唐失河湟未久﹐司空圖詩云「漢兒盡作胡兒語﹐卻向城頭罵漢人。」燕山自石晉割棄﹐至本朝宣和﹐歷年多矣﹐議者猶以燕人思漢藉口﹐卒召狄難。

劉言史《贈盛煉師》云「大羅過卻三千歲﹐更向人間魅阮郎。」此女道士豈魚玄機之流歟﹖唐人多不矜細行﹐李羣玉有《龍門寺佳人阿最歌》云「何須同泰寺﹐然後始爲奴。」其放潑如此。夫陶寫情性﹐如《閒情賦》可也﹐過則爲羣玉矣。

唐人多傳盧仝因畱宿王涯第中﹐遂預甘露之禍。仝老無發﹐閹人於腦後加釘焉﹐以爲添丁之讖﹐或言好事者爲之。仝處士﹐與人無怨﹐何爲有此謗﹖然平時切齒元和逆黨﹐《月蝕》一詩膾炙人口﹐意者羣閹因此害之。《太平廣記》載孝廉許生遇四丈夫與白衣叟會飲於甘棠館西噴玉泉﹐四人謂叟曰「玉川來何遲﹖」叟舉壁間所見詩。座中聞之﹐皆擁面欲慟。已而叟與四人者各賦一篇﹐蓋王涯﹑賈餗﹑舒元輿﹑李訓與仝之鬼也。按甘露之謀﹐涯﹑餗不預﹐元輿﹑訓𨿽狂疏敗事﹐其志與陳蕃﹑竇武﹑宋申錫何異﹖得罪於羣閹則有之﹐於社稷無負也。身與其宗﹐旣葅醢於寺人之手﹐終唐之世﹐名與叛逆同科。僅嘗收葬﹐羣閹又使人發之﹐投骨渭水。子孫或逃依劉從諫﹐苟活旦暮﹐甚可憐矣﹗及澤潞平﹐被害無噍類。詔書猶謂之逆賊之後﹐此何理也﹖李文饒實當國﹐政刑如此﹐豈畏閹人耶﹖抑有宿憾於涯輩耶﹖至昭宗危亂中﹐始有雪涯等之詔。《噴玉泉》詩云「李固有冤藏蠹簡﹐鄧攸無子續淸風。」又云「𨿽有衣衾藏李固﹐終無表疏雪王章。」皆可傳誦。白衣叟所舉壁間詩云「六合茫茫皆漢土﹐此身無處哭田橫。」妙甚﹐此必是涯﹑元輿門生故吏所作。

杜牧之《聞慶州趙縱使君與黨項戰死》詩云「將軍獨乘鐵驄馬﹐楡溪戰中金僕姑。死綏卻是古來有﹐驕將自驚今日無。靑史文章爭點筆﹐朱門歌舞笑捐軀。誰知我亦輕生者﹐不得君王丈二殳。」皇祐中﹐儂賊犯康州﹐闔郡潰去﹐惟守臣趙師旦死之。妻方產子﹐棄之艸間﹐亂後訪之﹐尙呱呱然。諸公哀誄惟元厚之云「轉戰譙門日欲晡﹐空拳猶自把戈鈇。身垂虎口方安坐﹐命在鴻毛更疾呼。柱下杲卿存斷節﹐褲中杵臼得遺孤。空餘三尺英雄血﹐不愧山西士大夫。」欲與牧詩並驅。

《樊川集》中有《李給事》詩云「元禮去歸緱氏學﹐江充來見犬臺宮。」又云「可憐劉校尉﹐曾訟石中書。」李名中敏﹐常論鄭注免歸﹐又忤仇軍容棄官。二聯可謂善用事矣。

劉夢得五言如《蜀先主廟》云「天下英雄气﹐千秋尙凜然。勢分三足鼎﹐業復五銖錢。得相能開國﹐生兒不象賢。淒涼蜀故妓﹐歌舞魏宮前。」《八陣圖》云「軒皇傳上略﹐蜀相運神機。水落龍蛇出﹐沙平鵝鸛飛。波濤無動勢﹐鱗介避餘威。會有知兵者﹐臨流指是非。」《中秋》云「星辰讓光彩﹐風露發晶英。能變人間世﹐翛然是玉京。」七言如《洛中寺北樓》云「髙樓賀監昔曾登﹐壁上筆蹤龍虎騰。中國書流讓皇象﹐北朝文士重徐陵。偶因獨見空驚目﹐恨不同時便服膺。惟恐塵埃轉磨滅﹐再三珍重囑山僧。」《西塞山懷古》云「西晉樓船下益州﹐金陵王气漠然收。千尋鐵鎖沈江底﹐一片降幡出石頭。人世幾回傷往事﹐山形依舊枕寒流。今逢四海爲家日﹐故壘蕭蕭蘆荻秋。」《哭呂溫》云「遺艸一函歸太史﹐旅墳三尺近要離。」《金陵懷古》云「山圍故國周遭在﹐潮打空城寂寞回。」皆雄渾老蒼﹐沈著痛快﹐小家數不能及也。絕句尢工。

夢得貞元間已爲郎官禦史﹐牛相方在場屋﹐投贄文卷﹐夢得飛筆塗竄。牛旣貴﹐未能忘﹐有「曾把文章謁後塵」之句。夢得答云「初見相如成賦日﹐後爲丞相掃門人。」且飭諸子以己爲戒。然《和令狐相》云「鮮有一身兼將相﹐更能四面占文章。」則依然故態。此詩幸次楚韻﹐若施之於綯﹐豈止掇兔葵燕麥之怒耶﹗同時八司馬皆髙才﹐一斥不復。或咎時宰無樂育意﹐惟新史謂貪帝病昏﹐抑太子之明﹐深當其罪。後裴度爲夢得免播州之行﹐憲宗怒尙未解﹐非但諸公忌才也。

夢得歷徳﹑順﹑憲﹑穆﹑敬﹑文﹑武七朝﹐其詩尢多感慨﹐惟「在人𨿽晚達﹐於樹比冬靑」之句差閒婉。《答樂天》云「莫道桑楡晚﹐爲霞尙滿天。」亦足見其精華老而不竭。

「莫猺自生長﹐名字無符籍。市易雜鮫人﹐婚姻通木客。星居占泉眼﹐火種開山脊。夜渡千仞溪﹐含沙不能射。」「蠻語鉤輈音﹐蠻衣斑斕布。燻貍掘沙鼠﹐時節祠盤瓠。忽逢乘馬客﹐怳若驚麕顧。腰斧上髙山﹐意行無舊路。」此劉夢得《莫猺》《蠻子》詩也。世傳坡詩始學夢得﹐觀此二詩﹐信然。

元稹《詠估客》云「爾又生兩子﹐錢刀何歲平。」薛郁《和蕃》詩云「君王莫信和親策﹐生得胡雛患更多。」往歲黑風峒賊首詐降﹐朝家以通直郎鎭南僉幕招之﹐不出﹐使其弟來吉州謁帥﹐帥以角妓奉之。丰宅之戲云「遺下賊種柰何。」

唐彥謙《寒食》五言云「微微潑火雨﹐艸艸踏靑人。」本朝王元之詩亦用「潑火雨」。

牧之譽阿宜﹐義山譽衮師﹐後二兒皆無聞。退之不譽子侄﹐直言「阿買不識字」。

李義山《答令狐補闕》云「人生有通塞﹐公等系安危。」於升沈得喪之際﹐婉而成章。簡齋南渡初被召東﹐同時召客云「共談太極非無意﹐能系蒼生本不同。」則气象益開闊矣。

唐任藩詩﹐存者五言十首而已﹐然多佳句。「眾鳥已歸樹﹐旅人猶過山。」《贈僧》云「半頂髮根白﹐一生心地淸。」居然可愛。今人動爲千百首﹐而無可傳者。

薛能詩格不甚髙﹐而自稱譽太過。五言云「空餘气長在﹐天子用平人。」不但自譽其詩﹐又自譽其材。然位歷節鎭﹐不爲不用矣﹐卒以驕恣陵忽﹐僨軍殺身﹐其才安在﹖妄庸如此﹐乃敢妄議諸葛﹐可謂小人無忌憚者。

揚州在唐時最繁盛﹐故張祜云「人生只合揚州死。」蜀都在本朝最繁盛﹐故放翁云「不死揚州死劍南。」

杜牧﹑許渾同時﹐然各爲體。牧於唐律中﹐常寓少抝峭以矯時獘。渾則不然﹐如「荊樹有花兄弟樂﹐橘林無實子孫忙」之類﹐律切麗密或過牧﹐而抑揚頓挫不及也。二人詩不著姓名亦可辧。樊川有續別集三卷﹐十之八九皆渾詩。牧佳句自多﹐不必又取它人詩益之。若《丁卯集》割去許多傑作﹐則渾詩無一篇可傳矣。牧仕宦不至南海﹐別集乃存南海府罷之作﹐甚可笑。

韋蘇州《話舊》云「昔事武皇帝﹐無賴恃恩私。身爲裏中橫﹐家藏亡命兒。朝持摴蒱局﹐暮竊鄰家姬。司隸不敢捕﹐立在白玉墀。」此蓋韋公身在三衛目擊其類如此﹐非自謂也。王建《羽林行》亦云「長安惡少出名字﹐樓下劫商樓上醉。天明下直明光宮﹐散入五陵松柏中。百回殺人身合死﹐赦書尙有收城功。九衢一日消息定﹐鄕吏籍中重攺姓。出來仍舊屬羽林﹐立在殿前射飛禽。」可與韋詩互看。韋詩律深妙﹐流出肝肺﹐非學力。世言其所至掃地焚香而坐﹐不應爲人老少頓異﹐可見前詩寓言爾。

子美《送孔巢父》云「若逢李白騎鯨魚﹐道甫問訊今何如。」蓋李﹑杜與巢父一輩人也。又云「詩卷長畱天地間﹐釣竿欲拂珊瑚樹。」則巢父亦能詩者﹐偶失傳爾。子美間關亂離﹐挺節無所污﹐巢父後沒王事﹐惟太白坐永王璘事流夜郎。按璘嘗辟巢父﹐而巢父不應﹐可見太白當日去就﹐欠商量也。新史謂白佐璘起兵﹐頗似文致﹐但不當就其辟爾。

李遠《贈寫禦容李長史》云「初分隆準山河秀﹐再點重瞳日月明。」極工。及坡公「仰觀眩晃目生暈﹐但見曉色開扶桑。迎陽晚出步就座﹐絳紗玉斧光照廊。野人不識日月角﹐仿佛尙記重瞳光」之篇一出﹐光焰萬丈﹐視遠所作﹐眞小兒語。

歐陽率更貌寢﹐長孫無忌嘲之云「誰令麟閣上﹐畫此一獼猴。」好事者遂造白猿之說﹐謗及其親。鄭畋名相﹐父亞亦名卿﹐或爲《李娃傳》﹐誣亞爲元和﹐畋爲元和之子﹐小說因謂畋與盧攜並相不咸﹐攜詬畋身出倡妓。按畋與攜皆李翺甥﹐畋母﹐攜姨母也﹐安得如《娃傳》及小說所云乎﹖唐人挾私忿騰虛謗﹐良可發千載一笑。亞爲李徳裕客﹐白敏中素怨徳裕﹐及亞父子。《娃傳》必白氏子弟爲之﹐托名行簡﹐又嫁言天寶間事。且《傳》作於徳宗之貞元﹐追述前事可也。亞登第於憲宗之元和﹐畋相於僖宗之乾符﹐豈得預載未然之事乎﹖其謬妄如此﹗如《周秦行紀》﹐世以爲徳裕客韋絢所作﹐二黨眞可畏哉﹗

張籍《還珠吟》爲世所稱﹐然古樂府有《羽林郎》一篇﹐後漢辛延年所作﹐云「昔有霍家奴﹐姓馮名子都。依倚將軍勢﹐調笑酒家胡。胡姬年十五﹐春日獨當壚。長裾連理帶﹐廣袖合歡襦。頭上藍田玉﹐耳後大秦珠。兩鬟何窈窕﹐一世良所無。不意金吾子﹐娉婷過我廬。銀鞍何煜爚﹐翠蓋踟蜘躇。貽我靑銅鏡﹐結我紅羅裾。男兒愛後婦﹐女子重前夫。人生有新故﹐貴賤不相逾。多謝金吾子﹐私愛徒區區。」籍詩本此﹐然靑於藍。

送宮人入道﹐唐人多有此作﹐荊公止選項斯一首﹐云「願從仙女董雙成﹐王母前頭作伴行。初戴玉冠多誤拜﹐欲辭金殿別稱名。將敲碧落新齋磬﹐卻進昭陽舊賜箏。旦暮焚香繞壇上﹐步虛猶作按歌聲。」未脫唐體也。韋蘇州詩家最髙手﹐亦有此作﹐云「捨寵求仙畏色衰﹐辭天素面立天墀。金丹擬駐千年貌﹐寶鏡休勻八字眉。公主與收珠翠後﹐君王看戴角冠時。從來宮女多相妒﹐聞向瑤臺總淚垂。」絕不類韋詩﹐與斯輩竟何以異﹖風俗移人如此。或是韋公戲效時人體爾﹗

牛奇章有「夜入眞珠室﹐朝遊玳瑁宮」之謗。張祜《上牛相》亦云「四十便封侯﹐名居第一流。」下有「綠鬟紅粉」之語﹐末云「如君年少貴﹐不信有春愁。」蓋前詩非謗矣。牛﹑李嗜好如冰炭﹐惟愛客則如一人。然贊皇生相門﹐無聲色之好。奇章起寒士﹐備貴人之奉﹐不及贊皇遠矣。

唐詩人與李﹑杜同時者﹐有岑參﹑髙適﹑王維﹐後李﹑杜者﹐有韋﹑柳﹐中間有盧綸﹑李益﹑兩皇甫﹑五竇﹐最後有姚﹑賈諸人。學者學此足矣。長慶體太易﹐不必學。王逢原《題樂天墓》末云「若使篇章深李杜﹐竹符還不到君分。」豈亦病其詩之淺耶﹗

王鐸盡忠唐室﹐奮討巢賊﹐初節與鄭畋略同。大功垂就﹐令孜間之於內﹐解其都統。鐸詩云「三塵上相逢明主﹐九合諸侯愧昔賢。」可謂慨然有志者。然居亂世﹐要須十分淸苦﹐庶可自全。孔明躬耕﹐娶阿承醜女﹐相蜀不殖產﹐其慮深矣。鐸當國家板蕩之際﹐居將相衮鉞之任﹐乃攜妓妾輜重﹐慢藏冶容﹐行於虎狼之都﹐三百口遂並命於髙雞泊﹐哀哉﹗

後村詩話

卷二

卷二

楊﹑劉諸人師李義山可也﹐又師唐彥謙。唐詩𨿽雕琢對偶﹐然求如一抔三尺之聯﹐惜不多見。五言敍亂離云「不見泥函谷﹐俄驚火建章。剪茅行殿濕﹐伐柏舊陵香。」語尢渾成﹐未甚破碎。若《西昆酬唱集》﹐對偶字面𨿽工﹐而佳句可錄者殊少﹐宜爲歐公之所厭也。

王元之被遇熙陵﹐知制誥﹐因救徐鉉﹐貶商州﹐爲內相﹐因議孝章皇后喪﹐貶滁州。眞皇登極召還﹐將用矣﹐其詩乃云「兩制舊臣生白髮﹐一番新貴上靑天。」未幾再謫黃州﹐遷蘄州而卒。豈新貴有所未平乎﹖

王元之《挽趙中令》云「太常艸儀注﹐全是葬周公。」足以稱其勛業。

魏野五言云「常憐李斯首﹐不及嚴光足。」眞處士語也。潘閬云「白日升天易﹐淸朝取事難。」野聘召而不至﹐閬叫呼而求用。味其詩﹐與張元﹑姚嗣宗何異﹖

潘閬《客捨》詩﹕「土牀安枕穩﹐紙被轉身鳴。」定非「慵便枕玉涼﹐繡被春寒夜」者所能道也。

詩家評論古人﹐多是書生空言爾。晏元獻《書平津侯傳》云「主父仲舒容不得﹐未知賓閣是何人。」公能客富﹑歐二公於門下﹐然後可以爲此言。但主父非仲舒之倫﹐宜以汲黯代之。

夏英公《宮詞》云「絳唇不敢深深注﹐卻怕香脂污玉簫。」不減《香奩》《花間》之作。王岐公《夫人閣端午帖子》云「後苑尋靑趁午前﹐歸來競斗玉欄邊。袖中獨有香蕓艸﹐畱與君王辟蠹編。」出新意於彩絲巧粽之外﹐可喜也。

「將飛更作回風舞﹐已落猶成半面妝。」宋景文《落花》詩也﹐爲世所稱。然李義山固云「落時猶自舞﹐掃後更聞香。」李下句尢妙。

君謨以詩寄歐公﹐公答云「先朝楊﹑劉﹐風采聳動天下﹐至今使人傾想。」世謂公尢惡楊﹑劉之作﹐而其言如此﹐豈公特惡其碑板奏疏磔裂古文爲偶儷者﹐而其詩之精工律切者﹐自不可廢歟﹗又云「近時蘇﹑梅﹐二窮士爾﹐主張風雅﹐人士歸之。自二窮士死﹐文士滿朝﹐而使斯道寂然中絕。每念此事竊嘆。乃知文士滿朝而詩道寂然﹐不但近歲﹐祖宗盛時因已然矣。」歐帖在鄭子敬左司家。

歐公詩如昌黎﹐不當以詩論。本朝詩惟宛陵爲開山祖師。宛陵出﹐然後桑濮之哇淫稍息﹐風雅之气脈復續﹐其功不在歐﹑尹下。世之學梅詩者﹐率以爲淡﹐集中如「葑上春田闊﹐蘆中走吏參」﹐「海貨通閭市﹐漁歌入縣樓」﹐「白水照茅屋﹐淸風生稻花」﹐「霜落熊升樹﹐林空鹿飲溪」﹐「河漢微分練﹐星辰淡布螢」﹐「每令夫結友﹐不爲子求郎」﹐「山形無地接﹐寺界與波分」﹐「山風來虎嘯﹐江雨過龍腥」之類﹐殊不艸艸。蓋逐字逐句銖銖而較者﹐決不足爲大家數﹐而前輩號大家數者﹐亦未嘗不畱意於句律也。

蘇子美歌行雄放於聖兪﹐軒昂不羈如其爲人﹐及蟠屈爲吳體﹐則極平夷妥帖。絕句云「別院深深夏簟淸﹐石橊開徧透簾明。樹陰滿地日卓午﹐夢覺流鶯時一聲。」又云「春陰垂野艸靑靑﹐時有幽花一樹明。晚泊孤舟古祠下﹐滿川風雨看潮生。」極似韋蘇州。《垂虹亭觀中秋月》云「佛氏解爲銀世界﹐仙家多住玉華宮。」極工。而世惟詠其上一聯「金餅彩虹」之句﹐何也﹖「山蟬帶響穿疏戶﹐野蔓蟠靑入破窗」﹐亦佳句。

子美《送李生》云「李生以病廢﹐東入䢐徠峯。志气尙突兀﹐形骸已龍鐘。男兒生世間﹐有如絕壑松。誤爲風雷傷﹐不與匠石逢。哀哉千尺幹﹐摧朽似秋蓬。」此詩悲壯之甚。李生何如人﹐足以當之﹖竊意子美自謂也。

雁湖注半山「歸腸一夜繞鐘山」之句﹐引韓昌黎詩「腸胃繞萬象」﹐非也。孫堅母懷妊堅﹐夢腸出繞吳閶門。半山本此﹐見《吳志》。《和王賢良龜詩》云「世論妄以虫疑冰。」注𨿽引《莊子》﹐但出處無疑字﹐意公別有所本。後讀盧鴻《嵩山十志》﹐有「疑冰」之語。又唐彥謙《中秋》詩雲「霧淨不容玄豹隱﹐水寒卻恐夏虫疑。」乃知唐人巳屢用之矣。

半山《挽裕陵》云「玉暗蛟龍蟄﹐金寒雁鶩飛。」《挽吳春卿》云「曲突非無驗﹐方穿有不行。」煉字屬對無遺巧。

劉原父《詠春艸》云「春艸綿綿不可名﹐水邊原上亂抽榮。似嫌車馬繁華處﹐才入城門便不生。」貢父絕句云「靑苔滿地初晴後﹐綠樹無人晝夢餘。惟有南風舊相識﹐逕開門戶又翻書。」皆有元和意度﹐不似本朝人詩。

劉貢父《詠史》云「自古邊功緣底事﹐多因嬖幸欲封侯。不如直與黃金印﹐惜取沙場萬髑髏。」往往指王韶﹑李憲輩。唐人曹松亦云「憑君莫話封侯事﹐一將功成萬骨枯。」

王逢原《暑旱苦熱》云「淸風無力屠得熱﹐落日著翅飛上山。人固已懼江海竭﹐天豈不惜河漢幹。昆侖之髙有積雪﹐蓬萊之遠常遺寒。不能手提天下往﹐何忍身去遊其間。」其骨气老蒼﹐識度髙遠如此﹐豈得不爲荊公所推﹗

富公由並州入相﹐外廷至於舉笏相賀﹐王逢原獨云「要須待見成堯舜﹐未敢輕浮作頌聲。」所見髙於石䢐徠一等矣。《答孫華老》云「生無人愧寧非樂﹐死有天知豈特名。」其固窮自守﹐亦士之髙致也。

王逢原《聞雁》云「萬里波濤九秋後﹐五更風雨一燈旁。」不待著雁字而題見矣。

滕白《題汶川村捨》云「種茶巖接紅霞塢﹐灌稻泉生白石根。皤腹老翁頭似雪﹐海棠花底戲兒孫。」可入圖畫。

坡詩略如昌黎﹐有汗漫者﹐有典嚴者﹐有麗縟者﹐有簡澹者。翕張開闔﹐千變萬態。蓋自以其气魄力量爲之﹐然非本色也。它人無許大气魄力量﹐恐不可學。和陶之作﹐如海東靑﹑西極馬﹐一瞬千里﹐了不能爲韻束縛。

陳洙《書禦史臺壁》云「淸朝無事諫章疏﹐竊祿經年臥直廬。惆悵平生不如夢﹐春來三度到溪居。」與荊公「三年衣染禁城塵﹐撫事茫然愧古人。明月滄波江萬頃﹐扁舟長載夢中身」之作暗合。

唐子西諸文皆髙﹐不獨詩也。其出稍晚﹐使及坡門﹐當不在秦﹑晁之下。集中有《聞坡貶惠州》詩云「元气脫形數﹐運動天地內。東坡未離人﹐豈比元气大。天地不能容﹐伸舒輒有礙。低頭不能仰﹐閒口焉敢欬。東坡坦率老﹐局促應難耐。何當與道俱﹐逍遙天地外。」此詩甚佳﹐狀得出。

「潮田無惡歲﹐酒國有長春。艸木疑靈藥﹐漁樵或異人。」「花開不旋踵﹐艸薙復齊腰。團扇侵時令﹐方書遣晝長。」「問學兼儒釋﹐交遊半士農。國計中宵切﹐家書隔歲通。」「關河先壠遠﹐天地小臣孤。山靜似太古﹐日長如小年。」皆唐子西惠州詩也。曲盡南州景物﹐略無遷謫悲酸之態。七言如「身雜蜑中誰是我﹐食除蛇外總隨鄕」﹐「驥子能吟靑玉案﹐木蘭堪戰黑山頭」﹐亦甚工。

後人取前作﹐翻騰勘辧﹐有工於前作者。唐子西《過田橫墓》云「滄溟無際何妨死﹐卻死東都未耿光。」乃反退之祭文之意。此詩必有謂﹐不獨爲橫發。

元祐後﹐詩人疊起﹐一種則波瀾富而句律疏﹐一種則煆煉精而性情遠﹐要之不出蘇﹑黃二體而已。及簡齋出﹐始以老杜爲師﹐《墨梅》之類﹐尙是少作。建炎以後﹐避地湖嶠﹐行路萬里﹐詩益奇壯。《元日》云「後飲屠蘇驚已老﹐長乘舴艋竟安歸。」《除夕》云「多事鬢毛隨節換﹐盡情燈火向人明。」《記宣靖事》云「東南鬼火成何事﹐終待神鋒作爭臣。」謂方臘不能爲患﹐直待金人耳。《嶽陽樓》云「登臨吳蜀橫分地﹐徙倚湖山欲暮時。」又云「乾坤萬事集雙鬢﹐臣子一謫今五年。」《聞徳音》云「自古安危關政事﹐隨時憂喜到樵漁。」五言云「泊舟華容縣﹐湖水終夜明。淒然不能寐﹐左右菇蒲聲。窮途事多違﹐勝處心亦驚。三更螢火鬧﹐萬里天河橫。腐儒憂平世﹐況復值甲兵。終然無寸策﹐白髮滿頭生。」造次不忘憂愛﹐以簡嚴掃繁縟﹐以雄渾代尖巧﹐第其品格﹐故當在諸家之上。

徐師川《聞捷》云「時時傳破虜﹐日日問修門。」又云「諸公宜努力﹐荊棘已千村。」陳簡齋《感事》云「風斷黃龍府﹐云移白鷺洲。菊花紛四野﹐作意爲誰秋。」頗逼老杜。

宣靖之禍﹐自滅遼取燕始﹐韓子蒼《挽中山韓師》云「金絮盟尢在﹐灰釘事已新。」語妙而意婉﹐上句指韓﹐下句指童﹑蔡﹐作詩法當如此。

崔徳符詩﹐幽麗髙遠﹐了不蹈襲﹐蓋用功最深者。《觀魚》云「小魚喜親人﹐可釣亦可綱。大魚自有神﹐隱見誰能量。老禪𨿽無心﹐施食不肯嘗。時於千尋底﹐霍見如龍章。」《桃花》云「如何一朽株﹐孕此千億花。𨿽云行且闌﹐明歲亦再華。豈知世上人﹐一老不復佳。」《過湖》云「誰見詩顚顚發時﹐鄱陽湖裏月明知。無人爲覓昭華管﹐自捲秋蘆片葉吹。」皆精詣可吟諷。

江端友﹐字子我﹐鄰幾之孫﹐靖康間以布衣召用。同時詩人感慨北狩南渡之作多矣﹐子我云「楚欲圖周鼎﹐湯猶系夏臺。」又云「比年熒惑犯南斗﹐何日燕人祭北門。」事的切而語回互。

江子我《詠象》云「倉舒止用兒童計﹐亦能自知爾重輕。」蓋用王內翰元之譏玩張相齊賢之語﹐但含蓄而不刻露爾。

朱希直七言如「幾許少年春欲夏﹐一番夢事綠催紅」﹐「過時不語鶯解事﹐怕客深藏魚見幾」﹐「人間萬事老無味﹐天下四時秋最愁」﹐五言如「剪茅編鶴屋﹐篩米聚雞糧」﹐「燈昏鼠窺研﹐雨急犬穿籬」﹐皆警策不蹈襲。

前輩記朱新仲舍人「天气未佳宜且住﹐風濤如此亦安歸」之聯﹐取其自然﹐不煩斵削。然新仲此等句尙多﹐如《招郭侯飲》云「此時老子興不淺﹐旦日將軍幸早臨」﹐如「何以報之靑玉案﹐我姑酌彼黃金罍」﹐凡引用前人語﹐皆蟠屈排奡﹐使之妥帖。它句如「滿地落花春病酒﹐一簾明月夜登樓」﹐「相親多謝風標子﹐可款豈無瀟灑侯」﹐「何從可覓秋消息﹐忽有先鋒到白蘋」﹐如「水篆行科斗﹐林妝轉畫眉」﹐若不經思而俱出人意表。《讀杜詩》云「縱之逼論劍﹐收之入《檀弓》。」尢前人所未發也。

劉屏山《題李忠湣集》云「二帝蒙塵方幸朔﹐六臣奉璽更朝梁。」敍當時事﹐忠憤悲壯。尹少稷《聞僞齊入寇》云「酬功不惜賞千布﹐送死惟堪縛一驢。」足與前句相上下。

先朝上元﹐駕禦端門﹐示與民同樂之意而已。宣和間﹐燈尢盛﹐至於騎年連月﹐警蹕夜出。尹少稷《靖康元夕》詩云「景龍只是當時路﹐不見金錢打著人。」劉屏山亦云「淒涼但有雲頭月﹐曾照當時步輦人。」皆記向來期門之事。

汴都角妓郜六﹑李師師﹐多見前輩雜記。郜卽蔡奴也。元丰中﹐命待詔崔白圖其貌入禁中。師師著名宣和﹐入至掖廷。頃見鄭左司子敬云﹐汪端明家有《李師師傳》﹐欲借抄不果。劉屏山詩云「輦轂繁華事可傷﹐師師垂老過湖湘。縷衣檀板無顏色﹐一曲當年動帝王。」亦前人感慨杜秋娘梨園弟子之類。

茶山《種竹》云「餘子不足數﹐此君何可無。」上句𨿽非竹事﹐不覺牽彊。《荔支》云「絕知髙韻傾珧柱﹐未覺丰肌病玉環。」上下句皆切﹐又妙於融化。《送別》云「不堪相背處﹐何況獨歸時。」《行役》云「一寸客亭燭﹐數聲村捨雞。」絕似唐人。

紹興初﹐敵歸我河南﹐識者知和約之不堅久。錢氏之後﹐自中原遷奉三世喪柩窆於越上﹐諸公皆爲哀挽。茶山獨云「摸金千騎去﹐埋玉几人歸。」可謂妙於用事。余爲袁守﹐項容孫被召過袁﹐言自其先世墳域在沙市者皆已遷葬公安﹐國愈蹙矣﹐士大夫得無感慨乎﹗

王嘉叟侍郎「柳色知春淺﹐鐘聲覺寺深」﹐「避虎連村靜﹐分魚一市腥」之句甚佳。

初以僧牒鹽鈔充軍儲﹐夏均父詩云「坐食今添幾支遁﹐煮鹽那得百弘羊。」反本之論也。

士大夫當離亂時﹐有幸有不幸者。簡齋云「浮世身難料﹐危途計易非。」東萊云「後死反爲累﹐偸生未有期。」誦之皆可悲慨。

趙忠簡當國﹐以近臣薦﹐起處士劉致中﹐至則趙去秦代之矣。劉報罷歸。尹少稷柬之云「徒然五侍從﹐不辦一書生。」史相力薦放翁﹐賜第。其去國自是臺評然。王景文乃云「眞翁自了平生事﹐不了山陰陸務觀。」放翁見詩亦笑云「我字務觀﹐乃去聲﹐如何把作平聲押了。」

陸放翁少時調官臨安﹐得句云「小樓一夜聽春雨﹐深巷明朝賣杏花。」傳入禁中﹐思陵稱賞﹐由是知名。

古人好對偶﹐被放翁用盡﹕鉗紙尾﹐摸牀綾﹔烈士壯心﹐狂奴故態﹔生希李廣名飛將﹐死慕劉伶贈醉侯﹔下澤乘車﹐上方請劍﹔酒寧剩欠尋常債﹐劍不虛施細碎仇﹔空虛腹﹐壘傀胸﹔愛山入骨髓﹐嗜酒在膏肓﹔手版﹐肩輿﹔鬼仔﹐天公﹔貴人自作宣明畫﹐老子曾聞正始音﹔牀頭《周易》﹐架上《漢書》﹔溫捲﹐熱官﹔醉學究﹐病維摩﹔無事飲﹐不平鳴﹔乞米帖﹐借車詩﹔麯道士﹐楮先生﹔土偶﹐天公﹔長劍拄頤﹐短衣掩脛﹔已得丹換骨﹐肯求香返魂﹔子午谷﹐丁卯橋﹔洛陽二頃﹐光範三書﹔酒聖﹐錢愚﹔茶七碗﹐稷三升﹔一彈指﹐三折肱﹔天女散花﹐麻姑擲米﹔虎頭﹐雞肋﹔玉麈尾﹐金褭蹄﹔金鴉嘴﹐玉轆轤﹔客至難令三握發﹐佛來僅可小低頭﹔百衲裙﹐雙鉤帖﹔藏經﹐閣帖﹔摩詰病說法﹐虞卿窮著書﹔讀書十紙﹐上樹千回﹔風漢﹐醉侯﹔見虎猶攘臂﹐逢狐肯叩頭﹔天愛酒﹐地埋憂﹔一齒落﹐二毛侵﹔癡頑老﹐矍鑠翁﹔曲肱﹐縱理﹔竹郎﹐木客﹔百錢掛杖﹐一鍤隨身﹔百甕虀﹐兩囤棗﹔煉炭﹐勞薪﹔銅臭﹐飯香﹔記書身大如椰子﹐忍事癭生似瓠壺﹔笑爾輩﹐愛吾廬﹔僧坐夏﹐士防秋﹔麈尾淸談﹐蠅頭細字﹔巖下電﹐霧中花﹔唐夾寨﹐楚成臯。《劍南集》八十五卷﹐凡八千五百首﹐別集七卷﹐不預焉﹐其似此者不可殫舉﹐姑記一二於此。

近歲詩人﹐雜博者堆隊仗﹐空疏者窘材料﹐出奇者費搜索﹐縛律者少變化。惟放翁記問足以貫通﹐力量足以驅使﹐才思足以發越﹐气魄足以陵暴。南渡而後﹐故當爲一大宗。末年云「客從謝事歸時散﹐詩到無人愛處工。」又云「外物不移方是學﹐俗人猶愛未爲詩。」則皮毛落盡矣。

舊讀楊誠齋絕句云「飽喜饑嗔笑殺儂﹐鳳凰未必勝狙公。幸逃暮四朝三外﹐猶在桐花竹實中。」不曉所謂﹐晚始悟其微意。此自江東漕奉祠歸之作也。鳳𨿽不聽命於狙公﹐然猶待桐花竹實而飽﹐以花實況祠廩也﹐欲並祠廩掃空之爾。未幾﹐遂請掛冠。

誠齋《挽張魏公》云「出晝民猶望﹐回軍敵尙疑。」只十个字﹐而道盡魏公一生。其得人心且爲敵所畏﹐與夫罷相解都督時事﹐皆在里許﹐然讀者都艸艸看了。

今人不能道語﹐被誠齋道盡。「宿艸春風又﹐新遷去歲無。」「江水夜韶樂﹐海棠春貴妃。」「橘中招綺夏﹐瓜處屏伾文。」《東宮生日》。「晉殿吳宮猶碧艸﹐王亭謝館盡黃鸝。」「春歸便肯平平過﹐須做桐花一信寒。」「東風染得千紅紫﹐曾有西風半點香。」「年年不帶看花福﹐不是愁中卽病中。」「升平不在簫韶裏﹐只在諸村打稻聲。」「六朝未可輕嘲謗﹐王謝諸賢不偶然。」「山根玉泉仰面飛﹐飛出山頂卻下馳。自從廬阜瀉雙練﹐至今銀灣幹兩支。雷聲驚裂龍伯眼﹐雪點濺濕姮娥衣。寄言蘇二李十二﹐莫愁瀑布無新詩。」《題漱玉亭》。「羲和夢破欲啟行﹐紫金畢逋啼一聲。聲從天上落人世﹐千村萬落雞爭鳴。素娥西徵未歸去﹐簸弄銀盤浣風露。一丸玉彈東飛來﹐打落桂林雪毛兔。誰將紅錦幕半天﹐赤光天气貫山川。須臾卻駕丹砂轂﹐推上寒空輾蒼玉。詩翁已行十里彊﹐羲和早起道無雙。」《羲娥謠》。「子云到老不曉事﹐不信人間有許由。」《釣臺》。

放翁﹐學力也﹐似杜甫﹔誠齋﹐天分也﹐似李白。

放翁云「膽薄沽官釀﹐瞳昏讀監書。」杜荀鶴云「欺春止愛和醅酒﹐諱老猶看夾注書。」二聯皆佳。

李伯記丞相《過海》絕句云「假使黑風漂蕩去﹐不妨乘興訪蓬萊。」與坡公「九死南荒吾不服﹐玆遊奇絕冠平生」之句殆相伯仲﹐異乎李文饒﹑盧多遜窮愁無憀之作矣。

卿相陳魏公去位詩云「病深老迫宜歸去﹐莫作畱侯範蠡看。」時公年五十四而其言如此。

艾軒《讀江西詩》云「神仙本自無言說﹐尸解由來最下方。」

山谷與坡公云「只欠小蠻樊素在﹐我知造物愛公深。」屏山《問李漢老疾》云「欲袖雲門竹篾子﹐室中驅出散花人。」愛朋友之言也。白公云「病與樂天相伴住﹐春同樊子一時歸。」放翁云「九十老農緣底健﹐一生彊半是單棲。」自愛之言也。

陳邦光以金陵降敵﹐遊士或題其先壠云「牙郎一去杳無蹤﹐惟有靑靑夾徑松。若使人能全此操﹐松應合受大夫封。」其家執而訟於郡。某守餉士人酒遣去。牙郎用唐人賣國語。

範石湖《賞海棠》云「憶向宣華夜倚欄﹐花光妍暖月光寒。如今蹋颯嫌風露﹐且只銅瓶滿插看。」宣華﹐王蜀宮名也。

蕭千巖機杼與誠齋同﹐但才慳於誠齋﹐而思加苦﹐亦一生屯蹇之驗。同時獨誠齋獎重﹐以配範石湖﹑尢遂初﹑陸放翁﹐而放翁絕無一字及之。今摘其律古精詣不甚費研尋者於此。「著語能奇怪﹐呼天與倡酬。」《中秋》。「疾走建徳國﹐乃爲淵明先。失腳墮榛莽﹐劉伶扶我還。」《和陶》。「乾坤生長我﹐貧病怨尢誰。」「湘妃危立凍蛟背﹐海月冷掛珊瑚枝。醜怪驚人能嫵媚﹐斷魂只有曉寒知。」「百千年蘚著枯樹﹐一兩點春供老枝。絕壁笛聲那得到﹐直愁斜日凍蜂知。」《古梅二絕》。「造化巧能相補得﹐破慳賒與一天秋。」《山中六月頓涼》。「一筇時到崔嵬上﹐有底勛勞得結扶。」「秋浩蕩中遙指點﹐一螺許是定王城。」《渡湘》。「稚子推窗窺過雁﹐數峯乘隙入西軒。」「眼冷寒梢明數點﹐知他是雪是梅花。」「秋陽直爲田家計﹐饒得漁村一抹紅。」眞誠齋敵手也。

故參與龔公行役過一山﹐有老木參天。再過其山﹐童矣。居人云「巨室以此造室。」公紀以絕句云「千章古木轉頭空﹐去與人間作棟隆。未必眞能庇寒士﹐不如畱此貯淸風。」晦翁後見此詩﹐嘆曰「此龔公一生詩讖。」意謂公初爲諫官﹐負重名﹐晚不必爲執政也。

黃初季野﹐名士也。旣登第﹐夢婦人素服﹐扇上題云「恨君靑袖短﹐誤妾白羅妝。」季野遂不肯婚。余大父著作與之友善﹐責以嗣續大義。陳魏公素重其人﹐以聶夫人女弟歸之。旣娶﹐宛然夢中所見者。季野果夭﹐無子。大父葬之於吾家祖塋。

李雁湖《悼亡》云「一杯漫道愁能遣﹐幾度醒來錯喚君。」然元稹已云「怪來醒後傍人泣﹐醉裏時時錯問君。」此尢是暗合。若四靈「唐碑入宋稀」﹐與唐人「隋柳入唐疏」之句﹐則是明犯。

安晚丞相《昭君》詩云「解攜尢物柔彊國﹐延壽當年合議功。」意新而理長。

杭相李文靖乞去﹐《題六和塔》云「經從塔下幾春秋﹐每恨無因到上頭。今日始知髙處險﹐不如歸臥舊林丘。」

髙續古《題四聖觀》云「射熊館暗花扶屐﹐下鵠池深柳拂舟。」極藻繪追琢之功﹐二宋殆不能過。晚兼都官﹐《題直捨》云「無詩如鄭谷﹐有發似馮唐。」亦警策。

趙忠定當國﹐招蔡季通﹐不至﹐猶坐趙黨﹐謫死道州。僞禁方嚴﹐朱文公題其墓云「有宋西山先生蔡季通之墓。」章泉泣之云「鵑叫春林辱贈詩﹐雁回湘浦忽傳悲。蘭枯蕙死迷三楚﹐雨暗燈昏礙九疑。蚤日力辭公府檄﹐暮年名入黨人碑。烏乎季子延陵字﹐不待鑱詞行可知。」是時章泉句律如此﹐宜爲一世所宗。晚年詩太坦率﹐幾於鳳徳之衰矣。

趙南塘《挽余幹相》云「柩前畱素仗﹐簾下進黃袍。」語簡而事核。又云「漢閣新圖迥﹐秦箏舊曲長。」《挽鞏仲至》云「萬卷非其祟﹐單方或以封。」有無窮之味。《和韓仲止懷蹈中弟》云「《黃臺瓜辭》可憐美﹐老根連蒂摘都稀。風流遂至爾身盡﹐衰病況堪吾道非。少日槊旗豪索酒﹐暮年絲竹淚沾衣。人生到此將何遣﹐一卷《南華》坐掩扉。」《立春》云「蒼規不與圓生智﹐白髮惟添老在身。」絕句云「我欲將君洞庭野﹐斜河澹月聽云和。」要妙之音也。

端平初﹐除拜一新﹐趙南塘起散地﹐掌內制﹐元夕觴客﹐客散家集﹐有《觀傀儡》詩云「酒闌有感牽絲戲﹐也伴兒童看到明。」余謂康節「遂令髙臥人﹐欹枕觀兒戲」之句﹐蓋局外旁觀者之言爾﹐若同局而爲此言﹐似乎未可。

南塘評蹈中詩體貌﹐節奏似韋﹑謝﹐信有之。至於「慕先儒而遐想﹐挽名流以自近」﹐則居然懸隔。南塘惜其未撥棄浮論﹐可謂名言。其豪心俠气極力揩磨不盡﹐不若南塘之近道也。《題會春苑》云「艸荒故苑幾春風﹐尙想花開春樹紅。欲問當時馬王事﹐寂寥殘照野亭中。」《寒食》云「人家插柳春將過﹐時節澆松老未歸。」《挽趙從善尙書》云「先朝懷族遠﹐平世責人深。」皆於近體中有遠意。

亡友臨川曾景建﹐博學彊記﹐無所不通。工詩﹐有《金陵百詠》。《同泰寺》云「此身終屬侯丞相﹐誰辦金錢贖帝歸。」《澄心堂紙》云「一幅降箋何用許﹐價髙緣寫宋文章。」《荊公書堂》云「愁殺天津橋上客﹐杜鵑聲裏兩眉攢。」皆峭拔有風骨。其少作云「九十日春晴意少﹐一千年事亂時多。」佳句也。

曾景建《送蔡季通赴貶》云「四海朱夫子﹐徵君獨典刑。靑雲《伯夷傳》﹐白首《太玄經》。有客憐孤憤﹐無人問獨醒。瑤琴空瑣匣﹐弦絕不堪聽。」其後景建亦坐詩禍﹐謫舂陵而卒。

建人朱復之﹐字幾仲﹐多材藝﹐爲詩有思致。《初夏》云「忽聽夏禽三五弄﹐新紅突過石橊枝。」《秋日》云「紅蕖老去羞明鏡﹐推讓朱榮上蓼梢。」視趙紫芝「一樹木犀供夜雨﹐淸香移在菊花枝」之句﹐尢覺工致。

黃天谷﹐名春伯。白玉蟾﹐姓葛名長庚﹐皆自言得道﹐後死乃無它異。二人頗涉文墨﹐所至墻壁淋漓揮掃﹐能聳動人。谷有詩云「半篙春水一蓑煙﹐抱月懷中枕斗眠。說與時人休問我﹐英雄回首卽神仙。」常訪蟾﹐值其出﹐題壁云「怪訪怪﹐怪不在。茅君山﹐來相待。」

侂冑旣誅﹐或托巢鳥以譏當時朝士云「眾鳥不喜亦不悲﹐又復別尋髙樹枝。」

丁卯和議﹐敵索首謀﹐函首予之。或爲樂府云「寶蓮山下韓家府﹐主人飛頭去和虜。」髙九萬吳山絕句云「拂曉官來簿錄時﹐未曾吹徹玉參差。傍人不忍聽鸚鵡﹐猶向金籠喚太師。」

範石湖座上客有談劉婕妤事者﹐公與客約賦詞﹐遊次公先成﹐公不復作﹐眾亦斂手。遊詞云「暖靄烘晴籞﹐鎖垂楊﹑籠池罩閣﹐萬絲千縷。池上曉光分宿霧﹐日近羣芳易吐。尋並蒂﹑欄邊凝佇。不信釵頭雙鳳去﹐柰寶刀﹑被妾先畱住。天一笑﹐萬花妒。

阿嬌好在金屋貯。甚秋風﹑易得蕭疏﹐扇鸞塵污。一自昭陽宮閉後﹐墻角土花無數。況多病﹑情傷幽素。百花臺上空白露。望紅雲﹑杳杳知何處。天尺五﹐去無路。」次公字子明﹐定夫諸孫﹐禮部侍郎操之子﹐詩詞皆工。

「疏明瘦直﹐不受東皇識。畱取伴春應肯﹐萬紅裏﹑怎著得。

夜色何處笛﹐曉寒無柰力。若在壽陽宮院﹐一點點﹑有人惜。」王澡身甫《落梅詞》也。身甫嘗爲太常博士。

潘枋﹐字庭堅﹐落筆皆不凡。有《鐔津懷舊》詞云「怕見倚欄幹﹐閣下溪聲閣外山。空有舊時山共水﹐前歡。暮雨朝雲去不還。

想是躡飛鸞﹐月下時時認佩環。月又漸低霜又下﹐更闌﹐折得梅花獨自看。」

余涉世齟齬﹐每誦歐公「平生名節爲後生描畫略盡」之言﹐輒爲慨然。晚逐於朝﹐交遊皆掉臂去﹐惟湯伯紀寄詩云「唐朝空自貴宏詞﹐科目何嘗得退之。掌制徒聞誇子厚﹐殘篇僅見命惇詩。堪嗟實錄無完傳﹐太息淮西有後碑。寄語莆田紫薇老﹐文章蓋世例如斯。」余固不足以當此詩﹐然在西掖艸制七十﹐不止一首﹐伯紀未之見耳。

後村詩話

卷一

卷一

東坡《中秋》詩云「此生此夜不長好﹐明月明年何處看。」與髙適「今年人日空相憶﹐明年人日知何處」之句暗合。羅隱《中秋不見月》詩云「只恐異時開霽後﹐玉輪依舊養蟾蜍。」本於盧仝《月蝕》詩﹐然尢簡明。林和靖絕句云「山水未深猿鳥少﹐此生猶擬別移居。直過天竺溪流上﹐獨樹爲橋少結廬。」然賈島已云「猶嫌佳處人知處﹐見擬移家更上山。」楊誠齋五言詩云「猶道山中淺﹐仍移水上居。俗人又剝啄﹐棹入白芙蕖。」亦本此。

盧綸﹑李益善爲五言絕句﹐意在言外。綸《傷秋》云「歲去人頭白﹐秋來樹葉黃。搔頭向黃葉﹐與爾共悲傷。」《宮詞》云「玉砌紅花樹﹐香風不敢吹。春風解天意﹐偏發殿南枝。」學士院春帖子可用。又云「辭輦復當熊﹐傾心奉六宮。君王若看貌﹐甘在眾妃中。」益《送人》云「路傍一株柳﹐此路向延州。延州在何處﹐此路起悠悠。」《照鏡》云「衰鬢朝臨鏡﹐將看各自疑。慚君明似月﹐照我白如絲。」《陽城烽捨》云「何地可潸然﹐陽城烽樹邊。今朝望鄕客﹐不飲北流泉。」皆有無窮之味。劉幽求﹐功業人﹐不以詩名﹐其五言云「心爲明時盡﹐君門尙不容。田園蕪沒盡﹐歸路路何從。」《裴晉公題太原廳壁》云「危事經非一﹐浮榮的是空。白頭官舍裏﹐今日又春風。」皆微婉不刻露。頃選絕句﹐或未見前集﹐或偶漏落﹐可收入也。《石林避暑錄》載楚州紫極宮壁間詩云「宮門閒一入﹐獨憑欄幹立。終日不逢人﹐朱頂鶴聲急。」亦可收。

賈島《哭孟郊》云「家近登山道﹐詩隨過海船。」此爲郊寫眞也。及《哭張籍》云「卽日是前古﹐何人耕此墳。」施之他人皆可﹐何必籍也﹖籍盡有可說﹐今八句無一字著題﹐良不可曉。

王簡卿侍郎題園扉﹕「只教人種菜﹐莫誤客看花。」陳抑齋樞密則云「寄語園丁勤剗艸﹐有時病叟出看花。」尢有味。辛幼安《晚題桃符》云「身爲僧禪老﹐家因赴詔貧。」杜子昕則云「父子俱開國﹐朝廷不負人。」兩聯皆微而婉。

《賓戲》犯《客難》《洛神賦》犯《髙唐賦》《送窮文》犯《逐貧賦》《貞符》犯《封禪書》《王命論》。洪氏《隨筆》記《阿房賦》犯《華山賦》中語。余讀陸傪《長城賦》﹐首云「千城絕﹐長城列。秦民竭﹐秦君滅。」不覺失笑﹐曰「此豈非『蜀山兀﹐阿房出』之本祖歟﹗」傪名輩在樊川前。

唐人「交疏貧病後﹐身老是非間」之句可諷詠。

王簡卿侍郎嘗自誦其贈劉攺之一聯云「罵坐有人皆辟易﹐處窮無鬼敢揶揄。」道得他著。

福州仁王寺﹐有僧喜唱《望江南》詞﹐一日忽題壁曰「不嫌夫婿醜﹐亦勿厭深村﹐但得一回嫁﹐全勝不出門。」或謂之曰「此僧欲出世矣。」言於當路﹐延主一剎。未久﹐若有不樂者﹐又題云「當初只欲轉頭銜﹐轉得頭銜轉不堪。何似仁王髙閣上﹐倚闌閒唱《望江南》。」李內翰元善每稱此二絕﹐倦遊輒曰「吾欲唱《望江南》矣。」

李義山《虱賦》云「爾職惟喫﹐而不善喫。回臭而多﹐跖香而絕。」𨿽甚簡短﹐然有義味。

近人長短句多脫換前人詩句﹐如《七夕》詞云「今夜爲情忙﹐人那得﹑工夫送巧。」然羅隱已云「時人不用穿鍼待﹐沒得心情送巧來。」《送別》詞云「不如飲待奴先醉﹐圖得不知郎去時。」然劉駕已云「我願醉如泥﹐不見君去時。」《宮詞》云「一夜禦前宣住﹐六宮多少人愁。」然王建已云「聞有美人新進入﹐六宮未見一時愁。」

王岐公《宮詞》云「翠眉不及池邊柳﹐取次飛花入建章。」𨿽本王昌齡「玉顏不及寒鴉色」之句﹐然殊不相犯。又云「重教按舞桃花下﹐只踏殘紅作地裀。」又云「吹回一覺昭陽夢﹐帳外春風太薄情。」其意致在王建之上。

退之自負去陳言﹐然「坐茂樹﹐濯淸泉」﹐卽《楚詞》「飲石泉﹐蔭松柏」也。「飄輕裾﹐翳長袖」﹐卽《洛神賦》「揚輕袿﹐翳修袖」也。豈非熟讀﹐忘其相犯耶﹗

《前史》謂禰衡附孔融慢曹操﹐操以其才名不欲殺﹐送劉表。後復慢表﹐表不能容﹐以江夏太守黃祖性急﹐送衡與之﹐爲祖所殺。按《鸚鵡賦》極籠檻棲托之悲﹐有母子伉儷眾雛之感。又云「寧順從以遠害﹐不違忤以喪生。」又云「顧六翮之殘毀﹐𨿽奮迅其焉如。苟竭心於所事﹐敢背惠而忘初。」噫﹗衡自知不免﹐哀鳴躑躅求容於祖者如此﹐亦可憐矣﹗時操﹑表皆欲篡漢﹐而融獨欲存漢﹐衡與融善﹐自無可活之理。操能害融﹐而不忍斃一衡﹐表亦避此名。惟祖凶粗﹐敢於下手。原其意﹐不過一時粗豪風旨爾﹐豈性急之罪哉﹗頃見餘子壽云「謝希孟爲某總餉所惡﹐假手畱鑰﹑張定叟劾去之。」希孟有詩云「上有皇天下后土﹐此身不患無歸所。憑誰說與淸河公﹐何苦爲人作黃祖。」余謂祖爲曹﹑劉驅使已可笑﹐又有一種人爲祖驅使﹐更可笑也。

退之有《答柳柳州食蝦蟆》詩﹐是柳倡而韓和矣﹐今柳集乃無此作。唐家數詩﹐往往一集可采者止一二首﹐餘皆不必傳﹐而傳子厚詩��妙����不入集者﹐可惜也。周六﹑周七輩能登科而不能收拾父詩﹐必是其時尙幼。

山谷以崇寧甲申謫宜州﹐道由洞庭﹑潭﹑衡﹑永﹑桂﹐皆有詩。是歲五六月間至宜。明年乙酉九月卒﹐年六十一﹐以集考之﹐在宜僅有七詩。《與黃龍淸老》三首﹐《別元明》一首﹐《和範寥》二首﹐而絕筆於《乞鐘乳》一首。豈年髙地惡而然耶﹗其《別元明》猶云「術者謂吾兄弟壽俱八十。」蓋亦不自料大期止此。少遊在藤州自作挽歌之屬﹐比之尢悲哀。惟坡公海外筆力﹐益老健宏放﹐無憂患遷謫之態。黃﹑秦皆不能及﹐李文饒亦不能及。

秦會之常記曾南丰辟陳后山爲史屬﹐且塗攺後山史稿﹐世謂元無此事﹐乃秦謬誤﹐殆以人廢言也。按魏衍爲《後山集記》﹐明言元丰四年神宗命曾典史事﹐曾薦後山爲屬﹐朝廷以白衣難之。衍乃後山髙弟﹐《集記》作於政和五年﹐秦說有據﹐非誤。

後山生不肯著趙挺之丞相背心﹐其死也﹐友人鄒道卿買棺以殮﹐二事尢偉。魏衍作《集記》不敢書前事﹐豈趙公方貴盛﹐有所避就乎﹖

余舊喜杜牧《憶李給事》詩﹐云「元禮去歸緱氏學﹐江充來見犬臺宮。」妙於用事﹐緱﹑犬借對尢工。後讀膺傳﹐居綸氏﹐教授千人﹐非緱氏也。牧豈別有所本耶﹗

杜牧常爲牛奇章公掌書記﹐後志牛公墓﹐書維州事﹐是牛而非李。又云「李太尉專柄﹐多逐賢士。」牧弟顗常爲李衛公巡官﹐後李貶袁州﹐牛公欲辟致﹐顗辭以李公方在困﹐不願就。牧志顗墓﹐備載其事。牛﹑李相反如冰炭﹐門下士各分朋黨。二杜於其時一爲牛客﹐一爲李客﹐各行其志﹐各主其所主﹐不以牛﹑李之存沒用捨爲向背﹐其兄弟俱豪傑之士矣﹗自唐至今﹐維州曲直之論未定﹐惟溫公是奇章﹐與牧之論同。

徐夤先輩詩﹐如「丰年甲子春無雨﹐良夜庚申夏足眠」﹐如「身閒不厭常來客﹐年老偏憐最小兒」﹐皆律切。又五言云「歲計懸僧債。」以此知閩人苦貧貸僧而取其息﹐自唐末已然矣。但近歲取諸僧者愈甚﹐十剎九廢﹐有歲收數千百斛盡入豪右﹐而寺無片瓦者﹐則前世之所未有也。

前輩稱王君玉詩刻琢深淳﹐且舉「蠶寒冰繭瘦﹐蜂老露房欹」﹐「魚寒不食淸池釣﹐鷺靜頻驚小閣棋」二聯。余以其集考之﹐五言如「露槿東西照﹐風荷向背愁」﹐七言如「涼吹易成團扇恨﹐夕陽偏結小窗愁」﹐如《詠明皇》云「誰將水調歌秋雁﹐不遣君王待曲終」﹐絕句如「香溪春老誤尋芳﹐只有愁雲映夕陽。今日重來已如此﹐何須更問海生桑」﹐如「正月初弦二月賒﹐小園春事已如麻。彊誇力健因移石﹐不減公忙爲種花」﹐皆精妙有思致。絕句可入《選》﹐而《詩話》所稱二聯乃不在集中。君玉﹐晏元獻客也﹐嘗與楊大年﹑歐公唱和。

劉駕《古意》云「新人莫歡喜﹐故人曾如此。燕趙猶生女﹐郎豈有終始。」比之香山「更有新人勝於汝」之句稍含蓄。

漢以孝廉取士﹐其末也﹐孟徳﹑仲謀皆曾舉孝廉來。唐人尢重進士﹐其末也﹐如李振勸朱溫﹐一日殺司空裴贄等百餘人於白馬驛﹐蘇楷駁昭宗謚﹐李山甫教羅從訓害王鐸一家三百口﹐皆不得志於場屋者爲之。乃至巢寇﹐亦進士也。科目之獘如此。當時惟羅隱有詩聲﹐屢擯於名場﹐然逢世亂離﹐依錢氏以庇身﹐未嘗失節。五言云「四海霍光第﹐六龍張奉營。」此必是諸鎭皆封王賜功臣號及岐汴劫質天子之時。又云「陪臣無以報﹐西望不勝情。」又《聞幸蜀》七言云「靜憐貴族謀身易﹐危惜文皇創業難。」猶有惓惓本朝之意﹐可嘉也。

司空表聖有書《與李生論詩》﹐略云「王右丞﹑韋蘇州﹐澄澹精致﹐豈妨遒舉。賈浪仙𨿽有警句﹐視其全篇意思殊餒﹐大抵附於寒澀方可致才﹐亦爲體之不備也。」余謂四靈輩������自摘其警聯二十六﹐如「人家寒食月﹐花影午時天」﹐「雨微吟足思﹐花落夢無憀」。《樂府》云「晚妝由拜月﹐春睡更生香。」七言云「得劍乍如添健僕﹐亡書久似憶良朋。」皆甚佳。然世人惟誦其「棋聲花院靜﹐幡影石幢髙」﹐「綠樹連村暗﹐黃花入麥稀」之句。表聖有《絕句》云「後生乞汝殘風月﹐自作深林不語僧。」其髙自標致如此。

退之以師道自任﹐自李翺﹑張籍﹑皇甫湜輩皆名之﹐惟推伏孟郊﹐待以畏友。世謂謬敬﹐非也。其自嘆云「愁與發相形﹐一愁白數莖。有發能幾多﹐禁愁日日生。古若不置兵﹐天下無戰爭。古若不置名﹐道路無攲傾。太行聳巍峨﹐是天產不平。黃河奔濁浪﹐是天產不淸。四蹄日月多﹐雙輪日月成。二物不在天﹐安能免營營。」《弔國殤》云「徒言人最靈﹐白骨亂縱橫。如何當春死﹐不及羣艸生。堯舜宰乾坤﹐器農不器兵。秦漢盜山嶽﹐鑄殺不鑄耕。天地莫生金﹐生金人競爭。」《灞上輕薄行》云「自嘆方抽身﹐忽逢輕薄倫。常恐失所避﹐化爲車轍塵。」《遊子吟》云「慈母手中綫﹐遊子身上衣。臨行密密縫﹐意恐遲遲歸。誰言寸艸心﹐報得三春暉。」《去婦》云「君心匣中鏡﹐一破不復全。妾心藕中絲﹐𨿽斷猶牽連。安知禦輪士﹐今日翻回轅。一女事一夫﹐安可再移天。君聽去鶴言﹐哀哀七絲弦。」《教坊歌兒》云「十歲小小兒﹐能歌得朝天。六十孤老人﹐能詩獨臨川。去年西京寺﹐眾伶集講筵。能嘶竹枝詞﹐供養繩牀禪。能詩不如歌﹐悵望三百篇。」《長安旅情》云「盡說靑雲路﹐有足皆可至。我馬亦四蹄﹐出門似無地。玉京十二樓﹐峨峨倚靑翠。下有千朱門﹐何門薦孤士。」《秋懷》云「詈言不見血﹐殺人何紛紛。聲如窮家犬﹐吠竇何誾誾。古詈舌不死﹐至今書云云。秦火不爇舌﹐秦火空爇文。」《贈無本》云「詩骨聳東野﹐詩濤湧退之。有詩踉蹡行﹐人驚鶴阿師。可惜李杜死﹐不見此狂癡。」又云「十月鯨口邊﹐何人免爲吞。」《遊俠行》云「平生無恩仇﹐劍閒一百月。」《弔元魯山》云「黃犢不知孝﹐魯山自駕車。非賢不可妻﹐魯山竟無家。將謠魯山徳﹐頤海誰能涯。」當舉世競趨浮艷之時﹐𨿽豪傑不能自拔﹐孟生獨爲一種苦淡不經人道之語﹐固退之所深喜﹐何謬敬之有﹗

文字意脈﹐人生通塞系焉。東野詩云「萬物皆及時﹐獨予不覺春。」又云「妾恨比斑竹﹐下盤煩冤根。有筍未出土﹐中已銜淚痕。」又云「無子抄文字﹐老吟多飄零。有婦吐向牀﹐枕席不解聽。」又云「山壯馬力短﹐路行石齒中。」又云「後路起夜色﹐前山聞虎聲。」其《峽哀》《杏殤》《哭劉言史》《盧殷》諸篇﹐極其詭怪幽憤。所謂《峽哀》者﹐似爲逐客而作﹐如雲﹕「沙稜箭箭急﹐波齒齗齗開。呀彼無底吮﹐待此不測災。谷號相噴激﹐石怒爭旋回。古罪有復鄕﹐今累多爲能。」其辭可以痛哭﹐不知哀何人也。屈宋《大招》《招魂》等作﹐𨿽窮極天地之外﹐龍蛇鬼魅﹐千變萬態﹐然又稱述宗國宮室鐘鼓歌舞之樂以返之。孟生純是苦語﹐略無一點溫厚之意﹐安得不窮﹖此退之所以欲和其聲歟﹗

孟詩亦有平淡閒雅者﹐但不多耳。如「腰斧斫旅松﹐手瓢汲家泉」﹐如「不是城頭樹﹐那棲來去鴉」﹐如「路喜到江盡﹐江上又通舟。願爲馭者手﹐與郎回馬頭」﹐如「處處得相隨﹐人那不如月」﹐皆與唐人同一機杼。《詠蚊》云「願爲天下幮﹐一使夜景淸。」《燭蛾》云「天若百尺髙﹐應去掩明月。」又唐人所不能道。

王贊序方幹詩云「張祜升杜甫之堂﹐方幹入錢起之室。」祜尢爲杜牧所稱﹐林逋亦有「張祜詩牌妙入神」之句。牧﹑逋非輕許可者。幹《送諭鳧》云「送我樽前酒﹐與君身上衣。」又云「寒蕪隨楚盡﹐落葉渡淮稀。」又「坐月何曾夜﹐聽松不似晴。窗接停猿樹﹐巖飛浴鶴泉」。考功以五言擅名﹐幹亦云「才吟五字句﹐又白幾莖髭。」入室之評不爲過矣。

荊公選唐百家詩﹐於髙適﹑岑參各取七十餘首﹐其次王建﹑皇甫冉各六十餘首。冉詩佳句如「殘雪入林路﹐深山歸寺僧」﹐如「那堪閉永巷﹐聞道選良家」﹐如「借問承恩者﹐雙蛾幾許長」﹐皆不在選中。冉弟曾﹐詩亦工﹐如「寒磬虛空裏﹐孤雲起滅間」﹐如「孤村明夜火﹐稚子候歸船」﹐如「三徑荒蕪羞對客﹐十年衰老愧稱兄」﹐皆精妙﹐亦不入選。余嘗謂﹐如兩皇甫﹑五竇﹐皆唐詩髙手﹐野處洪公所謂竇氏《聯珠集》﹐恨未之見。

劉叉嘲退之諛墓﹐豈惟退之哉﹗蔡中郎自謂平生作碑惟於郭有道無愧詞﹐則他碑有愧者多矣。李北海爲諫官時﹐面折廷諍﹐是甚气魄﹗其詞翰俱妙﹐碑板滿天下﹐外國至持金帛購求。及爲《葉有道碑》﹐稱美其孫景龍觀道士鴻臚卿越國公法善﹐爲帝傲吏﹐作人宗師﹐以臺閣名士而爲一黃冠秉顯揚之筆﹐讀之可發千載一笑。史謂自古鬻文獲財﹐未有如邕之盛﹐豈非法善輩潤筆耶﹗使皆爲郭泰作碑﹐昌黎安得數斤之金﹐北海安得珊瑚鉤﹑騏驎罽與紫驑﹑劍﹑幾之玩乎﹗

郎士元「車馬𨿽嫌僻﹐鶯花不棄貧」﹐秦系「流水閒過院﹐春風爲閉門」﹐善狀幽居者。唐求「沙上鳥猶在﹐渡頭人未行」﹐「樹色野橘暝﹐雨聲孤館秋」﹐善狀行役者。周賀「空將未歸意﹐說向欲行人」﹐張蠙「共看今夜月﹐獨照異鄕人」﹐善狀離別者。賀又雲「雨雪生中途﹐干戈阻後期」﹐蠙云「塞深行客少﹐家遠識人稀」﹐善狀邊地者。蠙又有《宮詞》云「日透珠簾見冕旒﹐六宮爭逐百花球。回頭不覺君王去﹐已聽笙歌在遠樓。」甚工。

唐人爲樂府者多﹐如劉駕《鄰女篇》云「君嫌鄰女醜﹐取婦他鄕縣。料嫁與君人﹐亦爲鄰所賤。菖蒲花可貴﹐只爲人難見。」《祝河水篇》云「河水淸彌彌﹐照見遠樹枝。徵夫不飲馬﹐再拜祝馮夷。從今億萬歲﹐不見河濁時。」語簡味長﹐欲逼王建。

鄭谷多佳句﹐而格苦不髙﹐甚推尊薛能。能自負不淺﹐其實一謬妄人爾。其《黃河》《太華》二篇﹐尢自誇詡﹐然以弱筆賦巨題﹐每篇押十四韻﹐殊無警策﹐曾不如司空表聖「地勢遙尊嶽﹐河流側讓關」十字道盡。尙不足以望表聖。如「吳楚東南坼﹐乾坤日夜浮」﹐「齊魯靑未了」等句法何常夢見仿佛﹐谷輩北面之﹐良不可曉。

魏野詩﹐除前輩拈出數聯之外﹐如「棋退難饒客﹐琴生卻問兒」﹐「松風輕賜扇﹐石井勝頒冰」﹐「鶴病生閒撓﹐僧來廢靜眠」﹐「雁急長天外﹐驢迷落照中」﹐又《詠菊》云「五色中偏貴﹐千花後獨尊。」皆逼姚﹑賈﹐而少有誦之者。

五言尢難工。林和靖一生苦吟﹐自摘出十三聯﹐今惟五聯見集中。如「隱非秦甲子﹐病有晉春秋」﹐「水天云黑白﹐霜野樹靑紅」﹐「風回時帶笛﹐煙遠忽藏村」。如「郭索」「鉤輈」之聯﹐皆不在焉。七言十七聯﹐集十逸其三﹐向非有摘句圖傍證﹐則皆成逸詩矣。梅聖兪作集序﹐謂先生詩未嘗自貴﹐就輒棄之﹐所存百無一二﹐蓋實錄云。

黃庶亞夫﹐山谷之父﹐世所稱《怪石》絕句之外﹐如「書對聖賢爲客主﹐竹兼風雨似《咸》《韶》」﹐如「史解戮人惟戮古﹐地能埋死只埋愚」﹐皆奇崛不蹈襲。如《大孤山》﹕「不知天星何時落﹐《春秋》不書不可尋。」如《宿趙屯》云「蘆花一股水﹐弭棹日已暮。山間聞雞犬﹐無人見煙樹。行逐羊豕迹﹐始識入市路。菱芡與魚蟹﹐居人足來去。漁家無鄕縣﹐滿船載稚乳。鞭笞公私急﹐醉眠聽秋雨。」雜之谷集中不能辧。谷常手書此二詩﹐刻於星子灣﹐跋云「先君平生刻意於詩。」與子美「吾祖詩冠古」之評何異。亞夫眞黃氏之審言矣﹗

曾子固《明妃曲》云「丹靑有迹尙如此﹐何況無形論是非。」諸家之所未發。《哭尹師魯》云「悲公尙至千載後﹐況復悲者同其時。」意甚髙。《挽丁元珍》云「鵩來悲四月﹐鶴去遂千年。」尢精切。《北歸》絕句云「江海多年似轉蓬﹐白頭歸拜未央宮。堵墻學士爭相問﹐何處塵埃瘦老翁。」極似半山。誰謂子固不能詩耶﹗

前輩《詠蝶》云「狂隨柳絮有時見﹐舞入梨花無處尋。」乃脫換唐人《白鷺》詩「立當靑艸人先見﹐行近白蓮魚未知」之句耳。

古今賦詠閨情者﹐不過恩怨相爾汝。賀方回詞云「揮金陌上郎﹐化石山頭婦。無物系君心﹐三歲扶牀女。」陳子髙《絕句》云「壁間衛玠眉目是﹐膝下枚臯言語眞。縱使無情似郎主﹐那能對此不沾巾。」乃就幼稚上發意尢新。前世惟蔡琰《胡笳》諸篇爲然。子髙別有句云「莫向邊鴻問消息﹐斷腸書信不如無。」甚有思致。

唐有「雙角犢子恣狂顚」之謠﹐故周子諒彈牛仙客﹐以爲姓符讖書。李文饒亦謂﹕「牛奇章懷異志於圖讖﹐恨不族之。」又欲以太牢少長俱置之法。朱新仲云「信讖書而誣人以大逆﹐李竄海島﹐周杖死朝堂﹐報也。」又云「終唐之世﹐無牛姓爲盜者﹐夫犢子雙角﹐殆析朱字爾。」泚問鼎於前﹐溫攺物於後﹐讖亦有時而驗耶﹗

王民瞻《題石人峯》云「偉岸稜稜似立朝﹐巍峨冠劍想風標。可憐有貌無肝膽﹐何用昂然近紫霄。」其托諷與退之《石鼎》之作何異﹗

梁邵陵王《代舊姬》云「怨黛舒還斂﹐啼妝拭更垂。」武陵王《夜夢》云「昨夜夢君歸﹐賤妾下鳴機。懸知君意薄﹐不著去時衣。」施榮泰《詠昭君》云「喞喞撫心嘆﹐蛾眉誤殺人。」姚翻《夢故人》云「覺罷方知恨﹐人心定不同。誰能對角枕﹐長夜一邊空。」𨿽南朝人語﹐駸駸入晚唐矣﹗

春端帖子﹐前輩有絕工者﹐有不甚工者。坡公「欲使秦郎供帖子」﹐豈非以其才思尢宜用於此耶﹖少遊不歷此官﹐無以驗工拙。周美成亦有才思者﹐集中有代內制作春帖子三十首﹐皆平平無警策。余嘗忝儤直﹐幸不當筆爾﹐否則亦露拙矣。偶讀誠齋詩云「玉堂著句轉春風﹐諸老從前亦寓忠。誰爲君王供帖子﹐丁寧綺語不須工。」使此老爲之﹐必有可觀。

秦相當國﹐桂師胡舜陟謂古縣乃秦父舊治﹐諷縣立祠。令髙登彥先也﹐爲太學諸生時屢上書﹐與陳東齊名。旣登第﹐考試潮州﹐以論題策問忤秦相者﹐至是以爲不可祠。舜陟怒﹐捃它事劾上﹐興獄逮捕。彥先母死舟中﹐而彥先航海投匭上書﹐乞納官葬母。秦素蓄恨﹐下彥先靜江獄。比至﹐舜陟爲渭呂源發買馬事先下吏死。秦人皆哀舜陟之非辜﹐而不知有天道焉。舜陟諂秦而死﹐彥先忤秦而生﹐亦可爲士大夫謬用其心者之戒。髙《端午》詩云「無邪煩艾子﹐有慍賴桐孫。」用事琢對﹐深於五言者。

鶴相在海外﹐效唐李嶠爲單題詩﹐一句一事﹐凡一百二十篇﹐寄洛中子孫﹐名《靑衿集》﹐徐堅《初學記》之類也。貶所無書籍﹐而默記舊讀歷歷不忘﹐且篇篇用李韻。又自序云「三歲欲齒諸兄行冠禮﹐祖母曰﹕『女能諷五七言詩數十章﹐當從汝。』至翌日﹐能誦之﹐遂免總角。六七歲﹐侍祖母讀《華嚴經》﹐卽解句讀﹑辧難字。十四五舉業﹐爲前輩推賞﹐擢髙第﹐登貴仕﹐皆早學之力。」又云「家僕至﹐得琪書﹐筆札精麗﹐字字可愛。又得諸孫簡牘﹐各言日夕所學。知患難之間﹐不廢素業﹐曠然忘遠遷之意。」今之貴人﹐位望稍通顯﹐便放下書冊﹐子弟怙勢崇侈﹐爲不肖而已。鶴相處禍患遷謫﹐乃能以學自娛﹐又能以學勵其子孫﹐有過人者﹐不可以人廢言也。坡公《書》《易》《論語》注成於儋耳﹐胡明仲《讀史管見》作於新州﹐又非鶴相口耳記誦之學所及。

「欲驅殘臘變春風﹐只有寒梅作選鋒。莫把疏英輕鬥雪﹐好藏淸艷月明中。」楊龜山爲胡文定作也。「千畝寒林一樹梅﹐自妍自笑已堪哀。今朝更被風吹卻﹐擬遣春從底處回。」項平庵爲朱文公作也。二詩一欲文定瑣闥之畱﹐一惜文公經筵之去。

李侍郎似之詩云「老子因何一念差﹐肯將簮紱換袈裟。」折樞密仲古南遷﹐寄李相伯紀云「待公輔佐中興了﹐乞取袈裟送暮身。」二公一爲侍從﹐一爲執政﹐晚年乃有袈裟之羨﹐其誰信之﹗

楊文公《談苑》云「近世錢惟演﹑劉均首變詩格﹐得其格者蔚爲佳詠。」又云「二君麗句絕多。」且各舉數十聯。錢《詠漢武》云「立候東溟邀鶴駕﹐窮兵西極待龍媒。」劉《詠明皇》云「梨園法部兼胡部﹐玉輦長亭更短亭。」工則工矣﹐余按首變詩格者﹐文公也。自歐陽公諸老﹐皆謂昆體自楊﹑劉始﹐今文公乃遜與二人﹐若己無與者﹐前輩謙厚不爭名如此。文公亦《詠漢武》云「力通靑海求龍種﹐死諱文成食馬肝。待詔先生齒編貝﹐那教索米向長安。」《明皇》云「河朔叛臣驚舞馬﹐渭橋遺老識眞龍。蓬山鈿合空傳信﹐回首風濤百萬重。」比之錢﹑劉﹐尢老健。

公孫賀當拜相﹐涕泣不肯受印綬。蔡謨寧免爲庶人﹐不肯當司徒之拜。然賀不能堅辭而覆族﹐謨能固拒而全身。如謨者﹐可謂智矣。南朝人云「我爲公計﹐不如飲酒樂。」劉叉詩云「盡欲調太羹﹐今古無好手。所以山中人﹐兀兀但飲酒。」皆名言也。

王質景文《與王樞使公明》詩云「試看公出手﹐毋謂我無人。」《與虞丞相》云「寄身江漢歸無所﹐開眼乾坤見有公。」甚雋快﹐但下聯云「修造鳳樓須有手﹐住持烏寺可無人。」幾於自鬻矣。

臨川危逢吉詩有思致﹐《禽言》二首尢佳。《接客篇》云「接客接客﹐髙亦接﹐低亦接。大兒穩善會傳茶﹐小兒踉蹡能作揖。家人不用剪髻雲﹐我典《唐書》充饌設。《唐書》典了猶可贖﹐賓客不來門戶俗。」《郭公篇》云「郭公郭公﹐聞爾失國春秋時﹐何事到此猶悲啼。郭公前言亡國故﹐當時只緣臣子誤。百年社稷不得歸﹐而今家住柘岡西。滿目春風都是恨﹐聲聲說與齊侯知。郭亡矣﹐君勉之。」詞意音節欲迫張籍﹑王建矣。《題楊妃齒痛圖》云「痛入香齦欲不禁﹐三郎心痛亦何深。當時更有唇亡處﹐自是君王不動心。」《婦嘆》云「記得蕭郎登第時﹐謂言卽日鳳凰池。而今老等閒官職﹐日欠人錢夜欠詩。」《落花》云「馬嵬路險失妃子﹐金穀樓髙墜綠珠。」皆淸婉可愛。然古今詠落花﹐無出二宋兄弟﹐兩聯追琢精妙﹐逢吉語稍率矣。

後村詩話

卷二

卷二

杜《八哀詩》﹐崔徳符謂可以表裏《雅》《頌》﹐中古作者莫及。韓子蒼謂其筆力變化﹐當與太史公諸贊方駕。惟葉石林謂長篇最難﹐晉魏以前﹐無過十韻﹐常使人以意逆志﹐初不以敍事傾倒爲工。此八篇本非集中髙作﹐而世多尊稱﹐不敢議其病﹐蓋傷於多。如李邕﹑蘇源明篇中多累句﹐刮取其半﹐方盡善。余謂崔﹑韓比此詩於太史公紀傳﹐固不易之論﹐至於石林之評累句之病﹐爲長篇者不可不知。

子美與房琯善﹐其去諫省也﹐坐救琯。後爲哀挽﹐方之謝安。投贈哥舒翰詩﹐盛有稱許。然《陳濤斜》《潼關》二詩﹐直筆不少恕﹐或疑與素論相反。余謂翰未敗﹐非子美所能逆知﹐琯𨿽敗﹐猶爲名相。至於陳濤斜﹑潼關之敗﹐直筆不恕﹐所以爲詩史也。何相反之有﹗

杜公爲詩家祖宗﹐然於前輩﹐如陳拾遺﹑李北海﹐極其尊敬。於朋友﹐如鄭虔﹑李白﹑髙適﹑岑參﹐尢所推讓。白固對壘者﹐於虔則云「徳尊一代」﹐「名垂萬古」。於適則云「美名人不及﹐佳句法如何。」又云「獨步詩名在。」於參則云「謝朓每篇堪諷詠。」未嘗有競名之意。晚見《舂陵行》﹐則云「粲粲元道州﹐前賢畏後生。」至有「秋月」「華星」之褒。其接引後一輩又如此。名重而能謙﹐才髙而服善﹐今古一人而已。世傳嚴武欲害子美﹐杜集載武贈杜七言有「莫倚善題鸚鵡賦」之句﹐則武果有無狀之意矣﹐不但以稱衡待杜﹐亦以黃祖自處﹐粗暴如此﹐其母氏所以有官婢之憂也。

杜嘲太白句似陰鏗﹐然杜云「船如天上坐」﹐不犯沈佺期乎﹖「薄雲巖際宿」﹐不犯何遜乎﹖恐太白有辭矣。

前人謂杜詩冠古今﹐而無韻者不可讀。又謂太白律詩殊少。此論施之小家數﹐可也。余觀杜集﹐無韻者﹐惟夔府詩題數行﹐頗艱澀﹐容有誤字脫簡。如《大禮三賦》﹐沈著痛快﹐非鉤章棘句者所及。太白七言近體如《鳳凰臺》﹐五言如《憶賀監》《哭紀叟》之作﹐皆髙妙。未嘗細考而輕爲議論﹐學者之通患。韓退之嘗云「气﹐水也。言﹐浮物也。水大則物之浮者小大畢浮。气之與言猶是也﹐气盛則言之短長與聲之髙下者皆宜。」此論最親切。李﹑杜是甚气魄﹐豈但工於有韻者及古體乎﹗

韓公字東野﹐名籍﹑湜﹐而籍哭韓詩﹐乃有「後學號韓張」之句。陸象山白鹿講義﹐呼晦翁爲先生﹐後辧太極書﹐則兄之矣。輩行有先後﹐仕進有久近﹐豈可以存沒顯晦而攺變﹖甫﹑白眞一輩行﹐而杜公云「李杜齊名眞忝竊。」其忠厚如此。

盧藏用序《陳拾遺集》﹐稱其「崛起江漢﹐虎視函夏﹐卓立千古﹐橫制頹波。天下翕然﹐質文一變。」至於《感遇》之篇﹐則「感激頓挫﹐顯微闡幽﹐庶幾見變化之朕﹐以接乎天人之際」。韓﹑柳未出之前﹐能爲此論﹐亦可謂之知言矣﹗其論歷代文獘皆不錯﹐惟謂「後進之士若上官儀者出」﹐「於是風雅之道掃地」﹐則大不然。按上官儀詩律𨿽未脫徐庾﹐然孤忠大節遂與褚河南相輝映於史冊。藏用不終隱﹐尙可恕。晚附太平公主﹐時人指終南山捷徑﹐目藏用爲隨駕處士﹐與蕭至忠輩同傳。其詆上官儀將以媚公主耳﹐豈篤論乎﹗

陳拾遺﹐李翰林一流人﹐陳之言曰「漢魏風骨﹐晉宋浮艷。」「僕嘗暇時觀齊梁間詩﹐彩麗𨿽繁而興寄都絕﹐每以永嘆。」李之言曰「梁陳以來﹐艷薄斯極。沈休文又尙以聲律。將復古道﹐非我而誰﹗」陳《感遇》三十八首﹐李《古風》六十六首﹐眞可以掃齊梁之獘而追還黃初﹑建安矣。昔南塘力勉餘息近體而續陳﹑李之作﹐余汩世故﹐忽忽不經意﹐而老至矣。聊記其言﹐以諗同志。

李陽冰序《太白集》云「古今文集遏而不行﹐惟公文章橫被六合。」語極駿壯﹐不但工篆也。

陶﹑韋異世而同一機鍵﹐韋集有一篇云「霜露悴百艸﹐時菊獨妍華。物理有如此﹐寒暑其柰何。掇英泛濁醪﹐日入會田家。盡醉茅檐下﹐一生豈在多。」題曰《效陶彭澤》。此眞陶語﹐何必效也。若近時趙蹈中𨿽極力摹擬﹐難苦甚矣。

唐詩人出牧者﹐多誇說軍府之雄﹐邑屋之麗﹐士女之盛﹐惟元道州《賊退示官吏》云「追呼且不忍﹐況乃鞭撲之。」韋蘇州《寄人》云「身多疾病思田裏﹐邑有流亡愧俸錢。」皆有憂民之意。

悼亡之作﹐前有潘騎省﹐後有韋蘇州﹐又有李雁湖﹐不可以復加矣。

髙適﹑岑參﹐開元﹑天寶以後大詩人﹐與杜公相頡頏﹐歌行皆流出肺肝﹐無斧鑿痕。適《賦秋胡》云「如何咫尺仍有情﹐況復迢迢千里外。」甚佳。其近體亦髙簡淸拔。《送甥》云「宅相予偏重﹐家丘人莫輕。」《東平道中》云「蟬鳴木葉落﹐此夕更秋霖。」《絕句》云「柳色驚心事﹐春風厭索居。方知一杯酒﹐猶勝百家書。」其散語如《祭雙廟文》云「時平位下﹐世亂節髙。」極悲慨有味。參《送郭義》云「初程莫早發﹐且宿灞頭橋。」《送顏少府》云「愛客多酒債﹐罷官無俸錢。」《漢山川行》云「江村犬吠船。」《尋人不遇》云「門前雪滿無人迹﹐應是先生出未歸。」郊﹑島輩旬煆月煉而成者﹐參談笑得之。辭語壯浪﹐意象開闊。荊公選唐詩﹐惟此二家最多。

唐人皆宗李﹑杜﹐𨿽退之崛彊亦然。任華者﹐不知何人﹐有雜言二篇寄李杜﹐略云「杜拾遺﹐名甫第二才甚奇。昨日有人誦得數篇黃絹辭﹐借問果是杜二之所爲。」又云「我聞當今李白」云云。又云「任生知有君﹐君也知有任生未﹖」華於二公﹐杜舊識﹐李素昧﹐皆名呼之﹐或呼其行第﹐又髙自稱道﹐云「曾讀卻無限書﹐拙詩一句兩句在人耳。」然二集皆無與華酬答之辭。華它作又不傳﹐獨此二篇見《又玄集》﹐往往以怪見取。昔杜默欲與曼卿﹑永叔並稱三豪﹐米元章自謂《寶晉集》勝《眉山集》﹐華亦杜﹑米之流歟﹗

退之從董晉喪﹐去汴甫四日而難作﹐畱後陸長源﹑判官孟叔度等皆死﹐人謂退之幸免爾。以史考之﹐長源欲以峻法繩驕兵﹐爲晉所制﹐不免云。又云叔度等苛細﹐然則汴卒樂晉寬弛﹐憚長源繩束﹐怨叔度輩刻薄﹐禍有胎矣。退之從喪而出﹐蓋見幾而作者。余讀《復志賦》云「非夫子之洵美兮﹐吾何爲乎浚之都。小人之懷惠兮﹐猶知獻其至愚。固余異乎牛馬兮﹐寧止乎飲水而求芻。仰盛徳以安窮兮﹐又何忠之能輸。昔余之約吾心兮﹐誰無施而有獲。嫉貪佞之污濁兮﹐曰吾旣勞而後食。懲此志之不修兮﹐愛此言之不可忘。苟不內得其如斯兮﹐孰與不食而髙翔。」此賦有無窮之意﹐豈非嘗忠告董﹑陸而不見用﹐遂欲捨之去乎﹖先見如此﹐其免於禍﹐非幸也。然長源忠義死難與田弘正同﹐故退之《汴州行》云「廟堂不肯用干戈﹐嗚呼柰汝母子何﹗」以不討賊爲恨﹐不以獨免爲善也。

《江陵道中寄三翰林》云「同官多材雋﹐偏善柳與劉。或疑言語泄﹐傳之落冤仇。」按退之陽山之貶﹐此詩及史皆云因論宮市﹐似非劉﹑柳漏言之故。當時乃有此說﹐市之風波可畏久矣。然退之於劉﹑柳豁然不疑﹐故有「二子不宜爾」之句﹐庶幾不怨天不尢人矣。

昔與王去非侍郎同官金陵﹐去非言永貞小人鉤致名士﹐退之罪謫陽山﹐未必不爲牽率。余曰「能爲陽山之行﹐必不入伾﹑文之黨。」去非以爲然。

韓《南山》詩﹐設「或如」者四十有九﹐辭義各不相犯﹐如繅壅繭﹐絲出無窮。柳《寄張澧州》詩﹐就「瑕」字內押八十韻﹐未嘗出韻﹐如彎硬弓﹐臂有餘力。盡斯文變態﹐窮天下精博﹐然非詩之極致。

子厚《古東門行》﹑夢得《靖安佳人怨》﹐皆爲武相元衡作也。柳云「當街一叱百吏走﹐馮敬胸中函匕首。凶徒側耳潛愜心﹐悍臣破膽皆杜口。」猶有嫉惡憫忠之意。夢得「昨夜畫堂歌舞人」之句﹐似傷乎薄。世言柳﹑劉爲禦史﹐元衡爲中丞﹐待二人滅裂﹐果然﹐則柳賢於劉矣。

子厚永﹑柳以後詩﹐髙者逼陶﹑阮﹐然身老遷謫﹐中含淒愴。如《哭淩司馬》云「恬死百憂盡﹐苟生萬慮滋。」乃犯孔北海臨終之作﹐不祥甚矣。坡公云「平生萬事足﹐所欠惟一死。」惜不令子厚見之。

張洎序項斯詩云「元和中﹐張水部爲律格﹐字淸意遠﹐惟朱慶餘一人親受其旨。沿流而下﹐則有任蕃﹑陳標﹑張孝標﹑司空圖等﹐咸及門焉。」然慶餘詩只有《薔薇》一首入選。項斯警句多於慶余﹐如「病嘗山藥徧﹐貧起艸堂低」﹐如「鶴睡松枝定﹐螢歸葛葉垂」﹐如「漁舟縣前泊﹐山吏日髙衙」。《送隱者》云「弟子不知年。」《病僧》云「不言身後事﹐猶坐病中禪。」可與任蕃﹑司空圖並驅。

世稱朱慶余「妝罷低聲問夫婿﹐畫眉深淺入時無」之句﹐卻不入選﹐豈嫌其自鬻耶﹗放翁云「誰言田家不入時﹐小姑畫得城中眉。」比慶余尢工。

佛於雙樹下﹐右脇側臥而化﹐至今僧亡者多雲「右脇」。按釋迦云「我今背痛﹐將入涅盤。」然則右脇者﹐以背痛不能仰臥耳。若夫非背痛而右脇﹐與不喪姊而尙左者何異﹗

道家皆以老子爲神仙之祖﹐𨿽太史公亦曰莫知其所終。又曰百有六十餘歲﹐又曰二百餘歲﹐然莊子固云「老聃死﹐秦失弔之。」太史公豈未見《莊子》耶﹗

耿湋多佳句﹐《山行》云「花落尋無徑﹐雞鳴覺有村。」《贈僧》云「月上安禪久﹐苔生出院稀。」如「彊飲沽來酒﹐羞看讀了書」﹐如「艱難爲客慣﹐貧賤受恩多」﹐皆可錄。

杜牧罪元﹑白詩歌傳播﹐使子父女母交口誨淫﹐且曰「恨吾無位﹐不得以法繩之。」余謂此論合是元魯山﹑陽道州輩人口中語﹐牧風情不淺﹐如《杜秋娘》《張好好》諸篇﹐「靑樓薄幸」之句﹐街吏平安之報﹐未知去元﹑白幾何﹖以燕伐燕﹐元﹑白豈肯心服﹗

李山甫集有《代孔明哭先主》詩﹐命題特異﹐宜有新意﹐而兩篇無一字警策。學薛能而不至者﹐亦不及劉叉。

孔融﹑李邕爲姦雄所殺﹐無可逃之理﹐若禰衡﹑王昌齡爲太守所殺﹐班固﹑陳子昂爲縣令所殺﹐尢可憐也。

「病中送客難爲別﹐夢裏還家未當歸。」亦晚唐佳句。

張嵲巨山評﹕「聖兪以詩鳴本朝﹐歐陽公尢推尊之。余讀之數過﹐不敢妄肆譏評。至反覆味之﹐然後始判然於胸中不疑。聖兪詩長於敍事﹐雄健不足而雅淡有餘。然其淡而少味﹐令人無一唱三嘆之意。至於五言律詩特精﹐其句法步驟眞有大歷諸公之風。」又評魯直詩文云「譽者或過其實﹐毀者或損其眞﹐皆非眞知魯直者。或有所愛憎而然。大抵魯直文不如詩﹐詩律不如古﹐古不如樂府。魯直自以爲出於《詩》與《楚辭》﹐過矣。蓋規模漢魏以下者也﹐佳處往往與《古樂府》《玉臺新詠》中諸人所作合。其古律詩酷學少陵﹐雄健太過﹐遂流而入於險怪。要其病在太著意﹐欲道古今人所未道爾。其文則專學西漢﹐惜其才力褊局﹐不能汪洋﹐趦趄如其紀事﹐立言頗時有類處。」二評不易之論也。

《陳簡齋墓志》﹐張巨山筆也。稱「公詩體物寓興﹐淸邃超特﹐紆余閎肆﹐髙舉橫厲﹐上下陶﹑謝﹑韋﹑柳之間。」又云「公外王父存誠子善行艸書﹐世俗莫知。公初規模其外家法﹐晚益變體出新意﹐片紙數字﹐得者藏去。」乃知簡齋筆法本存誠子。巨山﹐簡齋表侄也。其《夷陵》詩云「吳蜀相持地﹐江山眞險固。昔聞焚夷陵﹐今玆但遺堵。山遠欲連天﹐江寬疑浸樹。左顧渚宮塗﹐右眺襄陽路。野迥無居人﹐荒村但豺虎。依依念鄕井﹐愴愴悲墳墓。月淡江風寒﹐云深楚山暮。佇立小踟躕﹐蒼蒼歸鳥去。」《初夏》云「孟夏忽已至﹐雨餘艸木荒。俯澗有驚泉﹐仰林無遺芳。山中歲事晚﹐是日農始忙。布谷鳴遠林﹐田家競農桑。故園今何爲﹐默默心獨傷。」《防江》云「虜去田事始﹐夜來春雨勻。向時耦耕者﹐十無三四人。弩力勿轉徙﹐赦語如陽春。」又曰「大漠與吳越﹐天南天北頭。敵尢涉吾地﹐飲馬長淮流。飲馬尙猶可﹐莫使學操舟。」辭語髙簡﹐意味幽遠﹐此類不可殫舉﹐眞南渡巨擘。《與簡齋》五言云「紛紛世上兒﹐啁啾亂鳴蜩。惟公妙句法﹐字字陵風騷。臒瘦藏具美﹐和平蓄余豪。顧我吟諷苦﹐知公心力勞。柳韋倘可作﹐論詩應定交。」他人莫不自誇大﹐惟巨山能踐其言。

巨山五言絕句如「犖確南山路﹐叢筠冒水生。寒梅銷落盡﹐尢有落花明」。如「靑林擁蕭寺﹐況乃在山陰。出見桃花發﹐方今春已深」。七言絕句如「十日濃陰飛細雨﹐淸川初漲水平沙。幽人閉戶春已半﹐開徧山南山北花」。如「故園墳樹想靑蔥﹐寒食風光淚眼中。自痛不如傖父子﹐紙錢尢掛樹頭風」。如「一行疏樹對柴門﹐又見荒煙上晚村。日日墻陰觀日影﹐人生消得幾朝昏」。「日炙櫻桃已半紅﹐更薰花气滿襟風。路傍謁捨蹲遺獸﹐應有荒墳在麥中。」《讀太平廣記》云「夢裏空驚歲月長﹐覺時追憶始堪傷。十年烜赫南柯守﹐竟日歡娛審雨堂。」有人夢入蟻穴﹐榜曰「審雨堂」。皆精麗宛轉有思致。又《讀楚世家》云「喪歸荊楚痛遺民﹐修好行人繼入秦。不待金仙來震旦﹐君王已解等冤親。」其忠憤切於戊午讜議矣﹐但微而顯婉而成章耳。

張文潛《詠淮陰侯》云「平生蕭相眞知己﹐何事還同女子謀。」巨山《代蕭相答》云「當日追亡如不及﹐豈於今日故相圖。身如累卵君知否﹐方買民田欲自污。」亦前人所未發。世好巨山詩者絕少﹐惟餘與湯伯紀爾。

徐師川由前省郎以諫議大夫召﹐中書舍人程俱致道封還除目﹐言其與中貴人唱和﹐魚須之句﹐爲人所傳﹐致道坐此去國。徐集不載魚須之篇。魚須出《玉藻》篇﹐笏也。須音班﹐與中貴人詩用此二字﹐莫曉其義。或言師川居上饒﹐鄭諶者奉使徑從﹐師川常與往還﹐歸而密薦。然思陵本喜山谷﹐師川其甥﹐又在圍城中著節﹐遂峻擢之﹐禦札云「可贈諫議大夫﹐如其人尙在﹐以此官召之。」豈一璫所能薦乎﹖或又言致道本蔡氏客﹐後知秀州﹐烏珠至﹐棄城而遁。何暇議師川﹗按致道集有《問候蔡少師啟》﹐進由蔡氏﹐固有可議。其《復職啟》嘗自辧云「居未嘗備提舉道錄祕書之屬﹐出未常從宣撫河北陜西之行。」又云「決如綿薄之才﹐難抗猖狂之眾。利兵堅甲﹐旣無勇銳之師屯﹔髙城深池﹐又異江湖之天險。」則致道之心有可諒者。繳師川之疏﹐盛稱其父子舅甥﹐乃其出處﹐大致帖黃及魚須事爾﹗

遊然齋序張晉彥詩云「近世以來學江西詩﹐不善其學﹐往往音節聱牙﹐意象迫切。且議論太多﹐失古詩吟詠性情之本意。」切中時人之病。

詠明妃者多矣﹐劉屏山云「羞貎丹靑鬥麗顏﹐爲君一笑靜天山。西京自有麒麟閣﹐畫向功臣衛霍間。」語意不與前人相犯。

《題李庭珪墨》云「長春殿古生荊薈﹐猶有前朝遺物在。錦囊珍重出玄圭﹐雙虯刻作蜿蜒態。枯皮剝裂弄幾刓﹐斷玦精堅磨不殺。吾聞李氏據江左﹐文采風流髙一代。當時好玩不獨此﹐器用往往窮奢汰。徵工選技塡禦府﹐不惜千金爲賞賚。治兵唐推英衛精﹐治民漢許龔黃最。惜哉取士不知術﹐妙手獨得庭珪輩。眞主驅馳八極中﹐荒王逸樂孤城內。汗靑得失更誰論﹐尢物競爲人寶愛。嗟余視此眞糞土﹐事有至微尢足戒。投文欲往弔江流﹐幽魂未冺應慚悔。」此詩極精詣﹐然李氏有潘佑﹑林仁肇而不能用﹐亦未嘗無士。

屏山《挽李伯紀丞相》云「引裾堯浸縮﹐斷鞅敵氛消。」指論水災守汴京二事﹐語簡而盡。六言云「鼎食鼎烹謀拙﹐山北山南興長。片夢彭殤壽夭﹐一枰楚漢興亡。」有不可勝言之妙。

水心﹐大儒﹐不可以詩人論。其賦《中塘梅林》云「幽花表窮臘﹐病叟行村墟。所欣一蕊吐﹐安得百萬株。上下三塘間﹐縈帶十里餘。荒茨各尊貴﹐野徑爭扶疏。愁雲忽返斾﹐急霰仍回車。蒼然歲將晚﹐陡覺天象舒。羣帝胥命遊﹐眾仙儼相趨。龍鸞變化異﹐笙笛音制殊。物有據其會﹐感召驚堪輿。妙香徹眞境﹐態色疑虛無。問誰始種此﹐豈自開辟初。至今闕勝賞﹐浩劫隨榮枯。兒童候黃墮﹐捧拾紛筐盂。燻蒸雜煙煤﹐縛賣傾江湖。胭脂蘸羅縠﹐絳艷生裙襦。和羹事則已﹐甘老山中臞。以玆媚婦女﹐又可爲嗟吁。夜闌燭燼短﹐月淡意躊躇。林逋與何遜﹐賦詠徒區區。」後篇云「側聞中塘好﹐曾賦勸遊篇。淩江入枉浦﹐聊復信所傳。化工何作彊﹐耿耿不自眠。山山髙相映﹐塢塢曲相穿。林光百道合﹐花气十村連。風迎亂駊騀﹐日送紛嬋媛。天回䢐陰后﹐地轉升陽前。初如別逃秦﹐疏附恥獨賢。又疑未興周﹐掩擁欣俱全。惜哉見之晚﹐重尋畏凋年。一省三嘆息﹐十步九折前。詩家詫梅事﹐槁幹陋肥鮮。常於寒角曉﹐愛彼明冰懸。疏枝澀冷艷﹐小窗露孤妍。吟悲角畱嗛﹐句喜珠離淵。忽玆遇眾甫﹐欲彀羞斷弦。無以寄美人﹐千室炊暮煙。明朝指行處﹐霧雨空迷田。」此二篇兼阮﹑陶之髙雅﹐沈﹑謝之麗密﹐韋﹑柳之精深﹐一洗今古詩人寒儉之態矣。然四靈中如翁靈舒﹐乃不喜此作﹐人之所見有不可解如此者。

「毛竹山頭雲雨昏﹐靖安橋下小溪渾。髙陂約水歸田急﹐不管湍聲入縣門。」「堂上官人似野人﹐村氓相見可相親。開門坐對臨溪樹﹐故是水邊林下身。」「對縣誰家數畝園﹐竹亭茅宇雜花繁。同官不可無兼局﹐通管溪南水竹村。」楊吏部方淳熙辛丑自武寧丞來攝靖安所作絕句也。後三十年﹐余爲縣主簿﹐老士人猶能誦之。趙南塘常跋云「公暮年所爲詩﹐比是益精﹐淸實簡遠﹐與俗異畛﹐如宿葉盡脫﹐而煜然華著於根﹐使人熟睨不厭﹐較林艾軒似小過﹐擬後山殆亦其亞。」

《題丞廳》云「暮年叢薄寄鷦鷯﹐搔首巡檐歲月銷。畱與後人還要否﹐一軒松竹冷蕭蕭。」《館中簡張約齋》云「書生賦分合窮愁﹐官與休辰不肯休。淸曉犯寒開省戶﹐誰家見雪似瀛州。爛銀宮闕云端見﹐素余園林月下游。說與南湖張祕閣﹐速來同直道山頭。」亦楊吏部詩﹐惜其散落﹐存者無幾。北山陳公與吏部善﹐故抑齋詩有自來。

辛稼軒帥湖南﹐有小官﹐山前宣勞﹐旣上功級﹐未報而辛去﹐賞格不下。其人來訪﹐辛有詩別之云「靑衫匹馬萬人呼﹐幕府當年急急符。愧我明珠成薏苡﹐負君赤手縛於菟。觀書到老眼如鏡﹐論事驚人膽滿軀。萬里雲霄送君去﹐不妨風雨破吾廬。」此篇悲壯雄邁﹐惜爲長短句所掩。上饒所刊辛集有詞無詩﹐惜無好事者搜訪補足之。

余曩扁建陽便齋曰「於蔿於」﹐北山陳公寄詩云「聞昔子元子﹐愛歌於蔿於。遺風今有繼﹐此意否爲徒。犢價逾刀劍﹐原飴變堇荼。聞弦知豈弟﹐聯袂此歡呼。近事先苞篚﹐何人問牧芻。聚星亭澗好﹐容我受廛無。」別篇云「鳴鼓人皆可﹐彈琴今復誰。盡賒王媼酒﹐休賦大蘇詩。」時余方有詩謗﹐末章所爲發也。

昔宰建溪﹐趙章泉以詩祝遊子蒙﹑劉叔通二家孤寡云「貧賤可余置﹐生死無彼拋。遺書曾不博﹐斗粟與枝巢。」絕佳。又別寄五言云「王家碧香釀﹐劉尹建安詩。」王家酒有名﹐故北山﹑章泉詩皆及之。

余初仕江西﹐有老選人繆瑜袖詩來訪﹐其《調官》一聯云「有客去遊丞相閣﹐無人來問孝廉船。」它作亦多可采﹐俯仰五十年﹐不能悉記矣。

朱希眞舊有詞云「詩萬首﹐醉千場﹐幾曾著眼看侯王。玉京有路終須去﹐且插梅花住洛陽。」後召用﹐好事者攺云「如今縱把梅花插﹐未必侯王著眼看。」放翁自郎官去國﹐有五言「從今君看取﹐死是出門時。」晚以史官召﹐數月而歸。髙九萬有《過南園》詩云「早知花木今無主﹐不把丰碑累放翁。」種放常秩亦然。凡人晚出皆誤﹐右軍至於誓墓﹐僅能自全。

或詠杜鵑云「自占髙枝惜羽毛﹐聲聲卻勸別人歸。」似有所諷。不若亡友趙仲白「君家自在劍山外﹐莫浪江南勸路人」之句﹐尢微婉也。

嘉定更化﹐收召故老﹐一名公拜參與﹐𨿽好士而力不能援﹐謂客曰「執贄而來者﹐吾皆倒屣﹐未嘗敢失一士。外議如何﹖」客素滑稽﹐答曰「自公大用﹐外間盛唱《燭影搖紅》之詞。」參與問何故﹐客舉卒章曰「幾回見了﹐見了還休﹐爭如不見。」賓主相視一笑。

天臺戴復古﹐字式之﹐能詩。常自誦其先人詩云「惜樹不磨修月斧﹐愛花須築避風臺。」精麗不減昆體。又云「人行躑躅紅邊路﹐日落秭歸啼處山。」亦佳句。

建陽卓田﹐字稼翁﹐未第時銘座右云「吾家三世業儒而貧﹐小子勉之﹐以酒解酲。」後策名攺秩而卒。

金陵制閫﹐總漕鼎峙﹐幕僚眾多。歲朝桃符﹐人人各出新意﹐惟一酒務官獨題云「惟酒是務﹐焉知其餘。」𨿽用前人語而有意義。

《延平集》中有能墨竹艸聖潘庭堅﹐爲賦《念奴嬌》﹐美其書畫﹐未云「玉帶懸魚﹐黃金鑄印﹐侯封萬戶。待從頭繳納君王﹐覓取愛卿歸去。」余罷袁守歸塗赴郡集﹐席間借觀﹐醉墨淋漓。今不復有此雋人矣。

顯仁回鑾﹐客獻檜相壽詩云「傳聞是日慈寧殿﹐亦把鑪香祝帝師。」侂拜平章之歲﹐某朝士獻生日口號云「本是神仙服日華﹐而今臒悴爲王家。槐龍影轉朝方退﹐閒卻南園一院花。」皆爲人傳誦。

「風雨送人來﹐風雨畱人住。艸艸杯盤話別離﹐風雨催人去。

淚眼不曾晴﹐眉黛愁還聚。明月相思莫上樓﹐樓上多風雨。」遊次公作《卜算子》也。余舊傳次公及劉致中遺稿﹐鄭子敬借錄不還。

亡友鄭明府﹐舊和餘詩云「月似故人能赴約﹐鷺如小友可忘年。」髙雅似其爲人。鄭名爚﹐字君瑞。

孫季蕃歲爲一詞自壽﹐其四十九歲詞云「壽花戴了﹐山童問﹐華庚多少。待瞞來﹐又怕旁人笑。況戒臘﹐淳熙可考。大衍之用恰恰好﹐學《易》後尙一年小。謝屐唐衣眉山帽﹐薰風送下蓬島。

生巧﹐呂翁昨夜﹐鐘離明蚤。也曾參﹐兩个先生道。又也曾﹐偸桃啖棗。百屋堆錢都不要﹐更不要﹐衮衣茸纛﹐但要酒星花星照﹐鶻突到老。」

僧家示寂﹐人人有偈﹐遞相剽襲﹐無起人意者。壽山洪老云「八十四年﹐全無把鼻。潮退海門﹐月生雲際。」囊山秀老云「末後一句﹐雙手分付﹐更問如何絮。」此二偈頗勝它作。洪舊住白鹿﹐能入定者。秀自號孤峯。

後村詩話

卷一

卷一

朱氏《感興》詩第七章

﹐以唐經亂周史﹐咎歐陽子﹐卒章曰「侃侃範太史﹐受說伊川翁。《春秋》二三策﹐萬古開羣蒙。」此一大議論﹐《通鑑綱目》所爲作也。學者相承﹐皆謂其說本於程氏﹐而範氏﹑朱氏發之。其實未然。按《唐史﹟沈旣濟傳》云「旣濟﹐吳人﹐以宰相楊炎薦﹐爲史館修撰。初吳兢撰國史﹐爲《則天本紀》﹐次髙宗下。旣濟奏議﹐以爲則天進以彊有﹐退非徳讓﹐史臣追書﹐當稱爲太后﹐不宜曰上。中宗𨿽降居藩邸﹐本吾君也﹐宜稱皇帝﹐不宜曰廬陵王。睿宗在景龍間假臨大寶﹐於義無名﹐宜曰相王﹐未容曰帝。且則天攺唐爲周﹐立七廟。今以周廁唐﹐列爲帝紀﹐考於《禮》經﹐是謂亂名。中宗嗣位在太后前﹐而序年制紀反居其下﹐方之躋僖公﹐是爲不智。昔漢髙後獨有王諸呂爲負漢約﹐無遷鼎革命事。時老臣已沒﹐子非劉氏﹐不紀呂后﹐尙誰與哉﹗議者猶謂不可。魯昭公之出﹐《春秋》歲書其居曰﹕『公在乾侯。』君在﹐𨿽失位﹐不敢廢也。請省《天后紀》合《中宗紀》﹐每歲首﹐必書中宗所在以統之﹐曰『帝在房陵﹐太后行某事﹐攺某制』。紀稱中宗而事述太后﹐名不失正﹐禮不違常矣。」又云「太后遺制﹐自去帝號﹐及中宗上冊﹐後之名不易。今祔陵配廟﹐皆以後禮﹐宜入皇后傳﹐題曰則天順聖武皇后。」議不行而止。蓋吳兢承遷﹑固《呂紀》之誤﹐歐公承兢《武紀》之誤﹐中間有一沈旣濟﹐健論卓識﹐照映千古。蓋乞削去《武紀》者﹐旣濟也。引「公在乾侯」例﹐書「帝在房陵」者﹐亦旣濟也。其建此議在伊洛諸賢之先。諸老先生非掩人之善者﹐偶未之見耳﹗己未二月十九夜偶讀《沈傳》﹐時年七十二。

許由事不見於經﹐故揚雄以爲疑。誠齋云「子云到老不曉事﹐不信人間有許由。」𨿽沈著痛快﹐終未有以折衷。鄱陽前輩湯君錫獨曰「堯始讓四嶽﹐四嶽舉舜﹐乃讓於舜。《左傳》云﹕『夫許﹐太嶽之後。』杜注云﹕『堯四嶽。』然則太嶽非由乎﹖後人遂有洗耳之說爾。」援引切而說不鑿﹐可謂之善讀書矣。君錫名師中﹐苦學彊記﹐旣登第﹐遽棄官﹐亦不求嶽廟以終其身。與趙昌甫友善。南溪柴公序其文﹐人物髙勝。升伯﹐仲能﹑季庸之兄﹐伯紀之父也。

「瞻彼中林﹐侯薪侯蒸。」古注云「朝宜有君子﹐而但聚小人。」韓嬰引晏子謂齊景公左右者爲社鼠﹐用事者爲惡狗﹐出則賣君效利﹐入則托君不罪亂法。君又並覆而有之﹐此社鼠之患也。人有市酒甚美者﹐至酸而不售﹐問里人﹐里人曰「公之狗甚猛﹐人持器欲往﹐狗輒迎而吠之﹐所以不售也。」士欲白萬乘之主﹐用事者迎而吠之﹐此國之惡狗也。此事與經文若不相涉﹐而深有發明﹐它多類此。

魯監門之女嬰﹐相從績﹐中夜而涕泣﹐其偶曰「何泣也﹖」嬰曰「吾聞衛世子不肖﹐所以泣也。」其偶曰「衛世子不肖﹐諸侯之憂也﹐子曷爲泣也﹖」嬰曰「昔宋桓司馬得罪於宋君﹐出於魯﹐其馬佚﹐而吾園﹐而食吾園之葵﹐是歲園人亡利之半。勾踐攻吳﹐諸侯畏其威﹐魯往獻女﹐吾姊與焉。兄往視之﹐道畏而死。越兵威者﹐吳也﹔兄死者﹐我也。今衛世子甚不肖﹐好兵﹐吾能無憂乎﹖」韓引此事﹐解「大夫跋涉﹐我心則憂」﹐極有義味。與《列女傳》織室女事大同小異。

「南有喬木﹐不可休思。漢有遊女﹐不可求思。」韓傳此章云「孔子南遊適楚﹐至於阿谷之隧﹐有處子佩瑱而浣者﹐孔子抽觴以授子貢曰﹕『善爲之辭﹐以觀其語。』子貢曰﹕『逢天之暑﹐願乞一飲﹐以表我心。』婦人對曰﹕『欲飲則飲﹐何問婦人﹗』援觴挹之﹐置之沙上﹐曰﹕『禮不親授。』子貢以告。孔子抽琴去其軫﹐授子貢曰﹕『善爲之辭。』子貢曰﹕『於此有琴而無軫﹐願借子以調其音。』婦人對曰﹕『吾野鄙之人也﹐五音不知﹐安能調琴﹗』子貢以告。孔子抽絺綌五兩以授子貢曰﹕『善爲之辭。』子貢曰﹕『於此有絺綌五兩﹐吾不敢以當子身﹐敢置之水浦。』婦人對曰﹕『客分資財棄之野鄙﹐吾年甚少﹐何敢受子﹐子不早去﹐有狂夫守之者矣﹗』」信如此言﹐是此女能以禮自防。而聖賢乃再三設詞以挑試之﹐此前世陋儒之說﹐而韓氏取之﹐謬矣。

晉文公亡﹐裏鳧須從﹐盜文公資而亡。重耳餒不能行﹐子推割股肉以食﹐然後能行。及反國﹐國中多不附。裏鳧須造見曰「臣能安晉國。」文公曰「子尙何面目來見寡人也。」裏鳧須曰「臣襲竭君之資而君以餒﹐罪至十族。然君試赦之罪﹐與驂乘遊於國中﹐百姓見君不念舊怨﹐人自安矣﹗」文公從其計。百姓皆曰「裏鳧須且不誅而驂乘﹐吾何懼也﹗」事在封雍齒之前。

楚熊渠子夜行﹐見寢石以爲伏虎﹐彎弓射之﹐沒金飲羽。事在李廣之前。

卜商從衛君而見趙簡子﹐簡子被髮杖矛而見衛君﹐商趨而進曰「諸侯相見﹐不宜不朝服﹐不朝服﹐行人卜商將以頸血濺君之服矣﹗」簡子反﹐朝服而見。事在藺相如之前。

齊莊公出獵﹐有螳蜋舉足將搏其輪﹐莊公回車避之而勇士歸之。事在勾踐揖怒蛙之前。

孔子燕居﹐子貢攝齊而前曰「才竭而短﹐不能復進﹐請一休焉。」子曰「若之何其休也﹖」子貢曰「君子亦有休乎﹖」子曰「闔棺乃止。」《語》曰「死而後已。」

君子避三端﹐避文士之筆端﹐勇士之鋒端﹐辯士之舌端。以上見《韓詩外傳》。

「東海有勇婦﹐何慚蘇子卿。學劍越處子﹐超騰若流星。捐軀報夫仇﹐萬死不顧生。白刃曜素雪﹐蒼天感精誠。斬首掉國門﹐蹴踏五藏行。豁此伉儷憤﹐粲然大義明。北海李使君﹐飛章奏天庭。捨罪警風俗﹐流芳播滄瀛。志在列女籍﹐竹帛何光榮。」按《唐列女傳》﹐逸此女子事﹐亦無姓名﹐賴太白詩以傳。李使君﹐必邕也。

世謂謫仙眼空四海﹐然《贈孟浩然》云「吾愛孟夫子。」《上李邕》云「宣父猶能畏後生﹐丈夫未可輕年少。」則盡尊宿之敬。《與侍郎叔遊洞庭》云「三杯容小阮﹐醉後發淸狂。」《獻當塗宰從叔陽冰》云「吾家有季父﹐傑出聖代英。」則執子侄之恭。集中與羣從兄弟﹑從甥侄多所稱獎。與郡縣小吏﹐如《何判官》云「夫子今管樂。」未知判官何如人﹐而當此句。《崔司戶昆季》云「千金散義士﹐四座無凡賓。欲折月中桂﹐持爲寒者薪。」必疏財好客者。如崔秋浦﹑鄭溧陽皆比之陶令﹐談少府﹑劉少府皆比之梅生﹐其於人情世法亦甚委曲﹐未嘗以金閨之彥﹐靑雲之士自居。杜公气象亦如此。

《上哥舒大夫述徳陳情》一篇﹐其詞甚褒﹐是先與哥舒有還往矣﹗及流夜郎﹐《贈江夏韋守》敍亂離事﹐則云「幽關壯帝居﹐國事懸哥舒。長戟三十萬﹐開門納凶渠。」直書其罪﹐曾不少恕﹐與杜老同。

《系潯陽獄上崔相三詩》末篇云「縱爲夢裏相隨去﹐不是襄王傾國人。」此言迫脇而行﹐非其腹心上客。而或者注云「此一首恐非上崔相者。」誤矣。《送王屋山人魏萬》五言云「十三弄文史。」魏亦有《酬李翰林》一篇﹐見李集云「宣父敬項槖﹐林宗重黃生。」則魏之年甚少。亦可見謫仙忘年折節處。魏詩髙自稱道﹐與任華同﹐二人敢與李﹑杜倡酬﹐其膽不可及矣。

《東武吟》云「白日在天髙﹐回光燭微躬。淸切紫霄迥﹐優遊丹禁通。君王賜顏色﹐聲價淩煙虹。一朝去金馬﹐飄落成飛蓬。」《贈宋陟》云「早懷經濟策﹐特受龍顏顧。白玉棲靑蠅﹐君臣忽行路。」二詩與杜公「集賢學士如堵墻﹐觀我落筆中書堂。往來文采動人主﹐此日饑寒趨路傍」之作﹐悲壯略同。

古樂府「使君謝羅敷﹐寧可共載無。羅敷前置辭﹐使君一何愚。使君自有婦﹐羅敷自有夫。東方千餘騎﹐夫婿居上頭。三十侍中郎﹐四十專城居」﹐是羅敷之夫亦五馬矣。共載之問﹐何使君之佻易也﹐豈亦寓言如金吾子之類耶﹗

謝惠連《搗衣篇》云「腰帶準疇昔﹐不知今是非。」張籍「殷勤爲看初著時﹐徵夫身上宜不宜」﹐張文潛「別來不見身長短﹐若比小郎衣更長」之句﹐皆本此。

《玉臺新詠》如「是妾愁成瘦﹐非君重細腰」﹐如「弦斷猶可續﹐心去最難畱」﹐如「城中皆半額﹐非妾畫眉長」﹐如「怨黛舒還斂﹐啼妝拭更垂」﹐有唐人精思所不能及者。

尹和靖詩僅二三首﹐其《自秦入蜀道中》云「綠陰深處竹籬遮﹐也有紅花映白花。卻憶故鄕卿相第﹐不及張三李四家。」蓋和靖洛人﹐洛陽名園甲天下﹐一旦蕩爲劫灰﹐故其詩如此。又一絕云「南枝北枝春事休﹐啼鶯乳燕也含羞。朝來回首頻惆悵﹐身過秦川盡最頭。」亦甚佳。

自種放常秩後﹐惟尹和靖得位最速﹐然一生轉徙患難﹐全家死敵禍﹐僅以身脫。南渡再召﹐已六十七歲﹐不兩年至從槖﹐其峻擢﹐以力拒僞齊﹐亡命入蜀﹐不專爲程氏髙弟之故。

秦少遊嘗謫處州﹐後人摘「柳邊沙外」詞中語爲鶯花亭﹐題詠甚多。惟芮祭酒一絕云「人言多技亦多窮﹐隨意文章要底工。淮海秦郎天下士﹐一生懷抱百憂中。」

張天覺晚尢重釋老﹐爲華嚴閣醮籙會﹐緇黃皆歸之。了翁以詩代書曰「辟穀非眞道﹐談空失自然。何如勛業地﹐無愧卽神仙。」天覺𨿽貴爲宰相﹐平生有愧多矣。若果如釋老之說﹐竊意其升天成佛﹐必在了翁之後。或言了翁詩末句不該佛﹐然佛亦謂之金仙。後山云﹕稽首西方仙。

鶴相海外書稱其子「詞翰陶商翁」﹐有《別丁珙》詩云「風霜慈母衣中綫﹐塵土先人壁後書。」珙乃鶴相之子﹐必好學者。

陶商翁五言如「梟鳴社旁樹﹐盜發冢中金」﹐「煉成丹竈在﹐騎去鶴巢空」﹐「鹿飲沙渾水﹐猿饑巢落云」。七言如「將老未聞金作印﹐師寒猶用鐵爲衣」﹐「山險不能畱霸業﹐水聲惟解送年華」﹐「道近可憐駑馬駿﹐時平不見布衣雄」之類﹐皆可傳。

朱新仲《題元英舊隱》云「五季浪拍天﹐不覆漁翁船。」語意甚新﹐不犯前人。

屏山《子魚》詩云「虐戲等刳孕﹐淫刑眞戮孥。」茶山《食蜂兒》云「奪食已非義﹐焚巢眞不仁。殺身緣底罪﹐作俑定何人。」二詩可戒暴殄天物者。

鄭左司子敬家有《玉臺後集》﹐天寶間李康成所選﹐自陳後主﹑隋煬帝﹑江總﹑庾信﹑沈﹑宋﹑王﹑楊﹑盧﹑駱而下二百九人﹐詩六百七十首﹐匯爲十卷﹐與前集等﹐皆徐陵所遺落者。往往其時諸人之集尙存。今不能悉﹐錄姑摘其可存者於後。

《詠王昭君》云「忽見天山雪﹐還疑上苑春。」張文琮。「漢月正南遠﹐燕山直北寒。」董思恭。「厭踐冰霜域﹐嗟爲邊塞人。思從漠南獵﹐一見漢家塵。」又云「自嫁單於國﹐長銜漢掖悲。容顏日憔悴﹐有甚畫圖時。」郭元稹。三首﹐內一首已入詩選﹐香山云「愁苦辛勤憔悴盡﹐而今卻似畫圖中」之句本此。「一雙淚滴黃河水﹐應得東流入漢家。」王偃。

「舟行有返棹﹐水去無還流。」沈佺期《古離別》。「暮暮望歸客﹐依依江上船。落潮猶有信﹐去楫未知旋。」張繼《望歸舟》。「送別到中流﹐秋船倚渡頭。相看尙不遠﹐未可卽回舟。」祖詠《愁怨》。「長階落花滿﹐空院野鶯啼。」煬帝《蕩子不歸》。「拂簟承花落﹐開簾待燕歸。」陳子良《學小庾體》。「玉漵花紅髮﹐金塘水碧流。相逢畏相失﹐並著采蓮舟。」崔國輔《采蓮》。「常聞浣紗女﹐復有弄珠姬。」張祜《采花》。「映花誰辧色﹐隔樹不分香。」晁祖道《詠屏風》。「五侯新拜罷﹐七貴早朝歸。」江總《長安路》。「書因計吏船。」徐陵。「銜蘆處處落﹐無有系書鴻。」張正見。「只言花是雪﹐不悟有春來。」蘇子卿《落梅》﹐勝於「遙知不是雪」之句。「傳語春光道﹐先歸何處邊。」煬帝《春日》。「成童片子時﹐變老須臾事。」劉聃。

《詠古》云「君王無處所﹐臺榭若平生。」王勃《銅雀妓》。「妾妒今應攺﹐君恩昔不平。」張修之《長門怨》。

《閨情》云「𨿽是從來月﹐東窗異昔時。今宵一長夜﹐應斂幾人眉。」庾信《閨人望月》。「團扇辭新寵﹐回紋贈苦辛。」李嶠。「金鉤全出樹﹐桑條半隱籬。欲教見纖手﹐攀取最髙枝。」周弘正《采桑》。「那作商人婦﹐愁雨復愁風。」張晁《江風行》。「扇掩將雛曲﹐釵承墜馬鬟。」張昌宗《太平公主山亭晏》。「古調琴先覺﹐愁容鏡獨知。」王適《古離別》﹐退之所謂奇男子者。「一夜千年猶不足。」徐陵。「自憐年正少﹐復倚婿爲郎。」崔顥《王家小婦》。「鬟薄不勝花。」謝偃。「還恐裁縫罷﹐無信達交河。」虞世南。「小膽空房怯﹐長眉滿鏡愁。爲傳兒女意﹐不用遠封侯。」常理《古離別》。「殺荷不斷藕﹐憐心已復生。」梁陳《雜歌》。「在家嬌小女﹐捲幔愛花叢。不畏羅衣濕﹐折花風雨中。」張子容。「欲作勝花妝﹐從郎索紅粉。」「欲呈纖纖手﹐從郎索指環。」丁六娘《十索詩》。

天寶間大詩人﹐如李﹑杜﹑髙適﹑岑參輩疊出﹐康成同時﹐乃不爲世所稱。若非子敬家偶存此編﹐則許多佳句失傳矣。中間自載其詩八首﹐如「自君之出矣﹐弦吹絕無聲。思君如百艸﹐撩亂逐春生」﹐似六朝人語。如《河陽店家女》長篇一首﹐押五十二韻﹐若欲與《木蘭》及《孔雀東南飛》之作方駕者。末云「因緣苟合會﹐萬里猶同鄕。運命倘不諧﹐隔壁無津梁。」亦佳。但木蘭始代父徵戍﹐終潔身來歸﹐仲卿妻死不事二夫﹐二篇庶幾發乎情性﹐止乎禮義。店家女則異是﹐王嫗兒𨿽蓬頭歷齒﹐母許婿之矣。女慕鄭家郎裘馬之盛﹐背母而奔之。康成卒章都無譏貶﹐反云「傳語王家子﹐何爲不自量。」豈詩人之義哉﹗

《汲冢書》十卷七十篇﹐與《藝文志》《周書》七十一篇合﹐但少一篇。晁子止謂其記錄失實﹐李成父謂書多駁辭﹐宜孔子所不取。又謂劉向﹑司馬遷﹑班固皆常見此書﹐其後稍隱﹐及盜發冢﹐乃幸復出。中間所載武王徵四方﹐馘億有十萬七千七百七十有九﹐俘三億萬二百三十﹐暴於秦王﹑漢武矣。狩禽虎二十有三﹐麋五千二百三十五﹐犀十有二﹐犛七百二十有一﹐熊百五十有一﹐羆百一十有八﹐豕三百五十有二﹐貉十有八﹐麈十有六﹐麝五十﹐鹿三千五百有八。紂囿𨿽大﹐安得熊羆如是之眾﹗又謂俘商寶玉億有百萬﹐皆荒唐誇誕不近人情﹐非止於駁而已。百篇聖人所定﹐孟子猶疑「漂杵」之語。前輩云「吾欲忘言觀道妙﹐六經俱是不全書。」況《汲冢書》之類乎﹗

商辛燔﹐二女縊﹐世謂太公蒙面以斬妲己﹐非也。柳子厚《非國語》笑其誣且耄。《汲冢書》云「叔向使周﹐見太子晉﹐歸告平公曰﹕『太子晉行年十五﹐而臣弗能與言。請歸周之二邑﹐若不反﹐及有天下﹐將以爲誅。』平公將歸之﹐師曠不可﹐曰﹕『請使暝臣往與之言。』往見太子﹐問答往復﹐師曠不能難。稱善曰﹕『王子﹐汝將爲天下宗乎﹖』王子曰﹕『吾問汝人之年長短告也。』師曠對曰﹕『汝聲淸汗﹐汝色赤白﹐火色不壽。』王子曰﹕『吾後三年上賓於帝所。』師曠歸﹐未及三年﹐告死者至。」子晉靈異﹐庸有此理。但曠瞽而聰﹐聲淸而聽知之﹐火色瞽豈能辧﹖豈非誣而耄歟﹗

髙文虎作《西湖放生池記》﹐以「鳥獸魚鱉咸若」爲商王事﹐太學諸生爲謔詞﹐哂其誤。陳晦行史集賢制用「昆命元龜」字﹐閩帥倪侍郎駁論之﹐陳累疏援引唐人及本朝命相制皆用此語。史擢陳臺端﹐劾倪﹐削秩罷去。或爲一聯云「舍人舊錯夏商鱉﹐禦史新爭舜禹龜。」聞者絕倒。

石敏若絕句云「來時萬縷弄輕黃﹐去日飛球滿路傍。我比楊花更飄蕩﹐楊花只是一春忙。」

袁紹檄孟徳云「贅閹遺醜。」徐敬業檄武氏云「一抔之土未幹﹐六尺之孤安在。」侯景檄湘東云「項羽重瞳﹐尙有烏江之敗﹔湘東一目﹐豈爲赤縣所歸。」皆罵得毒矣。然操能全陳琳﹐武后不怒駱賓王﹐反謂「宰相安得失此人」﹐惟湘東竟殺王偉。偉教侯景覆臺城﹑餓武帝﹑弒簡文﹑辱妃主﹐萬死宜也。湘東始悅其五百言佞詩而欲活之﹐及見一目之檄﹐偉遂不免。忘九廟之仇恥﹐快一身之喜怒﹐安得令終乎﹖

石曼卿詩﹐惟《籌筆驛》詞翰俱妙﹐人所傳誦。及「樂意相關禽對語﹐生香不斷樹交花」一聯﹐爲伊洛中人所稱﹐他作苦不甚見。晚得其集﹐石䢐徠作序﹐稱其與穆參軍以古文自任﹐而曼卿尢豪於詩。石自序﹕「性懶﹐有作不能錄。早時解記數百篇﹐過壯記益衰。近幾盡廢。有收百篇來者﹐覽之﹐或尙能識﹐或如非己言﹐久乃能辧﹐遂並近詩﹐存三百篇﹐藏之於家。」歐公尢重其人。範公有「鑿幽索祕﹐破堅發奇﹐髙淩虹霓﹐淸出金石」之評。集中《華山》《泰山》《嵩山》五言長篇各一首﹐筆力在薛能之上。余警句尙多。五言云「行人晚更急﹐歸鳥夕無行。」《登樓》。「天寒河影淡﹐山凍瀑聲微。」《山寺》。「水盡天不盡﹐人在天盡頭。」《髙樓》。「艸白有時榮﹐發白不再好。人生不如春﹐發白不如艸。」《贈別》。「弋下失溟鴻﹐网細遺巨鯤。」《送李庭之》。「風勁香逾遠﹐天寒色更鮮。秋天買不斷﹐無意學金錢。」《叢菊》。七言云「洛渚微波長映步﹐漢宮香水不濡肌。」《荷花》。「獨步世無吳苑艷﹐渾身天與漢宮香。」《牡丹》。「恥生湯武干戈域﹐寧死唐虞揖遜區。」《首陽山》。自注﹕山在蒲﹐邑都也。「汾河不斷天南流﹐天色無情淡如水。」《寄尹師魯》。「南朝文物盡淸賢﹐不事風流卽放言。三百年間卻堪笑﹐絕無人可定中原。」《南朝》。「中散向人疏懶甚﹐步兵因酒過差多。」《自諭》。皆淸拔有風骨。

曼卿《紅梅》詩云「認桃無綠葉﹐辧杏有靑枝。」坡公以爲村學堂中語。然卒章云「未應嬌意急﹐發赤怒春遲。」不害爲佳作也。

《沈相落職制》云「君人臨照百官﹐蓋欲其淸白以承休徳﹔宰輔儀刑四海﹐豈宜以寵利而居成功。繄予旣老之臣﹐自喪不貪之寶﹐其還顯秩﹐用厭師虞。具官某﹐頓以藩條﹐擢聞機政。惟人求舊﹐謂文武可以憲邦﹔秉國之均﹐何風采不如治郡﹗朕尢虛己﹐日佇告猷。精神彊而折衝﹐未聞宏略﹔血气衰而戒得﹐以減廉聲。旣已乖鼎鼐之調﹐始欲掛衣冠而卻﹐𨿽曲全於體貌﹐乃薦致於抨彈。其鐫祕殿之華﹐俾卽安車之佚。噫﹗君子愼始﹐防嫌疑於未然﹔貴臣抵辜﹐尙遷就而爲諱。慨往愆之莫救﹐期晚節以自全。」《陳樞降官制》末云「爲祈父之爪牙﹐初期陳力﹔視秦人之肥瘠﹐良負虛懷。」時於湖年未三十﹐而筆力髙簡如此。沈坐簠簋﹐陳坐辭難﹐而責兩制尾聯皆妙。益公行葉樞責詞亦精切﹐然稍費辭矣﹗

於湖詩若不逮總得﹐然《上丁齋宿》云「北來被髮車連野﹐東走乘桴浪接天。汲汲兩宮常旰食﹐受膰歸去淚如川。」《與胡邦衡》云「夢了瓊崖身益壯﹐煙銷金塢臭空傳」之作極佳。

世宗欲相陶谷﹐範質不可而已﹐谷以爲怨。及建隆罷質﹐谷當制云「十年居調爕之司﹐一旦得變通之術。」以報前忿﹐範讀之泣下。余謂谷徒知譏玩範公﹐而不知禪文出於袖中﹐乃變通之尢甚者。況陳橋之歸﹐範公固常以大義責新朝﹐然熙陵尙惜其欠世宗一死。若谷預爲揖遜之詔﹐與樊系作冊文何異﹖藝祖鄙之而不大用﹐聖矣哉﹗

信州道傍﹐有泉一泓﹐甚淸﹐漑田甚廣。舊有詩牌云「炎炎亭午暑如焚﹐恰恨都無一點云。六月騎驢來到此﹐幾乎渴殺老參軍。」潘逍遙詩也﹐而集乃不收。徐斯遠家傳載其《牡丹》一絕而逸此詩﹐徐家於信﹐豈未之見耶﹗

淵明有《述酒》詩﹐自注云「儀狄造﹐杜康潤色之。」而終篇無一字及酒。山谷謂《述酒》一篇蓋闕﹐此篇多不可解。韓子蒼因「山陽下國」一語﹐疑是義熙以後有感而作。至湯伯紀始反復詳考﹐以爲零陵哀詩。又謂淵明歸田﹐本避易代之事﹐而未嘗明言之。至此主弒國亡﹐其痛疾深矣﹐𨿽不敢言而亦不可不言﹐故若是夫辭之廋也。湯箋出﹐然後一篇之義明。其間如「峽中納遺薰」﹑「朱公練九齒」之句﹐又《詠貧士》云「阮公見錢入﹐卽日棄其官。」又云「昔在黃子廉。」二事未詳出處。子廉之名僅見《三國誌﹟黃蓋傳》﹐淸貧事無所考。伯紀闕疑﹐以質於余﹐余亦不能解。

徐斯遠絕句云「紙衣竹幾一蒲團﹐閉戶然箕自屈盤。誦徹《離騷》二十五﹐不知月落夜深寒。」水心稱斯遠有凍餓自守之樂﹐非過也。

姜堯章有平聲《滿江紅》﹐自敍云「舊詞用仄韻﹐多不叶律﹐如末句『無心撲』﹐歌者將心字融入去聲﹐方諧音律。余欲以平韻爲之﹐久不能成﹐因泛巢湖﹐祝曰﹕『得一席風﹐當以平韻《滿江紅》爲神姥壽。』言訖﹐風與帆俱駛﹐頃刻而成。末句云『聞環佩』﹐則協律矣。」其詞云「仙姥來時﹐正一望﹑千頃翠瀾。旌旗與﹑亂雲俱下﹐依約前山。命駕羣龍金作軏﹐相從諸娣玉爲冠。廟中列坐如夫人者十五人。向夜深﹑風定悄無人﹐聞佩環。

神奇處﹐君試看。奠淮右﹐阻江南。遣六丁電雷﹐別守東關。應笑英雄無好手﹐一篙春水走曹瞞。又怎知﹑人在小紅樓﹐簾影間。」此闋佳甚﹐惜無能歌之者。

羅鄂州文𨿽少而善﹐集中《鸚鵡洲賦》二篇﹐其首篇云「登黃鶴之髙樓兮﹐欣徙倚而四顧。何南望而獨愁兮﹐有正平之遺處。指幽堂而示戒兮﹐何足以知君子之度。方黨禁之旣解兮﹐凜凜淸議其尙存。無罪而戮一介兮﹐眾必爭起而躁歡。士猶恃此而不恐兮﹐時亦直情而徑行。寧知嗾夫妄庸兮﹐使之魚肉而甘心。稽建安之事勢兮﹐魏甚菀而漢枯。每不忍其綴旒兮﹐思忠憤之稍攄。悵不擇其所發兮﹐遂至於顚沛而闊疏。當其解衣而慢侮兮﹐坐皆驚悸而失箸。吾謂死於漁陽之參撾兮﹐何預乎鸚鵡之一賦。使英雄初無殺心兮﹐𨿽頗困苦而終赦。惟此客以授我兮﹐宜相與屍祝之不暇。兵在頸而追救兮﹐柰何以此欺天下。萬一僥幸而脫身兮﹐終亦無以自全。北海仗正而孥戮兮﹐徳祖以俊而銜冤。三人者蓋一體兮﹐必且唇亡而齒寒。嗟繁城之佐命兮﹐非不巧於自營。挈四百之基祚兮﹐與一身孰爲重輕。來者滔滔而如江水兮﹐方攘臂而議先生。詆文華爲浮薄兮﹐至或以比乎盆成。苟吾言之獲信兮﹐猶足以吐千古之不平。」二賦皆佳﹐此篇乃其兄所作﹐有《祭田橫墓文》之意。

鄕前輩柯夢得﹐字東海﹐一生苦吟﹐有《抱甕集》。古詩學孟野﹐然稍僻晦﹐有《夢蝶》絕句云「一覺千年一轉機﹐覺來還是夢還非。當時夢裏知蝴蝶﹐便好穿花傍水飛。」前人所未道也。

後村詩話

卷二

卷二

《過秦論》云「陳涉鋤耰棘矜﹐不銛於鉤戟長鎩﹔謫戍之眾﹐非抗九國之師﹔深謀遠慮﹐行軍用兵之道﹐非及曩時之士。」其語本《呂覽》﹐有曰「驅市人而戰之﹐可以勝人之厚祿教卒﹔老弱罷民﹐可以勝人之精士練材﹔離散系累﹐可以勝人之行陣整齊﹔鉏耰白挺﹐可以勝人之長銚利兵。」賈生可謂善融化者。《七發》云「出輿入輦﹐命曰蹷痿之機﹔洞房淸宮﹐命曰寒熱之媒﹔皓齒蛾眉﹐命曰伐性之斧﹔甘脆肥醲﹐命曰腐腸之藥。」其語亦本《呂覽》﹐云「出則以車﹐入則以輦﹐命之曰招蹷之機﹔肥肉厚酒﹐命之曰爛腸之食﹔靡曼皓齒﹐鄭衛之音﹐命之曰伐性之斧。」但增損一兩字爾。此韓公所以有「後皆視前公相襲﹐由漢至今用一律」歟﹗

樊川《阿房宮賦》中間數語﹐特脫換楊敬之《華山賦》爾﹐未至若枚乘之純犯前作也。《反騷》云「君子得時則行﹐不得時則龍蛇﹐何必湛身哉﹗」朱氏謂雄乃屈原之罪人﹐豈以美新仕莽爲龍蛇乎﹗然此雄語亦本《呂覽》﹐云「一龍一蛇﹐與時俱化。」秦漢未遠﹐語多相犯。

善學者﹐若齊王之食雞也﹐必食其跖數千而後足。跖﹐雞足踵。物莫不有長﹐莫不有短﹐善學者假人之長以補其短。宋景文自名其集曰《雞跖》﹐本此。

勾踐欲報吳﹐大夫逄同諫曰「鷙鳥將擊﹐必匿其形。」《呂覽》云「諸搏攖抵噬之獸﹐其用齒角爪牙也﹐必托於卑微隱蔽。」詞費於逄同矣。

「如臨深淵﹐如履薄冰」﹐《小雅》詩也。《小旻》《小宛》二篇及《孝經》互見﹐《呂覽》以爲出於《周書》﹐誤矣。髙誘序云「不韋以其書暴之咸陽市門﹐懸千金其上﹐有能增損一字者與千金。時人無能增損者。誘以爲時人非不能增損﹐憚相國﹐畏其勢耳。誤記《小雅》爲《周書》﹐而莫敢指摘﹐則懸金何爲哉﹗」「普天之下﹐莫非王土﹔率土之濱﹐莫非王臣」﹐亦《小雅》詩《四月》篇也。呂氏以爲舜自作﹐不知何所據﹐或是誤引《孟子》。

晉將攻鄭﹐令叔向聘焉﹐視其有人與無人。子產爲之詩曰「子惠思我﹐褰裳涉洧。子不我思﹐豈無它士。」叔向歸曰「鄭有人焉﹐不可及也。」按《涉洧》之章乃男女恩怨相爾汝之辭﹐子產謂晉不撫我﹐豈無秦荊可事乎﹗古人舉詩﹐辭不迫切﹐而意已獨至﹐皆類此。

獨孤常州﹐名及﹐字至之。《遠遊賦》略云「馮東井以俯視﹐識故國之城闕。千門萬戶﹐遙如蟻穴。覓舊山與喬木﹐才依稀而明滅。見伊川大道﹐鞠爲戎狄﹐歷陽故人﹐半作魚鱉。曩之奔走於市朝者﹐如紛紜飛馳﹐讘讘嗤嗤﹐蹩躄翩躚﹐肖翹陸離﹐若磯虱之聚壞絮﹐蜘蛛之乘遊絲。吾乃今日識羣動之變態兮﹐莞然倚長歌而笑之。亦旣自得﹐周覽未畢﹐惕然雲開﹐萬象如失。羣有儼以皆作﹐百慮繽其來歸。乃宿昔之人寰﹐始故時之喧卑﹐向之俯仰欣戚﹐無非妄心。然後知吾之生也﹐與妄俱生。邪气乘之﹐萬緣合並﹐爲憂而患﹐爲虧而盈﹐彼碌碌者﹐自以爲覺﹐尢飾妄以賈名。」甚佳。內「戎狄」﹑「魚鱉」數語﹐與謫仙《古風》「俯視洛陽川﹐茫茫走胡兵。流血沾艸野﹐豺狼盡冠纓」之語相類。常州有《送李白之曹南序》﹐可見同時厚善。其文在蕭穎士﹑李華之間。

常州《觀海篇》云「北登渤澥島﹐回首秦東門。誰屍造化工﹐鑿此天地源。澒洞吞百谷﹐周流無四垠。廓然混茫際﹐望見天地根。白日自中吐﹐扶桑如可捫。超遙蓬萊峯﹐想象金臺存。秦帝昔經此﹐登臨冀飛翻。揚旌百神會﹐望日羣山奔。徐福竟何成﹐羨門徒空言。惟見石橋足﹐千年潮水痕。」𨿽髙雅未及陳拾遺﹐然气魄雄渾﹐與岑參﹑髙適相上下。

李華﹐字遐叔。《山陽古城銘》略云「有漢之衰﹐野斗羣龍。天地厭徳﹐人神助凶。姦桀之雄﹐爲王爲公。名國大都﹐�於兵衝。鳳凰嬰刃﹐麒麟掛鋒。力勝者昌﹐九州承風。��虞賓﹐不保其躬。宿昔卿士﹐如鴛如鴻。洸洸將校﹐如羆如熊。於漢則貳﹐於曹則忠。山陽古城﹐艸沒苔封。日之將昏﹐狐貍橫縱。峨峨首陽﹐有洛之東。孤竹二子﹐徳音無窮。武王翦商﹐不食而終。矧臣篡君﹐俯首求容。」義理深長﹐語亦壯浪﹐不在《弔古戰場》之下。

漢唐皆有宦官之禍﹐而唐之爲禍尢烈。幽明皇﹐殺張后﹐脇憲宗﹐劫僖昭﹐譖汾陽西平﹐族甘露宰相六族﹐禍死十六宅諸王﹐終於亡唐而後已。前輩謂漢宦者與政﹐而唐使之典兵之故。八司馬附麗伾﹑文﹐固無足議﹐但謀奪宦者兵柄﹐使範希朝﹑韓泰總統諸城鎭行營兵馬﹐邊上諸將各以狀辭中尉﹐中人大怒曰「從其謀﹐吾族必死其手。」嗟乎﹗此豈伾﹑文之智所及哉﹗八司馬多雋才﹐必有爲畫策者﹐事𨿽不成﹐與晁錯﹑竇武﹑陳蕃何異﹗而退之《永貞行》云「北軍百萬虎與羆﹐天子自將非它師。一朝奪印封私黨﹐凜凜朝士何能爲。」嗚呼﹗天子安能自將﹖不過付之中尉及觀軍容使爾。以成敗論人﹐世俗不足責﹐退之豪傑﹐亦以天子自將北軍爲是﹐而奪印爲非耶﹗

余有畫山水四橫捲﹐上各有五言一首﹐其一曰「髙峯掛層雲﹐遠水沒平野。當年居山客﹐半是愛山者。橋欹欲流崖﹐路險不容馬。愼勿誇世人﹐政要知者寡。」其二曰「靑山爲誰髙﹐影壓三百里。竹深已迷橋﹐荷密半藏水。區區名利人﹐坐瞑眞可鄙。慨想云屋中﹐恐是古君子。」其三曰「急雨冷梢溪﹐寒煙曉橫塞。茅堂來軒車﹐中有隱者在。市朝一何有﹐雲水兩無礙。笑向塵世人﹐不知是何代。」其四曰「通江石泉滑﹐崩崖朝雪重。牧兒心苦饑﹐牛寒挽不動。誰人倚長松﹐胸有九云夢。西風吹屋倒﹐一笑無與共。」後題畫李叔班作﹐不知爲何人。詩則持約所書﹐持約豈非顏氏耶﹗

王黃州集第一篇

《酬種隱君百韻》﹐自敍出處甚謙﹐云「長恐先生聞﹐倚松成大噱。」其敍種隱節甚髙﹐累數十韻。退之於李渤不能過一種明逸耳。未出山﹐以黃州之剛勁﹐而尊敬之如此。旣出山﹐如王嗣宗之粗鄙﹐乃得以陵暴之﹐士其可不自重哉﹗

本朝大臣多憐才好士﹐如趙中令於王黃州﹐王文正於楊文公﹐晏元獻於宋景文﹐皆爲翹材上客。𨿽丁崖州追仇萊公之黨﹐亦不忍害大年﹐呂文靖謫歐尹﹐隨卽收用。至章﹑蔡用事﹐坡公始過海矣。中令讓官表多黃州之筆﹐可見親密。其挽中令云「商山副使偏垂淚﹐未報當時國士知。」與「幕府少年今白髮」之句異矣。

詩以體物驗工巧﹐駱賓王《詠挑燈杖》云「稟質非貪熱﹐焦心豈憚熬。終知不自潤﹐何用處脂膏。」語簡而味長﹐每欲效此作數題﹐未暇也。

杜子美笑王﹑楊﹑盧﹑駱文體輕薄﹐然盧《病梨賦》未易貶駁﹐駱檄武氏多警策﹐王《邊夜有懷》云「城荒猶築怨﹐碣毀尙銘功。」楊挽詩云「靑烏新兆去﹐白馬故人來。」亦佳句也。

盧仝﹑劉叉以怪名家﹐仝集中有《含曦上人》一首云「長壽寺﹐石壁院﹐盧公一首詩﹐渴讀卽不渴﹐饑讀卽不饑。鯨飲海水盡﹐露出珊瑚枝。海神知貴不知價﹐畱與人間光照夜。」叉集有《範宗韓喜得劉先生詩》云「玉尺沈埋久﹐得之銘篆深。楷磨露正色﹐扣擊吐哀音。」二詩殆與仝作對壘。

《三國誌》帝魏而卑吳蜀﹐說者謂陳壽蜀人﹐仕屢見黜﹐父爲諸葛所髠﹐於劉氏君臣不能無憾而然。翁甫仲山作《蜀漢書》以矯之﹐遊丞相極稱其書﹐仲山亦求序於余。余觀其書﹐大意是﹐但書後主爲安樂公﹐欲以著其不能負荷之罪。復翁書云「後主不能負荷﹐史官自貶抑之可也﹐豈可因曹氏貶削之稱。」會仲山仙去﹐其論未竟。後得廬陵貢士蕭常所作《續後漢書》﹐大綱與仲山同﹐但蕭氏直名其書曰《續後漢》﹐仲山猶加蜀字耳。蕭書後主爲少帝﹐按後主嗣位二十五年而後播遷﹐歿時已六十五﹐似非少帝。周丞相爲蕭序此書﹐謂歐公議正統﹐不黜魏。其客章望之著《明統論》以辧之。張南軒《經世紀年》直以先主繼獻帝﹐而附魏吳於下方﹐又引習鑿齒《漢晉春秋》以蜀爲正﹐魏爲篡﹐考訂詳備﹐惜仲山﹑遊公皆未之見。余亦近方見之。劉斯立《病中》詩云「欲成蹇士賦﹐應作半人詩。」半人當是用習鑿齒事。

放翁少時﹐二親教督甚嚴。初婚某氏﹐伉儷相得﹐二親恐其惰於學也﹐數譴婦。放翁不敢逆尊者意﹐與婦訣。某氏攺事某官﹐與陸氏有中外。一日通家於沈園﹐坐間目成而已。翁得年最髙﹐晚有二絕云「腸斷城頭畫角哀﹐沈園非復舊池臺。傷心橋下春波綠﹐曾見驚鴻照影來。」「夢斷香銷四十年﹐沈園柳老不吹綿。此身行作稽山土﹐尢弔遺蹤一泫然。」舊讀此詩﹐不解其意﹐後見曾溫伯﹐言其詳。溫伯名黯﹐茶山孫﹐受學於放翁。

韋蘇州詩云「身多疾病思田裏﹐邑有流亡愧俸錢。」太守能爲此言者鮮矣。若放翁云「身爲野老已無責﹐路有流民終動心。」退士能爲此言﹐尢未之見也。

蕭千巖《采蓮曲》云「淸曉去采蓮﹐蓮花帶露鮮。溪長須急槳﹐不是趁前船。」「相隨不覺遠﹐直到暮煙中。恐嗔歸得晚﹐今日打頭風。」絕似玉臺體。

三良事見於《詩》《左傳》﹐皆云秦穆殺之以殉。坡詩獨云「乃知三子殉公意﹐亦如齊之二客從田橫。今人不復見此等﹐乃以所見疑古人。」此說甚新。後讀曹子建《三良》詩云「秦穆先下世﹐三臣皆自殘。生時共榮樂﹐旣沒同憂患。誰言捐軀易﹐殺身誠獨難。」乃知子建已有此論。

谷千駑不如養一驢。

黃初中﹐疑忌諸王﹐黜削封爵﹐名曰就國﹐實同囚拘﹐禁斷還往。《求通親親表》云「臣遠慕《鹿鳴》君臣之宴﹐中詠《棠棣》匪他之誡﹐下思《伐木》友生之義﹐終懷《蓼莪》罔極之哀。每四節之會﹐塊然獨處﹐左右惟僕隸﹐所對惟妻子﹐髙談無所與陳﹐發義無所與展﹐未嘗不聞樂而拊心﹐臨觴而嘆息也。」甚哀切。《求自試表》云「若陛下出不世之詔﹐效臣錐刀之用﹐使得西屬大將軍﹐當一校之隊﹔東屬大司馬﹐統偏師之任﹐必乘危蹈險﹐騁舟奮驪﹐突刃觸鋒﹐爲士卒先。𨿽未能禽權馘亮﹐庶效須臾之捷﹐以滅終身之愧。𨿽身分蜀境﹐首懸吳闕﹐猶生之年也。」甚悲壯。

《與楊徳祖書》略云「詞賦小道﹐子云先朝執戟之臣爾﹐猶稱壯夫不爲。吾𨿽薄徳﹐位爲藩侯﹐庶幾建永世之業﹐流金石之功﹐豈徒以翰墨爲勛績﹐詞賦爲君子哉﹗若吾志不果﹐吾道不行﹐將采庶官之實錄﹐辧時俗之得失﹐定仁義之衷﹐成一家之言﹐𨿽未能藏之名山﹐將以傳之同好。」味其文勢駿壯﹐退之《答崔立之書》本此。

《曹仲雍哀詞》略云「昔后稷在寒冰﹐斗榖在楚澤﹐依鳥憑虎而無災。今玄綈文茵無寒冰之慘﹐羅幃綺帳暖於翔鳥之翼﹐幽房閒宇密於云夢之野﹐慈母良保仁乎鳥虎之情。」文字麗密有如此者。自三良以下皆見《曹子建集》。

天臺林憲﹐字景思﹐自號雪巢。尢遂初序其集略云「富與貴﹐人之所可得﹐而才者﹐天之所甚靳。景思取天所甚靳者多﹐則不能兼人之所得﹐固宜。然則才者﹐實致窮之具﹐人何用有此﹐而天亦何用靳此﹖此未易以理曉也。」誠齋演遂初之說爲雪巢之詞云「且吾與詩人同爭夫天之所靳﹐是天之橫民也。同犯夫天之所惡﹐是又天之橫民也。治橫民者﹐宜以橫政﹐旣與詩人同爲其橫民﹐欲不與詩人同受橫政可乎﹗」余曰﹕子旣無遺力以取所靳﹐無懼心以犯所惡﹐無怨言以安所致﹐然則延之爲君惜﹐過也。余舉延之語以唁君﹐亦過也。然君必欲專享詩人才之所致者﹐而不顧不悔以不辭造物之橫政﹐亦過也。二公可謂善謔矣。

雪巢《讀陶詩》云「吾觀淵明詩﹐了不在言賦。有如太和气﹐周行不停駐。時與春爲風﹐融夷物華布。未常見用力﹐萬物榮處處。時與秋爲月﹐浩然無點注。江山滋淸絕﹐宇宙靡纖污。乃知淵明詩﹐本不在詩故。邂逅吐所有﹐气象隨所寓。乞食不爲拙﹐華軒不爲慕。歸來不爲髙﹐折腰不爲沮。羲皇平步超﹐無懷眞雅素。簡淡豈能盡﹐學者漫馳步。獨有無弦琴﹐明明一班露。」𨿽甚淸絕﹐然太輕快﹐集中長篇皆類此。要須更檃括以韋﹑柳乃善。

《蕪城賦》云「板築雉堞之殷﹐井幹烽櫓之勤。崪若斷岸﹐矗似長云。觀基扃之固護﹐將萬祀而一君。出入三代﹐五百餘載﹐竟瓜割而豆分。歌堂舞閣之基﹐弋林釣渚之館﹐吳蔡齊秦之聲﹐魚龍爵馬之玩﹐皆薰歇燼滅﹐光沈響絕。」《園葵賦》云「仕非魯相﹐有不拔之利﹔賓惟二仲﹐無逸馬之憂。若乃鄰老談稼﹐女嫗歸桑﹐拂此葦席﹐炊彼穄梁﹐甃壺援醢﹐曲瓢捲漿﹐乃羹乃瀹﹐堆鼎盈筐﹐甘旨蒨脆﹐滑柔芬芳﹐消淋逐水﹐潤胃調腸。」鮑明遠賦有思致﹐然太拘狹﹐開拓不去。略存二賦於此。詩工於賦﹐押韻用事﹐往往切題。岑參﹑賈至輩﹐句律多出於鮑﹐然去康樂地位尙遠。《登大雷岸與妹書》六百餘字﹐無一字及家事﹐皆述道途辛苦﹐古今陳迹﹐山夔水怪﹐羈愁旅思﹐辭極典雅﹐爲集中佳作。

「燕公之文如楩木枝榦﹐締構大廈﹐上棟下宇﹐孕育气象﹐可以變陰陽而閱寒暑﹐坐天子而朝羣侯。許公之文如應鐘鞀鼓﹐笙簧錞磬﹐崇牙樹羽﹐考以宮縣﹐可以奉神明享宗廟。李北海之文如赤羽玄甲﹐延亙平野﹐如雲如風﹐有貙有虎﹐闐然鼓之﹐吁可畏也。賈常侍之文如髙冠華簮﹐曳裾鳴玉﹐立於廊廟﹐非法不言﹐可以望爲羽儀﹐資以道義。李員外之文則如金轝玉輦﹐雕龍彩鳳﹐外𨿽丹靑可掬﹐內亦體骨不凡。獨孤常州之文如危峯絕壁﹐穿倚云漢﹐長松怪石﹐傾倒溪壑﹐然而略無和暢﹐雅徳者避之。楊崖州之文如長橋新構﹐鐵騎夜渡﹐雄震威厲﹐動心駭目﹐然而鼓作多容﹐君子所愼。權文公之文如朱門大第而气勢宏敞﹐廊府廩廏戶牖悉周﹐然而不能有新規勝槪﹐令人竦觀。韓吏部之文如長江秋注﹐千里一道﹐衝飆激浪﹐汗流不滯﹐然而施於權激﹐或爽於用。李襄陽之文如燕山夜鴻﹐華亭曉鶴﹐嘹喨亦足驚聽﹐然而才力偕鮮﹐瞥然髙遠。故友沈咨議之文則隼擊鷹揚﹐滅沒空碧﹐崇蘭繁榮﹐曜芳揚蕤﹐𨿽迅舉秀擢而能沛文絕景。其它握珠璣奮組繡者﹐不可一二而紀矣。」以上皇甫湜評唐十一家之文﹐可與《法帖》所載梁武帝評三十四家書對觀。

《出世篇》云「生當爲大丈夫﹐斷羈羅﹐出泥塗。四散號呶﹐俶擾無隅。埋之深淵﹐飄然上浮。騎龍披靑雲﹐泛覽遊八區。經太山﹐絕巨海﹐一長吁。西摩月鏡﹐東弄日珠。上始天之門﹐直指帝所居。羣仙來迎塞天衢﹐鳳凰鸞鳥乘金輿。音聲嘈嘈滿太虛﹐旨飲珍食兮照庖廚。食之不飫飲不盡﹐使人不陋復不愚。旦旦狎玉皇﹐夜夜禦天姝。當禦者幾人﹐百千爲翻﹐宛宛舒舒﹐忽不自知。支消體化膏露明﹐湛湛無色茵席濡。俄而散漫﹐斐然虛無。翕然復摶﹐摶久而蘇。精神如太陽﹐霍然照淸都。四支爲瑯玕﹐五藏爲璠玙。顏如芙蓉﹐頂如醍醐﹐與天地相終始。浩漫爲娛﹐下顧人間﹐混糞蠅蛆。」湜以軻﹑雄自擬﹐然此篇放曠超軼﹐軻﹑雄不道也。文字亦未及《大人賦》﹐隋唐人言語耳﹗

闔廬之死﹐金玉其墓﹔黔婁之死﹐首足不覆。皇甫湜。

吳融詩「阿對泉頭一布衣」﹐自注云「阿對是楊伯起家僮﹐常引泉灌蔬。」

韓致光﹑吳子華﹐皆唐末詞臣﹐位望通顯﹐𨿽國蹙主辱﹐而賦詠倡和不輟。存於集者不過流連光景之語﹐如感時傷事之作﹐絕未之見。當時公卿大臣往往皆如此。

《蠍賦》云「夜風索索﹐緣隙憑壁。弗聲弗鳴﹐潛此毒螫。厥虎不翅﹐厥牛不齒﹐爾今何功﹐旣角而尾。」

《虎賦》云「西白而金﹐其獸惟虎。何彼列辰﹐自龍而鼠。善人瘠﹐讒人肥﹐汝不食讒﹐畏汝之饑。」

《惡馬賦》云「彼騎而齕﹐孰爲其主。彼芻而蹄﹐孰爲其圉。五里之堠﹐十里之亭﹐癬燥饑渴﹐不擇重輕。亭有嚵吏﹐曝之爲臘﹐又毒其吏﹐立死於櫪。」已上三賦見《玉溪集》。

玉溪《與陶進士書》﹕「夫所謂博學宏詞者﹐豈容易哉﹗天地之災變盡解矣﹐人事之興廢盡究矣﹐皇王之道盡識矣﹐聖賢之文盡知矣。下及虫豸艸木鬼神精魅﹐一物以上﹐莫不開會﹐此其可以當博學宏詞者耶﹖恐猶未也。設他日或朝廷﹑或持權衡大臣問一事﹐詰一物﹐小如毛甲﹐而時脫有不能盡知者﹐則是博學宏詞者當其罪矣。私自恐懼﹐窘若囚械。後幸有中書長者曰﹕『此人不堪﹐抹去之。』大快樂﹐曰﹕『此日後不能知得東西左右﹐亦不畏矣。』」又云「常自祝願得時人曰﹐此物不識字﹐此物不知書﹐是我生獲忠肅之謚也。」其論激矣。

前人紀蔡京權重﹐喜閩漕鄭可簡饋茶﹐就封皮批「進修撰除運副」。遠相晚亦權重﹐病起見二雞吐綬﹐愛玩久之﹐問誰所致﹐左右以宗少梁成大對。亦就札子批「除刑部侍郎」﹐人以爲戲筆也﹐已而命下。西山先生云「其權重於蔡氏耳﹗」

遠相當國久﹐從官多由徑而得。端平初﹐鶴山召對云「侍從之臣有獻納而無論思。」亦雅謔也。

鄭谷《送人下第》云「吾子𨿽云命﹐鄕人懶讀書。」七言云「愁破方知酒有權。」皆有新意。

薛能云「詩深不敢論。」鄭谷云「暮年詩力在﹐新句更幽微。」詩至於深微極玄﹐絕妙矣﹐然二子皆不能踐此言。唐人惟韋﹑柳﹐本朝惟崔徳符﹑陳簡齋近之。

溫飛卿《蘇武廟》云「回日樓臺非甲帳﹐去時冠劍是丁年。」「甲帳」是武帝事﹐「丁年」用李陵書「丁年奉使﹐皓首而歸」之語﹐頗有思致。

南丰序《南齊書》云「爲二典者所記﹐豈獨唐虞之迹耶﹗並與其精微之意而傳之。方是之時﹐豈特任政者皆天下之士也﹗蓋執簡操筆而隨者﹐亦皆聖人之徒也。」曲阜《行潁濱中書舍人制》云「在昔典謨訓告誓命之文﹐學者宗之﹐以爲大訓。蓋當是時﹐豈獨綱紀法度後世有不能及哉﹗至於言語侍從之臣﹐皆聖人之徒﹐亦非後世之士所能仿佛也。」詞意全本南丰﹐其家庭素所講貫也。

橫渠絕句云「渭南涇北已三遷﹐水旱縱橫數畝田。四十二年居陜右﹐老年生計似初年。」又云「兩山南北雨冥冥﹐四牖東西萬木靑。面似枯髏頭似雪﹐後生誰與屬遺經。」其淸苦如此﹐所以爲一代儒宗。

曹操欲使十吏就蔡琰寫邕遺書﹐琰曰「男女不親授﹐乞給紙筆﹐眞艸惟命。」妻胡之恥﹐豈不大於親授﹗所謂不能三年之喪而緦小功之察歟﹗

義山《孔明廟》云「玉壘經綸遠﹐金刀歷數終。」誠齋《徐孺子墓》云「舊國已禾女﹐荒阡猶石翁。」比山谷「司馬寒如灰﹐禮樂卯金刀」之句尢精確。

義山善用事﹐《哭劉蕡》云「空聞遷賈誼﹐不待相孫弘。」自應制科至謫死﹐止以十字道盡。

溫飛卿《過韋籌艸堂》七言云「醉後獨知殷甲子﹐病來猶作晉春秋。」林和靖五言云「隱非秦甲子﹐病著晉春秋。」和靖非蹈襲者﹐當是偶然相犯。

魯共王壞孔子宅以廣其居﹐升堂聞金石絲竹之音﹐乃不壞宅。此謂魯生及孔子之後有弦誦於其間者爾。而疏云「懼其神異﹐乃止不壞。」誤矣。髙祖誅項籍﹐引兵圍魯﹐魯諸儒猶講誦習禮﹐弦歌之音不絕。此豈亦有神異耶﹗解經如此﹐豈不語怪神之義哉﹗

半山擬寒山云「我曾爲牛馬﹐見艸豆歡喜。又曾爲女人﹐歡喜見男子。我若眞是我﹐只合長如此。若好惡不定﹐應知爲物使。堂堂大丈夫﹐莫認物爲己。」後有慈受和尙者擬作云「姦漢瞞淳漢﹐淳漢總不知。姦漢做驢子﹐卻被淳漢騎。」半山大手筆﹐擬二十篇殆過之。慈受一僧爾﹐所擬四十八篇﹐亦逼眞可喜也。寒山詩粗言細語皆精詣透徹﹐所謂一死生齊彭殤者。亦有絕工致者﹐如「地中嬋娟女﹐玉佩響珊珊。鸚鵡花間弄﹐琵琶月下彈。長歌三日繞﹐短舞萬人看。未必長如此﹐芙蓉不耐寒。」殆不減齊梁人語。此篇亦見《山谷集》﹐豈谷喜而筆之﹐後人誤以入集歟﹗

「元康八年﹐機始以臺郎出補著作﹐遊於祕閣﹐而見魏武帝《遺令》﹐愾然嘆息﹐傷懷者久之。客曰﹕『夫始終者﹐萬物之大歸﹔死生者﹐性命之區域。是以臨喪殯而後悲﹐睹陳根而絕哭。今傷心百年之際﹐興哀無情之地﹐意者無乃知哀之可有﹐而未識情之可無乎﹗』機答之曰﹕『夫日蝕由乎交分﹐山崩起於朽壞﹐亦云數而已矣。然百姓怪焉者﹐豈不以資髙明之質﹐而不免卑濁之累﹐居常安之勢﹐而終嬰傾離之患故乎﹗夫以回天倒日之力﹐而不能振形骸之內﹔濟世夷難之智﹐而受困魏闕之下。已而格乎上下者﹐藏於區區之木﹔光於四表者﹐翳乎蕞爾之土。雄心摧於弱情﹐壯圖終於衰志﹐長算屈於短日﹐遠迹頓於促路。嗚呼﹗豈特瞽史之異闕景﹐黔黎之怪頹岸乎﹗觀其所以顧命冢嗣﹐貽謀四子﹐經國之略旣遠﹐隆家之訓亦宏。』又云﹕『吾在軍中﹐持法是也。至於小忿怒﹐大過失﹐不當效也。』善乎﹗達人之讜言矣。持姬女而指季豹﹐以示四子曰﹕『以累汝。』因泣下﹐傷哉﹗曩以天下自任﹐今以愛子托人。同乎盡者無餘﹐而得乎亡者無存。然而婉孌房闥之內﹐綢繆家人之務﹐則幾乎密與﹗又曰﹕『吾婕妤妓人﹐皆著銅雀臺﹐於臺堂上施六尺牀張繐帳﹐朝晡設脯糒之屬﹐月朝十五日﹐輒向帳作伎。汝等時時登銅雀臺﹐望吾西陵墓田。』又云﹕『餘香可分與諸夫人﹐諸捨中無所爲﹐學作履組賣也。吾歷官所得綬﹐皆著藏中。吾余衣裘可別爲一藏﹐不能者﹐兄弟可共分之。』旣而竟分焉。亡者可以勿求﹐存者可以勿違﹐求與違不其兩傷乎﹗悲乎﹗愛有大而必失﹐惡有甚而必得﹐智慧不能去其惡﹐威力不能全其愛﹐故前識所不用心﹐而聖人罕言焉。若乃系情累於外物﹐畱曲念於閨房﹐亦賢俊之所宜廢乎﹗於是遂憤懣而獻弔云爾。」士衡此作﹐詞簡而事甚備﹐語絕而意愈新﹐當爲魏晉間文章第一﹐序勝於文。《弔魏武文》。

後村詩話

卷三

卷三

放翁詩云「藥來賊境靈何益﹐米出胡奴死不炊。」上句用柳公綽事。公綽節度山南東道﹐有道士獻丹藥﹐問所從來﹐曰自薊門。時朱克融方叛﹐公綽曰「藥自賊境來﹐𨿽驗何益﹖」棄藥而逐道士。殆天爲下句設此奇對。甲子七年讀《唐書》記﹐時年七十八。

《揚雄集》六卷﹐四十三篇﹐《劇秦美新》之作在焉。《法言》末云「自周公以來﹐未有安漢公之懿。」又曰「其勤勞則過於阿衡。」此時莽猶未篡﹐此語不過如今人稱頌權貴人功徳爾。及莽旣篡﹐雄縱不能如許由洗耳﹑魯連蹈海﹐然與龔勝同時﹐莽使使者以印綬彊起勝﹐勝稱病篤﹐臥﹐以手推去印綬。勝兩子及門人進說云云﹐勝曰「吾受漢家厚恩﹐今年老﹐旦暮入地﹐豈以一身事二姓下見故君乎﹖」不食而死。雄亦仕漢者﹐莽篡不能去﹐視勝可愧死矣﹗美新之篇﹐方且盛稱「皇帝陛下配五帝﹐冠三王﹐開辟以來未聞﹐宜命賢哲作帝典一篇﹐襲舊二爲三﹐以示罔極。」又自言「有顚眴病﹐恐先犬馬塡溝壑﹐長恨黃泉」﹐故作此篇以獻。余謂寧顚眴病死﹐此文豈可作哉﹗朱氏書「莽大夫揚雄卒」﹐當其罪矣。而昌黎公﹑荊公﹑涑水公皆推重﹐或以配孟子﹐何也﹖

《元後誄》略云「天之所廢﹐人不敢支。」又云「皇天眷命黃虞之孫﹐歷世運移﹐屬在新聖。」又云「漢廟黜廢﹐移安定公。」凡累百韻。按元後𨿽莽之姑﹐然擲傳國璽缺其角﹐聞翟義起兵﹐以爲是﹔見漢宗廟毀壞﹐有怨言﹐人心之公不可磨滅如此﹗雄士人也﹐顧以賊莽爲新聖﹐以漢廟黜廢爲天之所壞乎﹗

《劉子政集》二卷﹐有《九嘆》﹐用騷體﹐末有《杖銘》云「歷危乘險﹐匪杖不行。年耆力竭﹐匪杖不彊。有杖不任﹐顚跌誰怨。有士不用﹐害何足言。薯蔗𨿽甘﹐殆不可杖。佞人悅己﹐亦不可相。杖必取任﹐不必用味。士必任賢﹐何必取貴﹗」語簡而有味。

文君眉色如望遠山﹐臉際常若芙蓉﹐十八而寡﹐悅長卿之才而越禮焉。長卿死﹐文君爲誄傳於世。

揚雄夢吐鳳凰而作《太玄經》。仲舒夢蛟龍入懷而作《春秋繁露》。

公孫弘食故人髙賀以脫粟飯﹐覆以布衾﹐賀告人曰「弘內服貂蟬﹐外衣麻枲﹐內廚五鼎﹐外膳一肴。」於是朝廷疑其矯焉。弘嘆曰「寧逢惡賓﹐勿逢故人。」

吳章爲王莽所殺﹐弟子皆更易姓名以從他師﹐惟司徒掾平陵曹敞亦吳章弟子﹐收葬其屍。

目瞤得酒食﹐燈火花得錢財﹐幹鵲噪而行人至﹐蜘蛛集而百事喜。故目瞤則咒之﹐火花則拜之﹐鵲噪則餵之﹐蜘蛛集則放之。

枚臯文章敏疾﹐長卿制作淹遲﹐而長卿首尾溫麗﹐枚臯時有累句。揚子云曰「軍旅之際﹐戎馬之間﹐飛書走檄用枚臯﹔廊廟之下﹐朝廷之中﹐髙文大典用相如。」

安定嵩眞﹑玄菟曹元理並明算術﹐成帝時人。眞自算其壽七十三﹐綏和元年正月二十五日晡時死﹐書壁記之。至二十四日晡時死﹐其妻曰「見其算時長下一算﹐慮脫﹐有旨不敢告﹐今果校一日。」眞又曰「北邙靑隴上孤檟西四丈所﹐鑿之入五尺﹐吾欲葬此地。」及死﹐往掘﹐得古時空槨﹐遂以葬焉。元理常從其友人陳廣漢﹐廣漢曰「吾有二囷米﹐忘其石數﹐子爲計之。」元理以食箸十餘轉﹐曰「東囷七百四十九石八升七合。」又十餘轉﹐曰「西囷六百九十七石八斗。」遂大書囷門。後出米﹐西囷六百九十七石七斗九升﹐有一鼠﹐大堪一升。東囷不差圭合。元理後復過廣漢﹐告以米數﹐元理以手擊牀曰「遂不知鼠之殊米﹐不如剝面皮矣。」廣漢爲取酒鹿脯數片﹐元理復算曰「薯蔗二十五區﹐收一千五百三十六枚﹐蹲鴟三十七畝﹐收六百七十三石﹐千牛產二百犢﹐萬雞將五萬雛。」羊豕鵝鴨皆道其數﹐果蓏肴簌悉知其所。曰「資業之廣﹐何供饋之褊﹖」廣漢慚曰「有倉卒客﹐無倉卒主人。」元理曰「俎上蒸豚一頭﹐廚中荔枝一柈﹐皆可爲設。」廣漢再拜謝罪﹐自入取之﹐盡日爲歡。

公孫弘爲國士所推﹐上爲賢良。國人鄒長倩以其貧﹐解衣裳衣之﹐擇所著冠屨與之﹐又贈以生芻一束﹐素絲一襚﹐撲滿一枚﹐書遺之曰「撲滿者﹐以土爲器﹐以畜錢具﹐有入竅而無出竅﹐滿則撲之。士有聚斂而不能散者﹐將有撲滿之敗﹐可不誡歟﹗」弘爲髙賀﹑鄒長倩兩故人所輕如此﹐豈非曲學阿世有以納侮歟﹗

梁孝王遊於忘憂之館﹐集諸遊士使各爲賦﹐枚乘爲《柳賦》﹐路喬如爲《鶴賦》﹐公孫詭爲《文鹿賦》﹐公孫乘爲《月賦》﹐羊勝爲《屏風賦》﹐韓安國作《幾賦》不成﹐鄒陽代作。鄒陽﹑安國罰酒三升﹐賜枚乘﹑路喬如絹﹐各五匹。

自揚雄夢吐鳳以下﹐皆見《西京雜記》﹐葛洪所集也。末云「洪家有劉子駿《漢書》一百卷﹐無首尾題目﹐但以甲乙丙丁紀其卷數。歆欲撰《漢書》﹐編錄漢事﹐未詮次而亡﹐故書無定本﹐雜記而已。後好事者以意次第之﹐始甲終癸﹐爲十帙﹐帙十卷﹐合爲百卷。試以此記較班固所作﹐殆是全取劉書﹐有小異同耳。固所不取不過二萬餘言。今抄出爲二卷﹐名曰《西京雜記》﹐以裨《漢書》之闕。爾後洪家遭火﹐書籍多盡﹐此兩卷在洪巾箱中﹐故得猶在。劉歆所記﹐世人希有﹐縱復有者﹐多不備足。恐年代稍久﹐歆所撰遂沒﹐並洪家此書二卷不知出所﹐故序之云耳。」

尹少稷詩若淡泊而有義味﹐其《庸醫行》云「南街醫工門如市﹐爭傳和扁生後世。膏肓可爲死可起﹐瓦屑蓬根盡珍劑。歲月轉久術轉疏﹐十醫九死一活無。北市醫工色潛動﹐大字書牌要驚眾。偏收棄藥與遺方﹐羽客神丹亦無用。實者爲虛熱爲寒﹐幾因顚倒能全安。君不見形神枵然臥一室﹐醫方爭工藥無必。左手檢方右顧金﹐兩手𨿽殊皆劍戟。」似諷當時主和戰者。聞逆亮入寇律詩云「本來饑飽非同鼎﹐安得沈浮自一舟。」又云「異日是非憂史謬﹐終身寒餓羨錢愚。」詞不迫切而意獨至矣。少稷及接呂居仁﹑曾吉甫議論﹐在山中讀書二十年﹐名論極重。晚爲大坡因符離之敗攻張魏公父子以附和議﹐遂爲公議所貶﹐甚可惜也。頃故人陶木仁父宰上饒﹐余托仁父傳其集四冊﹐詩居其一。

漢益州刺史朱公叔卒﹐門人陳季珪議所謚﹐宜曰忠文子。陳畱蔡邕議曰「按古之以子配謚者﹐魯之季文子﹑孟懿子﹐衛之孫文子﹑公叔文子﹐皆諸侯之臣也。至於王室之卿大夫﹐其尊與諸侯同﹐故以公配。《春秋》曰﹕『劉捲卒﹐葬劉文公。』《公羊傳》曰﹕『劉捲者何﹖天子大夫也。』經文曰﹕『王子虎卒。』《左傳》曰﹕『王叔文公卒。而如同盟﹐禮也。』此皆天子大夫得稱公﹐其禮與同盟諸侯敵之文明也。又禮緣情﹐臣子咸欲尊其君父﹐故𨿽侯伯子男之臣﹐自稱其君咸得曰公。及其卒﹐異國之人稱之亦然。是以邾子許男稱公以葬﹐春秋之正義也。以例言之﹐則府君王室亞卿也﹐有王叔劉氏之比﹔以臣子之辭言之﹐則有邾許稱公之文﹐𨿽無土而安其位是也。今曰公猶可﹐若稱子﹐則降等多矣。懼禮廢日久﹐將詭時聽。周有仲山甫﹑伯陽嘉父﹑吉父﹐賢老之稱也。宋有正考父﹐魯有尼父﹐配謚之稱也。《春秋》曰『孔父』﹐《禮》曰『伯其父』﹐異亡之稱也。父𨿽非爵﹐號與公同。《禮》﹐天子諸侯咸用優賢異亡﹐順乎門人臣子所稱之宜﹐可於公父之中﹐擇一處焉﹐斯不稱子而已。」邕此議佳甚﹐韓﹑柳﹑歐﹑曾不能加也。

邕集十卷﹐大半爲人作碑版﹐如橋玄﹑楊秉﹑楊賜﹐皆名臣。如朱公叔﹑陳仲弓﹑郭林宗﹑範史云﹑姜肱﹐皆名士。至於劉表﹑胡廣之碑﹐豈得無愧辭乎﹖又有袁滿來﹑胡根二銘﹐滿來太尉之孫﹐司徒之子﹐年十五死﹔根﹐陳畱太守之子﹐七歲死。二銘甚美﹐幾於諛墓矣﹗

周勰﹐字巨勝﹐汝南人。再舉孝廉﹐皆委之去。梁冀專國﹐前後三辟不至。後太尉司徒各再辟﹐司空三辟﹐察賢良方正﹐州舉茂才﹐又公車特徵﹐托疾杜門﹐里巷無人迹﹐外庭生蓬蒿。至延熹二年﹐梁氏滅誅而勰卒。圂典﹐字叔則﹐探綜歷數﹐剖纖入冥。州郡禮命舉至孝﹐莫之能起。李休﹐字子材﹐南陽宛人。綜七經﹐精羣緯﹐玩辭察變﹐獨見前識。古今疑義錯謬﹐前人所希論﹐後學所不覽﹐休盡割判剝散﹐幽暗昭爛。郡署五官掾﹐司空胡廣以禮優請﹐不至。以上三人史逸﹐其事見邕集。

光和元年七月十日﹐詔書尺一﹐召光祿大夫楊賜﹐諫議大夫馬日磾﹐議郎張華﹑蔡邕﹐太史令單揚﹐詣金商門﹐引入崇徳殿﹐門惟中設都座。中常侍育陽侯曹節﹑冠軍侯王甫從東省出﹐就都座。劉寵﹑龐訓北面﹐陽公南面﹐日磾﹑華﹑邕﹑揚西南面﹐受詔書各一道﹐尺一﹐木板艸書。兩常侍又諭旨﹕以朝廷焦心﹐聞災恐懼﹐每訪羣公卿士而各括囊﹐莫肯盡忠規補闕﹐故特密問﹐勿依違生疑諱。皆再拜受詔﹐起就坐。五人各一處﹐給筆札。邕對﹕霓墮雞化﹐皆婦人干政所致。乳母趙嬈﹐資富侔於帑藏﹐丘墓逾於園陵﹐兩子受封﹐兄弟典郡。永樂門史崔玉﹐依阻城社﹐大爲姦禍﹐暗昧已成﹐非外臣所能審處。近者不治﹐無以正遠。又言廷尉郭禧﹐國之老成﹐光祿大夫橋玄方直﹐前太尉劉寵忠實﹐宜爲謀主﹐數見訪問。邕立朝持論可謂有所補益。然詔問之時﹐兩常侍在都座之側﹐乃不敢指言﹐漢寺人亦大橫矣。

爲曹公祠橋玄云﹕使持節丞相冀州牧魏王操謹譴掾再拜﹐敬祠故太尉橋公。公以懿徳﹐泛愛博容。國念明訓﹐士思令謨。靈幽體翳﹐邈哉睎矣。幼以頑鄙之質﹐爲大君子所顧﹐猶仲尼之稱顏淵﹐李生之嘆賈復。士死知己﹐懷此無忘。又承從容要誓﹐言䢐逝之後﹐路有經由﹐不以鬥酒只雞過相沃酹﹐車過三步﹐腹痛勿怪。𨿽戲笑之言﹐非至親篤好﹐夫何肯爲此辭乎﹖懷舊雅顧﹐潸然淒愴。奉命東徵﹐屯次鄕裏﹐北望貴土﹐乃心陵墓﹐則致薄祠﹐公其尙享。

董卓上書辭疾﹐乞就國土﹐羣臣表卓上解國家播遷之厄﹐下救兆民塗炭之禍﹐黜廢頑凶﹐援立聖哲﹐謹案《漢書》蕭何﹐以相國金印綠綬﹐位在公卿之上。卓功績誠鉅﹐勛侔伊霍﹐宜以卓爲相國﹐位在太傅上﹐帶履上殿﹐入朝不趨。此表邕筆也﹐然其罪薄於子云。

徐淵子《賀周益公致仕啟》云「淸朝無事﹐元老辭榮。謂七十致仕﹐當守禮經之常﹐故再三上疏﹐不爲文具之語。天子重違其意﹐孤傅以華其歸。喜見顏間﹐甚於掇患去之日﹔身居物外﹐忘其爲三公之尊。邂逅遂得初心﹐毫髮略無遺恨。恭惟某官﹐棲遲盛福﹐俯仰太平。開閣求賢﹐畱作國家之用﹔銜杯樂聖﹐退全明哲之身。甫念禮在於懸輿﹐已聞冠掛於神武。𨿽是翁矍鑠﹐皆意其復相﹔使此老婆娑﹐是負其平生。二者豈可得兼﹐萬事知其皆足。是關學力﹐難與婦謀。昔蜀公年未至而居貞﹐潞公耄已及而當國﹐從其所好﹐匪道之常。又豈仕止合聖人之時﹐出處全君子之致。方尋同社﹐共樂餘年。玩象戲於橘中﹐焉知老至﹔作龜巢於蓮上﹐但見花開。某夙仰髙風﹐驚聞盛舉﹐觀終始之一節﹐知壽考之百年。昔嗟林下之無人﹐今喜山中之有相。涼臺燠館﹐益知綠野之淸閒﹔角扇長壺﹐雅願洪崖之灑掃。」云云。此作佳甚﹐然爲詩名所掩﹐故不甚流傳。著有《竹隱集》十一卷﹐多其舊作﹐暮年詩無棗本。諸詩如見石湖﹑放翁﹑誠齋一輩﹐人又才气飄逸﹐記聞精博﹐警句巧對﹐天造地設﹐略不戟人喉舌﹐費人心思。品在姜堯章諸人之上。集中及晚作尢佳者﹐昔已入《絕句詩選》﹐今摘其警句於後。「曉梵魚出聽﹐夜禪石點頭。」《贈於進夫》。「胸中著云夢﹐皮裏有陽秋。」「自作先生傳﹐誰爲故吏碑。」《挽錢觀》。「鬲上村坊酒﹐眉尖野店茶。」「肩成山聳因尋句﹐眼作花昏爲勘碑。」《陳宣子求碑》。「天寒不知翠袖薄﹐日暖但覺玉煙生。」《水仙花》。「黃四娘花空朵朵﹐謝三郎鬢已蒼蒼。」《燕坐》。「索醉寧傾問字酒﹐忍饑不取作碑錢。」「駒入隙來元不礙﹐蠅鉆紐出定何妨。」《紙閣》。「化成銀地佛應喜﹐移下玉樓天不知。」《雪》。「北風萬籟自宮徵﹐南日一軒眞褲襦。」《南日》。「但欲有衣存妓妾﹐不愁無帳列生徒。」《明簾》。「劉顯貴爲天子友﹐退之窮作相君書。」王士穎以布衣自命。「我本田家子﹐驅來作長官。政𨿽無小異﹐民卻自相安。靜或焚香坐﹐閒因展畫看。庸人擾之耳﹐只道太和難。」「巢余太古雪﹐人有正始風。頭如雪絮白﹐面作春桃紅。」《題雪巢》。「一鞭加爾膚﹐萬刃劃吾腹。就令猛於虎﹐何忍食子肉。世無冷鑊湯﹐邑盡活地獄。」「《裝太和米綱》。老覺此身無一堪﹐尙牽詩課撚衰髯。亦知庭院西風惡﹐直爲秋香不下簾。」《秋日》。「一瓶儲粟一囊錢﹐兒欲箕裘女紡摶。更買小丘吾事畢﹐勘書評畫了殘年。」「可憐玉雪不供愁﹐似倩詩翁作��。��此君𨿽彊項﹐歲寒相對卻風流。」《瓶中梅竹》。「以�鰲巨笑螻蟻﹐冠山戴粒合逍遙。」《範石湖》。「不識廬山孤負目﹐不食螃蟹孤負腹。亦知二者古難兼﹐行到九江吾事足。」「巾墊雨」﹑「佩飛霞」﹑「解客嘲」﹑「攻墨守」﹑「通明殿」﹑「不夜城」。《雪》。「三雅」﹑「六經」。趙徳莊送酒注﹕劉表有酒爵三﹐大伯雅﹐次仲雅﹐小季雅。《侯鯖錄》﹕陶人爲酒器﹐有酒經。晉安人餉人以酒﹐書云﹕酒一經﹐或二經至五經。它境人不逢﹐聞餞五經﹐束帶迎門﹐方知是酒也。「大官連檣十萬艘﹐小官僅得一葉如。漁舠其中何所有﹐白髮翁媼並兒曹。赤腳婢三後執爨﹐蒼頭奴二前操篙。玄眞筆牀間茶竈﹐吏部酒杯兼蟹鰲。書緘一箱半魚蠹﹐一束百軸成牛腰。平鋪槁桔薦貓犬﹐剩買棗栗供猿猱。新花郁屈作萎木﹐淸酒蕩搖成濁醪。篷低日覺巾角折﹐竈近時聞釜羹轑。髙驤正難望鷁首﹐緩進豈敢爭龍標。全家窘拘嘆踡跼﹐長物屏當隨周遭。桑樞駟馬各是累﹐豬肝薇蕨俱成饕。不須彼此更相笑﹐未必郁林之石賢胡椒。」《舟行》。

「斷貪鞅﹐解見縛﹐壞想宅﹐絕迷道﹐摧慢幢﹐拔惑箭﹐撤睡蓋﹐裂愛网。」上彌勒佛贊善財﹐告諸人者。「此長者子﹐爲被四流漂泊者造大法船﹐爲被見泥沒溺者立大法橋﹐爲被癡暗昏迷者然大智燈﹐爲行生死曠野者開示聖道﹐爲嬰煩惱重病者調和法藥﹐爲遭生老死苦者飲以甘露﹐令其安穩。爲入貪恚癡火者沃以定水﹐使得淸涼。」又云「何爲菩薩究竟施﹖佛子﹗此菩薩假使有無量眾生﹐或有無眼﹐或有無耳﹐或無鼻舌手足﹐來至其所﹐告菩薩言﹕我身薄佑﹐諸根殘缺﹐惟願仁慈﹐以善方便捨己所有﹐令我具足。菩薩聞之﹐卽便施與。假使由此經阿僧祗劫諸根不具﹐亦不心生一念悔惜。但自觀身﹐從初入胎不淨微形胞段諸根﹐生老病死。又觀此身無有眞實﹐無有慚愧﹐非賢聖物﹐臭穢不潔﹐骨節相持﹐血肉所塗﹐九死常流﹐人所惡賤﹐作是觀已﹐不生一念愛著之心。復作是念﹕此身危脆﹐無有堅固﹐我今云何而生戀著﹗應以施彼﹐充滿其願﹐如我所作﹐以此開導一切眾生。令於身心不生貪愛﹐悉得成就一切知身﹐是名究竟施。」施箴。「譬如乘船欲入大海﹐未至於海﹐多用功力﹔若至海矣﹐但隨風去﹐不假人力﹐以至大海。一日所行﹐比於未至﹐其未至時﹐設經百歲﹐亦不能及。」「至微細罪﹐生大怖畏。」「以忿恨風吹心識﹐火熾然不息﹐凡所作業﹐皆顚倒相。」「解脫長者告善財﹐善男子應以善法扶助自心﹐應以法水潤澤自心﹐應以境界淨治自心﹐應以精進堅固自心﹐應以忍辱坦蕩自心﹐應以智證潔白自心﹐應以智慧明利自心﹐應以佛自在開發自心﹐應以佛平等廣大自心﹐應以物十力照察自心。」以上見《華嚴經》。

李格非﹐字文叔﹐濟南人。詩文四十五卷﹐文髙雅條暢有義味﹐在晁﹑秦之上﹐詩稍不逮。元祐末爲博士﹐紹聖始爲禮部郎。有《挽蔡相確》詩云「邴吉勛勞猶未報﹐衛公精爽僅能歸。」豈蔡常汲引之乎﹖《挽魯直》五言八句﹐首云「魯直今已矣」云云﹐以下所作六句亦無褒。文叔與蘇門諸人尢厚﹐其歿也﹐文潛志其墓。獨於山谷在日﹐以詩往還﹐而此詞如此﹐良不可曉。其《過臨淄》絕句云「擊鼓吹竽七百年﹐臨淄城闕尙依然。如今只有耕耘者﹐曾得當時九府錢。」《試院》五言云「斗暄成小疾﹐亦稍敗吾勤。定是朱衣吏﹐乘時欲舞文。」亦佳作。文叔﹐李易安父也。文潛志云「長女能詩﹐嫁趙明誠。」

文叔《祭淇水文》云「惟先生自《詩》《書》以來載籍﹐所記歷代治亂及九流百氏﹐凡一過目﹐確不能忘。其發爲文章﹐則泛而汪洋﹐密而精致﹐修然髙爽﹐斂然沈毅﹐驟肆而穩﹐忽紛而治。絕馳者無遺影﹐適淡者有餘味。如金玉之就雕章﹐湖海之失涯涘﹐雲煙之變化﹐春物之穠麗﹐見之者不能定名﹐學之者不能仿佛。」筆勢略與淇水相頡頏﹐����詩深精可諷味。

《初至象郡》五言云「裨海環��﹐����國。世人持兩足﹐遽欲窮畛域。心知禹分土﹐未盡舜所陟。吾遷桂嶺外﹐仰亦見斗極。升髙臨大路﹐郵傳數南北。山川來時經﹐艸樹略已識。拔狀歸夢長﹐鄕時行歷歷。」又云「去日有近遠﹐寒暑乃不同。手捉而喙飲﹐嗜欲南北通。是邦亦洙泗﹐人可牛與弓。良知盡虛市﹐妙質老耕農。彼時張曲江﹐此時余襄公。二子稍脫穎﹐一洗凡馬空。斯文隔裔土﹐後生昩華風。閩中要常衮﹐劍外須文翁。」又云「秦扁不南遊﹐醫方略嵐瘴。茅黃秋雨淫﹐與瘧蓋同狀。咒師烏能神﹐適市半扶杖。吾欲養黃婆﹐母壯子亦王。妙藥只眼前﹐乞汝保無恙。」又云「居近城南樓﹐步月時散策。小市早收燈﹐空山晚吹笛。兒呼翁可歸﹐恐我意慘戚。從來堅道念﹐老去倦形役。蒼天卒相予﹐體以南荒謫。宴坐及此時﹐聊觀鼻端白。」絕句云「步屧江村霧雨寒﹐竹間門巷擊黃團。尢嫌骯髒驚魚鳥﹐父老相呼擁道看。」「八尺方牀織白藤﹐含風漪裏睡瞢騰。若無萬里還鄕夢﹐便是三湘退院僧。」南遷後﹐四六比向來兩制尢髙簡精妙。�����曰「狄仁傑何如﹖」曰「粗覽經史﹐薄閒文筆。箴規切諫﹐���風。晚有錢癖和嶠之徒。」

魏元忠文武雙闕﹐名實兩空﹐外示貞剛﹐內懷趨附。

李嶠有三戾﹕性好榮遷﹐憎人升進﹔性好肥鮮綺羅﹐斷人食肉衣錦﹔性好行房﹐憎人畜聲色。

唐儉事太宗甚蒙寵﹐遇每食非儉至不餐。數年後﹐特憎之﹐遣謂之曰「更不須相見﹐見卽欲殺。」隋文帝重髙熲﹐初甚愛﹐後不願見﹐見之則怒。

薛師有巧性﹐常入宮闈﹐補闕王求禮上表曰「太宗時﹐羅黑能彈琵琶﹐遂閹爲給使﹐以教宮人。今陛下要懷義入內﹐臣請閹之﹐庶宮闈不亂。」表寢不出。

少府監裴匪舒奏賣苑中官馬糞﹐歲得錢二十萬貫。劉仁軌曰「恐後代稱唐家賣馬糞。」遂寢。

宗楚客諂薛師釋迦重出﹐觀音再生。

尙書左丞張庶廉子利涉爲懷州參軍﹐刺史鄧惲曰「名父出如此物。」

楊炯爲文﹐好以古人姓名聯用﹐號爲「點鬼簿」。駱賓王文﹐好以數對﹐號爲「算博士」。盧生之文﹐古今粲粲﹐文質彬彬﹐惜哉不幸﹐有冉耕之疾﹐爲《幽憂子》以釋憤焉。

李詳初爲劍南一尉﹐言刺史書考不平﹐又曰「請考。」使卽下筆曰「怯斷大事﹐好勾小稽﹐自旣不淸﹐疑人總濁﹐考中下。」

張易之﹑昌宗目不識字﹐手不解書﹐謝表及和禦制皆附者爲之。所進《三教珠英》﹐乃崔融﹑張悅輩之作﹐而易之竊名爲首。

逆韋詩什並上官昭容所制。昭容﹐上官儀孫女﹐博涉經史﹐研精文筆﹐班婕妤﹑左嬪無以加玆。

賀蘭敏之爲《封東嶽碑》﹐張昌齡所作也。《劉子》書﹐咸以爲劉勰所撰﹐乃渤海劉晝所制。晝無榮位﹐博學有才﹐故取其名﹐人莫知也。

進士章弘知詩﹕「君爲河畔艸﹐逢春心剩生。妾如臺上鏡﹐得照始分明。」同房常定宗攺「始」字爲「轉」字﹐遂爭此詩﹐皆云我作。博士羅道琮判云「昔五字定表﹐以理切稱可。今一言競詩﹐取詞多爲主。詩歸弘知﹐轉還定宗。」張狗兒愛偸文章﹐時爲之語曰「活剝王昌齡﹐生吞郭正一。」

駱賓王《帝京篇》﹕「倏忽摶風生羽翼﹐須臾失浪委泥沙。」

冉閔殺胡人﹐髙鼻者橫死﹔董卓誅閹人﹐無須者枉戮。

梁武帝使喚搕頭師﹐帝方與人棋﹐欲下一段子﹐應聲曰「殺卻。」使出斬之。棋罷﹐喚師入﹐使曰「陛下令殺卻﹐臣已殺卻訖。」帝嘆師臨死何言﹐曰「師云『貧道前生爲沙彌﹐以鍫剗地誤斷一曲蟺﹐今此報也』。」帝流涕無及。

吏部尙書唐儉與太宗棋﹐爭道﹐上大怒﹐出爲潭州。蓄怒未泄﹐謂尉遲敬徳曰「唐儉輕我﹐我欲殺之﹐卿爲我證諗有怒言指斥。」敬徳唯唯。明日對仗云云﹐敬徳頓首﹕「臣實不聞。」頻問﹐確定不移。上怒﹐碎玉珽於地﹐奮衣入。良久索食﹐引三品以上皆入宴﹐上曰「敬徳今日利益者各有三﹕唐儉免枉死﹐朕免枉殺﹐敬徳免曲從﹐三利也﹔朕有恕過之美﹐儉有再生之幸﹐敬徳有忠直之譽﹐三益也。」賞敬徳一千段﹐羣臣皆稱萬歲。

魏元忠忤二張﹐出爲端州髙要尉。二張誅﹐入爲兵部尙書﹑中書令﹑左右僕射﹐不能復直言。古人有言「妻子具則孝衰﹐爵祿厚則忠衰。」

三狗俱用﹐覺魏祚之陵夷﹔五侯並封﹐知漢圖之圯缺。周公﹑孔子請伏殺人﹐伯夷﹑叔齊求承行劫。牽牛付虎﹐未有出期。縛鼠與貓﹐終無脫日。酷吏以上二十二則並見《朝野僉載》。

左思《白髮賦》云「星星白髮﹐生於鬢垂。𨿽非靑蠅﹐穢我光儀。策名觀國﹐以此見疵。將拔將鑷﹐好爵是縻。白髮將拔﹐惄然自訴﹕『稟命不幸﹐值君年莫。逼迫秋霜﹐生而皓素。始覽明鏡﹐惕然見惡。朝生晝拔﹐何罪之故﹗予觀橘柚﹐一皜一昱。貴其素華﹐匪尙綠葉。願戢子之手﹐攝子之鑷。』『咨爾白髮﹐觀世之途﹐靡不追榮﹐貴華賤枯。赫赫閶闔﹐藹藹紫廬。弱冠求仕﹐童髫獻謨。甘羅乘軫﹐子奇剖符。英英終賈﹐髙輪云衢。拔白就黑﹐此自在吾。』白髮臨拔﹐瞋目號呼﹕『何我之冤﹐何子之娛。甘羅自以辯慧見稱﹐不以發黑而名著﹔賈生自以良才見異﹐不以烏發而後舉。聞之先民﹐國用老成。二老歸周﹐周道肅淸。四皓佐漢﹐漢徳光明。何必去我﹐然後要榮﹖』『咨爾白髮﹐事故有以。爾之所言﹐非不有理。曩重耄老﹐今薄舊齒。皤皤榮期﹐皓首田裏。𨿽有二毛﹐河淸難俟。隨時之變﹐見嘆孔子。』發乃辭盡﹐誓以固窮。昔臨玉顏﹐今從飛蓬。發膚至暱﹐尙不克終。聊用擬辭﹐比之《國風》。」

後村詩話

卷四

卷四

陶弼商翁與楊畋樂道同時﹐一生仕宦廣西﹐晚守欽﹑順二州。集中多佳句﹐前已采其一二。它五言如《塞上》云「星落胡王死﹐河窮漢使歸。雪山經夏冷﹐天馬入秋肥。」《觀教戰》云「晉興由帥讓﹐楚敗以師喧。」《行役》云「陰微辧樵火﹐霽早誤僧鐘。」《雜詩》云「久閒忘將略﹐多病熟醫書。」《順州》云「渴蜂銜研水﹐饑蝶嗅屏花。」七言《汴河》云「柳與揚州今獨在﹐水和隋帝不重來。」《柳州》云「人心如地少平處﹐天气似春無冷時。」《送人》云「冷酒十分無客送﹐輕車一兩有民攀。」又云「兵堪渡海將軍老﹐史不占天處士閒。」《村行》云「路小馬蹄髙復下﹐村深雞唱有如無。」

李雁湖詩﹐程滄州守宜春刊於郡齋﹐余不及識公。初筮豫章﹐及公謫居臨川﹐從曾極景建得餘詩簡﹐景建云「劉君詩兼鮑﹑庾之淸俊﹐前與其父同捨﹐不知其郎君詩筆如此。」晚得宜春本﹐摘其警語一二於此。《紅梅》云「晚覺鄭公殊嫵媚﹐生憎夷甫太鮮明。」《送楊子直知吉州》云「憂時鐵石孤忠在﹐閱世風花老眼空。」《酬景建》云「新有千絲明曉鏡﹐舊無一畫贊宵衣。閒吟此外惟須飲﹐老覺人間萬事非。」又云「向來交態云翻手﹐靜裏無言石點頭。」雁湖注半山詩﹐甚精確﹐其絕句有絕似半山者﹐已采入詩選矣。如「平生閱世朦朧眼﹐偏向白鷗飛處明」﹐如「鴉健觸翻紅簌簌﹐鷗閒占斷碧粼粼」﹐皆可諷味。如金穀友﹐玉川奴﹔鷦鷯賦﹐蛺蝶圖﹔雙蓬鬢﹐寸艸心﹔鶯友﹐雁奴﹔鷴客﹐蟹奴﹐皆的對。

於湖《讀中興碑》云「繡繃兒啼思塞酥﹐重牀燎香驅羣胡。阿環錦襪無尋處﹐一夜驚眠搖帳柱。朔方天子神爲媒﹐三郎歸來長慶樓。樓前拜舞作奇祟﹐中興之功不贖罪。日光玉潔十丈碑﹐蛟龍盤拏與天齊。北望神臯雙淚落﹐只今何人老文學。」《題蔡濟忠所摹禦府米帖》云「生前官職但執戟﹐身後一字萬金直。當時雷電下收拾﹐世間不復有遺逸。整整十卷字猶濕﹐光采激射海爲立。平生我亦有書癖﹐對此惝怳心若失。口呿汗下屢嘆息﹐十日把玩不得食。作箋天公拜稽首﹐乞我此老生時一雙手﹐爲君痛飲百斛酒。墨池如江筆如帚﹐一掃萬字不停肘。」

石䢐徠《讀石安仁曼卿舊字安仁。學士詩》云「齊梁無駿骨﹐李杜得秋毫。後世益纂組﹐變風堪郁陶。奔道少驥逸﹐禿穴如牛毛。試看安仁詠﹐秋風有怒濤。」䢐徠力排楊﹑劉﹐而推重曼卿如此。但前云「駿骨」﹐後又云「驥逸」﹐何也﹖《寄張從道》云「臘盡妻未褐﹐天寒子讀書。」《寄明復先生》云「殘書幾篋蠹﹐寒菊半籬荒。惟學《春秋》者﹐時時到艸堂。」殊有魏野﹑林逋气格。

徐淵子詩用「紡塼」字﹐《斯幹》詩「載弄之瓦」﹐注云「紡塼也。」《說苑》亦云「和氏之璧﹐千金之寶﹐用以間紡﹐不如瓦塼。」

癸未甲申﹐余自桂林入都攺秩。一日自外歸﹐逆旅主人云「有二客訪君不遇﹐畱刺而去。」視之﹐蓋髙續古﹑鐘春伯二館職也﹐皆素昧。明日往謝﹐髙云「吾於陸伯敬處見子某詩。」鐘云「吾於南塘處見子四六﹐相約訪君﹐共論此事﹐何相避之深也﹗」鐘惠四六一卷﹐髙遺《疏僚詩》二冊。未幾﹐鐘貴顯﹐髙出館﹐不復入。今皆物故。余老矣﹐四六姑置﹐惟詩結習未忘﹐所得《疏僚》二冊﹐前已摘出一二聯﹐後得其全集﹐數倍於舊﹐老筆如湘弦泗磬﹐多人間俚耳所未聞者﹐有石湖﹑放翁﹑誠齋之風。部帙旣多﹐不能徧閱﹐姑錄其警語於編﹐以備遺忘。五言《楊嗣勛惠茯苓》云「道是靑神谷﹐元通白帝厓。有松如壯士﹐其鼻化嬰兒。云濕侵鴉嘴﹐天寒翦兔絲。堯初香摘髓﹐秦後雪凝脂。穴動龍蛇窘﹐山空鳥獸悲。惟將千歲力﹐自了一生奇。」《送潘徳鄜師廣》云「風穩琛舟引﹐春明卉服衙。」《謁吳給事》云「上皇今百歲﹐近侍不多人。」《寄僧》云「鹿采花修供﹐猿分石坐禪。」《別僧》云「夢無全覺久﹐詩只半聯奇。」《聽雪》云「竹大時聞折﹐梅明不受霾。」《雜詩》云「今古憑詩了﹐乾坤賴酒澆。忙猶輪使硯﹐懶尙事持茶。」《買研》云「汾獻升云鼎﹐秦遺蝕雪碑。」《曹蛾江》云「沙冷雁一二﹐天長帆有無。」七言《送蜀客》云「峨眉雪罷添巴水﹐玉壘云空見蜀星。白浪不侵魚復陣﹐靑苔猶護劍關銘。」《題放翁誠齋倡和》云「題徧鮫綃幹碧海﹐吹將鶴笛上靑天。」《道山堂前梅花》云「太乙神仙遊冊府﹐秦王學士憑欄幹。」《懷墅》云「已是飛來鶗鵊了﹐可能落到牡丹花。」《讀漫卿詩》云「東西都漢猶司馬﹐三百年唐只次山。」《答人》云「《晉書》好傳偏安石﹐唐世諸人且樂天。」《送歙守》云「龍尾石須分幾寸﹐牡丹花不望頭綱。」《池西》云「旋作池來分剡曲﹐略教花處似蘇堤。」《梅花》云「相依豈恨移來晚﹐欲訴猶須說到明。」絕句尢多佳者。《都下》云「柳生春思拂京華﹐不管閒人也憶家。添盡好香那睡得﹐月痕如水浸梨花。」《中秋夜登秀臺二絕》云「靑冥風露無人管﹐醉力飛升入桂臺。月過斗西親挽住﹐伴人騎鶴去蓬萊。」「冰娥看盡人間世﹐好事如公不數來。卻喚淸壘相揖酌﹐汝聽下界息成雷。」《梨花詞》云「殿頭摧引上淸華﹐獨奏春詞唱賜茶。帶月歸來仙骨冷﹐夢魂全不到梨花。」《晚泊江口》云「白鷺靑煙剡江口﹐梅六七分經雪後。月肯流連相伴酒﹐隔岸呼船有魚否。」五言古體《答辛幼安》云「靑天不惜日﹐壯士偏知秋。自古有奇畫﹐如今空白頭。彼時當再來﹐吾老不可畱。天推璧月上﹐星入銀河流。躔度若此急﹐人生與之浮。終夜自起舞﹐無人共登樓。典謨有陳言﹐河洛非故州。黃鶴呼不來﹐誰能理殘裘。」此篇甚髙古。

杜旟伯髙《題蘭亭序》云「君勿笑﹐新亭相對泣﹐卻勝蘭亭暮春集。」《白頭吟》云「長門作賦直千金﹐不知家有白頭吟。」二詩皆有味。

王元澤詩不滿百﹐《度關山》篇云「萬馬度關山﹐關山三尺雪。馬盡雪亦幹﹐沙飛石更裂。歸來三五騎﹐旌旗映云滅。不見去時人﹐空流磧中血。」古樂府無以加。《春懷》云「朝日上屋角﹐百鳥鳴不休。豈復辧名字﹐但聞鬧鉤輈。亂我讀書語﹐驚我夢寐遊。彎弓彈使去﹐暫去還啾啾。彈十不得一﹐丸窮來愈稠。拔弓坐榻上﹐咄咄空自尢。時節使汝鳴﹐我何爲汝仇。」絕句云「一雙燕子語簾前﹐病客無聊盡日眠。開徧杏花人不到﹐滿庭輕雨綠如煙。」「霏微細雨不成泥﹐料峭輕寒透夾衣。處處園林皆有主﹐欲尋何地看春歸。」殊有乃翁思致。

《獵較集》前已摘數聯﹐晚溫故讀﹐再錄昔遺忘者。七言《雪中》云「但能閉戶酌季雅﹐安用馭風尋伯昏。」《種蕪菁作羹》云「且喜蕪菁種得成﹐薹心散出碧縱橫。脆甜肭子無反惡﹐肥嫩羔兒不殺生。樂羊豈斷兒孫念﹐劉季寧無父子情。爭似野人茅屋下﹐日髙淡煮一杯羹。」《歷世》云「面朋面友風雨散﹐山鳥山花淡薄交。一榻氍毺容獨臥﹐滿柈杞菊是兼肴。」五言云「天寒猶著絮﹐雨濕欲蒸書。吳地人情薄﹐西人客計疏。無書堪著眼﹐有法可安心。」絕句云「誰倚黃旗喚阿瞞﹐令君終作可憐人。蕭然惟有鹿門老﹐不帶孫劉一點塵。」「輕陰小雨晚難收﹐柳瘦梅窮卻是秋。可恨水仙花不語﹐無人共我說春愁。」《春怨》云「梨花雨送海棠風﹐不借胭脂作小紅。幾日無人吹玉笛﹐鴛鴦飛入館娃宮。」此老筆力有謫仙風骨。集中有云「老鶴悔拋靑嶂裏﹐客星倦倚紫微邊。」又云「而今心服陶元亮﹐作得人間第一流。」豈非深悔晚出之誤歟﹗

《灊山集》多不經人道語﹐此公讀書多﹐气老筆遒。《題顏魯公像》云「千五百年如烈日﹐二十四州惟一人。朝衣視坎趨前死﹐羽服行山卽此身。」《與客晚集》云「足下一來同晚步﹐先生小住待村舂。」《春晴》云「四野綠回春補闕﹐亂山塵淨雨修容。」《懶軒》云「經年不濯子春足﹐半月才梳叔夜頭。」《止酒》云「搢紳處士議所以﹐將軍貴人須畢之。」《月夜》云「琉璃虛空甚圓滿﹐紫磨山川更新鑄。」《梅花》絕句云「姑射山頭冰雪仙﹐人間一見便丰年。卻應羞死琴臺女﹐不得乃翁分一錢。」《荷珠》云「客來竊勿令觀此﹐薏苡猶能困伏波。」如大槐﹐小艸﹔木偶﹐芻靈﹔朝采﹐夜光﹔立豹﹐蹲鴟﹔口伐﹐手談﹔木上座﹐麯先生﹔千金子﹐萬玉妃﹔童欺我老﹐農報予春﹔下巖研﹐正焙茶﹐皆的對。

王逢原集《張巡》篇云「祿兒射火燒九天﹐鬼手不撲神聽旃。羣庸仰口不肯唾﹐反出長喙噓之燃。睢陽城窮縮死鱉﹐危系一發懸天淵。巡嗔睨遠兩眥坼﹐怒嚼齒碎須張肩。恨身不毛劍無翼﹐不能飛去殘賊咽。翁軀腥刀兒磔俎﹐日嚼肉血猶經年。霽云東攘兩臂去﹐西來才有九指還。胸中憤气吐不散﹐去隨箭入浮屠磚。忠窮智索莫自效﹐更臠愛妾常饑涎。我疑沒日賊不食﹐恐其肉酖死不痊。又疑身骨不化土﹐定作金鐵埋重泉。何時山移陵谷變﹐發出鼓鑄戈或鋋。吾如得之願有用﹐不誅已然誅未然。」此作出盧仝上。《交難贈杜漸》云「兩鼠共謀渴﹐相飲期入水。一鼠下縋缶﹐一鼠上銜尾。前鼠以之跌﹐後鼠以之死。鼠死何足噫﹐夫人才可悲。平地把手笑﹐乘崖撥足擠。賊防易爲力﹐壯健完墻籬。交防難爲人﹐笑面惡肝脾。前日信其是﹐今日悟其非。安得先知明﹐有如灼火龜。然則柰之何﹐期子同吁嚱﹗」此必有爲而作。《誰氏子》云「弱弱誰氏子﹐鮮鮮一何姝。來奔富人家﹐妻與富人俱。嚴妝問夫子﹐我豈彼室如。夫子笑遣之﹐彼寧與汝都。升堂由阼階﹐徳色溢以舒。親賓不敢笑﹐退語相唏吁。髙堂聚羣婢﹐惟諾相恣睢。家事忽不圖﹐顧指取自如。朝令折桂薪﹐暮遣藩籬除。風雨半夜來﹐百釁生不虞。屋壓盜隨至﹐夫死別嫁夫。東鄰有淑子﹐性不事鉛朱。端居待人求﹐正色不願諛。淸鏡見白髮﹐行媒不顧閭。不知愛妻人﹐取捨何異歟﹗」詞意似王建﹑張籍。《哭詩》云「目𨿽淚所出﹐由來心乃源。白日曬我面﹐意欲幹汍瀾。而不照我心﹐我淚何由幹。況重在雲遮﹐使我何自安。」又云「目存多所見﹐不若無目完。」《山中》云「山中亦有出山路﹐山人自不與世通。拂衣起行飲流水﹐枕書就臥聽松風。地寬江河競搖蕩﹐天闊日月爭西東。乾坤自爲四時後﹐萬事不到幽人胸。」集中新意快句﹐不可勝紀﹐如「舟方乘兮﹐人不吾以。覆且溺兮﹐我同人死」﹐「束蒿爲楹樗爲柱﹐居者略不憂其顚」﹐「吾觀世之陷此者﹐不啻火立足回燔。豈期之子旣自悟﹐不思跳出乃欲蹲」﹐「井方崩兮治隧﹐屋且壓兮雕椽」﹐「傾江竭河論麯水﹐都投大海爲酒池。中間秫稻不盈掬﹐日益醞釀成澆漓。不知淳風竟何適﹐萬手齊舉招不回」。五言云「淸醒甘澤畔﹐富貴柰墦間。」「劍折終羞屈﹐蘭遺不攺香。」其論文云「星緯織成鋪地錦﹐歐冶鑄出舂天矛。」「文章日組緯﹐玉機飛金梭。誰有眞珠繩﹐結作張麟羅。」「老成終到孔﹐窮死亦爲顏。」「不能繩我怠﹐何力禁人叛。」「不知里社歌﹐不可郊廟施。」《梅花》云「那知後世無所用﹐兒嚼不美還棄之。」《贈王平甫》云「古人誰云朽﹐死魄如可召。」其詠物《馴鹿》云「只消指馬相﹐可有逐鹿人。豺狼好爪牙﹐應笑角如麟。」《水車》云「上潤𨿽已然﹐下竭將柰何。」《雁》云「關塞風髙夜﹐江湖木落秋。」《紙鳶》云「才乘一綫憑風去﹐便有愚郎仰面看。」《春雪》云「蟄戶開重墐﹐冰魚上復沈。」《東園》云「夭桃未老已抽靑﹐約略朱旗冠翠纛。𨿽然素李不爭華﹐似洗朱丹誇瑩皓。」余昔讀《廣陵集》﹐艸艸用朱筆點出妙處﹐子修弟手錄余所點者於冊。晚見子修所抄﹐老矣﹐又偏盲﹐不能寫成冊子﹐遂再選一番。本朝諸人惟逢原別是一種﹐筆墨如靈芝慶雲﹐出爲祥瑞。半山崛彊﹐於歐﹑蘇無所許可﹐非苟嘆伏后生者。

逢原集中有呂吉甫所答五言云「東海有滄溟﹐西極有昆侖。子已具舟車﹐吾亦爲楫輪。」吉甫能爲此言﹐豈非近朱者赤耶﹗

方丰之徳享﹐及呂紫微交遊﹐放翁序其詩《梅花》云「天女終降大居士﹐登伽惟撓小乘禪。」又云「老夫六賊銷磨盡﹐時爲幽香一敗禪。」《漁父》云「已攜巨鯉換新秔﹐尙有鰷鯈得自烹。聞道烹鮮易煩碎﹐呼兒無用苦和羹。」《歷崎道中》云「漠漠春陰接海低﹐蒙蒙晚雨傍山飛。半欹古埭無人過﹐時有村童護鴨歸。」《海口》云「白是石渠靑是麥﹐誰云斥鹵不堪田。」五言云「魂夢無金印﹐生涯有瓦盆。」

楊大年《西昆酬唱集》序略云「予景徳中﹐忝佐修書。」「時紫微錢君希聖﹑祕閣劉君子儀並負懿文﹐尢精雅道。」「予得以遊其墻藩而咨其模楷」﹐「因以歷覽遺編﹐研味前作﹐更疊唱和﹐互相切劘」。「入蘭遊霧﹐𨿽獲益以居多﹔觀海學山﹐嘆知量而中止」﹐「𨿽榮於托驥﹐亦愧乎續貂」。「得五七言律詩二百四十七章﹐其屬而和者十五人﹐析爲二卷﹐取玉山策府之名﹐命之曰《西昆酬唱集》。」今考十五人者﹐丁謂﹑刁衎﹑張詠﹑晁迥﹑李宗諤﹑薛映﹑陳越﹑李維﹑劉隲﹑舒雅﹑崔遵度﹑任隨﹑錢惟濟﹐有名秉﹐不著姓。王沂公只有一篇在卷末。

放翁長短句云「元知造物心腸別﹐老卻英雄似等閒。」「祕傳一字神仙訣﹐說與君知只是頑。」「一句丁寧君記取﹐神仙須是閒人做。」「君記取﹐封侯事在﹐功名不信由天。」「元來只有閒難得﹐靑史功名﹐天卻無心惜。」《漁父詞》云「一竿風月﹐一蓑煙雨﹐家在釣臺西住。賣魚生怕近城門﹐況肯到﹑紅塵深處。

潮生理棹﹐潮平系纜﹐潮落浩歌歸去。時人錯把比嚴光﹐我自是﹑無名漁父。」《鷓鴣天》云「杖屨尋春苦未遲﹐洛城櫻筍正當時。三千界外歸初到﹐五百年前事總知。

吹玉笛﹐渡淸伊﹐相逢休問姓名誰。小車處士深衣叟﹐曾是天津共賦詩。」《好事近》云「混迹寄人間﹐夜夜畫樓銀燭。誰見五云丹竈﹐養黃芽初熟。

春風歸從紫皇遊﹐東海宴暘谷。進罷碧桃花賦﹐賜玉塵千斛。」又云「平旦出秦關﹐雪色駕車雙鹿。借問此行安往﹐賞淸伊修竹。

漢家宮殿劫灰中﹐春艸幾回綠。君看變遷如許﹐況紛紛榮辱。」《朝中措》云「怕歌愁舞懶逢迎﹐妝晚托春酲。總是向人深處﹐當時枉道無情。

關心近日﹐啼紅密訴﹐剪綠深盟。杏館花陰恨淺﹐畫堂銀燭嫌明。」「情知言語難傳恨﹐不似琵琶道得眞。」其激昂感慨者﹐稼軒不能過﹔飄逸髙妙者﹐與陳簡齋﹑朱希眞相頡頏﹔流麗綿密者﹐欲出晏叔原﹑賀方回之上﹐而世歌之者絕少。

項平庵《祭辛幼安文》云「人之生也﹐能致天下之憎﹔則其死也﹐必享天下之名。豈天之所生﹐必死而後美﹔蓋人之所憎﹐必死而後正。嗚呼哀哉﹗死者人之所惡﹐公乃以此而爲榮。予者公之所愛﹐必當與我而皆行。局旦暮而相從﹐固予心之所愛﹔尙眠食以偸生﹐恨公行之不待。」自昔哀詞﹐未有悲於此者。

平庵五言絕句《武夷鐵笛亭》云「夜嘯千崖裂﹐朝吟萬象蘇。山人大自在﹐無淚捋君須。」《諸葛祠堂》云「羽扇白綸巾﹐堂堂六尺身。我觀秦漢下﹐宇宙只斯人。」《永州》云「日日長沙岸﹐看云只念家。如何永州夢﹐偏愛在長沙。」《欸乃曲》云「靄乃出深溪﹐湘山日落時。若非堯女哭﹐卽是楚臣啼。」雜五言如《隆中評劉牧》云「阿琦去梯策﹐尙識抱膝公。誰云豚犬愚﹐頗復勝乃翁。」又「平生萬事僞﹐惟有病是實」﹐時方攻僞﹐其言如此。六言《和王仲衡尙書》云「聖賢生世不數﹐文章何代無人。一言蔽思無邪﹐三萬辭曰若稽。」

七言八句《讀三國誌》云「曹劉有志混華戎﹐無柰吳兒兩炬紅。赤壁焰燒云夢澤﹐夷陵光照永安宮。人間生此鼎三足﹐天上無因日再中。惟有葛公心未死﹐夜深寒月照孤忠。」《路傍有因梅竹以編籬者》云「已生野外更籬根﹐仍與蚩氓補斷垣。博士低頭乘虜障﹐王姬掩面嫁烏孫。風枝雨葉無生意﹐粉面朱唇有淚痕。說與調羹吹律事﹐老農那信腐儒言。」雜七言如《送水心淮東總領》云「藍縷疾耕家四壁﹐鐵衣髙臥日千金。四朝餉士前無古﹐一旦和戎患至今。」如《送邕州髙教授》云「君行回雁前頭路﹐我上杜鵑無處船。」《夔州永安宮》云「吳王解掩夫差面﹐難系劉郎一寸心。」公瑾欲以子女玉帛畱備於吳。

《送陳止齋納官還鄕》云「正爾釣絲江上去﹐依然羽扇篋中情。」《藏禿筆》云「莫欺貧士無檀施﹐時向文房度上僧。」《澗上》云「全家寢食淙琤上﹐韶濩聲中過百年。」《和人》云「窗中見日知晨暮﹐瓶裏看花記歲時。新讀子書多乙者﹐舊吟詩稿盡丁之。」《詠拋球》云「彩球丹柱倚春風﹐寒食淸明罷繡工。漢北將軍貪蹋踘﹐豈知兵法在吳宮。」

七言絕句《春日堤上》云「髙髙下下十五里﹐白白紅紅千樹花。總在疏籬斷垣裏﹐背堤臨水小人家。」《見梅》云「艸枯葉脫四山童﹐萬里長天一日空。數點寒稍著紅蕊﹐人間驚喜見春風。」《次韻羅郢州送別》云「江上相畱不肯畱﹐渡江沿岸卻回頭。漢江東去人西去﹐不見髙城始是愁。」《滁州路口小雨》雲﹕「三十年前過此時﹐一雙靑髻綰靑絲。如今舊雨猶相記﹐只傍星星白處吹。」《落帽臺》云「千山搖落萬林空﹐數點黃花酒盞中。半破接籬誰耐管﹐已將身世付西風。」「分明屈子獨醒愁﹐故作南華醉夢遊。豈是晉人眞愛酒﹐渠儂心事更悲秋。」《上冢》云「兒時飛鞚得金堤﹐掣電驚風過馬蹄。今日筍輿搖醉幘﹐城東一日到城西。」

與潘徳久倡和《糟蟹》詩﹐押險韻﹐至六首﹐皆新奇﹐而首篇尢工﹕「大戴笑汝無穴空雙螯﹐小戴笑汝有筐如子臯﹐《太玄》笑汝長郭索﹐入穴慚蟺升慚猱。知心但有畢吏部﹐臥起與汝同酒糟。後來愛者蘇長公﹐亦只許汝中山醪。固知合向一丘老﹐安得上與三辰翺。長公貎喜心未敬﹐𨿽羨微生猶惡饕。我疑吳儂修稻怨﹐和秫醢汝償民膏。𨿽然因此得長醉﹐痛貶未必非深褒。又疑畢叟妒劉掾﹐曾以螟蛉輕二豪。故回左手就箕踞﹐持蟹藉糟成兩髙。」

石湖詩三十四卷﹐五言如《思陵挽詞》云「寇降千猰貐﹐胡拜兩單於。」「首山銅鼎就﹐前殿玉卮空。」《病中》云「目眚浮珠佩﹐聲塵籟玉簫。注水瓶花醒﹐吹薪鼎藥潮。」《丙午元日》云「童心仍竹馬﹐暮境勿蒲輪。」《春晚》云「繡地紅千點﹐平橋綠一篙。棟花來石首﹐谷雨熟櫻桃。」《詠懷自嘲》云「退閒驚客至﹐衰懶怕書來。」《挽趙密太保》云「鬢凋猶陛戟﹐心在惜弢弓。」

六言《久病或勸遊適》云「羸如蓐婦多忌﹐倦似田翁作勞。玩具僧梳肘屨﹐歡悰丁尾龜毛。」《請息齋》云「洞門晝掛鐵鎖﹐閣道秋生綠苔。蓍下略同龜伏﹐瓜中且免蠅來。」又云「勞君敬枯木耳﹐恐汝見溫灰焉。」

七言《發合江》云「船尾竹林遮縣市﹐故人猶自立沙頭。」《將至吳中》云「新事略從年少問﹐故人差覺坐中稀。」《玉麟堂會客》云「不用忙催銀燭上﹐酴醿如雪照黃昏。」《秋晚閒吟》云「旁若無人鼠飲研﹐麾之不出蠅登盤。」《丙午新正》云「病憐榔栗隨身慣﹐老覺酴醿到手遲。」又云「人情舊雨非今雨﹐老境增年是減年。口不兩匙休足谷﹐生能幾屐莫言錢。」《行營壽藏》云「縱有千年鐵門限﹐終須一个土饅頭。」《偶書》云「已甘搰搰勤爲圃﹐休向滔滔苦問津。」《親鄰招集彊往便歸》云「气衰況復三而竭﹐心賞尢於四者難。」《一龕》云「與老有情冬後暖﹐去仙無幾日髙眠。」

七言絕句《昌化》云「翠染南山擁縣門﹐一洲橫截兩溪分。長官日永無公事﹐臥聽灘聲看白雲。」《長沙王墓》云「英雄轉眼逐東流﹐百戰工夫土一抔。蕎麥茫茫花似雪﹐牧童吹笛上髙丘。」《處州鶯花亭》云「山碧叢叢四打圍﹐煩將舊恨訪黃鸝。纈林霜後黃鸝少﹐須是愁紅萬點時。」《續長恨歌》云「別後相思夢亦難﹐東虛雲路海漫漫。仙凡頓隔銀屏影﹐不似當年取次看。」《楓橋》云「朱門白壁枕灣流﹐桃李無言滿屋頭。墻上浮圖路旁堠﹐送人南北管離愁。」《次韻陸務觀》云「離合紛紛怕遠遊﹐遠遊仍怕賦登樓。何須一望三千里﹐望盡西州轉更愁。」《田園雜興》云「騎吹東來里巷喧﹐行春車馬鬧如煙。系牛莫礙門前路﹐移系門西碌碡邊。」「污萊一稜水周圍﹐歲歲蝸廬沒半扉。不著茭靑難護岸﹐小舟撐取葑田歸。」「槐葉初勻日气涼﹐蔥蔥鼠耳翠成雙。三公只得三株看﹐閒客淸陰滿北窗。」「采菱辛苦廢犁鉏﹐血指流丹鬼質枯。無力買田聊種水﹐近來湖面亦收租。」《古鼎作香鑪》云「云雷縈帶古文章﹐子子孫孫永奉常。辛苦勒銘成底事﹐如今流落管燒香。」

石湖長短句《醉落魄》云「馬蹄塵撲﹐春風得意笙簫逐。款門不問誰家竹﹐只揀紅妝多處燒銀燭。

碧雞坊裏花如屋﹐燕王宮下花成谷。不須悔唱陽關曲﹐直爲海棠﹐也合來西蜀。」《南柯子》云「悵望梅花驛﹐凝情杜若洲。香雲低處有髙樓﹐可惜髙樓﹐不近木蘭舟。

緘素雙魚遠﹐題紅片葉秋。欲憑江水寄離愁﹐江已東流﹐那肯更西流。」又「春若有情春莫去﹐花如無恨花休落」。

茶山詩十五卷﹐九百一十篇者是也。續刊後集亦十五卷﹐然中間多泛應漫與者。前輩所作﹐猶自刪其半﹐今人乃並存而不削﹐欲其行世﹐難矣﹗

稼軒五言絕句《元日》云「老病忘時節﹐空齋曉尙眠。兒童喚翁起﹐今日是新年。」《偶題》云「逢花眼倦開﹐見酒手頻推。不恨吾年老﹐恨他將病來。」七言云「錯處眞成九州鐵﹐樂時能得幾鉤緇。酒腸未減長鯨吸﹐詩思如抽獨繭絲。」皆佳句﹐然爲詞所掩。

後村詩話

卷一

卷一

陳拾遺

《感遇》詩云「微月生西海﹐幽陽始化升。圓光正東滿﹐陰魄已朝凝。太極生天地﹐三元更廢興。至精諒斯在﹐三五誰能徵。」又云「蘭若生春夏﹐芊蔚何靑靑。幽獨空林色﹐朱蕤冒紫莖。遲遲白日晚﹐裊裊秋風生。歲華盡搖落﹐芳意竟何成。」又云「蒼蒼丁零塞﹐古今緬荒途。亭堠何摧兀﹐暴骨無全軀。黃沙暮南起﹐白日隱西隅。漢中三十萬﹐曾以事匈奴。但見沙場死﹐誰憐塞上孤。」又云「樂羊爲魏將﹐食子殉軍功。骨肉且相薄﹐他人安得忠。吾聞中山相﹐乃屬放麑翁。獸猶不忍殺﹐況以奉君終。」又云「市人矜巧智﹐於道若童蒙。傾奪相誇侈﹐不知身所終。曷見玄冥子﹐觀世玉壺中。杳然遺大地﹐乘化入無窮。」又云「吾觀龍變化﹐乃知至陽精。石林何冥密﹐幽洞無畱行。古之得仙道﹐信與元化並。玄感非象識﹐誰能測淪冥。世人拘目見﹐酣酒笑丹經。昆侖有瑤樹﹐安得采其英。」又云「白日每不歸﹐靑陽時暮矣。茫茫吾何思﹐林臥觀無始。眾芳委時晦﹐鶗鴂悲鳴耳。鴻荒古已頹﹐誰識巢居子。」又云「吾觀昆侖化﹐日月淪洞冥。精魄相交構﹐天壤以羅生。仲尼推太極﹐老聃貴窈冥。西方金仙子﹐崇議乃無明。空色皆寂滅﹐業緣定何成。名教信紛藉﹐死生俱未停。」又云「聖人祕元命﹐懼世亂其眞。如何嵩公輩﹐詼譎誤時人。先天誠爲美﹐階亂禍誰因。長城備邊寇﹐嬴禍發其親。赤精旣迷漢﹐子牟何救秦。去去桃李花﹐多言死如麻。」又云「深居觀元化﹐悱然爭朵頤。羣動相啖食﹐利害紛。便便誇毗子﹐榮耀更相持。務光讓天下﹐商賈競刀錐。已矣行采芝﹐萬世同一時。」又云「吾愛鬼穀子﹐靑溪無垢氛。囊括經世道﹐遺身在白雲。七雄方龍鬥﹐天下久無君。浮榮不足貴﹐遵養晦時文。舒可彌宇宙﹐捲之不盈分。豈徒山木壽﹐空與麋鹿羣。」又云「呦呦南山鹿﹐離罟以媒和。招搖靑桂樹﹐幽蠹亦成科。世情甘近習﹐榮耀紛如何。怨憎未相復﹐親愛生禍羅。瑤臺傾巧笑﹐玉杯殞雙娥。誰見孤城樹﹐靑靑成斧柯。」又云「林居病時久﹐水木澹孤淸。閒臥觀物化﹐悠悠念無生。靑春始萌達﹐朱火已滿盈。殂落方自此﹐感嘆何時平。」又云「臨岐泣世道﹐天命良悠悠。昔日殷王子﹐玉馬遂朝周。寶鼎淪伊谷﹐瑤臺成古丘。西山傷遺老﹐東陵有故侯。」又云「貴人難得意﹐賞愛在須臾。莫以心如玉﹐采他明月珠。昔稱夭桃子﹐今爲舂市徒。鴟鴞悲東國﹐麋鹿泣姑蘇。誰見鴟夷子﹐扁舟去五湖。」又云「聖人去已久﹐公道緬良難。蚩蚩誇毗子﹐堯禹以爲謾。驕榮貴工巧﹐勢利疊相干。燕王尊樂毅﹐分國願同歡。魯連讓齊爵﹐遺組去邯鄲。伊人信往矣﹐感激爲誰嘆。」又云「幽居觀大運﹐悠悠念羣生。終古代興沒﹐豪聖莫能爭。三季論周赧﹐七雄滅秦嬴。復聞赤精子﹐提劍入咸京。炎光旣無象﹐晉虜復縱橫。堯禹道已昧﹐昏虐勢方行。豈無當世雄﹐天道與胡兵。咄咄安可言﹐時醉而未醒。仲尼溺東魯﹐伯陽遁西溟。大運自古來﹐旅人胡嘆哉。」又云「逶迆世已久﹐骨鯁道斯窮。豈無感激者﹐時俗頹此風。灌園何其鄙﹐皎皎於陵子。世道不相容﹐嗟嗟張良公。」又云「聖人不利己﹐憂濟在元元。黃屋非堯意﹐瑤臺安可論。吾聞西方化﹐淸淨道彌惇。柰何窮金玉﹐雕刻以爲尊。云構山林盡﹐瑤圖珠翠煩。鬼工尙未可﹐人力安能存。誇愚適增累﹐矜智道逾昏。」又云「玄天幽且默﹐羣議曷嗤嗤。聖人教猶在﹐世運久陵夷。一繩將何系﹐憂醉不能持。去去行采芝﹐勿爲塵所欺。」又云「蜻蛉遊天地﹐與世本無患。飛飛未能止﹐黃雀來相干。穰侯富秦寵﹐金石比交歡。出入咸陽裏﹐諸侯莫敢言。寧知山東客﹐激怒秦王肝。布衣取丞相﹐千載爲辛酸。」又云「微霜知歲宴﹐斧柯始靑靑。況乃金天夕﹐浩露沾羣英。登山望宇宙﹐白日已西暝。雲海方蕩潏﹐孤鱗安得寧。」又云「翡翠巢南海﹐雄雌珠樹林。何如美人意﹐驕愛比黃金。殺身炎洲裏﹐委羽玉堂陰。旖旎光首飾﹐葳蕤爛錦衾。豈不在遐遠﹐虞羅忽見尋。多材信爲累﹐嘆息此珍禽。」又云「挈瓶者誰子﹐妖服當靑春。三五明月滿﹐盈盈不自珍。髙堂委金玉﹐微縷懸千鈞。如何負公鼎﹐被奪笑時人。」又云「玄蟬號白露﹐玆歲已蹉跎。羣物從大化﹐孤英將柰何。瑤臺有靑鳥﹐遠食玉山禾。昆侖見玄鳳﹐豈復虞云羅。」又云「荒哉穆天子﹐好與白雲期。宮女多怨曠﹐層城閉蛾眉。日耽瑤臺樂﹐豈傷桃李時。靑苔空萎絕﹐白髮生羅帷。」又云「朝發宜都渚﹐浩然思故鄕。故鄕不可見﹐路隔巫山陽。巫山彩雲沒﹐髙丘正微茫。佇立望已久﹐涕淚沾衣裳。豈玆越鄕感﹐憶昔楚襄王。朝云無處所﹐荊國亦淪亡。」又云「昔日章華宴﹐荊王樂荒淫。霓旌翠羽蓋﹐射兕云夢林。朅來髙唐觀﹐悵望云陽岑。雄圖今何在﹐黃雀空哀吟。」又云「丁亥歲雲暮﹐西山事甲兵。贏糧匝邛道﹐荷戟爭羌城。嚴冬陰風勁﹐窮岫泄云生。昏曀無晝夜﹐羽檄復相驚。拳跼競萬仞﹐崩危走九冥。籍籍峯壑裏﹐哀哀冰雪行。聖人禦宇宙﹐聞道泰階平。肉食謀何失﹐葵霍緬縱橫。」又云「可憐瑤臺樹﹐灼灼佳人姿。碧華映朱實﹐攀折靑春時。豈不盛光寵﹐榮君白玉墀。但恨紅芳歇﹐凋傷感所思。」又云「朅來豪遊子﹐勢利禍之門。如何蘭膏嘆﹐感激自生冤。眾趨明所避﹐時棄道猶存。云淵旣已失﹐羅网與誰論。箕山有髙節﹐湘水有淸源。惟應白鷗鳥﹐可爲洗心言。」又云「索居猶幾日﹐炎夏忽然衰。陽彩皆陰翳﹐親友各暌違。登山望不見﹐涕泣久漣而。宿昔感顏色﹐若與白雲期。世中驕豪子﹐驅逐正嗤嗤。蜀山與楚水﹐攜手在何時。」又云「金鼎合神丹﹐世人將見欺。飛飛騎羊子﹐胡乃在蛾眉。羣化固幽類﹐芳菲能幾時。疲屙苦淪世﹐憂悔日侵淄。眷然顧幽獨﹐白雲空涕洟。」又云「朔風吹海樹﹐蕭條邊已秋。亭上誰家子﹐哀哀明月樓。自言幽燕客﹐結髮事遠遊。赤丸殺公吏﹐白刃報私仇。避仇至海上﹐被役此邊州。故鄕三千里﹐遼水復悠悠。每憤胡兵入﹐常爲漢國羞。如何七十戰﹐白首未封侯。」又云「本爲貴公子﹐平生實愛才。感時思報國﹐拔劍起蒿萊。西馳丁零塞﹐北上單於臺。登山見千里﹐懷古心悠哉。誰言未忘禍﹐磨滅成塵埃。」又云「浩然坐何暮﹐吾蜀有蛾眉。念與楚狂子﹐悠悠白雲期。時哉悲不會﹐涕泣久漣洏。夢登綏山穴﹐南采巫江芝。探元觀時化﹐遺世從云螭。婉孌羣永矣﹐感悟不見之。」又云「朝入雲中郡﹐北望單於臺。胡秦何密邇﹐沙朔气雄哉。藉藉天驕子﹐猖狂已復來。塞垣無名將﹐亭堠空崔嵬。咄嗟吾何嘆﹐邊人塗艸萊。」又云「仲尼探元化﹐幽鴻順陽和。大運自盈縮﹐春秋遞來過。盲飈忽號怒﹐萬物相紛劘。溟海皆震蕩﹐孤鳳其如何。」

編詩自唐人﹐有「李杜泛浩浩﹐韓柳摩蒼蒼」之句。余旣以此四君子冠篇首﹐然以輩行歲月較之﹐則陳拾遺在四君子之上。《感遇》之作﹐𨿽朱文公命世大儒﹐亦澟然起敬。昔摘數聯﹐今全錄於此。

李杜

子美墓志云﹕娶弘農楊氏司農少卿怡之女﹐四十九而終。子宗武至死不克葬﹐其子嗣其業﹐後四十餘年乃克葬於首陽山前。長子宗文者﹐傳記乃不言其所終﹐豈竟失學﹐遂無聞歟﹖如「樹雞柵」之類﹐必非精《文選》者。

太白後序云「娶許﹐生一女二男﹐女曰明月奴﹐未嫁而卒。繼劉﹐次金﹐次魯﹐生子頗黎。終娶宗。凡四娶。」又云「攜駿馬美妾﹐所適﹐二千石郊迎﹐飲數斗﹐世號李東山。」余記白子名伯禽﹐今新舊唐史皆不載。新史載其二孫女嫁爲民妻﹐進止有風範﹐謂觀察使範傳正﹐言先祖志在靑山﹐葬東麓非其志﹐傳正爲攺葬靑山。又欲使二女攺妻士族﹐辭以命也﹐不願更嫁。傳正復其夫徭役。頗黎豈伯禽之小字歟﹗史逸其事﹐當考。白與宗十六詩云﹕晚娶宗。序訛爲宋。

世傳退之有《題子美墳》七言一首﹐末章有「三賢所歸同一水」之句。此篇出入平仄數韻﹐累三十六句﹐其辭鄙淺﹐無一字是韓筆。韓集李漢所編﹐亦無此篇。

元微之作子美墓志及銘﹐皆髙古﹐如雲﹕子美「上薄風騷﹐下該沈宋﹐言奪蘇李﹐气吞曹劉﹐掩顏謝之孤髙。雜徐庾之流麗﹐盡古今之體制﹐兼文人之所獨。」眞說得出。其評李杜﹐謂太白「壯浪縱恣﹐擺去拘束﹐摸寫物象及樂府歌詩﹐誠亦差肩子美矣。至若鋪陳終始﹐排比聲韻﹐大或千言﹐次猶數百﹐詞气豪邁﹐屬對律切﹐李尙不能歷其藩翰﹐況堂奧乎﹗」則抑揚太甚。

國初盛稱二何之文﹐苦不多見﹐其序杜詩云「公詩支爲六家﹐孟郊得其气焰﹐張籍得其簡麗﹐姚合得其淸雅﹐賈島得其奇僻﹐杜牧﹑薛能得其豪健﹐陸龜蒙得其贍博。」此數語亦近似﹐但郊謂之得杜气骨可也﹐烏有所謂焰哉﹗能詩非牧比﹐不可並稱。龜蒙非甚贍博﹐亦道不著。余謂善評杜詩﹐無出半山「吾觀少陵詩﹐謂與元气侔」之篇﹐萬世不易之論。王逢原云「雕鐫物象三千首﹐照耀乾坤四百春。」𨿽面前語﹐他人亦不能道。

楊大年﹑歐陽公皆不喜杜子美詩﹐王介甫不喜太白詩﹐殊不可曉。介甫之說云「白詩十句九句說婦人酒耳。」獨不思命髙將軍脫靴﹐識郭汾陽於貧賤時。比開元貴妃於飛燕﹐豈說婦人酒者所能爲耶﹗晦翁亦云「近時詩人未曾夢見太白腳後板。」

故人陳伯霆憺郎中讀《北徵》詩﹐戲語余云「子美善謔﹐如雲『粉黛亦解苞﹐狼籍畫眉闊』﹐𨿽妻女亦不恕。」余云「公知其一爾。別詩云『淸輝玉臂寒』﹐則閨中之膚色玉耀可見。又云『何時倚虛幌﹐雙照淚痕幹』﹐其篤於伉儷如此。」伯霆大笑。

李白《與裴長史詩》云「蜀中友人吳指南﹐死於洞庭之上﹐白禫服慟哭﹐若喪天倫。炎月伏屍﹐泣盡繼之以血。權殯湖側﹐自金陵歸數年﹐遺骸猶在。白飲泣持刃﹐躬申洗削﹐裹骨徒步﹐負之而趨﹐丐貸營葬於鄂城之東。」其自序如此﹐史亦不書。

史言明皇欲官太白﹐爲妃所沮。余觀「飛燕在昭陽」之語﹐不足深憾。《雪讒詩》自敍甚詳﹐略云「漢祖呂氏﹐食其在旁。秦皇太后﹐毐亦淫荒。」時妃以祿山爲兒﹐史雲宮中有醜聲。而白肆言無忌如此。唐人於玉環事多微婉其辭﹐如雲﹕「養在深宮人未識。」又云「薛王沈醉壽王醒。」又云「不從金輿惟壽王。」白獨昌言之﹐可見剛稜嫉惡。故坡公疑其所以召怨﹐力士因借此以報脫靴之辱﹐豈飛燕之句能爲祟哉﹗

李﹑郭皆唐名將﹐臨淮馭軍嚴﹐士不敢仰視。汾陽頗寬大﹐故子美《新安吏》點兵詩云「送行勿泣血﹐僕射如父兄。」

《嶽陽樓》云「昔聞洞庭水﹐今上嶽陽樓。吳楚東南坼﹐乾坤日夜浮。親朋無一字﹐老病有孤舟。戎馬關山北﹐憑軒涕泗流。」嶽陽樓賦詠多矣﹐須還此篇獨步﹐非孟浩然輩所及。

《千秋節》云「寶鏡羣臣得﹐金吾萬國回。衢樽不重飲﹐白首獨余哀。」按子美在天寶間𨿽獻三賦﹐未嘗一用﹐不過扈駕入蜀﹐暫爲諫官。而追懷開元於十九年之後﹐「寶鏡羣臣得﹐金吾萬國回」之句﹐言羣臣皆賜鏡﹐而金吾仗衛萬里﹐還京獨嘗艱阻。末云「衢樽不重飲﹐白首獨余哀。」公於唐朝諸公中最疏遠﹐而一念不忘忠愛﹐比陳希烈﹑張垍﹑張均兄弟極富極貴﹐乃爲唐賊﹐罪不容誅矣。

本朝詩僧道潛﹐自號參寥。然太白有《贈參寥子》一篇云「白鶴飛天書﹐南荊訪髙士。五云在峴山﹐果得參寥子。骯髒辭故園﹐昂藏入君門。天子分玉帛﹐百官接話言。長揖不受官﹐拂衣歸林巒。」此一僧一道士﹐皆號參寥﹐以先後言﹐則潛爲頂冒﹐聊記之以發一笑。

《新安吏》《潼關吏》《石壕吏》《新婚別》《垂老別》《無家別》諸篇﹐其述男女怨曠﹑室家離別﹑父子夫婦不相保之意﹐與《東山》《采薇》《出車》《杕杜》數詩相爲表裏。唐自中葉﹐以徭役調發爲常﹐至於亡國。肅﹑代而後﹐非復貞觀﹑開元之唐矣。新舊唐史不載者﹐略見杜詩。

太白《百憂》《萬憤》二篇﹐《百憂》上崔相國圓者。云「臺星再朗﹐天网重恢。屈法伸恩﹐棄瑕取材。」卒賴圓力北歸。《萬憤》投魏郎中﹐不知魏何人﹐乃儕之崔相之列。此篇云「樹榛拔桂﹐囚鸞寵雞。」語甚新。又言兄弟妻子離隔﹐有「一門骨肉散百艸﹐遭難不復相提攜」之句。魏必是一志義之士﹐能卹人患難者﹐當考。

《八哀詩》如張曲江云「仙鶴下人間﹐獨立霜毛整。」「上君白玉堂﹐倚君金華省。」如李北海云「古人不可見﹐前輩復誰繼。」又云「碑版照四裔。」又云「丰屋珊瑚鉤﹐騏驎織成罽。紫驑隨劍幾﹐義取無虛歲。」又云「獨步四十年﹐風聽九臯唳。」子美惟於此二公尢尊且敬。如李臨淮云「平生白羽扇﹐零落蛟龍匣。」極悲壯。又云「靑蠅紛營營﹐風雨秋一葉。內省未入朝﹐死淚終映睫。」其形容臨淮憂讒畏譏﹐不敢入朝之意﹐說得出。餘人如鄭虔之類﹐非無可說﹐但每篇多蕪辭累句﹐或爲韻所拘﹐殊欠條暢﹐不如《飲中八仙》之警策。蓋《八仙》篇﹐每人只三兩句﹐《八哀詩》或累二三十韻﹐以此知繁不如簡﹐大手筆亦然。

太白《求白鷴》詩云「照影玉潭裏﹐刷毛琪樹間。夜淒寒月靜﹐朝步落花閒。」唐人詠白鷴者極少﹐本朝歐﹑梅皆有此作﹐當更求鷴詩以補遺。

《醉答丁十八》云「黃鶴髙樓已捶碎﹐黃鶴仙人無所依。黃鶴上天訴玉帝﹐卻放黃鶴江南歸。神明太守再雕飾﹐新圖粉壁還芳菲。一州笑我爲狂客﹐少年往往來相譏。君平簾下誰家子﹐云是遼東丁令威。作詩調我驚逸興﹐白雲繞筆窗前飛。待取明朝酒醒罷﹐與君爛漫尋春暉。」丁十八不知爲何人﹐敢與謫仙挑戰﹐豈非任棠之流乎﹗

《贈岑徵君》云「岑公相門子﹐雅望歸安石。奕世皆夔龍﹐中臺有三坼。𨿽登洛陽殿﹐不屈巢由身。余亦謝明主﹐今稱偃蹇臣。登髙覽萬古﹐思與廣成鄰。西來一搖扇﹐共拂元規塵。」此篇淸拔﹐不書徵君名﹐豈非與子美同爲遺補者乎﹗按京兆杜確序岑參詩﹐言參曾大父文本﹐大父長倩﹐伯父羲﹐皆至臺輔﹐則徵君只是此人﹐無可疑者。但序云「參天寶三載進士髙第﹐歷官至右補闕起居郎﹐入爲郎﹐出爲京西判官﹑嘉州刺史。」不言其嘗被徵召﹐豈偶遺忘耶﹗

《別宗十六》云「我非東牀人﹐令姊忝齊眉。浪迹未出世﹐空名動京師。適遭云羅解﹐翻作夜郎悲。拙妻莫邪劍﹐及此二龍隨。慚君湍波若﹐千里遠從之。白帝曉猿斷﹐黃牛過客遲。遙瞻明月峽﹐西去益相思。」妻與其兄從至夜郎﹐與集序「終娶於宗」之說合。注家或以宋爲宗﹐或以宗爲宋﹐但當以白詩爲正。

《江陵送馬卿》云「天意髙難問﹐人情老易悲。」《惠子》云「皇天無老眼﹐空谷滯斯人。」唐人送山人處士五言多矣﹐此二聯﹐劉隨州﹑鮑溶輩精思不能逮。

《小寒食舟中》云「春水船如天上坐﹐老年花似霧中看。」此聯在目前﹐而古今人所未發。

《天育驃騎歌》云「伊昔太僕張景順﹐監牧攻駒閱淸峻。遂令大奴守天育﹐天育﹐監名。所謂大奴﹐指王毛仲。別養驥子憐神俊。當時四十萬匹馬﹐張生嘆其材盡下。故獨寫眞傳世人﹐見之座右久更新。年多物化空形影﹐嗚呼健步無由騁。如今豈無騕褭與驊驑﹐時無王良伯樂死卽休。」又《題韋偃馬》云「韋侯別我有所適﹐知我憐君畫無敵。戲拈禿筆掃驊驑﹐歘見麒麟出東壁。一匹齕艸一匹嘶﹐坐看千里當霜蹄。時危安得眞致此﹐與人同生亦同死。」少陵馬詩多矣﹐此二篇及《曹霸丹靑引》尢老蒼﹐一洗萬古。

《杜鵑行》云「寄巢生子不自啄﹐羣鳥至今與哺雛。𨿽同君臣有舊禮﹐骨肉滿眼身羈孤。」此篇似謂車駕幸蜀﹐六宮莫從﹐萬官竄伏﹐奔問行在者絕少。又《義鶻行》云「飄蕭覺素髮﹐凜欲衝儒冠。」又云「永激壯士肝。」似謂當時有權位而不救人之急﹑脫人於難者。

《前出塞》云「君已富土境﹐開邊一何多。棄絕父母恩﹐吞聲行負戈。」又云「生死向前去﹐不勞吏怒嗔。路逢相識人﹐附書與六親。哀哉已訣絕﹐不復同苦辛。」又云「軍中異苦樂﹐主將寧盡聞。」又云「殺人亦有限﹐列國自有疆。苟能制侵陵﹐豈在多殺傷。」又云「驅馬天雨雪﹐軍行入髙山。逕危抱寒石﹐指落層冰間。已去漢月遠﹐何時築城還。」《後出塞》云「千金買馬鞍﹐百金裝刀頭。」又云「漁陽豪俠地﹐擊鼓吹笙竽。雲帆轉遼海﹐粳稻來東吳。越羅與楚練﹐照耀輿臺軀。主將位益崇﹐气驕淩上都。邊人不敢議﹐議者死通衢。」又云「中夜間道歸﹐故里俱空村。惡名幸脫免﹐窮老無兒孫。」謂逃祿山之難者。此十四篇﹐筆力與《文選》中《擬古》十九首並驅。

太白《擬古》十三首﹐《感興》六首﹐文義或不相屬﹐與集中五言古詩絕不類﹐豈貫休之徒效顰耶﹗

《望鸚鵡洲》云「魏帝營八極﹐蟻觀一禰衡。黃祖斗筲人﹐殺之受惡名。鷙鶚啄孤鳳﹐千春傷我情。至今芳洲上﹐蘭蕙不忍生。」此篇有無窮之悲。

《永王東巡歌》內一絕云「三川北虜亂如麻﹐四海南奔似永嘉。但用東山謝安石﹐爲君談笑靜胡沙。」按永王辟客如孔巢父亦在其間﹐白其一爾。此篇所謂謝安石不知屬誰﹐可見自負不淺。然十篇只目王爲帝子受命東巡﹐與王衍﹑阮籍勸進者不同。

《姑孰十詠》﹐前輩疑非白作﹐信然。

《越中覽古》云「越王勾踐破吳歸﹐義士還家盡錦衣。宮女如花滿春殿﹐只今惟有鷓鴣飛。」《蘇臺覽古》云「舊苑荒臺楊柳新﹐菱歌淸唱不勝春。只今惟有西江月﹐曾照吳王宮里人。」二首可入七言絕句。

《上皇西巡歌》云「柳色未饒秦地綠﹐花光不減上林紅。」又云「地轉錦江成渭水﹐天回玉壘作長安。」末云「少帝長安開紫極﹐雙懸日月照乾坤。」時上皇播遷於蜀﹐非欲畱蜀者。今盛稱錦江玉壘﹐無異渭水長安。又謂「雙懸日月照乾坤」﹐若爲少帝諱不力請回鑾者﹐此所以上皇有「乞我劍南一道」之嘆歟﹗

《秋浦》十七首云「秋浦長似秋﹐蕭條使人愁。遙傳一掬淚﹐爲我達揚州。」又云「秋浦錦駝鳥﹐人間天上稀。山雞羞綠水﹐不敢照毛衣。」又云「山川如剡縣﹐風日似長沙。」又云「兩鬢入秋浦﹐一朝颯已衰。猿聲催白髮﹐長短盡成絲。」𨿽五言﹐然多佳句。

《玉壺吟》云「西施宜笑復宜顰﹐醜女效之徒害身。君王𨿽愛蛾眉好﹐無柰宮中妒殺人。」則妃常沮白﹐信而有證。

《笑歌行》《悲歌行》﹐太淺易﹐欠豪放﹐前輩疑非白作。

《韋偃雙松圖》云「天下幾人畫古松﹐畢宏已老韋偃少。絕筆長風起纖末﹐滿堂動色嗟神妙。兩株慘裂苔蘚皮﹐屈鐵交錯回髙枝。白摧朽骨龍虎死﹐黑入太陰雷雨垂。松根胡僧起寂寞﹐龐眉皓首無住著。偏袒右肩露雙腳﹐葉裏松子僧前落。韋侯韋侯數相見﹐我有一匹好東絹﹐重之不減錦繡段。已令拂拭光淩亂﹐請公放筆爲直幹。」韋﹑畢之畫﹐今皆不存﹐賴詩以傳。內「白摧朽骨龍虎死﹐黑入太陰雷雨垂」﹐天造險語﹐盡古松奇怪之狀。《李尊師松障歌》云「更覺良工心獨苦。」前輩多稱此句。

《張舍人遺縟段》云「開緘風濤湧﹐中有掉尾鯨。空堂魑魅走﹐髙枕形神淸。領客珍重意﹐顧我非公卿。服飾定尊卑﹐大哉萬古程。今我一賤老﹐短褐更無營。煌煌珠宮物﹐寢處禍所嬰。昔聞黃金多﹐坐見悔吝生。柰何田舍翁﹐捨此厚貺情。錦鯨捲還客﹐始覺心和平。」可見子美一介不取之意。

《病柏》云「有柏生崇岡﹐童童狀車蓋。偃蹇龍虎姿﹐生當風雲會。」「豈知千年根﹐中路顏色壞。出非不得地﹐蟠據亦髙大。歲寒忽無憑﹐日夜柯葉攺。丹鳳領九雛﹐哀鳴翔其外。鴟鴞志意滿﹐養子穿穴內。客從何鄕來﹐佇立久吁怪。」唐自閹者力士﹑輔國﹑士良﹑朝恩弄權怙寵﹐元勛老將如汾陽﹑臨淮﹑西平﹑北平﹐皆凜凜不自安﹐此篇辭不迫切而意獨至。

《病橘》之作﹐傷微物失所﹐至於困瘁。內云「常聞蓬萊殿﹐羅列瀟湘姿。此物歲不稔﹐玉食失光輝。寇盜尙憑陵﹐當君減膳時。汝病是天意﹐吾諗罪有司。」言此果每進奉玉食﹐今以病見廢﹐咎有司失包貢﹐反不若南海荔支歲馳至長安爾。

《枯棕》篇云「蜀門多棕櫚﹐髙者十八九。其皮割剝甚﹐𨿽眾亦易朽。」「交橫集斧斤﹐凋喪先蒲柳。傷時苦軍乏﹐一物官盡取。嗟爾江漢人﹐生成亦何有。有同枯棕木﹐使我沈嘆久。死者卽已休﹐生者何自守。」注云「蜀人取棕皮以充用﹐如邊吏誅求江漢民力以供軍﹐必至於刮剝盡而後已。」

《枯楠》篇云「楩楠枯崢嶸﹐鄕黨皆莫記。不知幾百歲﹐慘慘無生意。上枝摩皇天﹐下根蟠厚地。巨圍雷霆拆﹐萬孔虫蟻萃。白鵠遂不來﹐天雞爲愁思。猶含棟梁具﹐無復霄漢志。良工古昔少﹐識者出涕淚。種楡水中央﹐成長何容易。截成金露盤﹐裊裊不自畏。」以楡本承露盤﹐是以輕承重﹐豈不裊裊可畏乎﹗注言﹕天材不用﹐而柔脆嵬瑣之材反居重任。

《東山吟》云「攜妓東山去﹐悵然悲謝安。我妓今朝如花月﹐他妓古墳荒艸寒。白雞夢後三百歲﹐灑酒澆君同所歡。酣來自作靑海舞﹐秋風吹落紫綺冠。彼亦一時﹐此亦一時﹐浩浩洪荒髙詠何必奇。」晉至今且千歲﹐皆以謝公爲風流之宗﹐𨿽半山崛彊﹐金陵諸詩篇篇起敬﹐惟謫仙平視謝公﹐與之對壘無所推讓﹐時人號爲李東山﹐固以李配謝矣。

《艸書歌》云「墨池飛出北溟魚﹐筆鋒殺盡中山兔。八月九月天气涼﹐酒徒詞客滿髙堂。」「須臾掃盡數千張。飄風驟雨驚颯颯﹐落花飛雪何茫茫。起來向壁不停手﹐一行數字大如斗。恍恍如聞鬼神驚﹐時時只見龍蛇走。左盤右蹙如驚電﹐狀同楚漢相攻戰。」「王逸少﹐張伯英﹐古來幾許浪得名。張顚老死不足數﹐我師此技不師古。古來萬事貴天生﹐何必要公孫大娘渾脫舞。」自有艸書以來﹐未有能形容此妙者﹐「楚漢」數語﹐眞可以破鬼膽。

《遊太山》云「淸曉騎白鹿﹐直上天門山。山際逢羽人﹐方瞳好容顏。捫蘿欲就語﹐卻掩靑雲關。遺我鳥迹書﹐飄然落巖間。其字乃上古﹐讀之了不閒。感此三嘆息﹐從師方未還。」又云「平明登日觀﹐舉手開云關。精神四飛揚﹐如出天地間。黃河從西來﹐窈窕入遠山。憑崖覽八極﹐目盡長空閒。偶然值靑童﹐綠發雙雲鬟。笑我晚學仙﹐蹉跎凋朱顏。躊躇忽不見﹐浩蕩難追攀。」又云「舉手弄淸淺﹐誤攀織女機。明晨坐相失﹐但見五雲飛。」此六首皆仙人語﹐非學仙人語﹐亦非任棠輩所敢擬倫﹐丁十八輩所敢挑戰者。

《嘲魯儒》云「魯叟談五經﹐白髮死章句。問以經濟策﹐茫如墮煙霧。足著遠遊履﹐首戴方山巾。緩步從直道﹐未行先起塵。秦家丞相府﹐不重褒衣人。君非叔孫通﹐與我本殊倫。時事且未達﹐歸耕汶水濱。」此篇幾於以儒爲戲﹐然「秦家丞相府﹐不重褒衣人」﹐非謫仙不能道。

《過彭蠡》云「謝公入彭蠡﹐因此遊松門。余方窺古鏡﹐兼得窮江源。」「而欲繼風雅﹐豈惟淸心魂。雲海方助興﹐波濤何足論。」「水碧或可采﹐金膏祕莫言。余將振衣去﹐羽化出囂煩。」此篇有陶﹑謝意。

《與道者談玄》云「茫茫大夢中﹐惟我獨先覺。騰轉風火來﹐假合作容貌。滅除昏疑盡﹐領略入精要。」「朗悟前後際﹐始知金仙妙。」公詩多說仙﹐惟此篇兼說金仙。

《題薛少保畫鶴》云「薛公十一鶴﹐皆寫靑田眞。低昂各有意﹐磊落如長人。佳此志气遠﹐豈惟粉墨新。赤霄有眞骨﹐豈飲洿池津。冥冥任所往﹐脫略誰能馴。」又《角鷹歌》云「楚公畫鷹鷹帶角﹐殺气森森到幽朔。觀者貪愁掣臂飛﹐畫師不是無心學。此鷹寫眞在左綿﹐卻嗟眞骨遂虛傳。梁間燕雀休驚怕﹐亦未摶空上九天。」此鶴此鷹賴詩而傳﹐則詩壽於畫矣。「赤霄有眞骨﹐豈飲洿池津」之句﹐羽類無敢當者。時人不識角鷹本色﹐而以左綿畫本爲眞﹐𨿽梁間燕雀亦驚怕﹐故卒章有「亦未摶空上九天」之句。

前《打魚》篇﹐於眾魚中獨云「赤鯉騰出如有神。」又云「魴魚肥美知第一。」而徐州禿尾﹑漢陰槎頭皆不足數。又云「旣飽歡娛亦蕭瑟。」末云「君不見﹐朝來割素鬐﹐咫尺波濤永相失。」後《打魚》云「小魚脫漏不可記﹐半死半生猶戢戢。大魚傷損皆垂頭﹐屈彊沙泥有時立。東津觀魚已再來﹐主人罷鱠還傾杯。日暮蛟龍攺窟穴﹐山根鱣鮪隨云雷。干戈兵革斗未已﹐鳳凰麒麟安在哉﹗吾徒胡爲縱此樂﹐暴殄天物聖所哀。」兩篇未句皆不忍暴殄之意﹐公詩深得風人之義。

《催宗文樹雞柵》篇﹐押十八韻﹐頗奇澀﹐欠瀏亮。然宗文能領會﹐非若阿買之不識字。

《摘蒼耳》篇云「江山秋已分﹐林中瘴猶劇。畦丁告勞苦﹐無以供日夕。」「捲耳況療風﹐童兒且時摘。侵星驅之去﹐爛漫任遠適。放筐亭午際﹐洗剝相蒙冪。登牀半生熟﹐下箸還小益。」「亂世誅求急﹐黎民糠籺窄。飽食復何心﹐荒哉膏粱客。富家廚肉臭﹐戰地骸骨白。」公𨿽羈旅奔竄﹐一飲啄間不忍自求溫飽﹐侵星驅出采摘者﹐不知是畦丁或蒼頭﹐詩但云童兒﹐往往是宗文兄弟爾。

《負薪行》言夔州俗﹐坐男而立女﹐有四十五十無夫家者。未云「若道巫山女粗醜﹐何得此有昭君村。」《最能行》云「峽中丈夫絕輕死﹐少在公門多在水。」「小兒學問止《論語》﹐大兒結束隨商旅。」「此鄕之人气量窄﹐誤競南風疏北客。若道土無英俊才﹐何得山有屈原宅。」始言夔﹑峽二邦之陋﹐末以昭君﹑屈原勉勵其土俗﹐公詩篇篇忠厚如此。

《舞劍器行》﹐世所膾炙絕妙好辭也。內云「先帝侍女八千人﹐公孫劍器初第一。五十年間似反掌﹐風塵澒洞昏王室。梨園弟子散如煙﹐女樂餘姿映寒日。金粟堆南木已拱﹐瞿塘石城艸蕭瑟。玳筵急管曲復終﹐樂極哀來月東出。」余謂此篇與《琵琶行》﹐一如壯士軒昂赴敵場﹐一如兒女恩怨相爾汝。杜有建安黃初气骨﹐白未脫長慶體爾。

《代內》云「寶刀截流水﹐無有斷絕時。妾意逐君行﹐纏綿亦如之。」又云「妾似井底桃﹐開花向誰笑。君如天上月﹐不肯一回照。」又云「窺鏡不自識﹐別多憔悴深。安得秦吉了﹐爲人道寸心。」《在潯陽非所寄內》云「多君同蔡琰﹐流淚請曹公。」又《贈內》云「三百六十日﹐日日醉如泥。𨿽爲李白婦﹐何異太常妻。」世稱太白名姬駿馬﹐若放蕩者﹐然於倫紀尢厚。《別》篇云「秦家三作相」爲許氏﹐《潯陽寄內》則爲宗氏作矣。終始篤於伉儷如此。宗氏垂淚訟冤之事更不書。

李﹑杜一生流落不偶﹐然交遊皆賢相名卿。杜於房琯﹐李於張鎬﹐見於賦詠﹐意气投合﹐情誼慷慨。二公皆爲唐佐命﹐勛在帝室﹐然終不能攀致李﹑杜。一羈旅云安﹑潼谷﹐拾橡栗而食﹔一放逐夜郎﹑秋浦﹐聞猿聲而哭。豈兩賢文章光焰取數於天者已多折磨而然歟﹗

攝監察禦史崔成甫《贈李十二》云「我是瀟湘放逐臣﹐君辭明主漢江濱。天外常求太白老﹐金陵捉得酒仙人。」白《酬崔侍禦》云「嚴陵不從萬乘遊﹐歸臥空山釣碧流。自是客星辭帝座﹐元非太白醉揚州。」成甫亦必豪傑之士﹐更相稱譽如此。《答友人贈烏紗帽》云「領得烏紗帽﹐全勝白接籬。山人不照鏡﹐稚子道相宜。」《山中答俗人》云「問余何事棲碧山﹐笑而不答心自閒。桃花流水杳然去﹐別有天地非人間。」《答湖州迦葉司馬問白是何人》云「靑蓮居士謫仙人﹐酒肆藏名三十春。湖州司馬何須問﹐金粟如來是後身。」此三篇可入五七言絕句。

《長門怨》云「天回北斗掛西樓﹐金屋無人螢火流。月光欲到長門殿﹐別作深深一段愁。」此篇𨿽只二十八字﹐然婉而成章﹐哀而不怨﹐勝《長門賦》。

《扶風豪士歌》云「原常春陵六國時﹐開心露膽君所知。堂中各有三千士﹐明日報恩知是誰。」四公子之客多雞鳴狗吠之徒﹐豈能一一報恩哉﹗羅隱云「思量郭隗平生事﹐不殉昭王是負心。」郭隗能致樂毅﹑劇辛以報燕昭﹐朱亥輩恐未能辦。

《訪範居士失道落蒼耳中﹐見範置酒摘蒼耳》云「他筵不下箸﹐此席忘朝饑。」果茹之品多矣﹐蒼耳微物﹐而李﹑杜皆形之賦詠﹐物之遭遇﹐亦有時耶﹗

《題元丹丘》五言三篇云「松風淸襟袖﹐石潭洗心耳。」又云「忽遺蒼生望﹐獨與洪崖郡。」元丹丘不知何人﹐而白稱之如此。以丹丘二字觀之﹐恐是天臺雁蕩人﹐然山居在潁陽﹐不可曉﹐當考。

謫仙詩如《古風》六十三首﹐及樂府諸篇﹐又古律詩﹐舉世誦習者不錄。今所采錄或一篇﹐或三數句﹐各有意義﹐覽者詳之。

後村詩話

卷二

卷二

此一卷專爲杜陵補遺

《陳拾遺故宅》詩﹐至比之郭元振﹐唐人敬重拾遺如此。《文上人上方》云「庭前猛虎臥﹐遂得文公廬。吾師雨花外﹐不下十年餘。長者自布金﹐禪龕只晏如。」又云「王侯與螻蟻﹐同盡遂丘墟。願聞第一義﹐回向心地初。」此僧不知何人﹐必深於內典者。

《莫相疑行》﹕「男兒生無所成頭皓白﹐牙齒欲落眞可惜。憶昨獻賦蓬萊宮﹐自怪一日聲輝赫。集賢學士如堵墻﹐觀我落筆中書堂。往時文彩動人主﹐此日饑寒趨路傍。晚將末契托年少﹐當面輸心背面笑。寄謝悠悠世上兒﹐不爭好惡莫相疑。」他人於「當面輸心背後笑」之下文必有餘怨﹐公卒章優遊閒暇﹐了無忿躓。

閬州絕句云「殿前兵馬𨿽驍雄﹐縱暴略與羌渾同。聞道殺人漢水上﹐婦女多在官軍中。」當時殿前兵無紀律如此。別篇云「二十一家同入蜀﹐惟殘一人出駱谷。」必是子美自謂。

《楠木爲風雨所拔》云「倚江楠樹艸堂前﹐故老相傳二百年。誅茅卜居總爲此﹐五月仿佛聞寒蟬。東南飄風動地至﹐江翻石走流雲气。」「滄波老樹性所愛﹐浦上童童一靑蓋。」「虎倒龍顚委榛棘﹐淚痕血點垂胸臆。我有新詩何處吟﹐艸堂自此無顏色。」

《茅屋爲秋風所破歌》云「八月秋髙風怒號﹐捲我屋上三重茅。」「南村羣童欺我老無力﹐忍能對面爲盜賊。公然抱茅入竹去﹐唇焦口燥呼不得。」「秋天漠漠向昏黑﹐布衾多年冷似鐵﹐嬌兒惡臥踏裏裂。牀牀屋漏無干處﹐雨腳如麻未斷絕。」「安得廣廈千萬間﹐大庇天下寒士俱歡顏。風雨不動安如山。嗚呼﹗何時眼前突兀見此屋﹐吾廬獨破受凍死亦足。」溪楠﹑屋茅爲風所拔﹐不以艸堂茅屋飄颻爲憂﹐方有惜古木﹑庇寒士之意﹐其迂闊如此﹗

《天邊行》云「九度將書向洛陽﹐十年骨肉無消息。」《大麥行》云「大麥漧枯小麥黃﹐婦女行泣夫走藏。」「問誰腰鐮胡與羌。」《苦戰行》云「苦戰身死馬將軍﹐云是伏波之子孫。」﹕注馬璘也。《去秋行》云「去秋涪江木落時﹐臂槍走馬誰家兒。到今不知白骨處﹐部曲有去皆無歸。」「戰場冤魂每夜哭﹐空令野營猛士悲。」此數篇皆可補史之缺文。但遂州白骨不歸者﹐失其姓名﹐當考。

《艸堂》云「弧矢暗江海﹐難爲遊五湖。不忍竟捨此﹐復來薙榛蕪。」「天下尙未寧﹐健兒勝腐儒。」此篇嘆還吳未可﹐重值浣花榛蕪﹐四松萬竹無恙﹐鄰里大官賓客喜歸﹐可見隨寓而安之意。於時天下未寧﹐固有「健兒勝腐儒」之句。卒章云「飄颻風塵地﹐何地置老夫。」「飲啄愧殘生﹐食薇不敢余。」其語意雍容閒暇﹐有雅人之深致。

《牽牛織女》篇云「牽牛出河西﹐織女處其東。萬古永相望﹐七夕誰見同。神光竟難俟﹐此事終朦朧。颯然精靈合﹐何必秋遂通。」前人詠牛女所未及。

《壯遊》詩押五十六韻﹐在五言古風中尢多悲壯語﹐如雲﹕「往者十四五﹐出遊翰墨場。斯文崔魏徒﹐以我似班揚。」又云「脫略小時輩﹐結交皆老蒼。」「東下姑蘇臺﹐已具浮海航。到今有遺恨﹐不得窮扶桑。」又云「上感九廟焚﹐下憫萬民瘡。」「小臣議論絕﹐老病客殊方。」𨿽荊卿之歌﹐雍門之琴﹐髙漸離之築﹐音調節奏不如是之跌蕩豪放也。

《二角鷹》篇云「惡鳥飛飛啄金屋﹐安得爾輩空其羣﹐驅出六合梟鸞分。」子美前有《左綿畫角鷹》詩﹐此二鷹乃眞本﹐非左綿畫本也。

《寫懷》篇云「禍首燧人氏﹐厲階董狐筆。君看燈燭張﹐轉使飛蛾密。」注云「燧人火化﹐而爭欲之心生﹔董狐直筆﹐而是非之端起。」其說甚新。

《可嘆》篇云「天上浮雲如白衣﹐斯須攺變如蒼狗。古往今來共一時﹐人生萬事無不有。」「丈夫正色動引經﹐酆城客子王季友。」「貧窮老叟家賣屐﹐好事就之爲攜酒。豫章太守髙帝孫﹐引爲賓客敬頗久。聞道三年未曾語﹐小心恐懼閉其口。太守得之更不疑﹐人生反覆看亦丑。」「時危可仗眞豪俊﹐二人得置君側否。」詩言王季友誠賢士﹐但爲太守客﹐當有獄市薤水之規﹐今三年恐懼不出口﹐何也﹖謂今且如此﹐使其在明君側﹐豈能補衮職之闕哉﹖客以默求容﹐主以默求賢﹐恐非篤論。然子美終以羲﹑和﹑禹﹑旦事業望王季﹐殊不可曉。末云「吾輩碌碌飽飯行﹐風後力牧長回首。」乃知子美以風後﹑力牧自期﹐其抱負尢不淺矣。

《醉爲馬墜》云「騎馬忽憶少年時﹐散蹄迸落瞿塘石。白帝城門水雲外﹐低身直下八千尺。」「向來皓首驚萬人﹐自倚紅顏能騎射。」「不虞一蹶終損傷﹐人生快意多所辱。」「朋知來問靦我顏﹐杖藜彊起依僮僕。語盡還成開口笑﹐提攜別掃淸溪曲。」「共指西日不相貸﹐喧呼且覆杯中淥。」此篇可見壯老健衰之異。末云「何必走馬來爲問﹐君不見﹐嵇康養生遭殺戮。」《南華》云「魯有單豹者﹐巖居水飲﹐七十有童孺之色。不幸而遇餓虎殺而食之。有張毅者﹐髙門縣薄﹐無不走也﹐四十而有內熱之病以死。」豹養其內而虎食其外﹐毅養其外而病攻其內﹐乃公卒章之意。

《遣懷》篇云梁孝王都邑之盛﹐及追懷與髙適﹑李白同登吹臺﹐末有「撫孤」之句。公飄颻一羈旅﹐而葛帔練裙之念如此。髙﹑李豈無厚祿故人﹐聞之得無愧乎﹗

《大覺蘭若》云「一老猶鳴日暮鐘﹐諸僧尙乞齋時飯。」可見寺小僧貧之狀。

《折檻行》云「嗚呼房魏不復見﹐秦王學士時難羨。」「千載少似朱云人﹐至今折檻空嶙峋。婁公不語宋公語﹐尙憶先皇容直臣。」前思房魏﹐次援朱云﹐後憶婁宋﹐末云「尙憶先皇容直臣」﹐此必子美追懷諫省時論事不合﹐傷今思古而作。

《朱鳳行》云「君不見﹐瀟湘之山衡山髙﹐山巓朱鳳聲嗷嗷。側身長顧求其羣﹐翅垂口噤心甚勞。下湣百鳥在网羅﹐黃雀最小猶難逃。願分竹實及螻蟻﹐盡使鴟鴞相怒號。」衡嶽有朱鳥峯﹐此篇言朱鳥孤立無助﹐棲托𨿽髙﹐不忍自求飽﹐必欲百鳥如黃雀之類在网羅者皆分竹實以及之﹐不暇計鴟鴞輩怒號矣。

《遣遇》篇云「石間采蕨女﹐鬻菜輸官曹。丈夫死百役﹐暮返空村號。聞見事略同﹐刻剝及錐刀。貴人豈不仁﹐視爾如莠蒿。」夫死於役﹐僅存女婦采蕨鬻菜以輸官﹐夫民之窮甚矣﹐而官吏刻剝尢甚於錐刀﹐此不獨指裏胥亭長輩﹐內自租庸使﹐外自觀察使﹐不得不受其責﹐故有「貴人豈不仁﹐視汝如莠蒿」之句﹐錄之以告居大位者。

《望嶽》云「南嶽配朱鳥﹐禮秩自百王。歘吸領地靈﹐澒洞半炎方。邦家用祀典﹐在徳非馨香。巡守何寂寥﹐有虞今則亡。」「祝融五峯尊﹐峯峯次低昂。紫蓋獨不朝﹐爭長屹相望。恭聞魏夫人﹐羣仙夾翺翔。」望嶽之作多矣﹐余行役過焉﹐款靈霄﹐坐悅亭﹐宿勝業寺累日﹐嶽令與山中人謂余﹐爲向道者﹐將以昧爽登絕頂﹐夕忽大雪﹐余猶攀緣而上﹐望上封咫尺雪﹐泥沒膝﹐不可行。然耳目之睹記﹐公詩眞此山圖經也。

《謁玄元廟》《次昭陵》二詩﹐俱嚴麗駿壯﹐爲千古五言律詩典則。其歸美開基﹐責望守成﹐傷今思古﹐有無窮忠愛之義。

《與韋左丞》五言二篇﹐當以古風爲勝。左丞名濟。又《與韋左相》律詩二十韻﹐頗稱其相業﹐此韋公名見素。《與張卿》二十韻﹐張卿名垍﹐說子﹐均弟。弟兄貴盛﹐遭漁陽之變﹐合門殉難﹐未足以報唐家﹐今相率北面而臣賊。垍﹐帝婿也﹐故明皇欲致之死。訖全要領﹐可謂失刑。

《寄髙書記》云「嘆息髙生老﹐新詩日又多。美名人不及﹐佳句法如何。主將收才子﹐崆峒足凱歌。聞君已朱紱﹐且得慰蹉跎。」《憶李白》云「不見李生久﹐徉狂眞可哀。世人皆欲殺﹐吾意獨憐才。敏捷詩千首﹐飄零酒一杯。匡山讀書處﹐頭白早歸來。」此二篇非髙﹑李不敢當﹐非子美不能道。

《遊何將軍山林》前首後半如雲﹕「鮮鯽銀絲鱠﹐香芹碧澗羹。」又云「萬里戎王子﹐何年別月支。」「漢使徒空到﹐神農竟不知。」注云「何將軍常徵西域﹐禽其王子歸﹐傳其地花艸數種。」又云「花妥鶯捎蝶﹐溪喧獺趁魚。」又云「手自移蒲柳﹐家才足稻粱。」何將軍﹐舊注莫詳其人﹐公詩有「將軍不好武﹐稚子總能文」之句﹐必勛貴中之好事者。

《遣興》云「驥子好男兒﹐前年學語時。問知人客姓﹐誦得老夫詩。世亂憐渠小﹐家貧仰母慈。鹿門攜不遂﹐雁足系難期。天地軍麾滿﹐山河戰角悲。儻歸免相失﹐見日敢辭遲。」驥子﹐宗武小名﹐公稱之如此。公以其知客姓﹑誦翁詩爲喜。又別篇云「驥子春猶隔。」又云「驥子最憐渠。」鐘情幼子如此﹐而無一字及熊兒﹐故余疑宗文失學。

《憶弟》云「喪亂同吾弟﹐饑寒傍濟州。人稀書不到﹐兵在見何由。」又云「百戰今誰在﹐三年望汝歸。」又《元日寄妹》云「近聞韋氏妹﹐近在漢鐘離。」「春城回北斗﹐郢樹發南枝。不見朝正使﹐啼痕滿面垂。」公流落顚沛﹐而一念不忘弟妹。內云「百戰今誰在﹐三年望汝歸。」又云「不見朝正使﹐啼痕滿面垂。」讀之感慨。不但隆友愛而厚倫紀﹐其怨離亂而思承平﹐以不見朝正使爲恨﹐言四方表章未達行在﹐恐未有見妹之期耳。

《聞官軍臨賊》篇﹐二十韻﹐多佳句。如雲﹕「泰山當警蹕﹐漢苑入旌旄。路濕羊腸險﹐雲橫雉尾髙。」可見崎嶇巴蜀﹐播遷梁益﹐乘輿危迫之狀。「元帥歸龍種﹐司空握豹韜。」注云「廣平王爲元帥﹐郭汾陽副之。」「前軍蘇武節﹐左將呂虔刀。」其敍時事﹐甚悲壯老健。未云「家家賣釵釧﹐只待獻春醪。」寧賣釵釧以易香醪﹐可見時人厭亂之極。

《贈嚴閣老》云「客禮容疏放﹐官曹可接聯。新詩句句好﹐應任老夫傳。」嚴武𨿽跌蕩不羈﹐然能客杜陵﹐亦豪傑之士。其詩往往附見杜集﹐所謂「句句好」之評﹐亦非過情之譽。

《送郭中丞》云「箭入昭陽殿﹐笳吟細柳營。內人紅袖泣﹐王子白衣行。」詳此二聯﹐必是述代宗幸陜之事。

《春宿左省》云「不寢聽金鑰﹐因風想玉珂。明朝有封事﹐數問夜如何。」岑參《寄左省杜拾遺》篇云「聯步趨丹陛﹐分曹限紫薇。曉隨天仗入﹐暮惹禦香歸。白髮悲花落﹐靑雲羨鳥飛。聖朝無闕事﹐自覺諫書稀。」岑﹑杜同在諫省時﹐兩宮蒙塵﹐時事可言者多矣﹐杜云「明朝有封事﹐數問夜如何」﹐岑云「聖朝無闕事﹐自覺諫書稀」﹐岑有愧於杜多矣。

《秦州》五言二十首﹐內云「州圖領同谷﹐驛道出流沙。降虜兼千帳﹐居人有萬家。馬驕珠汗落﹐胡舞白蹄斜。」古注﹕「白蹄﹐胡名。」又云「鼓角緣邊郡﹐川原欲夜時。」「萬方聲一槪﹐吾道竟何之。」又云「傳道東柯谷﹐深藏數十家。」「瘦地翻宜粟﹐陽坡可種瓜。」又詩云「萬古仇池穴﹐潛通小有天。」「何時一茅屋﹐送老白雲邊。」唐人遊邊之作﹐數十篇中間有三數篇﹐一篇中間有一二聯可采。若此二十篇﹐山川城郭之異﹐土地風气所宜﹐開卷一覽﹐盡在是矣。网山《送蘄帥》云「杜陵詩卷是圖經。」豈不信然﹗《鼓角》篇云「萬方聲一槪﹐吾道竟何之。」聽角者多矣﹐孰知此言之悲哉﹗

《示侄佐》云「嗣宗諸子侄﹐早覺仲容賢。」舊注﹕「佐艸堂在東柯谷。」又三首﹐內云「白露黃粱熟﹐分張素有期。」又云「甚聞霜薤白﹐重惠意如何。」佐別業有黃粱﹐又有霜薤﹐分遺尊老﹐其生理必小康者。

《阮隱居致薤》云「盈筐承露薤﹐不待致書求。束比靑芻色﹐圓齊玉箸頭。衰年關鬲冷﹐味暖腹無憂。」公轉側兵火間﹐饑寒襤縷。以詩考之﹐如薇﹑如蕨﹑如薤﹑如筍﹑如韮﹑如蒼耳﹑如萵苣﹐皆入賦詠﹐眞成一菜肚老人矣﹗然公於菜中尢重薤﹐有「味暖腹無憂」之句﹐非嗜生冷者。貴人日費萬錢﹐或一生食萬羊。子美晚途以耒陽令饋白酒牛肉暴卒﹐豈若常蔬茹乎﹗

《客至》云「捨南捨北皆春水﹐但見羣鷗日日來。花徑不曾緣客掃﹐蓬門今始爲君開。盤飱市遠無兼味﹐樽酒家貧只舊醅。肯與鄰翁相對飲﹐隔籬呼取盡餘杯。」此篇若戲效元白體者。

嚴武《答杜二》云「臥向巴山落月時﹐兩鄕千里夢相思。可但步兵偏愛酒﹐也知光祿最能詩。江頭赤葉楓愁客﹐籬外黃花菊對誰。跂馬望君非一度﹐冷猿秋雁不勝悲。」嚴公詩亦佳作﹐豈近朱者赤耶﹗杜有《別嚴公》五言云「江村獨歸去﹐寂寞養殘生。」可見子美潔於去就之際。

《懷舊》云「地下蘇司業﹐親情獨有君。那因喪亂後﹐便有死生分。老罷知明鏡﹐悲來望白雲。自從失詞伯﹐不復更論文。」源明得卒章十字﹐可以不朽矣﹗

《題玄武禪師屋壁》云「錫飛常近鶴﹐杯渡不驚鷗。」玄武師未詳。

《贈李白》云「豈有靑精飯﹐使我顏色好。若乏大藥資﹐山林迹如掃。李侯金閨彥﹐脫身事幽討。亦有梁宋遊﹐相期拾瑤艸。」公與岑參﹑髙適詩﹐皆人情世法﹐惟與謫仙唱和﹐皆世外一種說話。

《別房太尉墓》云「對棋陪謝傅﹐把劍覓徐君。」用事極精切。

《自閬赴蜀》云「棧懸斜避石﹐橋斷卻尋溪。」《山館》云「山鬼吹燈滅﹐時人語夜闌。」蜀道荒僻如此。

《呈嚴公》云「胡爲來幕下﹐只合在舟中。」又云「老妻憂坐痺﹐幼女問頭風。」又云「寬容存性拙﹐翦拂念途窮。」又云「曉入朱扉啟﹐昏歸畫角終。」此篇曲盡幕府賓主情誼。

《春日江村》云「赤管隨王命﹐銀章付老翁。豈知牙齒落﹐名在薦賢中。」注﹕《漢官儀》﹐丞郎月給赤管大筆一雙。公時以虞部參謀服緋﹐故其辭如此。卒章未免有《周南》畱滯之嘆。然微而婉。

《江上值水》云「爲人性僻耽佳句﹐語不驚人死不休。」「焉得思如陶謝手﹐令渠述作與同遊。」前兩句自負不淺﹐卒章乃推尊陶﹑謝﹐可見前哲服善不爭名之意。

《寄杜位》云「逐客𨿽皆萬里去﹐悲君已是十年流。」「玉壘題書心緒亂﹐何時更得曲江遊。」此篇言位「近聞寬法離新州」。注云﹕位京中宅近西樓。按新州今屬廣東﹐去京師遠。卒章思與位復遊曲江﹐則非京師之新州矣﹐當詳考。

《登髙》云「無邊落木蕭蕭下﹐不盡長江滚滚來。萬里悲秋常作客﹐百年多病獨登臺。」二聯不用故事﹐自然髙妙﹐在樊川《齊山九日》七言之上。

《十二月一日云安縣》云「一聲何處送書雁﹐百丈誰家上瀨船。」又云「負鹽出井此溪女﹐打鼓發船何郡郎。」此二聯眞縣圖也。

《哭鄭司戶蘇少監》云「豪傑誰人在﹐文章掃地無。」此篇二十韻﹐錄一聯於此。

《聞河北節度入朝口號》云「喧喧道路多歌謠﹐河北將軍盡入朝。始是乾坤王室正﹐卻教江漢客魂銷。」又云「北道諸公無表來﹐茫然庶事遣人猜。」又云「燕趙休矜出佳麗﹐宮闈不擬選才人。」讀杜集至三十卷﹐多厭亂離憤嫉跋扈之作﹐此口號十二篇﹐以河北節將入朝爲喜﹐以北道無表爲猜﹐欲漁陽突騎邯鄲兒之歸闕﹐欲主上如周宣﹑漢武﹐欲諸公爲孝子忠臣﹐眞一飯不忘君者。天寶禍亂自燕趙始﹐今安史已無噍類﹐燕趙佳麗可開選色之場矣﹐子美方有「宮闈不擬選才人」之句﹐所謂舉筆不忘規諫者耶。

《終明府水樓》云「絕壁過雲開錦繡﹐疏松隔水奏笙簧。」此聯未經人道。

《別李八祕書》云「反气淩雲在﹐妖星下直廬。」又云「不才同補衮﹐奉詔許牽裾。」又云「禦鞍金騕褭﹐宮硯玉蟾蜍。」此篇三十韻﹐敍舊頗詳﹐祕書不書名﹐必是與公同扈從入蜀者。觀「不才同補衮﹐奉詔許牽裾」之句﹐似與公同諫省。「金騕褭」﹑「玉蟾蜍」﹐近臣方有此賜﹐史失其名﹐當考。

《孤雁》云「孤雁不飲啄﹐飛鳴聲念羣。誰憐一片影﹐相失萬重云。望盡似猶見﹐哀多如更聞。野鴉無意緒﹐鳴噪自紛紛。」讀此篇便見得鮑常輩止是小家數。

《吾宗》篇云「吾宗老孫子﹐質朴古人風。耕鑿安時論﹐衣冠與世同。」昔溫公約康節服深衣﹐答云「如今人﹐只服今衣。」溫公不能彊。

《溪上》云「塞俗人無井﹐山田飯有沙。」瀼西土風。

《八月十六夜》云「河漢近人流。」絕佳。

《秋興》云「聞道長安似奕棋﹐百年世事不勝悲。王侯第宅皆新主﹐文武衣冠異昔時。直北關山金鼓振﹐徵西車馬羽書遲。魚龍寂寞秋江冷﹐故國平居有所思。」公詩敍亂離﹐多百韻﹐或五十韻﹐或三四十韻﹐惟此篇簡而切。

《社日》云「今日江南老﹐他時渭北童。」又云「鵷鷺回金闕﹐誰憐病峽中。」羈旅懷故鄕﹐老大憶髫年﹐人之至情也。公生長韋﹑杜﹐老逢社日﹐百官朝天﹐公獨病臥峽中﹐情見乎辭如此。

《詠懷古迹》內先主孔明廟云「古廟杉松巢水鶴﹐歲時伏臘走村翁。武侯祠屋長鄰近﹐一體君臣祭祀同。」又云「萬古雲霄一羽毛。」又云「伯仲之間見伊呂。」臥龍公沒已千載﹐而有志世道者﹐皆以三代之佐許之。如雲「萬古雲霄一羽毛」﹐如儕之伊呂伯仲間﹐而以蕭曹爲不足道﹐此論皆自子美發之。考亭﹑南軒近世大儒﹐不能發也。昭君村云「畫圖省識春風面﹐環佩空歸月夜魂。」亦佳句。

《諸將》篇云「獨使至尊憂社稷﹐諸君何以答升平。」其責望諸將深矣。此篇謂張仁亶築三城﹐本欲掃平吐蕃﹐豈知乃用以救朔方﹐言九節度之敗。

《宗武生日》云「詩是吾家事。」又云「覓句新知律。」乃翁稱之如此﹐而宗武詩無一字存者﹐不若蘇叔黨有集行世。

《有感》云「諸侯春不貢﹐使者日相望。」又云「不過行儉徳﹐盜賊本王臣。」又云「領郡輒無色﹐之官皆有詞。願聞哀痛詔﹐端拱問瘡痍。」此三數聯略見當日時事﹐使者相望而不貢自若﹐必是內租庸外觀察諸使符牒督賦急於星火﹐領郡之官者皆憚行與。至於欲以儉徳化盜賊爲王臣﹐又欲下哀痛詔以問瘡痍﹐唐人惟元結﹑陽城有此意﹐公於《舂陵行》至比之華星秋月﹐不刊之言也。

《東屯》云「築場憐蟻穴﹐拾穗許村童。」可見民胞物與之意。

《柳司馬至》云「有使歸三峽﹐相過問兩京。函關猶出將﹐渭水更屯兵。設備邯鄲道﹐和親邏些城。幽燕惟鳥去﹐商洛少人行。」公去國萬里﹐逢人輒問兩京﹐此數聯是大歷間事。

《元日示宗武》云「汝啼吾手戰﹐吾笑汝身長。」前有「明年共我長」之語﹐此又云「吾笑汝身長」﹐見愛子長成而喜﹐忽憶江東弟不見而悲﹐其慈愛如此。

《放船出峽四十韻》﹐按公天寶十五載入蜀﹐凡十三年﹐羈旅非一處﹐而在夔最久﹐至大歷三年始出陜之江陵﹐又二年卒於耒陽。蜀中諸詩﹐惟夔最多﹐四十韻反復曲折﹐若不忍去云安者。

《贈起居田舍人澄》詩云「舍人退食收封事﹐宮女開函近禦筵。」唐以舍人給事中書匭事。又雲宮女開函﹐以所投封事奏禦史。又云「晴窗點檢白雲篇。」注云「謂武帝《秋風詞》也。」

張垍𨿽爲詞臣﹐恩澤厚耳。今有「黃麻似六經」之句﹐莫之攺聞。此篇押十六韻﹐敍垍富貴及交遊之情﹐若甚親密﹐然卒章若自拔於疏外﹐無附麗之意﹐與《別韋左丞》詩云「常擬報一飯﹐況懷辭大臣。」若甚徳韋公者。然末句云「白鷗沒浩蕩﹐萬里誰能馴。」公自植立﹐每如此。

《哀王孫》云「長安城頭頭白鳥﹐夜飛延秋門上呼。又向人家啄大屋﹐屋底達官走避胡。金鞭斷折九馬死﹐骨肉不待同馳驅。腰下寶玦靑珊瑚﹐可憐王孫泣路隅。問之不肯道姓名﹐但道困苦乞爲奴。」「髙帝子孫盡隆準﹐龍種自與常人殊。」亂世惟富貴尢難全。

「不意靑艸湖﹐扁舟落吾手。中原消息斷﹐黃屋今安否。」去蜀之吳楚﹐身與妻子弟妹未知逃生之所﹐而以「中原消息斷﹐黃屋今安否」爲憂﹐此山谷所以有「長使詩人拜畫圖﹐煎膠續弦千古無」之嘆。

後村詩話

卷三

卷三

孟襄陽詩﹐如「微云澹河漢﹐疏雨滴梧桐」之句﹐館閣諸彥嘆服﹐而集中不收﹐豈逸其全篇乎﹗《寄衣曲》云「畏瘦宜傷窄﹐防寒更厚裝。」又「魚行潭樹下﹐猿掛島蘿間」﹐警語不一。老杜少所推服﹐獨稱其句句堪傳﹐集中每以孟先生目之。

韋蘇州絕句云「紫閣西邊第幾峯﹐茅齋夜雪虎行蹤。遙看黛色知何處﹐欲出山門尋暮鐘。」五言云「馬卿猶有壁﹐漁父自無家。想子今何處﹐扁舟隱荻花。」《溫泉行》﹕「出身天寶今幾年﹐頑鈍如錘命如紙。作官不了卻歸來﹐還是杜陵一男子。北風慘慘投溫泉﹐忽憶先皇遊幸年。蒙恩每浴華池水﹐扈獵不蹂渭北田。一朝鑄鼎降龍馭﹐小臣髯絕不得去。今來蕭瑟萬井空﹐惟見蒼山起煙霧。可憐蹭蹬失風波﹐仰天大叫無柰何。敝裘羸馬過故苑﹐賴遇主人杯酒多。」沈下賢《秦夢記》云「泣葬一枝紅﹐生同死不同。梨花寒食夜﹐深閉翠微宮。」唐詩多流麗嫵媚﹐有粉繪气﹐鹹以辧博名家。惟蘇州繼陳拾遺﹑李翰林崛起﹐爲一種淸絕髙遠之言以矯之﹐其五言精巧不減唐人。至於古體歌行﹐如《溫泉行》之類﹐欲與李杜並驅。前世惟陶﹐同時惟柳可以把臂入社﹐餘人皆在下風。

岑參《送人落第》五言云「獻賦頭欲白﹐寒家衣已穿。羞過灞陵樹﹐歸種汶陽田。客捨少鄕信﹐牀頭無酒錢。聖朝徒側席﹐濟上獨遺賢。」又《送顏少府》云「愛客多酒債﹐罷官無俸錢。」又《宿太白東溪李老捨寄弟侄》云「渭上秋雨過﹐北風正騷騷。天晴諸山出﹐太白峯最髙。主人東溪老﹐兩耳生長毫。遠近知百歲﹐子孫皆二毛。中庭井欄上﹐一架獼猴桃。石泉飯香粳﹐酒甕開新糟。愛玆田中趣﹐始悟世上勞。我行有勝事﹐書此寄爾曹。」《春夢》七言云「洞庭昨夜春風起﹐故人尙隔湘江水。枕上片時春夢中﹐行盡江南幾千里。」《韋員外家花樹歌》云「今年花似去年好﹐去年人到今年老。始知人老不如花﹐可惜落花君莫掃。」《太白胡僧歌》云「聞有胡僧在太白﹐蘭若去天三百尺。手持楞伽入中峯﹐世人難見但聞鐘。窗邊杖錫解兩虎﹐牀下缽盂藏一龍。艸衣不鍼復不綫﹐兩耳垂肩眉覆面。此僧年幾那得知﹐手種靑松今十圍。心將流水同淸淨﹐身與浮雲無是非。商山老人已曾識﹐願一見之何由得。山中有僧人不識﹐城裏看山空黛色。」

《登鄴城》古體云「下馬空鄴城﹐城空復何見。東風吹野火﹐暮入飛雲殿。」又云「城隅南對望陵臺﹐漳水東流不復回。武帝宮中人去盡﹐年年春色爲誰來。」

髙適五言云「散帙至棲鳥﹐明燈畱故人。」又云「秋韭何靑靑﹐藥苗數百畦。耕耘有山田﹐紡績有山妻。檐前舉醇醪﹐竈下烹只雞。人生苟如此﹐何必組與圭。」《春望》云「出門何所見﹐春色滿平蕪。可嘆無知己﹐髙陽一酒徒。」《漁樵歌》云「曲岸深潭一山叟﹐駐眼看釣不移手。世人欲得知姓名﹐良久問他不開口。筍皮笠子荷葉衣﹐心無所營守釣磯。料得孤舟無定止﹐日暮持竿何處歸。」七言句云「旅館寒燈夜不眠﹐客心何事轉淒然。故鄕今夜應千里﹐愁鬢明朝更一年。」髙﹑岑二公詩﹐气魄力量﹐音調節奏﹐生逢開元承平之際﹐與李﹑杜二公更唱疊吟﹐所謂治世之音也。天寶亂離之後﹐所作率多窮愁感嘆意﹐錄之以觀世變。

盧綸《送萬巨》六言云「人愁荒村路細﹐馬怯寒溪水深。望盡靑山獨立﹐更知何處相尋。」又《白發嘆》五言云「發白曉梳頭﹐女驚妻淚流。不知絲色後﹐堪得幾回秋。」《送成都丞》云「棧長山雨響﹐溪亂火田稀。」《送王山人遊江東》云「燕歸巢已盡﹐鶴語冢難尋。」《同柳侍郎題新昌裏》云「庭莎成野席﹐欄藥是家蔬。」《夜中得循州趙司馬書寄回使》云「瘴海寄雙魚﹐中宵達我居。兩行燈下淚﹐一紙嶺南書。地說炎蒸極﹐人稱老病餘。殷勤報賈傳﹐莫共酒杯疏。」《從軍行》云「云嶺無人迹﹐冰河有雁聲。李陵甘此沒﹐惆悵漢公卿。」《山中別墅》云「葺橋雙鶴至﹐收果眾猿隨。」《酬麻道士見寄》云「聞逐樵夫閒看棋﹐忽逢人世是秦時。開云種玉嫌山淺﹐渡海傳書怪鶴遲。陰洞石幢微有字﹐古壇松樹半無枝。煩君遠視靑囊籙﹐願得相從一問師。」《謁液上人》云「半夜峯中有磬聲﹐偶逢樵者問山名。上方月暗聞僧語﹐下路林疏見鹿行。野鶴巢邊松最老﹐毒龍潛處水偏淸。願得遠公知姓字﹐焚香洗缽過浮生。」《春日登樓有懷》云「年來笑伴皆歸去﹐今日晴明獨上樓。」《晚次鄂州》云「估客晝眠知浪靜﹐舟人夜語覺潮生。舊業已隨徵戰盡﹐更堪江上鼓鼙聲。」《姚美人拍箏歌》云「昭陽伴裏最聰明﹐出到人間才長成。遙知禁曲難翻處﹐猶自君王說小名。」

李益《古促促曲》云「促促何促促﹐黃河九回曲。嫁與棹船郎﹐空牀將影宿。不道君心不如石﹐那令妾貌長如玉。」《贈邢校書》云「俱從四方士﹐共會九秋中。斷篷與落葉﹐相值各因風。」《送流人》云「謗遠人多惑﹐官微不自明。疇昔長沙事﹐三年召賈生。」《喜見外弟》云「十年亂離後﹐長大一相逢。問姓驚初見﹐稱名憶舊容。別來滄海事﹐語罷暮天鐘。明日巴陵道﹐秋山又幾重。」《登夏州城》云「無定河邊數株柳﹐共送行人一杯酒。健兒起作和蕃歌﹐齊唱嗚嗚盡垂手。」又云「回頭忽作異方聲﹐一聲回盡徵人首。」《度破訥沙》云「眼見風來沙旋移﹐經年不省艸生時。莫言塞北無春到﹐縱有春來何處知。」《聽梁州曲》云「鴻雁新從北地來﹐聞聲一半卻飛回。金河戍客腸應斷﹐更在秋風百尺臺。」《飲馬泉》云「從來凍合關山路﹐今日分流漢使前。莫使行人照容鬢﹐恐驚憔悴入新年。」《宿石泉驛南望黃堆峯》云「邊城已在敵塵中﹐烽火南飛入漢宮。漢庭議事先黃老﹐麟閣何人定戰功。」《邊思》云「腰懸錦帶佩吳鉤﹐走馬曾防玉塞秋。莫笑關西將家子﹐只將詩思入涼州。」盧李中表兄弟﹐詩律齊名﹐其五七言妙絕者已選入《絕句》。然兩生皆從軍出塞﹐他詩可膾炙傳誦者﹐人多容易看過﹐余旣耄耋﹐悉錄於編以備遺忘。

元次山《雪中懷孟武昌》云「冬來三度雪﹐農者歡歲稔。我麥想已濡﹐各得在倉廩。天寒未能起﹐孺子驚人寢。云有山客來﹐籃中見冬蕈。燒柴爲溫酒﹐煮蕨爲作沈。客亦愛杯樽﹐思君共杯飲。所嗟山路閉﹐時節寒又甚。不能苦相邀﹐興盡還就枕。」《賊過示官吏》云「昔歲逢太平﹐山林二十年。泉源在庭戶﹐洞壑當門前。井稅有常期﹐日晏猶得眠。忽然遭世變﹐數歲親戎旃。今來典新郡﹐山夷又紛然。城小賊不屠﹐人貧傷可憐。是以陷鄰境﹐此州獨見全。使臣將王命﹐豈不如賊焉。今被徵斂者﹐追之如火煎。誰能絕人命﹐以作時世賢。思欲委符節﹐引竿自刺船。將家就魚麥﹐歸老江海邊。」《舂陵行》云「軍國多所須﹐切責在有司。供給豈不憂﹐徵斂又可悲。州小經亂亡﹐遺人實困疲。大鄕無十家﹐大族命單羸。朝餐是艸根﹐暮食乃木皮。出言气欲絕﹐意速行步遲。追呼尙不忍﹐況乃鞭朴之。郵亭傳急符﹐來往迹相追。更無寬大恩﹐但有迫促期。欲令鬻兒女﹐言發恐亂隨。悉使索其家﹐而又無生資。聽彼道路言﹐怨傷誰復知。去冬山賊來﹐殺奪歲無遺。所願見正官﹐撫養以惠慈。柰何重驅逐﹐不使存活爲。安人天子命﹐符節我所持。州縣忽亂亡﹐得罪復是誰。逋緩違詔令﹐蒙責固所宜。前賢重守分﹐惡以禍福移。亦雲貴守官﹐不愛能適時。顧惟孱弱者﹐正直當不虧。何人采國風﹐吾欲獻此辭。」次山《舂陵》五言﹐眞稷契口中語﹐杜陵「粲粲元道州」之篇﹐卽此二詩之跋尾也。然其時內租庸使﹐外觀察使﹐未有敢奏劾次山以附益聚斂求悅者﹐使遇今日執牙籌析秋毫者﹐居主計之任﹐則次山齏粉矣﹗

王維五言云「興來啼鳥緩﹐坐久落花多。」又「烹茶邀上客﹐看竹到貧家。」又「古木無人徑﹐深山何處鐘。」又「柘漿菇米飯﹐藥醬露葵羹。」又「行到水窮處﹐坐看雲起時。偶然值林叟﹐談笑無還期。」又「住處名愚谷﹐何煩問是非。」又「蔡邕今已老﹐書籍與何人。」《早春》云「憶君長入夢﹐歸晚更生疑。不及紅檐燕﹐雙棲綠艸時。」《桃源行》云「樵客初傳漢姓名﹐居人未攺秦衣服。」又「藤花欲暗藏猱子﹐柏葉初齊養麝香。」《洛陽女兒行》云「自憐碧玉親教舞﹐不惜珊瑚持與人。」《少年行》云「縱死猶聞俠骨香。」《老將行》云「少年十五二十時﹐步行奪取胡馬騎。射殺山中白額虎﹐肯數鄴下黃須兒。一身轉戰三千里﹐一劍曾當百萬師。漢兵奮迅如霹靂﹐虜騎奔騰畏蒺藜。衛靑不敗由天幸﹐李廣無功緣數奇。自從棄置便衰朽﹐世事蹉跎成白首。昔時飛箭無全目﹐今日垂楊生左肘。路傍時賣故侯瓜﹐門前學種先生柳。茫茫古木連窮巷﹐遼落寒山對虛牖。誓令疏勒出飛泉﹐不似穎川空使酒。賀蘭山下陣如雲﹐羽檄交馳日夕聞。節使三河募年少﹐詔書五道出將軍。試拂鐵衣如雪色﹐聊持寶劍動星文。願得燕弓射天將﹐恥令越甲鳴吳軍。莫嫌舊日雲中守﹐猶堪一戰立功勛。」雜五言云「家住孟津河﹐門對孟津口。常有江南船﹐寄書家中否。」又「君自故鄕來﹐應知故鄕事。來日綺窗前﹐寒梅著花未。」右丞不污天寶之亂﹐大節凜然。其詩擺落世間腥腐﹐非食煙火人口中語。其五六七言已多選入《絕句》﹐今摘其古律體長篇警句於此。

劉隨州《送秦系》云「惆悵靑山路﹐煙霞老此人。」《新年》云「老至居人下﹐春歸在客先。」《尋洪尊師》云「鶴老難知歲﹐梅寒未作花。」《送人》云「詩書滿蝸捨﹐徵稅及漁竿。」《送穆諭徳》云「事直皇天在﹐歸遲客路生。」《送李中丞》云「流落徵南將﹐曾驅十萬師。罷歸無舊業﹐老去戀明時。獨立三邊靜﹐輕生一劍知。茫茫漢江上﹐日暮復何之。」《余幹旅捨》云「渡口月初上﹐鄰家漁未歸。鄕心正欲絕﹐何處搗寒衣。」《北歸次秋浦》云「舊路靑山在﹐餘生白首歸。漸知行近切﹐不見鷓鴣飛。」《松江獨宿》云「明月天涯夜﹐靑山江上秋。一官成白首﹐萬里寄滄州。」《獄中見壁畫佛》云「不謂銜冤處﹐而能窺大悲。獨棲叢棘下﹐還見雨花時。地狹靑蓮小﹐城髙白日遲。幸親方便力﹐尢畏毒龍欺。」六言云「危石才通鳥道﹐空山更有人家。桃源定在深處﹐澗水浮來落花。」《送嚴維》云「明日行人已遠﹐空餘淚滴回潮。」《別嚴士元》七言云「細雨濕衣看不見﹐閒花落地聽無聲。」《過鄭山人居》云「寂寂孤鶯啼杏樹﹐寥寥二犬吠桃源。落花芳艸無尋處﹐萬壑千峯獨閉門。」《見新曆》云「愁占蓍艸終難決﹐病對椒花倍自憐。」《獻李節度》云「家散萬金酬士死﹐身畱一劍答君恩。」《過賈誼宅》云「漢文有道恩猶薄﹐湘水無情弔豈知。」《送人遊天臺》云「落日獨搖金策去﹐深山誰向石橋逢。」《非所》云「鬥間誰與看冤气﹐盆下無由見太陽。」《過裴舍人故居》云「籬花猶及重陽發﹐鄰笛那堪落日聽。」《贈於越居》云「自用黃金買地居﹐能嫌碧玉隨人嫁。」《送郭主簿赴嶺南》云「料錢用盡卻爲謗﹐食客空多誰報恩。」此二句似爲周晉仙發。《齊一和尙影堂》云「身寄虛空和寓客﹐心將生滅是浮雲。」又云「舊地愁看雙樹在﹐空堂只是二燈懸。」《別李萬》云「故人早負幹將器﹐誰言未展平生意。想君疇昔髙步時﹐肯念如今折腰事。」《上裴尹》云「西城黯黯斜暉落﹐眾鳥紛紛皆有托。獨立𨿽輕燕雀羣﹐孤飛還懼鷹鸇搏。自憐天上靑雲路﹐弔影徘徊獨愁暮。銜花縱有報恩時﹐擇木誰容托身處。歲月蹉跎飛不進﹐羽毛憔悴何人問。繞樹空隨鳥鵲驚﹐巢林只有鷦鷯分。主人庭中蔭喬木﹐愛此淸陰欲棲宿。少年挾彈遙相猜﹐遂使驚飛往復回。不辭奮翼向君去﹐惟怕金丸隨後來。」唐人號隨州爲五言長城﹐其五言六言七言妙絕者﹐已選入《絕句》。錢起輩非不極力欲躋攀隨州﹐尺寸終不近傍﹐豈才分有所局耶﹗其七言長篇如《上裴尹》《小鳥》之篇﹐反復宛轉﹐詞近而意遠﹐似爲五言所蓋。

張籍五言云「長因送人處﹐憶著別家時。」《贈僧》云「翻經上蕉葉﹐掛衲落藤花。」《宿江店》云「停燈待賈客﹐買酒與漁家。」五言云「月冷邊帳濕﹐沙昏夜探遲。徵人皆白首﹐誰見靖邊時。」又云「夜鹿伴茅屋﹐秋猿守栗林。」又云「蛙聲籬落下﹐艸色戶庭間。」七言云「一山海上無城郭﹐惟見松牌記象州。」又云「山東二十餘年別﹐今日相逢在上都。說盡向來無限事﹐相看摩捋白髭須。」又云「洛陽城裏見秋風﹐欲作歸書意萬重。復恐匆匆說不盡﹐行人臨發又開封。」又云「於君去後交遊少﹐東野無來篋笥貧。賴有白頭王建在﹐眼前猶見詠詩人。」又《昆侖兒》云「自愛肌膚黑如漆﹐行時半脫木綿裘。」《白薴》云「皎皎白薴白且鮮﹐將作春衣稱少年。裁縫長短不能定﹐自持刀尺向姑前。復恐蘭膏污纖指﹐常遣傍人收墮珥。衣裳著時寒食下﹐還把玉鞭鞭白馬。」《寄衣曲》云「官家亦自寄衣去﹐貴從妾手著君身。髙堂姑老無侍子﹐不得自到邊城裏。殷勤爲看初著時﹐徵夫身上宜不宜。」又七言云「願爲玉鑾系華軾﹐終日有聲在君側。」又云「洛陽北門北邙道﹐喪車轔轔入秋艸。車前齊唱《薤露》歌﹐髙墳新起白峨峨。朝朝暮暮人送葬﹐洛陽城中人更多。千金立碑髙百尺﹐終作誰家柱下石。山頭松柏半無主﹐地下白骨多於土。寒食家家送紙錢﹐鴟鳶作窠銜上樹。人居朝市未解愁﹐請君暫向北邙遊。」又《內宴歸》云「金吾不敢問行由。」又七言云「誰言遠別心不易﹐天星墮地能爲石。幾時斷得城南陌﹐勿使居人有行役。」又云「九月匈奴殺邊將﹐漢軍全沒遼水上。萬里無人收白骨﹐家家城下招魂葬。婦人依倚子與夫﹐同居貧賤心亦舒。夫死戰場子在腹﹐妾身𨿽存如晝燭。」又云「願君到處自題名﹐他日知君從此去。」又《賈客》云「停杯共說遠行期﹐入蜀經蠻誰別離。金多眾中爲上客﹐夜夜算緡眠獨遲。」《楚宮行》云「章華宮中九月時﹐桂花半落紅橘垂。江頭騎火照輦道﹐君王夜從云夢歸。下輦更衣入洞房﹐巴姬起舞向君王﹐回身垂手結明璫。願君千年萬年壽﹐朝出射麋夜飲酒。」《永嘉行》云「黃頭鮮卑入洛陽﹐胡兒持戟升明堂。晉家天子作降虜﹐公卿齊走如牛羊。紫陌旌旗暗相觸﹐家家雞犬驚上屋。婦人出門隨亂兵﹐夫死眼前不敢哭。九州諸侯自顧土﹐無人領兵來護主。北人避胡多在南﹐南人至今能晉語。」《董逃行》云「洛陽城頭火曈曈﹐亂兵燒我天子宮。宮城南面有深山﹐盡將老幼藏其間。重巖爲屋橡爲食﹐丁男夜行候消息。聞道官軍猶掠人﹐舊裏如今歸未得。董逃行﹐漢家幾時重太平。」又七言云「君愛龍城徵戰功﹐妾願靑樓歡樂同。人生各各有所欲﹐詎得將心入君腹。」又《還珠吟》云「君知妾有夫﹐贈妾雙明珠。感君纏綿意﹐系在紅羅襦。妾家髙樓連苑起﹐良人執戟明光裏。知君用心如日月﹐事夫誓擬同生死。還君明珠雙淚垂﹐何不相逢未嫁時。」又云「上陽宮樹黃復綠﹐野豺入苑食麋鹿。陌上老翁雙淚垂﹐共說武皇巡幸時。」

王建五言云「蛙鳴蒲葉下﹐魚入稻花中。」又云「閉門畱野鹿﹐分食養山雞。」又云「妻愁耽酒甚﹐人怪考詩嚴。」又云「野羹溪菜滑﹐山紙水苔香。」又云「掃渠憂竹旱﹐澆地引蘭生。」又云「送經還野寺﹐移竹入幽林。」六言云「魚藻池邊射鴨﹐芙蓉苑裏看花。日色赭袍相似﹐不著紅鸞扇遮。」《寒食行》云「寒食家家出古城﹐老人看屋少年行。丘壠年年無舊道﹐車徒散行入衰艸。牧僮驅牛下冢頭﹐畏有家人來灑掃。遠人無墳水頭祭﹐還引婦姑望鄕拜。三日無火燒紙錢﹐紙錢那得到黃泉。但看壠上無新土﹐此中白骨應無主。」《北邙行》云「北邙山頭多閒土﹐盡是洛陽人舊墓。舊墓人家歸葬多﹐堆著黃金無買處。天涯悠悠葬日促﹐崗阪崎嶇不停轂。髙張旗幟繞銘旌﹐夜唱挽歌山下宿。洛陽城北復城東﹐魂車祖馬長相逢。車轍廣若長安路﹐蒿艸多於松柏樹。山頭澗底石漸稀﹐盡向墳前作羊虎。誰家石碑文字滅﹐後人重取書年月。朝朝車馬送葬回﹐還起大宅與髙臺。」《溫泉宮》云「十月一日天子來﹐靑繩禦路無塵埃。宮前內裏湯各別﹐每个白玉芙蓉開。朝元閣向南山起﹐城繞靑山龍暖水。夜開金殿看星河﹐宮女知更月明裏。武皇得仙王母去﹐山雞晝鳴宮中樹。溫泉汩汩出宮流﹐宮使年年修玉樓。禁兵去盡無射獵﹐日西麋鹿登城頭。梨園弟子偸曲譜﹐頭白人間教歌舞。」《田家行》云「麥收上場絹在軸﹐的知輸得官家足。不望入口復上身﹐且免向城賣黃犢。田家衣食無厚薄﹐不見縣門身卽樂。」《遼東行》云「年年郡縣送徵人﹐將與遼東作丘墳。寧爲艸木鄕中生﹐有生不向遼東行。」《射虎行》云「自去射虎得虎歸﹐官差射虎得虎遲。獨行以死當虎命﹐兩人相疑終不定。朝朝暮暮空手回﹐山下綠苗成道徑。遠立不敢污箭鏃﹐聞死還來分虎肉。惜畱猛虎著深山﹐射殺恐畏終身閒。」《贈王樞密》云「三朝行坐鎭相隨﹐今上春宮見小時。脫下禦衣先贈賜﹐進來龍馬每教騎。長承密旨歸家少﹐獨奏邊庭出殿遲。自是姓同親向說﹐九重爭遣外人知。」《贈駙馬》云「金埓減添栽藥地﹐玉鞭平與賣書人。」又七言云「生金有气尋還遠﹐仙藥成窠見卽移。」又云「薦書入後無消息﹐賣盡寒衣卻出城。」又云「艸堂未辦終須置﹐松樹難成亦且栽。」樂府至張籍﹑王建﹐道盡人意中事﹐惟半山尢賞好﹐有「看若尋常最奇崛﹐成如容易極艱辛」﹐此十四字﹐唐樂府斷案也。本朝惟張文潛得其遺意。

盧仝《寄男抱孫》五言云「別來三得書﹐書道違離久。書處甚粗殺﹐且喜見汝手。殷十七又報﹐汝文頗新有。當是汝母賢﹐日夕加訓誘。竹林吾最惜﹐新筍好看守。籜龍正稱冤﹐莫教入汝口。丁寧囑托汝﹐汝活籜龍否。兩手莫破拳﹐一吻莫飲酒。莫惱添丁郎﹐淚子作面垢。莫引添丁郎﹐赫赤日裏走。它日吾歸來﹐家人苦彈糾。一百放一下﹐打汝九十九。」此篇用盡俗字﹐而不害其爲奇崛。何常似近世詩人學煉字哉﹗《守歲》云「老來經節臘﹐樂事甚悠悠。不及兒童日﹐都盧不解愁。」《新蟬》云「泉澑潛幽咽﹐琴鳴乍往還。長風翦不斷﹐還在樹枝間。」《村醉》云「村醉黃昏歸﹐健倒三四五。摩挲靑莓苔﹐嗔我驚爾不。」《井請客》云「我願投黃泉﹐輕舉隨君去。」《客謝井》云「攺邑不攺井﹐此是井卦辭。井公莫驚怪﹐說我成憨癡。我縱有神力﹐爭敢將公歸。揚州惡百姓﹐疑我捲地皮。」《掩關銘》云「蛇毒毒有形﹐藥毒毒有名。人毒毒在心﹐對面如弟兄。美言不可聽﹐深於千丈坑。不如掩關坐﹐幽鳥時一聲。」《含曦酬玉川》云「長壽寺石壁﹐盧公一首詩。鯨飲海水盡﹐露出珊瑚枝。海神知貴不知價﹐畱向人間光照夜。」《嘆昨日》云「昨日之日不可追﹐今日之日須臾期。如此如此復如此﹐壯心死盡生鬢絲。秋風葉落客腸斷﹐不辦鬥酒開愁眉。賢名聖行甚辛苦﹐周公孔公徒自欺。」盧馬結交詩﹐退之必見之﹐無一語及者﹐豈未見耶﹗《新年》云「太歲只遊桃李徑﹐春風肯管歲寒枝。」《與沈山人》云「不須服藥求神仙﹐神仙意智或偶然。自古聖賢放入土﹐淮南雞犬驅上天。白日上升應不惡﹐藥成且輟一丸藥。暫時掩上山門路﹐釣竿插在枯桑樹。當時只有鳥窺窬﹐更亦無人得知處。家僮若失釣魚竿﹐定是猿猴把將去。」玉川詩有古朴而奇怪者﹐有質俚而髙深者﹐有僻澀而條暢者。元和﹑大歷間詩人多出韓門﹐韓於諸人多稱其名﹐惟玉川常加先生二字。退之彊項﹐非苟下人者。今人但誦其《月蝕》及《茶》詩﹐而他作往往容易看了。此公𨿽與世殊嗜好﹐然以詩求之﹐於養生槪有所聞﹐其序閨情酒興﹐纏綿悲壯﹐唐以來詩客酒徒不能道也。其間理到之言﹐他人所棄者﹐今存於篇。又《常州孟諫議座上聞韓員外貶國子博士有感五首》云「忽見除書到﹐韓君又學官。死生從有命﹐人事始知難。烈火光燒玉﹐庭蕪不養蘭。山夫與刺史﹐相對兩巑岏。」又云「幹祿無便佞﹐宜知黜此身。員郎猶小小﹐國學大頻頻。孤宦心肝直﹐天王苦死嗔。朝廷無諫議﹐誰是雪韓人。」又云「誰憐野田子﹐海內一韓侯。左道官𨿽樂﹐剛腸得健不。武侯反。功名生地獄﹐禮教死天囚。莫言耕種好﹐須避蒺藜秋。」此三詩出於山人之口﹐豈非公議在艸茅耶﹗

王昌齡五言云「北登漢家陵﹐南望長安道。上有枯樹根﹐下有碩鼠窠。髙皇子孫盡﹐千載無人過。寶玉頻發握﹐精靈其柰何。」又《長信愁》云「邊頭何慘慘﹐已葬霍將軍。部曲皆相弔﹐燕南代北聞。功勛多被黜﹐兵馬亦新分。更遣黃頭戍﹐惟當哭塞云。」《朝來曲》云「月昃鳴鳥靜﹐風疏竹影伸。艸發故宮怨﹐花連繡戶春。盤龍玉臺鏡﹐惟待畫眉人。」《代扶風主人答》云「去時三十萬﹐獨自還長安。不信沙場苦﹐君看刀箭瘢。」《雜興》云「握中銅匕首﹐粉剉楚山鍼。義士頻報仇﹐殺人不曾缺。」《答武陵田太守》云「仗劍行千里﹐微軀敢一言。曾爲大梁客﹐不負信陵恩。」《越女》云「欲摘芙蓉花﹐莫摘芙蓉葉。將歸問夫婿﹐顏色何如妾。」《靑樓》七言云「白馬金鞍從武皇﹐旌旗十萬宿長楊。樓頭少婦鳴笙坐﹐遙見飛塵入建章。」《出塞》云「秦時明月漢時關﹐萬里長徵人未還。但使盧城飛將在﹐不教胡馬度陰山。」《采蓮曲》云「吳姬越艷楚王妃﹐爭弄蓮花水濕衣。來時江口花迎入﹐采罷江頭月送歸。」《浣紗女》云「錢塘江畔是誰家﹐江上女兒金勝花。吳王在時不得出﹐今日公然來浣紗。」昌齡﹐江寧人﹐舉進士宏詞﹐爲汜水尉﹐以不矜細行貶。世亂還鄕﹐爲刺史閭丘曉所殺。曉不知爲誰。與黃祖殺禰衡﹐段簡殺陳子昂事相類。史稱其詩緒密而思淸。唐人琉璃堂圖以昌齡爲詩天子﹐其尊之如此。集成者三卷﹐絕句髙妙者已入詩選。

許渾五言云「鷺巢橫臥柳﹐猿飲倒垂藤。」又云「鶯啼幼婦懶﹐蠶出小姑忙。」《題王居士》雲「雨中耕白水﹐云外斸靑山。」《題峽山寺》云「山風寒殿磬溪﹐雨夜船燈宿。」《石屏村》云「僧歸下嶺見﹐人語隔溪聞。」《題韋隱居西齋》云「寺遠僧來少﹐橋危客過稀。」又五言云「溪冰寒棹響﹐巖雪夜窗眀。」又云「漁火夜移灣。」七言云「自翦靑莎織雨衣﹐南峯煙火是柴扉。山妻早報蒸梨熟﹐童子遙迎種豆歸。」又云「今夜月明何處宿﹐九疑云盡綠參差。」又云「山齋畱客歸黃葉﹐野艇送僧披綠莎。」又云「潮生水郭蒹葭響﹐雨過山城橘柚疏。」又云「龍歸曉洞云猶濕﹐麝過春山艸自香。」又云「猿來近嶺獼猴散﹐魚下深潭翡翠閒。」又云「靑山有雪諳松性﹐碧落無雲稱鶴心。」又云「梧楸遠近千官冢﹐禾黍髙低六代宮。」又云「嵇阮沒來無酒客﹐應劉亡後少詩人。」《驪山》云「聞說先皇醉碧桃﹐月華浮動郁金袍。風隨玉輦笙歌迥﹐云捲珠簾劍佩髙。鳳駕北歸山寂寂﹐龍旟西幸水滔滔。貴妃沒後巡遊少﹐九落宮墻見野蒿。」《登故洛陽城》云「禾黍離離半野蒿﹐昔人城此豈知勞。水聲東去市城變﹐山勢北來宮殿髙。鴉噪暮雲歸古堞﹐雁迷寒雨下空壕。可憐緱嶺登仙子﹐猶自吹笙歌碧桃。」《淩歊臺》云「湘潭云盡暮山出﹐巴蜀云消春水來。行殿有基荒薺合﹐寢園無主野棠開。」《四皓廟》云「避秦安漢出藍關﹐松桂花陰滿舊山。自是無人有歸意﹐白雲長在水潺潺。」渾字用晦﹐仕至郢州刺史﹐居京口丁卯橋。古律詩三卷﹐名《丁卯集》。其詩如天孫之織﹐巧匠之斵﹐尢善用古事以發新意。其警聯快句雜之元微之﹑劉夢得集中不能辧。

後村詩話

卷四

卷四

張祜《金山寺》云「僧歸夜船月﹐龍出曉堂云。樹影中流見﹐鐘聲兩岸聞。」《孤山寺》云「斷橋荒蘚合﹐空院落花深。」《孟浩然宅》云「孟簡𨿽持節﹐襄陽屬浩然。」《送人嶺南》云「珠繁楊氏果﹐翠耀孔家禽。」《別甥》云「偶作魏舒別﹐聊爲殷浩吟。」《靈隱師上人》云「貧知交道薄﹐老信釋門空。」《題惠山寺》云「潭黑龍應在﹐巢空鶴未還。」又云「中擘亭前棗﹐教郎見赤心。」又云「靑雲舊李白﹐憔悴爲酒客。」《贈內人》云「斜拔玉釵燈影畔﹐剔開紅艷救飛蛾。」《退宮人》云「開元皇帝掌中憐﹐流落人間二十年。長說承天門上宴﹐百官樓上拾金錢。」劉屏山「不見金錢打著人」之句本此。《勸飲酒》云「燒得硫黃漫學仙﹐未如長付酒家錢。竇君不喫齊推藥﹐卻在人間八十年。」《邠王小管》云「虢國潛行韓國隨﹐宜春深院映花枝。金輿遠幸無人見﹐偸把邠王小管吹。」又云「虢國夫人承主恩﹐平明騎馬入宮門。卻嫌脂粉污顏色﹐淡掃蛾眉朝至尊。」張祜﹑崔涯同時齊名﹐同客淮南﹐時海內承平﹐揚州繁華爲天下第一。兩生以風流自命﹐所謂十二紅樓名姝角妓﹐得其一盼﹐聲價爲重。祜詩有「天下三分明月夜﹐二分無賴是揚州」及「人生只合揚州死﹐禪智山崗好墓田」之句。其放浪如此。然五言如「斷橋荒蘚」﹑「空院落花」之語﹐林和靖有「妙入神」之褒。同時杜牧亦云「誰人得似張公子﹐千首詩輕萬戶侯。」今祜詩存者僅四卷爾﹐然則散落多矣。涯詩未之見﹐當考。

錢起《海州》云「山城仙島出﹐海日印堂開。」又云「春泉洗藥暖﹐晴日度花遲。」又云「入云投館僻﹐采碧過帆遲。」又云「漢幟遠成霞﹐胡馬來如蟻。」又云「竹壇秋月冷﹐山殿夜鐘淸。」又云「海潮連月上﹐舟火度煙來。」又云「曲終人不見﹐江上數峯靑。」不犯詩題一字﹐而意在言外。又云「求仲應難見﹐殘陽且掩關。」又云「秋入並州路﹐黃楡落故關。孤城吹角罷﹐數騎射雕還。帳幕遙臨水﹐牛羊自下山。徵人正垂淚﹐烽火起雲間。」又七言云「溪雲雜雨來茅屋﹐山雀將雛過藥欄。」《春郊》云「東風好作陽和使﹐逢艸逢花報發生。」《題焦道士》云「彩雲不散燒丹竈﹐白鹿時藏種玉田。」《病鶴》云「獨鶴聲哀已摧折﹐沙頭一點畱殘雪。驚羣各畏野人機﹐誰肯相將霞外飛。不及川鳧長比翼﹐隨波雙泛復雙歸。碧海滄江深且廣﹐目盡天倪安得往。雲山隔路不隔心﹐宛頸和鳴長在想。何時白霧捲靑天﹐接影追飛太液前。」

郎士元《送李騎曹》云「河來當塞曲﹐山遠與沙平。」《寄源公》云「罷磬風枝動﹐懸燈雪屋明。」《謁傳大士》云「此方今示滅﹐何國更分身。」《贈韋司直》云「客來吳地星霜久﹐家在平陵音信疏。」《題精舍寺》云「月在上方諸品靜﹐僧持半偈萬緣空。」《江南尉問俗》云「避地衣冠盡向南。」錢起與郎士元同時齊名﹐人謂之「錢郎」。二人詩骨體弱而力量輕﹐然警句膾炙人口者不可泯沒。錢古詩如《病鶴篇》亦有意味。郎七言多新意﹐余選《絕句》﹐錢取五言十一首﹐郎取五七言各一首。余記唐人雜書載士元常對客﹐有「馬令無茶分」之戲。北平王一日飯客﹐士元預焉﹐坐間北平醉飽﹐設茗供﹐連沃數碗﹐士元老不能禁﹐卽席吐利交下﹐滿坐大笑。今不憶出處﹐當考。

孟郊五言云「試妾與君淚﹐兩處滴池水。看取芙蓉花﹐今年爲誰死。」《長安春艸》云「乃知田家春﹐不入五侯宅。」又云「萱艸女兒花﹐不解壯士憂。」又云「野客云作心﹐髙僧月爲性。」又云「風葉亂辭木﹐雪猿淸叫山。」又云「借車載家具﹐家具少於車。」又云「盧仝歸洛船﹐崔嵬但載書。」又云「閒似獨鶴心﹐大於髙松年。」又云「拾月鯨口邊。」又云「天津橋下冰初結﹐洛陽陌上行人絕。楡柳蕭疏樓閣閒﹐月明直見嵩山雪。」

賈島五言云「養雛成大鶴﹐種子作髙松。」又云「白石通宵煮﹐寒泉盡日春。」又云「竹籠拾山果﹐瓦瓶擔石泉。」又云「馬曾金鏃中﹐身有寶刀瘢。」又云「山尋樵徑上﹐人到雪房遲。」又云「寒艸煙藏虎﹐髙松月照雕。」又云「石磬疏寒韻﹐銅瓶結夜澌。」又云「疏衣蕉縷細﹐爽味茗芽新。」又云「鳥歸山有迹﹐帆過浪無痕。」又云「鳥宿池中樹﹐僧敲月下門。」又云「汲井嘗泉味﹐聽鐘問寺名。」又云「髙頂白雲盡﹐前山黃葉多。」又云「白髮無心鑷﹐靑山去意多。」又云「秋風吹渭水﹐落葉滿長安。」又云「禹畱疏鑿迹﹐舜在寂寥祠。」又云「秋月離喧見﹐寒泉出定聞。」又云「木深猶積雪。」又云「一日不作詩﹐心源如廢井。」又云「落日恐行人。」又云「詩隨過海船。」七言云「古來隱者多能卜﹐欲就先生問丙丁。」又云「霜覆鶴身松子落﹐月分螢影石房開。」唐詩人以島配郊﹐又有「島寒郊瘦」之評。余謂未然﹐郊集中忽作老蒼苦硬語﹐禪家所謂一句撞倒墻者。退之崛彊﹐亦推讓之。島尢敬畏﹐有「自從東野先生死﹐側近雲山得散行」之句。以賈配孟﹐是師與弟子並行也。賈五言有晚唐詩人不能道者。

姚合五言雲「水气詩書軟﹐嵐煙筆硯濃。」又云「尋山屐費齒﹐書石筆無鋒。」又云「夜猿啼戶外﹐瀑水落廚中。」又云「映竹窺猿劇﹐尋云采鶴情。」又云「愛異嫌山淺﹐尋幽喜徑生。」又云「憔悴王居士﹐顚狂不稱時。棄嫌官似夢﹐珍重酒如師。」又云「無竹栽蘆看﹐思山疊石爲。靜窗畱客話﹐古寺覓僧棋。惟應尋阮籍﹐心事遠相知。」又云「研露題詩潔﹐消冰煮茗香。」又云「野客嫌知印﹐家人笑買琴。」又云「寫方多識藥﹐失譜廢彈琴。」又云「酒熟聽琴酌﹐詩成削樹題。」又云「古廳眠陽魘﹐老吏語多虛。」又云「教僕認書簽。」又云「畫壁半陳隋。」《送邵州使君》云「驛路算程多是水﹐蠻州管地少於山。」《惜別》云「似把剪刀裁別恨﹐兩人分得一般愁。」《寄白傅》云「詩中得意應千首﹐海內嫌官只一人。」亡友趙紫芝選姚合﹑賈島詩爲《二妙集》﹐其詩語往往有與姚﹑賈相犯者。按賈太雕鐫﹐姚差律熟﹐去韋﹑柳尙爭等級。

溫飛卿五言云「雞聲茅店月﹐人迹板橋霜。」又云「果落見猿過﹐葉幹聞鹿行。」又云「牧羊燒外鳴﹐林果雨中拾。」又云「拾萍萍無根﹐采蓮蓮有子。不作浮萍生﹐寧爲藕花死。」《俠客行》云「欲出鴻都門﹐陰雲蔽城闕。寶劍黯如水﹐微紅濕余血。白馬夜頻驚﹐三更灞陵雪。」七言云「槿籬芳楥近樵家﹐壠麥靑靑一逕斜。寂寞遊人寒食後﹐夜來風雨送梨花。」又云「宜男漫作後庭艸﹐不似櫻桃千子紅。」又云「悠悠楚水流如馬﹐恨紫愁紅滿平野。野土千年怨不平﹐至今燒作鴛鴦瓦。」又云「搗麝成塵香不滅﹐抝蓮作寸絲難絕。」《金陵》云「花庭忽作靑蕪國。」《謝公墅歌》云「朱雀航南繞香陌﹐謝郎東墅連春碧。鳩眠髙柳日方融﹐綺榭飄颻紫庭客。文楸方罫花參差﹐心陣未成星滿池。四座無喧梧竹靜﹐金蟬玉柄俱持頤。對局含顰見千里﹐都城已得長蛇尾。江南王气系疏襟﹐未許苻堅過淮水。」《蔡中郎墳》云「古墳零落野花春﹐聞說中郎有後身。今日愛才非昔日﹐莫拋心力作詞人。」《過陳琳墓》云「曾於靑史見遺文﹐今日飄蓬過此墳。詞客有靈應識我﹐霸才無主亦憐君。石麟埋沒藏春艸﹐銅雀荒涼對暮云。莫怪臨風倍惆悵﹐欲將弓劍學從軍。」《祕書省有賀監艸題詩作》云「越溪漁客賀知章﹐任達憐才愛酒狂。鸂鶒葦花隨釣艇﹐蛤蜊菇菜夢橫塘。出籠鸞鶴歸遼海﹐落筆龍蛇滿壞墻。李白死來無醉客﹐可憐神彩弔殘陽。」

李義山《西掖玩月》五言云「露索秦宮井﹐風弦漢殿箏。」《歸墅》云「渠獨村舂急﹐旗髙社酒香。」《蟬》云「五更疏欲斷﹐一樹碧無情。煩君最相警﹐我亦舉家淸。」《哭著明寄飛卿》云「何因攜庾信﹐同去哭徐陵。」《陳后宮》云「茂苑城如畫﹐閶門瓦欲流。還依水光殿﹐更起月華樓。侵夜鸞開鏡﹐迎冬雉獻裘。從臣皆半醉﹐天子正無愁。」《楚宮》云「歌成猶未唱﹐秦火入夷陵。」《公子》云「歸應衝鼓半﹐去不待笙調。」《子初金溪作》云「戰蒲知雁唼﹐皺月覺魚來。」《越燕》云「去應逢阿母﹐來莫害皇孫。」《無題》云「錦長書鄭重﹐眉細恨分明。」《詠月》云「姮娥無粉黛﹐只是逞嬋娟。」《壽安公主出降》云「事等和彊虜﹐恩殊睦本枝。四郊多壘在﹐此禮恐無時。」公主嫁田承嗣之子﹐承嗣握兵而驕﹐詩意嘆唐朝之姑息﹐與嫁冒頓烏孫無異。末句言諸節鎭皆有子﹐皆欲尙主﹐何以待之。《昭肅挽詩》云「海迷求藥使﹐雪隔獻桃人。」《哭劉蕡》云「空聞遷賈誼﹐不待相孫弘。」《裴明府居》云「試墨書新竹﹐張琴和古松。」《陳后宮》云「渚蓮參法駕﹐沙鳥犯鉤陳。」《鄭大有隱居》云「石梁髙瀉月﹐樵路細侵云。」《題李謨壁》﹕「舊著思玄賦﹐新編雜擬詩。」《撰彭陽公志》云「敢伐不加點﹐尢當無愧辭。」《詠懷寄舊僚》云「僕馭嫌夫懦﹐孩童笑叔癡。小男方嗜栗﹐幼女漫憂葵。」《聖女祠》七言云「一春夢雨常飄瓦﹐盡日靈風不滿旗。」《潭州》云「陶公戰艦空灘雨﹐賈傅承塵破廟風。」又曾題《平淮西碑》云「點竄《堯典》《舜典》字﹐塗攺《淸廟》《生民》詩。公之斯文若元气﹐先時已入人肝脾。」《寄令狐學士》云「賡歌太液翻黃鵠﹐從獵陳倉獲碧雞。」《杜工部蜀中離席》云「雪嶺未歸天外使﹐松州猶駐殿前軍。」《楚宮》云「已聞佩響知腰細﹐更辧弦聲覺指纖。」《無題》云「扇裁月魄羞難掩﹐車走雷聲語未通。」《井絡》云「堪教故君成杜宇﹐可能先主是眞龍。」《北齊》云「小蓮玉體橫陳夜﹐已報周師入晉陽。」《寄令狐郎中》云「休問梁園舊賓客﹐茂陵秋雨病相如。」《過李家園》云「惟有夢中相近分﹐臥來無睡欲何如。」《嫦娥》云「嫦娥應悔偸靈藥﹐碧海靑天夜夜心。」《隋宮》云「紫泉宮殿鎖煙霞﹐欲取蕪城作帝家。玉璽不緣歸日角﹐錦帆應是到天涯。於今腐艸無螢火﹐終古垂楊有暮鴉。地下若逢陳後主﹐豈宜重問後庭花。」《籌筆驛》云「魚鳥猶疑畏簡書﹐風雲長爲護儲胥。徒令上將揮神筆﹐終見降王走傳車。管樂有才眞不忝﹐關張無命欲何如。」《七夕》云「由來碧落銀河畔﹐可要金風玉露時。」《馬嵬》云「此日六軍同駐馬﹐當時七夕笑牽牛。如何四紀爲天子﹐不及盧家有莫愁。」《九日》云「曾共山公把酒時﹐霜天白菊繞階墀。十年泉下無消息﹐九日樽前有所思。不學漢臣栽苜蓿﹐空教楚客詠江蘺。郎君官貴施行馬﹐東閣無因得再窺。」《錦瑟》云「莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。」相傳瑟有適怨淸和四音﹐於此二聯見之。或云乃令狐楚家靑衣名也。《渾河中》云「九廟無塵八馬回﹐奉天城壘長春苔。咸陽原上英雄骨﹐半向君家養馬來。」《無題》云「春風自共何人笑﹐枉破陽城十萬家。」絕句云「臨邛不見馬相如﹐更欲南行問酒壚。行到巴西覓譙秀﹐巴西惟是有寒蕪。」《宮妓》云「珠箔輕明拂玉墀﹐披香新殿斗腰支。不須看盡魚龍戲﹐終遣君王怒偃師。」《夕陽樓》云「花明柳暗繞天愁﹐上盡重城更上樓。欲問孤鴻向何處﹐不知身世自悠悠。」《吳宮》云「龍檻沈沈水殿淸﹐禁門深掩斷人聲。吳王宴罷滿宮醉﹐日暮水漂花出城。」《鈞天》云「上帝鈞天會眾靈﹐昔人因夢到靑冥。伶倫吹裂孤生竹﹐卻爲知音不得聽。」庭筠與商隱同時齊名﹐時號「溫李」。二人詩記覽精博﹐才思流麗﹐其浮艷者類徐﹑庾﹐其切近者類姚﹑賈。義山之作尢鍛煉精粹﹐探索幽微﹐不可艸艸看過。世傳飛卿傲婦翁﹐亦可見其不拘。

鄭谷五言云「春陰妨柳絮﹐月黑見梨花。」又云「粥蔬貧潔淨﹐中酒病風流。」又云「染岸蒼苔古﹐翹沙白鳥鳴。」又云「潮來無別浦﹐木落見他山。」《夕陽》云「長天急遠鴻。」《潯陽縣廳》云「野泉當案落﹐汀鷺入衙飛。」又云「縣官淸且儉﹐深谷有人家。一徑入寒竹﹐小橋穿野花。碓喧春澗滿﹐梯倚綠桑斜。自說年來稔﹐前村酒可賒。」七言云「愛僧不愛紫衣僧。」又云「酒醒蘚砌花陰轉﹐病起漁舟鷺迹多。」又云「夜深雨絕松堂靜﹐一點山螢照寂寥。」又《雪》云「亂飄僧捨茶煙濕﹐密灑歌樓酒力微。江上晚來堪畫處﹐漁人披得一蓑歸。」《秋扇》云「汗流浹背曾施手﹐气爽中宵便負心。」《七祖院小山》云「峨嵋咫尺無人去﹐卻向僧窗看假山。」《海棠》云「穠麗最宜新著雨﹐嬌嬈全在欲開時。」《鷓鴣》雲「雨昏靑艸湖邊過﹐花落黃陵廟裏啼。遊子乍聞徵袖濕﹐佳人才唱翠眉低。」《讀李白集》云「何事文星與酒星﹐一時鐘在李先生。髙吟大醉三千首﹐畱著人間伴月明。」《燕》云「低飛綠岸和梅雨﹐亂入紅樓揀杏梁。閒幾硯中窺水淺﹐落花徑裏得泥香。千言萬語無人會﹐又逐流鶯過短墻。」谷集名《雲臺編》﹐有詩三百﹐五七言多警聯﹐今錄其尢者於編。谷詩自好﹐然集中所作﹐若步趨薛能者。《讀能集》云「李白欺前輩﹐陶潛仰後塵。」太白視谷斐然小子﹐淵明人物髙勝﹐何至仰能輩後塵哉﹗然余所錄以意義爲主﹐不可以人廢言。

薛能《春日寓懷》七言云「靑春背我堂堂去﹐白髮欺人故故生。」《獻僕射》云「朝廷有道靑春好﹐門館無私白日閒。」《楊柳》云「隋家力盡虛栽得﹐無限春風屬聖朝。」《閒題》云「舊將已成三僕射﹐老身猶是六尙書。」《漢南春望》云「幾處松筠燒後死﹐誰家桃李亂中開。自古浮雲蔽白日﹐洗天風雨幾時來。」《老僧》云「淸瘦形容八十餘﹐瓠懸籬落似村居。勸師莫羨人間有﹐幸是元無免破除。」能詩十卷﹐僅數百首﹐絕句佳者已入選﹐其未入選者﹐姑摘出一聯或一二句。又《答寄茶》七言云「粗官乞與眞拋卻﹐賴有詩情今得常。」今此一聯不在集中﹐殊不可曉。鄭谷師若人﹐詩安得髙出其上﹗

秦系五言云「掃地靑牛臥﹐栽松白鶴棲。」又云「漚薴成魚网﹐刳椰作酒卮。」又云「上簾疑晚景﹐臥簟覺新秋。」又云「謝安無个事﹐忽起爲蒼生。」《李尊師山居》云「洗藥每臨新瀑水﹐步虛時上最髙峯。」系詩僅百餘首﹐而淸趣翛然。自天寶至貞元﹐先隱剡川﹐後徙南安九日山﹐又客丹陽﹐壽八十餘﹐不應賦詠寂寥簡短如此﹐必有遺軼者。世傳系晚與妻仳離﹐當是送妻歸丹陽耳。韋蘇州與系詩﹕「知掩山扉三十秋﹐魚須翠碧棄墻頭。莫道謝公方在郡﹐五言今日爲君休。」韋公五言獨步一世﹐而憐才下士如此。薛能輩才道得一聯半句﹐便妄自尊大矣。

方幹五言云「落葉憑風掃﹐香粳倩水舂。」《贈諭鳧》云「才吟五字句﹐又白幾莖髭。」又云「吟成五字句﹐用破一生心。」又云「坐月何曾夜﹐聽松不似晴。」又云「獵者聞疏磬﹐知師入定回。」又云「樹影搜涼臥﹐苔光破碧行。」又云「疏磬白雲寺﹐孤砧紅葉村。」《寄淸越上人》云「窗接停猿樹﹐巖飛浴鶴泉。」《鄕叟》云「靑山前代業﹐老樹此身移。」七言云「鶴盤遠勢投孤嶼﹐蟬曳殘聲過別枝。」《哭諭鳧》云「撰碑縱托登龍伴﹐營奠應支賣鶴錢。」《贈崔明府》云「壓酒曬書猶檢點﹐修琴取藥似交關。」《與鑑休上人》云「山夜獵徒多狺犬﹐雨天村捨未催蠶。」《送王霖赴舉》云「北闕上書衝雪早﹐西陵中酒趁潮遲。」《寄陳端公》云「云島采茶常失路﹐雪龕中酒不關扉。」《送永嘉王令》云「浮客若容開荻地﹐釣翁應免稅苔田。」《廢宅》云「樵叟和巢伐桃李﹐牧童兼艸踏蘭蓀。」《東陽道中》云「醉醒已在他人界﹐猶憶東陽昨夜鐘。」《過姚監故居》云「不敢要君徵亦起﹐致君全得似唐虞。讜言昨嘆離天聽﹐新冢今聞入縣圖。琴瑣壞窗風自觸﹐鶴歸喬木夜難呼。學書弟子何人在﹐檢點猶逢諫艸無。」《哭陳陶》云「巢父精靈歸大夜﹐客兒才調振遺風。」方幹﹐字雄飛﹐新定人﹐貌寢兔缺。始見姚合﹐合卑之。及覽其詩﹐駭目變容﹐賓散館之﹐登山臨水必預焉。會稽太守王龜以其亢直﹐宜在諫署﹐薦之。會王薨﹐事寢。卒光啟文徳間﹐臨終語其子曰「吾詩人自知之﹐志吾墓者﹐紀其歲月而已。」其詩髙處在晚唐諸公之上。

韓偓《火蛾》云「陽光不照臨﹐積陰生此類。非無惜死心﹐柰有賊明意。」《幽窗》云「手香江橘嫩﹐齒軟越梅酸。」又云「和裙穿玉鐙﹐隔袖抱金鞭。」又云「彊語戲同伴﹐圖郎聞笑聲。」《召對歸本院》云「坐久忽疑槎犯斗﹐歸來兼恐海生桑。如今冷笑東方朔﹐惟用詼諧侍漢皇。」《錫宴》云「不敢通宵離禁直﹐晚來殘醉入銀臺。」《苑中》云「外使調鷹初得按﹐中官過馬不教嘶。笙歌錦繡雲霄裏﹐獨許詞臣醉似泥。」《湖南少含桃有感》云「苦筍恐難同象匕﹐酪漿無復瑩蠙蛛。」每歲初進先賜學士。《欲明》云「嶽僧互乞新詩去﹐酒保頻徵舊債來。」《贈隱逸》云「蜂彈窗紙塵侵硯﹐鳥斗庭花露滴琴。」《寄隱者》云「長松夜落釵千股﹐小巷春添水半腰。」《失鶴》云「幾時翔集來華表﹐每日沈吟看畫屏。」《安貧》云「謀身拙爲安蛇足﹐報國危曾捋虎須。」《殘春》云「樹頭蜂抱花須落﹐池面魚吹柳絮行。」《八月六日》云「禦衣空惜侍中血﹐國璽幾危皇后身。」《倚醉》云「分明窗下聞裁剪﹐敲徧欄幹喚不應。」《醉著》云「漁翁醉著無人喚﹐過午醒來雪滿船。」《寄道侶》云「夜來雪壓前村竹﹐剩見溪南幾尺山。」《暮春》云「四時最好是三月﹐一去不回惟少年。」《亂後野塘》云「世亂他鄕見落梅﹐野塘晴暖獨徘徊。船沖水鳥飛還住﹐袖拂楊花去卻來。季重舊遊多喪逝﹐子山新賦極悲哀。眼看朝市成陵谷﹐始信昆明是劫灰。」《翠碧鳥》云「天長水遠网羅稀﹐保得重重翠碧衣。挾彈少年多害物﹐勸君莫近五陵飛。」《哭花》云「曾愁香結破顏遲﹐今見妖紅委地時。若是有情爭不哭﹐夜來風雨葬西施。」美成詞云「葬楚宮傾國」本此。《松髻》云「髻根松慢玉釵垂﹐指點花枝又過時。坐久暗生惆悵事﹐映人勻卻淚胭脂。」韓偓與吳融同時爲詞臣﹐偓忠於唐﹐爲朱三面斥﹐貶責不悔﹐如「捋虎須」之句﹐人未嘗誦﹐似爲《香奩》所掩。及朱三簒弒﹐偓羈旅於閩﹐時王氏割據﹐偓詩文只稱唐朝官職﹐與淵明稱晉甲子異世同符。余讀其集而壯其志﹐錄其警聯於編內三數篇﹐自述其玉堂遭遇。唐季非復承平舊觀﹐而待詞臣之禮猶然存之﹐以補《金鸞記》之闕。

吳融《和李學士秋夕禁直偶雪》云「硯冰憂詔急﹐燈燼惜更殘。」《重陽日荊州》云「舊國莫歸戎馬亂﹐故人何在塞鴻來。」《丹陽》云「山帶梁朝陵路斷﹐水連劉尹宅基平。」《岐下聞子規》云「但有花知啼血處﹐更無猿替斷腸哀。」《還俗尼》云「三峽卻爲行雨客﹐九天曾是散花人。」《兵後經汴》云「金鏃有苔人拾得﹐蘆花無土鳥銜將。」《過九成宮》云「魏公碑字封蒼蘚﹐文帝泉聲落野田。」碑乃歐陽率更書﹐豈魏公有別碑乎﹖《宋玉宅》云「已懷湘浦招魂事﹐更憶髙唐說夢時。」《杏花》云「獨照影時臨水畔﹐最含情處出墻頭。」《裴公洛居》云「門前立使修書懶﹐花下畱賓壓酒忙。」《過鄧城縣》云「未知堯桀誰非是﹐可使彭殤有短長。」《楊花》云「百花長恨風吹落﹐惟有楊花獨愛風。」《潮》云「暮去朝來無定期﹐桑田長被此聲移。蓬萊若探人間事﹐一日還應兩度知。」《山僧》云「石臼山頭有一僧﹐朝無香積夜無燈。近嫌俗客知蹤迹﹐擬向中方斷石層。」《廢宅》云「風飄碧瓦雨摧垣﹐卻有鄰人爲鎖門。幾樹好花空白晝﹐滿庭荒艸易黃昏。放魚池涸蛙爭聚﹐棲燕梁空雀自喧。不獨淒涼眼前事﹐咸陽一火便成原。」《題湖城縣西槐樹》云「零落欹斜北路中﹐盛時曾識太平風。晚迷天仗歸春苑﹐暮送鸞旗指洛宮。一自煙塵生薊北﹐更無消息幸關東。而今只有孤根在﹐鳥啄虫穿沒亂蓬。」吳子華詩五言合作絕少﹐七言佳者不減致光。致光以忤朱三貶竄﹐子華詩有《南遷》七絕﹐未知所坐何罪﹐以詩意度之﹐豈其坐致光之黨耶﹗

羅隱《題方幹詩》云「九霄無鶴板﹐雙鬢老漁舟。」《懷孟夷庚》云「中原正兵馬﹐相見是何時。」《菊》云「千歲白衣酒﹐一生靑女霜。」《臺城》云「兵來吾有計﹐金井玉構欄。」《歲除夜》云「厭寒思暖律﹐畏老惜殘更。兒童不諳事﹐歌吹待天明。」《寄顧紹宗》云「靑山無路入﹐白髮滿頭生。」《鶯聲》云「金屋夢初覺﹐玉關人未歸。」《牡丹》云「若教解語應傾國﹐任是無情亦動人。」《黃河》云「解通銀漢應須曲﹐才出昆侖便不淸。」又云「三十年後知誰在﹐何必勞君見太平。」《遊禪智寺》云「思量只合騰騰醉﹐煮海平陳一夢中。」《江令宅》云「還有往年金甃井﹐牧童樵叟等閒窺。」《籌筆驛》云「時來天地皆同力﹐運去英雄不自由。」《建康》云「庾舅已能窺帝室﹐王郎還是預人家。」又云「欲起九原看一徧﹐秦淮聲急日西斜。」《寄夏州胡常侍》云「仍聞隴蜀猶多事﹐深喜將軍未白頭。」《魏令公附捲索句》云「馬上固慚銷脾肉﹐幄中尢羨愈頭風。」《送梅處士》云「亂離且喜身俱在﹐存沒那堪耳更聞。」《題張逸人所居》云「芳樹文君機上錦﹐遠山孫壽鏡中眉。」《詠史》云「徐陵筆硯珊瑚架﹐趙勝賓朋玳瑁簮。」《中元夜泊淮口》云「錦帆天子狂魂魄﹐應過揚州看月明。」《寄竇常侍》云「噴香瑞獻金三尺﹐舞雪佳人玉一圍。」《早發》云「酷憐一覺平明睡﹐長被雞聲惡破除。」《鄴城》云「英雄亦到分香處﹐能共常人校幾多。」《西施》云「西施若解傾吳國﹐越國亡來又是誰。」《故都》云「至竟不如隋煬帝﹐破家猶得到揚州。」《嚴陵灘》云「世祖升遐夫子死﹐原陵不及釣臺髙。」範公「雲臺不及釣臺髙」之句本此。《詠月》云「蟾向靜中矜爪距﹐兔隈明處弄精神。嫦娥老大應惆悵﹐倚泣蒼蒼桂一輪。」《關臺春望》云「越信功夫髙似狗﹐裴王气力大於牛。未知至竟將何用﹐渭水涇川一向流。」《題潤州妙善寺前石羊》云﹕孫權﹑劉備常會於此。「紫髯蒼蓋此沈吟﹐狠石猶存事可尋。漢鼎未分聊把手﹐楚醪𨿽美肯同心。」《始皇陵》云「荒堆無艸樹無枝﹐懶向行人問昔時。六國英雄漫多事﹐到頭徐福是男兒。」《鸚鵡》云「莫恨雕籠翠羽殘﹐江南地暖隴西寒。勸君不用分明語﹐語得分明出轉難。」《曲江》云「別愁如瘧避還來。」隱字昭諫﹐新城人﹐唐季有詩名﹐膾炙人口﹐有《江東集》十卷。其詩自光啟以後﹐廣明以前﹐海內亂離﹐乘輿播遷﹐艱難險阻之事多見之賦詠。時魏府節度使王智興學隱詩﹐自號詩卷爲《偸江東集》。

劉叉《自問》云「自問彭城子﹐何人接汝顚。酒腸寬似海﹐詩膽大如天。」《入蜀》云「峽色侵天去﹐江聲衮地來。」《逢盧仝》云「上樓腰腳健﹐懷土眼睛穿。」《勸姚合酒》云「何曾見天上﹐著得劉安宅。」《答孟東野》云「酸寒孟夫子﹐苦愛老叉詩。生澀有百篇﹐謂是瓊瑤辭。」《嘲荊卿》云「白虹千里气﹐血頸一劍義。報恩不到頭﹐徒作輕生士。」《姚秀才愛予小劍因贈》云「一條古時水﹐向我手中流。臨行應贈君﹐勿薄細碎仇。」叉少爲俠行﹐因酒殺人亡命。會赦出﹐折節讀書﹐能詩。聞韓愈接天下士﹐徒步歸之﹐作《冰柱》《雪車》二詩﹐出盧仝﹑孟郊右。後以爭論﹐語不能下﹐對賓客持愈金數斤去﹐曰「此諛墓中人得耳﹐不若與劉君爲壽。」愈不能止。歸齊魯﹐不知所終。

後村詩話

卷五

卷五

韓愈《古賦》云「一邑之水﹐可走而違﹐天下湯湯﹐曷其而歸。」五言云「晴雲如擘絮﹐新月似磨鐮。」《和席八十二韻》云「多情懷酒伴﹐餘事作詩人。」《秋懷》云「犀首空好飲﹐廉頗尙能飯。」又云「斂退就新懦﹐趨營悼前猛。」又云「有如乘風船﹐一縱不可纜。」《哭楊兵曹凝陸歙州參》云「人皆期七十﹐才半豈蹉跎。數出知己淚﹐自然白髮多。晨興爲誰慟﹐還坐久滂沱。論文與晤論﹐已矣兩如何。」《送石處士》云「長把種樹書﹐人云避世士。忽騎將軍馬﹐自號報恩子。風雲入壯懷﹐泉石別幽耳。鉅鹿師欲老﹐常山險猶恃。豈惟彼相憂﹐固是吾徒恥。去去事方急﹐酒行可以起。」《岐山下》云「丹穴五色羽﹐其名爲鳳凰。昔周有盛徳﹐此鳥鳴髙崗。和聲隨祥風﹐窈窕相飄揚。聞者亦何事﹐但知時俗康。自從姬旦死﹐千載閟其光。吾君亦勤理﹐遲爾一來翔。」《路傍堠》云「堆堆路傍堠﹐一雙復一隻。迎我出秦關﹐送我入楚澤。千以髙山遮﹐萬以遠水隔。何當迎送歸﹐緣路髙歷歷。」《雜詩》云「朝蠅不須驅﹐暮蚊不可拍。得時能幾時﹐與汝恣啖咋。涼風九月到﹐掃地無蹤迹。」《從仕》云「居閒食未足﹐從仕力難任。兩事皆害性﹐一生恆苦心。黃昏歸私室﹐惆悵起嘆音。棄置人間世﹐古來非獨今。」《醉贈張祕書》云「君書多態度﹐藹藹春空云。東野動驚俗﹐天葩吐奇芬。張籍學古淡﹐軒昂避雞羣。」又云「長安眾富兒﹐盤饌羅羶葷。不解文字飲﹐惟能醉紅裙。」《送靈師》云「佛法入中國﹐爾來六百年。齊民逃賦役﹐髙士著幽禪。」韓公稱士友﹐𨿽李翺﹑湜﹑籍不過三數篇﹐或發於記序書尺﹐惟與僧詩多四十餘韻﹐或三四十韻﹐其間多謔浪笑傲之語﹐而緇流不悟﹐往往欲附名集中﹐以爲榮寵﹐可發千載一笑。《薦士》云「有窮者孟效﹐愛材實雄驁。冥觀洞古今﹐象外逐幽好。橫空盤硬語﹐妥帖力排奡。敷柔肆紆余﹐奮猛捲海潦。榮華肖天秀﹐捷疾愈響報。行身踐規矩﹐甘辱恥媚竈。孟軻分邪正﹐眸子看瞭眊。杳然粹而精﹐可以鎭浮躁。魯侯國至小﹐廟鼎猶納郜。幸當擇瑉玉﹐寧有棄圭瑁。」此篇四十韻﹐錄十韻於此。《孟東野失子》云「失子將何尢﹐吾將上尢天。汝實主下人﹐與奪一何偏。彼於汝何有﹐乃令蕃且延。此獨何罪辜﹐生死旬日間。上呼無時聞﹐滴地淚到泉。地祗爲之悲﹐瑟縮不得安。乃呼大靈龜﹐騎云款天門。問天生下人﹐薄厚胡不均。天曰天地人﹐由來不相關。吾懸日與月﹐吾系星與辰。日月相噬嚙﹐星辰踣而顚。吾不汝之罪﹐知非汝由緣。且物各有分﹐孰能使之然。有子與無子﹐禍福未可原。魚子滿母腹﹐一一欲誰憐。細腰不自乳﹐舉族長孤懸。鴟梟喙母腦﹐母死子始蕃。蝮蛇生子時﹐坼裂腸與肝。好子𨿽云好﹐未還恩與勤。惡子不可說﹐鴟梟蝮蛇然。有子且勿喜﹐無子固勿嘆。上聖不待教﹐賢聞語而遷。下愚聞語惑﹐𨿽教無由悛。大靈頓頭受﹐卽日以命還。地祗謂大靈﹐汝往告其人。東野夜得夢﹐有夫玄衣巾。闖然入其戶﹐三稱天之言。再拜謝玄天﹐收悲以歡忻。」此篇甚奇古﹐非樊宗師﹑盧仝輩所能道。《寄崔立之》云「傲兀坐試席﹐深叢見孤羆。四座各低面﹐不敢捩眼窺。升階揖侍郎﹐歸舍日未欹。佳句喧眾口﹐考官敢瑕疵。老婦願嫁女﹐不約論財資。老翁不量分﹐累月笞其兒。歡華不滿眼﹐咎責塞兩儀。」《寄崔立之》五十餘韻﹐其述崔丞場屋才敏﹐舉人之所喜誦﹐押寬韻易﹐押險韻難﹐寬韻𨿽累至百﹐有甚工致。《孟先生》云「孟生江海士﹐古貌又古心。騎驢到京國﹐欲和薰風琴。豈識天子居﹐九重郁沈沈。一門百夫守﹐無籍不可尋。誰憐松桂性﹐競愛桃李陰。顧我多慷慨﹐窮檐時見臨。淸宵靜相對﹐發白聆苦吟。」《答孟郊》云「朝餐動及午﹐夜諷恆至卯。」《齒落》云「語訛默固好﹐嚼廢軟還美。」余晚喪明﹐歐陽公權祕書勸余閉目勿視﹐援此二句﹐頗有義味。《病中贈張十八》云「夜闌縱捭闔﹐哆口疏眉龐。勢侔髙陽翁﹐坐約齊橫降。」《答瀧吏》篇﹐不以風土之惡弱﹐鱷魚之暴橫爲憂﹐而一篇三致意﹐負罪引慝於身﹐而無一語歸怨於上﹐惟韓﹑杜二公爲然。《雙鳥詩》舊注爲佛老二氏作﹐內云「天公怪兩鳥﹐各捉一處囚。」若將火其書﹐廬其居﹐人其人矣。然末云「還當三千秋﹐更起鳴相酬。」則二氏其陷溺人心深矣。《猛虎行》云「猛虎𨿽云惡﹐亦各有匹儕。羣行深谷間﹐百獸望風低。身食黃熊父﹐子食赤豹麛。擇肉於熊豹﹐肯視兔與貍。正晝當谷眠﹐眼有百步威。自矜無當對﹐气性縱以乖。朝怒殺其子﹐暮還食其妃。匹儕四散走﹐猛虎還孤棲。狐鳴門兩旁﹐烏鵲從噪之。出逐猴入居﹐虎不知所歸。誰云猛虎惡﹐中路正悲啼。豹來銜其尾﹐熊來攫其頤。猛虎死不辭﹐但慚前所爲。虎坐無助死﹐況如汝細微。故當結以信﹐親當結以私。親故且不保﹐人誰信汝爲。」韓﹑杜二公五言有至百韻者﹐但韓喜押窄韻﹐杜喜押寬韻。以余觀之﹐窄韻尢難﹐如《叉魚》詩押三「蕭」字﹐十八韻﹐語多警策。《精衛銜石塡海》云「何慚刺客傳﹐不著報仇名。」《李員外寄紙筆》云「兔尖鍼莫並﹐繭淨雪難如。」《晚泊江口》云「二女竹上淚﹐孤臣水底魂。」《順宗皇后挽歌詞》﹕「鳳飛終不返﹐劍化會相從。」《送鄭尙書赴南海》云「蓋海旗幢出﹐連天觀閣開。衙時龍戶集﹐上日馬人來。風靜鶢鶋去﹐官廉蚌蛤回。」退之五言云「曾經聖人手﹐議論安敢到。」然《石鼔歌》云「陋儒編詩不收入﹐二雅褊迫無委蛇。孔子西行不到秦﹐掎摭星宿遺羲娥。」秀才家無頭腦如此。《贈候喜》云「暫動還休未可期﹐蝦行蛭渡似皆疑。舉竿引綫忽有得﹐一寸才分鱗與鬐。君欲釣魚須遠去﹐大魚豈肯居沮洳。」《記夢》詩﹐注家以爲公左遷右庶子作﹐時李逢吉當國﹐公有《和侯喜筍》詩二十六韻﹐用事托意﹐信如注家所言。《贈崔羣》云「何人有酒身無事﹐誰家多竹門可款。」《記夢》云「夜夢神官與我言﹐羅縷道妙角與根。我聽其言未云足﹐捨我先度橫山腹。側身上視溪谷盲﹐杖撞玉版聲彭觥。神官見我開顏笑﹐前對一人壯非少。壯非少者哦七言﹐六字常語一字難。我以指撮白玉丹﹐行且咀嚼行詰盤。口前截斷第二句﹐綽虐顧我顏不歡。乃知仙人未賢聖﹐護短憑愚邀我敬。我寧屈曲自世間﹐安能從汝巢神山。」公南遷﹐因論佛骨忤憲宗意﹐然丞相度及貴戚皆論救。此詩所謂「我寧屈曲自世間﹐安能從汝巢神山」﹐可見宗閔怙權植黨﹐公崛彊不屈意。《赤藤杖歌》云「赤藤爲杖世未窺﹐臺郎始攜自滇池。滇王掃宮邀使者﹐跪進再拜語嗢咿。繩橋拄過免傾墮﹐性命造次蒙扶持。途經百國皆莫識﹐君臣聚觀逐旌麾。共傳滇神出水獻﹐赤龍拔須血淋漓。」又云「羲和操火鞭﹐暝到面極陲所遺。幾重包裹自題署﹐不以珍怪誇荒夷。歸來捧贈同捨子﹐浮光照手欲把疑。空堂晝眠倚牖戶﹐飛電著壁搜蛟螭。」玉川子《月蝕》詩﹐一千六百七十一字﹐韓公病其繁﹐省去千餘字﹐然題爲《效玉川子作》。退之豈效人體者﹖謙辭也。《醉畱東野》云「昔年因讀李白杜甫詩﹐長恨二人不相從。吾與東野生並世﹐如何復躡二子蹤。東野不得官﹐白首誇龍鐘。韓子稍姦黠﹐自慚靑蒿倚長松。低頭拜東野﹐願得終始如駏蛩。東野不回頭﹐有如寸筳撞鉅鐘。吾願身爲云﹐東野變爲龍。四方上下逐東野﹐𨿽有離別無由逢。」《藍關示湘》云「一封朝奏九重天﹐夕貶潮陽路八千。欲爲聖朝除獘事﹐豈將衰朽惜殘年。雲橫秦嶺家何在﹐雪擁藍關馬不前。知汝遠來應有意﹐好收吾骨瘴江邊。」余常謂選古今詩﹐先正惟歐﹑韓﹑曾﹑範大儒﹐惟周﹑程﹑張﹑邵及近世朱﹑張﹑呂﹑葉不可以詩論。然諸老先生之集具存﹐或未常深考而細味之﹐或畏其名盛而不敢輕下注腳。自唐以來﹐李﹑杜之後便到韓﹑柳﹐詩沈著痛快﹐可以配杜﹐但以气爲之﹐直截者多﹐雋永者少。白詩云「退之服硫黃﹐一病竟不痊。」按退之作《李幹墓志》﹐力抵其服餌金丹之謬﹐其卒北歸之役﹐常以病滿百日求免官。張籍祭詩具言其病﹐有「孺人侍藥湯」之句﹐初無服硫黃之說。世傳公臨終呼諸僧語之云「汝詳視吾手足﹐無出外誑人﹐云韓愈病癩死。」公達生如此﹐安肯服剛劑求活哉﹖微之煉秋石之說﹐亦未詳所出。

柳宗元五言云「豈知千仞墜﹐只爲一毫差。」又云「引泉開故竇﹐護藥插新笆。」又云「海俗衣猶卉﹐山夷髻不鬟。」又云「危根一以振﹐齊斧來相尋。」又靈壽木不知爲何物﹐以柳氏詩考之云「柔條乍反植﹐勁節常對生。循玩足忘疲﹐稍覺步武輕。安能事翦伐﹐持用資徒行。」《詠荊軻》云「千金奉短計﹐匕首荊卿趨。造端何其銳﹐臨事竟趦趄。慈父斷子首﹐狂走無容軀。夷城芟七族﹐臺觀皆焚污。始期憂患弭﹐卒動災禍樞。秦皇本詐力﹐事與桓公殊。柰何效曹子﹐實謂勇且愚。世傳故多謬﹐太史徵無且。」詠荊軻者多矣﹐此篇「勇且愚」之評﹐與淵明「惜哉劍術疏」之語同一意脈。陶﹑柳詩率含蓄不盡。《韋使君黃溪祈雨見召》云「驕陽愆歲事﹐良牧念災畬。列騎低殘月﹐鳴笳度碧虛。稍窮樵客路﹐遙駐野人居。谷口寒流淨﹐叢祠古木疏。焚香秋霧濕﹐奠玉曉光初。肸蚃巫言報﹐精誠禮物余。惠風仍偃艸﹐靈雨會隨車。俟罪非眞吏﹐翻慚奉簡書。」《晨詣超師院讀禪經》云「道人庭宇靜﹐苔色連深竹。日出霧露余﹐靑松如膏沐。」《贈江華長老》云「室空無侍者﹐巾屨惟掛壁。」又云「風窗疏竹響﹐露井寒松滴。道傍孤松往﹐來斫以爲明。」《好事者編竹成籬感而賦詩》云「孤松停翠蓋﹐托根臨廣路。不以險自防﹐遂爲明所誤。幸逢仁惠意﹐重此藩籬護。猶有半心存﹐時將承雨露。」又《田家》云「籬落隔煙火﹐農談四鄰夕。庭際秋虫吟﹐疏麻方寂歷。蠶絲盡輸稅﹐機杼空倚壁。裏胥夜經過﹐雞黍事筵席。各言官長峻﹐文字多督責。東鄕後租期﹐車轂陷泥澤。公門少推恕﹐鞭撲恣狼籍。努力愼經營﹐肌膚眞可惜。」又云「古道饒蒺藜﹐縈回古城曲。蓼花被堤岸﹐陂水寒更綠。是時收獲竟﹐落日多樵牧。風髙楡柳疏﹐霜重梨栗熟。行人迷去住﹐野鳥競棲宿。田翁笑相念﹐昏黑愼原陸。」《掩役夫張進骸》云「生死悠悠爾﹐一气聚散之。偶來紛喜怒﹐奄忽已復辭。爲役孰賤辱﹐爲貴非神奇。一朝纊息定﹐枯朽無妍媸。生平勤皂櫪﹐剉秣不告疲。旣死給轊櫝﹐葬之東山基。柰何值崩湍﹐蕩析臨路垂。髐然暴百體﹐散亂不復支。從者幸告余﹐眷之潸然悲。貓虎獲迎祭﹐犬馬有蓋帷。佇立唁爾魂﹐豈復識此爲。畚鍤載埋瘞﹐溝瀆護其危。我心得所安﹐不謂爾有知。掩骼著春令﹐玆焉適其時。及物非吾輩﹐聊且顧爾私。」又《南澗》云「秋气集南澗﹐獨遊亭午時。回風一蕭瑟﹐林影久參差。始至若有得﹐稍深遂忘疲。羈禽響幽谷﹐寒藻舞淪漪。去國魂已遠﹐懷人淚空垂。孤生易爲感﹐失路少所宜。索寞竟何事﹐徘徊只自知。誰爲後來者﹐當與此心期。」又《簡吳武陵》云「理世固輕士﹐棄捐湘之湄。陽光競四溟﹐敲石安所施。鎩羽集枯漧﹐低昂互鳴悲。朔云吐風寒﹐寂歷窮秋時。君子尙容與﹐小人守兢危。慘淒日相視﹐離憂坐自滋。樽酒聊可酌﹐放歌諒徒爲。惜無協律者﹐窈眇弦吾詩。」七言云「盛時一去貴反賤﹐桃笙葵扇安可常。」又云「漁翁夜傍西巖宿﹐曉汲淸湘燃楚竹。煙銷日出不見人﹐欸乃一聲山水綠。」《嶺南江行》云「瘴江南去入雲煙﹐望盡黃茅是海邊。山腹雨晴添象迹﹐潭心日暖長蛟涎。射工巧伺遊人影﹐颶母偏驚旅客船。從此憂來非一事﹐豈容華發待流年。」《柳州峒岷》云「郡城南下接通津﹐異服殊音不可親。靑篛裹鹽歸洞客﹐綠荷包飯趁虛人。鵝毛禦臘縫山罽﹐雞骨占年拜水神。」《哭呂衡州》云「衡嶽新摧天柱峯﹐士林憔悴泣相逢。只令文字傳靑簡﹐不使功名上景鐘。三畝空畱懸磬室﹐九原猶寄若堂封。遙想荊州人物論﹐幾回中夜惜元龍。」《跂烏詞》云「城上日出羣烏飛﹐鴉鴉爭赴朝陽枝。刷毛伸翼和且樂﹐爾獨落魄今何爲。無乃慕髙近白日﹐三足妒爾令爾疾。無乃饑啼走路傍﹐貪鮮攫肉人所傷。翹肖獨足下叢薄﹐口銜低枝始能躍。還顧泥塗備螻蟻﹐仰看棟梁防燕雀。左右六翮利如刀﹐踴身失勢不得髙。支離無趾猶自免﹐努力低飛逃後患。」韓﹑柳齊名﹐然柳乃本色詩人﹐自淵明沒﹐雅道俱熄﹐當一世競作唐詩之時﹐獨爲古體以矯之﹐未嘗學陶和陶﹐集中五言凡十數篇﹐雜之陶集﹐有未易辧者。其幽微者可玩而味﹐其感慨者可悲而泣也。其七言五十六字尢工﹐五七言絕句已別選。退之作《羅池廟碑》云「侯常語部曲歐陽翼等曰﹕『明年吾死﹐死而爲神。』後三年降於州之後堂﹐歐陽翼等見而拜之。」又云「生能澤其民﹐死能驚動禍福之。」又云「過客李儀﹐醉酒慢侮﹐扶出卽死。」恐非不語神怪之義。王初僚詩云「子厚文章百世師﹐尋常稽首望羅池。雷霆不碎韓詩板﹐醉侮何心怒李儀。」若爲子厚分疏者。

劉禹錫《八陣圖》云「會有知兵者﹐臨流指是非。」《寄嚴司空》云「歡謠開竹棧﹐拜舞擲桑弓。」《早發》云「寒樹鳥初動﹐霜橋人未行。」《早秋集賢院》云「蕙艸香書殿﹐槐花點禦溝。」又云「問卜安冥數﹐看方理病源。」《送客》云「神林社日鼓﹐茅屋午時雞。」《和微之》云「櫪嘶無價馬﹐庭發有名花。」又云「昨宵鳳池客﹐今日雀羅門。」又云「興情逢酒在﹐筋力上樓知。」又云「遊魚將婢縱﹐野雉見媒驚。」又云「殘兵疑鶴唳﹐空壘辧烏聲。」《詠史》云「賈生明王道﹐衛綰工車戲。同遇漢文時﹐何人居貴位。」《初至長安》云「每行經舊處﹐卻想似前身。不攺南山色﹐其餘事事新。」《插田歌》云「計吏語田夫﹐長安眞大處。省門髙軻峨﹐儂入無度數。昨來補衛士﹐惟用筒竹布。君看二三年﹐我作官人去。」《羅浮》云「夜宿最髙峯﹐瞻空浩無鄰。海黑天宇曠﹐星辰來逼人。是時當朏魄﹐陰物恣騰振。日光吐鯨背﹐劍影開龍鱗。倏若萬馬馳﹐旌旗聳奫淪。又如廣樂奏﹐金石含悲辛。疑其有巨靈﹐怪物盡來賓。陰陽疊用事﹐乃俾夜作晨。咿喔天雞鳴﹐扶桑色昕昕。赤波千萬里﹐踴出黃金輪。下視生物息﹐霏如隙中塵。醯雞仰甕口﹐亦謂云漢津。世人信耳目﹐方寸度大鈞。安知視聽外﹐怪愕不可陳。」《搗衣曲》云「爽砧應秋律﹐繁杵含淒風。一一遠相續﹐家家音不同。戶庭凝露淸﹐伴侶明月中。長裾委襞積﹐輕佩垂璁瓏。汗余衫更馥﹐細移麝半空。報寒驚邊雁﹐促思聞候虫。天狼正芒角﹐虎落定相攻。盈篋寄何處﹐徵人如轉蓬。」《古散調詞》云「讀得玄女符﹐生當事邊時。往來長秋間﹐能帶雙鞬馳。崩騰天寶末﹐塵暗燕南陲。爟火入咸陽﹐詔徵神武師。是時占軍募﹐插羽揚金羈。萬夫列轅門﹐觀射中戟支。中宵倚長劍﹐起視蚩尢旗。陰風獵白艸﹐旗槊光參差。曾擒白馬將﹐虜騎不敢追。貴臣上戰功﹐名姓隨意移。終歲肌骨苦﹐他人印累累。謁者旣淸宮﹐諸侯各罷戲。上將賜甲第﹐門戟不可窺。眥血下沾襟﹐天髙問無期。卻尋故鄕路﹐孤影空相隨。」《遊桃源》云「奼女飛丹砂﹐靑童護金液。寶气浮鼎耳﹐神光生劍脊。」《春望》云「田中牧豎燒芻狗﹐陌上行人看石麟。」《澧州》云「梅蕊覆階鈴閣暖﹐雪峯當戶戟枝寒。」《水亭避暑》云「琥珀杯烘疑漏酒﹐水晶簾瑩更通風。」《棋》云「雁行布陣眾未曉﹐虎穴得子人皆驚。」《送僧》云「猿狖窺齋林葉動﹐蛟龍聞咒浪花低。」《寄令狐相公》云「少有一身兼將相﹐更能四面占文章。」《與歌者米嘉榮》云「近來時世輕先輩﹐好染髭須事後生。」《江陵道中》云「行到南朝徵戰地﹐古來名將盡爲神。」又云「氊裘君長迎風懼﹐錦領酋豪蹋雪驕。」又云「離別苦多相見少﹐一生心事在書題。」又云「隔簾惟見中庭艸﹐一樹山橊依舊開。」又云「階蟻相逢如偶語﹐園蜂急去恐違程。」《荊門道懷古》云「南國山川舊帝畿﹐宋臺梁館尙依稀。馬嘶古樹行人歇﹐麥秀空城澤雉飛。風吹落葉塡宮井﹐火入荒林化寶衣。徒使詞臣庾開府﹐咸陽終日苦思歸。」《平齊行》云「開元皇帝東封時﹐百神受職爭奔馳。千鈞猛簴順流下﹐洪波涵淡浮熊羆。侍臣燕公秉文筆﹐玉撿告天無愧詞。當今睿孫承聖祖﹐嶽神望幸河宗舞。靑門大道屬車塵﹐共侍葳蕤翠華舉。」《墻陰歌》云「白日左右浮天潢﹐朝晡影入東西墻。昔爲兒童在陰戲﹐當時意小覺日長。東鄰侯家吹笙簧﹐隨陰促促移象牀。西鄰田舍乏糟糠﹐就影汲汲舂黃梁。因思九州四海外﹐家家只占墻陰內。莫言墻陰數尺間﹐老卻主人如等閒。」《西塞山懷古》云「西晉樓船下益州﹐金陵王气漠然收。千尋鐵鎖沈江底﹐一片降幡出石頭。」夢得徳宗朝已爲郎官禦史﹐坐任文黨﹐久斥於外﹐晚與樂天皆爲午橋賓客﹐累官至侍從﹐然已八十餘矣。旣沒﹐微之有五言云「並失鴛鴦侶﹐空餘麋鹿身。只應嵩少下﹐長作獨遊人。」

杜牧五言云「韓彭不再生﹐英雄皆爲鬼。」又云「少陵鯨海動﹐翰苑鶴天寒。」又云「大熱去酷吏﹐淸風來故人。」又云「微雨池塘見﹐好風襟袖知。」又云「圓疑竊龍頷﹐色已奪雞冠。」又云「靑漢龍髯絕﹐蒼山馬鬛悲。」又云「微雨秋栽竹﹐孤燈夜讀書。」又云「蓬蒿三畝居﹐寬於一天下。」又云「自嫌如匹素﹐刀尺不由身。」又云「誰知病太守﹐猶得作茶仙。」又云「四百年炎漢﹐三十代宗周。二三里遺堵﹐八九所髙丘。」又云「偃蹇松公老﹐森嚴竹陣齊。小蓮娃欲語﹐幽筍稚相攜。」《杜秋娘》云「京江水淸滑﹐生女白如脂。其間杜秋娘﹐不勞朱粉施。老濞卽山鑄﹐後庭千蛾眉。秋持玉斝醉﹐與唱金縷衣。濞旣白首叛﹐秋亦紅淚滋。吳江落日渡﹐灞岸綠楊垂。聯裾見天子﹐倩盼獨依依。椒壁懸錦幕﹐鏡奩蟠蛟螭。仾鬟認新寵﹐窈裊復融怡。月上白璧門﹐桂影涼參差。金階露新重﹐閒撚紫簫吹。莓苔夾城路﹐南苑雁初飛。紅粉羽林仗﹐獨賜辟邪旗。歸來煮豹胎﹐饜飫不能飴。咸池升日慶﹐銅雀分香悲。雷音後車遠﹐事往落花時。燕禖得皇子﹐壯發綠緌緌。畫堂授傅姆﹐夫人親捧持。虎睛珠絡褓﹐金盤犀鎭帷。長楊射熊羆﹐武帳弄啞咿。漸拋竹馬劇﹐稍出舞雞奇。嶄嶄整冠佩﹐侍宴坐瑤池。眉宇儼圖畫﹐神秀射朝暉。一尺桐偶人﹐江充知自欺。王幽茅土削﹐秋放故鄕歸。觚稜拂斗極﹐回首尙遲遲。四朝三十載﹐似夢復疑非。潼關識故吏﹐吏發已如絲。卻喚吳江渡﹐舟人那得知。歸來四鄰攺﹐茂苑艸菲菲。淸血灑不盡﹐仰天知問誰。寒衣一匹素﹐夜借鄰人機。我昨金陵過﹐聞之爲歔欷。自古皆一貫﹐變化安能推。夏姬滅兩國﹐逃作巫臣妻。西子下姑蘇﹐一舸逐鴟夷。織室魏豹俘﹐作漢太平基。誤置代籍中﹐兩朝尊母儀。光武紹髙祖﹐本系生唐兒。珊瑚破髙齊﹐作婢舂黃糜。蕭后去楊州﹐突厥爲閼氏。女子固不定﹐士林亦難期。射鉤後呼父﹐釣翁王者師。無國要孟子﹐有人毀仲尼。秦因逐客令﹐柄歸丞相斯。安知魏齊首﹐見斷簀中尸。給喪蹷張輩﹐廊廟冠峨危。珥貂七葉貴﹐何妨拒郅支。蘇武卻生返﹐鄧通終死饑。主張旣難測﹐翻覆亦其宜。地盡有何物﹐天外復何之。指何爲而捉﹐足何爲而馳。耳何爲而聽﹐目何爲而窺。己身不自曉﹐此外何思維。因傾一樽酒﹐題作《杜秋詩》。愁來獨長詠﹐聊可以自怡。」《杜秋娘》詩「蕭后去楊州﹐突厥爲閼氏」﹐按《唐書》﹐蕭后國破沒於竇建徳﹐突厥處羅可汗遣使要之﹐建徳不敢畱﹐遂入於虜庭。正觀四年﹐太宗滅突厥﹐以禮迎後至京師﹐旣入虜庭﹐則爲閼氏必矣。《寄小侄阿宜》云「小侄名阿宜﹐未得三尺長。頭圓筋骨緊﹐兩臉明且光。去年學官人﹐竹馬繞四廊。指揮羣兒輩﹐意气何堅剛。」「去歲冬至日﹐拜我立我傍。祝爾願爾貴﹐仍且壽命長。今年我江外﹐今日生一陽。憶爾不可見﹐祝爾傾一觴。陽徳比君子﹐初生至微茫。排陰出九地﹐萬物隨開張。一似小兒學﹐日就復月將。勤勤不自己﹐二十能文章。」「我家公相家﹐劍佩嘗玎璫。舊第開朱門﹐長安城中央。第中無一物﹐萬卷書滿堂。家集二百編﹐上下馳皇王。多是撫州寫﹐今來五紀彊。尙可與爾讀﹐助爾爲賢良。經書括根本﹐史書閱興亡。髙摘屈宋艷﹐濃薰班馬香。李杜泛浩浩﹐韓柳摩蒼蒼。近者四君子﹐與古爭彊梁。願爾一祝後﹐讀書日日忙。一日讀十紙﹐一月讀一箱。朝廷用文治﹐大開官職場。願爾出門去﹐取官如驅羊。」「大明帝宮闕﹐杜曲我池塘。我若是潦倒﹐看汝爭翺翔。總語諸小道﹐此詩不可忘。」《少年行》云「官爲駿馬監﹐職帥羽林兒。兩綬藏不見﹐落花何處期。獵敲白玉鐙﹐怒袖紫金槌。田竇長畱醉﹐蘇辛曲讓岐。豪持出塞節﹐笑別遠山眉。捷報雲臺賀﹐公卿拜壽卮。」七言云「南朝四百八十寺﹐多少樓臺煙雨中。」又云「蕭條市邑如蜂尾﹐早晚干戈識虎皮。」又云「四海一家無一事﹐將軍攜鏡泣霜毛。」又云「九原可作吾誰與﹐師友瑯琊邴曼容。」又云「秋山春雨閒吟處﹐倚徧江南寺寺樓。」又云「杜詩韓筆愁來讀﹐似倩麻姑癢處爬。」又云「商女不知亡國恨﹐隔江猶唱後庭花。」又云「自說江湖不歸事﹐阻風中酒過年年。」又云「公道世間惟白髮﹐貴人頭上不曾饒。」《班竹簟》云「分明知道湘妃泣﹐何忍將身臥淚痕。」又云「無端有寄閒消息﹐背插金釵笑向人。」《宮人冢》云「少年入內教歌舞﹐不識君王到死時。」《別家》云「初歲嬌兒不識爺﹐別爺不拜手吒叉。拊頭一別三千里﹐何日迎門卻到家。」《贈獵射》云「已落雙雕血尙新﹐鳴鞭走馬又翻身。憑君莫射南來雁﹐恐有家書寄遠人。」《河湟》云「元載相公曾借箸﹐憲宗皇帝亦畱神。旋見衣冠就東市﹐忽遺弓劍不西巡。牧羊驅馬𨿽戎服﹐白髮丹心盡漢臣。惟有涼州歌舞曲﹐流傳天下樂閒人。」絕句云「玉子紋楸一路饒﹐最宜檐雨竹蕭蕭。得年七十更萬日﹐與子期於局上銷。」《故洛城》云「錮黨豈能畱漢鼎﹐淸談空解識胡兒。千燒萬戰坤靈死﹐慘慘終年鳥雀悲。」《九日齊山登髙》云「江涵秋影雁初飛﹐與客攜壺上翠微。塵世難逢開口笑﹐菊花須插滿頭歸。但將酩酊酬佳節﹐不用登臨嘆落暉。古往今來只如此﹐牛山何必更沾衣。」又《酬張處士》云「七子論詩誰似公﹐曹劉須在指揮中。薦衡昔日知文舉﹐乞火無人作蒯通。北極樓臺長入夢﹐西江波浪遠吞空。可憐故國三千里﹐虛唱歌辭滿六宮。」《橫江館》云「孫家兄弟晉龍驤﹐馳騁功名業帝王。至竟江山誰是主﹐苔磯空屬釣魚郎。」又云「鏡中絲髮悲來慣﹐衣上塵痕拂漸難。惆悵江湖釣竿手﹐卻遮西日向長安。」又云「四皓有芝輕漢祖﹐張儀無地與懷王。」又云「仙常月明孤影過﹐長門燈暗數聲來。」按牧之門戶貴盛﹐文章獨步一時﹐其詩機鋒湊泊﹐如秋月春山﹐挹之無盡。少時不羈﹐有書記平安之謗。及住廿四橋頭﹐猶有「綠葉成陰子滿枝」之恨﹐若未忘情於色界者。晚節自志其墓﹐臺卿自志﹐與淵明自挽何異﹗非世之怖死懼化者所可及也。頃見考亭﹐稱牧行艸書能不愧於詩﹐有頡頏李杜之目﹐乃知文公亦愛其才。

後村詩話

卷六

卷六

白居易《原上艸》云「野火燒不盡﹐春風吹又生。」《淸明》云「畱餳和冷粥﹐出火煮新茶。」《扇》云「引秋生手裏﹐藏月入懷中。」《太湖石》云「峯駢仙掌出﹐罅坼劍門開。」又云「常恐國史上﹐但記鳳與麟。」又云「昨日延英對﹐今日崖州去。」又云「所恨薄命身﹐嫁遲別日迫。」又云「爲君一日恩﹐誤妾百年身。」又云「我無縮地術﹐君非馭風仙。」又云「行年三十九﹐歲暮日斜時。」《讀靈運詩》﹕「大必籠天海﹐細不遺艸樹。」又云「未得無生心﹐白頭亦爲夭。」又云「戀月夜同宿﹐愛山晴共看。」《江州》云「野水多於地﹐人煙半在船。」又云「老色日上面﹐歡悰時去心。今旣不如昔﹐後當不如今。」又云「欲識往來頻﹐靑蕪成白路。」又云「笑勸狂伶酒﹐閒吟短李詩。」又云「犬吠村胥鬧﹐蟬鳴織婦忙。」又云「成人男作艸﹐事鬼女爲巫。」又云「吏徵魚戶稅﹐人納火田租。」又曰「醉曾衝宰相﹐驕不揖金吾。」又云「散吏閒如客﹐貧州冷似村。」又云「憂方知酒聖﹐貧始覺錢神。」又云「雞鳴一覺睡﹐不博早朝人。」又云「量大嫌甜酒﹐才髙笑小詩。」又云「性靈閒似鶴﹐顏狀古於松。」又云「若不爲松喬﹐卽須作臯夔。」又云「微月初三夜﹐新蟬第一聲。」又云「病聞和藥气﹐渴聽碾茶聲。」又云「小巢織巧婦﹐新葉長慈姑。」又云「玉柄鶴翎扇﹐銀翁雲母漿。」又云「秋風滿衫淚﹐泉下故人多。」又云「佛容爲弟子﹐天許作閒人。」又云「斗閒僧尙鬧﹐較瘦鶴爲肥。」又云「不能畱奼女﹐爭免作衰翁。」又云「婢能尋本艸﹐犬不吠醫人。」又云「同時六學士﹐五相一漁翁。」又云「園葵烹佐飯﹐林葉掃添薪。」又云「有一燕趙士﹐言貌甚奇瑰。日日酒家去﹐脫衣典數杯。問君何落拓﹐云僕生艸萊。地寒命且薄﹐君門乏良媒。亦有同門生﹐先升靑雲梯。貴賤交道絕﹐朱門扣不開。及歸種禾黍﹐三歲旱爲災。入山燒黃白﹐一旦化爲灰。處處去不得﹐卻歸酒中來。」陶詩云「夷齊各一身﹐窮餓未爲難。先生有五男﹐與之同饑寒。」同此意。又云「三年典郡歸﹐所得非金帛。天竺石兩片﹐華亭鶴一隻。還就無塵坊﹐仍求有水宅。豈獨爲身謀﹐安吾鶴與石。」又云「榮名與壯齒﹐相避如朝暮。時命始欲來﹐顏色已先去。」又云「泥壇方合矩﹐鑄鼎圓中規。鑪槖一以動﹐瑞气紅輝輝。二物正訢合﹐厥狀何怪奇。綢繆夫婦體﹐狎獵魚龍姿。」又云「試問池臺主﹐多爲將相官。終身不曾到﹐惟展宅圖看。」又云「昔作少學士﹐圖形入集賢。今爲老居士﹐寫貌寄香山。鶴毳變玄發﹐雞膚換朱顏。前形與後貌﹐相去三十年。」七言云「一叢暗淡將何比﹐淺碧籠裙襯紫巾。」又云「藥圃茶園爲產業﹐野麋林鶴是交遊。」又云「失寵故姬歸院夜﹐沒番老將上樓時。照他幾許人腸斷﹐玉兔銀蟾遠不知。」又云「曾犯龍鱗容不死﹐欲騎鶴背覓長生。」又云「每被老元偸格律﹐苦教短李伏歌行。」又云「猶嫌小戶長先醒﹐不得多時住醉鄕。」又云「洛陽女兒面似花﹐河南大尹頭如雪。」又云「琴書何必求生產﹐與女猶勝與外人。」又云「綺羅二八圍寶榻﹐組練三千夾將壇。」又云「爭得大裘長萬丈﹐與君都蓋洛陽城。」又云「大有髙門鎖空宅﹐主人到老不曾歸。」又云「貧添莊舄吟聲苦﹐病欠韓康藥債多。」又云「柘枝紫袖教丸藥﹐羯鼓蒼頭遣種蔬。」又云「直應人世無風月﹐始是心中忘卻時。」又云「冷落若爲畱客住﹐冰池霜竹雪髯翁。」又云「漢容黃綺爲逋客﹐堯放巢由作外臣。」《哭劉夢得》云「杯酒英雄君與操﹐文章微婉我知丘。賢豪𨿽歿精靈在﹐應共微之地下游。」又﹕「蟭螟殺敵蚊巢上﹐蠻觸交爭蝸角中。應似諸天觀下界﹐一微塵內鬥英雄。」又云「秦磨利刀斬李斯﹐齊燒沸鼎烹酈其。可憐黃綺入商洛﹐閒臥白雲歌紫芝。彼爲葅醢幾上盡﹐此作鸞凰天外飛。去者逍遙來者死﹐乃知禍福非天爲。」又云「禍福茫茫不可期﹐大都早退以先知。當君白首同歸日﹐是我靑山獨往時。顧索素琴應不暇﹐憶牽黃犬定難追。麒麟作脯龍爲醢﹐何似泥中曳尾龜。」《新丰折臂翁》云「新丰老人八十八﹐頭鬢眉須皆似雪。元孫扶向店前行﹐左臂憑肩右臂折。問翁臂折來幾年﹐兼問致折何因緣。翁云貫屬新丰縣﹐生逢聖代無徵戰。慣聽梨園歌管聲﹐不識旗槍與弓箭。無何天寶大徵兵﹐戶有三丁點一丁。點得驅將何處去﹐五月萬里雲南行。聞道雲南有瀘水﹐椒花落時瘴煙起。大軍徒涉水如湯﹐未過十人二三死。村南村北哭聲哀﹐兒別爺娘夫別妻。皆云前後徵蠻者﹐千萬人行無一回。是時翁年二十四﹐兵部牒中有名字。夜深不敢使人知﹐偸將大石錘折臂。張弓簸旗俱不堪﹐從玆始免徵雲南。骨碎筋傷非不苦﹐且圖揀退歸鄕土。此臂折來六十年﹐一肢𨿽廢一身全。至今風雨陰寒夜﹐直到天明痛不眠。痛不眠時終不悔﹐且喜老身今獨在。不然當時瀘水頭﹐身死魂飛骨不收。應作雲南望鄕鬼﹐萬人冢上哭呦呦。老人言﹐君聽取﹐君不聞開元宰相宋開府﹐不賞邊功防黷武。又不聞天寶宰相楊國忠﹐欲求恩幸立邊功。邊功未立生人怨﹐請問新丰折臂翁。」《八駿圖》云「穆王八駿天馬駒﹐後人愛之寫爲圖。日行萬里速如飛﹐穆王獨乘何所之。四荒八極踏欲徧﹐三十二蹄無歇時。屬車軸折追不及﹐黃屋艸生棄若遺。瑤池西赴王母宴﹐七廟經年不親薦。碧臺南與盛姬遊﹐明堂不復朝諸侯。白雲黃竹歌聲動﹐一人荒樂萬人愁。至今此物世稱珍﹐不知房星之精下爲祲。」《賣炭翁》云「賣炭翁﹐伐薪燒炭南山中。滿面塵灰煙火色﹐兩鬢蒼蒼十指黑。賣炭得錢何所營﹐身上衣裳口中食。可憐身上衣正單﹐心憂炭賤願天寒。夜來城外一尺雪﹐曉駕炭車輾冰轍。牛困人饑日已髙﹐市南門外泥中歇。翩翩兩騎來是誰﹐黃衣使者白衫兒。手把文書口稱敕﹐回車叱牛牽向北。一車炭﹐千餘斤﹐宮使驅將惜不得。半匹紅紗一丈綾﹐系向牛頭充炭直。」《官牛》云「官牛官牛駕君車﹐滻水崖邊搬載沙。一石沙﹐幾斤重﹐朝載暮載將何用。載向五門官道西﹐綠槐陰下鋪沙堤。昨來新拜右丞相﹐恐怕泥塗污馬蹄。右丞相﹐馬蹄踏沙𨿽淨潔﹐牛領牽車欲流血。右丞相﹐但能濟人治國調陰陽﹐官牛領穿亦無妨。」《鹽商婦》云「鹽商婦﹐多金帛﹐不事田農與蠶績。南北東西不失家﹐風水爲鄕船作宅。本是揚州小家女﹐嫁得西江大商客。綠鬟富去金釵多﹐皓腕肥來銀釧窄。前呼蒼頭後叱婢﹐問爾因何得如此。婿作鹽商十五年﹐不屬州縣屬天子。每年鹽利入官時﹐少入官家多入私。官家利薄私家厚﹐鹽鐵尙書遠不知。何況江頭魚米賤﹐紅鱠黃橙香稻飯。飽食濃妝倚柂樓﹐兩朵紅肋花欲綻。鹽商婦﹐有幸嫁鹽商﹐終朝美飯食﹐終歲美衣裳。好衣美食有來處﹐亦須慚愧桑弘羊。桑弘羊﹐死已久﹐不獨漢時今亦有。」

元稹《橊花》五言云「委作金鑪焰﹐飄成玉砌瑕。」《憲宗挽歌》云「狼星如要射﹐猶有鼎湖弓。」又云「俊鶻度海食﹐應龍升天行。」又云「漸恐鯨鯤大﹐波濤及九州。」又云「新筍踴犀株﹐落梅翻蝶翅。」又云「箏弦玉指調﹐粉汗紅綃拭。」又云「彩縷碧筠粽﹐香秔白玉團。」又云「佞存眞妾婦﹐諫死是男兒。」又云「叉魚江火合﹐喚客谷神應。」又云「花態繁於綺﹐閨情軟似綿。」又云「勁芟鰲足斷﹐精貫虱心穿。」又云「望夫身化石﹐爲伯首如蓬。」又云「不如元不識﹐俱作路人行。」又云「乘我牂牁馬﹐蒙茸大如羝。」又云「亭亭巧於削﹐一一大如拱。槎枒矛戟合﹐屹仡龍蛇動。風朝竽籟過﹐雨夜鬼神恐。」《蜘蛛》云「縈纏傷竹柏﹐吞噬及虫蛾。爲送佳人喜﹐珠櫳無柰何。」《小兒》云「亂騎殘爆竹﹐爭唾小旋風。罵雨愁妨走﹐呵冰喜旋融。」《估客樂》云「估客無住著﹐有利身卽行。一解市頭語﹐便無鄕裏情。子本頻蕃息﹐貨販日兼並。求珠駕滄海﹐采玉上荊衡。北買黨項馬﹐西擒吐番鷹。越婢脂肉滑﹐奚僮眉眼明。經遊天下徧﹐卻到長安城。先問十常侍﹐次求百公卿。侯家與主第﹐點綴無不精。歸來始安坐﹐富與王者勍。大兒販材木﹐巧識梁棟形。小兒販鹽鹵﹐不入州縣徵。一身偃市利﹐突若截海鯨。」七言云「他時定葬燒缸地﹐賣與人家得酒盛。」又云「初過寒時一百六﹐店捨無煙空樹綠。」又云「四五年前作拾遺﹐諫書不密丞相知。」《夢上天》云「來時畏有他人上﹐截斷龍胡斬鵬翼。」《越州》云「州城回繞拂云堆﹐鑑水稽山滿眼來。四面常時對屏障﹐一家終日在樓臺。星河似向檐前落﹐鼓角驚從地底回。我是玉皇香案吏﹐謫居猶得住蓬萊。」《夫遠徵》云「趙卒四十萬﹐盡爲坑中鬼。趙王未信趙母言﹐猶點新兵更塡死。坑中之鬼妻在營﹐髽麻帶絰鵝雁鳴。送夫之婦又行哭﹐哭聲送死非送行。夫遠行﹐遠行不必戍長城﹐出門便不知死生。」元﹑白皆唐詩大家﹐余觀古作者﹐必以艱深文淺近﹐必以尖新革塵腐。二公獨不然﹐世傳其有賦詠﹐元語多犯白﹐固有偸格律之嘲。白遇賦詠﹐必使老嫗聞而曉解者。兩《長慶集》部帙數倍韓﹑柳﹐其間大篇如《連昌宮辭》《琵琶行》之類﹐不可勝書﹐姑錄其尢警策者於編。元初與仇士良爭驛﹐劾嚴厲苛斂﹐忤時相意﹐賴李絳﹑崔羣論救﹐其詩有「佞存眞妾婦﹐諫死是男兒」之句。初節甚髙﹐及爲學士﹐有上眷中人爭與之交﹐遂黨中人﹐以沮裴度﹐非復昔日微之矣。其卒甫五十三﹐故白哀詩云「因知早貴兼才子﹐不得多時在世間。」白天資近道﹐多稱人之善﹐然「當君白首同歸日﹐是我靑山獨往時」之句﹐不哀彼之冤﹐而幸我之免。文饒不存輩行﹐不分雅俗﹐但欲以浙西觀察臨蘇州刺史﹐道眼觀之﹐只堪一笑。集中數絕﹐余常疑好事者爲之﹐香山未必有此作也。

李賀《感諷》云「合浦無明珠﹐龍洲無木奴。足知造化力﹐不給使君須。越婦未織作﹐吳蠶始蠕蠕。縣官騎馬來﹐獰色虯紫須。懷中一方板﹐板上數行書。不因使君怒﹐焉得詣爾廬。越婦拜縣官﹐桑芽今尙小。會待春日宴﹐絲車方擲掉。越婦通言語﹐小姑具黃粱。縣官踏餐去﹐簿吏復登堂。」又云「都門賈生墓﹐靑蠅久斷絕。寒食搖揚天﹐墳景長肅殺。皇漢十二帝﹐惟帝稱睿哲。一夕信豎兒﹐文明永淪歇。」《秦王飲酒》云「酒酣喝月使倒行。」《沙路曲》云「帝前動笏移南山。」《秋來》云「秋墳鬼唱鮑家詩﹐恨血千年土中碧。」《夢登天》云「黃塵淸水三山下﹐更變千年如走馬。遙望齊州九點煙﹐一泓海水杯中瀉。」《秦宮詩》云「飛窗復道傳觴飲﹐十夜銅盤膩燭黃。」又云「斫桂燒金待曉筵﹐白鹿淸蘇夜半煮。」《美人梳頭歌》云「雙鸞開鏡秋水光﹐解鬟臨鏡立象牀。一編香絲云撒地﹐玉釵落處無聲膩。纖手卻盤老鴉色﹐翠滑寶釵簮不得。」又云「背人不語向何處﹐下階自折櫻桃花。」《雁門太守行》云「黑雲壓城城欲摧﹐甲光向日金鱗開。角聲滿天秋色裏﹐塞上燕脂凝夜紫。半捲紅旗臨易水﹐霜重鼓寒聲不起。報君黃金臺上意﹐提攜玉龍爲君死。」《金銅仙人辭漢歌》云「茂陵劉郎秋風客﹐夜聞馬嘶曉無迹。畫欄桂樹懸秋香﹐三十六宮土花碧。魏宮牽車指千里﹐東關酸風射眸子。空將漢月出宮門﹐憶君淸淚如鉛水。衰蘭送客咸陽道﹐天若有情天亦老。攜盤獨出月荒涼﹐渭城已遠波聲小。」《呂將軍歌》云「呂將軍﹐騎赤兔﹐獨攜大膽出秦關﹐金粟堆邊哭陵樹。北方逆气污靑天﹐劍龍夜叫將軍閒。將軍振袖揮劍鍔﹐玉闕朱城有門閣。榼榼銀龜搖白馬﹐傅粉女郎火旗下。恆山鐵騎請金槍﹐遙聞箙中花箭香。西郊寒篷葉如刺﹐皇天親載養神驥。廏中髙桁排蹇蹄﹐飽食靑芻飲白水。圓蒼低迷蓋張地﹐九州人事皆如此。」《苦篁調嘯引》云「請說軒轅在時事﹐伶倫采竹二十四。伶倫采之自昆丘﹐軒轅詔遣中分作十二。伶倫以之正音律﹐軒轅以之調元气。當時黃帝上天時﹐二十三管咸相隨。惟畱一管人間吹﹐無徳不能得此管﹐此管沈埋虞舜祠。」《箜篌引》云「吳絲蜀桐張髙秋﹐空白凝雲頹不流。江娥啼竹素女愁﹐李憑中國彈箜篌。昆山玉碎鳳凰叫﹐芙蓉泣露香蘭笑。十二門前融冷光﹐二十三絲動紫皇。女媧煉石補天處﹐石破天驚逗秋雨。夢入神山教神嫗﹐老魚跳波瘦蛟舞。吳質不眠倚桂樹﹐露腳斜飛濕寒兔。」長吉歌行﹐新意險語﹐自有蒼生以來所無。樊川云「極騷人墨客之筆力﹐盡古人文章之變態」﹐非長吉不足以當之。《髙軒過》乃其總角時所作﹐若宿構者。然其母曰「是兒欲嘔出心乃已。」知子莫若母﹐豈非苦吟而得者歟﹗《唐雜記》云「賀性傲忽﹐其詩爲母中表投之混中﹐故傳於世者絕少。」悲夫﹗使吾有中表如賀﹐當濯薔薇水薰玉蕤香﹐方敢開卷﹐此中表豈鼻塞不知香臭者歟﹗

戴叔倫《贈李山人唐》云「柳條將白髮﹐相對共垂絲。」《汝南別董校書》云「擾擾倦行役﹐相逢陳蔡間。何爲百年內﹐不見一人閒。對酒惜余景﹐問程愁亂山。秋風萬里至﹐又出穆陵關。」《贈康老人洽》云「一篇飛入九重門﹐樂府喧喧聞至尊。宮中美人皆唱得﹐七貴因云盡相識。不脫敞裘輕錦綺﹐長吟佳句掩笙歌。賢王貴主於我厚﹐駿馬蒼頭如已有。暗將心事隔風塵﹐盡擲年光逐杯酒。靑門幾度見春歸﹐折柳尋花送落暉。」叔倫仕至容管觀察使﹐半山選其詩凡四十七首﹐五七言絕句已入選﹐今摘出集中平淡可玩味者﹐瀏亮切事情者。趙南塘《題天臺戴式之詩稿》云「臺嶺散仙人﹐詩家小叔倫。」式之由此名重﹐有《石屏集》﹐南塘爲選取若干首。

楊巨源《獻聖壽》云「鑪煙添柳重﹐宮漏出花遲。」《老將》云「功成封寵將﹐力盡到貧鄕。」《聖恩洗雪鎭州寄獻裴相公》云「天借春光洗綠林﹐戰塵收盡見花陰。好生本是君王徳﹐忍死何妨壯士心。曾賀截云翻柵遠﹐仍聞斸凍下營深。井陘昨日雙旗入﹐蕭相無言淚濕襟。」此謂田布知魏兵必叛﹐殺身以自明。楊公勇去之節﹐退之一序﹐萬古不朽。內云「國子司業楊公﹐方以能詩訓後進。」按夔以九徳教冑子﹐周以徳行道藝造士﹐未聞以能詩訓後進者。唐人或以一聯擅終身之貴﹐然楊公可敬﹐初不在詩。丞相愛惜﹐不能畱﹔童子釣遊﹐不敢棄﹐可以爲人師矣。世傳楊公苦吟﹐常掉其頭。至老𨿽未嘗吟而掉頭自若﹐所作尢圓熟﹐然其間忠憤悲慨﹐如《聖恩洗雪鎭州獻裴相》之篇﹐可補《唐史》之闕。

皇甫冉《張公洞》五言云「何時種桃核﹐幾度看桑田。」《寄僧》云「一入春山裏﹐千峯不可尋。」《長安路》云「結束趨平樂﹐聯翩抵狹斜。」《溫湯》云「丞相金錢賜﹐平陽玉輦過。魯儒求一謁﹐無路獨如何。」《傷美人》云「專房獨見寵﹐傾國眾皆聞。」《宿嚴維宅送包七》云「歲儲無別墅﹐寒服羨鄰機。」《出塞》云「吹角出塞門﹐前瞻卽胡地。三軍盡回首﹐皆灑望鄕淚。轉念關山長﹐行看風景異。由來徵戍客﹐各負輕生義。」《故齊王贈承天皇帝挽歌》云「禮盛追崇日﹐人知友悌恩。舊居從代邸﹐新壠入文園。鴻寶仙書祕﹐龍旂帝服尊。蒼蒼松裏月﹐萬古此髙原。」《送魏十六還蘇州》云「秋夜深深此送君﹐陰虫切切不堪聞。歸舟明日毗陵道﹐回首姑蘇是白雲。」

皇甫曾《送人往荊州》云「帆影連三峽﹐猿聲近四鄰。」《送李中丞》云「關河三晉路﹐賓從五原人。」七言云「濕薪暖酒煙迷眼﹐鮮竹刻詩露拂衣。」兩皇甫詩﹐昔常略評之﹐補闕詩尢多﹐禦史所作絕少﹐然亦多佳句。

陸龜蒙五言云「汀州歲晚弋﹐籬落露寒舂。」「出戶手先筇﹐見人頭未帽。」七言云「終須揀取幽棲處﹐老檜雙成便作門。」

皮日休《旅捨除夜》云「挑燈猶故歲﹐聽角已新年。」《陪江西裴公遊襄州延慶寺》云「不著前驅驚野鳥﹐惟將後乘載詩人。」《襄州春遊》云「映柳認人多錯誤﹐透花窺鳥最分明。岑年單絞何曾著﹐莫道猖狂似禰衡。」《過云居院玄福上人舊居》云「重到云居獨悄然﹐隔簾窺影尙疑禪。不逢野老來聽法﹐猶見鄰僧爲引泉。龕上已生新石耳﹐壁間空帶舊茶煙。南宗弟子時時到﹐泣把山花奠幾筵。」皮﹑陸皆唐季詩客﹐陸隱於江湖﹐皮咸通八年登第﹐二人素友善﹐倡和尢多。昔之和詩者﹐和意而已﹐惟皮﹑陸必和韻﹐有累至百韻者。皮有《七愛詩》﹐爲房﹑杜﹑李西平﹑盧鴻﹑元魯山﹑李太白﹑白居易七人而作﹐以嵩山處士﹑魯山令次三大臣﹐李翰林﹑白少傅名位不輕﹐列於處士縣令之下﹐其髙致卓識如此。

杜荀鶴《春宮怨》云「風暖鳥聲碎﹐日髙花影重。」《經賈島墓》云「山根三尺墓﹐人口數聯詩。」《弔李翰林》云「誰移耒陽冢﹐來此作吟鄰。」《感遇》云「海枯終見底﹐人死不知心。」《雪》云「江湖不見飛禽影﹐巖谷惟聞折竹聲。擁袍公子莫言冷﹐中有樵夫跣足行。」《哭貝韜》云「交朋來哭我來歌﹐喜傍山家葬薜蘿。四海十年人事變﹐似君埋少不埋多。」《溪興》云「山雨溪風捲釣絲﹐瓦甌蓬底獨斟時。醉來睡著無人喚﹐流下前溪也不知。」《題覺禪和》云「少見修行得似師﹐茅堂佛像亦隨時。禪衣衲後雲藏綫﹐臘火燻來雪印眉。耕地誡侵連冢土﹐伐薪教護帶巢枝。有時問著經中事﹐卻道山僧總不知。」荀鶴詩在羅隱﹑方幹之下﹐半山選唐詩只取四首﹐其五言最多﹐然失之容易﹐七言差勝。

李涉《山中無柰何》云「無柰落葉何﹐紛紛滿衰艸。疾來無气力﹐擁戶不能掃。欲訪云外人﹐都迷上山道。」又﹕「無柰澗水何﹐喧喧夜鳴石。疏林透斜月﹐散亂金光滴。欲訪澗底人﹐路窮澗水碧。」又﹕「無柰牧童何﹐牧牛喫我竹。隔林呼不應﹐叫笑如生鹿。欲報田舍翁﹐更深不歸屋。」《遊鶴林寺》云「野寺尋春花已遲﹐背巖惟有兩三枝。平明攜酒猶堪醉﹐爲報春風且莫吹。」涉詩見於半山詩選者三十餘首﹐其絕句已別選﹐古體三篇﹐《鶴林》一絕﹐皆有意味﹐存之以備一家。

顧非熊《送朴處士歸新羅》云「少年離本國﹐今去已成翁。客夢孤舟裏﹐鄕山積水東。鰲沈崩巨岸﹐龍鬥出遙空。學得中朝語﹐將歸誰與同。」非熊﹐況之愛子。況哭子詩云「老人喪愛子﹐日暮泣成血。老人年七十﹐不作多時別。」非熊亦有詩名﹐今存者僅百餘篇﹐必多散佚。

朱慶余《上江州李使君》云「得在朝廷少﹐還因諫諍多。」《杭州送蕭校書》云「別君猶有淚﹐學道漫經年。」《上張水部》云「洞房昨夜停紅燭﹐待曉堂前拜舅姑。妝罷低聲問夫婿﹐畫眉深淺入時無。」慶余絕句﹐爲籍所稱﹐然他作皆不如此。

韓翃《寄武陵李少府》云「楚歌催晚醉﹐蠻語入新詩。」翃《寒食》絕句﹐爲徳宗嘉獎﹐擢知制誥。有與翃同名者﹐時相審之﹐禦批云「『日暮漢宮傳蠟燭﹐輕煙散入五侯家』﹐以此韓翃。」唐人尢重徳宗詩﹐有「聞說徳宗曾到此﹐吟詩不見倚闌干」之句。又云「曾唱貞元供奉曲」﹐又嘲宋濟爲惡詩。唐諸帝中﹐當以帝詩爲第一﹐意翃所作皆善。今集中警句可摘出者殊寂寥簡短﹐恐有散佚者。

嚴維《酬劉員外》云「柳塘春水慢﹐花塢夕陽遲。」維嘗與皇甫冉﹑劉長卿唱和﹐然前輩惟稱其「柳塘﹑花塢」一聯。

曹松《送方幹》云「汲水疑山動﹐揚帆覺岸行。」《商山野叟》云「木弓未得長離手﹐猶與官家射麝香。」《南海旅次》云「南國正當無雁處﹐故園誰道有書來。」松詩半山選十四篇﹐摘三聯於此。

劉希夷《代白頭翁》云「年年歲歲花相似﹐歲歲年年人不同。」又云「此翁白頭眞可憐﹐伊昔紅顏美少年。」希夷詩𨿽則天時人﹐然格律漸有天寶以後之風矣。

盧象《雜詩》云「家居五原上﹐徵戰是平生。獨負山西勇﹐誰當塞上名。死生遼海戰﹐雨雪薊門行。諸將封侯盡﹐論功獨不成。」象詩入半山選者十首﹐姑摘出其一。

鮑溶五言云「豈惟親賓散﹐鳥鼠移巢窠。」又云「楚老幾代人﹐種田煬帝宮。零落池臺勢﹐髙低禾黍中。」又云「雪壯冰亦堅﹐凍澗如平地。幽人毛褐暖﹐笑就糟牀醉。喚人空谷應﹐開火寒猿至。拾薪煮新栗﹐看鼎古書字。忽憶南澗僧﹐衣巾多雲气。露腳尋逸人﹐咨量意中事。」又云「北風送微寒﹐行旅動遠程。憂人席不暖﹐殘月馬上明。飄飄歧路間﹐長見月初生。重嶂曉色淺﹐疏猿寒啼淸。感此長嘆息﹐百年何所營。」《駙馬宅》云「閒遣靑琴飛小雪﹐自看碧玉破甘瓜。」又云「襄陽太守沈碑意﹐身後身前幾年事。湘江千歲未爲陵﹐水底魚龍應識字。」

鮑防《雜感》云「漢家海內承平久﹐萬國戎王皆稽首。天馬常銜苜蓿花﹐胡人特獻葡萄酒。五月荔枝初破顏﹐朝離象郡夕函關。雁飛不到桂陽嶺﹐馬走皆從林邑山。甘泉禦果垂仙閣﹐日暮無人花自落。遠物皆重近皆輕﹐雞𨿽有徳不如鶴。」館閣諸書經南丰序引者﹐皆爲不刊之言。鮑溶詩「淸約謹嚴﹐違理者少」之評﹐惟深於詩者知之﹐世謂子固不能詩﹐謬矣﹗同時有鮑防者﹐亦有詩名﹐《唐文粹》載二鮑詩﹐防稍開拓﹐今錄其《雜感》篇於此。

司空圖《山中》云「川明虹照雨﹐樹密鳥衝人。」又云「坡暖冬生筍﹐松涼夏健人。」又云「夜短猿悲減﹐風和鵲喜虛。」又云「孤螢出荒池﹐落葉穿破屋。」《雜言》云「烏飛飛﹐兔蹶蹶﹐朝來暮去催時節。女媧只解補靑天﹐不解煎膠黏日月。」唐自朱三跋扈以來﹐黠者陰贊問鼎之謀﹐悖者明獻攺物之說﹐奉璽六臣皆喬木世臣子孫。於時間關亂世﹐挺然自立﹐不踐二姓之庭﹐惟司空表聖﹑韓致光二士而已。致光大節爲《香奩》所累﹐不若表聖賦詠多雅人莊士之言。舊有其集﹐曾摘數聯﹐余不能悉記。

項斯《送華陰隱者》云「世人空識面﹐弟子莫知年。」《欲別》云「歸期無歲月﹐客路有風濤。」《隱者》云「養龍於淺水﹐寄鶴在髙枝。」《寄坐夏僧》云「多因束帶熱﹐更憶剃頭涼。」《贈道者》云「自說身輕健﹐今年數夢飛。」《哭南流人》云「官庫空收劍﹐蠻僧共起墳。知名人尙少﹐誰爲錄遺文。」《日東病僧》云「雲水絕歸路﹐來時風送船。不言身後事﹐猶坐病中禪。深壁藏燈影﹐疏窗出艾煙。已無香土信﹐起塔寺門前。」《舊宮人》七言云「自出先皇玉殿中﹐衣裳不更染深紅。宮釵折盡垂空鬢﹐內扇穿多減半風。桃熟亦曾君手賜﹐酒闌猶候妾歌終。如今還寄城邊住﹐禦水東流意不通。」斯詩在方幹﹑秦系之間﹐少而工。

儲光羲《野田黃雀》云「嘖嘖野田雀﹐不知軀體微。窮老一頹捨﹐棗多桑樹稀。無棗猶可食﹐無桑何以衣。蕭條空蒼暮﹐相引時來歸。邪路豈不捷﹐渚田豈不肥。水長路且夐﹐惻惻與心違。」《戲馬臺》云「泗水南流桐柏川﹐沂山北走瑯琊縣。滄海沈沈晨霧開﹐彭城烈烈秋風來。」

崔國輔《對酒吟》云「行行日將夕﹐荒村古冢無人迹。蒙籠荊棘一鳥飛﹐屢唱提壺沽酒喫。古人不逢酒不足﹐遺恨精靈傳此曲。寄言世上諸少年﹐平生且盡杯中醁。」

楊衡《哭李象》云「黃雞白犬不將來﹐寂寞空餘葬時路。艸死花開年復年﹐後人知是何人墓。」

李端《贈康洽》云「同時獻賦人皆盡﹐共壁題詩君獨在。」

於武陵《過侯王故第》云「不知彈鋏客﹐何處感新恩。」

劉商《醉後口號》云「春艸秋風老此身﹐一瓢長醉任家貧。醉來還愛浮萍艸﹐漂寄官河不屬人。」

羊士諤《酬蕭使君出妓夜宴》云「玉顏紅燭忽驚春﹐微步淩波拂暗塵。自是當歌斂眉黛﹐不應惆悵爲行人。」余選晚唐數家詩旣盡﹐又雜取儲光羲﹑崔國輔﹑楊衡﹑李端﹑於武陵﹑劉商﹑羊士諤七人一聯半句﹐以附益之﹐此七人非晚唐體。

右前﹑後﹑續﹑新四集詩話共十四卷。前﹑後集各二卷﹐六十歲至七十歲間所作。續集四卷﹐乃公告老歸後所作﹐時近八十。新集凡六卷﹐專采唐詩之新警者。

咸淳戊辰五月夏間也﹐時年已八十二矣﹗

