《二南密旨》舊題唐賈島撰

○論六義

歌事曰風。布義曰賦。取類曰比。感物曰興。正事曰雅。善徳曰頌。

風論一。風者﹐風也。卽興體定句﹐須有感。外意隨篇目白彰﹐內意隨入諷刺。歌羣臣風化之事。

賦論二。賦者﹐敷也﹐布也。指事而陳﹐顯善惡之殊態。外則敷本題之正休﹐內則布諷誦之玄情。

比論三。比者﹐類也﹐妍媸相類﹑相顯之理。或君臣氏佞﹐則物象比而刺之﹔或君臣賢明﹐亦取物比而象之。

興論四。與者﹐情也﹐謂外感於物﹐內動於情﹐情不可遏﹐故曰興。感君臣之徳政廢興而形於言。

雅論五。雅者﹐正也﹐謂歌諷刺之言﹐而正君臣之道。法制號令﹐生民悅之﹐去其苛政。

頌論六。頌者﹐美也﹐美君臣之徳化。

○論風之所以

君之徳﹐風化被於四方﹐玆乃正風也。或否塞賢路﹐下民無告﹐卽正風變矣。

○論風雙之所由

騷者﹐愁也﹐始乎屈原。爲君昏暗時﹐龍乎讒佞之臣。含忠抱素﹐進於逆耳之諫﹐君暗不納﹐放之汀南﹐遂爲《離騷經》。以香艸比君子﹐以美人諭其君﹐乃變風而入其騷刺之旨﹐正其風而歸於化也。

○論二雅大小正旨

四方之風﹐一人之徳。民無門以頌﹐故謂之大雅。諸候之政﹐匡救善惡﹐退而歌之﹐謂之小雅。大雅﹐如盧綸《興善事後池》詩﹕「好風能自至﹐明月不須期。」

○論變大小雅

大小雅變者﹐謂君不君﹐臣不臣﹐上行酷政﹐下進阿諛﹐詩人則變雅而諷刺之。言變者﹐卽爲景象移動比之。如《詩》云「綠衣黃裳。」此乃變小雅之體也。

○論南北二宗例古今正體

宗者﹐總也。言宗則始南北二宗也。南宗一句含理﹐北宗二句顯意。南宗例﹐如《毛詩》云「林有朴﹐野有死鹿。」卽今人爲對﹐字字的確﹐上下各司其意。如鮑照《白頭吟》「申黜褒女進﹐班去趙姬。」如錢起詩﹕「竹憐新雨後﹐山愛夕陽時。」此皆宗南宗本也。北宗例﹐如《毛詩》云「我心匪石﹐不可轉也。」此體今人宗爲十字句﹐對或不對。如左太衝詩﹕「吾希段幹木﹐偃息藩魏君。」如盧綸詩﹕「誰知樵子徑﹐得到葛洪家。」此皆宗北宗之體也。詩人須宗於宗﹐或一聊合於宗﹐卽終篇之意皆然。

○論立格淵奧

一曰情。二曰意。三曰事。

情格一。耿介曰情。外感於中而形於言﹐動天地﹐感鬼神﹐無出於情。三格中情最切也。如謝靈運詩﹕「池塘生春艸﹐園柳變鳴禽。」如錢起詩﹕「帶竹飛泉冷﹐穿花片月深。」此皆情也。如此之用﹐與日月爭衡也。

意格二。取詩中之意不形於物象。如古詩云「行行重行行﹐與君生別離。」如書公《賦巴山夜猿送客》﹕「何年有此路﹐幾客共沾襟。」

事格三。須興懷屬思﹐有所冥合。若將古事比今事﹐無冥合之意﹐何益於詩教。如謝靈運詩﹕「偶興張邴合﹐久欲歸東山。」如陵士衡《齊謳行》﹕「鄙哉牛山歡﹐未及至人情。」如古詩云「懶向碧雲客﹐獨吟黃鶴詩。」以上三格﹐可謂握造化手也。

○論古今道理一貫

小手皆言《毛詩》及《文選》諸公之作是古道﹐與今不同﹐此不可與言也。詩教今古之道皆然。

○論題目所由

題者﹐詩家之主也﹔目者﹐名目也。如人之眼目﹐眼目俱明﹐則全其人中之相﹐足可坐窺於萬象。

○論篇目正理用

夢遊仙﹐刺君臣道阻也。

水邊﹐趨進道阻也。

白吟﹐忠臣遭佞﹐中路離散也。

夜坐﹐賢人待時也。貧居﹐君子守志也。

看水﹐羣佞當路也。

落花﹐國中正風隳壞也。

對雪﹐君酷虐也。

晚望﹐賢人失時也。送人﹐用明暗進退之理也。早春﹑中春﹐正風明盛也。

春晚﹐正風將壞之兆也。

夏日﹐君暴也。

夏殘﹐酷虐將消也。

秋日﹐變爲明時﹐正爲暗亂也。

殘秋﹐君加昏亂之兆也。

冬﹐亦是暴虐也。

殘冬﹐酷虐欲消﹐向明之兆也。

登髙野步﹐賢人觀國之光之兆也。

遊寺院﹐賢人趨進﹐否泰之兆也。

題寺院﹐書國之善惡也。

春秋書懷﹐賢人時明君暗﹐書進退之兆也。

題百花﹐或頌賢人在位之徳﹐或刺小人在位淫亂也。

牡丹﹐君子時會也。

鷓鴣﹐刺小人得志也。

觀棋﹐賢人用籌策勝敗之道也。

風雷﹐君子感威令也。

野燒﹐兵革昏亂也。

贈隱者﹐君子避世也。

已上四十七門﹐略舉大綱也。

○論物象是詩家之作用

造化之中﹐一物一象﹐皆察而用之﹐比君臣之化。君臣之化﹐天地同機﹐比而用之﹐得不宜乎。

○論引古證用物象

四時物象節候者﹐詩家之血脈也。比諷君臣之化深。《毛詩》曰「殷其雷﹐在南山之陽。」雷﹐比教令也。「他山之石﹐可以攻玉。」此賢人他適之比也。陶潛《詠貧士詩》﹕「萬族各有托﹐孤云獨無依。」以孤云比貧士也。以上例多﹐不能廣引﹐作者可三隅反也。

○論總例物象

天地﹑日月﹑夫婦君臣也﹐明暗以體判用。鐘聲﹐國中用武﹐變此正聲也。石磬﹐賢人聲價變﹐忠臣欲死矣。琴瑟﹐賢人志气也﹐又比廉能聲價也。九衢﹑道路﹐此諭皇道也。笙簫﹑管笛﹐男女思時會﹐變國正聲也。同志﹑知己﹑故人﹑鄕友﹑友人﹐皆比賢人﹐亦比君臣也。

舟楫﹑橋梁﹐比上宰﹐又比攜進之人﹐亦皇道通達也。

馨香﹐此諭君子佳譽也。

蘭蕙﹐此諭有徳才藝之士也。

金玉﹑珍珠﹑寶玉﹑玫瑰﹐此諭仁義光華也。

飄風﹑苦雨﹑霜雹﹑波濤﹐此比國令﹐又比佞臣也。

水深﹑石磴﹑石逕﹑怪石﹐比諭小人當路也。

幽石﹑好石﹐此諭君子之志也。

巖嶺﹑崗樹﹑巢木﹑孤峯﹑髙峯﹐此諭賢臣位也。

山影﹑山色﹑山光﹐此諭君子之徳也。

亂峯﹑亂�﹑寒�﹑翳�﹑碧�﹐此諭佞臣得志也。

黃�﹑黃霧﹐此諭兵革也。

白�﹑孤�﹑孤煙﹐此諭賢人也。

澗�﹑谷�﹐此諭賢人在野也。

�影﹑�色﹑�气﹐此諭賢人才藝也。

煙浪﹑野燒﹑重霧﹐此諭兵革也。

江湖﹐此諭國也﹐淸澄爲明﹐混濁爲暗也。

荊棘﹐蜂蝶﹐此諭小人也。

池井﹑寺院﹑宮觀﹐此乃諭國位也。

樓臺﹑殿閣﹐此諭君臣名位﹐消息而用之也。

紅塵﹑驚埃﹑塵世﹐此諭兵革亂世也。

故鄕﹑故園﹑家山﹑鄕關﹐此蘇廊廟也。

松竹﹑檜柏﹐此賢人志義也。

松聲﹑竹韻﹐此諭賢人聲償也。

松陰﹑竹陰﹐此諭賢人徳蔭也。

巖松﹑溪竹﹐此諭賢人在野也。

鷺﹑鶴﹑鸞﹑雞﹐此諭君子也。

百艸﹑苔﹑莎﹐此諭百姓眾多也。

百鳥﹐取貴賤﹐比君子﹑小人也。

鴛鴻﹐比朝列也。

泉聲﹑溪聲﹐此賢人淸髙之舉也。

他山﹑他林﹑鄕國﹐比外國也。

筆硯﹑竹竿﹑桂楫﹑槳﹑棹﹑櫓﹐比君子籌策也。

黃葉﹑落葉﹑敗葉﹐比小人也。

燈﹑孤燈﹐比賢人在亂﹐而其道明也。

積陰﹑凍雪﹐比陰謀事起也。

片�﹑晴靄﹑殘霧﹑殘霞﹑��﹐此比佞臣也。

木落﹐比君子道淸也。

竹杖﹑藜杖﹐比賢人籌策也。

猿吟﹐比君子失志也。

○論總顯大意

大意﹐謂一篇之意。如皇甫冉送人詩﹕「淮海風濤起﹐江關幽思長。」此一聯見國中兵革﹑威令並起。「同悲鵲透樹﹐獨作脂隨陽。」此見賢臣共悲忠臣﹐君恩不及。「山晚云和雪﹐門寒月照霜。」此見恩及小人。「由來濯纓處﹐漁父愛瀟湘。」此見賢人見幾而退。李嘉《和苗員外雨夜伴直》﹕「宿雨南宮夜﹐仙郎伴直時。」此見亂世臣節也。「漏長丹鳳闕﹐秋冷白雲司。」此見君臣亂暗之甚。「螢影侵階亂﹐鴻聲出塞遲。」此見小人道長﹐侵君子之位。「蕭條吏人散﹐小謝有新詩。」此見佞臣已退﹐賢人進逆耳之言。李端詩﹕「盤云雙鶴下﹐隔水一蟬嗚。」此賢人趨進兆也。下一句郎韋金部在他國﹐孤進失期﹐乃招之也。「古道黃花發﹐靑蒸赤燒生。」此見他國君子道消﹐正風移敗﹐兵革並起。「茂陵𨿽有病﹐猶得伴君行。」此見前國賢人﹐𨿽未遂大志﹐尢喜無兵革。以上三篇﹐略而列之﹐用顯大意。

○論裁體升降

詩體若人之有身﹐人生世間﹐稟一元相而成體﹐中間或風姿峭拔﹐蓋人倫之難。體以象顯。顏延年詩﹕「庭昏見野陰﹐山明望松雪。」鮑明遠詩﹕「騰沙郁黃霧﹐飛浪揚白鷗。」此以象見體也。以上一十五門﹐不可妄傳。

