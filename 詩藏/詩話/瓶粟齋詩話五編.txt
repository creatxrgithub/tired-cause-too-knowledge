

●五編上卷

《詩人玉屑》一書﹐亦詩話類也﹐言詩者皆知之。書爲南宋魏慶之著。慶之字醇甫﹐號菊莊﹐閩建陽人。首有淳佑甲辰玉林黃顯﹝叔陽﹞序﹐略言「自《三百篇》《騷》《選》而下及宋諸公之詩﹐名勝之所品題﹐有補於詩道者﹐盡錄之」﹐又言「醇甫有才而不屑科第」。序中引合學遊公受齋先生云云﹐按受齋﹐建寧遊九功也﹐九言弟﹔九言字默齋﹐《宋史》皆無傳。淳佑﹐理宗年號。顯亦閩人﹐玉林其號也﹐又號花庵詞客。早棄科第﹐以詩受知九功﹐時以泉石淸士目之﹐有《花庵詞選》俱見《福建通誌》。「顯」乃升字篆文﹐語詳《四庫提要﹟詞曲類﹟散花庵詞》條下。書凡二十二卷﹐楷字精刻﹐實爲明覆宋本出﹐故於宋朝諱皆空一格。每捲列「明胡文煥徳父校字」一行。文煥﹐錢塘人﹐善琴。書之編制﹐先標大字爲綱要﹐次條列其目。卷一曰《詩辧》﹐首取滄浪禪諭﹐謂「漢魏﹑盛唐爲第一義﹐臨濟下也﹔大歷之詩落第二義﹐曹洞下也﹔晚唐則聲聞﹑辟支果也」。其說空洞玄奧﹐爲說詩者之魔障。五﹑六兩卷曰《風騷句法》﹐乃巧立「嫦娥奔月」﹑「公明布卦一洛神淩波」﹑「掛印還鄕。諸名目至百數十之多﹐直類優人劇單﹐閱之如墜五里霧中﹐尢堪發笑。惟八﹑九卷所采諸家詩說尙多可從﹐序云」有補詩道。者﹐僅此耳。十三卷考證亦贍博。十五卷以下﹐則爲兩漢﹑六朝﹑唐﹑宋諸家詩矣。末捲附釋道﹑閨秀﹑仙靈之作﹐而殿以詩餘。其所論列﹐大都摭拾諸家詩話中語﹐支離煩碎而已﹐則無所發明﹐所謂「得璣羽而失鵬鯨」者也。然山林隱逸﹑畸人貞士賴此見者不少﹐此可取耳。

余《詩話﹟四編上卷》錄袁君安圃詩﹐略及其先世明嘉靖間吳中袁氏有「六俊」之譽﹐而志山先生諱裘﹐行居六﹐遣有手書詩稿眞迹。頃承袁君以影印本見示﹐凡古﹑今體詩二百餘篇﹐蓋其晚年手自選存者。王西莊跋謂其「詞秀調雅」。余謂其五言律髙淡閒遠﹐功力尢深﹐故其所錄獨多。《再送子行兼懷穀虛兄》云「抗手與君別﹐問君何日還。壯遊瞻魏闕﹐明發動吳關。杯酒花前雨﹐片帆江上山。官衙春畫永﹐休沐想淸閒。」《登靜海寺玩咸亭》云「與客遇蘭若﹐逢僧開艸亭。洞陰風瑟瑟﹐苔潤畫冥冥。淮水寒流碧﹐江山暮嶺靑。偶來消俗慮﹐聊爾聽談經。」《辛亥臘八日過寶華山中﹐見梅花爛開﹐折贈沈白浮﹐兼賦短律》云「寒日依巖曲﹐梅開訝早春。因之懷驛使﹐聊以贈山人。閉合成詩易﹐巡檐索笑頻。知君吟榻上﹐淸夜落香塵。」《過淸涼寺東江亭》云「夾道圍蒼柏﹐平橋俯細湍。竹光侵坐濕﹐江气入亭寒。雨霽奇峯出﹐云深法磬殘。斷碑苔蘚積﹐讀罷一憑欄。」瞳園謂「詩有通體佳﹐而不以一聯一句見長」者﹐此類是也。偶句如「竹密鳥窺院﹐虛山近人」﹑「木奴庭下橘﹐艸聖壁間書」﹑「掃榻云移近﹐開簾月上初」﹑「小宴不妨淹秉燭﹐暮年相見勸加餐」﹑「人日已過梅徑白﹐客星常聚艸堂淸」﹐多可書作楹帖子。先生書法鍾王﹐此稿眞行相間﹐彌爲可愛。明末有諱於令者﹐字藥庵﹐爲四俊臥雪先生褒曾孫﹐安圃從十世祖也﹐官荊州守﹐以《西樓記》《玉簪記》《金鎖記》等傳奇著名。安圃出三俊穀虛先生衮後﹐少時亦善音律﹐爨弄昆曲﹐爲古婁兪宗海粟廬﹑吳中吳梅﹝瞿安﹞弟子。

余《詩話﹟初編》﹐偶與名山翁討論詩有所謂「轆輻體」﹑「葫蘆格」者﹐引誠齋詩爲例。而不謂吳樵翁竟徧檢《誠齋集》﹐抄其詩題見示﹐謂「有前三同韻末押通韻者﹐如葫蘆倒懸﹔又有前後韻同而中一異者﹐如葫蘆之腰﹐殆皆『葫蘆格』之變。可見律詩在宋已起變化」云云。余不欲沒其耄學苦心﹐且爲好學「誠齋體」者便於檢查﹐爲抄存其目﹕《城上野步》﹝卷十一﹞﹐《中秋病中不飲》《重九日雨仍菊花未開》﹝皆十四﹐﹞《奇題劉凝之墳山壯節亭》﹝二十三﹐﹞《碧落堂暮景》《明發生米市西林寺》《小憩土坊鎭新店》﹝皆二十五﹞﹐《送顏幾聖龍學尙書出守泉州》二十六﹐《與長孺共讀東坡詩》《嘲淮風》《過淮陰縣題韓信廟》《過甓社諸湖》﹝皆二十七﹞﹐《題龜山塔》﹝二十九﹞﹐《過若山坊》﹝三十三﹞﹐《詠績溪道中牡丹》﹝三十四﹞﹐《自金陵得郡西歸舟中望九華山》﹝三十五﹞﹐《萬花川谷海棠盛開》《四月二十八日祠祿秩滿喜罷》﹝三十七﹞﹐《雪後奇謝濟翁材翁聯騎來訪》﹝三十八﹞﹐《夏日小飲分題得菱》《九日招子上子西嘗新酒》﹝皆四十一﹞﹐《再入城宿張氏莊早起》《寄張功父姜堯章》《雨霽看東園桃李行溪上》﹝皆四十二﹞﹐以上題有轆鱸進退格字者。《丙戌上元後和昌英叔李花》《又和聞蛙》《賀澹庵先生胡侍郎新居落成》《和昌英主薄叔求潘墨》﹝皆卷三﹞﹐《袁州路遇雨》﹝卷四﹞﹐《換鄭恭老少卿》《和慶長懷麻陽叔》﹝皆卷五﹞﹐《羅元通挽詩》《羅價卿母李氏挽詩》﹝皆卷六﹞﹐《題呂子明國諭退庵梔子花》﹝卷七﹞﹐《雪晴》﹝十一﹞﹐《早炊楊家塘》﹝十三﹞﹐《克信弟坐上賦梅花》﹝十四﹞﹐《社日南康道中》《三月一日過摩捨那灘阻雨》《晨炊光口砦》﹝皆十五﹞﹐《風雨》﹝十六﹞﹐《督諸軍求盜梅州宿曹溪》《野炊白沙沙上》﹝皆十七﹞﹐《招陳益之李兼濟二主管小酌》《酴醵》《跋姜春坊梅花詩集》﹝皆二十﹞﹐《歸途觀劉寺新疊石山》《李仁甫侍講閻學挽詩》﹝皆二十二﹞﹐《謝張功父送牡丹》《側溪解纜》﹝皆二十四﹞﹐《初夏玉井亭晚立》﹝二十五﹞﹐《待家釀未至且買姜店村酒》《題十里塘夜景》《船過硯石步》﹝皆二十六﹞﹐《蘭花五言》﹝二十五﹞﹐《柳絮》﹝三十一﹞﹐《山村》《入建平界》﹝皆三十二﹞﹐《題王亞夫檢正峴湖堂》﹝三十三﹞﹐《風花》《新路店道中》《過主嶺》《過胡貉坑》《宿黃土寵五更聞子規》﹝皆三十四﹞﹐《午憩馬家店》《獵橋》《午憩坐睡》《送丘宗卿帥蜀》《舟至湖心望豫章西山》《阻風鄕口一日詰朝船進雨作》《過池陽舟中望九華山》﹝皆三十五﹞﹐《喜雨》《雨後子文伯莊二弟相訪同遊東園》《夏夜誠齋望月》﹝皆三十六﹞﹐《題子文弟南溪奇觀》《朱伯勤同子文弟幼楚侄來訪書事》﹝皆三十七﹞﹐《賀張功父寺丞新長鳳雛》《臘前月季》﹝皆三十八﹞﹔《謝淮東漕虞壽老實文察院寄詩》﹝三十九﹞﹐《同劉季遊登天柱岡》《夜飲》《送族弟子西赴省》﹝皆四十﹞﹐《瑞慶節日同王式之詣雲際寺滿散》﹝四十一﹞﹐《贈臨川嚴泰伯秀才》《病起攬鏡》﹝皆四十二﹞﹐以上題無轆鱸進退字而格同者。又卷二十六《過金臺望橫山塔》「東東冬冬」﹐卷三十四《安樂廟頭》「元元寒寒」﹐此卽雙出雙入格矣。又猥以數疑端見質﹐云「誠齋《跋符發所錄上蔡語》云﹕『符君天秀擢炎方﹐繭足擔簦學北方。』﹝卷三十﹞。《積雨小止暫到東園雨作急歸》云﹕『咫尺東園十里遙﹐欣逢小霽略逍遙。』﹝卷三十七﹞。韻皆連押。」余謂字同而義異﹐古人不避。《詩人玉屑》已歷舉之﹐惟皆古風。「炎方」﹑「北方」﹐義同而勢順﹐故趁筆。《公無渡河》《垓下歌》兩句皆「河」﹑「何」韻是也﹐所引杜詩「前年渝州殺刺史﹐今年開州殺刺史」例同﹐又「顧泰」﹑「瞻岱」。「詩集中『郎如靑銅鏡﹐妾似夫蓉花。將花持鏡照﹐知鏡喜新花』﹐韻全首不易﹐似創。」余曰「唐人送兄詩﹕『別路云初起﹐離亭葉正飛。所嗟人異雁﹐不作一行飛。』有先例矣﹐非創也。」余腹笥空虛﹐原不值一叩﹐樵翁得毋嗤我爲彊解乎﹖

又云「杜詩﹕『恰似春風相欺得。』引陸遊詩話﹕『白樂天」爲問長安月﹐如何不相離「﹐樂天用」相「字多作思必切﹐讀入聲﹐似本杜句。」余謂詩之音調﹐本如詞曲之入律譜﹐或平或仄﹐求其葉宮商而已。「相」在此處自當讀仄﹐謂「相」有平仄二音﹐非也。唐詩「紅闌三百九十橋」﹑「南朝四百八十寺」﹐「十」字不能不讀平﹐與此同例。唐人律句多第三﹑第五字。而元遺山頗多第六字﹐如「鄰村爛漫雞黍約」﹑「春波淡淡沙鳥沒」﹐「黍」字﹑「鳥」字原無平聲﹐然欲求其聲之揚﹐亦不妨讀平。

歸人描寫到家情景﹐隨園云「錢塘到家近﹐心急路轉遙。。郭頻伽云﹕」約略近家心轉急。「近人祥符周季貺星貽亦云﹕」近家心轉急。「皆不如我家銳卿公樹鋒」家近覺舟遲「五字﹐爲簡明而不費力也。

詩太刻畫﹐非纖巧卽費力。梅村云﹕」江遠去帆如不動。「不及唐王灣之」風正一帆懸「﹔張子野」云破月來花弄影「﹐不及韋應物之」流云吐華月「﹔唐詩﹕」山僧不解數甲子﹐一葉落知天下秋。「不及陶詩之」𨿽無紀歷志﹐四時自成歲「﹔秦伯未」一春多雨虛佳日「﹐不及嘉興李賓日之」一雨盡春聲「。賓日名寅熙﹐見頻伽《詩話》。

余前評江翊云先生詩妙造自然﹐頗近其鄕人林古度。林詩《入白門》云﹕」依舊客情無別緒﹐逢人都問武夷山。「《潯陽送正汝》云﹕」明月中秋九江水﹐愁人無暇作鄕書。「然漁洋《居易錄》言其詩集皆爲鍾譚所丹黃﹐乃爲刪其甲子後詩﹐殆盡以其濡染楚派也。《詩話》又載其《芳艸詩》﹐云﹕」春風催百卉﹐艸色相侵。到處沒馬足﹐有時驚客心。遙連空漢上﹐遠漾碧波潯。獨有明妃冢﹐靑靑恨至今。「此詩機軸﹐全效樂天」離離原上艸「一首﹐不知漁洋何以取此﹖

樂天云﹕」天下無正色﹐悅目卽爲姝。「荊公亦云﹕」文章如女色﹐好惡只系於人。「﹝《詩人玉屑》卷十九﹞

武進莊通伯﹐以余《詩話》尙無國外人詩﹐因以朝鮮申紫霞詩集見示。申氏名緯﹐字漢叟﹐紫霞其晚號也﹐平山人﹐世爲漢京貴族。詩初曰《警修堂集》﹐後經其國人花開金滄江﹝澤榮﹞選印時易之。首有金《序》及金撰《年譜》﹐中謂﹕」我東之詩﹐以髙麗李益齋爲宗﹐益齋之詩﹐爲朝鮮三千年第一大家。而本朝宣仁之間﹐作者有李紫峯﹑車五山﹑許夫人﹑權石洲﹑金淸陰﹑鄭東溟諸家﹐大抵皆主丰雄髙厚之趣。英廟以下﹐風气一變﹐如李惠寰﹑錦帶父子﹑柳冷齋﹑朴楚亭﹑李姜山之倫﹐或主奇詭﹐或主尖新﹐其一代升降之迹﹐方之於古﹐猶盛﹑晚唐焉。紫霞生英祖晚季﹐直接姜山諸家之踵﹐初學盛唐﹐後攺學東坡﹐時出入於王摩詰﹑陸務觀之間﹐爲我韓五百年第一大家云。「述本國詩人及源流派別如數家珍。朝鮮﹐古箕子封國﹐漢時爲三韓﹐故又稱韓國。漢末有扶餘人髙氏據其地﹐因攺國名曰髙麗。五代時﹐國王爲王氏。明初﹐李成桂篡之﹐仍日朝鮮﹐傳至今世﹐爲中國外藩。序中或曰」朝鮮「﹐或曰」髙麗「﹐蓋以時代言之﹔曰」本朝「﹐指李氏也。紫霞詩溫潤縝密﹐故爲海外之雄。如《廣巖路傍小憩賞花作》云﹕誰家量笏園﹐覆茅如笠捨。紡車響隔﹐客至無人迓。門臨車馬道﹐庭植自姬奼。芍藥稚扶欄﹐蒲萄狂上架。玫瑰出籬外﹐明妃愁遠嫁。碧桃淺淡妝﹐文君方新寡。雜英頗細碎﹐脂粉矜艷冶。小松棟梁姿﹐退然意待價。借坐深靜觀﹐須臾鞍馬卸。經眼卽我有﹐久已忘眞假。」深得坡翁法乳。《貝勒巴多爾濟求扇》詩云「風飄法曲度華茵﹐萬歲聲長放鶴辰。仙侶逶迆同蕩槳﹐禦廚絡繹幾分珍。貪歡偶值佳公子﹐飽徳何安遠道人。最是西園飛蓋夜﹐鏡天花海夢中身。」亦有唐人冠冕气象。按《年譜》純祖十二年壬申﹐奉命入淸京。卽乾隆十七年也。其他新簇可喜者﹐《閏六月十五夜月極明》云「明月尋人直入房﹐原無約束絕商量。那堪睡熟更深後﹐獨轉回廊過短墻。」又曰「萬家樓閣人初定﹐管領宵光是百虫。」又曰「只恐冰輪無出處﹐鳳城魚鑰鎖沈沈。」又曰「須眉照影淸如許﹐早已將身臥月宮。」《秋柳》云「只恐秋光無處著﹐水邊黃柳隕霜初。」又曰「每年柳絮飛時節﹐不待悲秋已是秋。」《柳絮》云「劇旖旎時光麗歉﹐柰纏綿意不分明。不爲鶯巢工借暖﹐偶黏蜂蜜化成甜。」《西江》云「重來照水愧華顚﹐不見西江二十年。洗盡一春桃李眼﹐野人籬落菜花田。」《小園絕句》云「石橊紅與海棠紅﹐猩血燕支染不同。襯出一庭官綠色﹐蒼苔雨濕夕陽中。」「澇以靑松蒸石翠﹐亂雲堆裏杜鵑紅」﹐此畫家渲染法也﹔「臥溪楊柳壓籬杏﹐妝點黃茅八九間」﹐此畫家飾景法也﹐自是有聲畫。律句佳者云「夜水肥知帆影凸﹐曉花晴覺鳥聲工」﹑「鳴鳩喚婦婦嗔雨﹐乳燕哺虫虫打人」﹑「社酒醵錢鳩杖集﹐漁照字蚌燈光」﹑「溪女笑時花側鬢﹐野僧歸後樹參云」﹑「蘆筍特長隨過母﹐鶯雛生小自呼名」﹑「覓句不須尋紙筆﹐溪邊恰好細沙書」﹐皆劍南家數。有似太白語者﹐云「天地大染局﹐幻化何太遽。丹黃點飄蓖﹐紅素吹花絮。」有似昌黎語者﹐云「治心剪葛藤﹐窺古理灰燼。」集中異稱﹐如年月曰「年條」﹑周甲曰「回甲」﹑棺曰「魂宮」﹑禁中曰「內下」。又《年譜》云「以正廟時與於抄啟文臣之選﹐加一資﹐得進嘉義階。」「抄啟文臣」﹐殆如翰林院學士﹔「一資」﹐猶一級也。紫霞兼工書﹐尢善墨竹。入都時﹐翁覃溪一見傾倒﹐因書《警修堂》篇贈之。呈嵩梁﹑端木國瑚等多與唱和。

紫霞《讀東坡和陶詩》云「子瞻百謫榮達人﹐淵明一生枯稿士。口气於此判不同﹐《和》陶詩果似不似。」又曰「區區執迹可論士﹐禮樂鐘鼓玉帛云。二公爲詩本無訣﹐玉堂束籬浩一源。」「杜陵評詩語其至﹐陰鏗庾信鮑參軍。」自注﹕「陰何苦心﹐何關李白豪放。庾子山﹑鮑明遠之比﹐亦可以類推。透此一關﹐可以論人﹑可以論詩。」言當求其志趣﹐不在體貌之同異也。其論絕髙﹐鍾記室之說可廢。

淸末金氏流寓南通﹐境頗困而操節甚堅﹐張嗇庵師極愛重之。嗇師《文錄》中載有《朝鮮金滄江刊申紫霞詩集序》﹐今詩集無之﹐因節錄於下云「滄江於紫霞之詩﹐可謂有顓嗜者矣。比與余書﹕』子方劫劫然憂天下之不活﹐而僕憂一詩人之不傳﹐度量相越甚遠。『余語滄江﹕﹐活天下難﹐若子傳一詩人﹐亦不易。』相與大笑。世變之棘也﹐舉天下之人﹐方將視易色而聽易聲﹐年少子弟瞢焉﹔方將攘臂躡足﹐芻狗中原之文物﹐何有於詩﹖夫詩固養生之術也。人之生﹐宣郁必噫﹐吐懷必鳴﹐詩以美其噫與鳴云爾。人情寧有不願聞噫與鳴之美而喜其惡者﹖歐人爲詩﹐乃必專家。人之欲宣其郁而吐其懷者﹐悉屬之代爲詩﹐以寄其噫與鳴。然則將胥天下之性情而活之﹐詩其一矣。光緒三十三年丁未﹐金氏遇南通﹐與申氏遇大興亦先後輝映。」

京師崇效寺牡丹﹑極樂寺海棠﹑法源寺丁香﹐爲舊時朝士淸流遊觀觴詠之所。李蒓客有《己卯看花》絕句二十四首﹐余所謂「詩好多爲佛寺遊﹐花棚藤架愜句畱」者也﹐爲錄其十絕句。「海棠百樹列東西﹐紅萼榦枝點綴齊。誰識畫廊回繞意﹐獨來花下解偏提。」「晨旭猩紅萬點葩﹐夕陽皆展碧城霞。不須羯鼓唐宮法﹐一杵齋鐘已放花。」「髙度金輪足十尋﹐花身量比玉杯深。端相恨乏邊鸞手﹐寫上吳娘軟繡襟。」「出寺蒼然對遠山﹐鳳城又見折花還。獨行理詠乎生慣﹐不似今年此日閒。」「隱幾淸風松下生﹐偶來鳥雀絕人行。花陰一縷茶煙濕﹐剛與諸天界晚晴。」「欲賞城東下澤車﹐天寧去探牡丹芽。山姬爲語春衣盡﹐且自關門數落花。」手種朱藤一架余﹐葳蕤深鎖子云居。淸香滿院無人至﹐日坐花間勘異書。「」消得餘春十日閒﹐﹝見平聲﹞綠陰如水動輕紈。不須乞米還書帖﹐一頓藤花足飽餐。「」紅藥丰臺盡入城﹐滿街喧聽賣花聲。亂書堆裹香重疊﹐插徧癭壺折腳鐺。「」長日閒居待細論﹐李桃結子竹生孫。一年花史編詩訖﹐朝事從他到耳根。「放翁《春時遊諸家園》詩專詠海棠﹐此則諸寺花木多有之。陸詩豪宕﹐李詩冷逸。

應君蓀ぎ﹝烽﹞以馮君木﹝開﹞《回風堂詩文集》﹑陳無邪﹝訓正﹞《天嬰室叢稿》寄示﹐二君皆慈溪人﹐負文望﹐時有」馮陳「之目。馮集首列《前錄》二卷﹐爲其十六至三十歲所作﹐自爲刪存﹔《回風集》七卷﹐乃沒後天嬰爲之釐定﹐合前後詩五百餘首﹑文八十篇﹐民國辛巳活字印行﹐天嬰等有序弁其端。回風﹐光緒丁酉拔貢生﹐官麗水訓導﹐攺宣平教諭﹐未行。三十後﹐棲遲裏閘﹐與天嬰及陳晉卿﹝鏡堂﹞﹑鄭念若﹝光祖﹞﹑馮汲蒙﹝毓孳﹞﹑應叔申﹝啟時﹞﹑錢仲濟﹝保杭﹞﹑魏仲車﹝友枋﹞﹑姚貞伯﹝壽祁﹞諸子結剡社﹐以气節學藝相砥礪。顱局脊危時﹐侵尋貞疾。憂生念亂之言﹐十居七八。年五十九卒。其詩﹐古風胎息魏晉﹑六朝﹐間亦染指溫﹑李﹑昌谷諸家﹔近體辦香江西﹐大抵蚤年詩淸婉秀逸﹐中歲最警健﹐晚年多應酬﹐不無頹唐之作。錄其《傷心謠》﹐云﹕」去年蒼天死﹐淚海荒荒流不止。今年黃天立﹐鬼伯虛空聞太息。雌雷壓頂逋厥魂﹐攀天偃蹇天無門。王虺夜哭忽不見﹐照眼桃花爛秋電。「《爲徐朗西題寒鴉荒冢圖》云﹕」嬋娟三尺桃鬟紅﹐嬌鶯稚燕聲在空。美人含睇花玲瓏﹐黏天貼地皆春風。「」桃花一夕變枯樹﹐下有深深埋玉處。鶯耶燕耶渺何許﹐但聽老鴉作鬼語。「《申江候潮》云﹕」潮落舟低閘﹐天空月下城。笙歌兩岸雨﹐燈火一江晴。亦覺此間樂﹐難爲遙夜情。思鄕淸不寐﹐明發又長徵。「《喜句羽自鄂至》云﹕」惘惘經年別﹐相逢倍眼明。眉橫楚天碧﹐詩帶漢江聲。閱世增蕭瑟﹐論文覺老成。吾心久無著﹐爲汝發深情。「《寄天嬰》云﹕」去作杭州客﹐飄零稱汝才。江山淸可念﹐詩句淡能哀。「《不死》云﹕」死亦尋常事﹐其如不死何。將愁支旦夕﹐無意惜蹉跎。久病人同棄﹐餘生累尙多。一杯知所息﹐抉眼望山阿。「《余姚》云﹕」湛湛江水淸不埃﹐令人卻憶黃南雷。大賢此地所生長﹐昔歲今朝曾到來。載酒風塵仍故我﹐感時懷抱向誰開。推篷一讀《明夷錄》﹐回首人間亦可哀。「《同厲虞卿同年﹝玉夔﹞登陶然亭》云﹕」殘陽疏柳隔城閨﹐暇日登臨客感新。終古危亭此秋色﹐近來長句屬何人。酒尊惘恫依空曠﹐意思蕭蕭出苦辛。憔悴京華吾與汝﹐但飄涕淚落煙塵。「《有感》云﹕」西湖居士骨應槁﹐宛丘先生屋打頭。但覺襟裾非俊物﹐可堪出入有奇愁。喚回天上述離羅﹐招到人間颯沓秋。十丈金風肯相借﹐願吹心淚滴滄洲。「《春日杭州寄婦》云﹕」勞歌艸艸惜華年﹐畹晚春陽只惘然。念汝人間又天上﹐相思樹下卽門前。故山芳艸生哀怨﹐燕寢淸香隔渺。識得佳人詞筆苦﹐夕暉紅到鷓鴣天。「《遣興口號》云﹕」薦紳先生難言之﹐婆娑府縣欲何爲。陶潛畢竟可人意﹐一首光明《乞食》詩。「」平生本無肉食相﹐天下自有利齒兒。朝朝籠手看山色﹐此意時人那得知。「《旅病雜詩》云﹕」東屋嘈嘈簫笛笳﹐西屋切切箏琵琶。病夫別有閒思想﹐夢倚白楊聽老鴉。「」姑射仙人瘦不肥﹐胃腸如雪映朝暉。九天咳唾隨風落﹐散作桃花片片飛。﹝玻咯血﹐其色絕麗。﹞「以上所鈔律絕﹐皆摹雙井之神。其他佳句可入主客圖者﹐五言云﹕」排愁成寂寞﹐存想到蒼茫「﹝《雨夜上海旅店》﹞﹑」吟多增茗思﹐話久費鑪煙「﹝《重九日石蠶冒雨過存畱連竟日而去》﹞﹑」葉墜關冥想﹐雲飛剩獨看「﹝《遲巨摩不來》﹞﹑」意悴花能識﹐思深雁與沈「﹝《獨處》﹞﹑」夜遊良有以﹐日飲更亡何「﹝《昊缶翁﹑姚虞琴招飲晨風廬》﹞﹔七言云﹕」狹徑秋深風走葉﹐短廊人靜月扶藤「﹝《客夜》﹞﹑」情無可遣惟孤坐﹐病已難堪況異卿「﹝《秋夜病中寄內》﹞﹑」酒邊墮月無情碧﹐眉外殘山有限靑「﹝《彈指》﹞﹑」傍山湖水陰陰黑﹐出樹墟煙的的明「﹝《歲不盡二日與石蠶踏雪東山》﹞﹑」艸樹飄涼生夕气﹐肺肝將病入新秋「﹝《醫院與句羽夜坐》﹞﹑」親故漸看無好境﹐人生何苦到中年「﹝《返裏視親友》﹞﹑」直欲嘔心空四海﹐坐看縮手了千年「﹝《返裏視叔申疾》﹞﹑」腦盤芒踢龍蛇气﹐腹有瞿塘水石聲「﹝《胸腹患作》﹞﹑」春盤嫩火消佳夕﹐小雪深燈映薄寒「﹝《歲暮集江上樓》﹞﹑」中年日月爲歡暫﹐末世文章適性難「﹝《答李審言》﹞﹑」未免有情誰復遣﹐此間得趣少彌佳「﹝《戊辰新歲次未林太史韻》﹞。時吳興朱古微﹑桂林況夔笙﹝周頤﹞﹑長沙柱子大﹝頌萬﹞﹑安吉吳昌碩﹝俊卿﹞﹐並世名宿也﹐皆推重之。散原老人爲之銘墓。

天嬰著作﹐乙丑以前所印謂之﹝前輯﹞﹐余未之見也。此爲乙丑至庚午﹐年六十所作﹐曰《塔樓》《北邁》《聖塘》三集﹐則詩﹑文﹑詞雜羼者﹔曰《纜石秋艸》﹐純爲詩﹔曰《纜石春艸》﹐純爲詞﹔曰《纜石幸艸》﹐純爲文﹔又有詞曰《末麗》《吉畱》《紫英》三種﹐總謂之《天嬰室叢稿二輯》。錄其《旅次靑島》﹐云﹕」吾生好冥遊﹐落想窮天外。仙瀛與神都﹐閉目往往在。傳聞有靑島﹐著勝冠東海。昔者夢過之﹐習睹恬無怪。誰知佳山水﹐心窄不受載。懸摹已多奇﹐躬歷始欲駭。吾來當炎月﹐天地常苦隘。此島何淸涼﹐耳目時爲快。沆瀣塞四海﹐艸木都春態。入市斷囂聞﹐飄風苔天籟。泉澄碧於酒﹐山濃靑若黛。徵人道其間﹐襟屐自忘憊。憶昔秦贏氏﹐遵海曾東邁。仙山望不見﹐鮑鯨沙丘待。吾今亦何幸﹐車馬少煩殆。飆輪若搏云﹐靡遠勿吾屆。垂老作壯圖﹐放覽有餘慨。道塗結生平﹐玆遊會當再。「五律發端佳者﹐《孤往》云﹕」出門轍孤往﹐莽蒼適吾蹤。極意尋幽徑﹐回頭得亂峯。「《雨後江村夕眺》云﹕」一雨虫聲出﹐秋生萬樹顚。濕空流夕翠﹐暝色動髙蟬。「皆有杜味。《膠萊道中》云﹕」膠萊河畔艸煙平﹐萬里沙頭日色明。牢落天心照荒土﹐混茫海角倚孤城。燕臺古木秋風早﹐鄭谷殘禾石馬橫。聞道此邦眞不夜﹐至今陌路戒雞聲。﹝戒雞﹐坡名。﹞「《登千佛山四覽有作》云﹕」千佛山頭看落暉﹐東南有雀正飛飛。徵云目斷吳天碧﹐旅艸風吹大野低。半谷人聲巡騎至﹐滿城肇篥放營歸。昏途戢戢牛羊下﹐萬點蒼煙帶夕扉。「《湖山雜詠》云﹕」十月桃花六月霜﹐傳疑傳信事荒唐。如何秋眼分明裏﹐一路西風放海棠。﹝山行見野棠盛開。﹞「」陌上花魂不可招﹐錢王艷迹黯然銷。而今鐵弩無才思﹐日日江頭逐野潮。「《歸自聖塘》云﹕」落木千山云失據﹐荒郊獨客月同歸。「此最爲天嬰詩之髙朗者。余謂天嬰文動宕﹐不似回風之奧賾﹔回風詩生新﹐不似天嬰之刻琢﹐猶之元白同爲長慶體﹐而面目不同也。如雲﹕」檻外夕陽一螢死﹐煙邊歸鳥萬山啾「﹑」煙喧水荻生初白﹐葉落山楓失故朱「﹐則眞嘔出心肝矣。集中《金虎》樂府﹐以成於丙寅而名。自言時多忌諱﹐動招嫌怨﹐故一事一名﹐深自韜匿。詩陸離光怪﹐迷其所指﹐然𨿽不能名其器﹐亦自知爲寶也。以篇多未錄。天嬰字屺懷﹐一字玄嬰﹐光緒壬寅舉人﹐畱學日本。淸季與從弟布雷主《天鐸報》《商報》筆政﹐歷任杭州市長﹑民政廳長等職。著述宏富﹐有《讀禮籀記》《睨言》《睨林》《甬語名謂孜》《澤畔吟》《歲寒述學》《掖縣誌》《鄞縣通誌》《定海新志》等。卒年七十二。

孫景初言﹕」粗茶淡飯飽卽休﹐不貪不妒老卽休。「山谷曰﹕」此安樂法也。「東坡亦云﹕」醉飽髙眠眞事業﹐乃知書空咄咄﹑鼓缶嗚嗚﹐皆非處世存生所宜。「雪叟《和淩晏翁庚寅除夕》云﹕」片硯勝十畝﹐無慮蹊牛者。鼎鼎百年來﹐門風著淸雅。「自樂道安素語。雪叟年十五成諸生。又云﹕」尊邊齋暫開﹐香前佛頻禮。猶存嚴陵裘﹐並無彭澤米。「自謂晚耽禪悅。又暑月畏風﹐而淩贈詩有」聞披五月裘「句也﹐自養晦安貧語。晏翁亦云﹕」循分各安貧﹐習讓誰諳斗。一笑指顚毛﹐有銀早自首。「亦是淡泊忘懷語。晏翁曾任銀行經理而貧﹐年六十餘﹐能詩畫。」有銀者自首「﹐近事也。

名山先生詩全以理勝﹕古詩鞭辟入裹﹐味淡而腴﹐而摹寫人情物理﹐芬芳悱惻﹐得怨悱之遣﹐此爲獨絕﹔其次爲絕句﹔又其次爲律句。近吳樵翁以遣集四冊見餉﹐木板聚珍本﹐乃其程氏爲之印行者﹐都古今體詩十三卷﹐而別以長短句殿之。玆最錄如乾首﹐以見其詩自成家數也。乳雀云﹕」乳雀羽未成﹐學飛墮不起。女孫喜得之﹐撫字意良美。雀母時來觀﹐嘔食常對觜。見人復驚去﹐疑我非君子。小庭無樹陰﹐日暴忽憔悴。老人翔知醫﹐飲以淸泠水。豈知須臾間﹐足直眼雙閉。女孫太鹵莽﹐棄之入朽穢。誰知老雀來﹐反復更巡視。昨夜復今朝﹐其來未有已。校┶無悲聲﹐豈不知其意。誰無父母心﹐生死長已矣。「《飲僧冶開茶》云﹕」上人龍井來﹐飲我明前葉。誰云滋味近﹐曾及春天雪。气淸不須苦﹐味淡何用澀。頗似五柳詩﹐悅心在恬逸。尋常一甌綠﹐芽尖幾百摘。何功還造化﹐殘此穎秀質。當使潔性情﹐不惟濯詩骨。用之醉飽余﹐天意良自惜。「」悅心「五字﹐殆先生自道。其詩下半首有胞與爲懷气象。《訪熊浪仙》下半首云﹕」君𨿽老病气能豪﹐惜我名字藏蓬蒿。我時微笑不可語﹐舉頭惟覺靑天髙。曉擊湖心冰﹐夜踏湖上月。莫但圍鑪費撥酷﹐猶能解帶淩空碧。千年所學無一長﹐惟有耐寒君不及。「放曠似太白。放眼云﹕」放眼靑蚨去﹐臨時莫惘然。從來愁苦意﹐不是爲無錢。「《明月》云﹕」買珠厭珠黃﹐看花惜花謝。明月下弦時﹐不及初三夜。「卽」夕陽無限好﹐只是近黃昏「意也。《符離》云﹕」淮山點點水澌澌﹐此地年來足鼓鼙。靑史幾多如意事﹐一天殘照過符離。「《老梧》云﹕」大葉能爲一院陰﹐落花不要人家惜。當年何限碧桃花﹐瑪瑙殷紅久消歇。「《夏水大發魚罾設焉感賦》云﹕」世事冥冥未易知﹐幾多涸轍慕天池。豈知一夜逢罾网﹐正是江湖水發時。「以上三詩皆有所指﹐而《符離》尢婉而多諷。《詠陶》云﹕」西疇歸去酒盈尊﹐菊滿東籬柳掛門。我憶柴桑似天上﹐柴桑猶是憶桃源。「《梧葉》云﹕」梧葉蒼時子滿身﹐紫薇碎落畫樓陰。疏籬一夜淸秋雨﹐濃煞瓜花朵朵金。「《十月菊》云﹕」一竿紅日上束隅﹐漠漠輕雲散太虛。十月黃花渾不健﹐夜來小雨要人扶。「《郭門》云﹕」郭門酒罷更閒行﹐吹面束風醉復醒。莫道東郊無韻事﹐蒲花開滿犧舟亭。「詠史詩亦多精卓﹐《陶宏景》云﹕」山中宰相住茅山﹐蹤迹皇都咫尺間。若到羅浮天姥去﹐君王何處問神仙。「《貶阮》云﹕」已經司馬門前客﹐那有胸中暑塊來。「罵盡一般充隱名流。《讀溫公集》云﹕」熙丰新政太縱橫﹐海內賢豪意未平。亦有小園名獨樂﹐不須開口罵淵明。「《哭謝柳湖》云﹕」傷心兒女離爺慣﹐不攺長年笑語聲。「《阻雨黃山慈雪寺》云﹕」莫道人間幽絕處﹐泉光如雪照人來。「言」笑語「愈覺可悲﹐言」泉光。正見幽絕﹐皆用反筆﹐尢佳。《詠九齡兒》云「何必文章驚海內﹐乃翁四十作村師。」此與余《香花橋開學謠》「讀古人書數十年﹐瞰飯之地乃至此」貌異心同。先生詠忠孝節烈事﹐無不蹈厲奮發﹐惟於時事則往往過於激切。其《自題名山集》云「軒重疊碧雲堆﹐一卷《名山》手自開。莫向寥天唱淸角﹐九秋風雨逐人來。」余亦題云「夢寐陶詩與《楚辭》﹐孤懷千載有誰知。《名山》一集愁開卷﹐天气嚴寒欲雪時。」「世間怪異可勝書﹐筆挾風霆快一舒。幸是名山九年死﹐不然孤憤又何如。」蓋先生甲申年沒也﹐集中有《孤憤吟》﹐故云。番禺汪憬吾﹝兆鏞﹞有贈先生句云「嘔心文字千秋淚﹐希發陽阿一代人。」平生風範﹐十四字盡之矣。律句如。詩髙亡國後﹐气盡白雲邊「﹝死去﹞﹑」兩朝前進士﹐十步小人家「﹝《桃源雜句》﹐按此謂寓居海上之桃源村。﹞」沙淨正逢前夜雨﹐風髙不動上方云「﹝《玉皇頂》﹞﹑」友如霜葉存逾少﹐詩似秋花色不妍「《病起》﹑」舊夢轉疑成實事﹐亡害原只在當前「﹝老態﹞﹑」見獵都無堪喜事﹐觀棋已到不言時「﹝甲戌《新春》﹞﹐皆名雋。集中《傷靜芝》爲哀其女甥吞燐火而死作﹐效《孔雀東南飛》﹔《韓娥行》爲某尙書死後﹐其女淪入樂籍而作﹐效長慶體﹐以限於篇幅﹐不備錄。

名山詩﹐佳處在能達情適意﹐不爲弔詭艱險之言。其《論詩》詩云﹕」《湘靈鼓瑟》數峯靑﹐幽意寥寥畫不成。讀徧唐人三萬首﹐詩情誰似考功淸。「」白傅淸通自爾奇﹐涪翁生硬未堪師。「又云﹕」遣山筆力髙千古﹐不及雲林字字珠。「晚年尢好放翁﹐如雲﹕」謝家池塘春艸生﹐李白芙蓉出水淸。惟有山陰知此意﹐文章原本是天成。「嘗譏學江西派者﹐云﹕」人世希逢蓋代珍﹐江西詩派枉求新。海中明月原難得﹐辛苦沙頭拾蚌人。「其詩自負甚髙﹐嘗云﹕」平生快意事﹐詩句髙一世「﹝歲暮﹞﹑」八百年來風雅盡﹐尙將詩句接山陰「﹝《散學得句》﹞﹐《示覽》云﹕」名山詩句髙千古﹐莫遣黎丘誑爾曹。「生平不喜和人詩﹐故《讀樂天集》云﹕」樂天篇什濫﹐十九和微之。豈有金玉音﹐沿街互唱隨。「《選詩》云﹕」和韻重重渾未讀﹐難將死罪告蘇黃。「其與餘論杜﹐謂」杜多生硬句法﹐時未圓熟。宋人一代詩﹐大都爲所誤「﹐有句云﹕」詩貴淸通始是才﹐不教後學費疑猜﹐莫將遺恨吞吳句﹐苦待東坡說夢來。「余嘗謂古今詩體𨿽源分派別﹐要不出詞勝﹑理勝工途﹕詞勝者喜濃至﹐然苟天機滯鈍﹐則塗澤堆垛﹐眞靈全失﹔理勝者喜淡朴﹐然使襟懷不超﹐則吐屬凡近﹐風骨何存﹖譬之熊掌非不膏厚也﹐魚腹非不鮮腴也﹐寢假烹炮失宜﹐則有膠膩燃姑之厭。六朝迄唐﹐顏﹑庾﹑溫﹑李﹐熊掌也﹔陶﹑謝﹑王﹑孟﹑韋﹑白﹐魚腹也。其濃淡得中者﹐李﹑杜﹑韓﹑蘇數家而已。故學詩須有天分﹐又須能悟﹐才到聖處。

先生好勝遊﹐凡吳越名區與夫匡廬﹑泰岱﹑黃山﹑雁蕩無不至。好蓄人間希見之書﹐好自印其詩文雜著。木字活板﹐惟常州所獨﹐先生歲必印二三十葉﹐先後成七集﹐集四冊﹐皆資之修脯。七集以後﹐值倭難﹐或鉛印﹑或油印﹐不復整齊矣。今程氏所印無序文﹐是否爲先生手訂﹐或他人選定﹐不可知也。丁卯﹐餘四十生朝﹐辱先生過我﹐信宿。時鹽城湯正智﹐小販也﹐從余遊﹐慕先生學﹐來謁﹐並助印書金。別復贈以詩曰﹕」太湖樵子談王道﹐靑浦攤頭讀古書。香艸香花湘水上﹐春風樂死楚三間。「」太湖樵子「姓殷。又有《之靑浦望小昆山張聞遠先生隱居處》云﹕」戴發箋經苦節凶﹐小昆山遠見髙風。首陽只在雲間路﹐數到東南第九峯。「亦他年小珍聞也。

鄒葆蓀五﹑七言古﹐前《詩話》未盡登﹐玆錄其超脫者。《旅夜雜感》云﹕」浮生逐萍末﹐抑邑難自豪。頗矜心气壯﹐漸與白日消。懼筵散如夢﹐重闔暌天髙。擲杯酒未醒﹐幾席生蓬蒿。劇憐城南樹﹐未秋葉先凋。鷙鳥捩寥廓﹐得勢振長飈。鸞皇鍛其羽﹐霞彩沈九霄。「《舟中獨夜﹐鬱鬱誰語﹐就所欲言﹐拉雜成詩》云﹕」古今一死生﹐俯仰一天地。大者或能知﹐餘事皆微細。上壽不百年﹐所歷能有幾。事變至紛頤﹐安能一一記。古來曠達人﹐約暑會其意。捨本而逐末﹐精神亦徒費。讀書貴會通﹐要以意逆志。何必求甚解﹐此語殊有味。「」富貴與功名﹐我生兩不欲。偶來人間世﹐妄羨淸閒福。少時不自主﹐父兄苦羈束。期我𨿽甚深﹐騰踔安能卜。先人愛此鄕﹐墓廬今已築。三泖半頃田﹐九三間屋。可遊亦可釣﹐半耕兼半讀。優遊樂餘年﹐此願吾已足。或謂盡如子﹐誰與持世局。吾謂盡如我﹐本無事逐逐。「」郭隗不在燕﹐爾馬空悲嘶。秋風泣芻棧﹐塞艸連天衰。少年幾同學﹐立志在匡時。揚鞭歷危阪﹐尻肋疲奔馳。豈無眞駒龍﹐苦受勒施。誰與斬荊棘﹐坦途無寄。落日懸危崖﹐悲笳動邊陲。觸目增我感﹐中心梗郁伊。明知終無補﹐但當一陳辭。天門萬里遙﹐躑躅將奚爲。「」九月橘柚黃﹐曉行霜滿湖。年年當此時﹐來收魚蟹租。舟中了無事﹐坐臥一卷書。我閒已自得﹐尙娩湖中殼。漁人水爲家﹐臨流結茅廬。岸淺才沒踝﹐水淸能鑑須。對我澹無辭﹐情惇禮節疏。供給循舊例﹐濁酒兼霜鱸。此情宜入詩﹐此景堪作圖。欲往從之遊﹐我不如老漁。「」人心愈益險﹐世變愈難測。貴是賤則非﹐懦屈彊乃直。舟中夜已午﹐茫茫百感集。推意不見星﹐天地慘昏黑。白楊兩三樹﹐葉禿風無力。秋墳聞鬼唱﹐其聲淒以惻。儻非吟朋歟﹐慰我中宵寂。「《病中簡瘦東》云﹕」我愛沈休文﹐論詩契眞宰。文譙聚南郊﹐一尊意千載。髙文輔元气﹐噴薄彌大海。豈知造物心﹐炫耀忌文彩。修竹自姬娟﹐古梅破蓓蕾。自顧衰柳姿﹐對之气先餒。纏綿天半云﹐離合不相待。飛夢江湖間﹐知交更誰在。「《常熟登祖師﹐直上望海樓》下半首云﹕」攝衣來揖上方祖﹐梵唄無聲檐鐸語。定心不擾旃檀香﹐了然無住返初古。老藤絡幹作陰霾﹐樹頭白日樹底雨。牟尼出世無災﹐螭龍幻作諸天舞。天花一拂開大荒﹐芙蓉湧現金銀閭。虫聽蚊視嗤大塊﹐到此漸覺眉飛揚。飛瓢可掛不須酒﹐倒持珠斗傾天漿。孤心未了萬劫換﹐會驅我夢淩扶桑。「尙有近體可錄者﹐《準提庵訪月上人圓成》云﹕」拍堤水沒釣魚磯﹐云斂湖光罨翠微。蓮缽花開僧入定﹐竹鑪煙燼客來稀。塘陰細雨魚苗長﹐籬落春風燕子飛。最是舊遊未忘處﹐門前鷗鳥自依依。「《旅況》云﹕」病餘眉亦瘦﹐亂後淚愈酸。「《江上逢蔣大》云﹕」靑山猶識我﹐白髮太欺人。「《藏海寺》云﹕」病花春戀瘦﹐古樹晝凝寒。「《幽居》云﹕」徑因屢掃無苔滑﹐意不須關有樹遮。「《醉興》云﹕」看來萬事不如醉﹐窮到一生惟剩狂。「《曲水園》云﹕」樹陰潑地濃於靛﹐荷气襲人涼到杯。「《次韻答瘦東》云﹕」浮海已傷人漸老﹐閉門無那日初長。「

余居城南﹐花時轍邀三五吟朋﹐觴吟於半野亭。花事之盛﹐以癸丑賞桃﹑戊午品玉蘭﹑庚申宴杏爲最。其餘一歲中﹐或月季﹑或菊﹐每一花開﹐亦無不杯酒流連。而葆蓀無譙不與﹐無與不有詩。姑錄數首﹐以志鴻爪。《初夏飲半野居》云﹕」芟艸開新徑﹐編籬接小亭。髙談輒終日﹐入坐互忘形。鏡裏鬢初白﹐尊前眼忽靑。鶯聲啼不斷﹐隔葉雨冥冥。「《重陽日訪瘦東次韻》云﹕」忽忽又重陽﹐兀兀未離席。日夕事苦吟﹐笑我蟄居壁。偶作城南遊﹐徑造休文宅。邇來興頗佳﹐幸無催租檄。「《簡瘦東》云﹕」林外提壺喚﹐殷勤勸一卮。苦吟憐爾瘦﹐說夢笑人癡。溪冷鷗還聚﹐梅開蝶未知。別來四五日﹐可否有新詩﹖「嘗欲爲余畫《半野亭觴詠圖》﹐故云﹕」古樹蒼霞郁暮愁﹐思君有夢到江頭。何時載酒憑商酌﹐來寫城南一段秋。「

無錫華西洲﹝重協﹞﹐嗜吟詠﹐與裏中謝冶庵﹑唐侶笙﹑程景溪諸知交唱和﹐顧皆隨手拋棄。沒後﹐謝君等以其晚年略存之《意園稿》見示﹐惜十九皆應酬之作矣。玆錄一二﹐以存鱗爪。《夜坐感賦》云﹕」一靜翻教百慮牽﹐孤燈坐燼不成眠。作千秋想名爲累﹐得半日閒意欲仙。綠鬢驚心微有雪﹐黃金逐手總如煙。幾回悟澈逍遙旨﹐且讀《南華》第一篇

。「《宿法善寺》云﹕」遊蹤暫憩借僧﹐覓句遠思供法王。山鳥窺憲呼客起﹐一痕詩夢落云房。「《聽雨》雲﹕」夜雨響瀟瀟﹐花信知何似。小憲人未眠﹐燈影淡於水。「《詠雪》云﹕」斜斜整整沒遮攔﹐飄忽無歸勢散漫。非米非棉渾亂下﹐人間那得救饑寒。「原本律詩﹐攺爲絕句較勝。《春日偶興》云﹕」鑪煙古似秦斯篆﹐書味濃於陸羽茶。「《雲棲》云﹕」萬竹際天浮碧海﹐五峯送客贈靑雲。「《詠老賈》云﹕」白髮燈前權子母﹐黃金袖底結公卿。「《老妓》云﹕」風光楊柳三春後﹐身世琵琶一曲中。「《老僕》云﹕」世及乃翁兼乃祖﹐名甘呼馬復呼牛。「皆刻劃盡致﹐而《老賈》尢入木三分。又有詩鐘稿一本﹐以例不錄折枝詩﹐故不載。西洲己酉試拔萃﹐未獲雋。平生盡瘁教育﹐垂三十年。華氏本大族。稿中有《賀宗賢藝珊﹝文川﹞先生八十重遊泮水詩》﹐藝珊﹐餘三十年前同遊鄧尉者也。

黃素庵﹝重固﹞﹐蒹葭涇人。父字鏡淸﹐同治丁卯舉人。淵甫先生恩照族孫。畫山水﹐有聲海上。性拓落﹐嗜酒﹐鼻齇如火。日下舂﹐轍傾賣畫錢﹐從客詣墟頭賞飲數斗﹐後轉溫克﹐淸辯滔滔﹐移時方去。民國辛巳卒﹐年五十許。只見其題畫二十八字云﹕」嵩華已負幽人諾﹐老屋蕭然傍松壑。行歌樵子荷薪歸﹐林花飛逐斜陽落。「

吳江畫師陶詣孫﹐居周莊﹐其所作畫﹐爲人題句絕。近見胡心敷先生則忠遣陶畫團扇一柄﹐有一絕云﹕」久別重逢誼更深﹐河梁風急感苔岑。相思此後知何似﹐白石靑松一片心。「並跋云﹕」心敷先生就館西鄕十餘年﹐其間離合亦屢矣。今自紫陽告假言歸﹐瀕行﹐以扇屬畫。臨別贈言﹐餘懷渺渺。詩畫之工拙﹐不計也。「末署」已卯歲暮﹐詣孫陶燾。「胡氏世居北門外﹐上世有與我宗姻通者。先生學行淵懿﹐咸豐間避地澱西﹐繪有《澱濱釣隱圖》。其孫伯承﹝善繼﹞﹐諸生也。課徒海上﹐嗜酒狂率。辛﹑王之際﹐屢於酒家遇之﹐抱其祖圖乞爲題。未幾下世﹐此圖不知流落何許。

鄞周泉詩已載入前《詩話》﹐頃又奇示其近作。《詠雪用尖叉韻》中云﹕」風掣紅旗翻不得﹐冷衙門外自交叉。「」冷「字貼旗說﹐細玩自有味。又云﹕」通衢人似亂盤鴉﹐盈耳雷聲記裏車。「自注﹕」電車按站賣票﹐亦可稱爲記裏車。「又云﹕」驚鴻踏向瑤臺路﹐新樣弓鞋步步尖。「善能描寫時代形形色色﹐與泛詠雪者不同。他云﹕」九天咳唾霏霏玉﹐五夜歌吟昔昔鹽「﹑」誰雲天上乖龍甲﹐此是人間免稅鹽「﹑」濕云破敗驚奇句﹐散發棕櫚張夜叉「﹐運用《五代史》及唐王﹑淸趙翼詩意﹐皆見典雅。《次韻果園元旦》一起雲﹕」履端筮《易》得咸臨﹐卻爲書紅一試吟。「熟韻生押﹐語羞雷同﹐能見用心。

泉同鄕詩人王秋坨﹝玄冰﹞寄其自選《秋奼詩剩》一小冊來﹐始自丁丑﹐迄戊子﹐乃三十六歲後作。其自序謂」少耽吟詠﹐年十六始學作五﹑七言詩。嗜之旣篤﹐至以詩廢學。丁卯後﹐足迹不越邦域﹐生涯安定﹐衣食粗足﹐心無旁騖﹐益肆力於詩「云云。秋奼師事慈溪洪佛矢﹝允祥﹞﹐詩蓋近趙紫芝﹑翁靈舒一派﹐佳什固多﹐顧時雜一二粗獷語﹐亦瑾瑜之瑕也。玆鈔其幽閒峭蓓者。《春院》云﹕」舂院沈沈夜色闌﹐階前小立有餘閒。竹光煙攪明虛幌﹐花影風扶上假山。夢似箏弦偏易斷﹐詩如庭艸不常刪。輕雲暖護溶溶月﹐照我愁邊黯悴顏。「原句」明「爲」衝「﹐嫌太力﹐偶」上「失輕重﹐易之。《招涼》云﹕」竹榻招涼設﹐松軒面月開。侑吟疏雨潤﹐鬧夢亂蛩哀。「《山居雜詩﹐在鄞西林村作》云﹕」粼粼白石映澄潭﹐澗道云深鎖翠嵐。眾綠中間黃一顆﹐亂山如繭裹茆庵。「」洞口冥迷碧艸萋﹐幽禽迎客盡情啼。陰崖日冷嵐光薄﹐山果無聲墮小溪。「」云意懶如人乍起﹐鳥聲歡似客初還。千林落葉都歸澗﹐百道飛泉競下山。「」意影幢幢納樹陰﹐空庭畫靜下幽禽。疎鐘徐與白雲墮﹐落葉不知流水深。「」磴道盤紆歷幾重﹐搴衣仄徑陟西峯。兩行修竹扶人上﹐何異隨身有短筇。「浙中山家生計﹐竹爲大宗﹐竹身都漆書嶺主戶名。余昔遊天目﹐所過諸嶺﹐叢篁蔽虧﹐攀援下上。讀此詩﹐情景宛然。秋坨好參倚語禪緣情之作﹐頗似義山﹐殆深於情者乎﹖如雲﹕」啼紅枕角看偏艷﹐唾碧襟痕久更鮮「﹑」夢裏依然花解語﹐枕邊微覺淚成冰「﹑」願爲明鏡收花影﹐昨夢銀屏現蝶身「﹑」香縈綠蠟何心剪﹐淚沁紅棉有夢知「﹑」欲使憚心著餘綺﹐彩絲繡个小蒲團「﹑」花影如人追不轉﹐隨風飛去落誰家「﹑」閒情賦後風懷淡﹐人到中年節到秋「﹑」我比淵材多一恨﹐不逢絕色是虛生「。律句可入主客圖者﹐」酒悔愁中醉﹐花憐病後看「﹝《抽身》﹞﹑」暗荷沈沼气﹐疏柳織燈痕「﹝《遊上海復興公園》﹞﹑」酒酸微漬淚﹐夢遠已無春「﹝《小極》﹞﹑」夢非詩可續﹐思與月俱沈「﹝《愛律》﹞﹑」賭水夕陽涼似月﹐遮樓山影淡於云「﹝《冬日幽居》﹞﹑」夜雨做成秋意思﹐暮云消損月精神「﹝《愁遣》﹞﹑」思窮自塞聰明竅﹐夢好空升福愛天「﹝《獨夜》﹞﹑」小閣點茶娛獨夜﹐虛廊行飯遣蕭晨「﹝《偶述》﹞﹑」山如好女能濃笑﹐天做人情弄淡晴「﹑」水閣簾搖丁字水﹐芳洲花弄午時妍「﹝《湖上》﹞﹑」陰陰月气浮涼吹﹐楚楚燈痕媚晚卮「﹝《愛惜》﹞﹑」家居屏事閒如客﹐夜話無人默對妻「﹝《逭暑》﹞﹑」寫渠倩影宜冰照﹐亂我鄕愁伴雪飛「﹑」一枝奇去春能語﹐半樹埋來雪亦香「﹝《詠梅》﹞。嘗與周采泉唱和」歡難「韻至數十疊﹐旁觀斂手。近掌教甬上﹐而詩筒走大江南北無虛日。其《題自選秋坨稿》云﹕」盡刪少作歸淸正﹐不著腴辭愛率眞。毀譽何干人好忌﹐諷吟能辧味酸辛。「可以見其雅尙。」毀譽「一聯﹐尢獲我心。其哲嗣孟顯亦能詩﹐嘗遠遊婆羅洲。

秋坨又有《湖上雜詩》云﹕」湖似美人通體媚﹐山憐騷客到時遲。平章煙月餘陳迹﹐檢點風花入小詩。「」葉葉風荷瀉露圓﹐依依水荇刮淸漣。疏燈隔柳疑藏月﹐小榭淩波似坐船。「」簡簡詩囊淺淺杯﹐生涯寒素稱疏才。湖船食飲無珍品﹐只袖瓜犀杏酪來。「」五月橊巾炫芰裳﹐个中風味愛淸涼。湖心藕粉糖霜潔﹐龍井茶旗雀舌香。「」迎涼喜有晚來風﹐竹榭花廊面面通。愛煞木公奇麗句﹐殘陽點葉作秋紅。「自注﹕」馮君木先生有『積水彌天帶江色﹐殘陽點葉作秋紅』一聯。似此等好句﹐不如集中復有幾許﹖「」楡錢稠疊荷錢小﹐柳榭苔磚旖旎陰。他日重遊須是夜﹐要看秋月點湖心。「諸絕句淸麗而不流宕﹐多勝《隨園詩話》中楊次也作。

近日浙東人士﹐多喜爲淸微幽遠之作。柴志香﹐亦鄞縣人﹐卜居滬﹐自署大龜居士。有《秋夜觀豆花﹐寄懷謙齋》云﹕」布置庭園一角方﹐豆棚經暑入秋涼。紫莖漸欲迎霜老﹐綠莢偏能帶露香。「」怪石嶙峋捆竹斜﹐淸陰貼地薄如紗。新秋做冷風先豎﹐乘月還來看豆花。「」鎭日柴門懶不開﹐醉餘獨自踏蒼苔。誰能領略荒園趣﹐花下秋螢自去來。「」疏星點點澹銀河﹐爲問幽懷近若何。我欲尋君話閒趣﹐豆花零落已無多。「《秋園夜步》云﹕」獨步秋園夜﹐纖雲捲碧空。松多還受月﹐柳瘦不牽風。人意淸如許﹐天光澹與同。漏深忘歸去﹐霜气滿樓東。「

丹陽荊夢蝶﹐工詩。沒後﹐武進章百熙謀代印其遺著。抗戰後﹐章無音信﹐恐其詩稿亦散失矣。近由謝半農鈔得其《詠蠶》三絕句﹐不啻吉光之片羽﹐云﹕」絲抽乙乙吐文章﹐盡有聰明比蕙娘。費盡錦心成底事﹐爲他人作嫁衣裳。「」微軀自縛果何爲﹐意太纏綿計太癡。垂死情絲終不斷﹐他生依舊化蛾眉。「」人世恩仇總不平﹐負他衣被若爲情。可憐功繭同功狗﹐一例難逃鼎烹。「殊耐尋繹。三十年前﹐有荊梧棲者﹐名鳳岡﹐住丹陽皂塘鎭﹐與餘詩簡往還頗久。夢蝶與梧棲同族與否﹑名輩先後﹐皆不得而知。

自桐城姚氏創爲」學問之道﹐義理﹑考據﹑詞章﹐三者不可偏廢「之說﹐湘鄕曾氏首先服膺。其後﹐南皮張文襄益暢其旨﹐曰﹕」由經學入史學者﹐其史學可信﹔以經學﹑史學入詞章者﹐其詞章有用。「於是同光文字﹐兼重訓詁。姚曾二家﹐自是前人教後人讀書爲學之道。時南匯丁時水﹝宜福﹞頗以詞章名﹐與我邑兪稷卿﹝廷揚﹞﹑金鰻虹﹝玉﹞﹑莊俠君﹝世驥﹞齊稱﹐而張嘯山﹝文虎﹞目爲無本之學﹐余《詩話》載其說。嘯山精小學﹐宜爲是言。而周浦姚君養怡以此見詰﹐余乃以此意復之。

《詩話》又載有嘯山贈姚吉仙女士一詩﹐顧不能道其詳。養怡曰﹕」余曾祖姑也。爲嘯山詩弟子﹐嫁時水爲繼室。「因奇其所輯《周浦南蔭堂姚氏叢刊》一巨帙﹐中有女士《吟紅館》《雙聲閣》《古井居遣詩》三種﹐約二百餘首。姚氏﹐周浦名族。女士姊妹六人﹕蕊仙﹑兌仙﹑吉仙﹑佩仙﹑素仙﹑憶仙﹐皆能詩﹐而吉仙名最著。吉仙爲室女時﹐絳帳課徒﹐恆爲人書楹帖扇葉﹐得潤以奉其母。兼善畫花卉﹐然自矜貴﹐人不易得。嫁時年三十三矣。又六年而寡﹐仍爲女師。時值喪亂﹐故其詩芬芳悱惻﹐幽貞獨抱。《秋蟬》云﹕」砌蛩誰和汝﹐髙柳一蟬鳴。傲世原無意﹐憂時自有情。噪餘殘暑退﹐聽罷晚涼生。共此孤懷潔﹐商聲更覺淸。「《暮春卽事》云﹕」番風吹徧尙淸和﹐可惜芳菲客裏過。滿樹綠陰深院靜﹐閒愁如海落花多。「《雜感》云﹕」病到秋來一半眠﹐怕寒呼婢替裝棉。莫嗤人比黃花瘦﹐領略西風已卅年。「律句云﹕」一簾花影棋枰靜﹐半榻松風枕簟秋。「皆佳。卒年六十一。

憶仙名其愼﹐上海李梯云徵君邦黻繼室﹐有《六宜樓吟艸》。詩淸婉﹐略與吉仙相埒。《餞春》云﹕」水精簾捲綠陰肥﹐小白長紅歷亂飛。百五韶光容易過﹐一盤櫻筍餞春歸。「《春柳》云﹕」似我經春腰瘦損﹐爲誰作意態翩斜。「亦錄自《姚氏叢刊》。此書乃養怡网羅其先代著述﹐附以閨秀﹐共四十餘種﹐爲一編印行之。闡發幽潛﹐其苦心孤詣﹐亦復難能可貴。

崇明女詩人施學詩﹝淑儀﹞﹐輯有《淸代閨閻詩人徵暑》一書﹐采掇宏富。其師漢壽易實甫﹝順鼎﹞爲之序。嘗蒙以見貺﹐倭亂失之﹐屢從人求索﹐不可得。去歲﹐其邑人朱貫微先生誦韓另奇女士遺著《湘痕吟艸》《冰魂集》各一冊﹐詩可四百餘篇。女士父稚桐﹐淸末宦遊湘中。夫蔡南平﹐日本畱學生﹐早卒。女士爲女校教師甚久﹐旣寡﹐又遭喪亂﹐愴懷家國﹐時爲漆室倚柱之吟﹑木蘭從軍之詠。玆錄其髙朗秀傑者。《龍井歸途謁於忠肅公祠墓》云﹕」南北雙峯一望收﹐湖云祠樹兩悠悠。新宮赫奕英魂在﹐斷碣荒涼正气畱。社稷功髙君返國﹐聖明煬蔽事多秋。那堪憑弔斜陽裏﹐暮靄蒼蒼不盡愁。「《蘇堤》云﹕」蘇公遺迹至今傳﹐位置天成本自然。閒向鎖瀾橋畔望﹐綠波如畫柳如煙。「《卽景》云﹕」修竹排墻筍正肥﹐一簾細雨又霏微。枕邊書卷縱橫滿﹐臥看新巢燕子飛。「《仲夏卽景》云﹕」槐花落盡綠陰繁﹐梅子圓時靜閉門。雙燕不來簾半捲﹐孤燈暮雨又黃昏。「《次韻秋白見懷之作》云﹕」滿幅琳瑯系我思﹐茂漪才筆左芬辭。謝庭詠到因風句﹐政是天寒欲雪時。「《丁未赴湘省親﹐夜泊洞庭感賦》云﹕」蕭蕭落葉漾淸波﹐重過湘江喚柰何。極目天南秋色遠﹐楓靑月白弔湘娥。「《詠月夜秋海棠》云﹕」知是詩魂與月魂﹐秋紅楚楚怨黃昏。美人夢醒瑤階冷﹐自抱寒香淚痕。「以上二絕﹐乃悼亡後作﹐故幽咽如此。《西施》云﹕」千里江山供一笑﹐蘇臺人去有誰顰。「言女色徒能禍國吳沼﹐而鴟夷一舸﹐寧復哀之﹗」顰「字如此運用便新﹐便有議論。《月夜》云﹕」細讀道書忘夜永﹐一天涼露濕松花。「若云他花﹐便非讀道書﹐差不得一字。《病後》云﹕」柳花似雪東風緊﹐兜上千愁萬恨來。「著一」兜「字﹐移貼他花不得。律句佳者﹐」明月有情隨我轉﹐靑山依舊送人行「﹝《夜泊街陽》﹞﹑」疏簾暮雨春將去﹐病枕昏燈夜不眠「﹝《風雨感懷》﹞﹑」客思偏生明月夜﹐吟魂常繞海天秋「﹝《寄南平東京》﹞﹑」千里思親殘夢遠﹐一身多病早秋知「﹝《枕上口占》﹞﹑」一林風冷虫聲急﹐四野天髙夜气淸「﹝《南翔中秋》﹞﹑」借酒偶爲消俗慮﹐愛詩翻悔費深思「﹝《四月初八夜枕上》﹞﹑」事當百歲終歸盡﹐胸有千秋不算癡「﹝《家庭雜感》﹞﹑」千里客歸桃葉渡﹐一雙人語木蘭舟「﹝《四十自述》﹞﹑」枕上夢回惟有淚﹐天涯神契但憑詩「﹝《寄穎楣穎湘﹐兼示仲靑》﹞﹑」十頂蠟殘名士屐﹐一生弔盡美人魂「﹝《次韻答易哭庵先生》﹞。《贈夏蕉飲年伯》﹝《曰踐》﹞云﹕」閒鷗浩蕩隱松濱﹐衡泌棲遲近十春。「又云﹕」煙雲供養饒淸興﹐緗素編摹發古香。「自注﹕」先生宿擅書名﹐尢精鐵綫篆。淑儀素蒙垂靑﹐不啻猶子視之「云云。《冰魂集》﹐易君左序之﹐云﹕」我父以一代詩人而無女弟子﹐有之﹐學詩一人而已。「集中附哭庵贈詩云﹕」梅酸語讖莫重論﹐天地常畱一卷存。得句似聞孤鶴唳﹐選詩盡返萬花魂。「」羅蘭俠女同肝膽﹐湘竹靈妃共淚痕。巾幗河汾兼屈宋﹐騷壇講席兩稱尊。「」新篇風格試評論﹐仲則淵如與稚存。字字秋彈斑竹淚﹐時時春返玉梅魂。「」滴來姑射冰爲質﹐剪取吳淞雪有痕。欲向閨檐談庾鮑﹐何時相對一開尊。「

壬戍﹑癸亥間﹐余與女士書尺往還。會錢靜方先生學坤有《靑浦閨秀詩存》之輯﹐因介余乞女士爲序。翊年﹐江浙兵禍作﹐音問隔絕。今錢氏此書亦已無多﹐因錄其序﹐以存梗槪﹕」昔胡稚威徵君謂古今人皆死﹐惟能文章者不死。誠哉﹐其言之感人深也﹗然古人往矣﹐其書不能自傳﹐傳必待於後之人。昔賢故謂掇拾人詩文而存之者﹐其功徳視掩骼埋鑿爲尢勝。況吾儕女子﹐足不腧閨闔﹐𨿽有蹈踔之才﹐無所於發攄﹐僅藉文藝以寫胸臆﹐冀萬有一傳於世。此其零章斷句﹐幸存天壤﹐宜爲士君子所愛護珍惜﹐而不忍聽其湮沒者也。在昔選家﹐自蕭梁《文選》外﹐以徐陵《玉臺新詠》爲最古﹐而古代女子之詩﹐亦賴此以傳。然觀徐氏所選﹐自漢迄梁﹐寥寥十許人﹐而入選之詩又多不過人三數章。其後唐代詩稱極盛﹐而見於《全唐詩者》﹐宮閨女冠並計﹐尙不過百四五十人。殆流落人間者﹐吉光之片羽耳。宋元以降﹐年代較近﹐閨合之詩﹐傳者稍多。然非有人各就所聞知及時裒輯﹐以廣流傳﹐久且有散亡澌滅之懼。靑浦錢君靜方﹐嘗輯其鄕邑閨秀自元管道升至淸咸同間都六十餘家之詩﹐爲《靑浦歷代閨秀詩存》。猥以淑儀爲粗知詩﹐轉輾請屬爲序。錢君虛懷若谷﹐誠君子之用心也。憶往時嘗讀王侍郎昶所選《湖海詩傳》﹐於乾嘉詩人搜采略備﹐獨於女子之作﹐一切遺棄。其《詩話》並詆《吳會英才集》之殿王薇﹐以爲無此體裁。侍郎又選其鄕人詩爲《靑浦詩傳》﹐淑儀未得讀其書﹐而以《湖海詩傳》推之﹐其體例當亦相類。今錢君爲侍郎鄕後進而選輯閨秀詩﹐乃適足補侍郎之所未備﹐其與《湖海詩傳》並重於世﹐無疑也。淑儀亦嘗妄事搜輯﹐於靑浦閨秀已略采數人。錢君此書﹐足以廣見聞而匡我不逮也﹐豈淺哉﹖淑儀生長崇明﹐去靑浦不甚遠﹐而崇邑僻處海隅﹐風气橫家﹐自來女子無一人一詩傳於世者﹐豈竟無其人耶﹖抑有其人﹑有其詩﹐而不爲士君子所愛惜﹐以聽其湮沒耶﹖此尢不勝欽慕於錢君之所爲﹐而不能不引爲深愧也夫。癸亥二月。「

兪因字季則﹐女詞家也。慈溪馮君木妻。《點絳唇詠艸用林君復韻》云﹕」春淺春深﹐離亭一片渾無主。故人何處﹐日日風和雨。行色匆匆﹐又是春將暮。徵車去﹐閒愁無數﹐綠徧天涯路。「況蕙風先生極賞之﹐謂其渾成而淡﹐的是宋人詞。余謂其詩亦多含有詞味。《秋日病起》云﹕」細風吹雨濕蒼苔﹐鎭日重門掩不開。十二欄幹人寂寂﹐秋陰都上畫簾來。「《君木以詩見奇﹐卽次其韻》云﹕」寂寥無語倚香篝﹐憶著前塵總是愁。麼鳥踏枝棲不穩﹐涼云吹散一簾秋。「兩寫秋簾﹐與石帚」西山外﹐晚來還捲﹐一簾秋霽「異曲同工。有《婦學齋詞》一卷。

《石遣室詩話》﹕」古人詩文合一﹐眞理相通。斷無眞能文而不能詩﹐眞能詩而不能文者。「﹝《詩話》卷二十六﹞。桐城葉浦蓀先生玉磨﹐今之古文家也。出馬通伯門下。著有《靈貺軒文集》行世﹐然詩亦頗工。先生年近八旬矣﹐寓居滬濱﹐余以雪叟之介﹐以詩文質正。旋荷損書﹐並賜和章。不佞獲遇名師﹐以爲平生之幸﹐又轉恨相知之晚也。謹錄存其書﹐附以唱和詩﹐以爲印證。」十二月二十三日﹐玉麟頓首﹕奉書及大著﹐伏讀數四﹐敬佩無已。過蒙眷厚獎借﹐只增愧耳。足下老而好學﹐洵如東坡言『不獨今人難﹐古人亦少』﹐然亦自有味﹐放翁故屢述之。斯文垂絕﹐不圖海角孤星﹐猶耿耿也。麟悠忽老耄﹐多愧父師。平生好爲文﹐數十寒暑﹐未嘗廢書。少時讀張濂聊先生校刊﹑歸方平點《史記》﹐深耆之﹐嬉壹無他好﹐故腹儉。鄕者二三老輩頗見許。自通伯先師作古﹐此道遂孤﹐近且無人談及。然讀書學道𨿽非爲文﹐文亦自不可廢。士君子旣尙友古人﹐則一切是非﹑毀譽﹑名利﹑得喪﹑憂悲﹑忻愉﹐皆可度外。往侍陳伯嚴丈於先府君旁﹐許以可學。後從馬先生遊﹐署窺門徑﹐恨其不能發憤早用力也。今維姚仲實先生所著《文學研究法》﹐閱之又得端倪﹐名家各自道辛苦所得﹐皆有見地。要之﹐無腧昌黎《答李翊書》﹐字字皆其所自得﹐實千古文章家一大法門。古文淵源六經﹐觀史公《報任少卿書》中述﹐文王拘而演《周易》﹐仲尼厄而作《春秋》『﹐頗與《孟子》』舜發於畎畝之中'一段相似﹐大署可知矣。眼花﹐苦作字﹐謹和大作﹐殊愧拙﹐聊爲彼此訂交之證﹐何如﹖麟頓首。「詩曰﹕」百里遙相望﹐殘年會合堅。眼中人物盡﹐世遠古香傳。四壁淸秋气﹐神洲白日懸。東南閎靈蘊﹐在野有遣賢。「拙唱云﹕」萬古江河在﹐中流砥柱堅。茹經誰輩行﹐﹝謂唐蔚老﹞惜抱此薪傳。杖履春風健﹐雲山客思懸。楚狂有歌者﹐寤寐石林賢。「

先生《和徐師竹表兄﹐別三十有五年﹐以詩存問》云﹕」晚歲親知影漸零﹐短檠畱得舊時靑。年光銷盡歸吟捲﹐付與江潮一夜聽。「」秣下西風丁酉秋﹐簾波長掛隔生愁。曉鐘殘月平生侶﹐坐想淸吟到白頭。「」桑江易攺落風煙﹐老憶明時各惘然。記得開元種楊柳﹐似聞雙鶴語堯年。「」老樹花𨿽掩醜枝﹐懺除哀樂更無詩。誰知淮海矜年少﹐剩有蒼茫獨立時。「風流蘊藉﹐何減漁洋。《答雪叟贈詩並饋藥餌》云﹕」藥餌扶衰憊﹐相看不世情。緘愁孤月口﹐聞性隔垣聲。舊館來今雨﹐髙梧立快晴。攜持無盡意﹐何處著平生。「朴老﹐神似杜陵。他云﹕」秋燈看人老﹐冷硯向花磨「﹑」柳搖三日雨﹐寒色半江城「﹝《次韻雪叟贈詩》﹞﹑」晚山橫翠黛﹐支枕屬秋燈「﹝《無題》﹞﹐皆名句也。先生恆言詩非所長者﹐謙詞耳。哲嗣蔥奇﹝虔﹞爲海藏之﹐亦能詩。曾見其《題應次耿陽朔秋泛圖》云﹕」山橫組繡玉翻瀾﹐藕孔猶容意暫歡。回首胡塵不到處﹐低回淚向畫圖彈。「蓋爲避倭亂有感而作。

題上海嚴氏《三世耄耋圖》者﹐滄趣﹑海藏﹑回風等﹐皆有名作。載如雲﹕」並世名輩﹐大抵皆入我彀中。「其言頗張。頃閱《回風堂集》﹐見其詩云﹕」海上有嚴氏﹐其家多壽人。晚得佳孫子﹐寫圖存其眞。藹然八十翁﹐有子八十一。有子又有孫﹐八二歲方畢。二百四三齡﹐僅以三人分。易世必加壽﹐得一已足珍。溫溫祖妣氏﹐齊眉亦三世。有盈而無昃﹐添壽循定例。「又曰﹕」異姓已不易﹐何況一姓合。一姓已不易﹐何況三世接。三世已不易﹐何況盡偕老。偕老已不易﹐何況增壽考。「蓋載如髙祖建雄﹐諱正邦﹐年八十﹐配氏桑﹐年七十六﹔曾祖羲棠﹐諱鳳岐﹐年八十一﹐配氏王﹐年八十三﹔祖殿卿﹐諱應鈞﹐年八十二﹐配氏陸﹐年八十六﹐洵人瑞也。詩忌質與拙﹐此詩佳處正在質﹑拙二字﹐惟質與拙﹐乃能盡其辭。杜詩《示從孫濟》《送從表兄王朱評事》等篇可細玩。載如大父殿卿公夫婦同庚﹐亦重諧花燭。

壬辰秋﹐海上詩壇連喪名宿二人﹕一閩縣李墨巢先生﹐年七十七﹔一南通孫滄叟先生﹐年八十六。李氏詩爲閩派鉅子﹐見重於海藏﹑石遺。蛻園挽云﹕」正始風猶在﹐元嘉紀又更。委衾無顱戀﹐帶盡平生。鶴想來雙闕﹐人徒嘆九京。壽堂親寫贊﹐誰是趙那卿。「又曰﹕」法嗣玄風暢﹐歸墟碧海深。「又曰﹕」蛟螭騰寶篋﹐縛鮒攺凶儀。「下句言時盛行火葬﹐飾終之典多不備具也。果園聯云﹕」碩果難存東海濱﹐又弱一老﹔辦香永奉西江派﹐自足千秋。「碩果﹐其亭名也。滄師﹐光緒癸卯舉人﹐寶山訓導﹑四川靑神知縣﹐以廉節著。爲學治《公羊春秋》。書工殷墟文。其在故鄕創辦學堂﹐有四十餘處之多。辟園建樓﹐藏書數十萬卷﹐經亂俱燼。晚歲南下避兵﹐賃居一樓﹐粥書自給。沒之日﹐冒鶴老﹑髙葩叟往哭之﹐私謐」殷文「﹐葬上海江灣市立第一公墓。蘄春桂末辛先生挽云﹕」攜將宛委山中祕﹐都到春申江上來。奇籍百城供寢鯖﹐小樓一角絕塵埃。才髙班馬儔能敵﹐運厄龍蛇事可哀。太息伏生今逝矣﹐逸書長恐沒秦灰。「又曰﹕」白首論交气味深﹐髙山流水感知音。先施許醉重陽酒﹐侍坐分題漢上襟。「自注﹕」己丑重九社飲﹐承簡招觴詠。「又曰﹕」佳節月明今歲好﹐少微星隕故人愁。「果園聯云﹕」患難共十年﹐昕夕過從孔北海﹐坐上客常滿﹔達窮皆千古﹐後先輝映張南通﹐鄕望公能齊。「」達窮「五字﹐獎括大節﹐他人未嘗言也。文無聯云﹕」先墨巢九年生﹐後墨巢九日死﹔愧丈人與我厚﹐知丈人與世眞。「天然湊合﹐而運用杜詩﹐尢極渾成。師幹局瘦小﹐外溫恭而內介特。嘗念余貧﹐至屢分筆潤以相響。余故哭之云﹕」硯池自飲無多潤﹐猶念池邊吻渴人。「又曰﹕」人間舉火尋常事﹐偏愛茶村一段奇。「下聯取師贈詩意也。聞挽兩先生之詩﹑聯佳構尙多﹐惜未之見﹐容俟續訪。

詩家於故典﹐以沿訛久而習用者頗多。相傳呂氏《東萊博議》成於新婚時才一月﹐於是後人遂據以入之催妝﹐𨿽乾嘉諸名家﹐亦不能免。實末之深考也。本書自序謂」屏居東陽之武川裏﹐有從遊者談余語隙波及課試之文﹐乃取左氏書理亂得失之迹﹐疏其說於下﹐旬儲月積﹐寢就篇帙「云云﹐固無一語涉及新婚也。又按《呂公年譜》﹕」初娶韓元吉女在紹興二十七年時﹐居信州﹐不居東陽。後乾道三年﹐持母喪﹐居明招山﹐學子有來講習者。四年﹐乃成《博議》。五年﹐服除﹐乃繼娶韓氏女弟。「則是書成於喪制中﹐今施之新婚﹐更誤矣。近季鳴賀徐君詠緋續娶﹐有」玉臺今日添新詠﹐不數《東萊博議》書「之句﹐故偶載其說於此。詠緋新夫人張氏﹐賀者多有用張敞故事者。如吳鏡芙云﹕」攜將奩內家傳筆﹐贈與郎君畫遠山。「季鳴云﹕」做得兒家京兆筆﹐不須更問入時無。「別有寄托﹐亦佳。趙葦佛云﹕」京兆畫眉傳韻事﹐郎君妙筆也能描。「余亦云﹕」玉人自有新眉樣﹐不向郎君借彩毫。「諸聯自以鏡芙作爲最工妙。至全體之工者﹐宜興徐還庵﹝攘﹞二律云﹕」寶瑟重調葉羽商﹐百年好合締鸞凰。西方彼美靑緞帔﹐東海倦人白玉林。月裹嬋娟原字素﹐寰中姓氏雅推張。紫瑯山色鍾靈秀﹐珠璧聯輝恰兩當。﹝張女士亦系南通人﹐與君同鄕。﹞「夫人字素芳﹐故第五句云云。」翰墨風流記最宜﹐﹝君長於小品文字﹐尢擅記述。﹞催妝互寫定情詩。攜來張敞家中筆﹐倩畫梁鴻案上眉。十月芙蓉春小日﹐雙星鵲夜塡時。膠弦喜有同心續﹐好看將雛傍母慈。﹝君前室錢夫人遺有允信﹑允傯二子。君曾作《憶鳳樓圖記徵詩》。﹞「工切典雅﹐可壓倒元白。還庵字云石﹐淸末拔貢生﹐禮部主事。

邑人徐企商﹝彭齡﹞﹐居王元街﹐光緒癸卯進土﹐派往日本遊學。民國初﹐爲本縣首任民政長﹐入京宮大理院刑庭長。生平無著作﹐僅傳其有《新婚》聯云﹕」張氏舊傳京兆筆﹐彭郎新得小姑山。「企商妻﹐張雄伯孝廉家鎭妹也。

紹興孫伯繩有《追憶》六絕句寄余﹐其詞淒黯﹐頗與余癸酉春詠靑琴事相類。如雲﹕」揀得花枝浪得名﹐探驪共一珠瑩。「余亦云﹕」揀得花枝稱意歸﹐靑琴自小卽相依。「又曰﹕」十年別館渾成錯﹐修到鴛鴦又獨飛。「與余」楊花自是無情物﹐不化浮萍故故圓「意同。又曰﹕」白頭誰舉梁鴻案﹐翻見相如賣賦愁。「與余」後夜月明惟弔影﹐無人橫玉叫蒼煙「又事異意同﹐蓋余姬善弄笛也。又曰﹕」盈城傳唱三姝媚。「而余姬亦有艷稱。惟其詩用舉桉事﹐當系嫡室。而篇中」靑蠅「﹑」白璧「﹑」種瓜得豆「等語﹐當有本事﹐不能彊爲懸揣。余姬喜臨《宣示表》﹐文亦楚楚。壬申倭亂﹐駐軍有來余家修釁者﹐家人患苦﹐姬單身走謁其師長某﹐某立以軍律懲之。事解﹐尋有軍官單某委幣欲通殷勤﹐姬匿不出。事餘八載﹐武林﹑武邱之遊﹑名公勝社驅車之訪﹑題襟之宴﹐往往與俱。一夕﹐忽飲泣潛去﹐余爲神傷。又不知伯繩所憶﹐生離抑死別耶﹖

牡丹有名」玉樓春「者﹐然梔子亦有」玉樓春「之名﹐余昔戲攺之爲」欲畱春「。近讀周爍園《賴古堂詩》﹐有」再到虛堂全是雨﹐何如但種欲畱春「之句﹐蓋爲梔子詠也﹐古人已先得我心矣。

徽欽北狩﹐爲中國一大恥辱。幸西湖有嶽鄂王祠墓﹑靈巖有韓蘄王祠墓﹐猶足爲吳越湖山生色。餘三十餘歲時遊木瀆﹐曾贍拜蘄王祠墓﹐有詩﹐刊詩時竟削而不存。頃發篋得其稿﹐吟諷數四﹐覺通體沈鬱悲涼﹐且頷聯卽能發揮斯意﹐不知當日何以棄此。己所刪拾﹐猶無定見﹐可知選他人詩﹐其遣珠必多矣。然敏手汰金﹐古人亦未能免也。因鈔存其詩於此﹐云﹕」陰風慘淡颯靈旗﹐古墓猶存十丈碑。簫鼓千年哀北狩﹐松楸一气接南枝。軍中臥虎威如昨﹐湖上騎驢事可知。惆悵靈巖山下路﹐巖花無語發叢祠。"

