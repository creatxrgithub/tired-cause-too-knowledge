六十種曲春蕪記明王錂

春蕪記

﹝明﹞王錂著

繡刻演劇十本

第三套

春蕪﹝朱玉﹞琴心﹝相如﹞玉鏡﹝溫嶠﹞懷香﹝韓壽﹞彩毫﹝李白﹞運甓﹝陶侃﹞鸞鎞﹝杜恙﹞玉合﹝韓翊﹞金蓮﹝蘇軾﹞四喜﹝宋郊﹞

繡刻春蕪記定本

●春蕪記目錄

第一出家門

第二出訪友

第三出感嘆

第四出宴賞

第五出瞥見

第六出說劍

第七出探遺

第八出閨語

第九出慶壽

第十出言謝

第十一出構釁

第十二出邂逅

第十三出定計

第十四出宸遊

第十五出阻遇

第十六出候約

第十七出訴怨

第十八出報仇

第十九出悲秋

第二十出訉病

第二十一出忤姦

第二十二出獻賦

第二十三出巧詆

第二十四出秋閨

第二十五出解嘲

第二十六出反目

第二十七出賜婚

第二十八出尋眞

第二十九出團圓

第一出家門

【鳳凰臺上憶吹簫】﹝末上﹞宋玉才華。淸吳佳麗。天敎會合良緣。仗春蕪作證。意惹情牽。不料姦徒設計。阻佳期拆散鴛鸞。幸交誼十年知己。睚眥方捐。

堪憐。佳人斂怨。嘆才郞抱恨。無計團欒。遇王門獻賦。更洗流言。荷君恩賜婚相府。把百年姻契周全。播詞場風流節俠。千載名傳。

登徒履千般巧計。

季淸吳一意憐才。

楚襄王天恩隆重。

宋大夫夙願和諧。

第二出訪友

【滿庭芳】﹝生儒服扮宋玉上﹞湘郢蜚聲。陽春絕調。風期獨邁時髦。一宮環堵。生計任無聊。漫笑我十年株守。盡﹖﹖他四海蓬飄。英雄志寧敎垂老。劍气尙淩霄。

懶向王門效曳裾。雲霄何日借吹噓。胸中賦就淩雲思。不是窮愁浪著書。卑人宋玉。楚郢中人也。生居裏閈。志切巖廊。姿貌天成。不數依庭玉樹。文章日就。何慚擲地金聲。長才每忌於時流。髙誼獨違於世態。向年與荊佽飛唐勒景差同遊屈大夫門下。但唐景二兄已致身王路。小生與荊兄悲同抱玉。義切斷金。他因世無知己。隱迹藏名。小生許久不與他會面。喜今日春和景明。晝閒無事。不免去看他一遭。正是男兒應會逢知己。世路悠悠何足論。﹝行介﹞

【傾杯玉芙蓉】憶昔風塵訂久要。柰雌伏鹽車老。誰憐我挫抑英雄。寂寞居諸。世路悠悠。義姤寥寥。悔將畏約駈玄鬢。﹖﹖取流年付濁醪。縈懷抱。喜窮交管鮑。且乘閒聊從市隱訪蓬茅。

迆邐行來。已到荊兄門首了。﹝問介﹞有人在麼。

【生查子】﹝外野服扮荊佽飛上﹞任俠隱衡茅。玩世輕廊廟。冷眼覷時情。俯首微微笑。

路僻惟通鳥。山深無過人。自家荊佽飛的便是。那一个在外面。﹝見介生﹞一別經年。徒勞夢寐。﹝外﹞何期蓬蓽。敢望髙車。宋兄請坐。﹝坐介生﹞荊兄。你我昔與唐景二兄從遊屈大夫。又不覺十有餘年。今屈師自沈汨羅。他兩人致位通顯。你我尙然流落不偶。如何是好。﹝外﹞宋兄。小弟旣非千里之才。況兼負奇爲气。動與世違。那功名二字。只索付之意外了。﹝生﹞荊兄。不是這等說。看你片言警座。一語論交。豈終懷寶迷邦。謾說灌園避世。你聽我道來。

【黃鶯兒】你壯志薄雲霄。悵棲遲隱鳳毛。千秋俠骨誰同調。小弟呵。總屠龍志髙。柰飛鵬路遙。怎如你浮沈用拙存吾道。﹝合﹞幸相邀。黃金卑世。靑眼得吾曹。

【前腔】﹝外﹞湖海伴漁樵。任塵埃暗寶刀。枕流漱石吾堪老。因此上箕山掛瓢。緱山弄簫。幽懷盡付閒花艸。

﹝合前﹞宋兄。小弟近日頗集冰鑑之術。看你气格淸標。體貌閒麗。將來必然遠到。只是目下尙未偶哩。

【琥珀貓兒墜】丰神俊朗。軒舉似霞標。雕鶚乘秋奮羽毛。如今呵。霜蹄暫蹶困蓬蒿。﹝合﹞非遙。管取你通籍金閨。效用淸朝。

【前腔】﹝生﹞泥途斂翮。空自望丹霄。愁覩靑霜點鬢毛。蒯緱長夜气蕭蕭。﹝合﹞焦勞。甚日得通籍金閨。效用淸朝。

天色已晚。暫且吿回。小弟近日借招提寺僧捨讀書。荊兄若念小弟。當到彼探望一面何如。﹝外﹞領教了。

【尾聲】﹝外﹞石林精舍囂塵少。﹝生﹞仗爾髙朋探寂寥。﹝合﹞握手千秋意气饒。

閒齋淸話正髙舂。

野寺殘陽又晚鐘。

縱是埋塵空伏驥。

還憐傾蓋似登龍。

第三出感嘆

【薄幸】﹝老旦扮夫人上﹞歲月如馳。繁華似夢。見遊絲蕩漾。殘紅堆擁。杜鵑花外。又將春送。﹝旦扮季淸吳小旦扮秋英隨上﹞將春送。瑣窗下羞蛾淡掃。淸鏡裏雙鬟乍攏。

﹝老﹞憶昔夫君鼎盛年。王侯甲第自蟬聯。三千珠履盈階陛。十二金釵列管弦。﹝旦﹞曉傍妝樓梳墮馬。春眠畫閣聽啼鵑。榮枯一旦同朝槿母子伶仃倍可憐。﹝老﹞老身唐氏。乃季相國之妻。相國存日。止生下女孩兒一人。花容百媚。蕙性多能。自幼好詠淸吳春波之曲。因此小字淸吳。家中僮僕十數人。女使五六輩。就中獨有侍女秋英。性多便利。色擅芳華。𨿽居浣濯之流。實爲閨房之秀。但相國年來傾逝。門戶蕭條。﹝顧旦嘆介﹞孩兒。我年已逼桑楡。爾尙未諧琴瑟。使我朝夕縈懷。怎生是好。﹝旦﹞母親。孩兒幸得相府生身。萱堂鐘愛。金篦繡袷。旣非裙布釵荊。玉饌璚漿。豈是藜羹藿食。但願母親髙年康勝。孩兒勉力承歡。若論孩兒身世。自有定分。何勞母親縈念。﹝老﹞咳。你不知我做娘的呵。

【二犯傍妝臺】終日鎖眉峯。嘆淒涼母子。形影自■﹝焭﹐凡代幾﹞■﹝焭﹐凡代幾﹞。憶當時分鳳侶。到今日又龍鐘。闌干愁淚沾叢竹。飄泊生涯泣斷蓬。我爲你的親事呵。﹝合﹞枉自白茅求吉。爲甚紅絲未通。怎能彀門闌女壻近乘龍。

【前腔】﹝旦﹞無語恨匆匆。嘆椿庭早逝。陟岵痛無窮。拂輕蛾愁損黛。勻香臉怨銷紅。﹝背低唱介﹞傷心縱是驚啼鳥。系臂還應護守宮。﹝合﹞春光無限。春恨幾重。早難道一齊分付與東風。

【皂羅袍】﹝貼﹞夫人小姐。莫把閒愁悲痛。看烏飛兔走。瞬息西東。聽滿城簫鼓度春風。尋芳且自閒拈弄。﹝合﹞休得葳蕤低揭。心愁意慵。且向銀塘緩步。趁春明日融。想百年一似蕉鹿夢。

﹝老﹞孩兒。秋英這話。到也說得是。我與你且到後面花亭下耍子一回去。

【香柳娘】﹝合﹞出香閨數重。出香閨數重。藥欄花擁。盈盈蓮步香塵動。望名園如畫。望名園如畫。紅雨亂春叢。淸陰掩平仲。且乘閒半晌。且乘閒半晌。回首東君把韶顏偸送。

﹝老旦﹞呀。孩兒。我到忘了。目今正是三月初旬。我去歲因你身子不快。曾許下招提寺中觀音大士一个香願。趁此天气晴明。我明日著幾个小廝同秋英隨你前去。我還有手帕一方。名曰春蕪。此乃外國波袛所產。大凡婦女佩服在身。香气經月不散。你可帶去。免得中途穢气相侵。﹝旦﹞曉得了。

【尾聲】這香蕪佩服須珍重。﹝老旦﹞看樓臺罨畫夕陽中。﹝小旦﹞明日齋心謁梵宮。

小院香寒落燕泥。

平橋曲徑柳陰迷。

一番淸話渾如夢。

不覺閒庭日漸西。

第四出宴賞

【菊花新】﹝淨扮登徒大夫上﹞錦城絲管日紛紛。對景還堪酒一尊。梅柳渡江春。郊外綠陰千頃。

和風助律應韶年。鳥弄歌聲雜管弦。歲歲風光今日好。暫畱歡賞寄春前。下官楚大夫登徒履便是。附炎趨熱。色厲內荏。事喜敗而忌成。言鑠金而銷骨。無姦不做。人人道俺是穿窬隊裏班頭。有隙卽投。个个說我是勢利場中領袖。夫人任氏。貌比無鹽。性同跋扈。全無爲婦道的四徳三從。只有降老公的千方百計。這幾日在勾欄裏耍子。不曾奉承得他。目今花事正繁。早上分付院子整酒。與他同賞玩一番。省得又尋鬧撒潑。不像模樣。院子那裏。﹝末﹞燕蹴飛花落舞筵。更逢晴日柳含煙。但將酩酊酬佳節。風景依稀似去年。稟老爺。酒完備了。﹝淨﹞旣如此。請夫人出來。﹝末請介醜上﹞

【普賢歌】奴家生得好儀容。月殿姮娥也賽不過儂。嘴兒搽得紅。眉兒畫得濃。只要喫醋撚酸打老公。

﹝見介淨﹞夫人不要講這話。小廝們聽見。不像體面。﹝醜笑介﹞我一生只有這樁本事。不發賣人也不曉得。相公請我出來。有甚話說。﹝淨﹞今日春景融和。花明柳媚。特請夫人同賞玩一番。﹝醜﹞好好。院子看酒來。

【橊花泣】﹝淨﹞庭闈晝永。時序正芳辰。持玉斝。展香茵。滿前花色更融人。想韶華欲破三分。聽啼鵑滿林。促春歸兩兩聲相應。傍尊前且盡歡娛。恐明朝難必陰晴。

【錦纏道】﹝醜﹞暖風輕蕩。遊絲飄揚。錦亭桑柘雨初晴。喜簾移日影。酒漬衣襟。楊柳邊鶯遷綠蔭。秋千外燕蹴紅英。﹝行介﹞緩步向花陰。苔茸淺印。羅衫適體輕。一曲風光好。願年年相對眼長靑。

﹝淨﹞夫人。今日我們兩口兒喫酒。全沒些興頭。聞得勾欄裏有个標致小娘兒。接來奉夫人一杯酒何如。﹝醜﹞這話好古怪。你這幾日想瞞著我又去嫖了。﹝淨﹞下官一來守夫人的法度。二來是个大夫。怎麼去嫖。﹝醜﹞我實對你說。你若到勾欄裏尋小娘兒。我也去招提寺尋和尙。﹝淨﹞是下官說得沒理。院子。拿酒過來。罰我一杯。你與我送杯敬夫人。﹝送介﹞

【淩霄竹】華筵送夕陰。酒如澠。坐來春色撩人興。笙歌競。落日明。餘霞映。浮生回首如馳影。能消幾度閒愁悶。追歡﹖﹖取玉山頹。開懷莫問金尊罄。

﹝醜﹞天色晚了。院子。徹了酒。﹝淨﹞夫人。晚景最好。怎麼就罷了。

【漁家燈】看霏霏山抹微云。更潺潺水遶孤村。棹漁歌幾點殘燈。歸牧笛一灣月影。且相偎翠袖淩風並。春去也花時難定。思省。看盈盈鬢星。須早把邯鄲夢醒。

【尾聲】停杯問月乘餘興。赤玉闌前一樹春。願歲歲花前樂事增。

庭前花柳逐年新。

堂上笙歌入座頻。

萬物可人惟有酒。

四時佳處莫過春。

第五出瞥見

【鵲橋仙】﹝旦同小旦眾上﹞花艷新妝。柳舒媚眼。到處紅霏綠徧。﹝小旦﹞朱甍畫棟繞祗園。看云外幡風飄亂。

小姐。此間已是招提寺門首了。﹝旦對眾介﹞你們去尋那住持老僧。叫他開了殿門。﹝眾叫介醜扮老僧上﹞那个。來了。來了。度脫諸眾生。令知法如幻。眾生不異幻。了幻無眾生。﹝見眾介﹞列位何來。﹝眾﹞我們是季相國府中小姐。到此燒香。快把殿門開了。﹝丑應介旦對眾介﹞你們且到殿外伺候。著秋英隨我進去罷。﹝眾應下二旦介醜﹞這就是大士聖像。小姐請拈香。山僧去看了茶來。﹝下旦作焚香拜介﹞

【二郞神】蓮臺下見飄香天花冉冉。念四大從來如夢幻。賴無邊佛力垂慈。幸免摧殘。因此上皈依釋子筵。度椿庭須登彼岸。還祝贊。弟子願母親呵。把慧日常瞻。壽考綿綿。

﹝小旦﹞秋英也有一炷香。祈禱一祈禱。

【囀林鶯】旃檀寶篆籠瑞煙。齋心頂禮金仙。眞成薄命空追怨。向春風枉卻韶顏。做綠衣微賤。﹝小旦作笑介﹞小姐。這次你也須要跪在這裏。﹝旦﹞怎麼說。﹝小旦﹞你自跪了聽我說。﹝旦跪介小旦﹞願我小姐與秋英呵。蚤成就三生夙願。﹝旦笑起介﹞啐。這癡丫頭又來風了。﹝小旦﹞仗良緣。輸誠供養。莫使誤嬋娟。

﹝醜上﹞竹鑪烹雀舌。花徑候魚軒。請小姐方丈吿茶。﹝小旦﹞小姐我們就往西廊下走轉。看看兩廊新裝的佛像去。﹝醜﹞這等山僧先到方丈拱候。﹝旦小旦西行生東上﹞

【集賢賓】空齋愁寂耽宴眠。蕓窗懶事遺編。聽滿院松風淸籟遠。把浮生暫爾偸閒。招尋僧院。﹝相遇旦作驚介﹞呀秋英。那邊有人來了。我與你方丈去罷。﹝小旦作笑介﹞小姐。不妨事。他有眼睛看我們。我們也有眼睛去看他。﹝生作笑尾後自語介﹞還是這一位小娘子說得是。﹝旦回身見生驚下生望介﹞怎麼世上有這等標致的女子。不知誰家宅眷。恍疑是飛來仙媛。舒望眼。這愁情倩誰消遣。

適才聽得說到方丈喫茶。料必就來。還站在此等他出來。再飽看一回。﹝虛下旦小旦上﹞小姐。天色尙早。且再和你到殿前耍子一回。

【鶯啼序】相攜素手方丈前。向珠林且自遊衍。趁春風柳媚花妍。芳菲滿眼驚變。﹝生作遠望介旦﹞秋英。你看適才回廊下的那人。又在那邊窺望了。怪何來無知少年。驀地裏將人流盼。﹝小旦笑介﹞咦小姐。難道你怪他看你。口裏𨿽只如此說。心下一定思忖。道若得諧繾綣。不枉了百年姻眷。

﹝旦作微笑介﹞呸。這丫頭甚麼說話。

【水紅花】﹝生﹞看他霞綃霧縠勝飛仙。步翩躚新妝嬌艷。纖腰束素更嫣然。並香肩瑤階踏徧。﹝旦轉身介﹞秋英。我和你來了這一會。天色將晚。回去了罷。﹝旦﹞又蚤是夕陽西轉。聽淸罄出云端。只索要離禪關也囉。

﹝旦小旦將下生撞上旦作驚避遺春蕪眾上同二旦下介生﹞適間前面走的那女子。分明有顧盼之情。只恨他兩人同行。小生不敢上前通問。這也都成虛話了。自到齋中去罷。﹝作行見春蕪介﹞呀。這羅帕想就是那女子遺下的。怎麼這等香得緊。敢是他有意於我。故意失墮在地。要我拾取。也未可知。但不知甚麼人家。好生想殺我也。

【尾聲】從今惹下相思怨。待我對了佛前拜个揖。望慈悲早成方便。這羅帕呵。就倩你做紅絲系足緣。

咳。不意今日出來。惹了一場風月債。怎麼是了。怎麼是了。

第六出說劍

【髙陽臺】﹝外佩劍上﹞落莫驚秋。窮愁銷鬢。生涯尙爾飄泊。自笑投珠。誰憐抱璧雙刖。悠悠滿眼多紛擾。向淸宵夢擾魂越。望中原幾番搔首。壯懷空熱。

蕭條對短褐。激烈投長纓。時人不解識。往往呼狂生。自家荊佽飛便是。布衣爲俠。負气自奇。屠狗椎埋。混迹五陵年少。吹簫扣角。空悲此日英雄。相慕一方。相怨一方。姓名何惜人輕薄。得意一言。失意一言。世事從他自陸沈。自家曾得千金寶劍一口。向年曾斬蛟江上。年來倥傯。不曾看著他。今日晝閒無事。把他來拂拭一番。有何不可。﹝拂劍嘆介﹞哎。寶劍寶劍。你相隨我十餘年。我旣坎坷。你又沈淪。如何是好。

【髙陽臺】十載風塵。經年巷陌。寧敎意气摧折。看匣底芙蓉。寒芒電走風掣。到如今輕撇。蕭蕭永夜悲鳴也。怕龍光漸爾消滅正堪憐歌魚幸捨向人彈徹。

﹝末扮劍仙上﹞十年藏一劍。霜刃未曾試。今日把贈君。爲有不平事。自家劍仙便是。因見義士荊佽飛。他本蓬萊仙種。偶然寄迹人間。無心紫綬金章。有意靑萍黃石。俺待欲傳伊劍術。來到此間。已是他門首了。不免徑入。﹝外作看劍末撞入介外﹞你這道者。從何而來。到此何干。﹝末﹞尊官。你聽我道來。

【鬥鵪鶉】只見你光閃閃手攬吳鉤。昏慘慘气沖牛斗。猛可的叱吒風雲。驀地裏神情抖搜。俺待將龍劍相投。只索把獸環頻叩。﹝外﹞你敢是假此爲名。遊方抄化的麼。﹝末笑介﹞差了。差了。休窮究。謾夷猶。俺祗爲著四海紛爭。只落得一身奔走。

﹝外﹞如今正是太平時節。你說个四海紛爭。就不識時務了。﹝末﹞你道是太平時節。俺且試說與你聽者。

【紫花序】早見那欃槍明夜。又見那太白經天。又見那魍魎號秋。因此上向鑪邊歐冶。早成就匣裏純鉤。還愁。﹝外﹞你卻愁著些什麼來。﹝末﹞俺只怕靑萍誤落凡夫手。只索自回風舞雪。勝比那傳術馳猿。恰便是理解屠牛。

﹝外﹞嗄。我且把个古人問你。假如行刺。似那鋤麑。你道何如。﹝末﹞他劍術𨿽髙。不諒彼己。可不枉了一死。

【調笑令】俺笑他死槐陰恁拙鳩。﹝外﹞說劍似莊周何如。﹝末﹞俺笑他三說荒唐罔趙侯。﹝外﹞你道似何人才好。﹝末﹞須一精神似木雞待斗。還須解弄丸機彀。﹝末把劍介﹞你看這劍呵。常兀自赤虹貫斗。好一似白練橫秋。

俺試舞一會。你仔細看者。﹝舞介﹞

【禿廝兒】披長劍風生蒯緱。恣揮霍星昏旄頭。須得心應手。君知否。﹝末把劍與外介﹞俺將此劍贈了你。你早提三尺殛蚩尢。莫教鬼哭與神愁。

﹝外﹞請問髙姓。何方居住。日後待俺好來相訪。﹝末﹞你不必問俺姓名。你若要見俺。竟自到終南山來便了。﹝閃下外﹞原來是个劍仙。來傳我劍術。

【尾聲】你看他乘雲駕霧憑虛走。早把那昆侖祕術來傳受。我且自弢斂著奇蹤慢慢的相便宜輪機偶。

第七出探遺

【疎影前】﹝生上﹞禪宮乍起。又鐘聲隱約。旛影參差。想邂逅情深。夢魂縈系。何年得遂恩私。

事不關心。關心者亂。小生昨日遇著的那女子。原來就是那東鄰季相國小姐。一時瞥見。頗有盼睞之情。其時爭柰耳目眾多。只得佯爲卻避。豈料天緣輻輳。那小姐遺下一方羅帕。被我拾了。想他今日一定著人來尋。不免就還他去。或者因此得遂私情。也未可知。你看日已三竿。且到佛殿前探望一回何如。

【普天樂】悵臨春把玉貌成追憶。多應是千里曾相遇。下閒階欲步踟躕。望侯門深鏁嬌姿。咳。小姐小姐。非是我宋玉敢這等妄想。誰教你寄春情把秋波偸遞。料佳人此際。定成心許。想起來小姐縱有此情。他還有母親在堂。怎由得他。怕奇花點綴璚枝。逐東風飄揚無主。笑翩翻舞蝶。空自追隨。

﹝小旦上生望介﹞遠遠望見个人來。好似昨日那女使。多分是來尋這羅帕了。且閃過一邊。聽他說些甚麼。﹝虛下小旦﹞

【疎影後】匆匆才離朱門裏。早來到祗林佛地。﹝俯身尋介﹞看蒼蘚盈階。殘英滿砌。尋蹤問迹憑誰。

小姐對我說。分明脫在西廊下。怎麼不見。多分被人拾去了。﹝望介﹞那邊一个人來了。且把扇兒遮了過去。﹝作遮臉行生上遇介小旦背介﹞呀。這人就是昨日與小姐撞著的。﹝生﹞小娘子。宋玉拜揖。﹝小旦作答禮介﹞相公失瞻了。﹝生﹞敢問小娘子。莫非是季府中女郞麼。﹝小旦﹞正是。﹝生﹞小娘子昨日是兩位同來。今日爲何一人到此。﹝小旦﹞賤妾就是季府女使秋英。昨日同來的就是我家淸吳小姐。因到此燒香。調下了一件東西。以此著我來尋。﹝生﹞不知小姐爲甚緣故。調下的是甚麼寶物。﹝小旦﹞相公。你聽我說。

【太師引】趁春風蘭若曾隨喜。遇書生倉皇趨避。﹝生﹞嗄。小娘子不認得了。昨日就是小生。敢是一時唐突。小姐和小娘子一定惱我了。﹝小旦笑介﹞好掗賣。誰來惱著你。只可惜那春蕪呵。翻做了湘臯遺佩。那些个赤水還珠。到如今追尋無計。只踏徧芳艸萋萋。旣尋不著。且自回去。小姐一定等我哩。料香閨盈盈望迷。怎知做滿船空載月明歸。

﹝作欲下介﹞咳。可惜不知甚麼人拾了去。﹝生﹞小娘子轉來。

【劉潑帽】娘行不用多匆遽。料輕綃不遠東西。﹝作拂袖介小旦﹞好古怪。這分明是我小姐身上那春蕪的香气。﹝生笑介﹞可知我與你小姐臭味相同哩。看餘香徧染春衫袂。﹝作半露春蕪介﹞看這香羅。其實可愛。須好護持。敢使他輕遺墜。

羅帕到拾得一方。不知是你家小姐的麼。﹝小旦見介﹞正是。元來你拾了。就該還我才是。怎麼到藏過了。﹝生笑介﹞若是就送還的時節。小娘子竟去了。小生怎能彀得與小娘子親近這一會。﹝小旦笑介﹞這些秀才家。專會弄人。﹝背介﹞

【前腔】看他翩翩玉貌多閒麗。向春閨夢遶魂迷。想憐香惜玉應閒事。﹝生﹞可見小娘子是小生知心的人哩。﹝小旦﹞宋相公。好說與伊。妄想成何濟。

這次好還了我麼。﹝生﹞春蕪是小姐的。我自親手交與小姐。也不枉了我這段殷勤。﹝小旦﹞這个到不勞得。我拿去說你的意思便了。﹝生﹞若是小娘子肯如此見憐。我宋玉感激無地。﹝揖介小旦﹞到好笑。有這等一个涎臉。﹝生還春蕪介﹞

【尾聲】香羅付與卿卿去。小生還有一句話兒。若得做紅絲相系。願把纒頭報取伊。

與我多多致意你小姐。

正是

﹝小旦﹞絞綃失卻暗驚心。

感取書生意气深。

﹝生﹞著意栽花花不活。

無心插柳柳成陰。

﹝生笑介﹞這事多分要成了。﹝小旦笑介﹞這也難道。

第八出閨語

【風入松慢】﹝旦上﹞閒庭日暖正春明。柳外啼鶯。妝樓睡起慵臨鏡。春衫半污脂痕。無那桃花漫眼。看花似不勝情。

奴家昨日與秋英到招提寺中燒香。行至西廊。偶遇著一个秀才。那時慌忙回避。不意將春蕪手帕一時遺失。我想佩服在身。懷袖氤氳。時存薌澤。一旦失了。豈不可惜。況近來眞誠的少。薄幸的多。天幸誠實的得了。不過說我一時無心遺墜。倘那浮薄之徒所得。他定向人前造語生情。指爲口實。豈不玷污了我。如今著秋英潛往那廂尋覓。怎的去了半晌。還不見來。不免向庭前等他一回。

【大聖樂】遶雕欄花塢冥冥。滿地■﹝艸縻﹞蕪襯落英。香閨人去無憑準。凝望眼。動銷魂。俺這裏少原自抱忘簪恨。怕他做知子相投雜佩情。漫啟重門望也。空敎人幾番立徧花陰。

【不是路】﹝小旦上﹞蓮步輕盈。院宇沈沈。戶半扃。穿芳徑。﹝窺介﹞呀。小姐又早在此等了。你看他含顰無語自憐情。﹝旦﹞秋英。你回了。春蕪可曾有了麼。問卿卿。多應是飄蓬斷梗渾無定。﹝小旦﹞小姐。你且莫夷猶。聽訴因。自喜多僥幸。﹝出春蕪介﹞看珠回合浦還重並。更得一枝梅信。﹝旦﹞有甚一枝梅信。

﹝小旦﹞你道是那个拾了。﹝旦﹞是那个。﹝小旦﹞就是昨日在西廊遇著的那秀才。﹝旦﹞旣是他拾了。你與他素不相識。怎麼去與他討得來。﹝小旦﹞你聽我說。

【解三酲】離侯門忙投佛境。向回廊悄地偸尋。我正在那裏東尋西覓。他到跟前驀地來詢問。我因此上訴與衷情。他聽得了。就向袖兒裏取出這春蕪來。道羅帕到拾得一方在此。不知是你家小姐的。我見了說正是。他說旣是小姐的。小生親自送還小姐。我說這个到不敢動勞。待我自拿去還小姐。說你的意思便了。他聞言不覺相依允。料不是無情陌路人。﹝旦笑介﹞這癡丫頭。你怎麼就見他是有情的。﹝小旦﹞他還相倩。﹝旦﹞倩你做甚麼。﹝小旦﹞他說對你家小姐說。春蕪便還了。只有一句話兒。權把做紅絲系足。願結姻盟。

﹝旦微笑介﹞啐。這丫頭又來說癡話了。我且問你。那秀才姓甚名誰。那裏居住。﹝小旦﹞小姐。你說是那个。就是西鄰的宋秀才。﹝旦﹞元來就是他。我一向聞得他呵。

【前腔】那書生才髙鄢郢。更翩翩逸志淩雲。他傾心屬意憐閨閫。我自合謝伊情。秋英。世上有這等忠厚的人。我要你去謝他一謝。你好將雁帛傳芳信。我自向鴛帷候報音。伊將命。須索要言詞婉順。禮意殷勤。

﹝小旦﹞小姐。今日晚了。明日去罷。﹝旦﹞使得。

【尾聲】﹝小旦﹞明日向招提潛投奔。﹝旦﹞正是有句緊要說話。幾乎忘了。你教他還將唇舌守如瓶。莫向人前作浪聞。

暗傳消息到禪房。

報李投璚意怎忘。

從此恩情應美滿。

願祈地久與天長。

第九出慶壽

【普天樂】﹝小生扮楚襄王引眾上﹞鬻熊創業開鄢郢。百二河山雄鎭。狎主齊盟。維城周室。一統天王明聖。春秋鼎盛。喜孜孜補衮。躋躋臣鄰。樂奏南燻。尊傾北斗宴升平。

憑陵霸業振西偏。文武勤勞奕世傳。賜祚自矜承寵錫。分封端不愧承宣。寡人楚襄王橫是也。職叨民社之司。都建荊蠻之地。分茅胙土。賴周天子寵綏。右拂左縈。憑項莊王餘烈。礪方城。帶漢水。久稱六百雄圖。車千乘。粟十年。素號富彊大國。踐祚以來。幸臣竊政。信莊辛之論。肅淸城社。連衡而後。嬴秦肆虐。聞楚人之射。踴躍中原。今日春融日暖。柳媚花明。正逢寡人初度之日。百官到來稱賀。不免上殿。

【遶地遊】﹝淨扮登徒履上﹞銀虯曉箭。閣道煙花轉。﹝外扮唐勒﹞集夔龍鳳池春暖。﹝末扮景差﹞袖拂鑪煙。身依閬苑。﹝合﹞排閶闔云瞻九天。

﹝淨外末同進介﹞主公。臣登徒履臣唐勒臣景差朝見。﹝小生﹞諸大夫少禮。﹝眾介﹞臣等啟主公。今日恭逢聖誕。且春日晴和。烽邊息警。臣等敬陳瑤島之觴。竊效華封之頌。﹝小生﹞看酒過來。

【玉芙蓉】﹝淨﹞臣登徒履進酒。神樞繞殿明。華渚飛虹影。看桃華斂實。椿樹含榮。攜將銅狄千春頌。並取瑤函十賚文。﹝合﹞胥歡慶。比華封祝聖盡輸忠。把傾葵赤膽佐承明。

【前腔】﹝外﹞臣唐勒進酒。喬松蔭玉宸。介母臨僊境。願籌添海屋。算躋岡陵。筵開黼帳杯前壽。座列香奩勝裏人。﹝合前﹞

【前腔】﹝末﹞臣景差進酒。祥雲接鳳城。仙仗瞻龍衮。會箕疇斂福。軒筴長春。霓裳競度飛仙曲。露掌齊稱上壽觥。﹝合前﹞

【前腔】﹝小生﹞寡人回敬諸大夫一杯。弦歌萬戶淸。伯業千秋盛。捧璚巵更進。玉佩和鳴。香飄寶殿春風轉。花覆彤庭淑景新。﹝合前﹞

宮殿參差列九重。

祥雲瑞气捧階濃。

微臣欲獻唐堯壽。

遙指南山對衮龍。

第十出言謝

【紫蘇丸】﹝生上﹞竹林啼鳥春將半。掩空齋向誰爲伴。侯門如海思空懸。愁絕魚和雁。

暖日蕩遊絲。春愁不自持。夢中不識路。何以慰相思。小生自見那季小姐之後。十分思念。好生悶逼。昨日因秋英尋討春蕪。已曾送去還他。就托他將我心事傳與小姐。不見个信息來到。未知天緣若何。我想那小姐。生長侯門相府。他但知繡幕璚樓。怎肯顧蓽門圭竇。多管將我這情思奚落了。也未可知。今日喜得天气晴和。且到階前散步一回。﹝作行介﹞呀。你看蝸涎滿徑。鳥迹盈階。禪房竹院。懶尋僧話須臾。雪案蓬窗。倦對聖賢探討。好生淒楚人也。

【金索掛梧桐】看閒階艸色鮮。曲徑花叢亂。鎭日懨懨。底事尋思徧。怕今生緣分慳。憶嬋娟。料斟酌天寒有若个憐。多應是落花有意相畱戀。難道是流水無情自枉然。還追念。幾將淸夢共纒綿。恨悠悠隔斷仙源。心折仙源。盼不見桃花面。

﹝小旦上﹞風弄鳥聲碎。日髙花影重。欲傳湘女意。竟覓梵王宮。俺小姐因那宋秀才還了春蕪。著我到招提寺謝他。來到此間已是。﹝作相遇生驚喜揖介﹞呀。秋英姐。甚麼好風吹得你來請到書房中待茶。﹝小旦﹞如此恰好。﹝生小旦行介﹞竹徑通幽處。禪房花木深。﹝生﹞此間已是。敢問秋英姐。今日到此。不知還是小姐的意思呢。還是秋英姐思念小生。到來相訪。﹝小旦笑介﹞呸。我與你有甚相干。來念著你。這是我家小姐感你前日還了春蕪。特著我來謝你。﹝生﹞元來是小姐恩情憐念。﹝作笑揖介﹞小生就要謝恩了。但不知還有甚麼說話麼。﹝小旦﹞小姐說那春蕪呵。

【東甌令】只是金甌墜。已茫然。不料天臺有信傳。延平寶劍重相見。謝得伊憐念。﹝生﹞正是。小姐遺下。恰好小生拾著。眞是有緣千里能相會。﹝小旦﹞這也難說。俺小姐呵。他奇花莫作等閒看。你謾說有天緣。

﹝生﹞秋英姐。你怎麼把這話兒來說遠了。你還不知小生的心事哩。

【前腔】情脈脈。意懸懸。教我屈指風前倍黯然。香蕪拾取因非淺。幾度春情亂。終朝回首路漫漫。相望眼將穿。

秋英姐。小生前日托你在小姐跟前說小生意思。不知小姐怎麼說。﹝小旦﹞俺小姐呵。

【三換頭】他憐才意堅。偸香情淺。任蘭閨寂寞。花慵柳眠。小姐到說得好哩。道你是金華時彥。又道姮娥愛少年。﹝生﹞小姐旣是這等錯愛小生。來看小生一看何如。﹝小旦﹞他欲見淩雲客。還愁多露難。情意殷勤。特遣靑鸞云外傳。

﹝生﹞小生正在此間愁悶無聊。幸得秋英姐來報了這个喜信。十分悶懷。解了九分。還有一分不曾解。﹝小旦﹞這是怎麼說。﹝生作摟小旦介﹞這一分是不曾得蒙秋英姐見愛。故此不解。﹝小旦﹞不要這等厭人。想小姐望久了。我要回去。﹝生﹞小生還有幾句話兒要說哩。﹝小旦﹞有甚麼話就說與我知道。

【前腔】﹝生﹞形孤影單。夢搖魂斷。只道三生分淺。誰道一時畱戀。這其間喜得你佳人竟垂淸盼。我結艸須無地。怕牽絲未有緣。目斷深閨。想一段相思兩地牽。

秋英姐。你與我拜上小姐。若是得便。還要會小姐一面。有許多心事。要親對小姐講哩。﹝小旦﹞曉得。

【尾聲】﹝生﹞去難畱情無限。幽懷密意仗伊傳。﹝小旦﹞正是。我到忘了。小姐教對你說。鸚鵡前頭莫浪言。

﹝生﹞這个一定的。秋英姐。若有佳音。千萬來回。報小生一聲兒。﹝小旦應下﹞

第十一出構釁

【阮郞歸】﹝淨上﹞小窗春暖日遲遲。無端有所思。名園深處且私窺。鶯期知甚時。

有意種花花不活。無心插柳柳成陰。登徒子爲何道此兩句。東鄰季小姐。姮娥月貌。西子花容。下官十分在意。要見他一見。也不能夠。近來聽得說到與那西鄰宋秀才有些緣故。不匡這塊好羊肉。到落在狗口裏。仔細思量。不要說我是个大夫。他是秀才。比我不過。就是他那幾句歪文字。季小姐也用他不著。小姐用的是綾羅綺繡。我有綾羅綺繡。小姐用的是玩好奇珍。我有玩好奇珍。況且桃來李答。一定也不折本。只是無緣。不曾覿面。如何是好。且喜庭幃日暖。花柳爭姸。季小姐或者到園中看花。也未可知。若得遇著他。待我飽看一回。不然尋著他使女秋英。也好買囑他通个消息。慢慢的日親日近。那小姐水性婦人。自然喜我了。正是欲圖生快活。須下死工夫。﹝虛下小旦上﹞

【駐馬摘櫻桃】花事依稀。試問春歸第幾枝。想畫橋煙水。錦瑟銀笙。翠袖璚巵。咳。做我這樣人呵。誰憐閨閣閉嬌姿。空將羅綬封愁淚。﹝打鶯介﹞打起鶯兒。怕他解說香閨幽思。

﹝淨上窺介小旦﹞小姐著我來園裏摘花兒。來到這裏已是。呀。誰在外面。﹝開門見介﹞我且問你。你是甚麼人。這等不知事體。輒敢走到這裏。﹝淨﹞我們看耍子兒的。﹝小旦﹞

【四邊靜】俺是侯家庭院重門閉。何人敢唐突。莫不是岐路覓亡羊。桃源問歸計。﹝淨諢小旦背介﹞看他言詞沒緖。藏頭露尾。敢是平樂浪無知。胸中有姦計。

﹝淨﹞姐姐。敢是秋英姐麼。﹝小旦﹞我便是。你問他怎麼。﹝淨﹞實不敢相瞞姐姐說。下官就是西鄰登徒子。聞得宅上有位小姐呵。

【前腔】羞花閉月眞嬌媚。無緣共親密。如今下官欲勞姐姐到小姐面前。代言一聲。說下官思想小姐。魂都想沒了。你若與我寄相思。今生敢忘徳。自古道禮下於人。必有所求。姐姐。我就跪在這裏。沒柰何潛來花底。躬身拜啟。望你做蜂媒。向花間遞消息。﹝小旦﹞

阿也。好不識時務。俺這裏潭潭相府。誰敢在此胡言。況我家小姐。聰明伶俐。月貌花容。看你三分不像人。七分不像鬼。要想我家小姐。正是那癩蝦蟆思量天鵝肉喫。

【剗鍬兒】娘行心性多聰慧。傾城玉貌世應稀。﹝淨﹞你家小姐𨿽然標致。﹝搖擺介﹞看我也配得他過。﹝小旦﹞呸。好貨。虧你不識羞。怪伊家太無禮。把相門謾欺。﹝淨揖介﹞我的姐姐。你便與我做个方便。﹝小旦﹞你無知小輩。胡言亂語。休在人前乞憐搖尾。

﹝淨怒介﹞這丫頭怎麼罵我搖尾乞憐。終不成我是狗。﹝小旦﹞我且問你。俺小姐是相國之女。你就敢來輕覷他。﹝淨﹞你家𨿽是相國家風。我又不是朝廷的官。彊似去尋那宋家的窮秀才。﹝小旦﹞甚麼宋秀才。你且說來。

【前腔】﹝淨﹞我家聲赫赫多榮貴。定彊如■﹝兀監﹞■﹝兀介﹞那窮儒。﹝小旦﹞可惜沒有此事。就有了怕你怎麼了。﹝淨﹞你說不怕我。我就去許他深閨寄聲息。窬墻暗窺。﹝小旦﹞就是我小姐看他。幹得你甚事。要你喫這等寡醋。好沒廉恥。﹝淨﹞怎麼就罵我無恥。尋思就裏。令人怒起。只敎你禍在蕭墻。風波倐起。

﹝小旦﹞啐。我不與你這小人對嘴。且進去。正是閉門不管窗前月。分付梅花自主張。﹝下淨﹞這腌■﹝月贊﹞潑濺。我不指望他與我成事。反忍了他一場气。眉頭一蹙。計上心來。他旣然與那宋玉私通。早晚必定是他走腳通風。著宋玉進去。我這裏鄰近有个人。叫做王小四。此人𨿽是个無賴的光棍。到有些膽勇气力。不免將些銀子與他。央他夜夜往季府後門帶領我家小廝們四下巡邏。倘若拿著宋玉。事兒發作。季老夫人得知。一定賣那潑賤到隔江過海去。不然也打他幾十下。消了我這惡气。正是明鎗容易躱。暗箭最難防。

第十二出邂逅

【珍珠簾】﹝旦上﹞朱樓日上人初起。憑欄處。不分漫人愁緖。﹝小旦﹞紅袖共隈依。問誰嬌媚。

﹝訴衷情﹞寶鴨香消簾半捲。夢初醒。天气好。花事又凋零。﹝小旦﹞何處小鶯聲。輕輕繡幕暗生塵。負春情。﹝旦﹞秋英。我今日身子困倦。睡起得遲了些。不知甚麼時候了。﹝小旦﹞小姐。是日午光景了。﹝旦﹞我睡起無聊。且和你到後花園樓上耍子一回去。﹝小旦﹞小姐。正是。有這等一樁好笑的事。早上我到園裏摘花兒。西鄰的登徒大夫。在門外窺望。我問他你是何人。他說要見小姐一面。又有許多胡言亂語。被我搶白一場去了。﹝旦﹞這等我們不要去罷。﹝小旦﹞小姐。他如今一去定不來了。﹝旦﹞也說得是。脈脈心情祇自憐。﹝小旦﹞妝成束素更嫣然。﹝旦﹞年年來到梨花下。﹝小旦﹞瘦不勝衣怯杜鵑。﹝作登樓介旦﹞秋英。你看。記得春初時節。如今又是暮春了。

【梧桐樹】看殘英綴舊枝。弱柳摶輕絮。人面桃花幾度空相對。盈盈閨思迷。寂寂重門閉。暮艸斜陽。漸覺春無主。把閒愁盡付東流去。

秋英。我且問你。你可曉得。墻外這條小路。是那裏去的。﹝小旦﹞你不認得這條路。若打從東南上去。通著那前街官道。若從西北上去。正是那招提寺的路。﹝旦﹞秋英。你說起招提寺。我想起前日那春蕪的緣故。如今又成畫餅了。﹝小旦﹞小姐。豈不聞一飮一酌。莫非前定。況這婚姻事。是百年緣分。怎麼就看得這等容易。

【前腔】你難將月下期。償卻花間意。繡枕文衾各自耽憔悴。看你香消翠鳳衣。帶緩黃金縷。想澹月殘燈。密雨紗窗寂。都憑好夢尋鴛侶。﹝二旦作望生上小旦﹞

呀小姐。你看來的到像宋秀才模樣。待他走來。我們仔細看眞。是也不是。

【浣溪沙】﹝生﹞日易西春難住。趁東風且自徘徊。﹝作望介﹞呀。你看那花園中樓上的。好像小姐和秋英一般。待我走向前去。﹝又作望介﹞嗄。果然是。且喜園門又開在此。只見支頤漫想情千縷。怎能彀握手追歡話片時。﹝旦﹞秋英。想他見你我在此。故意走來走去。

生作聽介﹞還堪取。只聽得雕欄畔一聲嬌語。頓敎人不禁魂迷。﹝小旦﹞小姐。我且和你走下去。看他怎的。﹝二旦作下樓介﹞

【前腔】笑書生空畱意。漫尋春步入花溪。﹝生作望介﹞兩个下樓來了。待我闖將入去。﹝旦﹞我倉忙欲避渾無計。﹝小旦﹞小姐。你邂逅相逢似有期。小姐。你看他竟不走動。待我去。看他怎麼說。﹝作近前遇生介﹞呀。宋相公。請問到此貴幹。﹝生﹞小生因心事無聊。偶爾閒步到此。不期幸遇小姐在前。小生欲求一見。﹝小旦作笑介﹞一个小姐。就是這等容易見得的。你空浪語。他是松筠操似蕙蘭質。休猜做敗葉殘枝。

﹝生﹞小生只要謝謝小姐難道敢有甚麼別意。﹝小旦笑介﹞旣是這等。我對小姐說。不知小姐肯也不肯。你且未要過來。﹝生﹞曉得。﹝小旦與旦介﹞小姐。那宋秀才要見你謝一謝。你肯見他麼。﹝旦作低笑﹞秋英。我與他從來非親非故。怎麼就好相見。﹝小旦﹞小姐。常言道遠親不如近鄰。他是我們鄰捨。就見也何妨。待我接他過來。﹝笑對生介﹞你今日不知甚麼造化。小姐容你相見。快請過去。﹝生作喜容整衣見介﹞小姐拜揖。﹝旦﹞秀才萬福。﹝小旦﹞小姐。我去那邊看看。恐有人來不便。﹝旦﹞去去就來。﹝小旦應下旦﹞秀才。奴家前日一時不檢。失下春蕪。那時若非秀才髙誼。誰肯相還。曾著秋英寄謝。至今感激無地。﹝生﹞小生自那日瞥見芳容。自謂此生萬幸。不意又因春蕪一事。又蒙小姐錯愛。曾對秋英姐有言。願把春蕪權爲紅絲系足。不知小姐尊意若何。﹝旦作微笑不語介生﹞小姐。怎麼不回報小生。敢是說小姐是相府佳人。小生是蓬樞賤質。仰扳不起麼。﹝旦﹞秀才美意。我豈不時時在念。只是此事不是女孩兒家好啟口的。秀才。你不信時。就把前日春蕪贈你。當爲日後表證。﹝出春蕪介生揖受介﹞多謝小姐。

【秋夜月】一霎時。謝得你輸情意。相逢不是曾相識。傾心便許諧姻契。料佳人意美。怕書生數奇。

【前腔】﹝旦﹞你休見疑。料天緣曾相契。恩情定不成虛費。看盟言共守應難易。暫參商別離。算雙星有期。

【尾聲】﹝小旦上﹞聽花前絮語情無已。你兩人好大膽。竟忘卻隔墻有耳。要覓愛追歡還須待後期。

相公。你快出去。裏面有人來了。﹝生﹞這等小生去了。﹝旦﹞秀才正是。還有句話。早間秋英摘花兒。遇著那登徒大夫在此。胡言亂語。被他搶白一場去了。他定記恨在心。日後倘秀才來時。須要謹愼些。﹝生﹞曉得了。﹝二旦﹞正是情到不堪回首處。一齊分付與東風。﹝小旦作關門進介生弔場﹞咳。小姐小姐。我宋玉正爲你心事無聊。不意今日幸得見你。但你不許我這話也罷。如今教我怎生消遣。

【犯尾序】情思正茫茫。邂逅紅妝。花下偸傍。詞組憐情。這芳盟怎忘。追想。他定不做言兒虛誑。翻惹得我心兒悒怏。想起來。小姐𨿽是眞心。我如今是甚麼光景。還思憶。我是孤禽鎩羽。怎敢望鸞凰。

第十三出定計

【字雙雙】﹝醜扮王小四上﹞我每無恥又無知。放肆。不怕府縣與三司。惹事。打拳賭力我爲師。把勢。有人問咱姓名時。王四。

自家不是別人。卻是楚國中一个潑皮破落戶光棍王小四的便是。並無計策資身。只有掇賺度日。哄人說話。眞如錦上添花。拐人錢財。好似甕中捉鱉。賭博是我衣食飯碗。偸盜是我祖代家風。況兼生來有力。名號千斤。因此只在市井胡行。不怕官司吿訐。﹝嘆介﹞咳。只是命運低微。人情薄惡。覓利如大海撈鍼。攬禍似漧柴引火。這幾日賭輸了。正在家悶坐。不知我這裏登徒大夫。爲著甚麼。早間著人來尋我。我想那个人。𨿽然是一个大夫。到常在風月行中走動的。或者他曉得我也是个中人。要尋我去幫閒。也未可知。若得如此就好。口裏嗒嗒。腰裏撒撒。是一樁好生意來了。說話中間。已到他門首。有人在此麼。﹝末扮院子上﹞侯門深似海。不許外人敲。是那个。﹝醜諢介﹞王四爺拜你老爺。﹝末見介﹞呸。我只道那个王四爺。元來就是王小四。嗄。是了。早間聽得老爺說。有甚麼說話分付你。想是來叫你麼。﹝醜﹞正是。﹝末﹞這等。待我稟過老爺。你進來。老爺有請。﹝淨上﹞

【哭岐■﹝浦上女下﹞】相思難捱。何時歡愛。書生可怪。搶人買賣。如今事體有安排。只敎他臨期不遇空追悔。

﹝末﹞稟老爺。王小四在外面。﹝淨﹞快著他進來。﹝醜見介﹞王小四磕爺頭。﹝淨扶介﹞鄕裏鄕間。怎麼行這个禮。請起作揖。﹝對揖介﹞院子。再看个座兒來。你自回避。﹝末應下淨遜丑坐醜作不敢介淨﹞王四兄。我一向曉得你是个能事的人。如今一件事求著你。你再不要推阻。﹝醜﹞不知老爺要我做甚麼事。﹝淨﹞你猜。﹝醜﹞嗄。敢是要尋我去嫖。﹝淨﹞若論這嫖行裏行徑。𨿽不是甚麼撒漫使錢的子弟。那些窮孝順。虛幫襯。假小心。極會得。﹝醜﹞這等敢是要去賭。﹝淨﹞若說這賭。我𨿽不是樗蒲百萬的好漢。那骰子鋪牌打馬釣角。極是長技。﹝醜﹞這等敢是要學幫閒。﹝淨﹞若說那閒中一節。我的頭極尖。嘴極長。﹝醜﹞頭尖嘴長。怎麼是閒中。﹝淨諢笑介﹞頭尖會鉆刺。嘴長會呵脟。況且我又文理粗通。那歪扯詩文。也來得兩句。以此不但城中幾家士大夫。都是我走動。那吳下有兩家大家。也用著我。﹝醜﹞這等說將起來。我懂了。敢是老爺要去做些不公不法的事。﹝淨拍手大笑介﹞是了。是了。﹝醜﹞只不知老爺要做甚麼勾當。﹝淨﹞你不曉得。我這裏鄰居季相國之女淸吳小姐。十分標致。我一向看上他。不知怎麼到被我這裏東鄰宋秀才括上了。前日聞得他每日在後花園耍子。走去要偸看他一看。不意撞著那秋英丫頭。不由分說。一頓噪罵。以此心下十分气他不過。我想起來。他旣與宋玉私通。畢竟是那丫頭做腳。我如今欲勞你每夜黃昏時候。帶領我府裏幾个小廝。前往季府花園。四面巡邏。倘遇宋玉。那時拿住。也出得幾口气。今日先奉開手銀五兩。日後成事。重重謝你。我決不失信的。﹝醜﹞若說季府。我最熟。裏邊我也常走。只是一件。倘日後把宋玉打斷了。老爺與季小姐好了時節。難道我是替買看喫的。我只讓老爺嘗了頭套湯。等我也括个粥碗罷。﹝淨﹞這个不通。我就要喫醋了。﹝醜﹞老爺且不要忙。鵝子石塞牀腳。未穩哩。﹝淨﹞你休取笑。聽我說來。

【玉山頺】爲寃家孼債。好姻緣未曾得諧。眼中釘無計消除。心上人有緣難會。你向東墻相待。使他們難逃機械。縱有佳期在。要兩分開。這回方得稱心懷。

【前腔】﹝醜﹞恩官看待。念我是个區區賤胎。要折他此日鸞儔。須仗我平生蜂蠆。將他布擺。方報得你深恩似海。不敢相耽捱。到長街。教他今宵難免這場災。

﹝淨﹞急去莫稽遲。

潛蹤休露迹。

﹝醜﹞眼望旌捷旗。

耳聽好消息。

第十四出宸遊

【出隊子】﹝小生淨外末隨眾扮宮監上﹞祥光淑景。祥光淑景。烽火全銷四海淸。傳聞禦輦出郊埛。簫鼓喧喧接禁城。翠葆迎風。朱旗障云。

﹝眾見介小生﹞寡人白慚匪徳。謬承丕基。自受命以來。幸仗諸大夫戮力同心。交鄰禦侮。且喜比來四封無警。三農有時。値此春景融和。寡人竊欲效先子懷王故事。巡遊雲夢。與諸大夫弔古探奇。以盡遊觀之興。不知諸大夫以爲何如。﹝眾跪介﹞主公統紹千春。名髙三郢。山河鼎盛。寰宇恩敷。正宜招尋勝地。共樂堯天。臣等願蹕屬車。敢辭驂乘。﹝小生﹞旣如此。分付鹵簿儀從。竟往云夢去。﹝眾應起行介﹞

【普天樂】﹝眾﹞翠華遊笙歌引。樂芳晨耽韶景。嚴城啟。嚴城啟。騎從如雲。趁東君著意花神。﹝合﹞呀。見山川掩映。東臯麗日明。到處香車簇擁。簇擁舞隊歌塵。

【北朝天子】﹝小生﹞拍雕鞍驌驦。調璚簫鳳凰。千官黼帳隨天仗。都人士女笑歡呼道旁。沐恩光。沾宸賞。奏春波激揚。舞回風飄揚。喜喜昂。喜昂喜喜昂。鬧駢闐天街擾攘。天街擾攘。荷君恩齊天壤。荷君恩齊天壤。

﹝眾﹞啟千歲爺爺知道。聖駕已到云夢。請爺爺登臺。﹝小生﹞分付諸侍從暫且休息。待寡人與諸大夫騁望。﹝眾應下小生﹞大夫。你看千峯嶽峙。萬井云屯。南接蒼梧。北連陘塞。眞可稱四塞之國矣。﹝作回望介﹞呀。大夫。你看好怪。前面崇山峻嶺。畫棟雕墻。乍有乍無。如煙如霧。須臾之間。變化無窮。此何气也。﹝外末﹞臣啟主公。前面那飛甍百尺之處正是先王所建云夢之觀。那崪然直上者。正朝云之气也。﹝小生﹞大夫。何謂朝云。﹝外末﹞主公聽啟。

【普天樂】記先王曾臨幸。夢仙姝來宮禁。﹝小生﹞那仙姝是何神。﹝外末﹞巫山女。巫山女。艷質盈盈。借恩私枕席曾親。﹝合﹞呀。望嵯峨峻嶺。髙唐護白雲。悵陽臺何處縹緲。縹緲玉貌芳魂。

﹝小生﹞寡人一聞大夫之言。不覺情愜於中。叫內侍們取酒過來。待俺君臣暢飮一回。﹝眾持酒上介淨﹞臣登徒履進酒。

【北朝天子】敞瑤臺倚碧天。喜宸遊値禁煙。似千秋丰鎬周玉宴。霞觴引滿願君王萬年。伯圖雄。金湯險。遶香貂禦筵。護流蘇珠幰。赧赧顏。赧顏赧赧顏。愧微臣深蒙天眷。深蒙天眷。賀升平皆歡忭。賀升平皆歡忭。

﹝小生﹞寡人適方飮酒之間。想起大夫所譚神女之事。不覺神情恍惚。睡思懵騰。寡人意欲就此臺館。偃臥片時。諸大夫且往臺下閒玩一回。﹝眾﹞領旨下。﹝小生﹞正是祗將桑海千秋事。付與槐南一夢中。﹝睡介小旦扮神女二旦扮仙女隨上﹞

【普天樂】寶幢翻云軿整。度紅塵穿丹磴。香風送。香風送。玉佩淸冷。駕蒼虯碧海云平。﹝二旦﹞啟娘娘。前面已是云夢臺了。﹝合﹞呀。看山川掩映。東臯麗日明。到處香車簇擁。簇擁舞隊歌塵。

﹝小旦﹞妾本巫山神女。適見楚國襄王。談妾往事。遂爾神動色飛。念他精誠所積。敢動神祗。今乘他晝臥臺端。不免喚醒他睡魔。顯應一番。多少是好。﹝對二旦介﹞女使。與我喚起襄王睡魔來。﹝二貼介小旦﹞襄王。你聽我道。塵緣未了意徘徊。暫向人間去復來。欲問妾家何處是。行雲行雨在陽臺。﹝三旦下小生作起介﹞呵。好怪好怪。內侍們。快宣諸大夫上臺。﹝眾介小生﹞諸大夫。寡人有一異事。試與諸大夫言之。

【北朝天子】正華胥夢迷。見仙靈步徐。道向陽臺朝暮行雲雨。乘鸞馭鶴被蹁躚羽衣。下褰帷。情相禦。恨匆匆欲辭。意遷延還住。轉轉思。轉思轉轉思。笑塵凡空懷仙侶。空懷仙侶。意如癡魂如醉。意如癡魂如醉。

﹝淨外末﹞此皆主公聖徳格天。致使山靈邀惠。願主公千歲千千歲。﹝小生﹞寡人意欲將此事撰成一賦。亦可爲一時紀異。不知諸大夫誰能任此。﹝眾﹞臣等凡庸。不足以仰副聖望。臣等博訪雄奇之士。爲主公賦之。﹝小生﹞旣如此。今日天色漸晚。分付諸侍從且回行在去。﹝眾﹞領旨。﹝眾作行介﹞

【普天樂】禦離宮臨仙境。去途遙斜陽暝。千峯遶。千峯遶。翠蓋霓旌。見都城燈火黃昏。﹝合﹞呀。望嵯峨峻嶺。髙唐護白雲。悵陽臺何處縹緲。縹緲玉貌芳魂。

第十五出阻遇

【懶畫眉】﹝生上﹞紗窗日落漸黃昏。烏軋江樓角一聲。何妨著屐獨閒行。﹝作聽更聲介﹞閒雲不系東西影。十二樓中月自明。

小生自蒙季小姐十分錯愛。好生思想。今早秋英來說。老夫人今日不在。小姐二更時分。到後花園中相期一會。天色尙早。且再少待片時。

【前腔】卻懷孤影在禪庭。珍重佳人惠好音。我魂消目斷未逢眞。只道是吳宮花艸埋幽徑。今夜誰知笑對藏花洞裏人。

﹝內打二鼓﹞呀。說話之間。又早二更了。不免去走一遭也。﹝作行介﹞

【前腔】路岐兼得一般平。半踏香裾宛約行。此間已是季府園門了。爲甚的門橫金鎖悄無人。只聽得風搖葉落塡宮井。想此去處原是僻隅。今夜看起來。此地還成要路津。

﹝醜眾扮巡邏上生驚望介﹞呀。那壁廂有人來了。且待我閃在一邊。聽他做甚麼。﹝虛下眾﹞受人之托。必當終人之事。今夜老爺分付我們巡更。捉那宋玉。來到此間。已是季府後門了。須要小心。﹝丑﹞哥。方才明明見个人走來。怎麼不見了。﹝眾﹞多是那話兒見我們在此。想躱在黑暗裏去了。﹝醜﹞如今我們且不要捉他。只做不曉得。待我唱个山歌兒嘲他。﹝眾﹞你不要胡唱亂唱。他是个有才學的人。到喫他笑。﹝醜﹞不妨。我把幾个牌兒名編个歌兒。唱與你們聽。

【山歌】西河秋霽踏莎行。好姐姐在桃源憶故人。他兩个只指望銷金帳裏風光好。囉裏知被我這禿廝兒隔斷子玉樓春。

何如。﹝眾﹞果然好。我們如今再往那邊看看。﹝作走遇生介眾﹞甚麼人。敢在此閒走。我們是拿那話兒的。若拿著了。活切了他。﹝生作行﹞這話好怪。﹝醜﹞我們且往東邊去看。那个敢大膽走來。﹝眾作東行下介生﹞

【前腔】一聞擊柝一傷神。運落風波夢亦驚。想杳無消息苦爲情。我曉得了。記得小姐曾對我說。登徒履到他花園邊窺望。被秋英搶白了一場。今多分是那廝使的姦計了。我想來只怕小姐無情。小姐旣有意於我。登徒履。登徒履。任你五丁驅得神功盡。定不教他寂寞流蘇冷繡茵。

罷罷。且自回去。再作區處。﹝下眾上醜﹞咍。適才見的。分明是宋玉。當面挫過。到饒他去了。﹝眾﹞旣去了。我們自回去罷。各人自掃門前雪。莫管他家屋上霜。﹝下生上﹞小生今夜滿望與小姐成事。誰料被那廝所阻。咳。小姐小姐。非是我宋玉無情。只是

【朝天子】如此風波不可行。只索斜倚燻籠畔坐到明。斷腸魂夢兩沈沈。淚沾襟。便從今莫自追尋。怎禁他驀地來上心。驀地來上心。

第十六出候約

【虞美人】﹝旦上﹞含情無限傷秋思。偸把重門啟。﹝小旦﹞麝蘭煙斷冷金猊。香夢悠悠。已逐行雲去。

﹝旦﹞靑天無雲月如燭。露泣寒花白如玉。﹝小旦﹞霜烏一夜啼到明。美人獨在空房宿。﹝旦﹞秋英。收拾到房裏睡了罷。﹝小旦﹞呀小姐。你今夜約宋秀才來相會。怎麼又這等假意兒起來。﹝旦﹞𨿽是約他。知道他來也不來。等他做甚麼。﹝小旦﹞小姐。他爲你廢寢忘餐。恨不能插翅相從。豈有約了他不來的道理。﹝旦﹞旣如此。便等他一等。只是不知甚麼時節了。﹝小旦﹞小姐。你聽那譙樓上。更鼓想還未曾起哩。

【羅江怨】風和玉漏遲。柔情漫支篝燈入夜水沈微。芙蓉帳冷月痕低也。小閣輕寒。門掩黃昏際。心如柳絮飛。心如柳絮飛。飄揚無定時。咄書空浪作鴛鴦字。

【前腔】﹝小旦﹞轆轤聲漸稀。秋千影移。多情渾似隔天涯。淒風輕軟透羅幃也。小姐。你十二朱樓。有个人同倚。三生定有期。三生定有期。我一心還自疑。﹝旦﹞秋英。你卻疑著甚麼。﹝小旦﹞怕相拋之子歌江汜。

﹝旦﹞秋英。你這个又多疑了。你聽那譙樓上已是二鼓了。你去看看他來。

【香徧滿】他潛蹤祕迹。似狐冰聽澈心更疑。怕小犬迎人花下吠。你將伊須護持。休敎他嘆路岐。﹝小旦﹞這个到不須小姐分付。只是一件。﹝旦﹞是甚麼。﹝小旦作遲介﹞柰一時多戰栗。按不住心搖曳。

﹝旦﹞好姐姐。便與我去一去。﹝小旦應下旦﹞

【前腔】紅樓凝思。把燻籠徹夜還自倚。宿鳥迎風驚乍起。見重重簾幙垂。盈盈望眼迷。看花陰月漸低。無柰心迢遞。

怎麼這時候還不見來。多是不來了。﹝小旦上﹞

【好姐姐】可憐仙源路迷。芳艸徧王孫何處。只聽得江城吹角。疎鐘下翠微。﹝旦﹞來了不曾。﹝小旦﹞那裏見他。小姐。你空儃佇。碧雲望斷人千里。多管是喬才脫賺伊。

【前腔】﹝旦﹞敎人澘澘淚垂。藍橋水滔滔西逝。咳。秋英。我也不恨他。﹝小旦﹞小姐。你恨著那一个。﹝旦﹞只恨我無媒自許。今朝悔已遲。﹝小旦﹞小姐去睡了罷。﹝旦﹞渾忘寐。重檐風馬催愁起。影徹孤幃思轉迷。

【尾聲】落花可惜隨流水。只索向夢中相會。﹝內作雞鳴介小旦﹞呀。又早雞鳴了。

起嘆介﹞愁聽寒窗唱曉雞。

懨懨欹枕擁寒衾。

香冷燈殘夢不成。

自是武陵消息斷。

落花流水兩無情。

第十七出訴怨

﹝外佩劍上﹞五陵年少意翩翩。十載雄心未著鞭。笑殺驊驑終伏櫪。不知解紵是何年荊佽飛。一向客遊在外。許久不與宋生廝會。且喜昨已抵家。他在城西招提寺讀書。不免去訪他一回。少敍離情。有何不可。迆■﹝辶裏﹞行來。早已出了這關門也呵。

【北新水令】一生輕俠嘆無知。感書生締交深契。想途窮空掩泣。歲晏誰憐予。看日已平西。日已平西。望禪關在楓林深處。

說話之間。不覺已到招提寺。此是他書齋門首。待我叫一聲。宋兄在麼。﹝生﹞

【南潘妃曲】新愁舊恨應千縷。寂寞空齋裏。﹝外﹞開門。開門。﹝生﹞試問相過是阿誰。﹝開門介﹞慢啟蓬門。疾忙窺視。呀。原來是荊兄。久不會了。自別後賦離居。今日足音何幸君來至。

﹝作進坐生嘆介外﹞宋兄。入門休問榮枯事。觀著容顏便得知。我與你故人久別。今日相逢。正當驩然道故。握手相傾才是。今日裏呵。

【北步蟾宮】爲甚的悶淹淹蹙損雙眉。咄咄書空無語踟躕。敢怨著暗裏投珠。拋將鼓瑟。待學吹竽。料鵬摶終須奮飛。把豹隱暫爾卑棲。俺與你年少雄心。休得要愁老居諸。

﹝生﹞荊兄。這是小弟平日的心事。不知近日又有一件煩惱。正是不如意事常八九。可與人言無二三。﹝外﹞宋兄。俺與你名𨿽友生。情同骨肉。你有甚事。何不就對俺講。倘若事有可圖。自當竭力。﹝生作沈吟介﹞噯。不說罷了。﹝外作起身介﹞宋兄。俺平生惟稱足下知己。今日猶且避嫌。是俺素行不孚於人。彊扳人做知己。是俺見差了。﹝生﹞這是小弟心事。實難於啟齒。﹝外﹞噯。大丈夫一言契合。頸可刎。心可剖。有甚難說的心事。﹝生﹞荊兄。你旣這等知愛。小弟便說與你聽。一定不妨了。

【南江兒水】記那日曾遊戲。向禪堂小院西。無心邂逅東鄰女。一時相見還相避。他把香羅驀地潛遺墜。我偶向回廊拾取。使我白璧完歸。因此把幽情私締。

﹝外﹞原來如此。那女娘是誰家宅眷。你旣拾了他手帕。他一定不知去了。怎麼又還得他。﹝生﹞這女娘就是東鄰季相國之女。淸吳小姐。他因與侍女秋英。到此燒香。小弟偶爾相遇。其時小姐將所佩春蕪。一時遺落。小弟拾了他的。料他必來相尋。次日在門首閒步。他果然使秋英到來。小弟一時意興。竟還了他春蕪。又將幾句言語挑動。那小姐公然就著秋英來謝我。自此時時通問。因而有情。前日小姐又將春蕪贈我。以爲日後婚姻之約。正所謂英雄气短。兒女情深。言之殊自愧恥。﹝外﹞可知道哩。

【雁兒落帶陣陣嬴】可知你恰相逢意慘淒。抱孤憤長噓气。卻元來自纒綿兒女情。頓敎人摧折了英雄志。我勸伊行不用苦尋思。宋兄。你適才所說。旣有个秋英。兩下通問。怎不仗靑鸞傳素書。打疊下屠龍計。想鶯儔自可期。笑你癡迷。怎生的空追憶還思。宋兄。非是俺自誇。若使俺有這機會呵。直待要詠夭桃誦摽梅。

【南僥僥令】﹝生﹞佳期空有待。離恨轉難舒。我懊恨姦徒生惡計。致使隔參商在兩下裏。隔參商兩下裏。

﹝外﹞姦徒是誰。生甚麼惡計。﹝生﹞那姦徒就是這鄰居的登徒履。他前日往季相國園亭。窺視小姐。正遇秋英。搶白了一場。因而懷恨。料我兩下必相往來。每夜使个棍徒王小四。帶人巡邏。兩人情意𨿽深。無計可施。不相聞問。又已月餘了。小弟正爲此縈懷。適値荊兄到來。所以鬱鬱不樂。﹝外怒介﹞元來這廝輒敢如此無狀。有何難處。俺就替你刺殺這廝。

【北收江南】呀。聽伊言怒气滿胸臆。料麼麼何足計。自許生平俠骨並要離。﹝按劍介﹞還將匕首自輕攜。登徒履。登徒履。任伊家妄爲。任伊家妄爲。只敎你蕭墻禍起在須臾。

【南金穀園】﹝生﹞謝君家十年故知。論交情金蘭可期。更爲我報讎雪恥。效銜結。敢忘伊。效銜結。敢忘伊。

﹝外﹞宋兄。小弟昔年曾遇劍仙。相傳劍術。一向不曾試用。今日當爲兄用之。

【北瓊林宴帶太平令】把吳鉤悄自提。把吳鉤悄自提。他禍臨頭怎能知。恰待要香餌垂綸特地施。到頭來魚難餌。俺這裏謝酬知還存髙誼。他那裏痛噬臍不勝追悔。縱是那八陣圖怎施靈異。六出計漫誇奇詭。俺呵。到如今一諾敢辭也。只爲雄心未除。呀。方顯得俺負气爲奇。

俺就別了你去。你須在此候我者。﹝下生﹞你看他。

【南尾聲】雄風奕奕爭馳去。但願把深仇報取。且自向衡門顒望伊。

靑龍共白虎同行。

吉凶事全然未保。

第十八出報仇

﹝醜上﹞本待將心托明月。誰知明月照溝渠。我王小四。想那登徒大夫。不自揣量。彊要去拐那季小姐。那小姐他自有宋玉這等一个斯文人物。那裏看得你上眼。日逐千方百計。設謀造意。不知又是甚麼悔气星進命。尋著我這等一个極不欺心的人去做事。前日接了他銀子。走去巡邏。果然那宋玉二更時分來。被我趕走了。如今只是一件。我騙他說季府極熟。他竟信了我這句話。每日只顧要我尋秋英。通問消息。我想起來。那裏認得甚麼秋英春英。不免將計就計。假寫一封書。只說小姐因宋玉失約。心下气悶。如今到思量登徒大夫。特叫秋英傳遞這封書與我寄來。約他今夜來相見。他必然大喜。又有銀子與我。如今書已寫在此。天色將晚。不免去走一遭。正是由他姦似鬼。喫了老娘洗腳水。﹝笑下淨上﹞有約不來過夜半。閒敲棋子落燈花。我登徒子爲那季小姐。用了多少心機。費了多少錢財。尋得王小四。設下這計較。弄得那宋玉上天無路。入地無門。才出得這口气。只是季小姐還不得到手。前日王小四又道他在季府最熟。這幾日每日叫他去尋問那秋英一个消息。他說今日來回報。怎麼天色已晚。還不見來。﹝醜假作忙上﹞忙將小姐信。報與老爺知。﹝見介丑﹞今日得一天大的喜信。報老爺知道。﹝淨﹞說來。說來。﹝丑﹞小子今日正在季府門首。只見那秋英裏面走將出來。東看西望。被我走到他身邊去。他把四下裏看一看。見沒人。就在袖兒裏面取出這封書來。說小姐寄與登徒相公的。我小姐因宋玉負心。切齒痛恨。聞得登徒大夫思想我小姐。如今要與他來往。特寄這書與他。小姐今夜親自來相會。我得了這消息。飛報與老爺知道。只不知書上甚麼話頭。﹝淨作驚喜念書介﹞賤妾季淸吳瑞蕭拜。怎麼這書起手就差了。婦人寫書。只有端肅。那有甚麼瑞蕭。﹝醜﹞瑞蕭。敢是小姐的名字。﹝淨﹞上面有了季淸吳是名字。怎麼又是个名字。﹝醜﹞或者是小姐的別號。你且讀下去看。﹝淨又念介﹞上登徒相公辱愛下。奴家聞君錯愛。日夜相思。今夜月白風淸。過君書齋。與君一睡。呵呵。﹝作疑介﹞每嘗聞得那季小姐精於翰墨。這封書。恰像个白丁寫的。﹝醜﹞你不曉得。那小姐慌張得緊。以此寫來不精細。﹝淨﹞說得有理。﹝醜﹞老爺。今夜小姐來。把這所在。收拾精致些。﹝淨﹞你看我這里。

【泣顏回】﹝淨﹞金屋徧奢華。列瓊筵滿引流霞。博山龍麝。把銀瓶徧插名花。非是我驕矜自誇。喜今宵一刻千金價。儻仙姬肯渡塵凡。又何須更覓胡麻。

王四兄。我嫖了些小娘兒。睡了些私窠子。拐了些良家婦女。那有季小姐這樣標致的。宋玉這个酸丁。怎麼配得他過。﹝醜﹞正是。除是老爺這等人物才相稱。老爺。你今夜

【前腔】堪誇。似錦上更添花。咳。宋玉宋玉。須知彩鳳怎肯隨鴉。笑狂生低下。也空勞受盡波查。﹝淨﹞王四兄。月色漸漸下去了。怎麼還不見來。﹝丑﹞閒庭月斜。想金蓮款款淩波弱。﹝淨﹞有理。那三寸三分的小腳兒。怎麼走得快。聽髙樓玉漏沈沈。啟重門望眼巴巴。

﹝醜﹞老爺。我到門前去看看。倘若小姐來時。就好迎接他。﹝淨﹞說得是。說得是。﹝先下醜作探望介外帶劍上介醜遇外介外﹞唗。你這廝是誰。﹝醜跪介﹞

【撲燈蛾】英雄息怒嗔。聽我將言稟。我是前街王小四。一生賤號千斤也。﹝外﹞唗。誰問你號。只問你在此做甚麼。﹝醜﹞奉登徒使令。著我在花下候佳人。誰知我遭逢凶釁。望爺爺饒恕我殘生。

﹝外﹞如今登徒子在那里。﹝醜﹞他在書房中等候。﹝外﹞想你這幹人呵。

【前腔】胸中姦計生。笑裏戈矛隱。恣肆猖狂甚。惱得人怒發上指也。衝衝气憤。須知劍下不容情。休再想饒伊身命。還追省。應敎斬艸要除根。

你看那邊有人來了。﹝醜回顧淨刺殺醜介﹞正是善惡到頭終有報。只爭來早與來遲。﹝淨上遇外介淨﹞你是甚麼人。這等夜半更深。在此何干。﹝外﹞你是何人。來問我。﹝淨﹞這廝想瞎了眼。我登徒老爺都不認得。﹝外﹞元來你就是登徒履。我正要見你。﹝外拔劍介淨作慌跑下外追上擲劍刺淨足淨倒外下醜扮夫人上介﹞呀。你爲何跌倒在此。﹝淨﹞夫人。不好了。一个人把我一隻腳斫壞了。﹝醜﹞呀。果然。又還好哩。他若把那話兒割了。叫我弄些甚麼。我如今扶你去睡了罷。﹝淨﹞夫人。扶便扶我進去。只是還要你等等季小姐。﹝醜﹞呸。買幹魚兒放生。死活也不知。快進去。快進去。

第十九出悲秋

【喜遷鶯】﹝生上﹞書幃夢冷。正悠悠離思。蕭蕭孤影。愁鬢三千。歲華重九。那堪漫眼風塵。肝膽自憐白首。功名誰借靑雲。淒涼處。淸霜落月。斷角殘砧。

枕簟驚寒已暮秋。心愁難付與東流。年來意气俱消盡。不分書空獨倚樓。小生宋玉。記得春時寓居招提寺。不覺又經秋暮。你看艸木搖落。風景變衰。撫景興懷。感時增嘆。想我功名未遂。歲月推移。正是四時遞來而卒歲。陰陽不可與儷偕。好生愁寂人也。

【雁魚錦】悲思少年空浪遊。抱雄奇把歲月成拖逗。又早是風雨黃花候。嘆新愁舊恨。鎭鎖眉頭。好敎人撫景夷猶。離憂痛寡儔。怎如那南歸雁陣幾度衝寒去。當不過蟋蟀哀吟淸宵伴客愁。

咳。想起俺當年在屈師門下時節。又是一番淸夢。俺屈師徒以修能姱節。遂爲姦邪所陷。今日追想起來。令人不勝扼腕。

【二犯漁家傲】休休。濁世誰收。痛英靈渺渺。彊半成烏有。想遭時未偶。問靈均此際還知否。望湘水落日乍浮。見江樹寒烏亂投。弔叢祠半荒丘。儃佇久。竟忠魂何處悠悠。我待把椒漿敬投。只落得向雕梁。對月影。懷淸範。怎能彀駕桂棹。聽波聲。逐遠遊。

一時感愴。不覺憂端蝟集。想起前時春蕪一事。那季小姐厚恩。不知何日能酬。我宋玉旣不能爲師門報怨於當年。又不能爲佳人酬恩於今日。人生恩怨兩字。也不能修。空有堂堂七尺之軀。思之豈不愧恥。

【二犯漁家燈】風流。燕侶鶯儔。怎知道姻親到底成虛謬。靜掩蓬門。慵臨艸閣。撥盡寒灰。羞對衾裯。香羅在手。想畫欄十二。應鎖遠山眉秀。他那里相思盡日沾鴛袖。俺這裏極目經時望翠樓。

我想這事。都是登徒履這廝呵。

【喜漁燈犯】無端抵死把孽寃相構。只指望掣文鴛暗藏機彀。又誰知做江空水寒。月明不餌空下鉤。感得十年故友存交誼。笑殺我尙居人後。敎我怎不含羞。到如今書生分薄多■﹝忄孱﹞■﹝忄愁裏﹞。須有日淑女情深定好逑。

【錦纒道犯】更回首。嘆謀生渾如拙鳩。蹤迹漫沈浮。怕朱顏一去。甚計遲畱。向泥途空淹敝裘。傍螢窗怕聽殘漏。夙願定須酬。正是康莊有日還追驥。肯使白石終宵獨飯牛。

落葉蕭疎鎭掩門。

閒庭小徑長苔痕。

傷心最是黃昏後。

風雨寒砧處處村。

第二十出訉病

【意難忘前】﹝旦病妝上﹞情思轉闌珊。更粉消珠淚。翠鎖眉山。﹝小旦﹞殘燈風幕冷。澹月曉窗寒。

﹝菩薩蠻﹞﹝旦﹞蛩聲泣露驚秋枕。羅幃淚濕鴛鴦錦。病起楚天涼。殘更與恨長。﹝小旦﹞淒風翻翠幌。雨後燈花暗。畢竟不成眠。鴉啼金井寒。小姐。你今日身子想覺好些了。﹝旦﹞秋英。我從前日被他哄了這一場。心下十分气憤。早知他是這樣負義的人。我悔把這眞情待他。到如今事又不成。倘或外人知道。反惹一番笑語。以此仔細思量。感成這場病癥。豈不自悔。﹝小旦﹞小姐。秋英正要說這樁異事。前日那晚。原來宋秀才來到這里。不意被登徒履這狗才知覺。他四面使人巡邏。縱使他好分要見小姐。叫他一人如何抵當。又聞得數夜前。前街殺死一个甚麼王小四。登徒大夫又被人斫傷了腳。想多分是那宋秀才做出來的了。﹝旦﹞原來這樣。到是我錯埋怨了他。秋英。我今日身子略覺好些。你扶我到窗前少坐片時。﹝小旦﹞正是。常言道久睡傷神。況今日天气晴爽得好。我扶小姐去略坐一時。﹝旦﹞呀秋英。你看我病中光景好可憐。

【小桃紅】佩蘭香褪。淚竹痕鮮。一握輕綃緩也。他錦字空柔翰。我玉匣閉哀弦。﹝小旦﹞小姐。人生恩愛。自有定分。況你病中。不宜空費神思。﹝旦﹞縱敎我不尋思。怎禁得夢兒中。話兒裏。情兒戀也。想鼓盡云和人更遠。愁緖相牽。似殢酒淹淹。

【意難忘後】﹝老旦上﹞秋云外。曉風前。聽砧杵催寒。﹝作望二旦喜介﹞好了。女孩兒起得了。喜重簾深處。並倚香肩。

﹝作進介小旦﹞小姐。老夫人來看小姐了。﹝旦見介老旦﹞孩兒。你今日身子好些了麼。夜來曾睡得著麼。﹝旦﹞孩兒今日身子略覺好些。適才叫秋英扶在窗前少坐。卻喜得母親來看孩兒。﹝老旦﹞咳孩兒。不知我爲你好不憂心。我見你

【下山虎】妍華消盡。膏沐摧殘。怕二豎成災患。頓使膏肓病纒。﹝小旦﹞若說小姐的病。不止膏肓。還中了心病哩。﹝老旦﹞我曉得了。多管是卜鳳無期。孤鸞恨牽。簾捲西風人倚闌。消瘦成慵懶。想無限傷心不忍言。看羅袂啼痕徧。你把閒愁暫寬。孩兒。且不要說你自要寬解病懷。也須索要慰我衰殘値暮年。

想我與你說了這一會話。你身子一定困倦了。我且去。停一會再來看你。秋英。你依舊好好伏事小姐睡了。﹝小旦﹞曉得。﹝老旦﹞正是秋容祇助佳人怨。春思翻教阿母疑。﹝下小旦﹞小姐。你看夫人適才說的這些話。𨿽是勸解小姐。那曾有一句道得你心事著的。

【蠻牌令】你扃繡戶。掩香奩。鴛枕剩。鳳幃閒。多少悲涼無處訴。空贏得淚闌干。嘆無端多情引惹。撥不盡萬種情牽。夫人。你要小姐的病好呵。要除他風流業寃。定須是喜孜孜美滿追歡。

【尾聲】﹝旦﹞看寒城煙柳斜陽晚。聽一派秋聲哀雁。都只是助人愁嘆。

﹝旦﹞爲甚的三秋抱怨。

祇因著一晌畱情。

﹝小旦﹞憔悴你朱顏綠鬢。

冷落他白日黃昏。

第二十一出忤姦

【三臺令】﹝淨登徒履跛形醜扮家童扶上﹞悠悠怨憤難平。使我終朝痛心。暗裏自思尋。直須害卻狂生。

﹝醜﹞老爺。今日腳痛好些麼。﹝淨﹞咦小廝。今日一發疼得緊。我想起來我的腳痛到還有好的日子。想那王小四的喫飯家火割了去。怎麼好。﹝醜﹞老爺。若說起那王小四。不要說殺。就剮也不多。﹝淨﹞怎麼說。﹝醜﹞老爺。你還不懂哩。他當初只指望要馬扁你的錢財上手。他那里認得甚麼季府裏。那些說話。都是胡說。你還要想他。﹝淨﹞嗄。是了呢。他騙了我。依你說。該殺的。我老爺又騙了那一个。該斫傷這隻腿。﹝醜﹞老爺。你要捉拿宋玉。姦季小姐。難道到是好人。﹝作諢笑介﹞到不好說。﹝淨﹞不妨。你就說。﹝醜﹞依小的說起來。老爺也該與他同請行的。﹝淨﹞到多謝你的盛情了。這是閒話。且放過一邊。我仔細想起來。這樁事多分是宋玉那廝造下的計較。連日著人緝訪那行刺的人。再沒消息。昨日又聽得唐景這兩个老頭兒把他薦在楚王那裏。作髙唐神女賦。明日早朝。召見殿庭。我想倘然楚王用了他。他日逐使起嘴臉來。我一發弄得決撒了。如今我有个處置。今早門上傳報進來說。那兩个老頭兒今日來望我。不免在茶話中間。把宋玉說他些不好。常言道解鈴須用系鈴人。當初是他兩个說他進去。如今依先要這兩个說他出來。不怕他不依我說。﹝醜﹞咳老爺。我看你近來怎麼這等懵懂得緊。他們都是一路的人。爲甚麼聽你說。況你平日做人。又有些兒歪僻。那一个是喜你的。我到勸你不如罷了。﹝淨﹞這等怎麼處。咳。我好恨。

【繡帶兒】追思起不覺令人恨轉增。一時難按心兵。我又不曾咸腓胡行。爲甚的滅趾遭屯。﹝醜﹞老爺。你還說不胡行。須省。這恢恢天网難自泯。善惡事到頭終應。﹝淨﹞噯。這小廝可惡。我正心焦。你又來惱著我麼。﹝醜﹞老爺。不須心焦。若是肯依我說。時時是快活的。從今把前非痛懲。方免得這無端外來憂憤。

﹝淨怒介﹞你不要在這里惱我。你自請出去門外立著。﹝丑應下﹞

【前腔】﹝外末帶從人上﹞招尋。乘休沐聯鑣市井。一似求羊往來三徑。﹝雜稟介﹞稟老爺。此間已是登徒老爺門首了。﹝外末﹞通報。﹝雜介見介外末﹞大夫。小弟們連日朝政匆匆。有失問候。尊恙可好些麼。﹝淨﹞多蒙二位大夫枉顧。只怕不濟事了。想微軀殘喘難存。感同官不棄垂情。﹝外末﹞大夫說那里話。聽稟。吾曹交誼金石盟。只是媿藥餌未將芹敬。但願取沈屙頓醒。料蒼天應不把股肱摧殞。

﹝淨﹞今日多承二位大夫來看我。慢慢談一談去。﹝外末﹞願領尊教。﹝淨﹞小弟因賤足病後。又有一月不進朝裏了。不知主上近日用人何如。﹝外末﹞大夫還不知道。前日主上要做髙唐神女二賦。詔選詞臣。因此我兩人徧訪國中。近得一个才子。昨已奏知主上。明日早朝。就召見了。﹝淨﹞大夫。我這國中。自屈大夫亡後。只有二位是才子。又有那个是有才學的。﹝外末﹞大夫。你這里鄰居的宋玉秀才。難道不是个才子。﹝淨﹞這等說來。敢是你們到把他薦了。﹝外末﹞正是。﹝淨﹞咳。二位這就見差了。主上特托你兩人求賢。合當尋个有名頭的才是。那宋玉不過是个黃口豎子。他是什麼才子。

【紅衫兒】那鯫生豈得稱才俊。落魄風塵。他本是溝中瘠。難爲席上珍。咳主上。你空費著買駿黃金。﹝指外末介﹞怎知他把駑駘來鞚引。二位還去說不要用他。也省得玷污了我們。若敎他位列簪纓。可不羞殺縉紳。

【前腔】﹝外末﹞他翩翩三楚聲華振。姿貌超羣。心負雲霄志。名髙月旦評。﹝淨﹞他旣是這等好。何不自去掙个官做。到要靠別人做事。﹝外末﹞十年間屈首衡門。似南山修成豹文。今日裏特薦明庭。方顯得處囊錐露穎。囊錐露穎。

﹝淨﹞大夫這等說。你們決意要用他了。﹝外末﹞要用他。﹝淨﹞嗄。如今不難我與你兩个賭了。你說要用他。我偏要不用他。﹝外末﹞你怎麼就不用得他。﹝淨﹞

【連枝賺】我稽首彤庭。面叩君王奏此情。﹖﹖兵他相淩並。他只思量

【一】旦圖徼幸。偏敎你事到臨頭成畫餅。﹝末﹞噯大夫。你休爭競。爲何抵死來相憎。﹝外﹞他好一似鬼蜮含沙妄射人。﹝淨﹞怎麼就罵我。那些个言辭巽。激得人怒起難容忍。﹝外末笑介淨﹞你笑那一个。﹝外末﹞我笑伊讒佞。笑伊讒佞。

﹝淨怒介﹞阿也。我是朝中上大夫。你兩个還在我下位。怎麼就把言語來傷我。

【紅芍藥】出言語直恁欺人。想著我寵冠臣鄰。我屈指朝中半從順。怪伊行敢相矛盾。﹝外末﹞我祇將忠義存。向權門怎生卑遜。況復是同袍合簪。又何妨語言廝挺。

﹝外﹞景大夫。不要與他纏。我們且去著。正是常將冷眼觀螃蟹。﹝末﹞看你橫行到幾時。﹝下淨﹞你看這兩个老賊。也不別我。竟自去了。我好惱。我好惱。小廝在那里。﹝醜上﹞聽得叫小廝。慌忙門外立。未審有何因。入門看臉色。﹝淨作怒聲又叫介醜﹞想是那話兒不照了。﹝見介﹞老爺叫小的做甚麼。要我去請唐爺景爺轉來。﹝淨﹞還要說他。事到做不成。忍得他一場好气。﹝醜﹞老爺。我原勸你不要。定不肯聽我說。如今何如。是我髙麼。﹝淨﹞看起來眞个是你有些見識。我如今一不做二不休。﹝醜﹞老爺。你卻待怎麼。

【尾聲】﹝淨﹞我來朝定把封章進。要除卻我胸頭惡忿。﹝醜﹞只怕君王也未必聽。

﹝淨﹞可柰同寅太不仁。

﹝醜﹞須敎明日奏楓宸。

﹝淨﹞平生不作皺眉事。

﹝丑﹞世上應無切齒人。

第二十二出獻賦

【點絳唇】﹝末扮黃門上﹞仙仗初開。晨光漸啟。祥雲裏。殿影參差。玉陛千官至。

下官楚國黃門是也。主上昔遊髙唐。因感神女之異。曾命文武諸曹。博訪雄才之士。著賦以紀其盛。昨日唐景二大夫。曾舉秀士一人。名爲宋玉。雄奇博洽。逸世超羣。主上大喜。今日召對殿庭。天色漸明。已是早朝時候。主上升殿。只得在此伺候道猶未了。秀士早到。

【前腔】﹝生巾服上﹞日上罘罳。風傳警蹕。金門啟。五色云車。躋躋趨金紫。﹝末﹞

天顏咫尺。奏事者不得近前。如有表文。就此三舞蹈執笏披宣。﹝生﹞郢中下臣宋玉謹叩首陛下臣本艸茅賤士。叨荷聖恩。待詔殿庭。願大王千歲千歲千千歲﹝末﹞主上傳旨。寡人昔遊雲夢之臺。望髙唐之觀。晡夕之後。精神恍惚。若有所喜。紛紛擾擾。未知何意。目色髣髴。乍若有記。見一婦人。狀甚奇異。寐而夢之。寤不自識。罔兮不樂。悵爾失志。聞卿奇才。幸開我胸臆。一一賦之。孤將親覽。﹝生﹞臣宋玉謹以髙唐之景先賦。奏聞陛下。

【降黃龍】緬憶髙唐。望朝云縹緲。暮雨微茫。巫山互折。見巫山互折。步巉巖層累。下臨滄漭。驚惶。洪波搖蕩。忽見黿鼉乘浪。似迢遙乘槎海畔。把碣石相望。

【前腔】重岡。獨立芒芒。虎谷風悲。鶴巢云障。千巖積翠。問仙遊遺躅。羨門髙曠。淸賞。依稀竽籟。萬壑松聲傳響。乍驚心憑髙望遠。頓生惆悵。

﹝末﹞主上有旨。卿賦髙唐景物。摹寫殆盡。恍然在目。卿當再以神女姿貌爲孤賦之。孤將鑑賞。﹝生﹞臣宋玉再聞陛下。

【前腔】云翔。翠蓋幢幢。繡服輕盈。佩環飄揚。更修蛾艷質。遐想一天嬌樣。歡暢。褰幃偸禦。待把情緣相向。恨須臾遷延悵別。又增淒愴。

臣更有蒭蕘之言奏聞。自知冒瀆天聽。望陛下赦臣萬死。

【前腔】君王。聖壽無疆。宵旰惟勤。武修文講。念苞桑遺訓。千載自當懲創。博訪。遺賢逸士。待取巖廊弼亮。鎭金湯千秋永固。伯圖雄長。

﹝末﹞奉聖旨。宋玉詞華穎利。思致幽閒。更兼頌不忘規。孤不勝嘉悅。卽日除授上大夫之職。撤殿前鹵簿之半。送歸私第。叩闕謝恩。﹝生﹞千歲千千歲。﹝末﹞宋大夫。你

【衮徧】文章豹霧藏。文章豹霧藏。羽翼鵬摶上。烏帽宮袍喜气如春盎。不負螢窗十年相傍。渾一似趁龍門逐桃花浪。﹝生﹞

【前腔】風塵久自傷。風塵久自傷。雨露誰承望。自分淒其敝迹居顏巷。一旦遭逢天恩浩蕩。從今去忝臣鄰慚無狀。﹝二旦扮宮人持節隨眾吹打上﹞

【尾聲】天街一派笙歌響。綺羅嬌艷簇紅妝。看取歡聲載道傍。

第二十三出巧詆

【天下樂】﹝小生扮襄王上﹞淸瑣詞臣自異才。揮毫終日侍蓬萊。讒言無那多紛擾。載鬼車中莫浪猜。

寡人前日因宋玉賦髙唐一事。見他才髙倚馬。文擅雕龍。體貌閒麗。微詞悅人。寡人心下不勝喜悅。遂拜爲上大夫之職。昨日聞得國中士民。多有不譽。未知何故。且待登徒大夫到來。問他一番。

【粉蝶兒】﹝淨拄杖上﹞盤跚難挨。羞殺我職居槐宰。

我登徒履。被宋玉那廝。占了這許多便宜。心下十分气恨不過。前日意欲央浼唐景兩人去楚王跟前謗他一場。不意那兩人又是護著他的。如今國人都不奬譽他。乘此機會。不免進見楚王。倘然問及。就把這些言語添些作料。誹謗他一場。楚王一定聽信。豈不是將計就機。來到宮門。且自進入。﹝見介小生﹞寡人正有一言欲問大夫。﹝淨﹞不知有何聖諭。﹝小生﹞自寡人拜宋玉爲大夫之後。那國中士民。也無甚議論麼。﹝淨﹞主公不問臣。臣不敢亂言。主公今日旣問及下臣。臣方敢實吿。臣自先朝以來。受前王培植之恩。主公寵綏之惠。每思奮不顧身。報效萬一。豈知主公近日聽信唐勒景差言語。竟將國中一个上大夫之位。輕輕把與那鯫生做了。近日來那民心多有不服。議論多有不平。主公還當三思。﹝小生﹞那士民他的意思怎麼不平。﹝淨﹞待臣奏上。

【八聲甘州】君王聽吿。他道那書生穢行。怎佐淸朝。﹝小生﹞寡人只愛他才學。﹝淨﹞縱區區一技。料他每只抵鉛刀。你垂淸空自勤三接。他遺臭難敎冠百寮。聽喧囂。定不是讒口嗷嗷。

【前腔】﹝小生﹞他在詞曹。獨擅名髙。更翩翩弱冠。俊偉丰標。喜鳳毛飛彩。怪紛紛梟吻爭交。身依玉陛充僚佐。才彥金華壓俊髦。﹝淨﹞主公𨿽是這等稱美他。臣想起來。不是唐景二大夫這樣沒眼睛的人。料他一世也不得番身。﹝小生﹞大夫。不是這等說。他是英豪。肯終敎困老蓬茅。

﹝淨背介﹞聽主公說的話。都是偏護著他的。怎麼是好。

【前腔】我心焦。他語話蹊蹺。算將來無計傾奪伊曹。嗄。有計了。﹝轉身介﹞主公。你只知其一。不知其二。你但曉得宋玉好人才。好學識。你還不知他的手段哩。﹝小生﹞他有何不好處。﹝淨﹞那東鄰有女。終日裏去目挑心招。﹝小生﹞大夫。這是閨門曖昧之事。你怎麼曉得。我知道了。多敢是那宋玉居你上位。你心下有些不平麼。﹝淨﹞臣怎敢有此心。臣只願夔龍濟濟集鳳沼。怎敢做鳩鳥棲棲妬鵲巢。臣還有一句話。蒭蕘。更須防宮禁遊遨。

【前腔】﹝小生﹞他一朝。爵位崇髙。妬嫉叢生。頓成讒巧。大夫。若說那東鄰一事。這是佳人才子。論鐘情千古難遭。他鹽梅自是商家佐。豈向花柳寧甘濮上嘲。思著。似無端尺水頓起波濤。

登徒大夫。你說的話。寡人已知道了。寡人還要細訪。你且請回罷。

﹝淨﹞君王不用太猜疑。

莫信狂生擅滑稽。

﹝小生﹞混濁不分鰱共鯉。

水淸方見兩般魚。

第二十四出秋閨

【祝英臺近】﹝旦上﹞玉笙寒。雞塞遠。歲月已偸換。﹝小旦﹞曉睡初醒。捲幔淒風亂。﹝合﹞試看寂寞鴛衾。蕭條珊枕。愁對洞房深院。

﹝羅敷令﹞﹝旦﹞轆轤金井梧桐晚。幾樹驚秋。晝雨和愁。百尺蝦須上玉鉤。﹝小旦﹞瓊窗望斷雙蛾皺。回首邊頭。欲寄鱗遊。九曲寒波不溯流。﹝旦﹞秋英。你看我日來愁病多端。不曾有个舒展眉頭的時節。如今又是暮秋天气。好生傷感人也。﹝小旦﹞正是。小姐。你這幾日精神意緖。比往時大不同了。你是千金之軀。況老夫人只靠你一人。還該消遣些才是。不要這等苦苦的煩惱。

【祝英臺】你看玉容消。金鏡冷。鬼病日懨懨。膏沐倦施。繡綫慵拈。盡日畫簾羞捲。庭院。看霜林無火常燃。暮靄非風自展。向瑤階乘閒緩步。共伊消遣。﹝旦做下階倦介﹞

【前腔】慵倦。步難移。心易懶。生怕倚闌干。秋英。我思量那時節呵。徑艸蒙茸。苑柳參差。到如今又見井梧飄亂。﹝小旦﹞呀。小姐。我到忘了。聽得外面說那宋秀才。獻甚麼髙唐賦與襄王。襄王喜他。竟與他官做了。﹝旦﹞有這等事。你不說。我也還不知道。乖蹇。他那裏宦海沈淪。我這裏愁城遙遠。淚雙懸淒迷心折。夢遙魂斷。

【前腔】﹝小旦﹞休怨。你惜風情。儋月思。顦顇惣徒然。小姐。我說个比方你聽。不要說世上的人有離合悲歡。就是那守寡姮娥。斟酌天寒。一任廣寒無伴。小姐。你不要怪我說。你無端。空懷著彩鳳文鴛。他料不想孤鸞哀雁。笑伊家空自翠鈿欹墜。帶羅消減。

﹝旦﹞秋英。你說那里話。你還不知我的心事哩。

【前腔】堪嘆。訴衷情。追往事。哽咽不能言。只指望做連理同芳。比翼交歡。誰料做斷猿銜怨。﹝小旦﹞小姐。你不要癡迷。富易交。貴易妻。這是人情之常。那宋秀才一定忘記你了。﹝旦﹞休言。他𨿽是無意畱連。我寧自有心縈戀。最堪憐西樓夢冷。角聲淒斷。

﹝小旦﹞這个不難。他前日是窮秀才。老夫人一定不肯與他。如今做了官。就把小姐與他。也不辱沒了我家門風。我就向老夫人跟前去說。﹝旦﹞𨿽然如此。我與你如何開口。且待另日。再作計較。我與你且進去罷。

﹝旦﹞秋來景物倍傷心。

悵望佳期淚滿襟。

﹝小旦﹞但願應時還得見。

須知勝是嶽陽金。

第二十五出解嘲

【掛眞兒】﹝小生帶內監上﹞萋菲由來成貝錦。頓敎人盡日沈吟。朝罷深宮。人閒宴處。且自向伊詢問。

畫虎畫龍難畫骨。知人知面不知心。寡人向日因愛宋玉才華。遂拜他爲上大夫之職。昨日聞得登徒大夫說他體貌閒麗。口多微詞。又性好色。願王勿與出入後宮。寡人想起來。那士無賢不肖。入朝見嫉。宋玉才名頗盛。寡人寵愛方深。那登徒子一時媢嫉。此亦人情。今日退朝無事。不免召宋大夫到便殿中。問他一番。免我猶夷。辧他心迹。有何不可。內侍傳旨。宣宋大夫進便殿。﹝眾傳旨介﹞

【西地錦】﹝生冠帶上﹞日落禁林淸影。風搖內苑秋聲。暫歸休沐有餘情。又赴九重恩命。

﹝進見介﹞主公。臣宋玉見。﹝小生﹞大夫少禮。大夫。昨日有一人訴卿於寡人。今日特召大夫前來。面質其事。﹝生﹞臣啟主公。不知訴臣者何人。所訴者何事。﹝小生﹞訴卿者卽登徒大夫也。寡人心下未有所決。

【白練序】因此狐疑處。把此事應須辧假眞。道你多洵美。那更巧言便佞。狂生辱薦紳。況醉月迷花不事君。他還對寡人說。須詳審。願堤防莫使往來宮閫。

【醉太平】﹝生﹞蒙問。把前言乍省。似妖狐射影。市虎驚心。縱微臣落拓。豈肯自甘無行。﹝小生﹞大夫。你旣不好色。頗亦有說否。﹝生﹞那東鄰佳人。三載浪窺臣。尙兀自未成心允。那登徒子之妻。貌如嫫姆無鹽。登徒子悅之。使有五子。王熟察之。誰爲好色。望君王垂憫。把中山匣底。竟成畫餅。

【白練序】﹝小生﹞令人怒感生。他姦謀恣行。恨鴟梟惡吻。把鳳雛喧憎。況你才名振楚城。更簪紱新承寵渥深。寡人知道了。他要相淩倂。故把這唇鎗舌劍陷你在錦陣花營。

叫宮門傳旨。登徒子妬賢嫉能。欺君罔上。徒念彼老臣。姑免究治。著革了職。冠帶閒住。﹝眾傳旨介小生﹞請問大夫年庚幾何。曾娶妻否。﹝生﹞臣年逾弱冠。尙未婚娶。﹝小生﹞那東家之子還在否。﹝生﹞大王聽啟。

【醉太平】那娉婷。鐘情特甚。誓共姜節操。敬俟朱陳。﹝小生﹞大夫一向也知他起居否。﹝生﹞而今憂憤。鎖深閨自憐孤另。﹝小生﹞大夫可也念他麼。﹝生﹞傷情。空勞魂夢逐行雲。誰念取枕餘衾剩。從前追省。一聲河滿。雙淚珠傾。

﹝小生﹞大夫。此是甚麼人家女子。﹝生﹞就是季相國之女。名爲淸吳。﹝小生﹞原來是季相國之女。那季相國呵。

【宜春令】從先世號老臣。痛乘箕聽鈞天帝庭。想蕭條蘭玉。班衣冷落蹁躚影。試看那金屋嬌姿。須配取玉堂才俊。﹝合﹞歡慶。管敎你便諧秦晉。

【簇禦林】﹝生﹞分離去。歲月更。悵經時。別恨增。似分飛落雁惟孤影。把三生自擬無憑準。今日笑顏生。君恩似海。成就百年姻。

﹝小生﹞大夫。此事不難。寡人明日親爲大夫主婚。卽遣景大夫。往彼作伐便了。﹝生﹞多謝聖恩。

﹝生﹞浩蕩天恩敢自忘。

小臣何以報君王。

﹝小生﹞不須玉筯愁千縷。

會見銀河度七襄。

第二十六出反目

【霜天曉角】﹝醜上﹞終朝气憤。難遣心頭恨。幾度暗中思忖。寃家怎得離身。

自家登徒履的妻子便是。可恨我那老公。本等好好一个人。只因看上了那季小姐。朝也教我送下飯。暮也教我送茶果。只指望拐得他上手。馬扁他一手錢財。誰知那小姐到與那宋玉好了。又去顧了近處光棍。要捉拿宋玉。不知被一个甚麼人。竟把一隻腳來砍傷了。前日又到楚王前要去排陷他。又被他使个暗箭。到把我老公官爵削了。如今想將起來。我終不成只隨著這蹺老叫化子。意思要攺嫁一个。只是一時難說。早上思量得个計策。叫他出來。尋个頭由。鬧他娘幾場。假意要死要活。他纏我不過。也只得隨順我。那時逼他寫了休書。別嫁一个。倘或好似他。卻不是下半世快活。﹝叫介﹞老官在那裏。來與你說話。

【前腔】﹝淨拄拐上﹞命途困窘。殘疾誰憐憫。天网恢恢眞可信。須知禍福由人。

﹝見介醜作怒介淨﹞奶奶。我正在那裏腳疼。你又叫我做甚麼。﹝醜﹞你說腳疼。我還心癢哩。﹝淨﹞奶奶。你怎麼心癢。﹝醜﹞怎麼心癢。想我當時嫁你。指望魚水同歡。圖你一生受用。誰知你這敗子。貪花戀色。不顧家園。今日趁得十兩。也去尋小娘兒。明日括得五兩。也去尋私窠子。近日甚麼來頭。又去思量這東鄰季小姐。叫我與他往來。三日一小送。五日一大送。拱去與他。不匡那小姐自與宋玉一心一意。拱去的東西。轉手就拿與宋玉受享了。前日又被甚麼人哄騙。說季小姐來與你睡。等到三更半夜。不知被个甚麼人。把一隻腳竟自斫傷了。及至到楚王面前。要誹謗宋玉。指望出口气。又被他使个暗箭。楚王到把你官爵革了。閒住在家。如今官又沒得做。銀子又沒得用。﹝諢哭介﹞看別个婦人嫁老公。終朝羅綺。每日珍羞。好不快活。我如今這等苦惱。看了他們怎不心癢。﹝淨﹞奶奶。我登徒履也要做好漢的。難道到要這等。只是你我命該如此。常言道嫁雞逐雞飛。也說不得了。﹝醜﹞呸。虧你不羞這毴臉。甚麼嫁雞逐雞飛。我原是个鳳皇。到嫁了你這个逐瘟頭。如今思量起來。我眞過不得日子。沒柰何我到要問你討个長短。﹝淨﹞奶奶罷麼。我有甚長短。與你過得一日。是兩个半日。﹝丑﹞我這等个聰明伶俐的人。跟著你這貧子過活。好苦。我如今只有兩條門路。﹝淨﹞那兩條。﹝醜﹞你問我那兩條麼。刀上一條。索上一條。與你說了。﹝淨﹞奶奶。這个成不得。你若死了。你家吿起人命。我到去喫官司。﹝醜﹞不要。如今我到有个商量。﹝淨﹞甚麼商量。﹝醜﹞你如今寫下一紙休書。說登徒履不能養育妻子。情願憑伊攺嫁。誓不反悔。你到只當出脫了我。﹝淨﹞咳奶奶。你如今要嫁。也只由你了。只是我好恨。﹝醜﹞你敢恨著我。﹝淨﹞我怎敢恨奶奶。

【一盆花】我恨只恨他們忒狠。到如今敎我毀體殘形。拐棒終朝不離身。顚連困苦誰來問。看田園盡傾。囊槖又貧。奶奶好了。我有計了。﹝醜﹞你若有計。我依舊隨你。﹝淨﹞與你向卑田院裏。做乞食沿門。

﹝醜﹞啐。若要做叫化了。我也不消嫁了。﹝淨﹞我這等个蹺子。不去叫化。有些甚麼做得。

【前腔】﹝丑﹞你平日裏心髙气硬。笑伊家今日無計謀生。你日常間拱的甚麼張員外李舍人。何不去與他們求乞些。也好過活。何不搖尾乞憐向朱門。將來也可資身命。﹝淨﹞咳奶奶。若是好手好腳的人。還有人用得著。如今走在人前先自厭人了。還有那个來采著我。﹝醜﹞我心中自評。敎人怒增。只是別嫁个去罷。不是我忘恩負義。也只是各自尋門。

﹝醜﹞笑你平生心太欺。

逢人只要落便宜。

﹝淨﹞如今禍到臨頭日。

追悔從前也是遲。

第二十七出賜婚

【似娘兒】﹝末扮景差引眾上﹞銜命出彤庭。爲二姓契合朱陳。佳人才子由來稱。赤繩系足。朱樓合巹。不須白雪窺臣。

﹝眾﹞稟老爺。已到季府門首了。﹝末﹞快通報。﹝眾介雜上﹞荒徑頻年無客到。衡門今日爲誰敲。﹝見介眾﹞景老爺要見你夫人。﹝雜﹞夫人有請。

【海棠春】﹝老旦上﹞門檐雀网生。車馬誰相問。

﹝相見介末﹞夫人請上。下官有一拜。﹝對拜介﹞當年閨壼重賢媛。相國家聲舊所傳。﹝老旦﹞寂寞自甘居陋巷。喧�何意駐髙軒。請問大人。今日枉顧。不知有何見諭。﹝末﹞夫人尙不知道。我主上近因夫人鄰居宋玉秀才。獻髙唐神女二賦。主上不勝喜悅。竟拜爲上大夫之職。昨日召至便殿議事。因問他婚姻一事。那宋大夫年方弱冠。尙未成婚。主上聞知宅上小姐。𨿽自破瓜之年。未遂摽梅之願。今日特遣下官造府求親。伏乞慨允。﹝老旦﹞寒門屢受國厚恩。但恨夫君不祿。未能圖報涓埃。今小女葑菲之姿。又承聖眷。但恐宋大夫翩翩新貴。未必肯顧蓬茅。﹝末﹞夫人休得謙遜。

【瑣窗郞】伊家奕世簪纓。在先朝號老臣。才郞琰琬。淑女娉婷。喜百年姻眷。更九重恩命。﹝合﹞論蒹葭倚玉。總是三生定。親執伐。奉君命。

【前腔】﹝老旦﹞嘆孀居獨守蓬門。荷明君特賜婚。感皇恩浩蕩。天使殷勤。不必玄黃稠疊。把紅絲爲聘。﹝合﹞論蒹葭倚玉。總是三生定。蒙執伐。謹依命。

﹝末﹞天語恭承出鳳樓。

管敎織女會牽牛。

﹝老旦﹞婚姻自是前生定。

不是天緣莫彊求。

第二十八出尋眞

﹝外道妝上﹞回看世事轉無憑。十載沈酣夢始醒。欲訪仙緣何處路。寒山半出白雲層。自家荊佽飛是也。想俺四海論交。半生任俠。擊劍喜攻長短。讀書獨愛縱橫。報仇雪恥。曾從知己酬恩。問捨求田。不解時流生計。賭命聊憑一擲。視若鴻毛。學敵寧止萬人。心存虎視。到如今淸流難俟。白首無成。回想塵緣。恍如夢幻。先年曾記得那劍仙對俺說。他年若肯相從。可到終南尋訪。昨日已別了俺故人宋兄。棄了家業。竟往山中學道。你看行了數程。只見松楸遠近。但聞嘯虎啼猿。墳冢髙低。惟有臥麟夢鶴。云迷野徑。風撼長林。天色又早將晚也。

【北二犯江兒水】斜陽西墜。昏慘慘斜陽西墜。向仙源尋眞侶。任龍蛇擾攘。﹖﹖鹿豕依棲。脫紅塵如敝屣。白髮早成絲。靑山學息機。沆瀣餐饑。薜茘爲衣。伴盧敖向三山投杖履。塵凡夢稀。從今把塵凡夢稀。玄蹤心契。直待要玄蹤心契。俏芒鞋踏煙霞入翠微。

一路行來。仔細想那世人。都爲這一个情字。陷了多少英雄好漢。卽如俺那宋兄。祇爲著季淸吳一人。不知費了多少心機。受了多少幽怨。若不是俺荊佽飛報復於前。楚王成全於後。那宋兄寧免終身抱恨。如今縱是才郞女貌。百年相守。想起來那光景也只有限了也。

【前腔】風流佳麗。想他每風流佳麗。只道美恩情能到底。便人巢金屋。醉倚璚巵。到頭來一夢裏。白日疾如馳。揮戈總是癡。怎如俺紫府神棲。丹竈塵飛。駕蒼螭聽云璈仙吹起。滄桑事非。任從他滄桑事非。劫灰陳迹。那管他劫灰陳迹。把百年間好光陰只抵一局棋。

【北淸江引】山圖赤斧堪爲侶。笙鶴冷風起。世外禦鴻蒙。日下飛鳧舃。望蓬萊幾千重。只咫尺。

第二十九出團圓

【夜行船】﹝生上﹞兩袖天香歸路晚。啟屛山煙裊龍涎。才子風流。佳人月貌。荷君恩喜諧姻眷。

下官前日荷蒙聖恩。賜婚季府。數日前遣聘去了。擬定今日黃道吉日成親。又蒙主上撤殿前儀仗鼓吹。賜我迎親。適才辭謝主上回家。天色已晚。已曾分付當値的排設酒筵。不知完備未曾。當値的那里。﹝雜上﹞十二朱樓月正圓。淸蛾皓齒列璚筵。畫堂今夜人如玉。疑是壺中一洞天。稟老爺。酒席俱已齊備了。﹝生﹞旣如此。分付執事人等都在府門伺候。一面喚賓相承應。﹝雜應介﹞

【小重山】﹝老旦上﹞佳婿乘龍歸禁苑。仙姬跨鳳下瑤天。﹝旦上﹞鈿車翠幌擁鳴鸞。﹝小旦上﹞風光好。喜共結良緣。

﹝雜﹞稟老爺。季老夫人送夫人到門了。﹝生接介丑扮掌禮隨意喝生旦拜介﹞

【山花子】玉堂學士聲華遠。更看金屋嬋娟。度春風歡娛百年。星河鵲駕髙懸。﹝合﹞問相逢三生有緣。璚樓繡幄列管弦。蘭堂桂室排綺筵。孔雀屛開。絲幙紅牽。

【前腔】﹝生﹞想禪宮乍覩春風面。料今生恩愛徒然。覷春蕪靑衫淚沾。九重綸綍恩偏。﹝合前﹞

【前腔】﹝旦﹞追思往事多悲怨。盡拚拆散雙鴛。喜今宵缺月再圓。鳳簫吹徹雙仙。﹝合前﹞

【前腔】﹝小旦﹞佳人玉貌眞堪羨。更才郞藻思河懸。似名花連枝合歡。兩行繡被花箋。﹝合前﹞

【紅繡鞋】﹝眾﹞洞房笑語喧闐。喧闐。一輪月上中天。中天。淸光今夜爲人圓。從此去。錦堂歡。祈百歲。結良緣。祈百歲。結良緣。

【尾聲】人生如露還如電。且共時人樂少年。抵多少悲歡都只在斷簡殘編。

尊前有酒喜如澠。

暫爾髙歌玩物情。

白雪舊知成寡和。

淸商聊且度新聲。

春蕪記終

