六十種曲玉鏡臺記明朱鼎

玉鏡臺記

﹝明﹞朱鼎著

繡刻演劇十本

第三套

春蕪﹝朱玉﹞琴心﹝相如﹞玉鏡﹝溫嶠﹞懷香﹝韓壽﹞彩毫﹝李白﹞運甓﹝陶侃﹞鸞鎞﹝杜恙﹞玉合﹝韓翊﹞金蓮﹝蘇軾﹞四喜﹝宋郊﹞

繡刻玉鏡記定本

●玉鏡臺記目錄

第一出開場

第二出宴會

第三出探姑

第四出議婚

第五出刺繡

第六出請婚

第七出下鏡

第八出成婚

第九出石勒起兵

第十出王惇失守

第十一出慶賞

第十二出新亭流涕

第十三出聞雞起舞

第十四出石勒稱王

第十五出詔聘太眞

第十六出絕裾辭母

第十七出赴官

第十八出母妻思憶

第十九出渡江擊楫

第二十出郭璞仙術

第二十一出燃犀

第二十二出閨思

第二十三出石勒報敗

第二十四出寄家書

第二十五出得書

第二十六出王惇反

第二十七出召太眞

第二十八出擊幘

第二十九出丹陽兵報

第三十出拘溫家屬

第三十一出系獄

第三十二出獄吏相戒

第三十三出獄中寄書

第三十四出拆書見鏡

第三十五出敗王含

第三十六出擒王惇

第三十七出蘇獄

第三十八出賞雪

第三十九出南北凱旋

第四十出完聚

第一出開場

【燕臺春】﹝末上﹞時序變遷。滄桑翻覆。乾坤幾見紛更。唐虞世遠。人馳蠅利蝸名。營營虛度浮生。賴扶植綱常。維持名敎。中流砥柱。眼底誰能。

古今詞傳。紛紛疊出。雕鎪矯揉。虫技轟轟。更有朱弦囊錦鶯簧三傳。調古音淸。白雪陽春。金聲玉振恁人聽。憑君看取。雄詞驚四座。壓倒羣英。

【沁園春】潤玉佳人。太眞才子。下鏡成婚。適五胡作釁。神州陸沈。懷湣北狩。天馬南奔。奉詔勤王。絕裾辭母。夫婦萱堂兩處分。與劉祖同心協力。百戰淨邊塵。

不意王惇叛逆。詭將心腹誘彊臣。俾丹陽出守。聲罪致討。妻孥陷獄。難屈堅貞。義感說客。持書寄鏡。一怒鯨波盡削平。離鸞合。門迎具慶。天祿永承恩。﹝下﹞

第二出宴會

【滿庭芳】﹝生扮溫嶠上﹞篤志希賢。潛心樂道。十年硏究遺編。靈椿早謝。萱艸喜芳姸。且殷懃菽水。供子職膝下承歡。念良姻乘龍未遂。種玉尙無緣。

﹝鷓鴣天﹞經綸學業冠天人。胸次才猷邁等倫。韜匱久藏和氏璧。潛蛟猶未際風雲。移巨楫。霈甘霖。要將經略濟斯民。庭前愛日情尢重。五彩難教易縉紳。自家姓溫。名嶠。表字太眞。世居晉陽。先人諱幨。拜河東郡守。母崔氏。誥封恭人。慈親內治有方。坤儀合則。淸白傳家。不墮韋平世業。詩書庭訓。式追孟母遺芳。正是門無黃金聘。家有白髮親。溫嶠今日正可承歡養志。報效劬勞。豈敢浮慕勛名。遺憂風木。但室家未遂。中饋乏人。這也不須愁他。男兒只要苦志燈窗。自有佳人。求爲匹配。正是娶妻莫恨無良媒。書中有女顏如玉。道猶未了。母親早上。﹝老旦扮母上﹞

【逍遙樂】逝景渾如箭。瞬息韶光知幾轉。孤鸞獨對困窮年。芝蘭未茂。華轂無傳。自慚孟母三遷。﹝生﹞天邊靑鳥翩翻。苑上紅芳爛熳。﹝合﹞撫時對景且開顏。休將往事縈牽。

﹝見介老旦﹞﹝浣溪沙﹞幾載孤幃守短檠。辛勤教子未成名。顒看奮翮鵾鵬。﹝生﹞罔極深恩報未能。孝思鄭重利名輕。何心顧戀塵纓。﹝老旦﹞孩兒。燈火十年。勛庸未遂。如之柰何。﹝生﹞母親。功名外物。何足爲意。佳景難逢。不宜虛度。幸喜母親福壽並臻。須當撫時觴慶。

【集賢賓】﹝生﹞靑陽初試寒气軟。東風簾幙輕翻。柳外啼鶯聲睍睆。看上苑桃腮紅染。韶華滿眼。瑤島上慶雲髙現。﹝進酒合﹞金樽滿。須對此芳辰酬勸。﹝老旦﹞桑楡欲暮嗟歲短。暗中跳擲金丸。鏡裏瀟瀟靑鬢換。只望你飛騰霄漢。身揚姓顯。庶把我斷機名闡。﹝合前﹞

【貓兒墜】﹝生﹞堂前母老正可戲斑斕。麟閣浮名屬等閒。人生百行孝爲先。須憐。趁此餘齡。竭力承歡。﹝老旦﹞男兒立志期髙遠。投筆封侯眞可羨。休敎戀戀在田園。休謙。趁此靑春。快著云鞭。

【余文】韶光明媚眞堪戀。只恐流年暗裏減。爲須早著看花眼。

﹝老旦﹞孩兒。從姑劉夫人孀居太原。久疎魚雁。汝宜暫輒講習之功。往彼一探。以慰我內外葭莩之情。﹝生﹞母親慈命。孩兒卽便起程。

﹝生﹞漫對花前捧碧巵。

﹝老旦﹞欄桿春日影頻移。

﹝生﹞一番奔走風塵下。

﹝合﹞倏忽靑陽又暮遲。

第三出探姑

【薄幸】﹝貼扮劉母上﹞鬢謝蘭膏。容虛鸞鏡。庭除香滿。紅芳掩映。杜重門幃空月冷。﹝旦扮劉女上﹞淸晝永。雕欄獨憑。倦柔胈繡絲無力。奉慈幃昏定晨省。

﹝貼﹞九十春光忽已半。海棠枝上紅簪徧。獨有未亡人。偏驚物候新。﹝旦﹞香閨人靜悄。淸夜聞啼鳥。晨起事濃妝。殷勤問髙堂。﹝貼﹞老身溫氏。夫主劉絪。官拜前朝節度。不幸棄世多年。子現叨爲當朝太尉。幹城攸寄。祿位崇髙。庶不負於先人。可傳芳於後葉。女潤玉。年方及筓。未遂有家。且喜徳性幽閒。工容秀麗。大則書數詞章。小則拈鍼刺繡。靡所不通。﹝背﹞觀他才貌兼全。爲須覓一快壻。孩兒。自從父親喪後。教育你兄妹成人。受了多少辛苦。

【黃鶯兒】風雨峭寒凝。困孤幃已半生。淸燈獨秉黃昏靜。煢煢寡形。淹淹暮齡。松筠節操寒猶勁。﹝合﹞彊支撐。辛勤敎子。聊可繼簪纓。﹝旦﹞花嶼曉歸靑。聽黃鸝似管笙。追隨幸値融和景。萱花遶屛。蘭枝蔭庭。華堂嘉瑞眞堪慶。﹝合﹞對芳晨。持觴祝誦。南極耀長庚。

【簇禦林】﹝老旦﹞桑楡暮鶴鬢星。嘆朱顏易變更。人生聚散如飄梗。孩兒。只恐怕靑春易擲當知儆。﹝合﹞細叮嚀。流光瞬息。無逸是儀刑。﹝旦﹞離𦇤褓初長成。嘆閨箴未諳經。子儀姆訓須三省。自兢兢勤愼戒荒寧。﹝合前﹞

【菊花新】﹝生上﹞布帆千里曳東風。山色湖光圖畫中。逆旅次新丰。盼龍門何日逢。

自家拜違萱堂。來訪姑氏。不覺已到劉府。怎的無人在此。門上有片雲板。待我敲看。﹝醜扮梅香上生﹞煩乞通報。表侄溫太眞相探。﹝醜報介﹞門外有个溫生來見。﹝貼﹞是表兄溫太眞。你且回避。﹝旦下生見介﹞﹝浣溪沙﹞骨肉參商歲幾更。關山渺渺暮雲橫。遐思種種系愁城。﹝貼﹞姑嫂當年離別輕。至今衡雁渺無聲。相逢聊可慰衷情。﹝生﹞小侄奉老母之命。遠來探望。且喜尊姑容顏如舊。五福俱全。可慰吾母惓惓之望。﹝貼﹞遠勞垂顧。途路風霜。自從別來。常常掛念。不知吾嫂近來安否何如。

【好姐姐】﹝生﹞自從朱陳締盟。關河渺迢迢修綆。音塵阻絕。雙雁隔云萍。﹝合﹞合欣幸。幾年蹤迹潛形影。今日重逢喜气盈。﹝貼﹞老身孀居可矜。念孤兒牽名邊境。深閨弱息。及筓未施衿。﹝合前﹞梅香。繡房中引出小姐拜見溫兄。﹝旦上﹞綺窗把繡絲暫停。將母命金鈿重整。忙移蓮步。﹝做羞見退介﹞羞臉怯趨迎。﹝貼﹞孩兒。內外至親。何須羞避。過來相見。﹝見介合﹞合欽敬。義屬葭莩。殷懃著悃誠。﹝貼﹞孩兒。溫太眞廊廟之才。瑚璉之器。汝當志之。太眞他是當時俊英。況又有閥閱門屛。一朝騰踏。唾手覓公卿。

﹝合前貼﹞賢侄。旣蒙光降。暫畱賓館。一則可以款敍闊情。二則可以溫習經史。不必阻推。叫書童引去。

﹝生﹞幾年蹤迹隔衡陽。

﹝旦﹞不見渾如參與商。

﹝生﹞今日不知何夕也。

﹝貼﹞與君共此燭燈光。

第四出議婚

﹝末扮院子上﹞曾是皇家幾世侯。入云髙第照神州。柳遮門戶橫金鎖。花擁笙歌咽畫樓。小人乃是劉太尉府中一个院子。昨日奉老夫人嚴命。叫我灑掃院落。整理圖書。設南洲之榻。開東閣之筵。以候溫公子。若論我相公。累代富貴。眞个門閱冠層霄。家聲蓋六合。怎見得。但見千尋甲第。數尺榱題。飛棟逼丹霞。嵬檐參碧落。髣髴臨春結綺。參差得月齊云。遶城波色樓臺湧。滿座山光劍戟搖。桂苑蘭宮。緯布三辰之秀。金鰲玉宇。聯鍾五嶽之英。簾幙捲東風。翔集遷鶯賀燕。軒楹敞南嶽。爭看起鳳騰蛟。四十里紫絲步障。綺陌輝煌。疑是蓬萊閬苑。十數枚照乘明珠。夜光燦爛。渾如貝闕龍宮。千斯箱。萬斯倉。斂粟帛如山積。脂爲壁。蠟爲薪。等黃金同土價。日食萬錢難下筯。畫堂內簪履三千。眞珠三斛買歌姬。繡屛前金釵十二。只見桃李滿門墻。眞个珠璣列華屋。謾誇富貴繁華。且說書齋景致。但見雪案溶溶。塵埃絕迹。蕓窗湛湛。香霧煙凝。架插金藤。八萬卷積案象風雲。幾盈玉牒。三十束連編形月露。翠幕中收貯錦囊綺籍。何殊天祿石渠。蕓閣內珍藏玉軸牙籖賽過同文翰苑。燃靑藜以照夜。明燭奎文。繼日晷而焚膏。光傳太乙。鳳銜揮碧落。筆陣花生五色文。龍壁起雲煙。墨池紋湧三層浪。看他累朝科甲相仍。賴此書香遠繼。果是鎭家寶藏。豈應獨羨嬴金。鋪設已完。公子早上。﹝末下﹞

【風入松】﹝生上﹞幷州客子憶咸陽。更目斷衡湘。蘋蘩無寄堪惆悵。溫凊隔問音疎曠。晉接喜開東閣。夢魂只在髙堂。

堂上舞衣悲乍冷。卿云望望無鴻影。主人傾蓋𨿽多情。王孫豈敢忘歸省。小生蒙姑母畱止賓墀。禮意勤懇。但心系北堂。不安寢食。不免乘此淸閒。徧觀臺榭。博覽羣書。消遣旅懷則个。

【解三酲】我抱經綸久辭鶚薦。衝霄志暫戢修翰。只因萱室桑楡短。甘養志與承顏。窮經須把分陰惜。論道還當希聖賢。勞黽勉。須學取簞瓢陋巷。暫樂田園。昨見表妹。才貌無雙。觀此窈窕之淑女。堪爲君子之好逑。弱冠未諧中饋選。繡幙紅絲尙未牽。瓊樓美人多婉孌。我欲將白璧種藍田。只恐月下書難檢。紅葉題詩誰與傳。空懸念。怎得那吹簫秦女。跨鳳乘鸞。

【霜天曉角】﹝貼上﹞髙軒垂聘。下榻忙承應。雜佩慚無相贈。休敎彈鋏生嗔。

﹝見介﹞賢侄。陋室荒村。飮膳涼薄。多慢多慢。﹝生﹞寒儒重蒙厚款。心甚不安。將欲吿辭歸矣。﹝貼﹞請畱數日。老身有一切己事相干。未敢啟齒。﹝生﹞願聞。﹝貼﹞自古道男大當婚。女長須嫁。潤玉年已及筓。要覓一婿。斧柯之任。相屬何如。﹝生背呀﹞小生正有請婚之意。未敢擅言。今蒙委及。不免乘機而發。姑母。佳婿難得。欲求其人。如嶠比者何如。﹝貼背介﹞太眞初來。吾已注意。只恐孩兒乏徳非配。故此逡巡未發。今觀此言。渠亦有意。賢侄。吾女卜婿。豈敢希汝爲比。倘果得如溫郞。三生幸也。

【啄木兒】﹝貼﹞吾女呵。他有松筠操。冰玉顏燕婉難逢甥館閒。仗冰人懋選東牀。使吾女獲配英賢。庶不負侯門鈞眷。吾女果得婿如溫郞呵。正是孟光得遇梁鴻選。好敎他舉案齊眉效鳳鸞。﹝生﹞令愛呵。他是瑤池侶。玉籍仙。相府門楣誰不羨。只恐著蟾闕難登。誰敢把丹桂髙扳。﹝背介﹞此緣若非溫嶠。其它豈佳偶也。鳳卜鸞盟須自薦。女貌郞才應無忝。不枉了千載奇逢宿世緣。

﹝背介﹞旣以受委。暫且承命。姑母。溫嶠此去。卽當愼擇賢才。以充其選。﹝貼﹞多謝。﹝生﹞奉命臺前議結親。﹝貼﹞伐柯執斧總憑君。﹝生﹞再三不用親囑付。料想也是會中人。﹝生下貼弔場﹞梅香。叫老院子過來。﹝末上﹞有福之人人伏事。無福之人伏事人。覆老夫人喏。﹝貼﹞院子。我已分付溫公子與小姐選婚。你可去結彩樓。開繡幙。若有靑年才子如溫生者。方許應選。﹝末﹞老夫人差矣。門下旣有溫郞。天下才子。無出其右。何不就將小姐嫁他。又令擇之他處。正所謂道在邇而求諸遠矣。﹝醜﹞自古道見鐘不打。又去尋銅。今溫郞靑春年少。小姐美貌芳年。天生一對夫妻。老夫人快招他做姐夫。好帶挈梅香哩。﹝貼﹞你二人之言皆有理。但男女非行媒不知名。非受幣不交親。我於溫郞。非無此意。但媒聘未通。難以出言。你且設餌待魚。若有天緣。自當契合。

﹝貼﹞孔雀屛開燭影紅。

﹝末﹞會看佳壻近乘龍。

﹝醜﹞有緣千里能相會。

﹝合﹞無緣對面不相逢。

第五出刺繡

【花心動】﹝旦上﹞日上紗窗。對菱花筓總。雙蛾濃畫。輕拂羅衫。低垂簾幙。髙堂問寢初罷。﹝醜扮梅香上﹞傷春兀自無聊賴。侍巾箱勤勞炊爨。守箴規不出閨門之外。

﹝畫堂春﹞﹝旦﹞東風吹柳日初長。雨餘芳艸斜陽。﹝醜﹞杏花零亂燕泥香。睡損紅妝。﹝旦﹞寶篆暗消蘭麝。畫屛縈遶瀟湘。﹝醜﹞曉寒輕透薄羅裳。無限思量。﹝旦﹞奴家生長閨門。克遵姆訓。繡幙低垂。不管繁華春色。重門深鎖。惟貪鍼指工夫。昨日溫秀才來看母親。偶爾一見。觀他丰姿秀麗。禮度雍容。眞廟廊偉器。誠恐蛟龍得雲雨。終非池中物也。﹝醜﹞小姐。溫公子有宋玉之才。潘安之貌。小姐何不吿過老夫人。就招他爲姐夫。卻不是好。﹝旦﹞賤人無恥。女子之嫁也母命之。老夫人未有此意。怎麼叫我開得口。﹝醜﹞小姐自家難說。待秋蘭去吿老夫人何如。﹝旦﹞呀。這婚姻事豈是你小賤人說得的。你好好去安排繡牀。隨我學習女工便了。﹝醜﹞小姐。你又苦惱我也。﹝旦﹞賤人。執麻枲治絲繭。都是你分內事。有甚苦惱。﹝醜﹞小姐。你滿頭珠翠。徧身綺羅。何不自享安逸。務要苦自勞神。﹝旦﹞豈不聞詩有豳風之規。書有無逸之戒。自古帝後王妃。尙然不費蠶織。何況於我。我今日豈可恃此富貴。而溺於宴安乎。﹝醜﹞小姐極是。只是秋蘭春心蕩漾。天气困人。其實當不得這勞苦。﹝旦﹞賤人。不知勞者不久逸。你今日若不辛苦。怎得後日安樂。今後再不許說此話。我若吿過老夫人。好生懲治你這賤人。﹝醜﹞小姐見憐。秋蘭再不敢了。﹝刺繡介旦﹞

【桂枝香】拈鍼紉綫。輕鋪巧幻。繡成黼黻文章。和那色絲黃絹。看日遲晝長。日遲晝長。風燻羅幔。稍覺意慵心懶。﹝醜﹞小姐。你且休息休息。﹝旦﹞莫偸閒。檐前寸晷難畱住。花影俄然上畫欄。﹝醜﹞紅消翠減。神疲力■﹝言前﹞。繡不就鸞鳳雙飛。和那鴛鴦作伴。謾停鍼暗傷。停鍼暗傷。惹得我芳心繚亂。﹝長吁介﹞好苦呵。受人羈絆。轉憂煎。人生浮世如春夢。何苦營營誤少年。﹝旦﹞姆儀婉孌。須當黽勉。賤人。你休惹著飛絮遊絲。閒藤野蔓。爲婦人女子呵。惟勤組紃。惟勤組紃。何須扼腕。休辭勞倦。聽吾言。飛花任自隨流水。蘭蕙依然春自姸。﹝醜﹞娘行懲勸。懃勞何憚。從今收斂春心。再不把紅綃寫怨。任流鶯亂啼。流鶯亂啼。蜂狂蝶戀。何心顧盼。更拳拳。抱衾甘受宵徵苦。流落黃裳最可憐。

﹝旦﹞庭院重重春晝深。

﹝醜﹞隔窗斜日轉花陰。

﹝旦﹞停鍼默默嬌無語。

﹝合﹞徒倚欄桿思不禁。

第六出請婚

﹝末扮院子上﹞金屋深沈貯阿嬌。吹簫秦女嚲云翹。早教翡翠聞王母。不許烏鳶噪鵲橋。受人之托。必當終人之事。老夫人差我結彩樓選婿發放。要如溫公子這等人才。方許赴選東牀。只怕難得。遠遠望見一人擺將來了。看何如。﹝淨扮富翁上﹞

【普賢歌】田連阡陌气豪迂。囊裏黃金積有餘。石崇那罕稀。陶朱總不如。彩鳳求凰吾是侶。

人人嘲我守錢奴。豪富冠神都。營營錢樹子。孳孳盜跖徒。孔方結兄弟。金穴乃我居。聚斂鴟夷子。徵商賤丈夫。貪婪如劫奪。竊取勝穿窬。但知金玉貴。那曉聖賢書。﹝末﹞又道人不通古今。馬牛而襟裾。﹝淨笑介﹞只求倉廩實。誰笑腹空虛。文君如選婿。我是馬相如。﹝末笑介﹞只怕外相如內不相如。又有一位來了。衣服且是齊整。﹝丑扮公子上﹞

【水底魚兒】蔭襲勛資。家聲振九衢。風流豪俠。門盈駟馬車。

俺自家貴介本官余。膏粱環綺襦。世世襲華轂。潭潭府中居。生來靠祖父。身不負犂鋤。肺腑藏白曳。形骸血肉軀。意度頗驕縱。物色何豪腴。侯門選才子。我是千里駒。﹝末﹞只恐君才非良馬。磨中之黔馿。﹝醜笑介﹞笑罵從他口。好官我爲之。﹝淨醜﹞我二人一富一貴。名門大族。聞知府中招婿。特來赴選。﹝末﹞二位家勢。果是當今第一。只一件。老夫人道小姐有傾國傾城之貌。不可容易許人。定要考一考。﹝淨﹞考不難。小子有不醉之量。兼人之餐。人人號我酒囊飯袋。那怕搞。﹝丑﹞小子更髙。日食一萬錢。夜傾三百盞。人人號我餔啜之徒。隨你搞。﹝末﹞二位乃飮食之人。食粟而已。非是搞酒飯。要考才。﹝淨﹞這个一發不打緊。我家貨殖致富。資擬王公。人皆稱我爲多田翁。眞是菽粟盈太倉。黃金滿中庫。﹝醜﹞我家祖父在任。竭民膏血。捲起地皮。眞个位髙金多。胡椒八百石。鍾乳三千斤。若要考財。我二人最多。﹝末﹞又道不義之富貴。於我如浮雲。我說的非是雙財。要單才。﹝淨﹞腰纏十萬貫。此乃是擔財。﹝末﹞不是。要你肚裏的才。﹝醜﹞身居黃金屋。口食千鍾粟。這不是肚裏財。﹝末﹞二位說來說去。只說金銀。我家不要金銀。只要詩文。﹝淨﹞杜詩李詩。不如細絲。韓文柳文。不如松文。古人道得好。黃金置身貴。文章不療饑。又道紈褲不餓死。儒冠多誤身。古人說話。那一句不說錢財好。要甚麼文才。﹝末﹞我太尉是詩禮之家。與別人不同。只要書。不要財。﹝丑﹞你就說書怎見髙。財怎見低。﹝末﹞書有香。銅有臭。二位乃人間臭物。請退請退。﹝淨﹞

【駐雲飛】我富擬王侯。金穀園中名最優。囊橐多丰厚。喬木吾稱首。嗏。肥馬與輕裘。朱輪輻輳。爭柰路阻藍橋。玉兔空杵臼。自訝明珠惜暗投。﹝醜﹞畫轂鳴騶。紈褲相仍逞貴遊。世祿誇勛舊。冠蓋稱華冑。嗏。聲勢蓋皇州。丰姿魁秀。爭柰夢斷陽臺。云黯巫山岫。花落無心逐水流。﹝末﹞繡幕紅樓。好選英賢作好逑。﹝淨﹞如今做親的只貪財主。﹝末﹞銅臭非佳耦。﹝醜﹞如今做親的只貪官家。﹝末﹞乳臭非良友。嗏。野鶩豈鸞儔。名珠難售。怎敎窈窕佳人。流落庸人婦。正是紅葉無情出禦溝。﹝下淨醜﹞親事不成。回去回去。釣罷綸收。此處無魚別下鉤。種玉難成就。待兔空株守。嗏。無分探瀛州。空敎仰斗。下第歸家。季子顏何厚。難洗今朝一面羞。

﹝淨﹞侯門有女選郞才。

﹝末內應﹞俗子無緣莫入來。

﹝醜﹞夜靜水寒魚不食。

﹝合﹞滿船空載月明回。

第七出下鏡

【金瓏璁】﹝貼上設繡幙﹞門闌增喜慶。鵲橋髙駕瓊楹。占鳳卜。聽鸞盟。﹝旦﹞繁花團繡影。綺羅簇擁金屛。弦管沸。瑞煙凝。

﹝貼﹞手卷眞珠上玉鉤。重重步障罩紅樓。靑鳥未傳云外信。思悠悠。﹝旦﹞繡幙層層系彩球。夭桃灼灼覆瀛洲。結帨未堪承母命。覺含羞。﹝貼﹞孩兒。前日委托太眞爲汝選配。未見回報。梅香。蘭房錦瑟。花燭綺筵。不知完備了未。﹝丑﹞伏老夫人。俱已完備了。﹝貼﹞

【鎖南枝】你看蘭房裏。錦瑟傍。香風瑞煙迥幃帳。結綺候仙郞。三星照羅幌。桃腮艷。蓮炬煌。弄玉已乘凰。簫郞早臨降。﹝旦﹞開寶匣。壓錦妝鴛幃鵲屛總羞向。采藻幼何當。結縭心悒怏。我若離了膝下呵。晨昏裏。誰奉養。戀戀在萱堂。難敎我暫疎曠。

【生查子】﹝生帶玉鏡上﹞淑女選才郞。門閱誰能稱。自薦入東牀。玉鏡聊爲聘。

自家謹承姑命。選擇門楣。我思量起來。以表妹之貌。配溫嶠之才。眞爲天作之合。豈可令他人得之。今去見姑母。竟當自薦。以此鏡爲聘。成就這段佳姻。有何不美。梅香通報。﹝貼出幕前見生介﹞所托之事。今竟何如。﹝生﹞吿姑母。已得人矣。門第才望。不減如小生。﹝貼﹞何人。﹝生﹞便是溫嶠。﹝貼笑介﹞老身久有此意。莫非天也。旣如此。就令小女事君。以執箕箒。﹝淨扮媒婆上生出鏡介﹞荷蒙不鄙。愧乏白璧黃金。止有玉鏡臺一面。以爲聘禮。﹝貼﹞收了。﹝生拜介﹞寒門衰陋鄙人。幸蒙不遺葑菲。得與館甥之選。竊恐有玷名門。貽羞淑女。﹝貼﹞太眞說那里話。小女蒲柳之姿。得事君子。正謂門闌多喜色。女壻近乘龍。何須過謙。﹝叫介﹞孩兒。多承太眞不棄。汝身得有所托。過來相見。﹝旦含羞投扇笑介﹞我固疑此奴。今果如所卜。﹝下醜﹞小姐招得這个好郞君。十分歡喜。莫說小姐歡喜。眾梅香皆歡喜。﹝笑下貼﹞

【香柳娘】喜門迎席珍。門迎席珍。冰淸玉潤。汝二人匹配。可謂相宜。佳人才子堪合巹。汝金玉可親。金玉可親。懷抱濟川才。胸中飽經蘊。﹝合﹞況渭陽舊姻。渭陽舊姻。世結朱陳。堪諧秦晉。﹝生﹞我本愴荒鄙人。愴荒鄙人。才非英雋。布韋未及明時奮。荷髙門汲引。髙門汲引。甥館疊爲賓。何當此榮進。﹝合前﹞

﹝生﹞昔年曾向玉京遊。

一飮瓊漿意气投。

﹝貼﹞今日得成秦晉約。

﹝合﹞早敎織女會牽牛。

第八出成婚

【傳言玉女】﹝貼上﹞寶鼎煙迷。紅雲呈瑞。畫堂前重裀疊翠。牛郞和織女。今夜鵲橋重會。摽梅初實。桃夭時値。

院子何在。﹝末上﹞帳前新綰鴛鴦帶。堂上初開玳瑁筵。云滿巫山峯十二。門迎珠履客三千。伏老夫人。有何使令。﹝貼﹞今日與小姐畢姻。筵席安排了未。﹝末﹞安排完備了。﹝貼﹞怎見得。﹝末﹞﹝西江月﹞但見翠幄金屛燦爛。寶璫玉佩鏗鏘。珊瑚枕上繡鴛鴦。花底香風蕩漾。玉瑣平鋪紈袴。靑墀鼎沸絲簧。洞房花燭夜爃煌。爭看神仙儀仗。﹝貼﹞有甚麼酒饌。﹝末﹞﹝臨江曲﹞雞■﹝後﹞猩唇羅五鼎。紅肥錦縷飛霜。肉臺盆內總膏粱。珍庖調玉膾。仙府飫瓊漿。玉薤流霞蘭葉翠。煙浮蟻綠鵝黃。蘭陵美品郁金香。松醪盛玉碗。結盞候仙郞。﹝末下貼﹞請親母新郞出來。﹝老旦上﹞

【女冠子】髙門垂庇。蓬茅頃刻生輝。﹝生上﹞風雲未際。鯫生未遇。姻婭承恩。慚非佳壻。﹝老旦﹞請新人出拜堂。﹝旦上﹞妝罷還羞愧。桃腮紅襯。蓮步輕移。﹝合﹞陰陽今托始。千載奇逢。人生得意。

﹝夫妻對立介醜揭蓋頭介唱﹞三尺紅羅覆綠鬟。蓋頭髙揭露朱顏。嬌羞斂袵低頭立。俊俏才郞偸眼看。囉嗹哩囉嗹。﹝醜喝拜淨﹞竊以窈窕佳人。委實蘭房之秀。象賢庶士。乃爲席上之珍。邇者神相其成。天作之合。一雙兩好。綢繆宜合於瑟琴。二姓百年。燕婉喜諧乎伉儷。噦噦兮桐岡之鳳。關關焉河上之鳩。於以采藻。於以采蘋。克謹蒸嘗之薦。載弄之璋。載弄之瓦。早膺莞簟之祥。伏願姑嫜交慶。家室攸宜。螽斯秩秩。麟趾振振。﹝拜介﹞禮儀已畢。夫婦請飮交杯酒。﹝生﹞

【畫眉序】繡幙系紅絲。畫燭行行照羅綺。愧塵凡何幸。獲配仙姝。遶銀屛隊隊紅妝。列華屋繩繩珠履。﹝合﹞良緣喜下妝臺鏡。庭前彩鳳來儀。﹝旦﹞鋪翠壓瓊脂。玉樹交加結連理。慕荊釵徳耀。舉案齊眉。愧我非金屋嬋娟。喜得遇象賢公子。﹝合前老旦﹞下嫁屈王姬。賢助眞堪主中饋。見門盈百輛。化洽關雎。幸喜得種玉連城。須及早鳴珂帝裏。﹝合前貼﹞輪禦結矜褵。孔雀屛開締佳士。看東牀坦腹。慶洽門楣。產嘉瑞天上麒麟。新物色門墻桃李。﹝合前醜﹞

【滴澑子】郞君是郞君是燕山桂枝。小姐是小姐是飛瓊伴侶。雙雙同諧伉儷。匹配總堪奇。如魚似水。管取熊羆早葉夢裏。﹝生旦﹞

【太和佛】帶結同心花共蒂。聯袂酳金巵。瑟琴在禦。夫唱婦相隨。偕老百年期。﹝合﹞齊看取。佳人才子兩相宜。﹝貼老旦﹞銀海瓊舟浮綠■﹝酉義﹞。人人如在瑤池。香生枕簟。今夜花燭共歡娛。他年金榜標名字。﹝合﹞齊慶取。佳兒佳婦世間稀。﹝合﹞

【雙勝子】蘭房裏。蘭房裏。春光好。花容媚。瑤臺上。瑤臺上。笙簧巧。歌聲細。銀缸爛。銀缸爛。香篆彌。香篆彌。看交杯酬勸。欹醉扶歸。

【余文】山盟海誓今宵締。美貌芳年正及時。樂事人間能有幾。

﹝生﹞雙星今夜渡銀河。

﹝旦﹞喬木枝頭系女蘿。

﹝老﹞細看月輪還有意。

﹝合﹞定敎丹桂近姮娥。

第九出石勒起兵

【北點絳唇】﹝淨扮石勒同卒上﹞蓋世英雄。風生叱吒眞驍勇。番漢雲從。鼙皷漁陽動。

秉握乾符起遠陲。帳前初建九斿旗。丈夫志气掀天地。鬱鬱安能守一隅。自家姓石。名勒。表字季龍。世爲西番部長。自歸晉後。遷居上黨。經今數世。臣節不虧。近因司馬氏骨肉相殘。紀綱廢弛。九川輻裂。四海鼎沸。俺自起兵已來。旬月之間。眾至四十餘萬。一皷已下常山巨鹿數郡。幷州諸胡羯。盡皆歸降。如今就要起兵。約同劉曜長驅中原。不免叫出謀主張賓大將石生與他相議。二臣何在。﹝外扮張賓上﹞受圖黃石老。學劍白猿公。﹝丑扮石生上﹞摧鋒萬人敵。略地兩隅空。﹝外醜﹞伏將軍。有何分付。﹝淨﹞張謀主。你可同石生統領大眾。約會始安王劉曜。攻取洛陽。執了晉帝。中分天下。星夜就道。不可有違。﹝外醜﹞領鈞旨。﹝淨﹞

【北雁兒落】率五丁振旅出幽幷。驅千乘閫外承軍令。拂靑萍光射鬥牛星。敲金鐙聲振空山應。﹝外﹞陣前兵列著六花形。馬上旌藏著雙燭影。任縱橫虎鬥與龍爭。肆憑陵拓地收藩屛。﹝醜﹞

【得勝令】烈轟轟羯皷震天鳴。沸騰騰鐵馬追風騁。亂紛紛犀象壯軍聲。密層層旗纛遮天冥。奮武威北伐南徵。國破城平。直待要立馬吳山頂。眞个是將猛兵勍。入中原遷周鼎。﹝醜﹞气崢崢跨海噬長鯨。喧嚇嚇飛騎過蔥嶺。黑黯黯蠻雨暗江汀。白茫茫瘴霧迷山徑。喊一聲日墜天傾。地裂山崩。管取一戰定東京。怕甚麼天府金城。早敎晉君臣來系頸。

﹝醜﹞挾槊彎弓馬上飛。

﹝末﹞攻城略地運謀機。

﹝淨﹞早敎大將揮神筆。

﹝合﹞定見降王走傳車。

第十出王惇失守

【番卜算】﹝淨扮王惇上﹞禦侮握兵權。衛國居垣翰。羣胡分道寇中原。朝野皆驚眩。

承恩坐鎭洛陽城。奕世勤王國史稱。夜捲牙旗千里雪。朝飛羽騎一河冰。下官都督王惇是也。從兄王衍。官爲司徒。王澄官爲司寇。世稱三窟。因國內搔動。朝廷勑俺都督中外諸軍。鎭守中原。昨報劉曜石勒分道南侵。兵勢彊盛。河北諸軍。盡皆敗衂。今已渡河。將至城下。天子議欲避兵。未知何如。兵校你可傳令五城諸將士。堅守城池。不可輕忽。﹝丑末﹞領鈞旨。﹝淨﹞準備鞍馬。待我巡警一番。﹝巡介﹞

【紅繡鞋】彊胡劉石呼延。呼延。連兵入寇中原。中原。云騅鐵騎兩紛然。旗蔽日。皷喧天。傾上郡。破重關。﹝末醜﹞皇城守禦惟艱。惟艱。移文急召兵援。兵援。將軍且請展愁顏。增樓櫓。固城垣。堅甲冑。整旗旛。

﹝外扮探卒上﹞天殃危社稷。烽火及甘泉。吿都督。劉曜石勒攻破宣陽門。天子及六宮妃嬪。盡皆被執。丞相周顗等從數騎突出東門而去。都督作急點起軍兵。去奪禦駕。趲快趲快。﹝淨﹞天那。這等大事。如何支撐。

【包子令】膽喪魂驚心憒亂。心憒亂。裂冠毀冕困鮏羴。困鮏羴。乘輿覆轍遭天譴。思量臣子有餘愆。有餘愆。﹝合﹞須戮力轉日回天。轉日回天。﹝丑末﹞正气掃地山河變。山河變。君讎誓不共戴天。共戴天。裹瘡泣血還百戰。三軍怎敢暫偸安。

﹝合前淨﹞眾將士。你可各牽輕騎。間道銜枚。疾速邀截石勒劉曜那廝歸路。努力奪回聖駕。六宮后妃公主。賞以萬金。爵以萬戶。﹝末醜傳令介眾﹞吿都督。眾將士皆膽戰心驚。無人敢去。﹝淨﹞旣如此。京城已失。敵鋒方銳。不免收拾敗殘軍馬。奔到江東去罷。

漁陽烽火照函關。

玉輦匆匆下北山。

百二山河成破碎。

蒙塵天子幾時還。

第十一出慶賞

【錦堂春】﹝生上﹞風暖鶯聲巧囀。雨餘階下苔斑。荼■﹝艸縻﹞架上紅方綻。正値艷陽天。﹝旦上﹞紅杏枝頭春鬧。珠簾曙影斜穿。惜花祇恐花飛片。隔竹怯啼鵑。

﹝生﹞﹝蝶戀花﹞無情日月雙丸跳。轉眼韶光。又是淸明候。春照水波明已透。芳郊常恐花枝瘦。﹝旦﹞人世難逢開口笑。問柳尋花。好景休辜負。鳳瑟鸞笙時合奏。對花正値人年少。﹝生﹞娘子。你看春滿郊原。萬花如錦。可備筵席。請嶽母母親同到南園翫賞。以敍天倫之樂。多少是好。﹝旦﹞筵席俱齊備了。﹝生﹞旣如此。請二母出來。﹝老旦上﹞

【淸平樂】流光似箭。鏡裏容顏換。又報南園春過半。浮世眞如夢幻。﹝貼旦上﹞翦翦風生繡幙。微微雨過欄桿。且共看花梓澤。何須去訪桃源。

﹝老旦﹞春院懨懨睡起遲。三竿紅日上朱扉。﹝貼﹞重門深鎖無人到。惟有呢喃雙燕飛。﹝老旦﹞親母。孩兒旣蒙招贅。老身又辱帲幪。華居厚膳。何以克當。﹝貼﹞骨肉至親。何分彼此。賢壻請我二人出來。有何話說。﹝生﹞吿嶽母母親。天地爲萬物之逆旅。光陰乃百代之過客。浮生若夢。爲歡幾何。當此和煦天气。品物鹹亨。安排蔬酌。同到南園賞花觴詠。以樂天年。﹝貼老旦﹞佳景難逢。靑春不再。旣有此舉。甚合兩心。便可攜觴同往。﹝行介﹞此間就是南園了。﹝合﹞只見萬種奇葩呈艷麗。十分春色在枝頭。好景物也呵。將酒過來。﹝生﹞

【錦堂月】麗日江山。春風花艸。繁華幾經過眼。九十風光。回首又逾彊半。嘆浮生忙裏推遷。憐暮景暗中頻換。﹝合﹞金樽滿。聽取花下笙歌。捧觴酬勸。﹝旦﹞堪觀。橋梓陰連。萱花秀毓。交加雨露鮮姸。桂蕊蘭香。韶華占斷名園。連理樹並蒂交枝。比翼鳥雙棲同綰。﹝合前老旦﹞憑欄。琴瑟調弦。斑斕戲彩。花前擲舞蹁躚。拾翠尋芳。銜杯且自消遣。孩兒。休長恁林壑投閒。須早把桑弧射遠。﹝合前貼﹞開簾。九棘森然。三槐掩映。羹墻禮樂相傳。更冰玉生輝。門楣壻館多賢。閒庭畔遲日暄長。塵夢裏餘光影短。﹝合前生﹞

【醉翁子】堪戀。國色與天香綴滿。﹝摘花與旦插介﹞須摘取花枝。滿頭插徧。﹝旦﹞欣忭。向金穀叢中。對酒髙歌同繾綣。﹝合﹞歌聖善。願壽考無疆。永保團圓。﹝老旦﹞黽勉。看我兒材器如瑚璉。你須奮翮鵬程。策名金殿。﹝貼﹞襄贊。看時事多艱。怎忍懷寶迷邦袖手看。﹝合前貼老旦﹞

【僥僥令】鳳簫聲漸緩。柘袖舞初闌。﹝生旦﹞不覺楊柳樓心歌殘照。扇底落東風盡醉酣。﹝貼老旦﹞獸鑪銷玉篆。綺席徹犀錢。﹝生旦﹞只見秋千影落欄桿晚。飛蓋與遊韁尙纜牽。

【余文】歡歌永日猶嫌短。傍花隨柳過前川。偸得浮生半日閒。

人生七十古來稀。

日向花前盡醉歸。

傳語東風共流轉。

暫時相賞莫相違。

第十二出新亭流涕

﹝末扮院子上﹞廟堂無策可平戎。坐使甘泉照夕烽。寶鼎銅駝荊棘裏。龍樓鳳閣黍離中。小人乃王都督手下的便是。前日隨都督鎭守中原。兵敗奔來江左。痛想國家被兵之時。眞个好慘傷也呵。只見那蜂蟻成屯。豺狼載道。鳥飛不下。獸挺亡羣。風烈兮日曛。山崩兮水沸。利鏃穿腸。血滿長城之窟。驚沙撲面。屍塡巨港之涯。數代衣冠。淪於左袵。兩朝豪傑。沒入古丘。曉日空殘壘。堪傷滿目荊榛。夜月迥頹垣。忍見髙卑陵谷。二帝塵蒙。洛邑江山千里暗。百僚鼠竄。咸陽宮殿三月紅。發掘諸皇陵。誰收暴骨。焚燒九太廟。盡化飛灰。失耕隴畝。鞠爲麋鹿之場。無主寢園。徧是莓苔之境。眞个世運厄陽九。干戈禍生靈。好苦呵。何時一掃胡塵靜。太平重見漢官儀。今日都督分付整頓筵席於新亭。請王司徒周司徒劉太尉三位老爺飮宴。商榷朝政。筵席已完。都督早上。﹝淨扮王惇上﹞

【出隊子】神京捍禦。推轂承恩總六師。背城百戰苦難支。竭力輸忠心無二。一點丹衷。神人鑑知。

九重城闕迥煙塵。回首中原嘆陸沈。自顧勤王曾百戰。捐軀空自建奇勛。王惇捍禦京國。晝夜血戰。出萬死。得一生。柰何孤旅難支。遂致失守。及帝後播遷。急欲遣騎。邀回聖駕。只因士卒破膽。不能用命。以故無成。若論我今日。擁眾來奔新朝。當有不次之待。反聽劉隗刁協之徒。竊弄威柄。將我補天浴日之功。棄而不錄。思之不能無怨也。罷罷。此是國家正當危急之際。不宜自立異同。姑且勉力匡扶。待關河平定。別議之耳。左右的。酒席完備了未。﹝末﹞完備了。﹝淨﹞請各位老爺出來。﹝末下外扮王導上﹞

【滿庭芳】國步艱難。憂如天墜。誰爲王家死綏。﹝小外扮劉琨上﹞戎馬在郊。羽書日夜交馳。﹝末扮周顗上﹞太阿柄倒持。南冠無柰北風吹。﹝合﹞堪悲處。舊京何在。人民城郭都非。

﹝見介外﹞列位大人。夷狄亂華。宗國傾覆。吾等食人之食。不能死人之事。寧無愧於心乎。﹝小外﹞自古道主憂臣辱。主辱臣死。若論二帝受此困頓。吾儕分當捐軀赴難。以全忠節。但恐自喪溝瀆。無益於時。故且忍恥偸生。以圖恢復。列位大人。我與你須當盡心竭力。期復大讎。不可苟安歲月。坐失事機。﹝淨﹞只一件。方今劉石盛彊。難與爲敵。只宜畫江固守。以保宗社。況江東幅員數千里。借使無失。黃河以南。猶可作龜玆國。何憂之有。將酒過來。﹝外﹞

【江頭金桂】此時何時。敢耽杯酒。自羯虜窺覦神器。胡塵四塞迷。頃刻把中原板蕩。冠履倒置。黎民無孑遺。只恨我生不逢時。淪胥顚沛。況我備員樞軸。休戚攸關。焦思苦心當自勵。敢素餐尸位。素餐尸位。須鞠躬盡瘁。是何時。從頭收拾山河舊。天外重將落日揮。﹝末﹞仰見三辰失位。神京九鼎移。自從虜馬飮江。滄桑遷變。指顧江山。漫非舊日之景。可傷可傷。攜手憑髙睇盼。風景不殊。舉目有江河之異。﹝流淚介外﹞呀。周大人。休得悲傷。我與你當共戮力王室。克復神州。何至作楚囚對泣乎。﹝末﹞猛然間覩物興悲。早不覺澘然流涕。列位大人。我自願漆身吞炭。嘗膽臥薪。同心協力期雪恥。須歃血爲誓。歃血爲誓。﹝歃血介﹞冰霜堅志。彊維持。還將破碎乾坤整。沙漠重迎二聖歸。﹝小外﹞那日把金甌輕毀。周京徧黍離。回首故都何處。親捨千里。白雲遙指在天際。﹝外﹞劉大人。自古爲國者不顧家。今天子安在。敢言親乎。﹝小外﹞列位大人說得是。只爲王室淩夷。不遑戀桑梓。那日二帝北狩之時呵。追想牛車北去。俛首羌氐。攀轅滿城空淚垂。人生値此大讎。何用生爲。恨不得見危授命。見危授命。殺身全義。自思之。還須射卻天狼落。會見漁陽無皷鼙。﹝淨﹞想那日王師失利。金湯瓦解危。忍見生靈百萬。肝腦塗地。敎我奮身空捍禦。怎當得虜勢滔天。三軍奪气。直似泰山壓卵。膂力難持。倒戈望風空潰圍。爲今日之計呵。且畫江固守。畫江固守。暫作偏安之計。自遲疑。吾曹縱有擎天手。只恐大廈終非一木支。

﹝小外末﹞都督此計左矣。我晉朝非在上者無道。良由宗室爭權。自相魚肉。遂使犬戎乘隙。毒流中土。今遺民思奮。若能命將出師。遠近豪傑。必望風響應。何故區區作自守虜乎。﹝外﹞二位大人言之極當。﹝小外﹞又一件。二帝在北。不宜恝然。須當時復遣問起居。以盡臣子之義。﹝小外﹞

【憶多嬌】國破裂。君難急。靑衣之恥猶未雪。逋臣此恨何時竭。﹝合﹞壯懷激烈。甘爲嵆侍中血。﹝末﹞天柱折。地維缺。一江南北乾坤別。遙看朔漠心如噎。﹝合前﹞

【斗黑麻】﹝外﹞只願江左羣寮。心孚契結。狥國忘家。忠肝似鐵。收疆土。恢帝業。麟閣圖形。燕然勒碣。﹝合﹞寸心迫切。衷腸似火爇。聽取江流。聲如哽咽。﹝淨﹞若論我文武才猷。爲時俊傑。兄弟桓桓。世稱三窟。朝廷若能用我。我扶宗社。驅胡羯。再造乾坤。重援覆轍。

﹝合前外﹞劉大人。下官昨日舉保祖士雅爲元帥。足下爲副帥。興兵北伐。銅符已下。刻日請行。﹝小外﹞旣有詔命。下官就與祖公同行便了。

﹝淨﹞鼎湖龍去洛城崩。

﹝末﹞擾擾乾坤幾戰爭。

﹝外﹞獨使至尊憂社稷。

﹝小外﹞諸君何以答升平。

第十三出聞雞起舞

【夜遊朝】﹝外扮祖逖上﹞悵望中原成慨嘆。何忍見生靈塗炭。生世不辰。遭時多難。何日裏掃淸帝輦。虜寇日騷動。干戈卒未休。中州王气盡。江漢水聲愁。泣血瞻河洛。臨危駐石頭。云何舒國難。徹底副君憂。祖逖。表字士雅。範陽人也。少負奇才。素有大志。爲長安傾覆。率部曲渡江。上書自陳恢復之策。蒙聖恩擢居元帥徵西大將軍。鎭守雍丘。著劉太尉參贊機務。近因新朝薦遭離亂。物力疲獘。不給兵廩鎧杖。使我自往召募。卽今內無資糧。外乏救援。單弱如此。大事何由克濟。曾記古人有一旅中興。三戶創業者。兵家運用之妙。存乎其人。豈眾寡彊弱之足計哉。此行但當以忠烈感激將士。使知順逆。庶幾義聲昭彰。理直气壯。師出有名。大功可就矣。今日銅符已下。命駕有期。已遣人去請劉太尉到此。秉燭夜談。怎的還未來。軍校伺候著。﹝小外上﹞玉帳承恩叨帝眷。參幃幄出鎭雄藩。兵甲胸中。指揮羽扇。管敎靑海無傳箭。

通籍金鑾爲輔弼。坐籌玉壘寄幹城。自家蒙聖恩除爲副帥。領兵北伐。如今往參元帥。以定出師之期。﹝見介外﹞昨日新亭。有何髙論。﹝小外﹞諸公無非忠義。都督王惇。非惟不能爲國分憂。且有悖逆之語。觀其造意。中蓄不臣。竊恐外難未靖。而蕭墻之禍復起。柰何柰何。﹝外﹞王惇狼目豺聲。終當叛亂。但智識庸下。吾輩若存。足可以制之。何慮之有。﹝小外﹞元帥言是。請問雍丘之行何日。﹝外﹞庶事艸創。倉卒難行。如今且往淮陰屯田開治。待兵糧備足。器械精利。然後刻期而發。今夜欲與公講論一宵。咨諏請益。﹝小外﹞元帥坐籌幃幄。決勝千里。必有成謀。但兵貴神速。師出不意。亦一奇也。﹝外﹞太尉言之有理。

【刮鼓令】分符出漢關。駕元戎據玉鞍。麾鈇鉞。奮鷹揚。亟圖報君恩一寸丹。以太尉神武謀略。爲之輔佐。劉石不足平矣。匡輔荷英賢。持危賴君神機妙算。我和你此去呵。管敎三箭定天山。獻俘齊奏凱歌還。﹝小外﹞元帥。你身當虎豹關。把乾坤早斡旋。奮威武衝鋒冒險。向黃龍系可汗。下官樗櫟之才。豈足爲元帥副。伴食我應慚。何幸作西樞翊贊。元帥。爲須取日返虞淵。播遷天子駕重還。

﹝小外﹞夜已二更。神思困倦。且枕戈少憩片時。﹝外﹞左右。你去擊柝巡警。我與太尉抵足一宵。﹝枕戈睡介丑末同巡更醜介﹞老哥。我和你夜夜巡更。風雨四侵。蚊蚋匝體。肚中又饑餓。妻子又宿自。好苦呵。我和你且唱个歌兒耍子何如。

【五更怨】深更悄。風雨多。腹餓筋疲怎柰何。幾許銷金共鴛枕。雲雨會。那知漏下有更夫。擊柝歌。﹝末﹞方才雨下。如今又有月了。新月掛。曲如鉤。照見窮閭幾處愁。多少紅樓長夜宴。歡娛甚。獨敎辛苦執更籌。恨悠悠。

﹝雞鳴介丑末﹞呀。更籌尙未換。怎的雞鳴了。﹝外醒蹴小外足介﹞太尉。午夜未央。巽風未動。卽聞此聲。豈非惡聲耶。可怪可怪。﹝小外﹞下官方在朦朧。聞之以覺。此乃乾坤倒寘。萬物失序之象也。可嘆可嘆。﹝外﹞

【刮鼓令】荒雞午夜傳。忽驚回客夢殘。爲只爲乾坤顚躓。蹇蹇孤臣睡怎安。我終夕思茫然。攬衣起。彷徨待旦。﹝舞介﹞欲待要仗劍斬樓蘭。燕然勒石紀功還。﹝小外﹞邊烽晝夜傳。苦遭逢國步艱。怎能彀輿圖淸晏。漢官儀何日看。王都督。這等姦佞之徒呵。空自戴蟬冠。叨竊君恩當知愧赧。此行瀝酒爲誓。若不稽顙至呼韓。玉關此去不生還。

﹝外﹞太尉。淮漢乃洛陽咽喉。欲得中原。必先取河北。公當速將一旅之師。先去按視地形。便宜行事。下官隨當繼發。﹝小外﹞領命卽行。元帥。世方多故。如欲戡亂經邦。非賢才不可。下官有妹夫溫嶠。故河東郡守溫幨之子也。文武兼資。管蕭之亞。敢薦爲幕賓何如。﹝外﹞旣有良弼。明日卽當保舉爲總兵司馬。賚詔徵聘。

﹝外﹞枕戈不寐覺淒涼。

﹝小外﹞中夜聞雞起欲狂。

﹝外﹞欲使呼韓來稽顙。

﹝合﹞須敎諸葛起南陽。

第十四出石勒稱王

【西地錦】﹝淨扮石勒上﹞一旅奮揚邊地。千載開創洪基。英雄自合居天位。功徳可配唐虞。

黻冕端居九五尊。應天禦世辟乾坤。九金神鼎初歸我。五玉諸侯盡在門。寡人自收中州之後。王師到處。無不歸降。近從羣臣之請。立居天王之位。國號大趙。建都洛陽。昨聞劉曜竊據關陜。亦自稱王。如此僭妄。誠匹夫之勇。井底之蛙耳。俟彼數年。吾當問其鼎矣。又聞司馬睿卽位建康。內有周顗王導輔弼之臣。外有祖逖劉琨熊虎之將。此亦勍敵。不可蔑視。不免召謀主張賓。勇將石生石虎。定議則个。﹝外扮張賓上﹞

【前腔】決勝廟謨雄斷。料敵方寸神機。﹝醜扮石虎石生同上﹞倚天長劍泣蛟螭。那怕金壘湯池。

我王萬歲。﹝淨﹞右侯。我昨披輿地圖。四海如此其廣。何時可一天下乎。﹝外﹞吿大王。順徳者昌。逆徳者亡。欲一天下。當順民心。古之王者。在徳之厚薄。不在地之大小。﹝淨﹞卿言極是。我如今欲破劉曜。計將安出。﹝外﹞

【東甌令】大王聽吿。晉家魚肉爰失其鹿。天下英雄相兢逐。劉曜呵。𨿽然掩襲幸先得。未必民心服。吾王威武華夷屬。一怒皆懾伏。﹝淨﹞劉曜兵彊地險。恐未易破。﹝外﹞劉曜耽嗜曲蘗。綱紀廢弛。𨿽據關中。濟得甚事。他是个公孫木偶修邊幅。大王視彼眞如幾上肉。若令大眾臨函谷。勢應如破竹。管敎他輿櫬口銜玉。稽顙作臣僕。﹝淨﹞劉曜若擒。江東用何術以破之。﹝外﹞江東帶甲百萬。江漢爲池。君臣輯睦。恐未易破。江東𨿽小承正朔。終作三分爲鼎足。況兼天塹限南北。盤基恐難覆。大王若要圖之。只須疊出三軍。蠶食吳和蜀。﹝淨﹞軍師智勇勝頗牧。廟算皇猷當啟沃。我推赤心置人腹。遣將自推轂。石生石虎。你須努力收疆服。酬功賚天祿。

石生石虎。你二人武勇髙天下。今日在我跟前。把行陣的本事。各逞一番。以觀汝二人將略何如。﹝末﹞吿大王。戰以克敵爲功。凡用兵布陣。須要自度權衡。敵爲火陣。我爲水陣。以水制火。彼必敗矣。敵爲地陣。我爲天陣。以天臨地。我必勝矣。生地則出魚麗之陣。死地則出云鳥之陣。衢地則用八卦之陣。圍地則用六花之陣。增竈減竈。方略不同。囊沙量沙。動靜莫測。孫子曰。兵未戰而妙算勝者。得算多也。將通於九變之利者。知用兵也。﹝淨﹞好智略。石生說。﹝丑﹞吿大王。兵以敢死爲勇。凡用將對敵。必須先作勇气。則寡可勝眾。弱可制彊。七縱七擒。能破貔貅百萬。八戰八克。那怕虎賁三千。蜀劍閣只消空拳打開。函谷關擬把靴尖踢倒。挾太山而超海。只作尋常。舉九鼎而拔山。豈足爲異。擒了司馬劉曜回來。方顯功業。英雄蓋世。﹝淨﹞好勇略。你二人果然勇足以當鋒。智足以取勝。滅晉除劉。易如反掌。右侯。我就拜你爲軍師。石生石虎爲大將。一同提兵前去。先定關陜。後取江東。務要協力同心。建功立業。不可有違。﹝眾﹞領旨。

【金錢花】披堅執銳離營。離營。貔貅彪虎雲從。雲從。管敎一戰陜城空。擒劉曜。定關中。﹝合﹞傳露布。返元戎。返元戎。﹝眾﹞喧天鼙皷聲雄。聲雄。師行誰敢當鋒。當鋒。一枝長戟六鈞弓。摧函谷。定江東。

﹝合前﹞身馳鐵騎臂彤弓。出塞將軍玉帳雄。九姓羌胡隨制節。六州部落互相攻。﹝眾下淨弔場﹞大軍啟行。萬機稍暇。不免宣出二姬。玩賞一番。多少是好。內史。請二位夫人出來。﹝旦老旦上﹞

【金璁瓏】承恩居未央。羅衣染惹天香。攜柘袖。諳宮商。綸音方召幸。忙整金釵雙鳳凰。趨殿陛侍君王。

我王萬歲。﹝淨﹞二妃。我連日畱心軍旅。失了掖庭之樂。今當人閒晝永。燻風入弦。召你二位出來。翫賞片時。以消炎暑。﹝旦老旦﹞

【山花子】珠簾髙捲金鉤控。禦鑪香噴煙濃。烈炎威不到九重。南燻樂沸絲桐。﹝合遞酒介﹞瀉瓊霞光浮碧筒。六宮粉黛擎玉鍾。百寮濟濟待衮龍。萬歲嵩呼。共祝華封。﹝淨﹞深宮悄似朱明洞。玉壺冰簟生風。見祥雲瑞气鬱蔥。火龍任自騰空。﹝合前旦老旦﹞妾身幸遇宸恩寵。昭陽殿裏從容。喜羊車時過後宮。禦溝何用題紅。﹝合前淨﹞宵衣旰食身端拱。傾心延攬英雄。念徵人衝冒鏑鋒。何時奏捷膚功。﹝合前﹞

【舞霓裳】﹝旦老旦﹞謾束湘裙舞回風。回風。樂諳新腔喜溢重瞳。重瞳。吾王聖徳威聲重。萬國徧朝宗。於變時雍。﹝合﹞齊看取華夷一統。河淸晏。航海梯山盡修貢。﹝淨﹞曉入瑤臺遇飛瓊。飛瓊。緩步金蓮環佩玲瓏。玲瓏。歌聲響遏行雲迥。明月上簾櫳。沈醉還宮。

﹝合前旦老旦﹞更闌人醉。大王請進椒房。

﹝淨﹞銅壺銀箭漏聲催。

﹝旦﹞飛燕昭陽待宴回。

﹝老旦﹞珠翠兩行齊侍駕。

﹝合﹞羊車挽入後宮來。

第十五出詔聘太眞

【一翦梅】﹝生上﹞槐棘陰濃翠滿庭。簾捲風淸。鑪爇香淸。掩書俯幾憶平生。刻鵠初成。畫虎還成。

﹝浣溪沙﹞年少英雄七尺軀。學書學劍欲何如。至今滄海尙遺珠。心驚萱室時偏短。暗想中原勢已危。避兵何地可安居。俺晉朝自從宗室相殘。五胡分擾。神州陸沈。瑯琊南渡。溫嶠身𨿽艸莽。志存恢復。爭柰髙堂母老。幽室妻單。喜懼交戰於心。出處未致其決。正是欲伸赤手扶紅日。恐斷靑眸望白雲。

【懶畫眉】中原戎馬亂縱橫。每見妖星气不平。平生有志復神京。須敎挽卻天潢水。洗淨山河戰血腥。

【又】欲揮神劍斬長鯨。擬絕天驕拔漢旌。只因日暮念萱庭。孤云恐切河陽望。且韜迹辭榮暫隱名。﹝外扮使臣賚詔幷冠服上﹞

【六麼令】一函綸命。雨露沾濡日月明。爭看莘野起阿衡。佐聖主寄幹城。﹝合﹞行看四海樂升平。

聖旨已到。新官冠服迎接。﹝生穿衣跪介外讀詔介﹞皇帝詔曰。朕惟天位惟艱。必賢才斯可輔理。邦家多難。非俊髦孰與經綸。我祖宗纘禹舊服。奄有華夏。傳世五君。代無失徳。玆因骨肉乖離。以致羌胡云擾。宗社失守。大帝北轅。朕自渡江已來。苦心焦思。不遑寧處。今欲招來天下豪傑。克日北徵。期於泄忿殲胡。重援溺轍。前者鎭西大將軍祖逖奏稱。太原溫嶠。才兼文武。學貫天人。實有禦侮之才。堪作腹心之將。朕準奏宣麻封爾爲總兵司馬。赴鎭聽調。爾當體朕宵旰求賢之誠。分猷報主是力。勤勞夙夜。匡國救民。倘俾大讎得復。王業中興。朕當分茅錫土。崇徳報功。欽哉持命。望闕謝恩。﹝山呼介外﹞溫大人。邊境吿急。便可就道。弗可愆期。﹝生﹞朝廷恩命。不敢有違。卽當辭別母妻。起程便了。

﹝外﹞羨君談笑出風塵。

﹝生﹞叨受兵符寵渥新。

﹝末﹞鵬鶚九霄初奮翮。

﹝合﹞行看功業畫麒麟。

第十六出絕裾辭母

【謁金門】﹝旦上﹞空畱戀。指日河橋人遠。漫把鴛鴦輕拆散。從今添个思君怨。﹝生上﹞堪嘆靑錢入選。名利牽人一綫。﹝合﹞母子夫妻情分淺。兩意難排遣。

﹝旦﹞相公。君命召。固當不俟駕而行。親年老。豈可便違顏而去。﹝生﹞夫人。親恩固所當盡。君義亦不可違。老母在堂。專望賢妻小心侍奉。卑人若有寸進。便當整斾西還。不敢久戀上國。﹝旦﹞朝廷旣有詔聘。奴家不敢阻當。不知起程在於何日。﹝生﹞邊事緊急。就去堂上辭別母親嶽母。卽便起行。﹝老旦上﹞

【臘梅花】我孩兒應聘赴神京。頃刻天涯形影。﹝貼上﹞看驊驑方騁。鵾鵬奮迅。扶搖萬里上雲程。

﹝生﹞母親。子道未能全。王事苦間關。﹝老旦﹞孩兒。窮經須濟用。憂國義當先。﹝貼﹞賢壻。丈夫四方誌。鄕井莫畱連。﹝旦﹞相公。但願功成後。錦衣及早還。﹝老旦﹞孩兒。朝命旣促。登程須早。﹝生﹞母親。孩兒本欲困守窮閭。供爲子職。只爲羽書逼遣。無可柰何。今日只得促裝前去。母親。嶽母。善保尊體。切勿掛懷。

【園林好】離膝下。遊子違親事遠徵。離膝下。脂車啟行。只慮著桑楡暮景。﹝合﹞衷曲裏結愁城。﹝旦﹞君今去。冷落了金釵繡屛。君今去。心懸斾旌。只怨我紅顏薄命。﹝合前老旦﹞

【江兒水】你仗劍丹心壯。我衰顏兩鬢星。臨行怎禁得離愁耿。兒。你駕著星車長塗騁。我倚門空覓孤鴻影。孩兒此去呵。你好把長纓奏請。﹝合﹞早願功成。衣錦歸來重歡慶。﹝貼﹞賢壻。你立身期遠大。報國任縱橫濟時早把國鈞秉。賢壻。我孩兒見統兵在河北。見時千萬教他戮力王室。切勿以老身爲念。論事親𨿽合全孝行。許國尢當攄忠藎。﹝生悲介﹞賢壻。大丈夫當立功異域。何必顧戀鄕閭。豈可藏居鄕井。

﹝合前旦﹞

【五供養】叨陪妾媵。中饋饔飧自合應承。夫。我只愁關山和峻嶺。陟險冒炎蒸。未卜狼煙甚日平。嘆別離在俄頃。執手殷懃問。何日是歸程。﹝合﹞別淚盈盈。憂心炳炳。﹝生﹞賢妻啟聽。我須不是浪裏浮萍。肯飄飄流異境。忘卻扊扅情。母親。嶽母。非我違顏幹利名。只因難拒皇朝的三聘。妻。白髮堂前母。望你代溫凊。﹝合前末醜扮軍士執旗上﹞

【不是路】按劍登程。軍士紛紛郊外迎。兵車整。羽書催趲不畱停。授專徵。朝廷欽限休違悞。吿請將軍早啟行。小人奉祖元帥嚴命。請司馬老爺赴任。交傳命。道中原豺虎紛岐徑。仗君綏定。﹝生老旦﹞聞罷傷情。唱徹驪歌不忍聽。﹝旦﹞心悲哽。牽衣把臂淚如傾。形和影。從今兩地傷孤另。愁浥輕塵向渭城。﹝生﹞還思省。慈幃遠隔斑衣冷。旅愁千頃。

軍士。你可去河邊等候。待我吿別老夫人就來了。﹝末醜﹞領鈞旨。正是戰士離家心獨苦。將軍赴鎭勢偏雄。﹝下生﹞母親有何指教。﹝老旦﹞孩兒近前來。我分付你。

【玉交枝】運籌決勝。料吾兒韜略素精。臨戎敵愾宜奮勇。恩威賞罰須明。功名及早辭寵榮。髙堂風燭渾不定。﹝合﹞莫敎人門閭獨憑。﹝生﹞萱庭嚴命。孩兒自當服膺。此行須展平生志。決不敢曠職徒行。此去呵。中原板蕩如已寧。陳情辭祿還歸省。﹝合前旦﹞

【川撥棹】夫。你囊錐如脫穎。把歸鞭須早整。休要戀著鐘。鼎蟬纓。鐘鼎蟬纓。忘卻我裙釵布荊。君當牢記玉鏡之盟。毋使妾有白頭之嘆。須記取結髮盟。莫敎羞白頭愁破鏡。﹝生﹞妻。與你糟糠盟訂。念這宋弘敢負情。﹝出鏡介﹞卑人若忘前情。有如此鏡。便把這菱花爲證。菱花爲證。偕老深盟誓不更。我生平非薄幸。勸娘行莫掛縈。母親。嶽母。此間就是河邊了。就此吿別。﹝老旦﹞孩兒。爲官𨿽是好事。只是母子之情。一時間捨不得你就去。你六月棲棲冒暑行。我的心中渾似冰。只怕你畱滯邊城。畱滯邊城。朝夕使我望眼睜。況我窮年値暮齡。遠遊人當自儆。﹝生泣拜介﹞兒非爲忠名遺孝經。非不念慈親在疚惸。但只願顯親揚名。顯親揚名。我故奉檄違顏敢受徵。孩兒登舟去罷。﹝老旦﹞孩兒且慢。你去端的幾時回來。﹝生﹞母親在堂。豈敢久遊。料不久還具慶。別吾慈策步登。

﹝生下絕裾介老旦泣介﹞呀。衣裾斷了。逆子。你這等去得忙。﹝旦泣介﹞夫。你徑不回頭就去了呵。﹝貼﹞親母。他也只爲王事要緊。不要怪他。且自耐煩回去罷。

【余文】愁戚戚。淚盈盈。可憐骨肉兩漂零。江山咫尺分吳越。腸斷關河信杳冥。

﹝老旦﹞堪憐絕裾便登舟。

﹝貼﹞王事多艱不自由。

﹝旦﹞心折此時無一寸。

﹝合﹞滿腔離恨逐西州。

第十七出赴官

【望遠行】﹝生上﹞欽承恩詔。驛騎忙馳驟。﹝外扮戴淵上﹞碧落初開。殘蟾猶照。忽聽前林吚喔雞聲頻報。﹝末醜﹞盼星繩何日轅門得到。

﹝見介生﹞﹝踏莎行﹞玁狁侵陵。王師薄伐。勤王六月徵車發。思親回首戀家山。憂君極目瞻天闕。﹝外﹞金穀榛蕪。乾坤幅裂。塵埃滿目人情別。風雲入陣塞煙淸。收功直擬窮狼穴。﹝生﹞大人何往。﹝外﹞下官戴淵。亦爲奉詔勤王。﹝生﹞旣如此。卽當聯斾同行。戴大人。溫嶠昨承詔命。卽便戎服登舟。臨岐之際。母親扯住衣服。自家匆促別時。不覺裾絕。今日細思想。此情如何過得。﹝外﹞溫大人。始於事親。終於事君。公義私恩。豈能兼盡。聞尊堂太君年齡未衰。足下畢了王事。回來奉養。未爲晚也。﹝生﹞大人說得是。如今天色漸明。趲行幾步。﹝生﹞

【甘州歌】我心懷國憤。奉勤王詔命。遠赴轅門。胸中蘊藉。盡是兵甲經綸。披星戴月馳邊塞。執銳披堅掃虜塵。﹝合﹞驅驃騎。驟虎賁。徵車日夜不停輪。雲煙渺。岐路分。江潭何處是通津。﹝外﹞祝融烈火雲。見扶桑旭日。擁出金盆。徵衣汗透。空思解慍南燻。關山渺渺愁遠道。烽火年年報虜塵。﹝合﹞雙龍逝。五馬奔。長蛇封豕峭戍羣。囊沙地。聚米屯。風聲鶴唳不堪聞。﹝生﹞平生許國身。念登舟絕裾。母子輕分。赤心一點。恆自憂國憂民。﹝外﹞六飛杳杳歸何處。兆庶紛紛困虜塵。﹝合﹞胡風兢。國步屯。漢家陵寢徧荊榛。乾坤沸。玉石焚。荒涼銅雀鎖愁雲。﹝末﹞荊樊嘆陸沈。看舳艫煨燼。橫槊誰吟。松杉遠近。何處是天闕神京。﹝醜﹞指揮白羽驅胡騎。直向黃龍靖虜塵。﹝合﹞煙郊暮。隴日嚑。余烽野燒暗驚魂。丹心壯。劍气橫。何時傳檄定三秦。

【余文】秉旌旄臨戰陣。郵亭此夜暫停驂。報國縱橫七尺身。

﹝生﹞劉項持兵鹿未窮。

﹝外﹞路邊戈甲正重重。

﹝末﹞將軍奮力勤王事。

﹝合﹞奪取龍驤第一功。

第十八出母妻思憶

【憶秦娥】﹝老旦﹞長悲嘆。天涯遊子音塵斷。倚門慈母。淚痕如綫。﹝旦上﹞春山懶掃香雲亂。起來謾把珠簾捲。空階墜葉。晚風吹散。

﹝老旦﹞﹝玉樓春﹞夜來風雨人傷別。淒淒四壁聞蛩咽。夢破五更心欲折。笛聲吹落梧桐月。﹝旦﹞碧空杳杳雲山疊。秋波望斷雙魚絕。美人遙憶隔湘江。一寸柔腸千縷結。﹝老旦﹞媳婦。自從孩兒去後。雙鬟垂白。百慮成灰。追想前日絕裾之事。養子也是徒然。﹝旦﹞婆婆。王事靡盬。不遑將母。丈夫那日也只是急於王事。故有此愆。﹝老旦﹞忘家狥國。理固當然。只是我一時放心不下。﹝旦﹞丈夫功名成就。必然辭祿歸田。婆婆不必掛念。﹝老旦﹞孩兒去後。又是二月。途路風霜。山川阻隔。令人朝夕倚閭懸望。好愁悶也呵。

【傍妝臺】愁倚畫欄中。中原極目。遙隔萬山重。嘆胡虜方騷動。怎得个信音通。兒。你親老家貧期祿養。早建班生萬里功。﹝合﹞事親盡孝。事君盡忠。休敎虛負學三冬。﹝旦﹞彩雲天遠鳳樓空。幾多幽怨。堆積在心胸。愁蹙損雙眉黛。淚濕透兩綃紅。何時細柳休兵甲。早使扶桑得掛弓。﹝合前老旦﹞

【下山虎】去時南陸。忽轉西風。懊恨徵車發。離緖一緵。兒。你要把乾坤旋轉。致令母子西東。往事空嗟類轉蓬。韶光看瞬息。金井驚飛一葉桐。淸夜勞魂夢。愁戚倍濃。尺帛何由倩便鴻。﹝旦﹞夫。你櫛風沐雨。冒鏑衝鋒。汗馬沙場上。白日貫虹。怎能彀天驕授首。早使稱奏膚功。獻捷歸朝萬戶封。竊祿承天寵。夫。只怕你忘卻糟糠嗜鼎鐘。苦我這裏釵折羞雙鳳。縱有膏沐呵。誰適爲容。腸斷巫山十二峯。

【余文】堪嗟聚散如春夢。無情流水自溶溶。載不得萬恨千愁到海東。

﹝老旦﹞入夜西風枕簟秋。

﹝旦﹞感時傷別思悠悠。

﹝老旦﹞倚門望斷無消息。

﹝合﹞一曲欄桿一曲愁。

第十九出渡江擊楫

【夜遊朝】﹝外扮祖元帥上﹞職掌元戎。居臺輔。秉金符。宸闕恩崇。北門鎖鑰。中流砥柱。擬作皇家霖雨。

淮海藩維一老臣。兵符三授荷君恩。指揮軍事回天地。訓練彊兵動鬼神。祖逖自鎭守雍丘已來。且喜士卒調和。華夷宣化。後趙鎭戍相繼率部曲來降。第恨大讎未報。中原未復。難共戴天。前者劉太尉舉薦妹夫溫嶠。朝廷下詔徵爲司馬。聞此子文武備足。有牧民禦眾之才。劉越石眞能違眾舉親。溫太眞可謂不負所舉矣。俺如今要收河北。已遣越石先行。只等司馬來到。拔寨起程。兵校。溫爺怎生不見來到。伺候著。﹝丑末﹞喏。﹝生上﹞

【番卜算】擁眾挾彤弓。戮力驅胡虜。腰橫長劍气沖霄。期雪永嘉恥。

溫嶠蒙聖恩除授總兵司馬。督府參軍。這里正是元帥帳下。兵校每通報著。﹝相見介外﹞劉越石數言足下智勇才略。超今邁古。今幸得拜下風。請教行師之道何如。﹝生﹞吿元帥。行師之道。以節制仁義爲先。攻擊不足以當節制。節制不足以當仁義。務要先明分數。使兵識將意。將識士情。有不戰。戰必勝矣。﹝外﹞請教臨陣之法何如。﹝生﹞兵以能知虛實識地形爲上。先處戰地而待敵者逸。後處戰地而趨戰者勞。故善戰者。逸能勞之。安能動之。出其所不趨。趨其所不意。攻其所不守。守其所不攻。臨陣之法。無過於此。﹝外﹞髙論髙論。俺雍丘南有劉曜。北有石勒。二虜聲勢甚振。將何計以破之。﹝生﹞劉曜石勒。外𨿽相親。內實相妬。元帥要除此二豎。須先遣辯士說使乖離。俾自爲攻戰。元帥徐興問罪之師。塞住喉咽。絕其糧運。以收漁人之功。此所謂用夷攻夷之術也。﹝外﹞足下妙算。正合吾意。就此拔寨渡江便了。﹝外﹞

【四邊靜】﹝渡介﹞司馬。只因先皇不聽禦戎之論。故有今日。羌氐種落居京域。冠裳累胡族。狼虎入庭除。神州遂沈陸。﹝合﹞皇庭失鹿。華夷兢逐。我和你報主盡忠丹。捐軀誓恢復。﹝生﹞想我朝之禍呵。內庭蹀血相魚肉。外夷肆狼毒。元帥。經略藉雄才。中興可先卜。﹝合前外﹞金符分閫承推轂。孤臣志彌篤。溫司馬。祖逖今日擊楫爲誓。若不淸中原而復濟者。有如此江。與你擊楫渡中流。誓收舊疆服。﹝合﹞調和玉燭。維持鈞軸。若不復中原。空敎竊君祿。﹝丑末﹞旌帆千里揮艫舳。操戈舞雙纛。奮勇敢爭先。兵機貴神速。

﹝合前﹞吿老爺。風順帆速。舟行如飛。瞬息之間。已抵北岸。﹝外﹞迅利如此。助若有神。足見佳兆矣。﹝生﹞軍士暫且上岸屯營。明日議圖進取。﹝外﹞江陽空闊。謹防斥堠。﹝丑末﹞領鈞旨。

【福馬郞】大帥桓桓嚴部曲。背水屯營。沿江設伏。怎禁得霜徵幷露宿。﹝合﹞你看狐兔徧陵谷。桑田滄海盡翻覆。﹝醜﹞策馬彎弓持利鏃。泣血裹瘡。曾無懼衂。幸喜中原今有頗牧。

﹝合前外﹞已遣劉越石取淮北。今司馬進兵淮西。二將夾攻。以逼中原。

﹝外﹞決勝今朝共運籌。

﹝生﹞安危須仗兩分憂。

﹝醜﹞分明會得將軍意。

﹝末﹞不斬樓蘭誓不休

第二十出郭璞仙術

﹝末扮郭璞上﹞羅浮道士誰同流。艸衣木食輕王侯。世間甲子管不得。壺裏乾坤只自由。郭璞表字景純。河東安喜人也。幼習經文。書窮堯典舜典。長通卜筮。學究先天後天。參透聖域賢關。洞達天根月窟。師郭公而得靑囊。眞个五行藏智府。慕長房以諳縮地。果然千里在目前。一粒粟中藏著三千世界。半瓢水裏包涵萬里山河。推禍福。定吉凶。因此識彼。決興亡。測窮達。卽始見終。鬼谷孫臏何足算也。君平左慈吾豈讓焉。賣卜至長安。莫解吾曹祕術。觀光來上國。誰知瓢裏仙丹。正是三醉嶽陽人不識。朗吟飛過洞庭湖。徒弟趙戴過來。﹝丑﹞師父有何分付。﹝末﹞徒弟。我昨仰觀天文。俯察地理。見七馬負圖。中土合遭板蕩。一龍跨海。江東定見中興。將星芒赤。主大將有災。天狼鬣明。必彊臣內叛。今祖士雅握兵在外。王處重專權於內。天之所兆。其在此二人矣。又知溫太眞明日興兵渡淮。牛渚磯中水族多怪。恐有覆舟之患。我和你賚帶通天犀角。往軍前教他燃照。水族自然畏避。舟楫無虞矣。﹝醜﹞旣如此。就請啟行。﹝末﹞

【沽美酒】我禦云軒下碧虛。采嵩山九節蒲。袖拂靑飆駕羽鳧。朝北海。暮蒼梧。入洞府畫江爲路。跨玄鶴籠霄捲霧。設香餌銅盤釣鱸。開寶鼎丹鑪燒兔。火出龍水中生虎。﹝合﹞嘯蓬萊日月長。滄海任敎枯。我的容顏長長如故。﹝丑﹞俺昨日乘風出九逵。又飛身渡五湖。縮地潛形入藥壺。歌白鹿。握丹符。掣金蛇羣魑奔怖。九龍瓢甘雨時需。五色石蒼天可補。看世人殘疾鬼軀。怎學得俺長生衡宇。﹝合前﹞

靑山云汞裏。

此地是吾家。

一瓢藏宇宙。

三尺斬妖邪。

第二十一出燃犀

﹝淨醜扮水怪上舞介末扮魚頭使者上﹞眾水怪聽吾號令。自家奉水母娘娘嚴命。今後如有過河者。俱要豬羊祭賽。若不祭賽。風浪覆舟。不許有違。﹝同下生上﹞

【陽關引】文命拜中郞。溫省分符節。長驅虎隊出江淮探狼穴。﹝淨醜﹞虜竈滿荒郊。烽火連三月。是何時哀笳聲斷邊塵滅。

﹝生﹞嗚嗚塞笛起徵鴻。獵獵旌旗颭曉風。千里烽煙愁焰黑。兩淮血戰杵漂紅。心悲皷角丹心壯。影動龍蛇劍气雄。擬向圍場盡狐兔。元臣重建貳師功。下官昨承祖元帥嚴命。教我分兵去取淮西。來到此間。就是牛渚磯了。叫兵校艤船等待。就要過淮。﹝醜淨﹞吿將軍。艨艟巨艦。俱已齊備。就請登舟。﹝生﹞旣如此。可傳各哨練兵官部領軍馬上舟。﹝淨醜﹞領鈞旨。﹝末扮郭璞上﹞騰空出蓬島。縮地到江淮。郭璞今日爲溫司馬欲渡牛渚磯。特來燃犀助他。免致傾覆。這里已是軍前。不免進去相見。﹝生﹞道者何來髙姓大名。﹝末﹞河東郭璞。就是小生。﹝生﹞久仰芳名。未獲荊識。今蒙屈駕下顧。必有良謀見示。﹝末﹞郭璞從遊赤松。久謝塵事。見將軍忠誠體國。特來輔導。此間水族多怪。舟行不穩。帶通天犀角。與將軍燃照水底。可使蛟蜃潛形。風平浪息。舟楫無虞。﹝生﹞此間果有怪物麼。﹝末﹞怪物委的是有。將軍如或不信。待小生點起犀角。照與你看。﹝燃犀介諸怪上舞介眾﹞呀。只見奇形異狀。鬼蜮神妖。赤羽緋袍。素車白馬。往來奔竄於水涯。好怕人。若沒有這位眞人救護。險些兒被他害了。﹝生﹞你也說得是。郭先生。如今船可行了。﹝末﹞且慢著。待小生書一符投入水中壓他。待諸怪潛蹤滅迹。方可行舟。﹝書符投介眾﹞呀。好怪好怪。方才這些妖魔。見眞人這靈符。怎生就不見。﹝生﹞水怪旣平。放舟前去。

【朝元歌】揚帆海隅。破浪過牛渚。身似憑虛。漂泊隨波遡。你看隊隊旌旄。層層樓櫓。我待把神州撐住。驅石中流。迎還二龍歸鼎湖。跨海淨狼胥。淩波拯溺輿。﹝合﹞三軍飛渡。齊要去奮威耀武。﹝淨﹞幾載臨戎禦侮。驍雄赳赳武夫。鳴劍志伊吾。嚙雪餐風。沈舟破釜。敢辭金革苦。死■﹝首或﹞生俘。長鯨短狐皆翦屠。塞北望來蘇。諸番空穴居。﹝合前醜﹞挾取長戈勁弩。憑河捋虎須。踴躍志餐胡。旗炫蛟龍。闞如虓虎。須效著鷹揚尙父。千里旌旗。長江一望皆舳艫。你看風順帆輕。遡流西下。好迅利也呵。看蘭槳似輕鳧。濤平如坦途。﹝合前末﹞辟穀飡霞吸露。生涯一缽盂。羽化住蓬壺。辭卻蟬纓。棲身豹霧。我特禦風軒翥。超海燃犀。湖蛟海噩擲劍誅。﹝生﹞先生如今何往。﹝末﹞我拂袖返天衢。淸風吹步虛。

﹝速下遺簡帖介生﹞呀。郭先生怎麼忽然不見了。﹝淨醜﹞郭眞人騰雲去了。遺下簡帖在此。﹝生看介﹞元來是西江月一首。此乃仙人指點之意。﹝讀介﹞﹝西江月﹞二帥功聯南服。三夷鋒挫北陲。五原一夜墜南箕。兵甲蕭墻復起。落幘王臣效義。俘囚烈婦堪悲。樂昌寄遠復完歸。南北旋車重會。細觀此詞。前二句說二帥功聯。三夷鋒挫者。此必我與越石舅同破張賓石生石虎之驗也。後句不可盡曉。將來必應。畱此以爲他日之驗。軍校。船到岸了未。﹝眾﹞吿老爺。船已傍岸了。﹝生﹞分付管兵官上岸安營。明日交戰。﹝眾﹞領鈞旨。

﹝生﹞牛渚淨妖魔。

﹝淨﹞淸淮異汨羅。

﹝醜﹞斜陽幸無事。

﹝合﹞沽酒聽漁歌。

第二十二出閨思

【破齊陣】﹝旦上﹞帳冷芙蓉紅減。被寒翡翠靑殘。膏沐慵添。鬢云撩亂。鏡中羞對孤鸞。夫壻天涯音信斷。母氏髙堂凋素顏。苦憂愁有萬千。

惸惸綠鬟婦。淒淒守深閨。晝永愁成緖。夜闌心欲灰。憶昔我夫子。下以玉鏡臺。魚水遂歡合。琴瑟相和諧。一旦東徵去。玉匣蒙塵埃。顰眉未翦柳。瘦臉慵妝梅。繡戶网蛛絲。洞房生莓苔。兵戈苦擾攘。衡陽無雁來。思君不可見。一日腸九回。妾欲登崔嵬。我馬咸虺隤。妾欲撥絲桐。離鸞聲悲哀。臨風長太息。覽鏡重徘徊。萱艸可忘憂。柰此遲暮催。努力盡婦道。展我藜藿懷。願言太階平。懷抱同君開。奴家嫁與太眞。才方五月。指望與他同事萱親。承歡膝下。柰朝廷恩命。辟爲總兵司馬。差往邊方。別時以玉鏡貽我云。願如此鏡。就得團圓。到今數月。並無音信回來。又兼婆婆朝夕掛念。奴家只得自寬自慰。吞聲勸免。正是天長地久有時盡。此恨綿綿無絕期。﹝詩﹞親操井臼事溫郞。菽水甘心奉北堂。一旦中原烽火急。秉旄擁眾去勤王。

【四朝元】勤王應詔。匆匆離故園。見驪駒在道。骨肉分散。執手空畱戀。嘆徵車莫挽。徵車莫挽。那更赤幟髙懸。白刃紛然。錦纜雲帆。彩鷁如飛箭。那時節呵。敎奴怎不肝腸斷。嗏。歲月易推遷。倏爾經年。又是秋之半。蟾宮幾缺圓。良人去不返。天涯海角。思思念念。空瞻淮漢。﹝詩﹞曉妝羞澀怕臨鸞。多病多愁損舊顏。十二碧峯何處所。傷情無語自憑闌。憑闌慨嘆。無心理鬢鬟。看金鈿花褪。玉鏡塵滿。重門長自掩。盼薄情人遠。薄情人遠。閃得奴枕冷衾寒。影只形單。消瘦腰肢。淸減芙蓉面。寥寂難消遣。嗏。雲雨兩情慳。只落得減翠銷紅。淚濕靑衫徧。君身名利牽。妾心鍾幽怨。苦夫南婦北。朝朝暮暮。空尋魚雁。﹝詩﹞別時容易見時難。煙火相違萬里間。一度相思一惆悵。愁看紅日薄西山。西山日晚。慈闈當暮年。奴只得執炊中饋。采藻南澗。勞瘁曾何憚。願蒼天保佑。蒼天保佑。保佑我姑嫜鶴算童顏。松柏南山。楡景身康健。庶免奴耽憂患。嗏。我這裏意惓惓。夫。只怕你委質於人。怎遂得返哺慈烏願。徵夫未解鞍。羈旅身淹宦。雕欄悶倚。淒淒戚戚。羞看歸燕。﹝詩﹞梧桐葉落雁來初。迢遞無從寄遠衣。遙望戍樓天欲暮。滿城■﹝皷上卑下﹞皷白雲飛。雲飛楚陜。思君望眼穿。只愁著世危時亂。黎民塗炭。夫。你致力爲藩翰。願三軍奮勇。三軍奮勇。竭節輸忠。敢果爭先。掃淨妖氛。四塞旌旗偃。獻捷黃金殿。嗏。躬捧紫泥頒。剖玉分茅。子貴親榮顯。夫。你忠孝兩周全。恩寵光裏閈。夫妻子母。懃懃懇懇。共同歡宴。

【余文】乾坤觸處兵戈滿。藳砧此去幾時還。襟袖啼痕千萬點。

河橋日夜望歸舟。

腸斷秋江欲盡頭。

萬里交河音信斷。

悔敎夫壻覓封侯。

第二十三出石勒報敗

【北新水令】﹝淨扮石勒上﹞金城萬里笑談麾。屈羣雄威加海內。氐羌咸俯首。典午復淩夷奄有寰宇。跨雲龍自稱帝。

虎踞中原气勢雄。關南冀北屬堯封。待看收拾荊揚地。天下車書遂大同。寡人自稱帝號已來。將勇兵彊。華夷懾服。左挈右提。東徵西伐。執劉曜於關中。殪巴氐於朔北。奄有八表。底定四方。惟江南一隅。獨阻聲教。已遣張賓石生興兵渡淮。指日擊斬劉琨溫嶠。生擒祖逖王惇。徑至石頭城。降了司馬睿。復使靑衣行酒。執戟前驅。豈不爲快。昨遣細作。打聽消息。未見回報。如今軍中無以爲樂。況値秋飆。悶懷悒郁。且召二姬宴飮帳下。聽候捷音。有何不可。正是折衝千里外。談笑一樽中。宣二姬出來。﹝旦老旦上﹞

【前腔】綺窗斜倚鬢云欹。對秋空萬般情緖。郁陶傷漏永。憔悴怯歌吹忽聽綸音。整宮妝趨宸陛。

我王萬歲。﹝淨﹞二姬免禮。浮光眞一瞬。灝气忽侵顏。混一是何年。吾心尙歉然﹝旦老旦﹞陛下。宇內已澄淸。何苦復窮兵。黃花不常好。且把金樽倒。﹝遞酒介淨﹞

【石橊花】風雲際會。建極號稱皇。包六合。並遐方。江南餘孽勢猶猖。阻聲敎違我王章。兵臨晉疆。縱長江天塹難爲障。管教他銜璧歸降。徧南服接踵梯航。﹝老旦旦﹞吾皇。勛業格龍荒。居中土。制皇綱。四方風動配陶唐。又何必黷武遐邦。須當揣量。勸我王早返徵南鞅。再休勞旰食宵衣。你且向花前擲舞傳觴。

﹝末扮探子上﹞健兒閫外探軍機。千里程途一日馳。汗馬不辭邊塞遠。轅門急報我王知。吿大王。張謀主已被劉琨殺敗了。﹝淨﹞怎見得兵敗。喘息定。慢慢說來。﹝末﹞

【北得勝令】云黯黯煙塵蔽日昏。鬧嚷嚷狐兔亂啼奔。密層層艸木皆圖陣。溢漫漫膏血沿淮浸。猛闞闞的劉琨。忽律律被他殺敗謀臣。急忙忙止不住星奔夜遁。

﹝淨﹞探子。你休得張皇。石將軍有萬夫不當之勇。必然倂兵往敵。何懼之有。探子。你再去打聽來。﹝末﹞領鈞旨。幾番承詔命。往復向邊郵。﹝下旦老旦﹞伏陛下。軍情務重。所當畱心。且請停杯罷。﹝淨﹞邊城小警。何足介懷。你可再整羊羔。重飄舞袖。劇飮一番。

【泣顏回】秋色已蒼蒼。忽驚看靑鬢摧霜。心懷悒怏。嘆威聲尙阻荊揚。論我兵力最彊。投鞭可斷長江浪。須知蕞爾江南地。應敎反掌淪亡。﹝旦老旦﹞霓裳。舞袖對三郞。恩承蝶幸身禦椒房。歡歌燕賞。對芳辰謾自淒惶。看韶華靡常。這浮光倏忽堪惆悵。勸吾皇須惜余陰。且優遊莫爲人忙。

﹝醜扮探卒上﹞勇將無謀大敗還。缺戕破斧棄淮南。降兵十萬夜流血。辜負君王望凱旋。報我皇。石將軍已被溫嶠殺敗。棄河北走了。﹝淨﹞怎見得兵敗。喘息定。慢慢說來。﹝醜﹞

【北鴛鴦煞】猛將軍誤陷傷門陣。烏合眾紛紛蹈白刃。萬乘元戎皆成煨燼。棄了神州。失守了江淮大郡。若大軍威。當不過彈丸遺晉。大王須索要再整牙旗。重興甲冑。蕩平了江南諸鎭。

﹝淨﹞探子。急去報與石將軍。教他暫且回兵。待蓄養兵力。再圖進取。﹝醜﹞喏。一函玉勑君恩重。萬里星馳使職勞。﹝醜下淨﹞二姬。猛將謀臣。相繼敗沒。如之柰何。﹝旦老旦﹞兵家勝負。自古無常。只宜養晦待時便了。﹝淨﹞正是正是。吾已醉矣。扶入寢宮去罷。

【北胡蘆尾】萬人敵反遭了烏江刎。三尺劍今向丰城困。怎能彀收復潰陷山河重建了幹旋大運。

﹝淨﹞帝王歷數未歸吾。

猛士無功謀士疎。

﹝二旦﹞利鈍莫將縈念慮。

須知一忍是良圖。

第二十四出寄家書

【喜遷鶯】﹝外扮劉琨上﹞頻年徵討。喜巨猾潛蹤。稍淸江表。﹝生上﹞晦日重開。淸平有調。四野歡聲載道。﹝合﹞露布馳聞金闕。絲綸將下層霄。褒崇處。羨累累金印。煌煌丹詔。

﹝生﹞兩河罷戰萬方淸。原上軍回識舊營。﹝外﹞立馬望云秋塞靜。射雕臨水晚天晴。﹝生﹞尊舅。溫嶠荷蒙福庇。得佐下風。今日略有微功可錄。庶不辜尊舅舉薦之意。﹝外﹞妹丈。劉琨久在邊庭。有失親炙。今幸二帥並捷。天假相逢。可喜可賀。昨日石勒部下張賓石虎被吾二人連戰殺敗。奔往北方去了。如今且喜軍聲稍震。江淮肅淸。論功班爵。妹丈當居其最。﹝生﹞此乃祖元帥籌握之功。尊舅分麾之力。於下官何有。如今羌胡旣敗。肝膽已喪。須乘勝逐北。搗其巢穴。譬如破竹。數節之後。迎刃而解。殲厥渠魁。迎還二聖。在此一舉。不可失也。﹝外﹞妹丈之言。固爲有理。但窮寇莫追。歸師勿掩。況我數戰兵疲。未可輕動。宜且解甲休兵。徐圖後舉。﹝生﹞尊舅說得是。

【惜奴嬌】衛國勤勞。藉羣帥雄才武略。翦卻天驕。喜太平有象。頃刻間大明重照。皇風已播胡塵掃。杳沒个豺狼分擾。﹝合﹞念我曹。須要報國精忠。克全臣道。﹝外﹞英豪。志气淩霄。欲待要柱石皇朝。藩維帝裏。齊名周召。我二人呵。若不把傾頹晉社還重造。空負卻經邦才調。﹝合前生﹞尊舅。自別家鄕。杳無音信。未知萱親嶽母和妻室安否何如。﹝外﹞妹丈。此情此意。你我皆然。但天各一方。心懸兩地。柰何柰何。﹝生﹞迢迢。水遠山遙。盼鄕國白雲天杳。昊天罔極。念慈恃劬勞難報。只怕荊妻年少。甘旨未能供調。﹝合﹞念我曹。還待要報答春暉。克全子道。﹝外﹞遼遼。目斷魂銷。念母氏餘齡衰耄。慈幃夢遶。怎做得克諧以孝。烽煙隔絕魚鴻渺。誰爲我傳音耗。

﹝生﹞尊舅。王師𨿽得勝。中原未復。一時怎得回家。如今各修書一封。差人馳馹送去。以慰家中懸懸之望。﹝外﹞妹丈說得是。﹝寫書介生﹞書已寫完。左右。卽時叫鋪兵遞去。不許稽遲違限。﹝末﹞領鈞旨。正是徵人邊戍久。鄕信到家遲。﹝下淨扮報人上﹞將星沈渭水。凶問報轅門。小人乃祖元帥帳下旗牌。俺元帥破敵成功。未及受賞。先已薨逝。特將訃音報與二位將軍知道。這裏正是營前。不免進入去咱。﹝見介﹞吿將軍。祖元帥昨日午時病故了。﹝生外驚介﹞天那。天不欲使國家恢復中原。何奪吾士雅之速耶。﹝悲介外﹞

【江兒水】聽伊語。敎我淚雨飄。哲人萎棄眞堪悼。元帥。你勛庸未克遂分茅。遽然跨鶴歸華表。妹丈。我和你聊束生芻攀弔。﹝合﹞淚灑西風。遙對著忠魂奠吿。﹝生﹞元帥。想你那日渡江。中流擊楫之時呵。他的丹心壯。志气豪。英雄奮擊中流棹。元帥。豈知勛績歸遺艸。霎時間天柱峯摧倒。元帥死了不打緊。只恐人之云亡。邦國殄瘁。晉室興亡渾難料。﹝合前﹞

百戰沙場不顧身。

關河千里絕腥塵。

方驅胡虜燕云外。

又見星流渭水濱。

第二十五出得書

【霜天曉角】﹝旦上﹞西風薦爽。灝气侵羅幌。辜負姮娥獨宿。寥寥此夜偏長。

咫尺江山分楚越。故人千里傷離別。寂寞孤燈魂欲消。寸寸愁腸千縷結。兩處相思一樣愁。滿腔離恨壓蘭舟。髙堂慈母倚閭望。遊子天涯尙滯畱。相見誠難別何易。等閒忽把韶光逝。人生會少別時多。幾許愁腸遠莫寄。妾自兒夫去後。勤勞中饋。供調甘旨。萱室姑嫜。子情兩盡。昏而定。晨而省。豈敢憚煩。冬則溫。夏則凊。終無懈怠。正是難將寸艸心。報答三春暉。奴家雞鳴卽起。盥漱問寢已畢。又當侍膳。如今天气尙早。且少坐一回。

【香徧滿】嘆白頭二母皆當暮齡。晝夜縈牽夢想。每日雞鳴問寢髙堂。豈敢憚勞苦。豈敢暫疎曠。怎學得慈烏反哺。報答我母氏姑嫜。丈夫。你爲王事多鞅掌。髙堂有母不遑將。我須當代你服勞奉養。每日躬調滋味。侍膳奉霞觴。到不如荊釵裙布。同歡樂守糟糠。

日已向辰。不免鋪設酒肴。請二親早膳。二親有請。﹝老旦上﹞

【一翦梅】遊子何時歸故鄕。地隔參商。弦絕宮商。﹝老旦﹞徵人千里向河梁。時近重陽。目斷衡陽。

﹝老旦﹞媳婦。婢妾滿前。傭奴環列。何苦自執炊爨。親調飮食。雞鳴而起。夜分不寐。辛勤奉侍。我二人受之何安也。﹝貼﹞孩兒。你生長榮華。那知烹飪。一旦有家。便能周悉。賢哉賢哉。我與婆婆時常敬汝之孝。又且惜汝之勞。﹝旦﹞中饋乃婦人之職。若不親任。誠敬何伸。顧二親年老。只願常爲調膳。乃所甘心。何勞之憚。母親婆婆請膳。﹝老旦﹞親母。我和你只爲圖著孩兒三牲五鼎。心中增了許多離緖。到不如田舍翁終身樂業。白頭相守之爲愈也。﹝貼﹞親母說得是。﹝做喫膳介老旦﹞

【羅帳裏坐】孩兒。自從玉關去後。撫時感傷。𨿽有膏粱味。無心宴饗。孩兒。只因你忘了遺羹。承親母推食的厚貺。﹝合﹞這恩義總難忘。媳婦。你這般賢慧呵。你的孝行眞堪旌奬。﹝貼﹞親母。我和你形衰力倦。靑鬢染霜。縱有八珍饌。恐難長受生前養。孝順的兒呵。看你辛勤供菽水。誠敬奉蒸嘗。只願我的劉琨和賢壻二人呵。﹝合﹞願他此去調羹廟廊。莫做了伴食的宰相。﹝旦﹞憶同花前宴賞。玉粒桂漿。到如今杯盤冷落。饔飱久曠。丈夫。你休把我炊扊扅烹伏雌的恩忘。﹝合﹞丈夫。你便有食前方丈。須索記舉案齊眉的孟光。

﹝老旦﹞飮膳已畢。且把杯盤收拾過去。取金錢來卜遠人消息。﹝卜介﹞

【劉潑帽】神蓍祕訣誠無妄。吉凶休咎托靑囊。好卦好卦。看此卦眞絕唱。﹝合﹞中正遇乾剛。是龍徳方亨之象。﹝貼﹞我也卜一卦。﹝卜介﹞好卦好卦。大川利涉宜攸往。大人利見遇非常。此卦𨿽好。只恐國家任重。二郞一時不得返家鄕。當重任爲保障。﹝合前旦﹞奴家也卜一卦。﹝卜介﹞看此卦呵。五行四兆看無恙。二爻內騰蛇纏足。哥哥與丈夫只恐皆被滯畱邊塞。諒他的進退好似觸藩羝羊。第三爻文書發動。想必就有信息回來。寄萍迹衡陽雁行。

﹝合前末扮馹使遞書上﹞淮海寄雙魚。星軺日夜趨。善傳天外信。慣達世間書。小人乃中原馹鋪兵。傳遞家書到劉太尉府中去。這里正是。不免進入去。﹝見介﹞吿稟二位太老夫人。劉太尉溫司馬二位老爺有書。﹝貼老旦﹞拿上來。﹝梅香接介醜﹞差人不知溫相公教上覆我麼。有甚麼人事寄來送我麼。﹝末﹞這个沒有。﹝貼老旦﹞謝天地。果有信息回來。可徵卜蓍之驗。﹝貼﹞梅香。此乃家報。不比公文。來人當以酒飯相待。﹝末﹞感謝太老夫人。正是相思千萬里。一字値千金。﹝下老貼﹞媳婦把家書拆封。讀與我二人聽。﹝旦﹞這封是丈夫的。﹝讀介﹞

【小桃紅】溫嶠百拜。嶽母萱堂。只爲勞王事遠離故鄕。母子和夫婦。兩地久參商。違定省絕溫凊。把斑斕疎曠也。凝望孤云欲斷腸。料二母偕妻室各保安康。封寄陽關啼數行。這封是哥哥的。﹝又讀介﹞劉琨頓首。書附衡湘。蝸角虛名累天各一方。不能似曾參終奉養。只落得瞻望陟髙岡。喜塞塵𨿽稍寧。問歸期猶羈鞅也。未審何時脫鎖韁。料慈恃曁賢妹福履勝常。晝夜思親淚兩行。

﹝貼﹞且喜吾兒若兒。功名皆已成就。不枉母氏教育之恩。今日有書回來。正古人所謂千里如面談。我三人懸懸之望。此可少慰矣。

【余文】萍蹤遊子滯遐方。目斷天涯重慘傷。爲見佳音喜欲狂。

﹝貼﹞萬里交河形影疎。

﹝老旦﹞母思遊子婦思夫。

﹝旦﹞金錢卜得平安信。

﹝合﹞果見鴻傳尺素書。

第二十六出王惇反

【菊花新】﹝淨扮王惇上﹞朝廷昏眊縱姦謀。淹棄吾曹如寇讎。積忿起戈矛。要使淸流作濁流。

羣小專權擯上卿。妨賢病國忿難平。一朝興起晉陽甲。指日還將君側淸。王惇世受晉恩。本不當怨望。但近日主上昏憒。姦雄竊柄。狗尾續貂。忠良擯斥。不勝一時之忿。舉兵武昌。據石頭以脇制君父。加九錫而妄自尊崇。僭竊如此。無復爲盛徳事矣。罷罷。男子不能流芳百世。亦當遺臭萬年。昨已上書罪狀劉隗刁協。若朝廷自能覺悟。二首朝懸。諸軍夕退。倘執迷如初。吾將稱兵向闕。放太甲。誅四凶。居攝禪祚。任自爲之。軍校。請錢軍師出來議事。﹝末扮錢鳳上﹞

【前腔】圖王霸業藉謀猷。晉國江山撚指收。談笑覓封侯。管葛良平是我儔。

自家錢鳳是也。蒙主公寵任。言聽計從。戰勝攻取。若論我主威徳。宜稱王號。自家累表勸進。再三謙讓不從。如今定要彊他受禪便了。﹝見介淨﹞錢世儀。外事如何。﹝末﹞伏主公。劉隗刁協兵敗逃亡。晉帝遣百官詣門待罪。主公何不趁此機會。誅其君而弔其民。纂成大統。開基應天。時不可失也。﹝淨﹞軍師。自古百足之虫。至死不僵。今天子𨿽弱。羽翼尙多。且宜待時而動。不可造次。﹝外扮周顗上小外扮戴淵上﹞

【前腔】無端賊子起邪謀。烈士攢眉把國憂。奮志欲安劉。一劍何能驅沐猴。

﹝小外﹞下官司寇戴淵是也。﹝外﹞下官司空周顗是也。吾二人奉旨去見王處仲。此行當以逆順諭之。使知反正。萬一不從。有死而已。可於苟且求活耶。﹝小外﹞周大人。此賊久懷異志。特畏祖士雅耳。今士雅已亡。彼無所憚。恐非口舌所能濟也。﹝外﹞軍士通報。﹝醜﹞老爺。百官在門外。﹝淨﹞軍師。你且入幕回避。﹝末﹞忝與腹心任。堪爲入幕賓。﹝下見介外小外長揖介淨﹞司空司寇。錢世儀勸我卽位。你二人怎麼說。﹝外﹞呀。都督差矣。公家世受國恩。盡忠累代。要當世濟其美。克全大節。豈可信賊臣錢鳳之言。突起邪謀。自取族滅。﹝淨﹞二位。天下乃天下人之天下。非司馬氏一人之天下。昔舜禹受禪。湯武應天。於我有何不可。﹝小外﹞都督。昔文王三分天下有其二。以服事殷。今都督徳非文王。主上又無獨夫之暴。豈可妄爲。事宜三思。﹝淨﹞庸才不識大體。反把言語來挺撞我。以我今日之勢。興一旅之師。直至晉室。執子嬰於咸陽。殪商辛於牧野。誰能當我。你二人快去制黃袍。作禪詔。庶可轉禍爲福。﹝外﹞都督息怒。你且歷數自古篡弒之人。能保首領者有幾。足下平日頗知書史。漫不知警何也。你今日若聽我言。回兵武昌。復修臣節。則晉氏君臣蒙福。足下身家亦安。如或不然。吾二人不過一死。何禍之足懼。但惜足下以垂白之年。懸首白旗。忘奕世之忠。反爲悖逆之鬼耳。﹝淨﹞胡說。你二人若不上表稱臣。降階舞蹈。就綁到教場去砍了。﹝外﹞反賊。我恨不斬汝萬段。豈肯從汝反耶。何不速殺我。﹝淨怒介﹞綁起來。﹝卒按使跪外小外﹞要殺便殺。何以怒爲。我國之三公。豈可屈膝。﹝淨怒唱介﹞

【八聲甘州】狂言犯上。對我前輒敢面折彊抗。當車奮勇。好一似怒臂螳螂。你逞著如簧辧口相譏誚。到做舌劍唇鎗受禍殃。﹝合﹞■﹝忄莽﹞戇。管敎你族滅身亡。﹝外﹞彊臣肆陸梁。忠良士豈肯附逆阿黨。﹝淨﹞不附我。就把你淩遲碎剮哩。﹝外小外同伸頸介﹞反賊。任伊寸斬。難敎我毀裂冠裳。人生自古誰無死。只要死得其所。吾復何恨。生前仗節全忠義。死後千年姓字香。﹝小外悲介外﹞大丈夫當慷慨赴義。何用悲爲。﹝合﹞休悵。捨生取義便死何妨。﹝小外﹞逆賊。何須較短長。論人生須要扶植綱常。丈夫在世。磊落落气宇軒昂。逆賊。你休猜做萍梗隨波浪。我是松柏堅眞傲雪霜。﹝淨﹞你死休要悔。﹝小外合﹞忠讜。亡身狥國萬死甘當。﹝丑末﹞書生不自量對吾主直恁妄誕猖狂。非吾窘辱。也是你自冒鋒芒。你死何益於世。縱粉身碎骨曾何益。溝瀆沈淪枉喪亡。﹝合﹞追想。要生全除是俛首歸降。

﹝外小外﹞逆賊。你𨿽蘇張更生。不能挽我金石之志。只求速死。﹝淨﹞旣然不降。綁去砍了罷。﹝押介外小外﹞丹心懸日月。身命等鴻毛。﹝殺下生扮王導上﹞軍士報王司徒請畱人。﹝卒﹞稟司徒爺。遲了。二位老爺俱已死了。﹝生﹞罷了罷了。處仲處仲。我就見你滅門絕戶。﹝哭介﹞我𨿽不殺伯仁。伯仁由我而死。冥冥之中。負此良友。﹝哭下末扮郭璞上﹞身乘黃鶴歸天上。塵拂淸風來世間。都督畱人。﹝淨﹞二賊皆已斬了。﹝末悲介﹞善人國之至寶。況天子三公。豈可擅殺。王處仲。你舉動如此。豈能令終。﹝淨﹞郭景純你休閒說。我視二賊猶狐雛腐鼠。殺之何害。久聞景純髙於易學。試卜吾繼統大運何如。﹝末卜介﹞卦爻凶險。謀逆難成。﹝淨怒背云﹞此人又來求死。事出反掌。何謂難成。我曉得這是晉帝使他來說我。不免再試他看。郭璞。吾壽幾何。﹝末﹞明公舉事。禍必不久。若還武昌。壽不可測。﹝淨怒介﹞此人言語不祥。拏去砍了。﹝醜綁介末蛻衣走介醜﹞稟爺。郭先生不見了。蛻下衣服在此。﹝醜﹞快閉了大門。追尋出來。﹝醜尋介末旋轉走介醜﹞稟爺。郭先生法大。能會飛天縮地。怎麼拿得他來。﹝淨﹞胡說。一人拏不住。怎麼奪天下。定要拏來。﹝醜拏介末鉆入甁介醜﹞稟爺。鉆入甁裏去了。﹝淨﹞胡說。甁有多大。鉆得進去。分明是你容情賣放。若不拿來。斬你示眾。﹝醜伸手入甁拿介咬住手介醜髙叫介淨﹞連甁擊碎。且看走那里去。﹝醜擊碎甁介碎甁片片罵反賊介醜﹞郭眞人。再不敢拿你了。不要罵。﹝淨﹞郭先生。你仙術眞髙。我特試先生耳。豈敢殺你。請出來與我相見罷。﹝末空中應介﹞逆賊。你枉殺忠良。欺君罔上。豈能久在人世。我去了。兩袖淸風蓬島近。一聲長嘯海天悠﹝醜﹞稟爺。郭眞人騰雲去了。﹝淨﹞此事可爲怪誕。我一時無見識。要殺他。殺又殺不得。又被他侮慢一場。若論他蓍卜我事難成。自古道人情賢於夢卜。又道事在不疑。卜之何益。今日之勢。但以人事決之可也。妖術何足信哉。兵校。昨已宣詔去召溫司馬至帳下聽用。不知到否。你去打聽著。﹝醜﹞領鈞旨。

圖王雄據石頭城。

屠戮朝臣任縱橫。

妖術誣民何足信。

管敎晉社一時傾。

第二十七出召太眞

【謁金門】﹝生上﹞心耿耿。愁見鋒生內屛。一紮天書傳外境。祇恐稱僞命。﹝小外扮劉琨上﹞管鑰欽承臺省。分閫親操斧柄。逆豎無端窺晉鼎。廟謨須預定。

﹝生﹞黃雲初斷塞塵空。淮漢澄淸貢賦通。奮志正期收漢北。忽驚天闕起煙烽。﹝小外﹞秋風凜凜軍威肅。紫電騰騰劍气雄。劇虜驍夷皆授首。狂夫犯順敢攖鋒。﹝生﹞吾二人翦荊拓地。奏績天朝。尊舅榮擢帥府。下官超遷樞密。正欲蕩平北虜。酬報君恩。不意王惇逆命。逼辱帝後。屠戮大臣。卽今有旨召下官回朝。俺想近時天子政令。非由己出。此必逆惇恐我二人倂力攻他。故矯此詔。以分其勢。如今尊舅畱此經略。下官奔回。以淸內難。﹝小外﹞妹丈。此賊久蓄異謀。知其必有今日。妹丈旣承詔命。不得不行。此去須當委曲濟難。務期綏安宗社。邊隅重任。下官自當竭力應承。﹝生﹞當今豪傑。惟舅與嶠。二人同心。何憂外侮。今內事嶠請獨任。外事托在尊舅。必要協力同心。共舒國憤。

【紅衲襖】當日裏擁貔貅長驅出帝京。今日裏靖狼煙把山河重再整。正待要空漠南還二聖。會明良頌太平。誰知道野糜鹿遊陛廷。社鼠城狐棲內省。尊舅。我和你只恐九仞功成一旦傾。﹝小外﹞我也曾叩明廷泣請纓。我也曾握金符分閫命。欲待要把單於來系頸。欲待要奏奇勛勒鼎銘。忽驚那股肱臣竊楚柄。向潢池弄甲兵。逆賊。你背卻當年歃血盟。﹝生﹞怎能彀跨天潢翦巨鯨。怎能彀斬荊棘淸蹕警。怎做得幃幄謨謀能決勝。攬轡登車天下平。此時朝廷武備衰弱。社稷危如累卵。我盼皇朝中心如咽哽。嘆國家存亡渾未定。我須捲甲兼行援帝城。﹝小外﹞我昔日聽荒雞終夜驚。我昔日宴新亭傷異景。到如今總元戎居藩屛。到如今破幽燕近乘勝。﹝哭介﹞祖士雅若在。豈使狂賊致此。也只爲五丈原墜將星。致此孛天狼當捨明。遙望楓宸涕雨零。

﹝丑末﹞舟楫儀從。皆已完備。請老爺登程。﹝生﹞就此拜別。

【東甌令】我赴君難傳羽檄。絕塞孤臣憂社稷。我國家凋獘之餘。復値此亂呵。眼看朝市成陵谷。興廢信難測。王司徒輩袖手傍觀。可笑可笑。廟廊無計羞肉食。束手漫無策。﹝小外﹞妹丈。你承君命遠馳馹。千里澠池須奮翼。此時國勢危疑。天子孤立於上。圍城天子悲孤注。須勇往去援溺。妹丈你揮戈早著回天力。委曲綏邦國。

送君千里。終須一別。方內之事。一以委托妹丈。登舟去了罷。﹝生﹞此行憑仗朝廷威福。或者就得淸平。邊郵任重。尊舅惟盡心乃事。﹝灑泣登舟介﹞

【尾聲】江山咫尺分南北。萬里雲程爭奮翮。只願鈇鉞一麾除叛逆。

﹝生﹞拜詔旋徵車。

﹝小外﹞揮戈除反側。

﹝合﹞眼望旌捷旗。

耳聽好消息。

第二十八出擊幘

【勝葫蘆】﹝醜扮內臣上﹞職任中官承詔命。頒王爵。錫封榮。玉勑一函。鸞輿千乘。爭看著石頭城上有龍興。

俺自家官居近習。職掌黃門。供掖庭之灑掃。給椒房之使令。銀璫左貂。黃衣廩食。光耀四星之輝。王爵手握。天憲口銜。班列五侯之貴。供奉與朝參。善伺人主之喜怒。拾遺承顧問。能蔽元後之聰明。宮闈褻近。馳聲色以蠱惑君心。威福自由。恣姦險而中傷善類。朝士拜舞後塵。公卿頤指气使。果然鼠憑社貴。眞个狐藉虎威。好气勢也呵。小臣今早伏承帝命。遣賚玉璽丹符。裂畿內十郡。封王都督爲吳王。又賜王姬媵妾。輅車鹵簿。敎坊樂器。八寶九鼎。異器奇珍。不知其數。國家數十年積聚。一旦盡需東府。可憐可憐。左右的。如今天色漸明。吳王將次升殿。朝儀仙仗。俱已完備了未。﹝末﹞吿老公公。龍牀龍衮。鳳輦鳳旗。俱已完備了。﹝醜﹞旣完了。請爺爺升殿。﹝末下淨上﹞

【賀聖朝】踐祚將移九鼎。掃除州郡初淸。英雄有志事垂成。一著戎衣大定。

﹝醜﹞爺爺千歲。﹝淨﹞黃屋初乘左纛從。紫微光照海門東。滿朝文武階墀下。萬里山河掌握中。我自戮諸凶已來。朝野畏憚。罔肆陸梁。本欲就移晉室。猶恐人心未服。姑且先假王號。漸圖卽眞。昨日溫太眞已到。我想丹陽咽喉之地。欲令鎭守。無過此人。況太眞乃我交契。決不相負。且待錢軍師出來。與他商議。內使。宣溫樞密錢軍師上殿議事。﹝生上﹞

【前腔】屈膝佯從僞命。胸中順逆常明。﹝小外上﹞蛟龍池上欲飛騰。渭水熊羆方騁。

﹝生小外﹞我王千歲。﹝淨﹞二公請升殿。有事計議。丹陽國之重鎭。欲得心腹一人去守。以防不測。二公孰可。﹝生背云﹞我正欲出守丹陽。以圖國賊。忽有此議。莫非天也。如今不免佯舉錢鳳。彼必憚行。轉推於我。果得遂此行。大事成矣。主公。世儀精神滿腹。麾下諸臣。無出其右。﹝小外﹞伏主公。運籌幃幄。嶠不如臣。折衝千里。臣不如嶠臣請畱侍左右。太眞可令出守。﹝淨﹞世儀言是。太眞不可推辭。卽便領符前去。將酒過來餞行。

【皂羅袍】閫外金符傳命。念丹陽喉咽。責任非輕。好施謀略往經營。莫敎荊棘萌岐徑。﹝合﹞深溝髙壘。堅甲利兵。華夷威震。關河肅淸。南都拱手傳君令。﹝生﹞忝荷方隅威柄。感吾君厚寵。重寄垣屛。﹝背介﹞此行去就總難憑。逆賊難敎我背主從邪佞。﹝合前小外﹞太眞。你再把師徒爰整。羨君侯才略。遠過良平。好憑一劍靖滄溟。四方底定無烽警。﹝合前生背云﹞此行𨿽出世儀舉薦。只恐面是心非。去後決行讒謗。如今不免設一巧計。以杜讒賊之口。﹝假醉介﹞世儀。宿昔曾爲刎頸。荷君家汲引。獲寄長城。﹝把酒介﹞擎樽握手與你論平生。世儀。休敎忘卻金蘭訂。

﹝小外﹞下官醉了。飮不得了。﹝生﹞呀。溫太眞行酒。錢世儀何人。乃敢不飮。﹝手扳小外帽落介小外怒介﹞太眞。你好粗率。惟酒無量不及亂。怎生彊得。﹝淨﹞太眞醉了。休要怪他。﹝小外﹞何足計較。﹝背云﹞畜生無理。且待他去著。﹝淨﹞太眞。軍務緊急。就此啟行去罷。

【余文】馬離建業敲金鐙。祖帳軍門餞曉行。何日輿圖樂太平。

﹝淨﹞符分半虎鎭丹陽。﹝生﹞劍躍雙龍入武昌。﹝小外﹞前筯籌來平六國。﹝合﹞鞭梢投處斷長江。﹝淨外下生弔場﹞叫左右。速將檄文傳布各處藩鎭。叫他作速興兵。約會於石頭城下。候我軍令。同時進取。又將密書二封。送去王司徒及王彬將軍。叫他整兵。以爲內應。連夜速發。不得有違。﹝合﹞一朝權在手。堪把令來行。﹝下﹞

第二十九出丹陽兵報

﹝末扮將軍上﹞文昌新入有光輝。紫界宮墻白粉闈。曉日雞人傳漏箭。春風侍女護朝衣。自家乃吳王殿前將軍是也。今早我王禦朝已畢。如今將下便殿議事。著小將鋪設繡墩禦宴。相將整頓已完。殿下早上。﹝淨上﹞

【生查子】三傑運良籌。擬變家爲國。﹝小外﹞虎豹添羽翰。心膂恐難托。

﹝淨﹞招來熊虎將。引作腹心臣。﹝小外﹞莫信直中直。預防仁不仁。﹝淨﹞軍師。你爲何出此言。我前日遣太眞去守丹陽。觀他智勇謀略。必能與敵抗衡。爲我作江淮保障。付托可爲得人矣。﹝小外﹞主公。作事當愼於始。用人須察其心。太眞與朝廷甚密。不可深信。且丹陽天下兵衝。今遣此人去守。使英雄得用武之地。正所謂藉寇兵而賫盜糧者也。非惟不爲我用。竊恐反爲我敵矣。﹝淨笑介﹞太眞昨醉。少加聲色。何得便爾相讒。﹝小外﹞主公錯矣。錢鳳豈爲此小嫌介意。但事關休戚。不得不言。自古道明者覩未然。況已著乎。今日不聽逆耳之諫。只恐突決棟焚。變生不測。悔之晚矣。﹝淨﹞自古用人不疑。疑人不用。太眞素與我厚。決不相負。你不須多慮。﹝小外﹞事在預防。若待羽翼成後。噬臍無及。﹝淨﹞不妨。溫嶠果有他意。王含在外。取之如摧枯拉朽耳。何懼之有。﹝末上報介﹞有事不可不報。無事不可亂道。吿殿下。溫樞密到丹陽。號召四方兵眾。移檄遠近諸侯。聲言討主公謀逆之罪。地方一時搔動。如何是很。﹝淨﹞這廝果然如此忘恩。確如軍師所料。吾今乃爲小賊所欺。可惱。可惱。﹝小外﹞適問主公固執不信。今竟何如。﹝淨﹞罷罷。是我得之。是我失之。亦復何恨。

【雁過沙】驚塵起蕭墻。干戈忽擾攘。都緣我自不揣量。卻把在柙虎兕放。溫嶠這賊子呵。你怎敢忘恩欺罔。背卻我推食推衣恩養。﹝小外﹞檄書自丹陽。腹心起禍殃。溫嶠倚仗你做个渭水鷹揚。誰知道反做了揮鉏博浪。今民心未忘晉室。只恐赤幟一起呵。四方豪傑應如響。霎時間轉弱爲彊。﹝末醜﹞主公只爲不聽軍師之言。故有此害。看他徙薪言非妄。今日呵。竈突果炎上。軍師妙算世無雙。主公。今後只依軍師之言。何患大事無成。你的龍興帝業堪倚仗。早敎登壇爲大將。那乳臭兒怎敢當。

﹝淨﹞軍師。事已至此。計將安出。﹝小外﹞主公不必多憂。自古弱不可以敵彊。寡不可以敵眾。主公今日之勢。諒非溫嶠所能敵。宜速令王含戒嚴守備。一邊差人拘溫嶠母妻至此爲質。令其作書招之。何患太眞不降。﹝淨﹞軍師言是。軍校傳與王將軍。叫他謹守城池。密地差一隊軍馬。去太原擒溫家母妻。不得有違。﹝眾﹞領鈞旨。

﹝淨﹞忽傳閫外腹心離。

﹝小外﹞船到江心補漏遲。

﹝卒﹞本待將心托明月。

﹝合﹞誰知明月照溝渠。

第三十出拘溫家屬

【卜算子】﹝老旦上﹞邊戍幾經年。四序頻遷變。窮愁堆積在眉端。早夜難消遣。﹝旦上﹞藳砧今何在。山上更安山。新愁舊恨兩縈牽。人去何時返。

﹝老旦﹞﹝浣溪沙﹞玉露凋傷楓葉淒。東徵遊子未言歸。倚門終日思依依。﹝旦﹞玉枕夜寒鴛夢斷。金鈿秋盡雁書稀。彩毫空寫斷腸詞。﹝老旦﹞媳婦。你丈夫當初出去。只道便得回家。誰知久畱邊戍。柰我年當衰暮。疾病來侵。怎得个團圓的日子。﹝旦﹞婆婆。前日丈夫書中說。邊警稍平。料目下便可凱旋歸第。婆婆不必愁煩。﹝老旦﹞媳婦。只今天气將寒。邊城久役。狐裘蒙戎。如何是好。﹝旦﹞奴家累積蠶繅。如今織作徵衣。令人送往邊塞。﹝織介老旦﹞媳婦。你旣親執其勞。我當拮據相助。﹝旦﹞

【山坡羊】冷颼颼寒風如箭。夜淒淒寒砧搗練。愁戚戚把金梭擲拋。啁喞喞促織聲如勸。綴錦紋錯綜緖千萬。攪得奴心如麻亂。夫。未審何時。重諧繾綣。﹝合﹞惓惓。織就回文獻九天。懸懸。織就寒衣送玉關。﹝老旦﹞眼睜睜倚門顒盼。悶懨懨憑欄長嘆。軟怯怯潦倒孤孀。恨綿綿日暮桑楡短。記別時曾與他密縫鍼綫。兒。早期你衣錦榮裏閈。誰知道利綰名韁。幾見了星移物換。﹝合﹞堪憐。授徵衣爲禦寒。何年。戲斑衣到膝前。﹝旦﹞亂紛紛西飛歸燕。嘹嚦嚦南來徵雁。杳茫茫信阻衡陽。淚汪汪界破殘妝面。一寸心猶如系著千尺綫。柔腸百結牽縈絆。夫。你今戀著補衮榮華。也索記牽絲的姻眷。﹝合﹞惓惓。織就回文獻九天。懸懸。織就寒衣送玉關。﹝老旦﹞思悠悠離情無限。顰蹙蹙愁眉難展。孑煢煢姑婦孤單。擾攘攘觸處遭兵難。兒。成就你黼黻經綸的手段。休忘我敎子將機斷。﹝鴉噪介﹞呀。烏鴉噪。敢有甚麼凶兆。怯聽鴉聲。當庭噪晚。﹝合﹞堪憐。授徵衣爲禦寒。何年。戲斑衣到膝前。﹝末走上報介﹞

【不是路】驟馬飛還。奔向堂前咽怎言。神魂斷。肝腸寸寸萬鋒攢。﹝倒介旦老旦﹞呀。院子。你怎麼這等慌慌張張。﹝末﹞夫人。天大的事來了。怎生是好。﹝旦老旦﹞你緣何敎人唬得心兢戰。莫不是沙場凶信傳。﹝末﹞不是。王惇叛。﹝旦老旦﹞王惇作叛。與相公何干。﹝末﹞我相公呵。只因不順姦臣願。來拘家眷。來拘家眷。﹝旦老旦﹞聽罷伊言。魄散魂飛寸膽寒。何讎怨。將人白地裏摧殘。淚珠漣。從今骨肉摶沙散。身命何由得保全。﹝老旦﹞天那。孩兒在家到得安樂。如今做官。反被他連累。﹝旦﹞怎知有此橫禍。空埋怨。一家不幸遭天譴。無門逃竄。無門逃竄。

﹝老旦﹞院子。賊兵來到那里了。﹝末﹞須臾就到了。小人再去打探來。老夫人和小夫人快先走罷。正是一心忙似箭。兩腳走如飛。﹝末下老旦﹞媳婦。賊兵來近。我和你拋家走了罷。正是閉門家裏坐。禍從天上來。﹝下淨醜扮兵卒上﹞

【紅繡鞋】操戈執戟搖旗。搖旗。披霜日夜星馳。星馳。猿驚獸挺肆雄威。承主命到山西。擒溫嶠母和妻。

﹝淨﹞眾兵團住溫家。一个个都挷起來解去稱賞。不可走了一人。﹝丑末﹞怎的無人在此了。想是那邊宅子上。﹝淨﹞那邊是劉太尉的家眷。不要驚動他。溫家母妻。一定走出在外。我和你趕到路上去拏他。﹝下旦老旦走上﹞

【香柳娘】苦奔馳在路岐。苦奔馳在路岐。如醉如癡。一朝禍起蕭墻裏。見紛紛騎追。紛紛騎追。城火及魚池。銜寃吁天地。恨姦雄恣肆。姦雄恣肆。擾亂邦畿。乾坤鼎沸。﹝下淨醜上﹞

【紅繡鞋】笑他乳臭嬰兒。嬰兒。敢與吾主廝持。廝持。撩蛇踐虎不知機。今日裏別雄雌。遭剉辱受災危。﹝下旦老旦上﹞

【香柳娘】嘆徵人遠離。嘆徵人遠離。邊城淹滯。誰知平步風波起。顧乾坤四圍。顧乾坤四圍。水隔與塗迷。難尋脫身計。苦疲羸怎支。苦疲羸怎支。窮困誰依。人離業廢。

﹝旦老旦欲下淨醜攔住介﹞不要走。不要走。快來就縛。﹝旦老旦驚倒介淨﹞都挷起來。﹝旦﹞婆婆年老。望乞容恕。﹝淨﹞那里管你。只是挷去。﹝旦老旦﹞

【余文】魂欲逝淚交頤。半世生涯頃刻危。縲紲纏身怎脫離。

﹝淨﹞堪笑書生不見機。

﹝醜﹞敎他闔室受災危。

﹝老旦﹞從來禍福由人召。

﹝旦﹞須信人欺天不欺。

第三十一出系獄

【虞美人】﹝淨上﹞姦雄背主心懷二。敢肆螳螂臂。將傾晉社總難支。縱自粉身效報曾何濟。﹝小外上﹞入幕善謀。底囊多智。幾將羣策屈羣雄。爭柰吾王忽卻經邦計。

﹝見介淨﹞尀耐溫嶠背逆無狀。昨已差人去拿他家屬。怎的還未拿到。﹝小外﹞門外喧嚷。想必拿到了。﹝末醜押旦老旦上﹞

【訴衷腸】災殃天降非由己。陷穽難回避。不能明哲保身。可憐百口爲累。

﹝丑末﹞吿殿下。溫嶠家屬拿到了。﹝見介﹞犯婦。你的孩兒受我爵祿。去守丹陽。如何背義。反順朝廷。起兵犯我。今日拿你兩个。別無話說。只要你寫書招他來降。富貴共享。若是不從。就要你粉身碎骨哩。﹝老旦﹞吿都督。溫嶠昔爲吾子。今爲王臣。去就從違。非由老身張主。﹝淨﹞這婦人姦詐。還敢說此大話。好打哩。﹝小外﹞女流之輩。不知事體。主公且從容問他。不須髮怒。﹝淨﹞也是。溫母。時事有興廢。爲人當識機。今者晉室欲亡。𨿽三尺童子皆知。你的孩兒。素稱智略。何獨暗昧如此。況我平日與你孩兒交好。你若不快招他來降。只恐國家敗亡之日。玉石俱焚。那時悔之晚矣。﹝老旦﹞大人。老身只知順逆。那曉興廢呵。﹝淨怒介﹞這婆子可惱。怎的叫做順逆。你就說來。﹝老旦﹞

【孝順歌】事君的忠義先。人臣大分敢有愆。龔勝願捐生。蘇卿豈忘漢。我孩兒呵。他的堅貞難轉。果若要使招降。我姑婦寧甘伏劍。﹝淨﹞今四方貢獻。皆入吾府。將相嶽牧。盡出吾門。你孩兒一人。濟得甚事。快叫他來降。以免一家性命。﹝老旦﹞君子有殺身得以成仁。吾兒今死王事呵。縱然馬革包屍。國史淸名無玷。﹝淨﹞休要誇口。你兩个今日被我拘收在此。不怕你不寫書哩。﹝旦﹞吾夫子他是當世賢。丹心壯節日月懸。伏毒慕樵玄。納肝效弘演。﹝淨﹞胡說。若不寫書招你丈夫來降。你兩个休想生哩。﹝旦﹞要殺便殺。今日夫爲忠臣。妻爲節婦。死亦何恨。我丈夫呵。他竭忠赴難。我願全節忘身。怎肯低頭從叛。﹝淨﹞這等說。就拿去砍了。﹝旦﹞縱然鼎鑊交加。我𨿽九死無憾。﹝淨怒介﹞我有移天勢操著生殺權。這兩个婦人好無禮。無端佞口敢犯顏。左右。把二婦人拶起來。要他寫。固執若仍前。敎恁觸刑憲。﹝旦老旦﹞天那。這苦怎生受得。﹝哭介小外﹞二位夫人寫了罷。省得受這苦楚。休得淚漣。要解倒懸。須是早從權變。﹝老旦﹞錢先生。我二人寧受斧鉞之誅。難從逆命。﹝小外﹞夫人。事已至此。不得不從。你今是釜裏之魚。怎禁得百般熬煉。﹝老旦﹞自古道死有輕於鴻毛。我姑媳二人只要中心無愧。萬死不辭。我生無愧死亦安。堂堂此身肯瓦全。視死卻如歸。偸生豈吾願。﹝小外﹞二位夫人。事關門戶。不可執一。且宜暫時從順。以解目下之危。﹝旦老旦﹞我甘自摧殘。怎肯向狗彘屈身。乞憐求免。﹝淨怒介﹞這賊婦把我比做狗彘。拿去砍了。﹝小外﹞跖之犬吠堯。豈堯不仁乎。主公不必計較。二位夫人。你不聽我說。休要悔。﹝旦老旦﹞罷了。千死萬死。無過一死。若還苦逼禁。遲早請將頭來斷。

﹝淨﹞果然不從。推出斬了罷。﹝丑末押走介小外﹞主公。小不忍則亂大謀。今日殺此二婦不打緊。只恐溫嶠蓄忿。致死來與我戰。反添一勍敵矣。不如且把二婦收監。遣一辧士說他寫書。事或可就。若再堅執。殺之未晚耳。﹝淨﹞軍師言是。且饒他。收到監裏去。﹝末醜﹞領鈞旨。﹝押下旦老旦﹞精靈萬古昭鍾阜。一死鴻毛斷不渝。﹝下淨﹞軍校。傳與王彬。教他去獄中勸二婦寫書。書如寫成。就教他賚往丹陽。說溫嶠來降。﹝末醜﹞領鈞旨。

﹝淨﹞不施萬丈深潭計。

﹝合﹞怎得驪龍頷下珠。

第三十二出獄吏相戒

【水底魚兒】﹝醜扮刑吏上﹞性嗜苞苴。經書目不知。有錢陪笑。無錢翻臉皮。

吾乃刑曹司吏。專一欺公作獘。語言當面撮空。行事千般詭祕。上司假托腹心。法律視同兒戲。洗補攺換卷宗。出入罪名隨意。有錢死者復生。無錢生者沒世。不管枉事屈情。定要夤緣使費。鄕民那曉姦謀。任我謀爲擺置。裝成圈套機關。饋贈門迎如市。只求才賄盈囊。那管徧賣田地。﹝笑介﹞犯人到我房中。果然是个悔气。﹝內問﹞你每這等凶狠。只怕身家被累。﹝醜﹞不管他上司訪察有名。拚个充軍徒罪。﹝淨扮獄官上﹞

【前腔】職任卑微。俸資薄又稀。若不貪賄。妻兒喫甚的。

我本秋曹司獄。爲官一味貪酷。胸中惟嗜苞苴。杖頭只打錢谷。酒席專爲抽風。言談盡藏騙局。下監推審犯人。量財以爲直曲。富翁蘇放長枷。窮漢嚴加桎梏。不求淸白傳家。只要滿嬴金玉。﹝內問﹞你每這等貪婪。難掩上司耳目。﹝淨﹞不管他繡衣考察官員。拚个兩腿無肉。﹝見介淨﹞叫禁子拿監簿來看。新到犯人趙一。未有拜見錢。扯下打二十。﹝末打犯人諢介淨﹞新到犯人溫氏等二口。聞知家道發迹。要他分例五十兩。昨已設酒送去。請他打抽風。要他二十兩回答。快去催來。﹝末﹞他是官家。這一起只得將就些。﹝淨醜﹞王親犯法。與庶民同。怎麼將就得。﹝淨﹞重犯有分例的。蘇了枷。張四李八無錢。上起枷來與比較。﹝醜﹞張四家道富。不要枷他。﹝淨﹞怎的不枷。﹝醜﹞旣富矣。又何加焉。﹝淨﹞且饒他。只把李八枷起。﹝醜﹞李八家貧。不要枷。﹝淨﹞怎的也不枷。﹝醜﹞加之以饑饉。要餓死了。﹝淨﹞提控還是讀書人。說得有理。一發饒他。﹝末﹞南監北監。已安排酒。請老爺暖寒。﹝淨醜﹞如此便去。正是三杯和萬事。一醉解千愁。﹝下末﹞老爺。老官去了。且叫各監主出來商量討錢則个。﹝淨扮牢頭上﹞含寃昔日罹天网。囹圄於今作福堂。禁子哥。今日賣買如何。﹝末﹞便是不濟。如今老爺老官要見面錢。又要酒喫。表子陪。一應酒店各色樣銀。都靠在犯人身上。這兩日沒人收監。甚是淸淡。如何是好。﹝淨﹞這有甚難。監中常例。多討些。就彀用了。﹝末﹞怎的要得他的來。﹝淨﹞我教你。犯人沒錢的。枷紐鋏鐐匣牀不要蘇他。日間不許他喫飯。夜間不許他在牀上睡。饑寒難忍。便是鐵人也要使錢。怕他不彀用。﹝末﹞這等要惹禍。﹝淨﹞也看人。若遇刁頭。便用將就。若本分主子。及財主有身家的。怕他怎麼。這等人極好待他。常常買些酒請他。他喫了酒。自然用回答。又常常暗地般唆是非。弄他相打相罵。兩邊過面。酒又有得喫。錢又有得送。又時時誑說。聽得上司與外郞說某犯人虧枉。外郞好生替你方便。有等呆人聽信。將銀子央你去囑托。或打探消息。定不白過。﹝末﹞自古道接人錢財。與人消災。哄他銀子。不替人幹事。可不抱怨。﹝淨﹞衙門人都是撮空趁錢。只要哄得錢財落手。那管他人痛癢。﹝末﹞這等斷主顧買賣。下次誰人信你。﹝淨﹞不妨。下次又換个圈套騙他。又有件好買賣。如今監中有許多彊盜在此。叫他分頭扳枉各縣財主。他必著人拿銀子來央你除名。不來行移的。報上名字。行牌去拘他到官。朦朧官府。只說是賊。那里曉得都是平民。自古道賊口出聖旨。眞假皆憑賊說。不怕他不多多拿錢來買求脫白。﹝末﹞這等狠毒。﹝指天介﹞只怕上頭的人。不放過你。﹝淨﹞有甚天理。我當初活打死人。問死罪時。家當不濟。如今做了監主。被我置偌大家產。官府提控。與我相交。禁子皂隸。服吾驅使。犯人磕頭拜跪。眞个朝朝飮宴。夜夜元宵。妻子在家。享不盡的富貴。如今可惜已老要死了。世人要學我的。快去打个人死。來頂我的缺。叫他一生受用不盡。禁子哥。那兩个婦人。問他討些兒。﹝末﹞又來惹禍。這是溫樞密的家眷。不當耍。﹝淨﹞我自不怕他。官府知道。不過打幾板。難道再問个死罪。倘送些錢鈔。落得受用。正是

今朝有酒今朝醉。

明日愁來明日當。

第三十三出獄中寄書

【憶秦娥】﹝老旦醜扮梅香扶上﹞身勞瘁。神魂失次渾如醉。渾如醉。衰病餘齡。怎當驚悸。﹝旦﹞夫君仗節勤王事。妻孥母子皆遺累。皆遺累。許國純忠。闔門全義。

﹝老旦﹞我生之初尙無爲。我生之後國運衰。人民塗炭城郭壞。禮義滅亡法度隳。身流落兮天一涯。腸欲斷兮心欲摧。﹝旦﹞暗室寥寥風雨淒。長夜迢迢更箭遲。夫與妻兮忽仳離。姑與母兮生死安足知。義重命輕兮鴻毛如。誓捐此生兮全綱維。﹝老旦﹞媳婦。我和你被王惇羅織於獄。如今肢體𨿽完。心膽已喪。殘骸余喘。與死爲鄰。我當衰暮之齡。死無遺恨。但惜汝美質芳年。罹此大禍。如之柰何。﹝旦﹞婆婆。臣之死君。妻之死夫。其義一也。古有投崖之烈婦。斷臂之貞妻。妾何懼一死。但婆婆教子成名。不克一受褒封祿養。爲可恨耳。﹝老旦﹞媳婦。你看囹圄蕭條。寒風刮面。四顧愴惶。形影相弔。好苦呵。

【月兒髙】體羸心惴。衰容頓顦顇。子母遭淩替。身陷家傾棄。顚沛流離。死無葬身地。反賊。我宿稟冰霜厲。縱然九死心無二。苦呵。三木囊頭苦怎支。仰吁蒼穹知不知。﹝旦﹞夫狥忠義。妾身願隨逝。痛憶姑年暮。履險遭顚躓。及溺胥亡。共作忠良鬼。婆婆。此身甘玉碎。怎把名污靑史。天那。天胡不憗遺。闔室顚連控吿誰。

﹝淨扮獄卒上﹞貪婪爲活計。桎梏作生涯。二位夫人。各樣常例如何說。﹝老旦﹞牌頭。我們倉卒被差人拘來。分文不曾帶得。如何是好。﹝淨﹞夫人差矣。自古道在山靠山。在水靠水。如今司獄老爺。提控老官。常例風火一般在我處要。難道我替你喫杖子。監主柴水牀席家火秋風看監神福酒席守門等錢。難道不肯出。你若待我好。我也看承你好。你若吝錢。便是官家也要衝撞。﹝老旦﹞牌頭。一應分例。定然不少。待我親戚來日就有。﹝醜﹞牌頭要錢何用。﹝淨﹞娘子。你不曉得。錢之爲用。危可使安。死可使活。忿爭非錢不勝。幽滯非錢不拔。你爲有錢不用。在此受苦。﹝醜﹞這等說。我家錢盡多。早說待我挑一擔來與你。如今沒錢。馬子也沒人掇。﹝淨﹞娘子。自古道有錢鬼可使。你若有錢。司獄老爺。六房提控。爭替你掇馬子。怕他沒人。﹝末扮王彬上﹞

【菊花新】忠良伏鑕實堪悲。節義雙髙世所稀。吾忝與藩維。豈肯從謀不軌。

王彬爲處仲所使。至囹圄中勸溫太眞令堂寫書。我昨見二婦這等忠烈。一時感激。恨不得助順討逆。豈肯爲其作說客。以誘人於不義乎。如今見二位夫人。且休提寫書之事。處仲若問。只說書已寫寄太眞便了。獄卒開門。我要見溫老夫人。﹝見介淨下老旦﹞大夫何來。﹝末﹞下官王彬。素與令郞交契。昨見二位夫人。丹貞貫日。不勝忻羨。我願夫人始終如一。不可畏其鈇鉞。少變淸操。﹝旦老旦﹞多承規訓。謹當銘諸腑臟。﹝末﹞下官奉差。命往見令郞。如有尊簡。敬當附去。﹝老旦﹞如此卻好。媳婦代筆。修書一封。央大夫寄去。﹝旦寫介老旦﹞

【玉山頹】衡陽拘系。嘆惸惸身惟影隨。念一家瓦解冰消。好一似斷梗飛絮。大夫傳與吾兒。敎他惟勤王事。切莫把母妻爲意。﹝旦﹞書已寫完了。﹝老旦﹞旣寫完。拜奉與大夫。﹝拜介合﹞尺素傳吾子。﹝哭介﹞兒呵。只怕今生不得與你相見了。永相違。榮封祿養恨無期。﹝旦出玉鏡介﹞大夫。奴家當初賴此鏡與太眞成婚。後夫君別去。誓以重逢。不料竟成畫餅。相煩大夫寄還夫君。俾知我不久爲泉下客矣。菱花遙寄。嘆雙鸞此日仳離。從夫去久掩淸光。料今生會合無計。逆賊。你縱有鼎鑊刀鋸。怎奪我淸風髙志。﹝合﹞尺素傳夫子。永相違。重諧伉儷料無期。﹝醜﹞使君聽啟。念奴身金屛侍兒。抱衾裯藉寵專房。到如今漂泊誰倚。俺一家愁無遺類。空使我寸腸割碎。﹝合﹞尺素傳吾主。永相違。承恩魚貫料無期。﹝末﹞聞言酸鼻。勸夫人不須淚垂。夫人。惟天相徳。惟徳合天。古今常理。你看湛湛靑天。豈肯把哲人遐棄。下官𨿽在王惇門下。忠君報國之心。未嘗少間。此行自當與太眞定計。裏應外合。剿除國賊。救出二位夫人。暫請耐心少坐。不必愁惱。﹝旦老旦﹞如此多感。﹝末﹞聽我片言寬慰。管敎你夫妻子母重會。﹝合﹞尺素傳賢子。暫相違。回天返照豈無期。

﹝老旦﹞相見時難別亦難。

﹝末﹞東風無力百花殘。

﹝旦﹞春蠶到死絲方盡。

﹝醜﹞蠟燭成灰淚始幹。

第三十四出拆書見鏡

【髙陽臺】﹝生上﹞外難初平。蕭墻禍起。堪嗟寶鼎沈溺。百辟顚連。相胥盡罹鋒鏑。但自家腹心幸値君皇寵。須當竭股肱之力。秉忠丹風前勁艸。心如金石。

國破家何在。扶危命亦輕。欲吞豫讓炭。願結仲由纓。世事風前燭。浮生浪裏萍。滿腔忠孝訣。忍死敢偸生。自家素與逆惇友善。今彼旣有虧大節。吾亦與之絕交。昨者用計出守丹陽。建牙集眾。據咽喉之地。以圖恢復。分遣檄書。約會諸鎭。同時大舉。如今不免練習兵眾。戒嚴啟行。多少是好。只一件。自從別卻母妻。頻年在外。竟不知家中音耗如何。正是天涯厭覊旅。家鄕勞夢魂。

【前腔】目斷河陽。孤云縹緲。髙堂已添垂白。虎鬥龍爭。徵人幾時寧息。嘆當年絕裾輕分散。頓敎人飮恨如惄。妻。更憐你塵蒙玉鏡。云情遼隔。

左右。門外有報軍情的。著他進來。﹝末扮王彬上﹞家貧顯孝子。世亂識忠臣。自家昨日往獄中見太眞母妻。心如鐵石。大節凜然。彼婦人女子。尙能如是。可笑沈充錢鳳之徒。阿附逆臣。竊不義之富貴。寧無愧於心乎。正是同時英俊顏何厚。未死姦雄骨已寒。今將書鏡往丹陽報與太眞知道。這里正是幕府。不免入去咱。﹝生﹞王大人何來。﹝末﹞下官有一事。報與樞密知道。﹝生﹞有甚事。﹝末﹞逆惇怪樞密起兵勤王。差人拘令堂令閫於獄。﹝生驚介﹞逼令作簡來招樞密降順。二位夫人誓死不從。﹝生泣介﹞逆惇復遣下官往獄中說之。下官頗知禮義。豈肯自毀綱常。到監惟以大義勸勉二位夫人。特領尊堂翰簡。尊閫玉鏡。來見樞密。書鏡在此。﹝生讀書介﹞逆惇以吾兒效順勤王。逮捕我二人於獄。逼令作書招汝。思惟吾家忠勛奕世。綱紀三朝。豈肯自隳其素履。陷汝於不義。故寧伏劍而死。飼肉於烏鳶。豈肯負恥而生。屈身於狗彘。汝其奮勵激昂。早赴君父之急。盡心王室。勿以母妻介懷。若皇天有知。庶幾君難可靖。親仇可復。倘心殫力竭。便當慷慨捐身。闔門死義。汝其志之。勿違吾言。吾無恨矣。臨簡悲咽。不知所云。﹝生哭介﹞王大人。下官只爲竭忠王室。致令舉家系累。慈親若亡。吾其爲臯魚矣。

【駐馬聽】痛憶慈顏。刃剜愁腸血淚澘。也只爲憂先天下。致令母子分離。骨肉摧殘。苦方圖祿養報親恩。豈防今日翻爲患。大慟號天。大慟號天。昔趙苞母爲賊虜。痛恨嘔血而亡。我今日呵。趙苞之恨料應難免。﹝末﹞樞密不必愁煩。我當以計紿逆惇。必要保全尊眷。請免憂煎。拯溺持危我當自斡旋。你休得要心勞內顧。戀戀私情。忘卻忠丹。勸君努力獨身先。縱橫百戰維多難。此時外多彊寇。內有叛臣。正危急存亡之秋也。樞密。你切莫偸安。切莫偸安。將頹漢日賴君揮轉。

﹝生﹞多蒙指教。下官惟以王事爲重。亦別無顧慮。但母妻在獄。倘可拯救。望大人哀憐。﹝末﹞君當奮力於外。我必維持於內。寶眷若有半點差池。下官任罪。﹝生再叩首介末﹞大人。休將私意撓公事。好把忠良翊聖朝。﹝下生弔場外扮探卒上﹞馬汗踏成泥。朝馳幾萬蹄。雪中行地角。火處宿天倪。報樞密。諸鎭兵皆已會合。只等樞密號令。進兵攻城。如今逆賊遣王含總兵來伐丹陽。﹝生傳令﹞速整大眾。前去迎敵。

【淸江引】邦危主辱王臣蹇。捲甲齊赴援。倚我若長城。怎敢圖身便。披堅執銳甘百戰。﹝丑末﹞虎臣一身都是膽。叱吒眞梟悍。霜刃气橫秋。利鏃如飛電。風聲凜凜山嶽撼。風聲凜凜山嶽撼。

第三十五出敗王含

【金錢花】﹝醜扮王含帶卒上﹞森森戈戟如霜。如霜。連衡薄伐丹陽。丹陽。驚鴻駭鹿亂奔忙。誅逆豎。取金湯。﹝合﹞移晉祚。篡君王。

自家王含是也。只爲溫嶠背義歸晉。奉主公嚴命。提兵往討。前面塵頭起處。料是溫嶠兵到。軍校每。擂皷排陣。殺上去。﹝生帶卒上﹞

【前腔】長驅虎豹龍驤。龍驤。髙牙大纛揮揚。揮揚。管敎一箭落天狼。翦荊棘。淨封疆。﹝合﹞通禹服。會明良。

﹝生﹞反賊向前打話。﹝醜﹞溫嶠。我主公何等相待你。爲何忘恩。如今及早投降。席槁待罪。可保母妻無虞。不然。九族皆死刀下。﹝生﹞反賊。汝無父無君。曾禽獸不若。我忘家狥國。與日月爭光。不須開口。﹝上前交鋒介丑淨敗下生﹞王含旣敗。乘勝殺奔石頭城。擒了王惇。不可有違。﹝眾﹞領鈞旨。

由來勛業屬英雄。

一洗鯨波輦路通。

先入賊巢擒首惡。

盡封府庫讓元功。

第三十六出擒王惇

【生查子】﹝淨上﹞大運應昌期。名諱登圖讖。威徳振南天。一皷收餘燼。

虞廷將紹執中傳。晉氏須臾鼎播遷。非我敢收秦氏鹿。祇因天命屬龍顏。俺自起兵以來。僭竊位號。宰制朝權。天子不過擁虛位而已。只今萬民推戴於野。百僚勸進於朝。你看禪臺髙築。將黃袍加身矣。乾坤重闔辟。民物再更新。人生際此。豈不稱大丈夫。近日只爲溫嶠這廝背恩。起兵丹陽。此乃纖介之疾。不足爲意。已令王含率眾往擒。捷音未報。不免召沈充錢鳳二軍師籌議。軍師何在。﹝外末上﹞

【前腔】心懷六出奇。口注懸河論。三顧幸遭逢。坐使收幹運。

主公千歲。﹝淨﹞軍師。昨日王彬回說。溫嶠聞母妻被系。心持兩端。逡巡不敢與我挑戰。王含此去。一皷可擒。﹝外末﹞主公。自古道。識時務者呼爲俊傑。溫嶠不知天命。敗亡必矣。何足惜之。﹝淨﹞正是正是。天气嚴寒。且與二位軍師談笑鼎樽。決機幃幄。將酒過來。﹝淨﹞

【玉芙蓉】彤雲蔽太空。玉帳寒威重。念徵人櫛風沐雨當鋒。軍師坐籌幃幄資韜略。行陣決機賴折衝。﹝合﹞金甌奉。明良會逢。且鋪裀炙炭。談笑酒樽中。﹝外﹞臺階位望隆。前席承君寵。際風雲攀龍附鳳登庸。揮鉏擊斃三秦鹿。掉舌鉤連六國從。﹝合前末﹞當年友赤松。膺聘爲梁棟。論奇勛伊周伯仲豪雄。謀猷克壯誇元老。魚水欣逢學臥龍。﹝合前醜﹞軍師元臣著匪躬。殿下聖主由天縱。看輿圖相將一統皇封。乾旋坤轉河淸晏。航海梯山萬國通。

﹝合前卒上報介﹞力盡弓弰怯。天亡馬力窮。英雄悲失路。無面見江東。報我王。王含將軍大敗逃亡了。﹝淨﹞吾兄老婢何足以赴大事。如今我與二位軍師自往督戰便了。再去打聽來。﹝卒喏下又卒慌上﹞報報報。禍事到。不好了。﹝淨慌介﹞怎麼的。﹝卒﹞溫樞密統領大隊人馬。長驅而來。司徒老爺。王彬將軍。開門降納。我兵盡皆潰散。不濟事了。二位軍師𨿽有奇謀。不能賦詩退虜。須索望風逃避。如今也顧不得主公了。各自逃生罷。雙手擘開生死路。一身跳出是非門。﹝外末卒逃走介生帶卒撞上﹞

【水底魚兒】髙鳥傷弓。驚飛絕影蹤。長驅乘勝。窮窠一掃空。軍校。挷了反賊。﹝挷介﹞把反賊上了囚車。解送朝廷處分。妻孥逆黨。盡行誅戮。脇從者監下。死事者紀錄。候旨定奪。凡我行陣。一槪論功行賞。速令人報知王司徒。教他放二位夫人出監。待我掃淸余孼。卽便凱旋回朝。﹝合﹞懋績丰庸。捷書奏九重。天顏有喜。皇恩擬報功。皇恩擬報功。

驃姚立大功。

萬里絕煙烽。

馬放華山下。

車書已大同。

第三十七出蘇獄

【祝英臺】﹝老旦醜扶上﹞嘆拘攣囚羑里。長夜渾如歲。﹝旦﹞缺月沈暉。鏡去人將逝。﹝醜﹞怎能彀再覩靑天。重逢甘雨。﹝合﹞雪前恥闔門完聚。

﹝老旦﹞﹝搗練子﹞心耿耿。淚潺潺。愁來兩鬢忽成班。﹝旦﹞銀箭銅壺宵漏永。羅衣不耐五更寒。﹝老旦﹞媳婦。我和你久系獄中。不能擺脫。前日蒙王大人持書去報孩兒。未知他能除此賊。以解我倒懸之厄否。﹝旦﹞朋友在難。尙然相卹。豈有母親妻子而不顧乎。丈夫早晚必有安全之計。婆婆且自寬心。﹝老旦﹞又一件。我多感你令堂照覷。不意一旦拋離。辜負厚恩。深爲可恨。﹝旦﹞至親骨肉。分所當然。但情鍾兩地。天各一方。母親不能親來一探婆婆。此心不能無歉。﹝醜﹞老夫人和小姐不必愁煩。倘我老夫人掛念。早晚來此相探。亦未可知。﹝老旦﹞萬水千山。怎生得到。﹝貼上﹞

【霜天曉角】登山渡水。去國遙千里。苦憶姻家兒女。心忙豈憚馳驅。

花正開時遭雨打。月當明處被雲遮。老身只爲親母女兒被王惇屈陷於獄。今日不憚千里。特來相探。這里正是司獄。不免進去相見。禁子開門。﹝末扮禁子上﹞牢門重鎖鑰。不許外人敲。你這婆子好不達時務。你是何人。來叫禁子。﹝貼﹞我是劉太尉的母親。要相見溫老夫人。﹝末﹞原來是劉老夫人。禁子有罪。就開門。﹝報介醜﹞我道老夫人一定來。昨夜夢見牙齒相打。﹝老旦﹞爲何。﹝醜﹞有肉喫。﹝貼進介旦老旦相抱哭介貼﹞親母無罪無辜。罹此大禍。﹝老旦﹞命塗多舛。不敢怨尢。﹝旦﹞奴家苦遭折挫。辱及慈親。﹝貼﹞女兒𨿽在縲紲。非其罪也。﹝老旦﹞親母。多承遠顧。甚慰渴懷。但老身衰齡構難。形存心死。無可以報厚徳。﹝貼﹞義在瓜葛。何說此話。今日之事。有賢壻小兒在外。必能委曲濟難。決無玉石俱焚之理。不必愁煩。﹝旦﹞母親言之有理。只是目下難過。﹝老旦﹞

【綿搭絮】久羈囹圄。鎭日鎖雙眉。況我老病疲羸。桎梏晨昏苦怎支。嘆當時課子詩書。指望你榮歸戚裏。光耀著門楣。今日呵。反被你遺累妻孥。身陷俘囚履禍機。﹝旦﹞憂心如醉。未語淚先垂。娘。自別尊顏。一日思親十二時。隔溫凊冷落了斑衣。苦背卻姑親慈恃。兩下離披。娘。今日裏陷溺淪胥。辜負當年親結褵。﹝貼﹞自你身擔狴犴。我倚徧著門閭。恨不得插翅飛來。卹患分憂相護持。逆賊。你流毒善類。是何道理。恨姦雄恣肆狼威。拆散你夫妻子母。骨肉乖違。親母。孩兒。你休道上帝無聞。作善從來天不欺。﹝旦﹞一從夫去徹夜相思夫。我和你琴瑟乖張。違卻當年白首期。夫。你不記當時對泣牛衣。今日裏將奴拋棄。中道與你分離。向日把玉鏡寄還夫君去了。切恐破鏡難圓。羞對孤鸞獨自飛。﹝醜﹞流離顚沛。惄似調饑。憔悴了艷質芳華。多病多愁減帶圍。困累累命若懸魚。苦我好似隨風飛絮。浪蕩遶天涯。苦捱不過幾个黃昏。愁伴蕭蕭皷角悲。

﹝淨扮獄官上﹞沙場擒逆豎。犴獄出俘囚。獄官奉王司徒嚴命。道王惇已被誅戮。快請溫家二位夫人出監。禁子快開牢門。﹝淨跪見介﹞老夫人。小夫人。一同賀喜了。﹝旦老旦﹞呀。我有何喜可賀。﹝淨﹞吿夫人。王惇已被溫樞密誅了。王司徒傳命教請二位夫人出監。聞知劉老夫人來此。一同送至公館安下。少間樞密就回來相會了。﹝貼老旦旦﹞呀。元來王惇這賊子誅了呵。謝天謝地。﹝淨﹞轎馬俱在門首等了。請三位夫人就此啟行。﹝合﹞

【余文】經年漂泊身狼狽。陽春忽布网羅除。豈料光生腐艸余。

﹝老旦﹞干戈擾攘幾年餘。

﹝貼﹞搔首欣看奏捷書。

﹝旦﹞善惡到頭終有報。

﹝合﹞只爭來早與來遲。

第三十八出賞雪

【步步嬌】﹝旦上﹞困歷經年方離犴。歲律旋將變。朔風透體寒。路隔崇朝。咫尺行雲斷。萱艸欲凋顏。轉向愁中慘。

睡覺不知雪。但驚窗外明。漫天飛六出。和月照三更。艸木淺深白。郊原上下平。旅懷苦嗟怨。誰與寄邊城。奴家與婆婆久淹縲紲。自分捐生。不料反賊受剿。王司徒將我姑媳釋放。假館僑居。服禦飮食。皆出尙方供應。當初在獄。這等貧寒。如今這等丰富。人生遭遇不齊如此。今日大雪紛紛。不免請婆婆母親出來。圍鑪賞宴。以慰悶懷。多少是好。二親有請。﹝貼老旦上﹞

【前腔】久困衡陽堪嗟嘆。何幸得重歡宴。微軀賴苟全。涸轍重回。合浦沈珠返。翹首盼關山。遊子何時見。

﹝老旦﹞長對西風嘆式微。今朝何幸賦歸歟。﹝貼﹞故園松菊猶存否。﹝旦﹞舊日人民果是非。﹝老旦﹞親母。我姑婦二人。久罹困厄。只道喪身艸莽。豈料死中得生。﹝貼﹞親母。自古道作善降之百祥。作不善降之百殃。今日親母獲福完歸。王惇賈禍誅滅。理勢必然也。﹝旦﹞二親。且喜危而復安。否中生泰。値此三白之盈庭。可以轉災而爲瑞。宜獻酬樽俎爲慶幸。﹝貼﹞旣如此。捲起氈幃。傳杯玩賞。﹝貼﹞﹝如夢令﹞瓊樹玉塵罩滿。暖閣紅鑪裝徧。﹝老旦﹞困蕊不禁寒。摧折柔枝無限。﹝旦﹞腸斷。腸斷。人共楚天俱遠。﹝老旦﹞

【梁州序】碧空鋪絮。彤雲垂幔。玉界瓊洲如練。祥光呈瑞。西疇已兆丰年。自喜白頭相聚。雪恥重歸。煮茗相酬勸。羊羔傾繡幕。且同歡。往事休將入夢牽。﹝合﹞臣績懋。君恩顯。看全家祿養承天眷。盡子職。遂親願。﹝貼﹞窮冬將逝。洪鈞初轉。窗外日添宮綫。灰飛葭管。新陽漸破嚴寒。自喜分氈來訪。返棹同還。旅食開華饌。昨聞馹報。知我兒奏功江北。賢壻奏功江南。可喜可喜。隴頭逢馹使。羽音傳。會見聯車共凱旋。﹝合前旦﹞杜重門顧影蕭然。褪膏沐香雲繚亂。嘆羅浮夢遶。楚臺雲散。丈夫。你𨿽是功收淮蔡。只恐馬阻藍關。旅泊如天遠。倚欄腸欲斷。對孤鸞。玉鏡何時得再圓。﹝合前醜﹞抱寒衾悄夜忘眠。倚燻籠離愁無限。苦銀屛冷落。香銷紅怨。且學那撒鹽歌詠。煮雪烹茶。拚醉聊排遣。灞橋頻望遠。寸心懸。何日徵人得解鞍。﹝合前貼﹞

【節節髙】霙花舞玉盤。罩滿瓊檐。乾坤一夜銀妝徧。冰壺湛。玉筍纖。珠宮燦。﹝老旦﹞親母。敝裘得荷綈袍戀。窮途何幸逢靑眼。﹝合﹞漸覺樓頭轉東風。往咎前愆。盡逐冰澌渙。﹝貼﹞熹微啟暮天。缺月重完。淸光幸喜仍還見。孩兒賢壻如今呵。役車旋。錦色鮮。榮裏閈。﹝老旦﹞三牲五鼎叨君宴。光生白屋把窮愁換。﹝合前﹞

【余文】天涯咫尺無由面。別易從來相見難。遙對南關淚暗彈。

﹝老旦﹞暴虎當年罹鞠訩。

﹝貼﹞一朝脫悔喜重重。

﹝旦﹞夜來剩把銀缸照。

﹝合﹞猶恐相逢是夢中。

第三十九出南北凱旋

【一枝花】﹝生上﹞窮林髙鳥盡。威徳華夷震。干戈今載戢。返戎軫。四海澄淸。從此無血刃。吾民方解慍。瞻望神京。喜皇極重開元運。

五載馳驅戎馬間。攘夷誅叛凱歌還。投簪早上朝天表。戲彩重承膝下歡。溫嶠外平彊寇。內翦賊臣。乘輿反正。班師回朝。昨聞我母妻嶽母皆在公館安下。患難之餘。急欲相見。正是他鄕千里夢。故國一時心。左右。催仲夫馬前行。﹝末醜﹞稟爺。天色將晚。且在句容馹安下。明日回朝。﹝行科生﹞

【風馬兒】戡內亂獲醜執訊。荷封榮累累金印。望天門來朝紫宸。聊展我經綸蘊。解組辭歸作逸民。作逸民。﹝淨扮馹官上﹞郵亭居要道。星節此停驂。句容馹馹丞接老爺。﹝生進介﹞馹丞。我鞍馬勞頓。不許閒雜人打攪。來日雞鳴時就要起身。﹝淨﹞領鈞旨。

下外扮劉琨上﹞戡外亂新平玁狁。系呼韓聊舒宿忿。綏淮夷皆來獻琛。廓堯封紓忠悃。羈鳥今歸戀舊林。戀舊林。邊庭百戰壯謀猷。西北彊胡一旦收。虜馬不嘶蔥嶺外。悲笳聲斷玉關頭。形容已繪麒麟閣。官職今封定遠侯。持節歸來拜明主。陳情還作故鄕遊。劉琨自與祖元帥擊楫渡江已來。不覺五載。今幸削平燕趙諸國。返軫回朝。爭柰久疎定省。歸心箭發。連日奔馳。且喜已到金陵地面。正是歸促頓忘車馬倦。心忙不解夕陽斜。左右。天色已晚。且向句容馹安歇。馹丞怎生不見。﹝醜叫介淨上﹞軺車日夜紛來往。馹使奔忙賴腳跟。來了來了。怎得許多人夫轎馬打發。眞个好苦呵。﹝外﹞這馹丞好打。怎生來遲。﹝淨﹞吿爺。馹丞有罪。方才迎接溫樞密。不知老爺來到。望乞恕罪。﹝外﹞我的妹丈也來了。不期而會。天使之然。就進去相見。﹝見介外﹞恭喜妹丈。剿除國賊。迅掃禁庭。返播遷之輿。建中興之業。﹝生﹞恭喜尊舅。蕩平劇虜。稽顙呼韓。絕北顧之憂。雪永嘉之恥。﹝末醜﹞二位老爺聯轡凱旋。光榮帝裏。世間難得。﹝外﹞側聞親母與吾妹被逆賊拘系於獄。其情卻爲何。﹝生﹞尊舅。一言難盡。

【一封書】自那日奉別呵。邊城返戰輪。向丹陽代叛臣。觸狼威怒嗔。駕飛殃及我親。逆賊監母妻於獄。遣說客逼令寫書。招下官降順。母妻誓死不從。姑婦丹貞天垂憫。多承嶽母遠來相探。賊平之後。王司徒同請到公館安下了。﹝外﹞家母也來此。眞个是天緣。﹝生﹞枯木今來復遇春。﹝合﹞和你覲明君。報親恩。晝錦榮歸指白雲。﹝外﹞自從與妹丈別後。連戰大勝。如今劉石諸番。皆已竄居沙漠去了。當時獨秉鈞。淨妖氛建大勛。喜狼星盡隕。萬里堯封復鼎新。妹丈。和你望闕陳情求解印。三釜還酬報母心。﹝合前﹞

【余文】今宵旅邸同髙枕。明日辭君歸養親。脫卻兜鍪帶葛巾。

﹝生﹞左右。先著幾人飛馬星夜報與二位太老夫人知道。說劉爺在邊上也同回來了。

﹝生﹞玉帛朝回望帝鄕。

﹝外﹞克淸大定樂時康。

﹝卒﹞天涯盡處無徵戰。

﹝合﹞兵气銷爲日月光。

第四十出完聚

【步步嬌】﹝老旦上﹞嘆當時逆旅遭窮困。只道合室摧鋒刃。﹝貼﹞誰想相逢在此辰。須知離合皆前定。﹝旦﹞伉儷喜重諧。不負山盟信。

﹝老旦﹞幾年身世各浮萍。白首相看淚滿纓。﹝貼﹞老去不知花有態。愁來惟覺酒多情。﹝旦﹞花逢逆旅容偏瘁。月向朱門色更明。﹝合﹞今日重逢且歡笑。開罇共享太階平。﹝老旦﹞親母。恭喜。大舅亦回。雙臺並照。光耀人間。﹝貼﹞世間盛事。萃於一門。今日方顯吾二人教子之功。孩兒。何不差人路上一接。﹝旦﹞早已差人去了。牌上說寅時起馬。想必就到。﹝丑末上報介﹞烏頭作相回。聯轡拜親幃。聖朝恩浩蕩。艸木也光輝。伏太老夫人。溫爺劉爺回來了。﹝生外上﹞

【夜行船】五載身先當白刃。扶社稷救生民。愛日情深。望云心切。辭祿今從招隱。

﹝見悲介生﹞母親。孩兒罪累逆天。致使慈親受禍。萬死不足以贖。嶽母。荷蒙周卹。賴庇生全。賢妻。奉母孝敬。節操堅持。修書寄鏡之情。尢爲可憫。﹝外﹞母親。久別尊顏。寸腸千結。親母。吾妹年幼。有缺奉事。賢妹。勤儉相夫。克全四徳。允宜表揚。﹝貼老旦﹞二郞𨿽然受了幾載辛勤。今幸功成名就。耀祖榮親。封妻蔭子。乃人間之大樂也。往事休題也罷。﹝旦﹞哥哥。出將入相。功懸日月。足紹先人之盛。相公。離愁萬種。待歸款訴。今旣見君。不覺喜心。翻倒半句也無。﹝生外﹞骨肉重逢。天倫攸敍。須假樽罍。以酬具慶。﹝貼老旦﹞正當如此。﹝生﹞

【排歌】憶別慈親。今經五年。苦遭王事縈牽。雲橫秦嶺路漫漫。千里思親幾淚漣。﹝合﹞平國難。奏績還。狼胥山上姓名鐫。今生分。宿世緣。夫妻子母兩團圓。﹝外﹞旅邸云萍。庭闈暮萱。堪憐兩地心懸。望云幾上太行巓。今幸承歡拜膝前。﹝合前旦﹞信斷雙魚。鏡分兩邊。那日被難之時呵。此生自分溺深淵。今日呵。魚水何期再合歡。﹝合前生﹞夫人。自與你別後呵。云鎖巫陽。霜凋楚關。堪悲鄕夢闌珊。那日接得母親翰簡。與夫人玉鏡。幾乎痛絕。當時鏡破鳳離鸞。琴瑟於今再整弦。﹝合前老旦﹞孩兒。自你別後呵。頻倚門閭。雙眸望穿。蓍龜朝夕頻占。密縫人去抱憂煎。今日榮歸始解顏。﹝合﹞你看蟬冠重。錦綬鮮。紅纓白馬壯奇觀。繩祖武。啟後賢。蘭蓀桂子競芳姸。﹝貼﹞昔日呵。女困俘囚。兒淹外藩。終朝意馬心猿。喜今脫悔璧重還。文命遙臨新故園。

﹝合前丑末扮報人上﹞金殿九重明日月。泥金一札下雲霄。吿爺。朝廷有詔旌表。快排香案迎接。﹝下小外扮使臣賚詔上﹞

【六麼令】絲綸燦爛。彩鳳親銜飛下九天。陽春頃刻播人間。褒節義表忠賢。﹝合﹞闔門堪羨承恩眷。

聖旨已到。跪聽宣讀。皇帝詔曰。朕惟世道莫重乎綱常。人倫必先於忠孝。實風化之攸關。當激勸以勵後。予一人遭家不造。戎馬在郊。二帝蒙塵。兩京失守。近賴皇天悔禍。羣寮誓心。驅劉石於沙漠。剿王惇於方內。日月生光。寰宇再朗。樞密溫嶠。絕裾激憤。慷慨赴義。其母崔氏妻劉氏。身居狴犴。而婦姑之大分不渝。太尉劉琨。聞雞起舞。枕戈餐胡。其母溫氏。教淑義方。而子壻之戎功克奏。此其忠貞節孝。有光於國家者。特封溫嶠始安公。崔氏淑徳夫人。劉氏太原郡夫人。劉琨魏國公。溫氏碩徳夫人。他若司徒王導之大義滅親。故將祖逖之中流擊楫。周顗戴淵之蹇蹇孤忠。郭璞王彬之諤諤諱論。或以勞定國。或以勤死事。存者超擢。沒者追卹。王惇首行造逆。國有常刑。羽翼沈充錢鳳王含等戮止其身。脇從者盡行赦宥。嗚呼。興衰撥亂。系國家气運之隆。彰善殫惡。實王朝勸懲之典。善惡之報。天道王章。昭昭明矣。尙念之哉。望闕叩謝。﹝山呼介生外﹞使臣請坐。﹝小外﹞不須了。正是君臣交慶風雲會。艸木均沾雨露恩。﹝下生﹞

【催拍】我昔日呵總元戎叨登將壇。今日呵措天下如盤石安。喜旋坤轉乾。旋坤轉乾。牛放桃林。馬息華山。名遂功成。進職加官。﹝合﹞辭帝闕解組東還。依桑梓樂田園。﹝外﹞憶當時符分玉關。幸今日鵬摶羽翰。曾浴日補天。浴日補天。尊國攘夷。封土泥丸。錫爵分茅。鳳舞龍攀。﹝合前旦﹞恨疇昔零落翠鈿。喜今朝鸞膠續弦。看霞帔鳳冠。霞帔鳳冠。雨露沾濡。車馬駢闐。春盎朱門。喜溢眉端。﹝合前貼老旦﹞念佳兒聯車凱旋。荷明主褒功尙賢。更裕後光前。裕後光前。汗簡垂名。詩禮相傳。奕葉云仍。槐棘森然。﹝合前貼老旦﹞

【一撮棹】羨二郞忠孝兩全。﹝生外﹞龍顏喜動。恩榮慰我慈顏。﹝旦﹞新渙汗。六龍飛下雲間。﹝合﹞河淸頌。共祝太平年。但願四方風動閭閻。歌聖澤。鼓腹含哺永永樂堯天。

【余文】前朝懋績標詞翰。玉臺鏡記爛云編。千古名揚四海傳。

永嘉弗兢國衰微。

絕裾溫郞倡義旗。

淮渡燃犀還擊楫。

新亭灑淚復聞雞。

枕戈北塞胡塵淨。

擊幘南都兔窟夷。

玉鏡分開還復合。

縱橫遺迹總堪奇。

玉鏡臺記終

