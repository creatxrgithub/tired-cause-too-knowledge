

顧曲雜言分類《顧曲雜言》一卷﹐明沈徳符撰。徳符有飛鳬語略已著錄。此書專論雜劇﹑南曲﹑北曲之別。其論元人未滅南宋以前﹐以雜劇試士﹐核以《元史選舉志》﹐絕無影響﹐乃委巷之鄙談。其論《遼史樂志》有大食調﹐曲譜訛作大石﹐因有小石調配之﹐其意以大食爲國名﹐如龜玆之類。不知自宋已有此名﹐故王珪詩號至寶丹﹐秦觀詩號小石調﹐不由曲譜之訛。其論五六工尺上四合凡一爲出於宋樂書﹐亦未免附會。考南曲無凡一上字有髙下之分﹐宋時樂歌未必分南北曲也。如此之類﹐間有小疵。然如論北曲以弦索爲主﹐板有定制﹔南曲笙笛﹐不妨長短其聲以就板﹐立說頗爲精確。其推原諸劇牌名﹐自金元以至明代﹐縷晰條分﹐徵引亦爲該洽。詞曲𨿽伎藝之流﹐然亦樂中之末派﹐故唐人《樂府雜錄》之類至今尙傳。存此一編﹐以考南北曲之厓略﹐未始非博物之一端也。

雜劇院本

涵虛子所紀雜劇名家凡五百餘本﹐通行人間者不及百種。然更不止此﹐今教坊雜劇約有千本﹐然率多俚淺﹐其可閱者十之三耳。元人未滅南宋時﹐以此定士子優劣。每出一題﹐任人塡曲。如宋宣和畫學﹐出唐詩一句﹐恣其渲染﹐選其中得畫外趣者登髙第﹐以故宋畫元曲千古無匹。元曲有一題而傳至四五本者﹐予皆見之﹐總只四折。蓋才情有限﹐北調又無多﹐且登場𨿽數人﹐而唱曲祗一人﹐作者與扮者力量俱盡現矣。自北有西廂﹐南有拜月﹐雜劇變爲戱文﹐以至琵琶遂演爲四十餘折﹐幾十倍雜劇然。西廂到底不過描寫情感﹐予觀北劇﹐盡有髙出其上者﹐世人未曾徧觀﹐逐隊吠聲吒爲絕唱﹐眞井蛙之見耳。本朝能雜劇者不數人﹐自周憲王以至闗中康王諸公﹐稍稱當行﹐其後則山東馮李亦近之﹐然如小尼下山﹑園林午夢﹑皮匠參禪等劇俱太單薄﹐僅可供笑謔﹐亦教坊耍樂院本之類耳。

雜劇如王粲登樓﹑韓信胯下﹑闗大王單刀會﹑趙太祖風雲會之屬﹐不特命詞之髙秀﹐而意象悲壯自足籠蓋一時。至若梅香﹑倩女離魂﹑墻頭馬上等曲﹐非不輕俊﹐然不出房幃窠臼﹐以西廂例之可也。他如千里送荊娘﹑元夜鬧東京之屬﹐則近粗莽。華光顯聖﹑目連入冥﹑大聖收魔之屬﹐則太妖誕﹐以至三星下界﹑天官賜福種種喜慶傳奇﹐皆系供奉禦前﹐呼嵩獻壽﹐但宜教坊及鐘鼔司肄習之﹐並勲戚貴璫軰贊賞之耳。

若所謂院本者﹐本北宋徽宗時五花爨弄之遺﹐有散說﹐有道念﹐有筋斗﹐有科泛。初與雜劇本一種﹐至元世始分爲兩迨。本朝則院本不傳久矣﹐今尙院本猶沿宋金之舊也。金章宗時﹐董解元西廂尙是院本模範﹐在元末已無人能按譜唱演者﹐況後世乎﹖

西廂

元人周徳淸評西廂云﹕六字中三用韻。如玉宇無塵內﹕忽聽一聲猛驚﹐及玉驄嬌馬內﹕自古相女配夫﹐此皆三韻爲難。予謂古﹑女仄聲﹐夫字平聲﹐未爲奇也。不如雲斂晴空內﹕本宮始終不同﹐俱平聲乃佳耳。然此類凡元人皆能之﹐不獨西廂爲然。如春景時曲云﹕栁綿滿天舞旋。冬景云臂中﹕緊封守宮﹔又云﹕醉烘玉容微紅。重會時曲云﹕女郎兩相對當。私情時曲云﹕玉娘粉妝生香。梅香雜劇云﹕不妨莫慌我當。兩世姻緣云﹕怎麼性大便殺。歌舞麗春堂云﹕四方八荒萬邦。俱六字三韻﹐穏帖圓美﹐他尙未易枚舉。蓋勝國詞家﹐髙處自有﹐在此特其剰技耳。本朝周憲王牡丹仙雜劇云﹕意專向前謝天等句﹐亦元人之亞。

拜月亭

何元朗謂﹕拜月亭勝琵琶記。而王弇州力爭﹐以爲不然。此是王識見未到處。琵琶無論襲舊太多﹐與西廂同病﹐且其曲無一句可入弦索者。拜月則字字穏帖﹐舉彈搊膠粘﹐蓋南詞全本可上弦索者惟此耳。至於走雨﹑錯認﹑拜月諸折﹐俱問答往來﹐不用賓白﹐固爲髙手﹔卽旦兒髻雲堆小曲﹐模擬閨秀嬌憨情態﹐活托逼眞。琵琶咽糠﹐描眞亦佳﹐終不及也。向曾與王房仲談此曲﹐渠亦謂乃翁持論未確。且云﹐不特別詞之佳﹐卽如聶古﹑陀滿爭遷都﹐俱是兩人胸臆見解﹐絕無奏疏套子﹐亦非今人所解﹐予深服其言。若西廂才華富贍﹐北詞大本未有能繼之者﹐終是肉勝於骨﹐所以讓拜月亭一頭地。元人以鄭﹑馬﹑闗﹑白爲四大家﹐而不及王實甫﹐有以也。月亭後小半已爲俗工刪攺﹐非復舊本矣。今細閱拜新月以後﹐無一詞可入選者﹐便知此語非謬。月亭之外﹐予最愛繡襦記中鵝毛雪一折。皆乞兒家常口頭話鎔鑄﹐渾成不見斧鑿痕迹﹐可與古詩孔雀東南飛﹐喞喞復喞喞並驅。予謂此必元人筆﹐非鄭虛舟所能辦也。後問沈寧庵吏部﹐云果曽於元雜劇中見之。恨其時不曽問得是出何詞。予所見鄭元和雜劇凡三本俱無此曲。往年癸已﹐吳中諸公子習武﹐爲江南撫臣朱鑑塘所訐﹐謂諸公子且反。其贈客詩云﹕君實有心追季布﹐蓬門無計托朱家﹐實謀反確證。給事中趙完壁因據以上聞。時三相皆吳越人﹐恐上遂信爲眞﹐急疏請行撫按﹐會勘虛實。會朱已去任﹐有代爲解者曰﹕此拜月亭曲中陀滿﹑興福投蔣世隆﹐蔣因有此句贈答﹐非創作者。因取坊間刻本証之﹐果然。諸公子獄始漸解。王房仲亦諸公子中一人也。今細閱新舊刻本﹐俱無此一聯。豈大獄興時憎其連累﹐削去此二句耶﹖抑拜月初無是詩﹐特解紛者詭爲此說﹐以代聊城矢耶﹖豈其然乎﹖

弦索入曲

嘉隆間度曲知音者﹐有松江何元朗﹐畜家僮習唱﹐一時優人俱避舍。然所唱俱北詞﹐尙得金元蒜酪遺風。予幼時猶見老樂工二三人﹐其歌童也﹐俱善弦索﹐今絕響矣。何又教女鬟數人﹐俱善北曲﹐爲南教坊頓仁所賞。頓曾隨武宗皇帝入北京﹐盡傳北方遺音﹐獨步東南。暮年流落﹐無復知其技者﹐正如李龜年江南晚景。其論曲謂﹕南曲簫管謂之唱調﹐不入弦索﹐不可入譜。近日沈吏部所訂南九宮譜盛行﹐而北九宮譜反無人問﹐亦無人知矣。頓老又云﹕弦索九宮﹐或用滚弦﹐或用花和﹑大和﹑釤弦﹐皆有定制。若南九宮無定則可依。且笛管稍長短﹐其聲便可就板﹔弦索若多一彈少一彈﹐卽■﹝竹﹐左半﹞上竹下﹞﹝音欹﹞板矣。此說眞不易之論。今吳下皆以三弦合南曲﹐而又以簫管葉之﹐此唐人所云錦襖上著蓑衣。顧阿瑛小像詩所云﹕儒衣僧帽道人鞋也。

簫管可入北詞﹐而弦索不入南詞﹐蓋南初不仗弦爲節奏也。況北詞中亦有不葉弦索者﹐如陳徳輝﹑王實甫間亦不免焉。今人一例通用﹐遂入笑海。嘗見友人以漢隸自誇﹐予誚之曰﹕此不過於眞字上加一二筆飛撇﹐遂變其名曰隸。此名隸楷﹐非隸漢也。今南方北曲瓦缶亂鳴﹐此名北南﹐非北曲也。只如時所爭尙者﹐望蒲東一套﹐其引子﹐望字北音作旺﹐葉字北音作夜﹐急字北音作紀﹐疊字北音作爹﹐今之學者頗能談之﹐但一啟口便成南腔。正如鸚鵡效人言﹐非不近似﹐而禽吭終不脫盡。柰何彊名曰北。

老樂工云﹕凡學唱從弦索入者﹐遇淸唱則字窒而喉劣。此亦至言。今學南曲者亦然。初按板時卽以簫管爲輔﹐則其正音反爲所遏。久而習成﹐遂如蛩駏相倚﹐不可暫撇。若單喉獨唱﹐非音律長短而不諧﹐則腔調務持而走板﹐蓋由初入門時不能盡其才也。曽見一二大家歌姬軰﹐甫啟朱唇卽有簫管夾其左右﹐好腔妙囀反被拖帶不能施展。此乃以邯鄲細步行荊榛濘泥中﹐欲如古所云﹕髙不揭﹑低不咽。難矣。若吾軰知音者﹐稍待學唱將成﹐卽取其中一二人教以簫管﹐旣諳疾徐之節﹐且助傳換之勞﹐宛轉髙低無不如意矣。今有以吹唱兩師並教者尢舛。

北調傳授

自吳人重南曲﹐皆祖昆山魏良輔﹐而北詞幾廢﹐今惟金陵尙存此調。然北派亦不同﹐有金陵﹐有汴梁﹐有雲中。而吳中以此曲擅場者﹐僅見張野塘一人﹐故壽州產也。亦與金陵小有異同處。頃甲辰年馬四娘以生平不識金閶爲恨﹐因挈其家女郎十五六人來吳中﹐唱北西廂全本。其中有巧孫者﹐故馬氏粗婢﹐貌奇醜而聲遏云﹐於北詞闗捩竅妙處極得眞傳﹐爲一時獨步。他姬曾不得其十一也。四娘還曲中卽病亡﹐諸妓星散。巧孫亦去爲市嫗﹐不理歌譜矣。今南教坊有傳壽者﹐字靈修﹐工北曲。其親生父家傳﹐誓不教一人。壽亦豪爽﹐談笑傾坐。若壽復嫁去﹐北曲眞同廣陵散矣。

笛曲

今按樂者必先學笛曲﹐如五﹑凡﹑工﹑尺﹑上﹑一之屬。世以爲俗工俚習﹐不知其來舊矣。宋樂書云﹕黃鍾用合字﹐大呂﹑太簇用四字﹐夾鍾﹑姑洗用一字﹐夷則﹑南呂用工字﹐無射﹑應鍾用凡字﹐中呂用上字﹐蕤賓用勾字﹐林鍾用尺字﹐黃鍾淸用六字﹐大呂﹑夾中淸用五字。又有陰陽及半陰半陽之分。而遼世大樂各詞之中﹐度曲協律﹐其聲凡十﹕曰五﹑凡﹑工﹑尺﹑上﹑一﹑四﹑六﹑勾﹑合﹐近十二雅律。於律﹑呂各缺其一﹐以爲猶之雅音之不及商也。可見宋遼以來此調已爲之祖。今樂家傳習教字﹐如律詩之有四韻八句﹐時藝之有四股八比﹐普天不能越﹐獨昧其本始耳。

塡詞有他意

塡詞出才人余技﹐本遊戲筆墨間耳﹐然亦有寓意譏訕者。如王渼陂之杜甫遊春﹐則指李西涯及楊石淙﹑賈南塢三相。康對山之中山狼﹐則指李空同。李中麓之寶劍記﹐則指分宜父子。近日王辰玉之哭倒長安街﹐則指建言諸公是也。又聞湯義仍之紫簫﹐亦指當時秉國揆者。才成其半﹐卽爲人所議﹐因攺爲紫釵。而屠長卿之彩毫記﹐則竟以李靑蓮自命﹐第未知果愜物情否耳。

南北散套

元人如喬夢符﹑鄭徳輝軰﹐但以四折雜劇擅名。其餘技則工小令爲多。若散套𨿽諸人皆有之﹐惟馬東籬百歲光陰﹑張小山長天落彩霞爲一時絕唱。元詞多佳﹐俱不及也。元人俱嫻北調而不及南音。今南曲如四時歡﹑窺靑眼﹑人別後諸套最古﹐或以爲元人筆﹐亦未必然。卽沈靑門﹑陳大聲軰南詞宗匠﹐皆本朝成弘間人。又同時如康對山﹑王渼陂二太史﹐俱以北詞擅場﹐並不染指於南。渼陂初學塡詞﹐先延名師﹐閉門學唱三年﹐而後出手。其專精不泛及如此。章丘李中麓太常亦以塡詞名﹐與康王﹑俱石友﹐而不嫻度曲。卽如所作寶劍記生硬不諧﹐且不知南曲之有入聲﹐自以中原音韻葉之。以致吳儂見誚。同時惟臨朐馮海槎差爲當行﹐亦以不作南詞耳。南詞自陳﹑沈諸公外﹐如樓閣重重﹑因他消瘦﹑風兒疎剌剌等套尙是成弘遺音。此外吳中詞人如唐伯虎﹑祝枝山﹐後爲梁伯龍﹑張伯起軰﹐縱有才情俱非本色矣。

今傳誦南曲如東風轉歲華﹐云是元人髙則誠﹐不知乃陳大聲與徐髯仙聯句也。又東野翠煙銷﹐乃元人子母寃家戲文中曲﹐今亦屬之時曲。訛以傳訛至此。且今人但知陳大聲南調之工耳﹐其北一枝花﹑天空碧﹑水澄今套﹐與馬致逺百歲光陰﹐皆詠秋景﹐眞堪伯仲。又題情新水令﹑碧桃花外﹑一聲鐘全套﹐亦綿麗不減元人。本朝塡詞似無勝之者。陳名鐸﹐號秋碧。大聲﹐字也。金陵人﹐官指揮使。今皆不知其爲何代何方人。

近代南詞散套盛行者﹐如張伯起燈兒下﹐乃依幽牕下舊腔﹐贈一孌童﹐卽席取辦宜。其用韻之雜﹐如梁少白貂裘染﹐乃一揚州鹽客眷舊院妓楊小環﹐求其題詠﹐曲成以百金爲壽。今無論其雜用庚﹑淸﹑眞﹑文﹑優﹑尋諸韻﹐卽語意亦俚拙可笑﹐眞不值一文。

時尙小令

元人小令行於燕趙﹐後浸淫日盛。自宣正至成弘後﹐中原人行瑣南枝﹑傍糚臺﹑山坡羊之屬。李空同先生初自慶陽徙居汴梁聞之﹐以爲可繼國風之後。何大復繼至﹐亦酷愛之。今所傳泥揑人﹐及鞋打卦﹑熬■﹝髟上狄下﹞髻三闋﹐爲三牌名之冠﹐故不虛也。自玆以後又有要孩兒﹑駐雲飛﹑醉太平諸曲﹐然不如三曲之盛。嘉隆間乃興鬧五更﹑寄生艸﹑羅江怨﹑哭皇天﹑榦荷葉﹑粉紅蓮﹑桐城歌﹑銀絞絲之屬﹐自兩淮以至江南。漸與詞曲相逺﹐不過寫淫媟情態﹐略具抑揚而已。比年以來又有打棗榦﹑掛枝兒二曲﹐其腔調約略相似﹐則不問南北﹐不問男婦﹐不問老幼良賤﹐人人習之﹐亦人人喜聽之。以至刋布成帙﹐舉世傳誦﹐沁入心腑。其譜不知從何來﹐眞可駭嘆。又山坡羊者﹐李﹑何二公所喜。今南北詞俱有此名﹐但北方惟盛。愛數落﹑山坡羊其曲﹐自宣大遼東三鎭傳來。今京師妓女慣以此充弦索北調﹐其語穢褻鄙淺﹐並桑濮之音﹐亦離去已逺。而羇人遊壻嗜之獨深﹐丙夜開尊﹐爭先招致。而教坊所隸箏■﹝秦﹞等色﹐及九宮十二則皆不知爲何物矣。俗樂中之雅樂尙不諧俚耳﹐如此況眞雅樂乎﹖

雜劇

北雜劇已爲金元大手擅勝場﹐今人不復能措手。曾見汪太函四作﹐爲宋玉髙唐夢﹑唐明皇七夕長生殿﹑範少伯西子五湖﹑陳思王遇洛神﹐都非當行。惟徐文長渭四聲猿盛行﹐然以詞家三尺律之﹐猶河漢也。梁伯龍有紅綫﹑紅綃二雜劇﹐頗稱諧穏。今被俗優合爲一大本﹐南曲遂成惡趣。近年獨辰玉王太史衡所作眞傀儡﹑沒柰何諸劇﹐大得金元本色﹐可稱一時獨步。然北劇但四折﹐用四人各唱一折﹐或一人共唱四折﹐故作者得逞其長歌者﹐亦盡其技。王初作郁輪袍﹐乃多至七折。其眞傀儡諸劇﹐又只以一大折了之﹐似尙隔一塵。頃黃貞甫汝亨以進賢令內召﹐還貽湯義仍新作牡丹亭記﹐眞是一種奇文。未知於王實甫﹑施君美如何﹐恐斷非近日諸賢所辦也。湯詞系南曲﹐因論北詞附及之。

梁伯龍傳奇

同時昆山梁伯龍辰魚﹐亦稱詞家﹐有盛名。所作浣紗記﹐至傳海外﹐然止此不復續筆。其大套小令則有江東白薴之刻﹐尙有傳之者。浣紗初出﹐梁遊靑浦。時屠緯眞隆爲令﹐以上客禮之。卽命優人演其新劇爲壽﹐每遇佳句輙浮大白酬之﹐梁亦豪飲自快。演至出獵﹐有所謂擺開﹑擺開者﹐屠厲聲曰﹕此惡語當受罰。蓋已預儲洿水﹐以酒海灌三大盂。梁气索彊盡之﹐大吐委頓﹐次日不別竟去。屠毎言及必大笑﹐以爲大快事。

張伯起傳奇

伯起少年作紅拂記﹐演習之者徧中國。後以丙戌上太夫人壽﹐作祝髮記﹐則母已八旬﹐而身亦耳順矣。其繼之者﹐則有竊符﹑灌園﹑扊扅﹑虎符﹑兵刻函﹐爲陽春六集﹐盛傳於世﹐可以止矣。暮年值播事奏功大將楚人李應祥者﹐求作傳奇﹐以侈其勲。潤筆稍溢﹐不免過於張大﹐似多此一段蛇足﹐其曲今亦不行。同時沈寧庵璟吏部﹐自號詞隠生﹐亦酷愛塡詞﹐至作三十餘種。其盛行者惟義俠﹑桃符﹑紅蕖之屬。沈工歌譜﹐毎制曲必遵中原音韻﹑太和正音諸書﹐欲與金元名家爭長。張則以意用韻﹐便俗唱而已。予毎問之﹐答云﹕子見髙則誠琵琶記否﹖予用此例柰何訝之。

戲旦

自北劇興﹐名男爲正末﹑女曰旦兒。相傳入於南劇﹐𨿽稍有更易﹐而旦之名不攺﹐竟不曉何義。今觀遼史樂志﹕大樂有七聲﹐謂之七旦。凡一旦管一調﹐如正宮﹑越調﹑大食﹑中呂之屬。此外又有﹕四旦﹑二十八調不用黍律﹐以琵琶葉之。按此卽今九宮譜之始。所謂旦﹐乃司樂之總名﹐以故金元相傳﹐遂命歌妓領之。因以作雜劇流傳至今﹐旦皆以娼女充之﹐無則以優之少者假扮﹐漸逺而失其眞耳。大食﹐今曲譜中訛作大石﹐因有小石調配之﹐非其初矣。

元人云﹕雜劇中用四人﹐曰末泥色﹐主引戲分付﹔曰副淨色﹐發喬﹔曰副末色﹐主打諢﹔又或一人裝孤老。而旦獨無管色。益知旦爲管調﹐如教坊之部頭色長矣。

塡詞名手

本朝塡詞髙手﹐如陳大聲﹑沈靑門之屬﹐俱南北散套﹐不作傳奇。惟周憲王所作雜劇最夥。其刻本名誠齋樂府﹐至今行世。𨿽警拔稍遜古人﹐而調入弦索﹐穏葉流麗猶有金元風範。南曲則四節﹑連環﹑繡■﹝礻需﹞之屬﹐出於成弘間﹐稍爲時所稱。其從則嘉靖間。陸天池名采者﹐吳中陸貞山黃門之弟也。所撰有王仙客明珠記﹑韓壽偸香記﹑陳同甫椒觴記﹑程徳逺分鞋記諸劇﹐今惟明珠記盛行。又鄭山人若庸玉瑛記﹐使事穏帖﹐用韻亦諧。內遊西湖一套﹐尢爲時所膾炙﹐所乏者生動之色耳。近年則梁伯龍﹑張伯起俱吳人﹐所作盛行於世﹐若以中原音韻律之﹐俱門外漢也。近沈寧庵吏部後起﹐獨恪守詞家三尺﹐如庚﹑淸﹑眞﹑文﹑恆﹑歡﹑寒﹑山﹑先﹑天諸韻﹐最易互用者﹐斤斤力持﹐不少假借﹐可稱度曲申韓。然詞之堪入選者殊尠。梅禹金玉合記最爲時所尙﹐然賓白盡用駢語﹐餖飣太繁。其曲半使故事及成語﹐正如設色骷髏﹐粉捏化生﹐欲博人寵愛難矣。湯義仍牡丹亭夢一出﹐家傳戶誦﹐幾令西廂減價。柰不諳曲譜﹐用韻多任意處﹐乃才情自足不朽也。年來俚儒之稍通音律者﹐伶人之稍曉文墨者﹐動輒編成一傳﹐自謂得沈吏部九宮正音之祕。然悠謬粗淺﹐登場聞之﹐穢溢廣座。亦傳奇之一厄也。

沈寧庵自號詞隠生。按北宋萬侯雅言在徽宗朝直大晟府﹐亦自稱詞隠﹐豈偶合耶﹖抑慕而效之也﹖

丘文莊塡詞

丘文莊淹博﹐本朝鮮儷。而行文拖沓﹐不爲後學所式﹐至塡詞尢非當行。今五倫全備是其手筆﹐亦俚淺甚矣。初與王端毅同朝﹐王謂﹕講學大儒不宜畱心詞曲﹐丘大恨之。因南太宰王■﹝亻與﹞爲端毅作王大司馬生傳﹐稱許太過﹐遂云﹕若有豪傑駁之﹐禍且不測。又端毅所刻疏稿﹐凡成化間畱中之疏﹐俱書不報。丘又謂﹕王故彰先帝拒諫之失。禦醫劉文泰得丘語﹐因挾仇特疏﹐而王遂去位。所以報五倫之怨也。五倫記至今行人間﹐眞所謂不幸而傳矣。又聞丘少年作鐘情麗集﹐以寄身之桑濮奇遇爲時所薄﹐故又作五倫以掩之﹐未知果否。但麗集亦學究腐譚﹐無一俊語﹐卽不掩亦可。

白練裙

頃歲丁酉﹐馮開之年伯爲南祭酒﹐東南名士雲集金陵。時屠長卿年伯久廢﹐奉恩詔復冠帶﹐亦作寓公。慕狹邪寇四兒名文華者﹐先以纒頭往﹐至日具袍服﹐頭踏呵殿而至。踞廳事﹐南面呼嫗出拜﹐令寇姬傍侍行酒﹐更作才語相向。次日六院喧傳﹐以爲談柄。有江右孝亷鄭豹先名之文者﹐素以才自命。遂作一傳奇﹐名曰白練裙﹐摹寫屠憨狀曲盡。時吳下王百榖亦在畱都﹐其少時曾眷名妓馬湘蘭名守眞者。馬年已將耳順﹐王則望七矣﹐兩人尙講衿裯之好。鄭亦串入其中﹐備列醜態﹐一時爲紙貴。次年李九我爲南少宰署禮部﹐追肆刻本毀其板﹐然傳播逺近無算矣。予後於都下遇鄭君﹐譽其塡詞之妙。鄭面發赤囑予勿再告人。

曇花記

今上十二年甲申﹐主事兪識軒顯卿論劾禮部主事屠長卿隆﹐得旨兩人俱革職爲民。識軒﹐松江之上海人。爲孝亷時適屠令松之靑浦﹐以事干謁之﹐屠不聽且加侮慢﹐兪心恨甚。至是具疏指屠淫縱﹐且云與西寧侯宋世恩夫人有私﹐並及屠帷簿﹐至云日中爲市﹑交易而退﹐又有翠館侯門﹑靑樓郎署諸媟語。上覽之大怒﹐遂並斥之。屠自邑令內召甫年餘﹐兪第後授官祗數月耳。睢眥之忿﹐兩人俱敗﹐終身不復振。人亦惜屠之才﹐然終不以登啟事也。西寧夫人有才色﹐工音律。屠亦能新聲﹐頗以自炫﹐毎劇場輒闌入羣優中作伎。夫人從簾箔見之﹐或勞以香茗﹐因以外傳至於通家往還亦有之﹐何至如兪疏云云也。近年屠作曇花記﹐忽以木淸泰爲主﹐嘗怪其無謂。一日遇屠於武林﹐命其家僮演此劇﹐揮策四顧﹐如辛幼安之歌﹐千古江山﹐自鳴得意。予於席間問馮開之祭酒云﹕屠年伯此記出何典故﹖馮笑曰﹕子不知耶﹖木字增一﹐蓋成宋字﹔淸字﹐與西爲對﹔泰卽寧之義也。屠晚年自恨往時孟浪﹐致累宋夫人被丑聲﹐侯方向用亦因以坐廢﹐此懴悔文也。時虞徳園吏部在坐﹐亦聞之笑曰﹕故不如予所作曇花序云﹐此乃大雅目連傳﹐免渉閨閣葛藤。語差得之。予應之曰﹕此乃著色西遊記﹐何必詰其眞僞。今馮年伯沒矣﹐其言必有所本﹐恨不細叩之。

