《六十種曲金蓮記》

﹝明﹞陳汝元

金蓮記

﹝明﹞陳汝元著

繡刻演劇十本

第三套

春蕪﹝朱玉﹞琴心﹝相如﹞玉鏡﹝溫嶠﹞懷香﹝韓壽﹞彩毫﹝李白﹞運甓﹝陶侃﹞鸞鎞﹝杜恙﹞玉合﹝韓翊﹞金蓮﹝蘇軾﹞四喜﹝宋郊﹞

繡刻金蓮記定本

●金蓮記目錄

第一出首引

第二出偕計

第三出彈絲

第四出郊遇

第五出射策

第六出捷報

第七出構釁

第八出外謫

第九出閨詠

第十出歸田

第十一出湖賞

第十二出媒合

第十三出小星

第十四出詩案

第十五出就逮

第十六出生離

第十七出廷讞

第十八出聞系

第十九出飯魚

第二十出控代

第二十一出重貶

第二十二出蜀晤

第二十三出賦鶴

第二十四出詬姦

第二十五出量移

第二十六出驚訛

第二十七出焚券

第二十八出賜環

第二十九出釋憤

第三十出同夢

第三十一出慈訓

第三十二出覲聖

第三十三出便省

第三十四出證果

第三十五出接武

第三十六出晝錦

第一出首引

【臨江僊】﹝末上﹞詞曲元人稱獨步。到今戶葉宮商。夷堅艷異總荒唐。何如蘇學士。才節世無雙。

赤壁一遊閒事耳。生平梗槪宜詳。金蓮新譜慢鋪張。未能追雪調。聊取佐霞觴。

【漢宮春】蘇軾奇才。應制科獨對。名壓儒流。特賜金蓮歸第。帝眷綢繆。恩沾椿樹。羨連枝翰苑同遊。柰姦惇計傾外調。朝云契合鸞儔。

驀地獄成詩案。幸子由申救。遠謫黃州。不久量移儋耳。重拜宸旒。怨將徳報。喜雙兒克紹箕裘。戒和尙一朝提醒。合門共證前修。

蘇學士金蓮寵渥。

王美人玉管姻聯。

章丞相讎擠南海。

印禪師果證西天。

第二出偕計

【滿庭芳】﹝生扮東坡儒服上﹞秀毓山川。靈分艸木。幾番熖奪臺星。筆驚風雨。膾句擲金聲。看雄風鼔翅。南圖九萬鵬程。駕徵車長安日近。曉夢遶瑤京。

﹝鷓鴣天﹞薄雲輕雨曉晴初。陌上春泥未濺裾。行樂及時𨿽有酒。出門得伴漫看書。行騎促。暮山孤。空把鴟夷載後車。他日玉堂應鵠立。豈慚獻賦老相如。不佞姓蘇。名軾。字子瞻。眉州眉山人也。學富五車。才髙八斗。睿智聿超鼠獄。玄明克駕雞碑。詩泣鬼神。寶气半騰吳練。文搜丁甲。精芒全爍秦金。龍浮馬負之圖。已曾抉奧。鰲擲鯨吞之句。無不深研。明害气於六庚。曉麗占熊之日。披珍藏於二酉。春橫倚馬之云。筆聳詞峯。豎詩標於劍閣。觚翻文浪。飛翰藻於錦江。閣上華玄。嘗接白衣之載酒。壚頭滌器。未酬彩管之題橋。縱繡虎窗前。當趁靑春努力。而非熊堂上。未便白首灰心。嚴君老泉居士。家慈程氏安人。春風庭畔。每叨詩禮之聞。夜雨燈前。時念門閭之望。捨弟子由。塤箎調葉。喜連翮而登云。室人王氏。琴瑟聲和。更駕才於詠雪。新有弄璋之喜。允符種玉之祥。女弟蘇美。霜管題梅。早巳絲聯家室。妹壻秦觀。月梯捃桂。曾聞食寄京師。玆奉嚴君而同上公交車。須別慈母而載馳孔道。且待娘子出來。與他少罄別悰則个。道猶未了。娘子早到。﹝旦扮王氏上﹞

【一翦梅】畫樓百尺滑流鶯。欲掃眉痕。淚濕眉痕。不堪朝雨浥輕塵。舉目長亭。怕見長亭。

﹝相見介坡﹞蒲帆將駕。𨿽有檣燕畱人。桂棹半橫。會見柳鶯送客。孤幃冷簟。難辭白髮於北堂。另楚寒巫。更撇紅顏於別闥。況嬌兒索乳。詎消夜半之魂。而亂鳥啼春。復起舟中之恨。﹝王﹞愛深百歲。豈忘情於月蝶花蜂。志在四方。難阻路於雲龍風虎。堂前白雪。妾當鞅掌以奉萱花。眼下靑衫。君莫揮啼而染楊柳。﹝坡﹞但願題名玉署。通籍金閨。庶慰丸熊。更消織錦。﹝坡﹞

【太師引】論文章圍棘堪馳騁。願藏身龍樓鳳城。試探他飛花送酒。早慰卻寸艸懸情。你羅衣冷落脂香瞑。休怨我雨闌雲剩。驚春夢題詩錦屛。整歸鞭重問靑靑。

﹝王﹞期爾香浮曲水。誇得意於春風。念奴粉隱瀟湘。守愁懷於夜月。當爲鵬翎努力。莫因蛾影縈心。﹝王﹞

【前腔】瑤臺春冷孤鸞鏡。誰念我靑閨麗人。惟願你班聯豹尾。須早个書寄魚鱗。想天朝羅网收豪儁。獻皇家楚璧隋珍。我便是魂飛夢驚。也甘心怨翠啼春。﹝外扮老泉幅巾氅衣老旦扮程夫人小生扮潁濱帶僕上﹞

【一翦梅】遊絲曳楫欲長徵。鬢自星星。淚自盈盈。天街小雨洗靑萍。苦走風塵。無限離情。

﹝相見介程﹞白雪將侵。正可怡情泉石。靑雲覺遠。何須奔走風波。﹝老﹞李廣難封。豈忘情於鵲印。馮唐𨿽老。尙屬意於龍頭。況因麟紱兩兒。觀光上國。故此鷁舟千里。衝浪長江。吾意決矣。爾何阻焉。﹝坡潁﹞東風回首。詎不傷心。春酒盈甌。願壯行色。

【三學士】碧柳筵前春酒進。扁舟已促行程。堪嗟擊缶千秋壯。莫道揮毫兩鬢星。﹝合﹞祖別臨岐愁耿耿。看歸來衣錦新。﹝老程合﹞

【前腔】老大徒悲泉石隱。他年進退難憑。總然日月雙蓬鬢。不負乾坤一艸亭。﹝合前王﹞

【前腔】細雨孤燈愁隻影。不堪聞腸斷猿聲。離懷總付春流咽。別恨羞看疊嶂靑。

﹝合前僕﹞劍匣琴囊。已經整理。筆牀茶竈。亦復相攜。請相公官人登舟。﹝老﹞就此相別。

【香柳娘】念飄蓬遠行。念飄蓬遠行。悲啼自省。翠幃冷寂桑楡景。﹝程﹞我離愁頓增。我離愁頓增。你皓首逐浮萍。我殘顏怯看鏡。﹝合﹞唱殷勤渭城。唱殷勤渭城。陽關雨輕。河梁云另。﹝坡潁﹞

【前腔】別慈幃淚零。別慈幃淚零。春暉陡恨。怕萱枝無耐風霜緊。﹝程﹞嘆雙兒遠徵。嘆雙兒遠徵。堂上怨雞聲。天邊怯鴻影。﹝合前坡﹞

【前腔】怕孤鸞夢驚。怕孤鸞夢驚。瓊樓妝靚。含啼人遠天涯近。﹝王﹞送徵人短亭。送徵人短亭。千里滯羅裀。三更恨珊枕。﹝合前各拜介程王先下老坡潁﹞

【前腔】嘆馳驅玉京。嘆馳驅玉京。愁塡花徑。孤帆著雨春波迥。望迢迢遠程。望迢迢遠程。此去對彤廷。雙雙晝歸錦。﹝合前﹞

﹝老﹞亭亭孤月照行舟。

﹝坡﹞人自傷心水自流。

﹝潁﹞日暮鄕關何處是。

﹝僕﹞煙波江上使人愁。

第三出彈絲

【薄幸】﹝小旦扮朝云正旦扮夢巫同上云﹞細雨妝凝。輕煙夢杳。正春寒江樹。愁濃湖艸。聽流鶯百囀。縈人煩惱。試看腰肢一撚。更爲春來漸小。

﹝渡江云﹞﹝云﹞晴嵐低楚岫。暖回雁翼。陣勢起平沙。驟驚春在眼。借問何時玉枕印桃花。﹝巫﹞塗香暈色。增粉黛競作姸華。千萬絲陌頭楊柳。漸漸可藏鴉。﹝云﹞妾身姓王。名朝云。字子霞。錢唐人也。蕙質多奇。蘭媌堪畫。金箋玉管。偏超織錦之才。寶气瓊香。不羨投珠之號。正是腰才勝露。未曾南戶窺郞。年已破瓜。豈向西園待客。當此春深。悶人殊甚。夢巫。你說琴操姐姐今日來看我。須索候他。﹝巫﹞曉得。﹝貼旦扮琴操上﹞

【掛眞兒】翠館香深鶯乍老。依然夢入蘭苕。髻束芙蓉。眉描楊柳。堪恨靑樓腔調。

﹝琴﹞妾身妓女琴操是也。少逢漂泊。偶爾失足於風塵。長厭繁華。每欲投身於空寂。與朝云妹子同枝連气。原爲中表之親。搦管拈鍼。更結相知之雅。昨曾邀我。今特訪他。呀。夢巫已在門首了。﹝巫﹞等候多時。就此請進。﹝相見坐定介云﹞姐姐。殘雪欺梅。斷雲嚼柳。如斯景物。可是賞人。﹝琴﹞

【好姐姐】當筵調笙弄簫。羞殺我韓娥蘇小。但閒房坐臥。羅衣擁柳條。驚春早。應承勉彊非心好。無耐飛花點翠翹。

﹝琴﹞賢妹。花呼蜂對。香殢蝶羣。舉目生嗔。傷心無耐。﹝云﹞

【前腔】樓頭紅妖翠嬌。芳心逗闌干低靠。鸞臺塵積。蛾眉只自描。愁誰掃。殘花萬縷縈靑艸。夢入箜篌伴寂寥。

﹝琴﹞瑤琴在禦。應知指法過人。﹝云﹞桐譜未窺。深愧師傳無自。望姐姐見教一二。﹝琴﹞恐污尊聽。不敢胡彈。﹝云﹞何必太謙。願聞郢調。﹝琴作彈琴介﹞

【二犯江兒水】徽音淸俏。聽縹緲徽音淸俏。似求凰聲韻好。這梅窗夜話。蘭操春調。和朱弦風外裊。流水寫輕綃。髙山逼絳霄。音入藍橋。響振瓊瑤。卻是羨焦桐一曲巧。芳心頓消。問卿家芳心頓消。幽懷偏遶。嘆文君幽懷偏遶。最堪悲是羅衫萬點淚澆。

﹝云﹞聲落梁塵。詞超柳絮。願賡一曲。博笑大方。

【前腔】﹝云﹞瓊樓妝曉。正百尺瓊樓妝曉。看靑靑湖外艸。怕蜂窺帳底。燕掠花梢。倩龍池和鳳沼。寡鵠望秦簫。孤鸞怯楚腰。黛綠慵挑。金粉羞調。卸朱徽銀甲小。巫山夢遙。怕難尋巫山夢遙。湘江春杳。有誰憐湘江春杳。枉敎人背秋千珠淚暗拋。

﹝琴﹞調出廣寒。聲同鈞樂。誠爲絕響。慚步後塵。﹝云﹞近日曾見些才子麼。﹝琴﹞妾閱人多矣。皆是井底蝦蟇。未有中原麟鳳。

【懶畫眉】那曾見鎔今鑄古五車饒。冰蠒花生玉粟嬌。𨿽然是章臺深處醉紅綃。紫芝未有人年少。羞泛春深數葉桃。

﹝云﹞眞是才子難逢。佳人空老。

【前腔】那些个陽春白雪調偏髙。賦寫甄神醉裏邀。風流難遇五陵豪。憐奴禁放漁郞棹。愁殺濃煙鎖碧桃。

﹝琴﹞妹子莫怨。佳人薄命。自有君子好逑。﹝云做羞介琴﹞暫且吿歸。又來相訪。飛煙閒遶望春臺。﹝云﹞十二山晴花盡開。﹝琴﹞無限春愁莫相問。﹝云﹞明朝有意抱琴來。﹝琴下云﹞琴操姐久居樂籍。尙少奇逢。妾身困守衡茅。怎諧佳偶。

【前腔】他胭脂一抹冷金翹。雙釧寒生眉影雕。難逢京兆筆尖描。憐我花關晝鎖無靑鳥。目斷西湖夾岸桃。

﹝長嘆下介巫弔場云﹞我姐姐未舒荳蔻。遽望桃夭。好笑好笑。

【前腔】他淒涼挨過可憐宵。浪想銀河駕鵲橋。只恐怕參商難效女牛交。我姐姐桃李之姿。尙未締鸞交鳳友。我夢巫柳蒲之質。何日成燕侶鶯儔。春愁害得腰圍小。怕見蜂須掠絳桃。

第四出郊遇

﹝醜扮佛印上佛﹞自家叫做佛印。生來有些靈性。只爲了悟一心。因此削光兩鬢。漫言祗樹有緣。落得浮萍無定。不逞花柳風騷。不圖利名僥幸。但曉理會玄詮。也曾透明佛證。三昧上眞炁已全。百煉中凡心俱淨。縱然遊戲塵寰。不落鮏羴陷穽。筆管中有謔浪的文章。舌頭上有詼諧的髙興。縉紳行裏。也去伴食銜杯。羅綺筵中。偏要猜拳行令。堪笑世人懵懂。不識菩提路徑。我佛印怎麼說這兩句話。我前世與蘇子瞻並生秦谷。同臥招提。我有明悟之名。彼有五戒之號。曾拾赤𦇤於雪地。遂畱翠黛於禪關。名曰紅蓮。麗超金粉。恨五戒之偶見。恰六塵之未消。自慚敗壞前修。因此托身後世。淸一胎投琴操。紅蓮捨奪朝云。當完再世之姻緣。爰示三生之契合。共消宿障。復隸玄臺。第慮彼永刧難撈。且望他悟機重辟。遂走轉輪之路。仍爲祝發之徒。八拜相交。三年間隔。只是回頭欠早。罔知往世現世之因。舉眼成迷。未證前身後身之果。前秦少遊來京。說他兄弟俱叨鄕薦。今會場已畢。想來看我。這也不在話下。昨日黃魯直章子厚約我同遊郊外。怎的還不見來也呵。﹝外扮黃魯直忠靖冠服淨扮章子厚便服攜家樂上﹞

【阮郞歸】南園春半踏靑時。風和聞馬嘶。桃花如臉柳如眉。日長蝴蝶飛。

﹝相見介章﹞旣整尊罍。兼攜笙管。伏蒙光降。與有榮施。﹝黃笑介﹞禪師前敢道光字耶。﹝佛﹞這也何妨。﹝章﹞禪師旣然不罪。我要个上頭光。﹝黃﹞削髮除煩惱。卻不是上頭光。﹝章﹞我要个下頭光。﹝黃﹞江邊赤腳僧。卻不是下頭光。﹝章﹞我要个中間光。﹝黃﹞裸體坐松風。卻不是中間光。﹝章﹞我要个光打光。﹝黃﹞諢不過三。﹝合﹞

【窣地錦襠】東風吹水百花低。一片輕煙翠嶂迷。攜僧載酒出郊西。肯向靑山話息機。

﹝下末扮秦少遊便服上﹞金穀銅駝非故國。靑春作伴好還鄕。巡檐共索梅花笑。暫醉佳人錦瑟傍。不佞秦觀。字少遊。才富珠璣。倒神女之三峽。文成云錦。奪天孫之七襄。曾約內兄弟蘇子瞻子由出郊尋春。兀的尙未來也。﹝坡潁上﹞

【阮郞歸】花露重。艸煙迷。前村酒斾飛。山光半染薄羅衣。攀蘿訪釣磯。

﹝相見介秦﹞鞍馬旣當孔道。琴尊復伴奚囊。願拉翠袍。同遊芳艸。﹝合﹞

【窣地錦襠】銅駝艸色夾花飛。十里春陰送鳥啼。畫橋流水抹霜蹄。每日江頭盡醉歸。

﹝坡﹞此處靑山似削。碧水欲飛。石髓滲苔。自翦天然之褥。岸楊擲鳥。如聞信口之簧。就此開筵。莫辜麗景。﹝各坐介黃章上唱攜僧載酒出郊西肯向靑山話息機復云﹞你看紫嵐扮景。靑嶂撩人。柰王孫公子與學士大夫。浪傾綠蟻千杯酒。先占白鷗三尺沙。﹝佛﹞佳興須同。勝遊無禁。推門看竹。何妨王子乘輿。索酒指甁。便仿灌夫罵坐。大家撞去則个。﹝相見介坡﹞呀。原來是佛印魯直子厚也。﹝黃章佛﹞原來是子瞻子由少遊也。﹝坡﹞數載風塵。竟暌膠漆。一朝尊俎。偶會金蘭。願浮白以敍交情。且來靑而譚別意。﹝黃章佛﹞覽勝逢朋。頓增佳貺。遊春話舊。更暢幽懷。還須塵尾同揮。是用兕觥共進。﹝進酒介坡潁秦﹞

【集賢賓】春山千點藍似水。遙看翠影參差。雨蘸湘桃紅散綺。嘆宿昔離情別意。今日尋春相會。消一片愁城恨壘。﹝合﹞芳徑裏。人在花磚蘚地。﹝黃章﹞

【前腔】花嬌柳嚲春萬里。還宜酒漾螺巵。羨君家雨粟霜毫詞賦美。還擬卻柏梁沈醉。眞个是文園風致。應指日天池聯翅。﹝合前佛印﹞

【前腔】蜂黃蝶粉春色麗。這相逢暗裏心知。縱白鳳琱章多美技。論世態浮雲可比。看這些蠅名蝸利。心腸熱憑誰淘洗。

﹝合前佛﹞豪懷不淺。莫負山靈。悶飲何當。須頒酒政。﹝黃﹞行什麼令。﹝佛﹞要行个忙令。說得好者。必登上第。就是魯直說起。﹝黃﹞占了。舉子進科場。全無字半行。燭已相將盡。問君忙不忙。﹝坡﹞我有十筐蠶。全無一葉桑。春已相將半。問君忙不忙。﹝潁﹞我有百畝田。全無一寸秧。夏已相將半。問君忙不忙。﹝秦﹞自造數間房。全無瓦一張。大雨相將至。問君忙不忙。﹝章﹞駕綎入長江。中流櫓楫亡。大風相將至。問君忙不忙。﹝佛﹞和尙養婆娘。相攜正上牀。夫主門外叫。問君忙不忙。﹝坡﹞禪師之令。𨿽爲巧弄風流。實是自呈供狀。﹝佛﹞諸公之令。意辭俱美。優劣難分。﹝黃﹞今年旣是歐陽修主考。此人玉鏡髙懸。冰壺朗照。二子定爲首薦。諸君亦合同登。﹝坡潁﹞才慚東箭。敢占龍頭。﹝章秦﹞價愧南金。願隨驥尾。﹝黃章坡潁秦合﹞

【貓兒墜】春江曲米。光澑黑貂衣。細雨花村漾酒旗。破除萬事是心知。﹝合﹞芳菲。看日落髙舂。瘦馬扶歸。﹝佛﹞

【前腔】鵬摶鳳彩。堪向玉池飛。聞得宮娥已制衣。知誰能折最髙枝。

﹝合前佛背對坡介﹞長公繡口錦心。不日連枝奮北。老衲萍蹤浪迹。來朝一葦度西。願借酒杯。預賀看花之喜。暗憐衣帶。不勝折柳之懷。﹝坡﹞才得相逢。又將辭去。當此春風。佳會頓爲朝雨。離筵彊進。一觥代歌三疊。﹝黃坡潁章秦﹞

【簇禦林】銅龍啟。玉署披。正含香敷奏時。晴雲半落龍蛇字。瓊林準擬紅裙醉。﹝合﹞笑淒其。僧伽明日。又說走天涯。﹝佛﹞

【前腔】承明裏。太液湄。贈宮袍醉禦匜。我自做孤云野鶴無拘系。寒瓢破衲堪遺世。

﹝合前眾急上報介﹞蘇大相公中了第二名。二相公秦相公章相公俱中了。﹝坡等急下佛弔場介﹞我看子瞻才能進步。便覺揚眉。正是世險未嘗。宦情太熱。恁成鐵网之投。難用金鍼之撥。我且寄蹤三竺。還期執手兩湖。正是

空門無處復無關。

世上浮名好自閒。

借問路傍名利客。

春來江上幾人還。

第五出射策

﹝小外扮黃門上﹞絳幘籌傳露正垂。岧峣宮闕壯朝儀。香飄玉鼎晴煙細。日照金莖麗影移。合殿云濃畱嫩艸。千官花覆駐遊絲。鳳樓出入誰焚牘。會見英雄集柏池。自家黃門官便是。班糾豹尾。職奉螭頭。代喉舌於官家。備腹心於禁地。今日聖上臨軒策士。只得在此祗候。怎見得早朝气象。只見花迎劍佩。柳拂旌旗。萬國衣冠。盡染禦鑪細縷。六宮笙鼓。俱傳天樂新聲。日光照在扶桑。露水沾乎禁柳。正是遶殿流鶯凡幾樹。當蹊亂蝶許多叢。道猶未了。舉子早到。﹝坡潁秦章上﹞

【出隊子】沙堤春曉。沙堤春曉。五色晴雲寶熖嬌。香煙千縷惹宮袍。喜向銅螭弄彩毫。遙見天庭。一片僊韶。

﹝黃門﹞諸生有何策略。就此披宣。﹝坡﹞

【畫眉序】謹對明廷詔。環視中原尙紛擾。柰宸衷求治。雄心太早。恨張羅玉石無分。嗟懸鐸燻蕕相絞。﹝合﹞望君王奮志成隆化。莫使豺狼當道。﹝潁﹞

【前腔】艸野抒忠告。榷酒徵茶太紛擾。豈標枝野鹿。家熙戶皡。奮乾綱旰食宵衣。持國柄敬天慰廟。﹝合前秦﹞

【前腔】玉陛舒奇抱。看瑣尾啼饑眾紛擾。惟攺柱張弦。掄才訪道。太阿持禍絕怡堂。朝常肅災消煬竈。﹝合前章﹞

【前腔】披褐陳王道。須委任元僚絕紛擾。惟丹宸靜攝。洪恩駘浩。弄風南霖雨時調。居辰北眾星環照。

﹝合前黃門﹞諸生試卷。盡經禦覽。蘇軾可第一人。蘇轍可第二人。餘各賜出身有差。﹝眾謝恩介黃門﹞聖旨說。軾轍兄弟系何人之子。可再奏來。﹝坡﹞臣父蘇洵。見在京師。﹝黃門﹞聖旨說。蘇軾策略箴今。文章逼古。蘇轍謀猷出世。議論驚人。俱爲宰相之才。當典史官之任。著兄弟同直史館。撤殿前金蓮禦燭。送軾歸第。其父蘇洵。禔躬有道。訓子多方。可授祕省校書郞。嗚呼。有是父。有是子。咸知家學之淵源。難爲弟。難爲兄。足壯朝端之砥柱。時欽朕命。益靖汝心。謝恩。﹝謝恩介章﹞旣忝同登。吾輩願分鄰照。﹝坡﹞獨蒙特寵。他人敢借餘光。﹝章怒介﹞笑譚之頃。便起荊榛。﹝秦﹞言語之間。何須芥蔕。﹝秦扯章下介眾扮內官宮女持禦燭官服上﹞

【滴澑子】今日裏。今日裏。承明進表。金蓮燭。金蓮燭。祥光普照。喜得紅雲飛繞。依稀似對靑藜耀。雙璧連城。共醉鸞堤鳳沼。

﹝坡﹞已到門首了。快請太爺出來。﹝老上﹞漫驚白髮埋魚冊。喜見靑年插鳳翹。﹝相見介老﹞旣登黃榜。復賜金蓮。沐此恩榮。須知報效。﹝坡﹞爹爹蒙聖旨特拜祕省校書郞。請受冠帶。﹝老謝恩介坡﹞列位有勞了。﹝眾下介秦上﹞謾驚禦酒傷唇醉。喜得宮袍著眼新。﹝老﹞賢壻喜也。須進酒者。﹝坡進酒介﹞

【芙蓉紅】金花矗紫霄。玉蕊開淸照。喜塤奏箎鳴。冰淸玉皎。千秋霧影飛文豹。三殿花香落錦袍。﹝合﹞春風好。紅殷翠嬌。鳳杯傳。鼉鼓鬧。﹝潁進酒介﹞

【前腔】香分宮女絳。花壓中書帽。看綺羅開處。燈光圍遶。曲江已備看花棹。雁塔新披拾翠袍。﹝合前秦進酒介﹞

【前腔】燈煤紫霧消。鞭鐙紅泥淖。一派恩光。滿門榮耀。瓊宮鳳嘴含丹詔。玉殿龍頭屬紫袍。﹝合前老﹞

【前腔】誰知倚馬髙。得遂非熊兆。看晚歲蒲輪。伏波不老。千莖白雪侵紗帽。一朶紅雲罩布袍。﹝合前眾﹞

【意不盡】錦衣舞處更籌曉。更舞斑衣歡笑好。靖忠猷佐聖朝。

﹝老﹞二子之名旣就。一生之願已酬。當投簪海岸。駕橇山林。以樂天眞。無淄世味。蘇傑可先去報知太夫人。接大夫人大官人同到京師。我不久就回了。

﹝老﹞和鳴雙鳳喜來儀。

﹝坡﹞三殿花香入紫微。

﹝潁﹞聞道甘泉能獻賦。

﹝秦﹞光添銀燭晃朝衣。

第六出捷報

【花心動】﹝小末扮蘇邁同程王上程﹞春雨莎堤。無限閒愁牽掛。捉斷刀頭。寒妬斑衣。千里幽懷誰話。﹝王﹞杏園料已題詩罷。望長安使人悲詫。﹝邁﹞更愁聞百花深處。鶯聲低亞。

﹝卜算子﹞﹝程﹞有意送春歸。無計畱春住。目斷天涯雁影稀。淚雨流如注。﹝王﹞顒望碧天遙。不見春歸路。﹝邁﹞風急桃花也自愁。點點飛紅雨。﹝各相見介程﹞媳婦。自你公公與二子出門。杳無消息。不知功名若何。﹝王﹞公公望壓人羣。丈夫與叔叔文空海宇。決然髙掇。不必過憂。﹝邁﹞父祖久畱上國。空嗟煮雁烹魚。孫兒越在幼齡。何處尋消問息。且須排遣。請勿憂煩。﹝程﹞

【駐馬聽】目斷驕騧。紫燕春風又落花。只見香消金鼎。琴冷瓊弦。蝶隱窗紗。牀頭孤枕向人斜。眼前彩袖憑誰掛。何處浮槎。登樓遙望愁難畫。﹝王﹞

【前腔】懊恨芳華。粉淡衣襟夢一涯。看瓊林碧月。楚岫輕煙。洛浦浮霞。脂香玉黛約裙衩。障泥油壁停梳掠。﹝邁﹞試問蜂衙。何時晝錦春如畫。﹝僕上﹞

【不是路】恩滿金華。紫馬春殘踏落花。餘寒惹。舊時庭院柳重遮。報與太奶奶知道。太老爺官授祕省校書郞。不久就回。大爺二爺同授翰林學士。特撤金蓮寶燭。送歸私第。姑爺也中了。燭光斜。桃花春水筵初罷。寵及東牀更可誇。特差小人來接大夫人幷大官人進京。舟如畫。蛾眉休戀荼■﹝艸縻﹞架。快遊都下。快遊都下。

﹝程﹞你公公暮年沾寵。二子壯歲題名。實徼福於祖宗。喜增光於門祚。孩兒在京懸望。媳婦就此前行。﹝王﹞膝下紅顏。須代冬溫夏淸。眼前白髮。況兼影只形孤。怎捨庭幃。願供菽水。﹝程﹞你公公還家有日。莫愁萱室之長孤。孩兒旅邸無人。須戒蘭橈而遄往。﹝邁﹞媽媽遠徵。孩兒固當陪侍。婆婆獨守。孫子豈忍拋離。﹝程﹞不須啼哭。就此起程。

【橊花泣】輕塵浥雨。半曲濕春紗。驚古道。怯殘霞。你車輪芳艸度三巴。我白頭人怎聽啼些。悲淒晚鴉。怕東風淚滴秋千下。最愁人一撚嬌姿。更難拋三尺啼哇。﹝王﹞

【前腔】垂楊別路。回首暗嗟訝。春艸暮。夕陽斜。不堪分手咽胡笳。怎撇得堂北萱花。迢迢路賒。堪悲白髮嫦娥寡。﹝邁﹞殢紅顏淒楚風塵。挽靑絲齠齔年華。

﹝僕上﹞無端司馬登綸閣。催促西施上釣船。稟上夫人公子。船隻俱已齊整。請登程則个。﹝王﹞就此拜別。﹝程﹞

【急板令】我冷朝昏門闌倚斜。你走風波山川望賒。嘆鬢老霜華。嘆鬢老霜華。只愁破鏡飛天。愁淚凝霞。懷寄垂楊。夢錯梨花。﹝王﹞從此去何日還家。看千里暮雲遮。﹝王﹞

【前腔】怯離愁靑襟似麻。問歸期西風及瓜。﹝邁﹞總然是出入金華。總然是出入金華。怕你露冷蓮房。夢斷蘭芽。古渡漁燈。愁殺飛鴉。﹝合前各拜介程﹞

【一撮棹】愁腸裂。寄語到天涯。孫兒。你遇著公公呵。桑柘影斜。日辦歸槎。你去對爹爹叔叔說。看靑鬢鷺序上顯才華。﹝王﹞花愁幷柳慘。怨無涯。長亭畔淚灑沾羅帕。﹝邁﹞魂斷也一帶晚山遮。魂斷也一帶晚山遮。﹝程先下王邁後下﹞

﹝王﹞柳色參差掩畫樓。

﹝邁﹞楚雲湘水憶同遊。

﹝王﹞羅敷獨向東方去。

﹝邁﹞無柰金閨萬里愁。

第七出構釁

【臨江仙】﹝外扮程伊川深衣角巾眾扮僕上程﹞太極圖中生意好。鳶魚機趣滔滔。淵源夙仰泰山髙。圖書誰作主。天地屬吾曹。

窗前艸色悟惺惺。完卻先天一點靈。碧綠滿山皆意趣。春風沂水伴西銘。下官程頤。別號伊川。人許性天上士。自慚理學名儒。接洙泗之淵源。擬荷千秋之擔。紹昌黎之道脈。豈興八代之衰。昨奉綸音。今司祕閣。旣食朝廷之祿。敢忘廊廟之憂。每勸聖上誠意正心。求賢下士。聖上爲之攺容。今日說王介甫章子厚蘇子瞻來。共議國是。須索候他。﹝僕﹞稟老爺。欄前有桃之夭夭。灼灼其花。請去玩賞一番。﹝程﹞快移椅子過來。﹝僕置椅偏斜介程做不坐介僕﹞老爺爲何不坐。﹝程﹞你不曉得。席不正不坐哩。﹝僕做摘花介程作怒介﹞你好不知道理。﹝僕﹞老爺爲何發怒。﹝程﹞你不曉得方長不折哩。﹝眾扮王僕持帖上﹞王老爺章老爺奉拜。﹝僕通報介﹞王老爺章老爺到了。﹝程﹞快拿冠服過來。﹝易服介眾擁王章上﹞

【謁金門】千騎導。畫戟黃旗喧擾。朝罷香猶衣袖裊。且尋濂洛老。

﹝王﹞下官王安石是也。﹝章做歪帽介﹞下官章惇是也。﹝相見介程做走下介章﹞老先生怎麼進去了。﹝程﹞其冠不正。望望然去之。﹝章﹞這等老先生就替學生整一整。﹝程﹞學生怎麼該替老先生整冠。﹝章﹞笑倩傍人爲整冠。﹝程﹞出於何典。﹝章﹞出在杜少陵集中。﹝王﹞他們道學先生不曉得唐詩的。且坐下講話。﹝程﹞蘇翰林老先生怎麼尙未到。﹝王﹞這个新進之士。多有傲骨。似不可大用的。﹝章﹞便是這樣說。他前日金蓮送歸。好不奚落下官。﹝坡上﹞

【前腔】曳佩龍池鳳沼。回首云低萱艸。遊子天涯歸路杳。離愁何處掃。

﹝通報相見坐定介王﹞下官有一樁事。請問列位老先生。﹝眾﹞願聞。﹝王﹞今日明堂大饗。不知還好去弔司馬相公否。﹝章﹞似可去的。﹝程﹞章老先生。你背聖訓了。怎麼說一个似可去。昔者吾先師大成至聖孔夫子於是日哭則不歌。業已作樂。怎麼還好去弔。﹝坡﹞但聞哭則不歌。未聞歌則不哭。﹝程作怒介﹞偏你後生會說。﹝王﹞這也不要介意。還有一事。﹝眾﹞願聞。﹝王﹞我行的靑苗法。令民自度麥粟之贏。先貸以錢。俟榖熟還官。號曰靑苗錢。此法何如。﹝程急拜云﹞此眞天地父母之心。學生當爲老先生作一歌紀之。﹝謌介﹞百姓嗷嗷苦橫徵。廟堂誰復問蒼生。相公新法如霖雨。從此寰區見太平。﹝坡笑介﹞此公太腐了。﹝王﹞蘇先生。你道此法何如。﹝坡﹞據愚見。竊謂不可。﹝王怒介﹞你怎見得不可。﹝坡﹞出納之際。吏緣爲姦。且方其饒余。𨿽良民不免妄用。及其輸納。𨿽富民不免踰期。恐州縣從此多事矣。﹝程哭介﹞王老先生一片好心。被蘇老先生埋沒了。可傷可傷。﹝坡﹞方才說歌則不哭。如今歌後又哭。何其自相矛盾耶。﹝王﹞子瞻出言太是逼人。﹝程王章﹞

【柰子花】負空名舌底辭僥。弄虛脾腰頭骨傲。書生見識終窺豹。藐公卿那些忠吿。堪誚。說不得披肝廊廟。

﹝坡﹞列位老先生說得差了。

【前腔】擅紛更訟已盈朝。佐謨猷捨難築道。片言誤國堪悲悼。害蒼生那些忠孝。﹝背﹞堪誚。衠一味雷同樞要。

﹝王﹞難道此法終不可行。﹝坡﹞只怕也行不得。﹝章﹞他偏要行。你卻怎麼。﹝坡﹞酒逢知己千鍾少。話不投機半句多。﹝下淨﹞王老先生。我看此人出言無狀。何不置之外任。﹝外﹞果然不可畱他在朝。﹝王﹞這个何難之有。我就題本貶他杭州去便了。﹝章﹞要貶子瞻。須把他兄弟子由一同謫外。庶免後患。﹝王﹞這个說得有理。﹝王章﹞

【解三酲】念吾儕勢熖傾朝。那个不脂韋媚竈。偏這生波濤翻覆招人笑。分明履尾招須料。敎他明朝整頓西湖棹。何日重登禦水橋。﹝合﹞還堪惱。做不得怒蛙當轍。說什麼白鶴鳴臯。﹝程﹞

【前腔】他自負半世英豪。那見得一腔奇抱。爛斑三寸人前掉。電光閃爍皆傾倒。管敎他早離鶴禁鸞坡上。永絕雲龍風虎交。

﹝合前王章先下程弔場﹞方才被蘇軾這廝搶白了一場。好生煩惱。不免在此納悶片時。﹝坐介中淨扮賈儒上﹞小子喚做賈儒。一生名實不孚。拜在伊川門下。妝成道學規模。飛語傷人。舌銛似劍。匿名嫁禍。筆毒如荼。使客气借口立名抗節。受人錢甘心納垢藏污。哭哭啼啼。假慈悲善瞞老鼠。耽耽逐逐。借聲勢巧勝妖狐。人人罵我做衣冠禽獸。个个識我是文物穿窬。孔子見了慌忙答禮。道我不是他的髙徒。此間已是程先生門首。不免進去則个。﹝相見介賈﹞先生拜揖。﹝程﹞賈子何來。﹝賈﹞好笑好笑。有事特來相報。另才姦了馬扁的家婆。皿次割了貝戎的田稻。恐被不講學的笑譚。只得隱忍不吿。先生須索鳴鼓而攻。免使得罪聖門名教。﹝程﹞陽世𨿽逃顯戮。陰司自有假獄。莫令蘇軾聞知。又添一番恥辱。﹝作頓足介﹞罷罷罷。閉門不管窗前月。一任梅花自主張。﹝下賈﹞我先生收了這般徒弟。可也無法處治了。正是道學偸了道學婆。道學割了道學禾。道學說與道學道。道學其如道學何。

第八出外謫

【一江風】﹝坡上﹞度流年。幔捲春風轉。回首時光變。望鄕園千里鶯花。半入蒼痕遠。愁來掩鏡看。愁來掩鏡看。翻書淚未幹。嘆梁間又乳新來燕。

下官官居禁籞。職掌絲綸。頗期整頓乾坤。誓欲洗淸世界。柰姦臣久據。未拔眼前之丁。新法盛行。已剜心頭之肉。昨與王介甫輩會議。片言不合。拂袖而歸。吾想金馬玉堂。𨿽然淸貴。竹籬茆捨。亦自逍遙。何須屈膝低頭。效彼逢迎妾婦。只合揚眉吐气。做个慷慨丈夫。這也不在話下。前者家君棄職歸山。未知在途夷險若何。又聞室人挈兒就道。未知到京早晚若何。聊翻殘捲。少遣悶懷。﹝王邁僕同上﹞

【前腔】路悠然。轉覺長安遠。暮雨迷庭院。落花前掩袖顰眉。無耐紅潮濺。春流咽玉川。春流咽玉川。宮云濕碧泉。繁花偏向瑤京艷。

﹝僕﹞此間就是府中了﹝通報進見介坡﹞經年遠別。千里相逢。常思故國萱堂。難消歲月。料應客途荊室。備歷風霜。﹝王﹞

【六犯宮詞】髙堂景暮。長安天遠。曾問白頭庭院。萱花凝翠。偏忻善飯堂前。馬足淹春雨。蛾眉破曉煙。相公。我在家中呵。閒靑粉。冷翠鈿。梨花門掩度芳年。春風帳裏眉誰畫。永漏燈前影自憐。﹝坡﹞且喜邁兒稍長。曾入小學否。﹝王﹞兒郞頭角。曾親蠧編。晴雲遙望蓬萊殿。舞翩翩。羅衫半幅。含笑向金磚。

題名龍榜。通籍鸞堤。頓令幃簿生光輝。眞是家門有餘慶。

【前腔】﹝坡﹞名題玉署。恩傳寶殿。漸覺宦情慵懶。淒涼無緖。寒窗自著瓊篇。邁兒。你叔叔入朝未回。可去門首一候。﹝邁﹞曉得。﹝下介坡﹞細雨牀頭濕。孤云鏡裏閒。我在京中呵。懷金黛。想玉鬟。舊時風味尙依然。云籠寶髻憑誰掠。月覷紗窗只自眠。佳人攜手。風情轉添。相逢重問巫山淡。向燈前。低言挽袖。欲試舊花磚。

﹝邁急上﹞叔叔回了。﹝潁上﹞萬縷香煙浮碧鼎。半行珠玉染靑毫。紫薇閣下春風暖。共羨池頭有鳳毛。﹝相見介王﹞叔叔別來無恙。婆婆向自加餐。同气同登。可喜可賀。﹝潁﹞慈親夏淸冬溫。多承周庇。賢嫂風餐水宿。幸得康寧。殊慰鄙懷。敢忘大徳。

【東甌令】憐孤樹。怯晚萱。萬里相思各一天。白頭猶喜人彊健。骨肉重相見。寒燈偏覺笑聲喧。杯酒醉風前。﹝坡﹞

【前腔】離千里。戀一官。杳杳家鄕玉壘邊。扁舟欲遂魚蝦願。猶被鵷行絆。不知何日整歸鞭。一笑出風煙。

﹝秦急上﹞君恩如艸露。世事等萍漚。﹝相見介﹞子瞻。子由。你還不知道。聖上有旨。子瞻出守杭州。子由理刑河內。著金吾催促。卽刻出城。不許遲滯。﹝坡潁﹞這个俱出王安石章惇之意。就此起程去罷。夫人邁兒。過來見了姑夫。﹝相見秦對坡﹞二昆外調。頓興麟鳳之嗟。小弟孤淹。願唱驪駒之曲。

【劉潑帽】臨行休更成淒斷。且寬懷各整雕鞍。飛花半逐斜陽片。賜金環。重上明光殿。﹝眾﹞

【前腔】相逢不久還分散。看鴻翎兩處盤桓。桃花怕滴珠如霰。翠衣斑。潦倒新亭怨。

﹝秦﹞客心何事轉淒然。

﹝坡﹞忽漫相逢是別筵。

﹝潁﹞同作逐臣君更遠。

﹝王邁﹞斷腸分手各風煙。

第九出閨詠

【風入松】﹝琴上﹞輕風暗透碧紗廚。正是悶人天气。雙飛乳燕雕梁語。掠浪影蝦須簾細。近日春山落翠。多負了賞花期。

﹝江神子﹞長堤柳絮半摶風。水溶溶。揚殘紅。野渡舟橫。楊柳綠陰濃。望見西湖山色遠。人不見。艸連空。妾身琴操是也。頗知弦管。略涉詩書。𨿽落秦樓楚館之中。殊無送舊迎新之態。欲求落籍。先且杜門。前日去訪朝云。看他芳心漸露。倦體難勝。今又著夢巫請我。未知有何話說。正是萬點愁心隨絮舞。數行血淚送春歸。此間便是。不免呼喚一聲。妹子何在。﹝云攜巫上﹞

【玩仙燈】花染羅裙。又送韶華歸去。

﹝相見介琴﹞光景如拋機上梭。初晴天气尙淸和。蛾眉不掃爲誰恨。豈少樓頭半斛螺。﹝云﹞前屈寵臨。未伸報謁。穠華供眼。敢邀共陟吳山。蒼翠逼人。還擬冥搜瑞石。﹝琴﹞願追玉步。同覓仙蹤。﹝行介云﹞眞好風致也。

【金索掛梧桐】煙縈翠艸絲。云送黃梅雨。羞抹胭脂。半掠靑螺髻。登髙迥眺也謾長吁。帶眼驚愁褪繡襦。無端紗冷西施縷。目斷琴敲司馬壚。愁容易。瑤笙翠管。冷落半年餘。﹝合﹞嘆流光鳥瘦花飛。挽不住春歸去。﹝琴﹞

【前腔】風檐落燕雛。水荇浮魚戲。糝徑楊花。羞殺隨風起。沈香煙燼也冷金猊。睡怯新蟬系夢思。我如今謝客久了。綠陰滿院淸如水。怕紅燭燒窗醉似泥。愁腸碎。柘枝花帽。冷落半年餘。

﹝合前琴﹞色麗靑山。百尺飛巒掛薜。春濃綠樹。一羣嬌鳥啼花。値此芳辰。可無佳句。﹝云﹞繁華節序。觸景須吟。繚繞川原。登髙堪賦。卿先走兔。妾願續貂。﹝各持筆賦詩介云﹞

【鎖南枝】雲催雨。霧隱枝。和風扇人閒寫詩。淸味落江堤。香氛滿蘭蕙。愁誰洗。恨莫題。笑飛花。惹人意。﹝琴﹞

【前腔】花裁障。柳織絲。春愁一腔聞鳥啼。鳳蠟灑羅衣。驪珠滴鬟髻。霜毫弄。蠒紙題。怨靑山。使人殢。

﹝云﹞佳篇已就。初學願聞。﹝琴做付詩云讀介﹞飛絮全欺雪。殘花乍入衣。春風如舊識。偏向玉階吹。﹝琴﹞深慚弄斧。聊作拋磚。﹝云付詩琴讀介﹞閒坐吳山巓。拾盡吳山翠。無耐樹頭鶯。喚得愁心碎。此春閨之最勝者也。借妾攜去細玩何如。﹝云﹞

【錦衣香】寫新詞愁心碎。怨東風千里翠。怕綠慘紅愁。粉憔香悴。羅衣半隱殘脂。春痕一縫怕有人知。巫山夢斷杳無期。宮腰暫細。薔薇偸注。空將人鎖萬花叢裏。﹝琴﹞

【漿水令】鎖香閨慵窺蝶翅。掩重門休看蜂隊。妹子。朱顏誰怨落紅飛。腰才勝露。便掠花須。﹝背云﹞笑他行春心動。增憂慮。閒愁一片常縈系。﹝對云介﹞春光去。春光去。雙眉影細。知何日。知何日。是佳期。

﹝末扮差人上﹞才向黃堂瞻畫戟。又從翠館覓笙簫。自家杭州府中一个差人便是。明日新太爺到任。須尋官妓承應。我想蘇太爺最愛美人。如今亡寶巷延定巷沙皮巷丁絲巷上八街柴垜橋環翠樓並無出色的姊妹。只有琴操。才色無雙。我方才到他家。說在紫陽庵去了。不免尋他一會。呀。果然在此。﹝相見介琴﹞公差何來。﹝差﹞新太爺到任。請大姐去承應則个。﹝琴﹞我杜門已久了。﹝差﹞𨿽然如此。蘇老爺是个風流太守。素聞大姐芳名。一定要勉彊走一遭。庶不使吾輩受累。﹝琴﹞妾心慕已久。面會何妨。你先回去。我就來了。﹝差下琴向云﹞旣有官差。暫且相別。﹝云﹞如無俗冗。還望再來。

﹝琴﹞晴雲漠漠柳毿毿。

﹝云﹞獨閉空山月影寒。

﹝琴﹞越女含情已無限。

﹝云﹞更無人倚玉欄桿。

第十出歸田

【桃源憶故人】﹝程上﹞堪驚時序如飛電。又早是燻風庭院。朝夕倚門愁嘆。只爲長安路遠。樓頭遙望千山亂。何日斑衣相見。

良人已出京都。爭柰山遙水遠。老婦獨居庭院。自憐影只形單。況當殘春初夏之時。正値暗綠稀紅之候。頓起愁緖。怎消悶懷。

【亭前柳】白首老風煙。解組返林泉。我孤鸞空對舞。他駟馬未聞旋。﹝合﹞自憐。雙鯉音無見。離恨難傳。知甚日大刀環。

兩兒遊宦。誰娛彩服於堂前。冢婦之京。詎作羹湯於廚下。似這般桑楡景逼。怎能彀棣萼榮歸。

【前腔】浪子滯歸鞭。少婦怯紅顏。他錦衣歸未得。我倦眼望將穿。﹝合前老攜僕上﹞

【紫蘇丸】孤鞭歸去程途遠。早遂卻煙霞心願。空囊羞自到鄕園。誰念飛雲倦。

老夫叩閽謝職。馳驛歸田。此間已是家中。進去則个。﹝相見介﹞拜命遲非老。休官早亦榮。﹝程﹞好將已往事。訴與落花風。﹝老﹞聽我道來。

【二犯傍妝臺】恩波曾出九重天。階前雙玉。早已奮鵬摶。老夫見機。因而勇退。二子遭謗。聞已左遷。軾兒出守臨安。轍兒理刑河內。武林遠謫三閭怨。河洛荒投六月寒。門前柳長迎彭澤。徑裏花香築輞川。婿女兩人還在京師。奄奄弱息。瑤都暫安。不堪千里各風煙。

﹝程﹞相公鳩杖西歸。幸不折腰於五斗。二子虎符南竄。誰憐翹首於一方。禍福靡常。喜悲交集。

【前腔】淸宵淚滴玉欄桿。何日裏白頭斑袖。攜手笑燈前。大兒呵。棲遲靈鷲消雄態。次兒呵。漂泊長沙怨少年。幸得老相公回來了。不聞鵷鷺長安漏。喜泛魚蝦震澤船。瀟瀟白髮。家園暫安。餘生聊寄錦江邊。

﹝老﹞坐臥閒房春艸深。

﹝程﹞羞將白髮對華簪。

﹝老﹞獨憐京國人南竄。

﹝程﹞日暮聊爲梁甫吟。

第十一出湖賞

【破齊陣】﹝眾擁坡上﹞萍劍龍呼風雨。瓊林兔點虹霓。千里奔馳。一官牢落。翻覺煙霞遠滯。髙風未掣飛鴻翅。宿雨空淹瘦馬蹄。蒼山一望迷。

五馬嘶風夜入吳。天涯望斷半行書。西湖西畔北山北。一片晴光照玉壺。下官挈將紅粉。戾止黃堂。築起龍堆。柳夾兩湖之岸駕成虹影。桃敷百尺之橋。實爲蓄泄永圖。非僅遊觀私便。今日已完公務。此時須犒徵夫。左右的。可打點舟師酒吏。以供皂蓋之遊。更傳呼官妓樂工。爰助朱旛之興。﹝眾﹞領鈞旨。﹝下介坡﹞退到私衙。謀諸內壼。夫人有請。﹝王上﹞

【鷓鴣引】寶鏡羞蛾煙縷迷。瓊徽冷鳳露痕低。鄕園千里空回盼。斷送閒愁聽鳥啼。

﹝相見介坡﹞身沈宦海。羞看紫綬懸腰。夢遶親闈。無耐白雲當眼。窮如有鬼。酒且無權。空期鹿遶車前。怎脫蛾投火裏。﹝王﹞相公素耽風月。妾身厭構雨雲。欲消白首之悲。須遣綠衣之聘。﹝坡﹞自恨丈夫落魄。豈因女子縈心。聽我道來。

【玉交枝】瓊閨春暮。挽鮫綃雲翻雨飛。又不是枝褪花殘。豈重尋蘭香蓮步。﹝王﹞不要瞞我。挑燈夜半自嘆吁。幾回夢入桃源路。須再聘沈魚美姿。須再聘沈魚美姿。

﹝坡﹞風味縱濃。心情似懶。金穀𨿽懷紅粉。文園怕聽白頭。﹝王﹞妾意已決。不必虛辭。

【前腔】云殘月午。掩妝臺靑鸞怕飛。況且只有邁兒一人。料閨中繡枕驚寒。看膝下斑衣獨舞。﹝坡﹞𨿽然如此。只怕春風暗裏恨棄魚。當壚偸寫文君句。謾重尋鸞膠鳳絲。謾重尋鸞膠鳳絲。

﹝僕﹞遠絕雙魚信。驕聞五馬嘶。老爺。船隻樂妓。俱已齊備。﹝王﹞妾身須回避者。﹝下介坡做行介眾﹞稟老爺。已到湖邊了。﹝琴攜樂工上﹞

【出隊子】簧調笙沸。簧調笙沸。一派嬌鶯喚柘枝。西湖咫尺紫雲迷。十里花香上酒巵。遙看髙峯。一道霏微。

﹝琴﹞官妓琴操叩頭。﹝眾﹞樂工叩頭。﹝坡﹞就此登舟。﹝做登舟介坡﹞久慕芳名。得親艷質。愧無金屋。貯此玉顏。﹝琴﹞老爺翰苑蜚聲。素羨風流太守。賤妾平康獻媚。自慚窈窕佳人。旣一笑以相逢。似三生之。契合。﹝坡﹞我想靑眉粉黛。總屬虛花。歌扇舞裙。終無結果。在此追歡翠館。甘爲浪迹之萍。不如入侍朱門。永護長條之柳。吾恐冷落王孫車馬。配成商賈鸞凰。倘悔則已遲。則圖之宜早。﹝琴﹞老爺興言及此。賤妾迷网頓開。卽當削髮爲尼。不落煙花之隊。豈復描眉待客。久污淸淨之根。

【玉交枝】秦樓滋味。最堪悲王孫夢稀。投至得貌慘雞皮。有誰憐衣沾鵑淚。到不如拋鉛碎鏡衫染緇。蒲團贏得窺蓮諦。還勝卻東風絮飛。還勝卻東風絮飛。

﹝坡﹞你旣厭風塵。我欲求佳麗。自幸玉堂貴客。恰逢金穀嬌娃。如此良緣。定爲夙契。俾伊彈箏進酒。共銷長夜鐘聲。勝彼揮麈譚禪。獨閉空山月影。

【前腔】銀塘風味。豈甘心叢林自棲。誰念我桃葉無緣。幸逢卿橊裙堪系。只指望臺髙銅雀賦綠衣。夢驚珊枕收殘涕。又何須茶毘共皈。又何須茶毘共皈。

﹝琴﹞自慚歌館綺羅。難侍詞林山斗。妾有表妹。名曰朝云。貌可閉月羞花。才擅迥紋綴錦。欲沽美玉。何吝明珠。﹝坡﹞髙才可羨。佳制願觀。﹝琴﹞現有新詞。敢呈臺覽。﹝坡看詩介﹞

【前腔】盈盈腰細。裛薔薇春條暗飛。靑絲髮半覆螺眉。唾窗絨髙妝鸞髻。登樓剩有腸斷詩。檢書顒望紅繩系。還許得文鸞並棲。還許得文鸞並棲。

﹝坡﹞觀其才擅謝庭。定是色傾漢國。願將玉管。以聘金閨。儻牽系足之繩。敢贈纏頭之錦。

【前腔】蜂衙蝶使。做媒人紗窗寄詞。我拾得萬種風情。你完成一天好事。敎他莫負瓜破時。殷勤玉管傳深意。顒望著霜紅暗題。顒望著霜紅暗題。

﹝佛上﹞閒中惟作偈。醉裏欲逃禪。我佛印來到杭州。聞得蘇子瞻在湖中游覽。不免將幾句言語打動他。看他何如。﹝作髙叫介﹞船上聽者。我要到彼岸。你可撐船過來。﹝坡問眾介﹞岸上何人喧嚷。﹝眾﹞是一个和尙。要過岸的。﹝坡﹞旣然是出家人。便度他一度。﹝佛﹞你度我。我還度你。﹝作登舟介坡見佛介﹞呀。原來是佛印禪師。﹝佛﹞你卻還認得我佛印麼。﹝坡﹞來得恰好。尊有綠蟻。座有紅裙。與你痛飮一回何如。﹝佛﹞多謝盛情。且問這位是誰。﹝坡﹞此是琴操。如今就要爲尼了。﹝佛﹞久聞久聞。幸會幸會。我有一聯。勞卿屬對。﹝琴﹞願聞。﹝佛﹞碧紗帳裏睡佳人。煙籠芍藥。﹝琴﹞靑艸池中洗和尙。水浸葫蘆。﹝佛﹞和尙得對佳人。實是榮幸。﹝坡對琴介﹞你也出一對與禪師何如。﹝內作鳥鳴介琴﹞斑鳩無理。老僧頭上叫姑姑。﹝佛﹞白虱有情。大姐胸前呵奶奶。﹝坡﹞不要取笑。且進酒者。

【念奴嬌序】湖光十里。看千山寒翠。盡敎漾入瓊巵。契闊三年。又何緣陡遇相知。榮系。宦迹浮沈。餘生淹滯。新添明鏡鬢邊絲。﹝合﹞還從此。亭前問水。花裏題詩。

﹝佛對坡介﹞子瞻旣已深居鵷禁。因何反謫熊車。﹝坡﹞緣中讒言。故投荒裔。﹝佛﹞斑中鵷鷺。榮華空老春秋。世上蜉蝣。生死堪嗟朝暮。

【前腔】世事。如同朝露。聽宮漏靴上霜凝。鬢邊華暮。紫綬金章。錮蔽了白馬靑蓮舊路。誰悟。鏡裏嬌鸞。空中野馬。氤氳出沒又何殊。

﹝合前琴對佛介﹞妾身擬入空門。頓把紅妝淨洗。師父誕登覺岸。還須寶筏相招。敢進斝於舟中。願締盟於方外。

【前腔】佳麗。鉛華盡洗。甘祝發花陣名除。蓮臺籍隸。祗樹瑤華。還勝卻綠鬢紅妝垢膩。密諦。燈下添香。瓶中換水。火坑脫出侍摩尼。

﹝合前佛對琴介﹞聞爾久居樂籍。緣何遽想禪林。﹝琴﹞非干賤妾圓通。多賴明公提醒。﹝佛對坡介﹞子瞻。你只會啟他人覺路。反不能豁自己迷途。可笑可笑。

【前腔】嬌媚。紅裙成隊。投至得柳葉妝眉。桃花裁袂。一啟禪機。便解卻鴉鬟蟬髢。你蒙昧。掩衲藏珠。提燈乞火。昏昏反做有情癡。

﹝合前佛﹞紫霞注酒。旣已沈酣。紅日銜山。還當暫別。﹝坡﹞斜照半橫野樹。還看他鳥宿池邊。淸陰暗度禪關。少不得僧敲月下。﹝佛﹞你向艸中放炮。忽聞茅裏傳聲。我歸堤上尋坑。卻是湖邊撒溺。﹝坡﹞經期作合。紅沾褲裏光頭。﹝佛﹞產後行房。血滿腰間胡嘴。﹝琴﹞賤妾誠無水色。二公豈負湖光。﹝佛﹞謔毋太虐。別了罷。且將閒裏話。提醒夢中人。﹝下坡﹞琴操。旣勞撮合。毋得逡巡。﹝琴﹞君若有心。妾當盡力。

【古輪臺】綠窗西。靑鸞一縷遞支機。芳名已注姻緣簿。花香粉漬。看蝶往蜂來。漏泄春風幽趣。﹝坡﹞問楚嶂行雲。武陵流水。瓊簫肯逐路傍兒。﹝琴﹞料應容易。想多嬌肯系紅絲。花還並蒂。鴛如交頸。樹同連理。早辦畫蛾眉。輕分付。來朝準備髙唐賦。

﹝坡﹞踏閣攀枝恨不同。

﹝琴﹞靑鸞飛入合歡宮。

﹝坡﹞嫦娥應悔偸靈藥。

﹝琴﹞會向瑤池月下逢。

第十二出媒合

﹝佛上﹞泥牛到河不可渡。石人控馬定難騎。有人解得其中意。就是無生覺悟時。我佛印看得琴操舊隸玄門。子瞻夙登慧籙。一个溺愛河而罔悟。只圖暮樂朝歡。一个沈宦海而久迷。空自南奔北走。一个將靑蛾來燎火。且過眼前。一个見黃鵠而關弓。不知背後。一个要把謔談諢語。撥轉瞳神。一个須將啞謎微言提醒夢幻。遠遠望見琴操來也。不免且躱在柳陰中。聽他說什麼子。﹝琴扮尼姑上﹞

【不是路】才罷春妝。去訪東家女伴行。堪悲愴。珊瑚夢醒淚沾裳。自家一時醒悟。祝發爲尼。蒙蘇爺分付。去朝雲家說媒。未知肯否。問紅窗。風流聘入銅臺上。未審花枝肯出墻。﹝佛做背後抱住介琴驚介﹞是那个。﹝佛﹞是我。﹝琴怒介﹞出家人休得如此。騷和尙。桃花豈爲葫蘆撞。是何形狀。是何形狀。

﹝佛﹞我有兩句話。勞你對蘇爺說。

【前腔】寄語黃堂。衣缽從今向外方。還傳上。不能執手話衷腸。我有書一紙。勞你帶去。恨偏長。匆匆別去西湖上。但遞相思紙半張。﹝琴﹞敢問禪師。幾時又會。﹝佛﹞應難量。浮萍蹤迹多漂蕩。何時合掌。何時合掌。

來時只識菩提路。去時還聽海潮音。﹝下琴﹞這个和尙書中。不知什麼說話。到擔閣了一會工夫。此間就是朝雲家裏。請他出來則个。朝云妹子有請。﹝云攜夢巫上﹞

【一翦梅】千樹湘桃隱暗香。欲問劉郞。何處劉郞。燻風拂柳控寒房。腸斷蕭娘。夢斷蕭娘。

﹝相見介云﹞鳳輦時經。蝸居乏款。敢問姐姐。何由落籍。遽爾洗妝。﹝琴﹞久染風塵。頓荷黃堂提醒。素耽淨土。幸銷紅粉昏迷。今有一事相干。伏惟片言垂允。﹝云﹞卿試垂教。妾當敬從。﹝琴﹞聽我道來。

【白練序】西湖上。偶接多情翰苑郞。就是蘇太爺。姿容美。更是風流淸爽。他曾見你的佳作了。詩章看兩行。欲聘深閨窈窕娘。試商量。文園病客。可遂求凰。

﹝云﹞奴家旣無父母。終鮮弟兄。願作嫦娥獨宿。何心蕭史同登。

【醉太平】思量。羞蛾難放。願偸丸奔月。獨守云房。﹝長嘆介背介﹞徘徊自想。怕他綠衣妬殺黃裳。﹝琴﹞何妨。小星風度可成雙。莫得躊躇顧望。﹝云﹞謾勞勉彊。花枝無主。暗自悲傷。

﹝巫﹞不要如此假惺惺便好。﹝琴﹞

【白練序】蘭房。爇麝香屛山象牀。風流處。還有溫存情況。他現有玉管爲聘。含光兔彩長。敢奉佳人掃玉章。休推讓。明朝笙管。欲效鸞凰。

﹝云﹞推阻旣嫌絕物。應承實是羞人。月下傳言。多蒙作伐。堂前醮酒。權作主婚。﹝巫﹞這番有食喫哩。﹝云背唱琴聽介﹞

【醉太平】喬妝。星河在想。料腰肢怯處。不耐蜂狂。﹝琴﹞這个我替你說分上。向蕭郞低講。扶持須藉東皇。﹝云﹞靑絲半幅梅花冷七襄。怕逐亂紅飄揚。﹝琴﹞不須悒怏。便使君有婦。偏問鴛鴦。

﹝琴﹞肯字教傳。明日去回府上。﹝云﹞幽情願敍。此宵且盡杯中。﹝合﹞

【余文】風傳漏滴蓮銅響。且沈醉花屛蜂帳。只有淸話今宵覺夜長。

﹝琴﹞春日偏能惹恨長。

﹝云﹞西宮夜靜百花香。

﹝巫﹞東風嫁盡紅閨女。

﹝琴﹞雲雨巫山枉斷腸。

第十三出小星

【遶地遊】﹝坡王上﹞紅深綠淺。著眼山雲淡。泛銅溝荷香初滿。風覷瓊須。寒生玉簟。盡官淸畫堂簾捲。

﹝坡﹞長嫌鐘鼓聒湖山。官舍蕭條卻自然。乞食遶村眞是飽。無言對客本非禪。披蓁覓路衝泥入。洗足關門聽雨眠。遙想後身窮賈島。夜來應聳作詩肩。夫人。我杭城久滯。蜀道遠違。豈無桑梓之懷。更起棣棠之恨。只爲窮愁五馬。空嘆身孤。因而悵望雙蛾。還期心肯。𨿽傳玉管。未渡銀河。漫題神女之詞。反亂襄王之夢。﹝王﹞欲識鶯消燕息。須憑蝶使蜂媒。且待琴操到來。自知端的。﹝琴上﹞

【前腔】紅寬帶眼。掩映桃花片。還問取雨香雲艷。燕語鶯啼。好遂吹簫願。喜嬴臺乘鸞風便。

﹝相見介坡﹞請坐下講話。﹝琴﹞老爺在上。賤妾豈敢。﹝坡﹞今作尼姑。自殊妓女。已出風塵之表。休拘禮法之中。﹝琴﹞吿罪了。﹝坐介坡﹞所浼之事若何。﹝琴﹞容稟。

【桂枝香】羞揮歌扇。慵調檀串。啼妝不貼銀蟬。暗語孤彈金雁。﹝王﹞如此事不諧矣。﹝坡﹞我已打點做新郞。好不掃人興也。﹝琴﹞不要忙。我是耍你的話。看佳期月圓。看佳期月圓。紅絲堪絆。瓊桃容泛。笑嫣然。好綰同心結。非爲對面緣。

﹝王﹞旣荷玉成。須將紅定。早備洞房花燭。更催雕輦笙簫。﹝坡﹞夫人言之有理。

【前腔】花含蔥靨。翠聯珠串。金妝獺髓霞弦。玉鑄魚紋云輦。﹝琴﹞夫人呵。怕湘云漸闌。怕湘云漸闌。前魚堪怨。初心還變。﹝王作長吁介坡﹞謾愀然。𨿽是拈新管。應須整舊弦。

﹝琴﹞我到忘懷了。還有一件事。昨日途中偶逢佛印禪師。他說雲遊去了。有書一紙。寄上老爺。﹝坡看書介﹞腸斷圜扉飯裏魚。夢回赤壁舟中鶴。海波羞渡五更風。畫省重登二品爵。其語一時難解。且放過一邊。﹝琴﹞敢別仙郞暫去。還攜淑女同來。﹝坡﹞早來些。﹝琴﹞好性急哩。謾將仙侶尋瓊管。分付佳人上玉樓。﹝下鼓樂導云上琴隨後﹞

【海棠春】春蛾暗畫羞靦覥。看歌管樓臺當眼。繡帶澹雲籠。寶襪餘寒淺。鳷鵲河邊。鴛鴦燭畔。怕見流蘇光艷。何處系人心。惹得春零亂。

﹝琴﹞新人到了。﹝坡﹞我不循舊例。就央你贊禮。﹝琴做贊禮畢介﹞紫鸞聲滿。須吹嬴女之簫。銅雀春深。爰鎖小喬之黛。蜂侵雙蕊。𨿽然過北穿南。蝶度鄰墻。最怕憐新棄舊。惟願若妻若妾。各厭雨雲。爲正爲偏。平分風月。添來替死鬼。轉盼時酒醋甁翻。搶去美前程。著手處葡萄架倒。﹝坡﹞行禮已畢。看酒過來。

【梁州序】云屛初列。彩絲新戀。袖映屛山云艷。蒹葭玉樹。低回笑攬芳年。傳書橘浦。投杵藍橋。佳遇應堪羨。卻憐雙笑也。會神仙。一曲簫聲駕紫鸞。﹝合﹞金炬上飛光熖。玄漿玉斝臨風勸。歡笑處越嬌倩。﹝王﹞

【前腔】金門佳客。瑤池仙媛。一笑便成姻眷。三星恰照。胡麻喜放桃源。況我恩同江汜。愛葉衾裯。更並花枝艷。紅樓風色好。正相聯。共向天邊駕彩鸞。﹝合前云﹞

【前腔】向妝臺半貼寒蟬。揮玉管羞題冰蠒。看芳塵暗度。一撚金蓮。怕飛雲嚼柳。亂雨抽梅。著處將人閃。可憐紅袖底。影盤旋。羞殢瑤笙暗引鸞。﹝合前琴﹞

【前腔】道新人翠柳芳顏。知學士靑藜時彥。似金釵一股。共成合鈿。我做推云掇月。約蝶期鶯。兩下行方便。笑我靑絲何在也。鏡空圓。羞舞東風舊日鸞。﹝合前坡王﹞

【節節髙】紅紗燭影鮮。繡簾前。橊裙喜遂彈琴願。揮朱綫。整玉鈿。飛金燕。翠奩深處偸相見。芙蓉帳額香風扇。﹝合﹞此夜嫦娥問玉郞。休敎蓮漏頻催箭。﹝云琴合﹞

【前腔】星橋烏鵲塡。笑嬋娟。金尊偏送桃花面。笙簧滿。笳鼓喧。杯盤亂。石橊妬殺羅裙茜。花飛點點侵銀蒜。﹝合前﹞

【尾聲】新來艷逸眞堪羨。笑溶溶雨香雲暖。撮合姻緣只是詩半聯。

﹝坡﹞暫醉佳人錦瑟傍。

﹝王﹞南宮夜短北宮長。

﹝琴﹞禪心已似沾泥絮。

﹝云﹞海燕雙棲玳瑁梁。

第十四出詩案

【鳳凰閣】﹝章上﹞瓊樓玉殿。日對君王面。年來眼底妬奇才。暗地裝機設陷。欲酬心願。便恣意傾排逞舌尖。

自家章惇。才本刁頑。術偏險詐。鼠鉆幸穴。因而位列銅螭。狐假權門。自此威行金馬。最愛尋膻逐臭。直戇者難逃一筆全勾。習成婢膝奴顏。驕傲者竟使十年不調。生前詭計。但圖半世之榮。死後公評。遑惜萬年之罵。前與蘇子瞻。山河訂誓。本爲管鮑之交。名位相傾。頓起孫龐之隙。奪卻鸞堤史職。謫爲熊軾守臣。湖上築新堤。赤子僉嗟苦役。舟中了公事。黃堂共議鰥官。況復品題。更多譏謗。箱盈案積。盡爲怨主之言。板刻石鏤。悉是嘲時之句。詩腸旣索。毒手堪加。已曾分付禦史舒亶動本劾他。約今日會議。恁的尙未來也。﹝舒上﹞豈是麒麟種。休言獬豸新。全憑三寸舌。斷送滿朝人。﹝相見介章﹞昨日下官所囑之事。不知稿已完否。﹝舒﹞稿底已完。呈上求正。﹝章看介﹞妙妙妙。中間如陛下發錢。以便貧民。則曰贏得兒童語音好。一年彊半在城中。陛下明法以課羣吏。則曰讀書萬卷不讀律。致君堯舜終無術。陛下興水利。則曰東海若知明主意。應教斥鹵變桑田。陛下謹鹽禁。則曰豈是聞韶解忘味。邇來三月食無鹽。此一段尢爲懇切。﹝舒﹞屬艸𨿽由不肖。設謀實出恩臺。﹝章﹞此本一上。這廝不獨削籍淸朝。抑且置身圜土。使眾人魂驚魄落。舌結口鉗。則我輩後患永消。見福長保矣。

【皂羅袍】誰識暗藏坑塹。柰腸摧李賀。筆夢江淹。弄得他靑鋒入頸莫辭銛。紅光燒海寧逃熖。詞描月露。災生眼前。言霏珠玉。凶招舌尖。總懸河利口焉能辯。

﹝舒﹞不是做人太狠。功名之會。最用附膻。勢利之場。猶如騎虎。要官做的。依違豪焰。在所不辭。傾軋善良。又誰能免。

【前腔】只要宦途無險。且萋菲言惡。貝錦辭甘。誰敎他六橋風雨絳桃鮮。兩行笙鼓紅妝艷。一生俠气。遭人制箝。千秋傲骨。窮途自淹。誰知我腹裏陰藏劍。

﹝章﹞省中啼鳥吏人稀。

﹝舒﹞退食從容出每遲。

﹝章﹞休問長安舊賓客。

﹝舒﹞明朝應作斷蓬飛。

第十五出就逮

【喜遷鶯】﹝邁上﹞梅霖妬景。看絳染橊屛。綠沈藻井。角黍包金。香蒲切玉。是處龍舟飛競。蟬聲花外新。聞蝶夢牀頭初醒。向屛山見珠簾綴燕。華堂幽靜。

萬里家山一夢中。吳音漸已變兒童。每畱蜀叟談終日。但覺蛾眉翠掃空。莫笑忘言眞有道。自慚搜句百無功。年來蕭索虛齋臥。剩有題詩滿浙東。蘇邁克繩祖武。頗讀父書。詞苑飛龍。天孫爲之奪彩。譚叢掞鳳。神女因此傾瀾。每舉筆而淩雲。似乘槎而犯斗。文旣鮮於貝錦。詞復擲乎金聲。隨任到杭。幽居累歲。枕經籍史。銷燈火於三餘。襲冶承弓。覬風雲於一旦。且請父母。聊賞佳辰。爹媽有請。﹝坡王云上合﹞

【前腔】奇景。難畫處翠隱千山。映著湖光冷。五馬聲嘶。雙蛾影細。只爲宦沈成病。孤琴響葉朱弦。翠筆淡描冰鏡。妝樓曉看荷香十里。猊鑪煙燼。

﹝相見介坡﹞孩兒請我出來。爲著甚事。﹝邁﹞時逢長夏。節屆端陽。願開曲米之尊。聊寄菖蒲之賞。﹝坡﹞一門落魄。十口無家。有甚心情。還貪杯酌。﹝王﹞佳節難逢。愁腸易破。且盡眼前之興。宜酣膝下之杯。﹝坡邁﹞

【傾杯玉芙蓉】玉簟驚涼永晝淸。絕勝蓬萊境。還堪恨椿樹含愁。萱艸凝懷。棣萼懸情。我這裏淸風半護珊瑚隱。他那裏斜照偏添石壁驚。﹝合﹞金荷進。笑天涯遊子。問何時一鞭風雨杜鵑城。﹝王云合﹞

【前腔】十二欄翠色凝。望斷天南信。猛堪憐雨過蓮房。紅滿橊裙。調咽銀箏。湘簾日送花枝迥。寶篆香消煙縷沈。

﹝合前坡﹞我前日制得琵琶詩一首。西湖詩三首。朝云可譜爲曲調。以侑酒杯。﹝云﹞當得。

【北寄生艸】看鳳尾槽新。撥品龍香弦已增。歸舟數字驚魂迸。花絳半縷相思病。綸袍一曲風流性。又不是雲霞十里寂寥天。還勝卻畫圖五月淸涼境。

﹝坡﹞難逢花下開筵。復歌一二。﹝云﹞惟欲尊前進酒。不憚再三。

【北對玉環帶過淸江引】江上風淸。門前遇故人。屋裏云生。湖中膾玉鱗。初試越羅新。還妝畫榜行。魚釣靴刀相逢幽夢醒。朝曦迎客繁華境。瀲灩晴光映。黃帽雨中遊。白薴閒時聽。把西湖比西子眞堪並。﹝淨醜扮校尉持手扭上﹞

【不是路】千里奔程。索盡狂詞豈六丁。﹝校﹞門上人那裏。﹝坡﹞使者到此何干。﹝校﹞從容聽。官家有旨逮蘇卿。﹝坡﹞爲著何事來。﹝校﹞莫逡巡。更搜詩句爲憑證。速負書囊帶月行。﹝坡﹞魂難定。如今應落山雞穽。孤忠空勁。孤忠空勁。

﹝校﹞相公平日所制之詩。俱要取解朝廷。﹝坡﹞只有二詩。現在案頭。﹝校﹞難道只有二詩。大家去搜尋則个。﹝做搜介一校云﹞這一本是昭明文選。﹝一校云﹞這一本是六祖壇經。﹝一校云﹞這一本是漢刻蘭亭帖。﹝一校云﹞這一本是晉繪輞川圖。﹝一校云﹞胡說。晉朝不聞有輞川圖。﹝一校云﹞亂話。漢朝難道有蘭亭帖。﹝王﹞相公盡日題詩。本欲名山之貯。連年索句。宜爲學海之藏。不想因此怖人。抑且由之賈罪。柰何柰何。﹝坡﹞昔日有人被召。其妻贈詩曰。再休落魄耽杯酒。更莫猖狂喜賦詩。今日捉將官裏去。這回斷送老頭皮。卿今日獨不能作一詩贈我耶。﹝王作笑介坡﹞夫死生有命。何必介懷。第忠佞無分。不能消恨。須卽離吳地。速赴汴京。快遣蒼頭。報知白首。咳。嘆我蘇子瞻呵。

【山坡羊】气衝衝枯波欲迸。恨匆匆驚魂無定。慘淒淒孤忠見疑。哭啼啼肝膽憑誰罄。嘆伶仃。靑衫淚亂傾。飛鵾無柰牢籠緊。千里風塵。半行音信。吞聲。一劍空敎毛羽輕。傷情。三尺堪悲煆煉成。﹝二校作催促起程介王云合﹞

【前腔】恨封姨欺花偏緊。怨靑娥侵荷忒勁。似啼烏更深亂悲。這遊魂落落誰相問。斷腸聲。孤猿三峽愁難醒。鵰鶚呼風。蛟龍落穽。偏驚。不斷殘陽一片明。孤行。又是蒲帆半幅程。

﹝琴上﹞天有不測風雷。人有旦時禍福。我琴操業已爲尼。忽聞蘇老爺被逮。須索送他則个。﹝相見介坡﹞只因饒舌。遭此斷腸。謝卿唱疊驪駒。恨我災成鼠雀。﹝琴﹞罪孤臣子旣謫。堪悲雪上加霜。起公論於未湮。定擬雲開見日。﹝坡﹞就此分別。莫得稽遲。

【憶多嬌】愁難說。寃莫泄。花開偏是遭霜雪。淚染胭脂雙袖血。﹝合﹞愁魂斷絕。愁魂斷絕。轉眼英雄挫折。﹝王云﹞

【斗黑麻】腸斷淒風。心摧破月。怕翠印羞蛾。紅潮滿頰。憂莫寫。計難設。路艸霜雕。池蓮粉歇。﹝合﹞幽懷迸裂。回頭瞻殿闕。病鳥聲哀。飛鴻翅折。﹝邁﹞

【憶多嬌】悶轉結。心更熱。隔斷天閽難剖雪。空灑啼痕添哽咽。﹝合前琴﹞

【斗黑麻】才上秦樓。又奔漢月。怕回首天涯。殘笳聲徹。愁更疊。形還孑。你離恨淒涼。我夢魂飛越。﹝合前坡﹞

【鷓鴣天】漂零風雨苦離家。愁殺無情白鼻騧。﹝王﹞共道魚腸埋楚岸。﹝云﹞誰憐鵩鳥賦長沙。﹝邁﹞愁似織。淚如麻。﹝琴﹞不堪枯樹隱殘霞。﹝合﹞應悲去路霜前艸。莫問歸期陌上瓜。

第十六出生離

【夜遊湖】﹝潁秦同上潁﹞世事千秋悲掣肘。念鴒原早晚含愁。﹝秦﹞寃雪飛空。怒虹貫日。鬵釜隔忠懷誰剖。

明月不長圓。君恩有時薄。早知行路難。可不老丘壑。﹝相見介潁﹞小弟舊自理官。召居諫院。避人焚艸。盡懷匡主之心。逢使寄梅。空滴思親之淚。況鶺鴒原上。旣惜離羣。而鵷鷺班中。寧甘久別。且吾兄之事。由王介甫余虐。以兆禍胎。嗣章子厚當權。遂張讒口。小弟正欲上書閶闔。解職救兄。還期借劍尙方。奮身誅佞。更鞭王介甫九原白骨。庶顯蘇子瞻一點丹心。旣事同兄弟。反兵之讎可報。而途分邪正。蓋棺之論始彰。出自痛腸。裁諸尊意。﹝秦﹞麟愁鳳泣。弟兄固當叩閽。兔死狐悲。親戚亦宜伏闕。第聖主之威方熾。姦惇之焰正張。倘起株連波及之謀。不無林木池魚之禍。則彼姦愈恣。勢若崩山。我黨益孤。眾將下石。不如徐竢。可作後圖。﹝潁﹞眞爲讜論。敢不敬從。兄嫂想卽進城。我輩自當出郭。﹝秦﹞同迎遠駕。聊洗愁襟。﹝潁﹞

【黃鶯兒】荊樹隔三秋。怯魂飛不系舟。池塘春艸添僝僽。雙龍頓愁。孤鴻怎投。悲啼怕是相逢又。﹝合﹞恨悠悠。洛陽𨿽好。不是舊時遊。﹝秦﹞

【前腔】蹇步恨驊驑。嘆英雄老黑裘。何緣更掉風波口。魚梁餌浮。蛛檐网投。謫居那得蓬萊又。﹝合前暫下坡王云邁同上﹞

【夜遊湖】落魄何曾重索酒。罹風波羞殺盟鷗。淚灑巾邊。禍來天上。淒涼債憑誰消受。

﹝坡﹞千首文章二頃田。囊中未有一文錢。算來卻是能言鴨。驚破王孫金彈丸。自家蒙旨逮系。將到京師。你看垂楊起恨。亂艸生愁。好不感傷人也。﹝坡邁﹞

【黃鶯兒】疲馬不勝愁。鎭悲看水獨流。楚云滄海羞回首。魚嗟鼎遊。蛟悲涸投。帆歸錦水何時又。﹝合前王云﹞

【前腔】雨度渭城頭。看斜暉隱亂流。蛾眉蹙損湘江口。囊嘶蒯緱。裙寒石橊。荳花況落村籬又。

﹝合前潁秦上﹞百年世事如流水。一旦相逢怯夢魂。﹝相見介﹞

【哭相思】頃刻重相攜手。好敎人血淚雙流。

﹝坡﹞忠而見謗。寃莫可伸。屈首受辜。愁腸怎浣。想當初呵。

【啄木兒】離千里。寄一州。潦倒西湖閒煮酒。又誰知九尾妖狐。卻驅人萬火奔牛。災來平地風波驟。詩題彩管遭讒詬。鎩羽西風雁影羞。

﹝坡﹞夫人邁兒與朝云。可暫寓在叔叔衙中。徐爲歸計。﹝王云邁﹞

【前腔】黃金盡。血淚稠。回首芳菲逐水流。被姦雄蠆肆懸河。寄妻孥鴻宿荒洲。東風殢得紅顏瘦。枯鱗望斷西江口。雨慘雲愁咽楚謳。

﹝潁﹞義不反兵。怒還指發。但重閽有阻。綿力難支。徒悲淚灑風前。未得寃鳴日下。

【三段子】無端起愁。恨萋萋繁霜頓秋。何須怨尢。料溶溶浮雲便收。明朝擬候長楊漏。忠寃難向明庭剖。只得把手孤淒。有淚空流。

﹝秦﹞室裏災來。須得纓冠相救。舟中浪起。豈容袖手旁觀。第口舌難爭。肝腸徒痛耳。

【前腔】豺狼肆謀。這詩章偏來浪搜。鸞凰被囚。這寃懷何時便勾。堪憐同室人相鬥。扁舟浪起魂相構。你看瞇目糊心。誰念忠猷。

﹝內云﹞聖上有旨。將蘇軾發到西臺會問。須索赴審。毋得稽遲。﹝眾哭介潁秦﹞不肖輩業在官聯。恐生吏議。邁兒伏事便了。

【歸朝歡】﹝合﹞危途裏。危途裏。心中暗愁。遭狼毒。難敎寬宥。臨崖馬。臨崖馬。韁繩怎收。從今去。端只是花殘玉剖。堪恨雨翻雲覆加凶手。波飛浪起張讒口。怎拚得萬里微骸覆一抔。

﹝秦﹞何事闌干淚濕衣。

﹝坡﹞請君看取鬢邊絲。

﹝潁﹞丈夫漂蕩今如此。

﹝云﹞卻話巴山夜雨時。

第十七出廷讞

【步蟾宮】﹝淨扮張操醜扮李定上﹞聖主威靈嚴斧鑕。恁吾儕羅織何辭。髙才何事莽題詩。惹得浮雲蒙蔽。

﹝張﹞下官知諫院張操是也。﹝李﹞下官禦史中丞李定是也。蒙旨著我兩人勘問蘇軾。須登政事堂者。﹝張﹞蘇軾以詩謗主。其罪似未甚重。昨日章子厚著我輩重處他。老先生意下何如。﹝李﹞章子厚乃朝廷重臣。敢不惟命。﹝眾稟介﹞蘇爺到了。﹝坡上﹞

【前腔】萬死空悲揮涕淚。遭奇禍自嘆淒其。人生朝露怯煙飛。此際愁懷誰訴。

﹝相見介張﹞聖旨著下官勘問老先生。須得從實供招。免受刑法。﹝坡﹞我且問你。蘇軾有何罪可招。﹝張﹞聽我道來。

【錦纒道】謫居時。怨君王揮毫賦詞。兀自个行短心癡。朝廷發錢。本以濟民。你說道音語兒童鎭日裏城中住馳。朝廷興水利。你說道變桑田東海應知。朝廷禁鹽。又說道解齊韶三月無滋。俱作數行題。只圖个懸河掉電。準備著呼霜搶地。蟬聲吹赭衣。早悔卻從前作事。笑區區三寸惹災危。

﹝坡﹞這詩𨿽是蘇軾做的。其實出於無心。朝廷安得以此罪天下士。

【前腔】論當初。荷君恩金蓮賜歸。弟和兄侍立銅螭。爲訛言向三刀回避。本是木天樓靑藜校詞。翻做控蒲鞭五馬聲嘶。𨿽則是浪題詩。止不過消磨歲月。誰敢把明庭譏刺。說起痛傷悲。這一派忠寃誰洗。恨天閽釜隔淚淒淒。

﹝李﹞你譏謗朝廷。有不臣之意。﹝坡﹞那見得不臣。﹝李﹞聽我道來。

【前腔】築蘇堤。六橋邊紅裙醉攜。霜毫弄暗裏相觭。逞風騷將心事都付錦箋題。道朝廷遠謫去憂心如厲。因此上殘蕉獨賦向隅悲。試讀檜枝詞。掉舌刺當時。這根株深泉無曲處。分明是妬殺九重飛。便是吟風情致。怎說得世間惟有蟄龍知。

﹝坡﹞我自詠檜。何預朝廷。

【前腔】淚空揮。恨姦邪把忠良禁持。心中事惟有天知。誰著你指鳳爲鴟。做不得醉陶潛霜籬酒巵。拚則个笑東門黃犬難攜。浪灑著靑衫眼淚。便燃枝焚雉。千載汗靑詞。應寫著忠懷俠气。便魂飛劍底又何悲。

﹝邁上﹞白首空依主。丹心漫對人。自家蘇邁。蒙叔叔分付。前來打聽父親消息。且在此伺候則个。﹝張﹞我和你且做審語。將犯人發到獄中便了。﹝眾做拽坡出介邁見坡介﹞呀爹爹。如何是好。﹝坡﹞這都是章惇這廝囑托了問官。我也有口難辯。如今我到獄中。倘朝廷有害我消息。你送飯時。須將魚爲膾。使我知覺便了。﹝邁﹞曉得了。﹝哭介﹞

【古輪臺】各含悲眼看。頃刻踏危機。一生詩舌偏爲崇。孤燈夜雨。枯樹寒灰。都付與圜室螢飛。云度天邊。黛消閨裏。淒涼更有斷腸詩。怕依叢煬竈指日間難免誅夷。寄語著堂前白雪。房中紅粉。階邊碧棣。回首頓分離。徘徊望。不知何日赦金雞。

﹝坡邁下介張﹞審語已成。不免先去回覆章相公。把與他看過。然後奏聞便了。﹝李﹞正該如此。

﹝張﹞可憐桃李斷腸花。

﹝李﹞冷露無聲恨獨賒。

﹝張﹞誰念爲儒逢世難。

﹝李﹞卻令今日死君家。

第十八出聞系

【唐多令】﹝老程上﹞遊子客途賒。傷心盼漢槎。遠書無雁到雲中。隔在盈盈衣帶。愁亂艸。咽淸笳。

西山煙雨捲疎簾。北戶星河落短檐。不獨江天解空闊。地偏心遠似陶潛。﹝老﹞夫人。自解一官。又經數載。軾兒謫任武林。未獲賜環消息。轍兒召居諫院。猶然落魄規模。兼之雁斷衡陽。魚沈湘浦。當此桑楡之景。不勝鹽米之愁。﹝程﹞𨿽是如此。但二子壯歲服官。兩人暮年無恙。亦爲幸耳。﹝老﹞

【桂枝香】靑門豪邁。終南瀟灑。心驚賓雁雙翰。目斷孤云一帶。誰憐鬢華。誰憐鬢華。空有羅襟淚下。秋懷誰寫。盼天涯。吳越低孤樹。河梁隱暮鴉。﹝程﹞

【前腔】歸期有在。歡娛有待。忘憂砌艸慵看。夜合庭花空對。川原望賒。川原望賒。誰爲淒涼償債。況兼窮敗。恨無涯。雨擊庭前幌。風敲窗上紗。

﹝僕上﹞才名果累人。風塵到林莽。鴻飛𨿽冥冥。其柰遭天网。報知太老爺太夫人。大老爺不好了。﹝老程﹞爲著甚事。你快說來。﹝僕﹞被舒禦史所劾。就逮進京。性命尙不可知。﹝老程哭介﹞原來兒子遭了奇禍。兀的不痛殺我也。﹝僕﹞太老爺太夫人且寬懷。吉人天相。或有脫禍的日子。﹝老﹞

【醉扶歸】怨題詩筆底飛光怪。披忠簡上惹危災。本圖他風暖牡丹開。又誰知霜勁芙蓉敗。兒呵。他風流頓折豫章材。我悲啼怎避西河害。﹝程﹞

【前腔】落牢籠怎了鄒陽債。這禍根苗端爲子云才。怕堂怡燕雀盡爲灰。鼎遊麟鳳寧辭醢。我堂前顒望鹿車來。他天涯剩有驪珠灑。

【尾聲】淚滿腮。心驚駭。孤忠偏是致人猜。弄得我夢斷斑衣兩鬢皚。

﹝程﹞淒淒遊子若飄蓬。

﹝老﹞凍雪摧殘塞上鴻。

﹝程﹞愁別自驚千里外。

﹝老﹞可憐半死白頭翁。

第十九出飯魚

【梨花兒】﹝淨扮獄吏上﹞人做官兒件件有。我偏靠著赭衣囚。索些錢兒索些酒。嗏。這樣官兒不如狗。

自家獄官便是。前日蒙上司發得罪人在此。叫做什麼蘇軾。妝模做樣。眞是蘇州式樣。這也不在話下。舊例進監的有些見面錢油火錢。他如今一些也不采。可惱可惱。不免待他出來。處置他一番。多少是好。﹝坡上﹞

【十二時】南冠空自愁。柰極目蒼雲遠岫。衣上蒙塵。管中生僽。日夕含啼。況復傷秋。看腸斷西風時候。

我欲歸休瑟漸稀。堪悲秋著赭囚衣。多情白髮三千丈。無用蒼波四十圍。晚覺文章眞禍藪。誰知富貴有危機。不堪寂寞文園令。坐聽寒蛩徹夜啼。自家坐誣入獄。抱怨泣囚。萬里關山。時切白雲之望。千秋塵土。怕爲赤族之誅。當此新秋。頓添幽恨。﹝獄吏﹞你這犯人是那的麼。舊例錢也不送我些。是何道理。﹝坡﹞

【紅衲襖】我本是待漏的列鵷行冠蓋儔。操觚的煥蛇神詞賦首。端只爲墨狼驕飛越三江口。因此上劍龍嘶淒涼八月舟。到做了楚大夫銅版羞。怎免得賈大傅承塵疚。怕對西風弄蒯緱。

﹝獄吏﹞你卻緣來是一位官長。然官無大小。要錢一般。依你這等說來。你難道不要錢的。我如今謀得這个風憲衙門。也要撰些銀子。拿回去造屋買田。供家養眷。都似你這樣一錢不捨。我難道在此吸風。也用動个本。乞骸骨歸田了。﹝坡﹞

【前腔】我𨿽則是挽熊車四海遊。只落得妬蚨錢偏不受。做不得無心云自迷巒岫。識倦禽還覓樹頭。怕泣華亭被鶴羞。痛鐘山遭猿詬。只落得血淚愁深咽不流。

﹝僕上﹞好將呂望魚。送與賓王獄。自家蘇傑便是。大爺在獄。連日是大官人送飯。今日大官人尋鄕親寄書去了。因二爺差我送飯在此。不免進去則个。﹝獄吏﹞到那裏去。﹝僕﹞是蘇二爺差來的。望乞放我進去。﹝坡見介﹞畱飯在此。你先回去罷。﹝僕﹞誰想文園客。翻爲羑里囚。﹝下介坡看魚介﹞不好了。恁的飯中有魚。是死期到了。﹝泣介﹞

【小桃紅】丁頭就网。■﹝魚赤﹞尾吞鉤。涸轍苦相投也。縱壑知無日。含餌自空羞。思比目。淚偏流。謾說道躍龍門。遊鳳池。占鰲頭也。發笱摧梁遑卹後。如今呵。骨鯁生愁。卻向釜中遊。

死期旣逼。活路無尋。不免題詩二首。寄去子由。一則與他永訣。二則報與雙親。﹝做題詩介獄吏﹞你只因題詩。致有今日。兀的尙要弄筆頭也。﹝坡﹞

【下山虎】龍鱗空觸。鯨甲驚秋。盆覆寃誰照。難沾帝澤優遊。做不得渭水英雄。反學了湘潭怨尢。想雙鯉緘書淚自流。到不如濠上忘機彀。日在鼉宮蛟藪。終難振鬛西江口。看魚腸自羞。豈是長鋏歌聲丙穴愁。

﹝吟詩介﹞柏臺霜气夜淒淒。風動瑯玕月向低。夢遶雲山心似鹿。魂飛湯火命如雞。額中犀角眞吾子。身後牛衣愧老妻。他日神遊定何所。桐鄕知葬浙江西。聖主如天萬物春。小臣愚暗自亡身。百年未了須還債。十口無家更累人。是處靑山可藏骨。他時夜雨獨傷神。與君今世爲兄弟。更結來生未了因。﹝獄吏﹞想這詩又是怨謗朝廷的了。不免搶去首他。﹝做奪詩介﹞仍揮三寸管。更惹九重威。﹝下坡﹞我做得幾句詩。本欲寄與子由。不想又被獄吏搶去。眞好苦人也呵。

【蠻牌令】江湖隱不能彀。泉石居難自由。拚魚腹埋身無蔽肘。龍陽棄枯肆遊。避不得身烹鼎鑊。悔當初莽惹綸鉤。要尋條活路呵。猛想到鱸肥早秋。又何殊緣木相求。

【尾聲】遊鱗恨落他人後。桃花流水半含愁。今夜呵怨气衝衝結蜃樓。

向晚茫茫發旅愁。

無窮歸思滿東流。

中宵能得幾時睡。

空戴南冠學楚囚。

第二十出控代

【點絳唇】﹝末扮黃門官上﹞宮燭燒紅。更籌初送。祥雲擁。靴上霜濃。天樂簫韶動。

月照千門響佩環。東華光曙映南山。仙音一派飛龍近。香气先傳鵷鷺班。自家黃門官是也。今當早朝時分。恐有百官奏事。只得在此伺候。﹝潁上﹞

【麼】客淚沾風。鄕云入夢愁懷重。敢叩銅龍。要把孤忠控。

鴻雁已驚折足恨。鶺鴒偏抱覆盆寃。下官蘇轍。因兄坐誣成獄。眾姦攢害。百口難分。特來叩闕陳情。願得解官贖罪。今値早朝。竟入則个。﹝朝見山呼介黃門﹞朝見已畢。百官退班。﹝潁﹞臣有小疏。冒奏天顏。﹝黃門﹞有何文表。就此披宣。﹝潁﹞

【刮鼓令】蘇轍奏堂皇。念臣兄沐寵光。災起詩詞投犴狴。羅摭誰憐裂痛腸。六月恨飛霜。便毫揮珠玉豈爲嘲謗。願吾皇威霽春陽盎。莫令寃淚涴衣裳。

﹝黃門﹞想蘇軾自負奇才。覬臻顯秩。今置外郡。中多觖望耳。﹝潁﹞

【前腔】三刀治績揚。節懸魚頌素羊。敢把朝廷來譏諷。抹月批風聊自徜。手足義偏長。願褫臣職歸林莽。好將縲紲孤臣放。莫敎風雨斷人腸。

﹝黃門﹞下官與你轉達天聽。你且退在朝房候旨。﹝獄吏上﹞劍佩猶含露。旌旗尙帶星。小官獄吏。搶得蘇軾詩詞二首。特來奏聞聖上。﹝黃門﹞獄吏有何文表。就此披宣。﹝獄吏﹞臣獄吏拾得蘇軾怨詩。

【前腔】他道是惆悵柏臺霜。動瑯璫月向窗。夢遶雲山心似鹿。魂魄如雞怖火湯。犀角是兒郞。牛衣身後蘭閨望。神遊他日知何向。浙江西去葬桐鄕。

﹝黃門﹞你且出在午門外聽旨發落。﹝下介潁﹞你是什麼官兒。在此奏事。﹝獄吏﹞小官是獄吏。搶得蘇軾怨詩二首。特奏朝廷。﹝潁﹞詩中怎麼樣說。﹝獄吏﹞

【前腔】他道是聖徳似春光。恨愚臣身自亡。最苦百年難了債。十口無家淚雨汪。白骨向山藏。他時夜雨神還愴。與君今世相親傍。來生更結弟兄行。

﹝潁﹞此詩乃是寄與兄弟的。如何說他怨謗朝廷。這官好生無禮。﹝獄吏﹞與你何干。﹝潁﹞你不曉得我就是他兄弟麼。﹝獄吏﹞如此得罪了。﹝黃門上﹞

【神仗兒】恩波浩蕩。恩波浩蕩。觀仁過黨。況鳴寃疏上。兼筆底情詞悲愴。須曲赦。謫黃岡。

聖旨說。精誠之佐。每緣詞賦寫忠。大度之君。不以文章罪士。今蘇軾情揮兔管。怨主之心實無。蘇轍血灑螭頭。救兄之念甚切。且覽獄中之作。情甚宜矜。則知疏內之詞。忠猶可亮。姑發爲黃州團練副使安置。謝恩。﹝獄吏﹞我本欲假公濟私。誰想他因禍得福。有何面目再見蘇公。﹝下潁﹞

【滴澑子】蒙聖主。蒙聖主天恩髙曠。離圜土。離圜土謫居遐壤。追憶前王寵貺。金蓮撤殿前。奇才曾奬。看萬里孤臣。飮惠無疆。

【尾聲】一朝提挈雲霄上。泛扁舟楚江凝望。怕巫峽孤猿泣夜長。

目傷畱滯去關東。

露冷蓮房墜粉紅。

今日莫論腰下組。

楚云滄海思無窮。

第二十一出重貶

【金蕉葉】﹝云抱子同王上合﹞千思萬思。滯他鄕愁腸縈系。有誰憐犴狴傷秋。還喜卻熊羆呈瑞。

﹝訴衷情﹞燒殘絳燭淚成痕。街鼓震黃昏。碧雲又阻佳期。斜月又侵門。﹝云﹞愁永夜。拂寒裀。待誰溫。夢蘭憔悴。擲菓淒涼。兩處消魂。﹝王﹞自從寄寓京師。每日思歸鄕國。時驚飛雁。人誤書麞。第無春日之溫。頓起秋風之感。﹝云﹞時悲旅食。再換徵衣。旣因離別銷魂。復爲死生厪念。眾張讒口。𨿽多下石之謀。天相吉人。諒有解网之日。﹝王﹞朝云。你那裏知道。

【羅江怨】秋楡著影稀。鄕關望迷。舊遊何處贈支機。怕孤鵬折翼怯風吹也。鏡裏靑鸞。羞舞當時翅。鴻隨楓葉飛。淚從金井澌。慮等閒玉向秦庭碎。﹝云﹞

【前腔】凝妝蹙翠眉。幽情怕題。鏡臺膏沐爲誰施。怕簫聲永斷玉樓悲也。衰柳斜陽。一望頻吁气。孤衾君夢飛。寒燈妾淚垂。何時夜話牀頭細。﹝坡上﹞

【金蕉葉】魂飛夢飛。又訝長途日暮。脫鉤魚見月猶驚。離弦鳥聞風還怖。

﹝相見介王﹞呀。相公回了。相公旣逭三尺。朝云又添一丁。二喜騈臻。一門胥慶。﹝坡﹞旣逃犴狴之災。又獲麒麟之瑞。快抱兒子過來。待我贊他幾句。人家生子愛聰明。我被聰明悞一生。但願此兒愚且蠢。無災無難到公卿。﹝王﹞贊得好。﹝坡﹞蒙旨安置。蠲吉起程。柰楚地荒涼。難停馬足。況蜀江寂寞。正候蛾眉。卿且回家。吾當赴任。

【羅江怨】雙輪千里馳。荒涼怎支。秋河隔在數峯西。只怕迢遙路遠損雙眉也。一撚香娃。怎向他州去。我東徵湘水湄。你西歸蜀道隈。好殷勤寄卻堂前淚。

﹝王﹞相公千里遠行。豈容孤另。舅姑百年暮景。最是淒其。待妾歸家。親供菽水。朝云隨任。奉薦衾裯。﹝云﹞庶難擬嫡。敢當寵擅專房。妾可侍姑。惟願早歸故國。﹝坡﹞下官之心。亦知未妥。夫人之命。豈可有違。朝云隨我之黃。邁兒奉母歸蜀罷。﹝王﹞

【前腔】相逢頃刻時。離情又催。心如膏火有誰知。伯勞東去燕西飛也。一縷香魂。便逐流波逝。﹝云﹞我羞描鏡裏眉。你空彈弦上絲。雲收雨散頻揮涕。﹝潁秦邁同上﹞

【臘梅花】離情萬斛空自悲。鄕關一望雲遮蔽。寄語秋雁飛。尊酒庭前。一樹垂楊折與誰。

﹝相見介坡﹞丈夫蹇謫黃岡。妻子遄歸錦水。何殊星散。怕見雲飛。﹝潁秦﹞方脫赭衣。又遊赤壁。安得輪生四角。堪憐腸斷九回。聊進離尊。敢言祖道。﹝進酒介坡﹞

【園林好】吾今去銅堤路迷。關山遠金壺水低。羞孤劍遐荒遠滯。知甚日返京圻。知甚日訪庭幃。﹝潁﹞

【前腔】尊前酒鴒原可悲。風前淚鴻洲謾揮。怎忍得臨岐牽袂。知甚日得雙飛。知甚日得同棲。﹝秦﹞

【江兒水】萬里驪歌沸。三秋雁影稀。玉陽險道難回避。瀟湘一望應無際。林端楓染離人淚。猶自臨行寄語。便是雪調驚人。休被霜毫爲祟。﹝王﹞

【前腔】籠裏舒鵬翅。鞭鞘促馬蹄。千山不掩愁來路。紅顏含涕三川去。靑衫應灑長沙淚。﹝對云低唱﹞暗對湘娥細語。你那裏雨濕徵鞍。我這裏香銷孤被。﹝云﹞

【五供養】瑤琴欲碎。寶鏡無輝。環佩空歸。楚山云外斷。蜀國望中迷。況是深宮腰細。卻難禁霜雕風殪。相公呵。馬嘶驚蝶夢。夫人呵。鸞舞恨蛾眉。眞是兩處相思。一般縈系。﹝邁﹞

【玉交枝】西風愁緖。看天邊霜紅亂飛。椿枝影薄禁風刺。進螺杯無限欷歔。斑斕羞舞西去衣。啼喉偏咽東流水。還恨著荒涼路微。望不斷千山盡期。﹝合﹞

【川撥棹】臨期淚灑。秋云千萬縷。望新亭遠艸萋萋。望新亭遠艸萋萋。又何年相逢酒巵。看雙鴛各自啼。恨雙鴻兩處飛。

【尾聲】臨行浪發靑衿淚。隔斷雲泥人世。方信今朝是別離。

﹝坡﹞出盡平川未到家。

﹝王﹞多情長自惜年華。

﹝邁﹞此時相見又相別。

﹝雲﹞水自潺湲日自斜。

第二十二出蜀晤

【逍遙樂】﹝老程攜稍水上合﹞天際空回首。萬里鸞書何處有。金風羞自訪西疇。蒼云懸念。翠嶂凝愁。黃菊驚秋。

﹝老﹞自家老泉是也。因軾兒下獄。轍兒滯京。離恨一天。愁懷萬種。訪女兒於別墅。偕老拙而同舟。木落孤村。雅覽山川之勝槪。稻香故苑。兼看臧獲之收成。

【金井水紅花】霞滴楓如染。霜凝艸易秋。遙望鳳凰洲。淚空流。靑猿聲斗。猛憶他鄕遊子。怕見水中鷗。恨千里客淹畱也囉。看丁開丹嶂。翠合蒼屛。馬拂仙云。目斷萊衣雙袖。千莖白髮。淒淒賦愁。三江紅蓼。頻頻上樓。桑楡無主。怎度黃昏候。

不免泊舟在此。隨喜片時。﹝王邁攜稍水上合﹞

【前腔】歸路隨鴻影。愁懷賦鷁舟。畫角半驚秋。恨悠悠。朱顏非舊。遙憶湘雲楚水。一望萬山稠。料世態等浮漚也囉。想是閒中作賦。醉裏題詩。樓上攤書。阻滯天風歸袖。蠨蛸門戶。煙霞故丘。荒蕪園徑。庭幃白頭。鷫鸘裘冷。難過秋時候。

﹝王﹞前面舟中坐著一个老翁老嫗。好似舅姑一般。邁兒。須艤舟細認則个。呀。果然是公公婆婆也。﹝老程﹞呀。媳婦孫兒回來了。﹝各悲介老程﹞快將你丈夫行徑細說一番。﹝王﹞聽稟。

【玉鶯兒】寃情已剖。嘆分離東西水流。可憐他鎩羽天池。暫時間寄迹他州。且喜朝云新得一子。已帶往任所去了。紅奩遠投。香雲半鉤。看淒涼孤苦殘砧候。﹝合﹞漫傷秋。相逢細話。舟泊小溪頭。

﹝老程﹞子旣無恙。孫又新添。還寬白雪之懷。梢拭靑衫之淚。

【前腔】舒開眉皺。恨孩兒黃岡逗𨖻。我老生涯鷗水相依。他舊風流鴻塞荒投。黃花酒甌。靑蟬蒯緱。何時歸路兒童候。﹝合前﹞

﹝老﹞天涯一望斷人腸。

﹝程﹞愁聽靑猿夢裏長。

﹝王﹞莫怪臨風倍惆悵。

﹝邁﹞三年楚客已沾裳。

第二十三出賦鶴

﹝佛上﹞鐵牛不可控。怖鴿終難安。解得空中絮。可與共譚禪。自家佛印便是。爲度子瞻而來。在京時料他有杭州之行。在杭時料他有黃岡之貶。便在今日。也預知他攺謫瓊崖。只是不好道破耳。他昨日差人接我。我正要與他細論心曲。不免走一遭也呵。﹝下介坡攜稍水上﹞天波迥碧虛。落落子云廬。盡是王孫路。何人問謫居。自家攜朝云幷過兒來到黃州。半載有餘。一家無恙。幅巾小屩。偏宜出入煙霞。野老田夫。相與追隨溪谷。近營小築。自號東坡。今日公暇。曾約黃山谷與印禪師再遊赤壁。恁的尙未到也。﹝黃佛同上﹞萬壑西風上鬢毛。相期湖海共持螯。瀟湘一夜靑猨嘯。喚起袩禪萬念消。﹝相見介坡﹞太史禪師。願登靑翰之舟。共覽黃岡之勝。﹝黃佛﹞學士。你初當七月之時。早挹三秋之景。何事重尋山水。相煩復列杯盤。﹝坡﹞勝景難逢。舊遊可再。就此前往。﹝黃﹞願得奉陪。﹝佛﹞前面浣衣美婦。白腿堪誇。願與太史學士聯吟一首。﹝黃坡﹞請禪師首倡。﹝佛﹞玉筯插銀河。﹝黃﹞紅裙蘸碧波。﹝坡﹞再行三五步。沒入老僧窠。﹝黃﹞休得取笑。且進酒者。﹝坡﹞欲罄千鍾。須行一令。﹝佛﹞請太史主盟。學士糺酒。﹝黃﹞我要說四物相似者。又須叶韻。我要美的。美妓房。象牙牀。玻璃盞。百和香。﹝坡﹞我說光的。研椒槌。柳條斗。男子陽。和尙首。﹝佛﹞我說穢的。推豬水。臁瘡腿。婦人陰。胡子嘴。﹝黃笑介﹞公何相報之速耶。﹝佛﹞你看云暗秋深。霜雕木落。好景致也呵。

【北新水令】暮秋光景冷瀟瀟。片帆飛頓驚寒峭。憑虛瞻雪海。羽化隱銀橋。滿目風濤。到不若歸來好。

﹝內作吹簫介黃﹞何處好簫聲也。﹝坡﹞

【南步步嬌】蘭橈桂楫隨波棹。秋水連天灝。誰人譜洞簫。菊秀蘭芳。佳人空悼。幽壑舞潛蛟。回頭方識煙霞傲。

﹝黃﹞子瞻。看風波好險也。﹝佛﹞前途還有險處哩。

【北折桂令】大江東湧浪驚濤。只見龍窟銀妝。蜃闕煙飄。問前途淚噴狂瀾。雪捲秋潮。你道出樊籠衝天一鶚。誰知罹弓弦泣露孤雕。更有塵囂。蛻羽難逃。除非是濯足江湖。閃魄林臯。

﹝黃﹞聽禪師所言。子瞻也該解悟了。﹝坡﹞我也無心作宦。有意逃禪。柰時方多阻。勢不自由。

【南江兒水】願戴鳧鷗笠。羞簪鵷鷺翹。扁舟欲向荊溪老。堪悲日月籠中鳥。何時放翮棲山島。雅意參求道妙。做不得桂樹風吹。更難言蓮花泥淖。

﹝眾扮鶴上舞介黃﹞呀。空中好只白鶴也。﹝佛﹞你看此鶴眞得自在也呵。

【北雁兒落帶凱歌回】來往著蓬萊桂馭遙。歸宿著瀛岫松虯小。全不學凡鳥奔馳日夜勞。也不受人世弓和繳。他是守淸虛愛寂寥。也不去覓鸞衾翦鳳翹。羞鼓鵾鵬翅。長隨龍虎窯。也不屑聞野鳴臯。敞衣長伴商山皓。不染炎囂。卻彊如尋枝怖鴿號。

﹝坡﹞此鶴果然得自由也。

【南僥僥令】華亭空灑淚。衛駕謾相邀。怎做得十萬揚州長不老。到不如伴蒲團過幾朝。

﹝鶴下介佛﹞今日之遊。不可無詩。﹝坡﹞如此。禪師請先。﹝佛﹞還是太史與學士先賦。﹝黃﹞人生不若蜉蝣樂。﹝坡﹞誰个昏迷誰个覺。﹝佛﹞腸斷西風飯裏魚。夢回赤壁舟中鶴。﹝坡﹞這兩句是禪師舊時的隱語。﹝佛﹞可曾驗過了麼。﹝坡﹞前日圜扉之事。今朝赤壁之遊。俱已符合。但後面二句。尙不能解。﹝佛﹞畱待後日。自有分曉。

【北收江南】呀。誰沒个參禪的伎倆呵向碧落好飛翺。端只爲愛河欲海起波濤。名韁利鎖不能逃。這塵緣怎消。何日裏乘風駕鶴上層霄。

﹝黃﹞人世俱是空虛。功名安得長在。何事永沈宦海。不宜久負山靈。

【南園林好】寄人生蜉蝣暮朝。笑榮名獼猴儛招。柰被風塵紛擾。知甚日解金貂。知甚日解金貂。

﹝末扮道士上﹞天邊長自妬飛鷴。隨著仙翁去住閒。多少荻蘆焚不盡。卻畱淸影在人間。敢問蘇學士。赤壁之遊樂乎。﹝坡﹞殘山剩水。可以目窮。明月淸風。不用錢買。興眞無限。樂自有餘。﹝道士﹞早知眞樂處。何事戀微官。﹝下介坡﹞呀。這道士憑虛而去。莫非就是飛鳴過舟之鶴乎。﹝黃﹞造化小兒。乾坤大夢。幻裏黃冠白氅。原是山禽。世間紫綬金章。寧非野馬。﹝佛﹞蟻遊槐上。舉世皆迷。鹿覆蕉中。誰人曾覺。

【北沽美酒帶太平令】鳳皇樓。班行曉。翡翠屛。姻緣好。風流盡可供譚笑。試看吸露花凝霜艸。只怕染秋光易槁。怎能勾春色長嬌。問天邊孤鶴。但轉盼向層雲了。恁呵直待途窮日暮。鐘鳴漏曉。呀。這其間誰識破今日根苗。

【北淸江引】醉遊赤壁攀虯豹。好把靈均弔。還將碧落參。猶被紅塵擾。惟願你擲華簪遊舊島。

第二十四出詬姦

【唐多令】﹝琴上﹞紅粉坐蒲團。靑眉解問禪。隨風早是赴長安。又覺秋光零亂。人不在。恨悠然。

經年一別對禪棲。門外紅塵總不知。聞道故人天外去。非非想後復非非。自家俗名琴操。法號天然。萍憩十方。雲遊四海。與王朝云數年相別。且蘇學士一字無傳。憐奴錫卓京華。本擬偕完果諦。柰彼槎浮楚水。堪悲又隔風塵。借居妙覺禪林。徐尋彼岸。暫伴圓通觀主。共啟迷途。道猶未了。觀主到來。﹝醜扮觀主上﹞我做尼姑是陰佛。專向和尙尋陽佛。陰佛陽佛一般佛。得佛佛時須佛佛。小尼圓通是也。天然寓居荒山。到此扳話則个。﹝相見介琴﹞寶剎云停。多蒙款待。﹝觀﹞茅庵露宿。愧乏看承。今日丞相拈香。敢煩師兄陪款。則古剎生輝。小尼生色矣。﹝琴﹞丞相是當朝黃閣。小尼是出世緇衣。實是未同。難以相見。﹝觀﹞旣遊方外。休縛禮中。﹝琴背云﹞章相與學士。初方指水盟松。後反操戈入室。不免乘此機會。嘲他幾句。有何不可。﹝眾擁章上﹞

【出隊子】朱宮梵殿。朱宮梵殿。五色晴雲畫棟鮮。淸鐘聲裏鶴參禪。香煙半遶焰摩天。慧日和風。一道紛然。

下官章惇是也。此間已是妙覺庵。不免進去。﹝觀做迎接請進上香介觀﹞請丞相爺法堂少坐。﹝章做窺琴介﹞呀。這寺中爲何觀音出現。﹝琴﹞相公拜揖。﹝章﹞緣來是一位仙姑。請問仙姑。是常住的是雲遊的。﹝琴﹞暫寓在此。﹝章﹞原籍何處。俗家甚名。﹝琴﹞生長臨安。喚名琴操。﹝章﹞原來是蘇子瞻舊表。幸接丰姿。願聞因果。

【石橊花】祗園相遇。揮麈問華蓮。驚人世逐雙丸。玉臺九品照因緣。論金沙滿地拖云。玄經妙詮。謾搜尋報復如輪轉。還有一言。問嬌娥空隱玄都。笑仙郞已入桃源。

﹝琴﹞滴柳拈沙。自證西天獅象。飛花流水。休提南國鸞凰。

【前腔】浮漚幻影。搔首問靑天。爲甚事肆雄姦今朝風順駕蒲帆。到明朝風息帆收。中流自淹。看翻雲覆雨如飛電。倘人生裾馬襟牛。後來時鎖鳳囚鸞。

﹝章﹞仙姑尙爾靑年。便銷紅粉。𨿽是一登淨土。可證圓明。豈如再入侯家。永圖富貴。

【泣顏回】古寺遇神仙。使吾儕意惹情牽。你桃花歌扇忍輕拋。虛度流年。荒涼悟禪。論豪家金穀人爭羨。莫空辜落雁嬌容。再完成駕鵲良緣。

﹝琴﹞你傅粉盈房。豈無殊色。我洗妝入道。不變初心。況當漏盡鐘鳴。禍臨眉睫。尙自風嘲月弄。浪想姿容。正是罔覺災祥。不知進退者也。

【前腔】云堂獨守洗華鉛。使君有婦莫問浮鴛。紅棲翠減柘枝枯。甘自逃禪。淒其度年。肯臨風又起襄王戀。料災危曉漏晨鐘。漫追歡暮管朝弦。

﹝琴﹞好將云補衲。去訪月臨禪。﹝下章﹞呀。這妖尼不別而去。可惱可惱。多則是子瞻唆他來嘲我的。我有一計。只說子瞻遨遊山水。放浪壺觴。全無悔罪之心。反有玩世之意。量移儋耳。益罹煙嵐。且假刻朝章。傳言物故。使他一家啼哭。消我滿面羞慚。﹝觀送介章﹞正是恨小非君子。無毒不丈夫。﹝下﹞

第二十五出量移

【似娘兒】﹝坡云過同上﹞細雨滴殘秋。盼迢遙千里含愁。瀟瀟云縷拋紅豆。問瓜期何日。賜環夢斷。賦鵩還羞。

﹝坡﹞莫負黃花九月期。人生窮達可無時。十年且就三都賦。萬戶終輕千首詩。天淨傷鴻猶戢羽。月明驚鵲未安枝。君看六月河無水。萬斛龍驤到自遲。朝云。自與夫人別後。且喜兒子長成。只是目斷樁萱。心懷荊布。靑楓江上。誰憐歸雁無書。白帝城邊。但恨啼猿有淚。秋天曠遠。古木蕭疏。回�竹樓。遙瞻玉壘。﹝云﹞愁窺白髮。𨿽懷遠謫之羞。憶別靑山。堪譜思歸之引。旣期迥眺。就此同登。﹝過﹞正是欲窮千里目。更上一層樓。﹝做同登樓介坡﹞

【梧桐樹】身憑百尺樓。目斷千山秀。三徑云迷。隱約門前柳。傷秋賦寂寥。多病成迆逗。吹笛誰家。惹得雙眉斗。英雄气短偏憔瘦。﹝云﹞

【東甌令】楓凝血。艸含秋。愁深如病酒。靑猿泣雨黃昏後。寬褪芙蓉扣。孤云亂樹阻歸舟。腸斷一登樓。

﹝僕上﹞旣無音信歸巫峽。又合風波到海邦。稟老爺。聖上有旨。量移老爺儋州安置。欽限就要起程。﹝坡﹞果有此命。快討船隻。就此前行。﹝僕﹞領鈞旨。﹝坡﹞朝云。我懶朝與世相違。幽居未苦縱飮。拚人共棄。遠謫相宜。第萬里迢遙。更有煙嵐之瘴。一身寥落。豈無泗涕之流。聖朝未答涓涘。空馳海國。多病況兼遲暮。怎渡江濤。﹝云﹞黃菊頻開。淚裏傳將歸思。紅顏頓老。夢中到得家園。那堪又泛樓船。遠隔錦江秋色。誰念慵調鉛粉。徘徊玉壘浮雲。﹝過﹞暮歲孤徵。空有歸心問水。齠年遠邁。自嗟旅服沾霜。但臣則忠君。怎避羊腸九折。而子當隨父。更悲猿泣三聲。﹝坡﹞

【大聖樂】瞻西蜀蹙破眉頭。料家鄕重到否。啼痕濕透江州袖。從此波上宅。水中樓。瓊弦罷卻西窗奏。玉管空攜南海浮。孤帆遠去。蠻煙嵐雨。毳帳霜裘。﹝云﹞

【前腔】笑朱顏浪蕩鴻洲。怯羅裙千里遊。紅潮滴滿楊妃袖。愁脈脈。思悠悠。銀箏莫弄猱猿吼。翠帶應寬蟋蟀啾。迢遙途路。風塵難避。瘴厲堪愁。

﹝僕﹞船隻俱已完備。請老爺起程。﹝做登舟介坡﹞一天秋水。萬里徵人。屬望山川。不勝淒愴。﹝云﹞料得生還。豈爲死別。不須過慮。且自寬懷。﹝坡﹞

【解三酲】嘆風波龍嘶海口。駕桅檣蛟奔江頭。滄浪一葉羞回首。看兩鬢漸驚秋。侵帆暮雨遙相憶。泛海樓船可自由。沾靑袖。沾靑袖。知甚日菱花重照。知甚日支石還投。﹝云﹞

【前腔】蒼煙鎖長源飛澑。暮雲遮古渡寒流。崩崖枯樹霜痕透。橫畫鷁逐飛鷗。淒風蕩纜沙邊久。凍雨凝帆水上浮。驪珠漱。驪珠漱。何日裏鶯花吹管。何日裏蝦菜歸舟。

﹝黃佛上﹞逐客𨿽皆萬里去。悲君已是十年流。蘇子瞻請了。﹝坡﹞敢問禪師。還往那里去。﹝佛﹞子瞻。你不知自己從那里來。還問別人從那里去。﹝黃﹞傍人問我何方去。﹝佛﹞笑而不答心自閒。﹝黃佛下介坡﹞你看這兩人好生快活也。

【尾聲】恨我紅塵落落多馳驟。到不如開山問畝。此去呵怕鬢髮還應雪滿頭。

﹝坡﹞八月霜飛柳徧黃。

﹝云﹞江流曲似九回腸。

﹝過﹞誰知孤宦天涯意。

﹝合﹞泣上龍堆望故鄕。

第二十六出驚訛

【憶秦娥】﹝王上﹞分飛久。寒巫病楚成迆逗。成迆逗。怕夜雨燈前。曉霜鐘後。

玄冬幾夜上陽臺。欲問平安無使來。心折此時無一寸。菊花從此不須開。自從相公去國。妾身到家。堪憐歲月奔馳。莫問閨闈冷落。正是天邊信遠。月下人孤。萬戶砧聲。況値秋歸之候。一簾花影。難消夜半之愁。莫寫憂心。空嗟遠役。

【二郞神】人歸後。記當初綠肥紅瘦。到如今十月寒花霜縷透。尋魚問雁。蘭苕獨擁危樓。一串啼痕香韎澑。憑誰訴煙銷金獸。冷颼颼。問浪子天邊。何日刀頭。

【前腔】啾啾。珠凝帶上。香湮袖口。腸斷啼猿悲卯酉。朱顏薄命。西風萬里荒投。我鼠闞寒燈還自守。重門掩黃花同瘦。看牀頭。一派流波。浸著箜■﹝候﹞。

﹝邁上﹞𨿽是家遙千里別。那曾書寄數行啼。﹝相見介王﹞孩兒。秦樓人去。空恨孤鸞。湘水波寒。竟無雙鯉。盡是傷心之日。難尋會面之時。﹝邁﹞母親不須愁煩。聞公公去買朝報。想就知消息也。

【囀林鶯】遊人何日歸渡頭。孤雲天半悠悠。問衡陽消息何時有。怕寒風透冽鸘裘。應難消受。靑鬢潘郞非舊。謾追求。迢迢歸路。隔斷萬山秋。﹝王﹞

【前腔】殢人風雨侵畫樓。望黃岡頓使人愁。芙蓉隔岸霜華透。這相思怕聽更籌。風塵奔走。何似餔麋相守。越添憂。垂楊陌上。應悔覓封侯。

孩兒。你旣通經史。當紹箕裘。何不應試汴梁。以成進士。因而遠馳湘楚。用訪嚴親。𨿽流眼內之珠。不吝手中之綫。﹝邁﹞公婆年邁。慈母身孤。兼之室似罄懸。誰辦桂薪玉粒。況且才如綫短。難期紫綬金章。𨿽身苦離家。九回腸而更切。然心懷訪父。一舉足而不忘。敢避長徵。卽當遄往。

【啄木兒】黃金盡。綠鬢秋。況孤帳煢煢獨自守。祇承望舞疊斑衣。誰料想泣掛徵裘。念孱軀嬌養年還幼。風霜鞍馬難馳驟。路悠悠。庭幃遠訪。豈爲洛陽遊。﹝王﹞

【前腔】添新怨。理舊愁。欲別兒郞頻執手。怕陶潛悞卻東籬。敎劉郞早辦歸舟。看斷雲野樹羞回首。殘花輦路秋光澑。倩誰收。啼珠千點。好寄少年遊。

【隔尾】兩下裏成消瘦。無端送下半天愁。休忘卻長笛孤吹人倚樓。

﹝老程急上﹞福無雙至。禍不單行。媳婦。不好了。﹝王邁驚介﹞爲著甚的。﹝老﹞方才街上買得朝報。說你丈夫已故了。﹝王邁驚倒介王﹞誰道暫離。竟爲永別。萬里遊魂驚夜月。百年寵愛付東流。𨿽來世之緣或能聚首。乃今生之恨詎不斷腸。孩兒急往奔喪。遺骨免令障海。﹝邁﹞孩兒就此拜別了。

【香柳娘】望千山淚漣。望千山淚漣。愁腸淒斷。江邊障骨憑誰念。嘆孤臣夢懸。嘆孤臣夢懸。遠謫怨無邊。長辭恨難遣。便匆匆遠騫。便匆匆遠騫。孤驄著鞭。飛虹翀劍。﹝老程王﹞

【前腔】嘆分離幾年。嘆分離幾年。流光如箭。孤忠未得畱殘喘。這寃懷怎宣。這寃懷怎宣。直案侍香煙。修文等飛電。問遊魂佩環。問遊魂佩環。名畱世間。夢歸天畔。

﹝邁﹞遠別空城萬里遊。

﹝王﹞楚天多雨在孤舟。

﹝程﹞行人莫問當年事。

﹝老﹞離思茫茫正値秋。

第二十七出焚券

【北點絳唇】﹝醜扮鮑不平攜眾戎服上﹞紫鐵橫戈。黃金細鎖。英風播。寶劍摩挲。長嘯函關破。

投筆當年膽气豪。腰間寶劍血瀟瀟。蛟龍豈是池中物。一躍風雷上九霄。自家鮑不平。儋州人氏。略涉詩書。頗成任俠。赤松爲侶。胸懸張子之符。白晝殺人。血染荊卿之劍。浩气隨虹貫日。英風喝水成冰。想幼年報卻父讎。遭誣坐獄。到今日逃爲海寇。聚眾稱孤。勢震龍關。威宣蜃闕。十萬伍雄兵飛將。皆能略地攻城。三千員猛士謀臣。豈但如雲似雨。壯山河於水底。何懼丸泥。列介冑於波中。不愁煮海。只是一件。天涯遊子。十年消息不通。堂上慈親。一旦存亡未審。不得名題麟閣。徒教淚滴蠶叢。𨿽對日思家。實爲兒女子之態。而膽云忘母。亦豈大丈夫所爲。意將歸訪庭幃。以承歡於白髮。兼欲輸誠閶闔。以表暴乎丹心。眾僂羅過來。我要到儋州訪親。須索前去。﹝眾﹞領鈞旨。﹝合﹞

【南倒拖船】提槊戟。弄干戈。威加海外似天魔。似天魔。一派英風搖社稷。千秋壯气震山河。震山河。譚笑靑萍歸路遠。淸笳萬里和鐃歌。﹝下坡云過同上﹞

【七娘子】淒涼又値同云候。寄孤身冷落鸘裘。銀海生花。玉樓起粟。竹鑪相對添僝僽。

﹝小重山﹞寂寂遙天戰玉龍。板扉人不到。掩寒松。路迷海徑斷孤蹤。波痕一縷蜃樓濃。﹝坡﹞從自黃岡。移居儋耳。雪深三尺。誰憐疲馬於藍關。浪卷千重。堪訪牽牛於碧漢。寃何由控。苦不可言。況官舍不容寄迹。愧無尺地。將民房暫且安身。聊借一枝。絮薄燈孤。天寒地凍。蠻荒遷客。自甘獨守淒涼。翠帳佳人。莫怨同擔寂寞。﹝云﹞時當悲鳳。願共窮愁。身已嫁雞。敢辭辛苦。伏願相公少舒醉眼。漫憂海暗三山。聊解愁腸。竚看春深五嶺。﹝過﹞行藏任命。窮達由天。願勿過憂。行當履坦。﹝老旦扮鮑嫗上﹞朔風凜凜到林丘。何事多欺人白頭。夜盡血痕沾素帶。誰憐鄰媼冷颼颼。自家鮑嫗便是。所生一子。不幸漂流。暌隔十年。竟無消息。罄將產鬻。堪憐片瓦不存。安得人歸。恨把柴門獨倚。老乏立錐之地。空自養兒。餓難數米而炊。愧無積谷。旣嗟暮景。況値寒天。好不苦哩。天那。好不苦哩。﹝坡﹞外面是什麼人啼哭。不免開戶視之。﹝開門介﹞呀。原來是房主鮑嫗。請進裏面講話。﹝嫗進見介坡﹞雪積寒宵。風來曠野。人皆火圍而坐。爾何露宿而啼。﹝嫗﹞容老婦稟上。

【漁家傲】誰復念老去愁人怨白頭。只爲暮景無依。孤兒遠遊。家資罄鬻難糊口。更生僝僽。又將桑甕茅檐賣與君侯。因此上恨絕鷦鷯哭未休。

﹝坡﹞你似喪家。我權僦捨。願得讓還本戶。不復索取靑蚨。﹝嫗﹞幸復燕巢。更全蟻命。垂恩良厚。圖報實難。﹝坡﹞止爲卹老憐貧。敢曰疏財仗義。我不任徳。爾何謝恩。

【會河陽】風雨蕭條。衡門暫畱。黃虀白飯度春秋。旣完口食。身居聊且悠優。兒郞倘是歸來候。何須雪夜蛾眉斗。何須雪夜驪珠澑。

﹝內做喊聲介坡﹞金鼓連天。喊聲震地。不是赤眉嘯聚。定爲碧眼橫行。待我出門一看。便知端的。﹝鮑領眾上遶行介﹞

【水底魚兒】龍劍蛇矛。龍劍蛇矛。英雄返故丘。思親對雪。不覺淚痕流。不覺淚痕流。

﹝下介坡﹞四下甲兵圍住。三人性命難逃。﹝嫗﹞方得賜還廬舍。誰知又被干戈。好不苦人也。

【擲破地錦花】苦相投。花値繁霜候。眞是愁上添愁。又無个煉石奇謀。被燹遭兵血污荒丘。淚珠浮。拚斷送雪蒙頭。﹝鮑復領眾上遶行介﹞

【水底魚兒】霜滿徵裘。霜滿徵裘。歸家雪涕收。回瞻故里。一帶白雲浮。一帶白雲浮。

﹝下介坡﹞三軍漸近。萬馬齊來。活路難尋。生離在卽。怎生是好。﹝云﹞死葬他鄕。鬼爲異域。料無謀以脫難。剩有夢以歸家。好不苦也。﹝坡云過合﹞

【麻婆子】兵戈兵戈連夜起。恨窮途遭石尢。蜀道蜀道堪凝望。怕黃沙瘞黑裘。丈夫空自佩吳鉤。袖卻拿云手。刀頭拚染紅痕澑。遊魂應逐水東流。

﹝鮑領眾上﹞此間已是我家。不免破門進去。﹝坡云過嫗驚倒介鮑攜嫗﹞母親不要驚慌。是你孩兒到此。﹝嫗做認介﹞果是我兒。多年不見。如何這般打扮。﹝鮑﹞孩兒避讎海外。眾頭目推我爲王。今特帶領人馬。回家省親。﹝嫗﹞生受你。﹝鮑指坡介﹞這一夥是何人。﹝嫗﹞是蘇學士老爺。謫居在此。我將房子賣與他。今夜聞我啼哭。卽焚左券。不索前銀。彼是大徳恩人。爾當小心拜謝。﹝嫗引鮑見坡介﹞謹令小子拜謝大人。﹝坡﹞愧余何恩。勞卿下拜。﹝云對過介﹞緣來就是老嫗之子。可保無事矣。﹝嫗鮑拜介﹞

【一封書】階前拜我侯。焚券分金濊澤畱。非關責後酬。市義應憐人白頭。數椽相讓君良厚。一飯忘恩我自羞。﹝合﹞甲兵收。話綢繆。艸艸相逢兩意投。

﹝鮑﹞相公先前簪筆館中。因甚飄篷海外。﹝坡﹞與王介甫一言不合。備受流離。被章子厚百計相傾。連遭擯斥。﹝鮑﹞此輩依違權勢。賊害忠良。若逢狹路之車。當借尙方之劍。﹝坡﹞垂念孤忠。欲除姦佞。是允爲世間義士。怎作海上彊徒。

【前腔】荒投旅鬢秋。日日悲看水獨流。蒙恩一命畱。羨君家俠气英風寄蒯緱狼牙早散三千眾。燕頷當封萬里侯。

﹝合前鮑﹞蒙還燕雀之居。當盡犬鷹之力。玆且相別。後或再逢。﹝攜嫗下介坡云弔場云﹞幾乎怖殺人也。﹝坡﹞若非老嫗之兒。定作他鄕之鬼。且收拾去睡罷。

﹝坡﹞月隱髙城鐘漏稀。

﹝云﹞陣云解處雁長飛。

﹝過﹞丈夫飄蕩今如此。

﹝共﹞愁聽寒螿淚濕衣。

第二十八出賜環

【髙陽臺引】﹝秦上﹞萬里徵人。一腔忠義。今朝敷奏金闕。回首煙波。鱗鱗細翦殘雪。鄕園云鎖簫聲遠。問歸鞭何日整疊。笑貂裘玉樓粟起。探梅時節。

下官秦少遊。久宦京師。忝居諫職。恨章子厚姦謀太肆。陷穽名儒。令蘇學士忠悃無伸。永投荒裔。故爾霜飛片牘。借劍尙方。庶幾日照覆盆。賜環逐客。未奉明旨。好系幽懷。﹝邁上﹞

【勝葫蘆】背劍囊琴盼白雲。停馬足。問花村。舉目千山。頓覺容顏損。幾回長嘆。掩面欲銷魂。

自家蘇邁是也。奉母命而孤徵。奔父喪於僻壤。逢人問信。覩物傷懷。聞逐吏之無他。喜吉人之有相。前途多阻。不免暫止京中。短牘上陳。然後往依膝下。此間便是。徑入則个。﹝秦﹞數年隔別。一旦相逢。敢詢闔宅起居。庶慰鄙衷懸掛。﹝邁﹞容稟。

【髙陽臺】白髮堂前。紅顏閨裏。偏愁碧海遼絕。凶訃訛傳。謝蒼穹天祿未絕。激切。忠懷一片憑誰說。怎忍得視同秦越。欲待要陳情片楮。謾去控寃雙闕。

﹝秦﹞昨卑人已上洗寃之牘。想聖主卽有赦罪之條。

【前腔】心熱。六月飛霜。三年不雨。短章特奏閶闔。具述寃情。還經楓陛親閱。朝列。姦雄結黨能煬竈。怕從中胡塗阻遏。算除了妬花風雨。自有照盆日月。

﹝眾扮舍人上﹞聖旨已下。送朝報在此。﹝秦看介﹞右正言秦觀一本。爲懇恩召還直臣。剿除姦相事。奉聖旨。蘇軾著以禮部左侍郞兼端明殿學士。馳驛赴京。章惇發雷州安置。永不許敍用。吏部知道。﹝對邁云﹞令尊恭喜了。﹝邁﹞此𨿽聖主之恩。實出姑夫之力。舉家胥戴。沒世不忘。

【前腔】憤雪。鷺隱瓊花。鶯藏碧柳。誰知今日方別。潦倒多年。容顏料應瘦怯。忠烈。崎嶇歷盡才回首。重瞻雲樹宮闕。端的是盛時麟鳳。迥異春宵鶗鴂。﹝秦﹞

【前腔】歡悅。萬里孤蹤。十年客夢。如今甫得還轍。昔日金蓮。應知此會重撤。功業。平生壯气淩霄漢。雄心未肯銷滅。喜忠義再陪弭筆。姦佞終敎賜玦。

﹝邁﹞小侄吿別。﹝秦﹞尊君卽返神京。賢侄暫畱敝寓。一則重逢骨肉。二則進取功名。不識意下何如。﹝邁﹞多謝姑夫美意。﹝合﹞

【尾聲】初逢謾說輕離別。指日歸來持漢節。天道何曾虧俊傑。

﹝秦﹞寒塞無由見落梅。

相逢正値且銜杯。

﹝邁﹞若非聖澤深無限。

鴻雁那從北地來。

第二十九出釋憤

﹝章上﹞虎狼心性應難攺。富貴迷人不自由。墜馬前頭還墜馬。沈舟側畔又沈舟。下官章惇是也。昨蒙聖旨。安置雷州。只得前行。好生困苦。我想做丞相時。威靈震主。權勢傾朝。手指一揮。兩班裏鳥驚魚駭。眉頭半鎖。滿朝中鬼哭神愁。誰知華轂朱輪。竟成水泡。孰道銅陵金穴。頓作冰山。往常間萬騎千官。歡迎旭日。今日裏孤囊疋馬。獨走秋風。𨿽然天運循環。亦見人情反復。昔日遭吾傾軋者。旣快彼之熱心。當時藉我扶持者。亦遭他之冷臉。正是勢不宜使盡。寃不可結深。咳。悲何益焉。悔之晚矣。又有一件。如今地僻程遙。天寒晷短。雪壅昌黎之馬。雷慚平仲之羊。提起傷心。言之短气。只得趲行幾步。又作道理。

【香柳娘】看迢迢路途。看迢迢路途。同云無際。搥心應悔從前事。恨風寒雨淒。恨風寒雨淒。衰艸妬霜蹄。狂藤刺羅袂。聽靑猿亂啼。聽靑猿亂啼。回頭自悲。躊躇揮涕。

﹝鮑上﹞疋馬欲追靑瑣客。雄驍不作綠林豪。俺鮑不平。蒙蘇學士厚恩。聞他恩旨還朝。須索追送一程也。

【北醉花陰】猛將雄兵傍江水。笑吾儕英風俠气。惟願得千騎散。眾軍馳。解弓刀去佐邊陲。方表男兒志。投寶劍。向龍堤。怕做了丰城埋迹。

﹝下坡云過同上﹞十年身不到朝廷。欲伴騷人賦落英。今日已蒙環遠賜。不辭中路伺淵明。下官蒙旨賜環。挈家赴闕。在途風景。殊自淒涼。

【南畫眉序】一望楚天迷。想瑤京浮雲蒙蔽。念孤臣千里。疋馬秋歸。那章子厚呵。朝堂上嫁毒裊鴟。仕途中陰爻碩鼠。休敎提起撩人意。頓灑英雄眼淚。﹝下介鮑上﹞

【北喜遷鶯】誰識俺懷忠挾義。非是我閒弄虛脾。追也麼思。頓省得當年豪致。因此上貫日長虹猛欲飛。休相滯。遠望著前途旌旆。好一似舊識威儀。

前面一隊人馬。想是蘇學士了。追送一程。有何不可。﹝下介章上﹞

【南畫眉序】眼血謾淋漓。看山頭煙迷蒼樹。想當初人遭顚沛。到如今自受流離。說不得笑罵由人。怎避得揄揶有鬼。﹝鮑上﹞前面官長可是蘇學士麼。﹝章﹞俺是章丞相。何人重問窮途騎。全不似故交蹤迹。

﹝下鮑﹞呀。這就是蘇學士的對頭。恨不得食其肉寢其皮。如何當面蹉過。不免追上則个。

【北出隊子】好敎人冠中發指。看猛趫趫龍馬飛。管敎他靑萍血染杜鵑衣只趁俺將軍八面威。呀。敎他們狹路難回避。﹝下介章上﹞

【南滴澑子】長途裏。長途裏。泥深艸濕。愁腸斷。愁腸斷。天昏地黑。看郊外蒼云四起。淒涼淚滿衣。匆匆裏舊事重題。羞顏難洗。﹝下介鮑上﹞

【北刮地風】呀。俺只見樹梢頭日漸西。走盡了野路崎嶇。避不得滴澑澑汗雨沾衣濕。影蕭蕭風起騘蹄。怒轟轟霜橫龍尾。看看的趕著姦回。他那裏蜂未窺。蝶未知。那曉得我除姦天使。誰著他陷忠良將聖主欺。俺這裏不平鳴早已蹺蹊。﹝下章上﹞

【南滴滴金】煙迷野寺僧歸急。日暮深林鳥飛疾。天涯瘦馬銜殘轡。悔勞心。羞往迹。呀。方才年少追來也。怕是彊梁追逼區區。此命應敎擲。此命應敎擲。臨崖控馬知何益。

﹝鮑上﹞那裏去。﹝拿住介﹞

【北四門子】笑伊家昔日多權勢。到到到到今朝何處歸。﹝章﹞大王。我止有空囊。別無長物。﹝鮑﹞誰要你腰間十萬靑蚨气。只斬你肆姦凶老頭顱。不免數落他一番。拽到前途。殺他未遲。你位兒太髙。心兒太欺。附權臣誰知災禍起。到如今寃兒又尋。債兒又催。管向著刀頭做鬼。﹝扯下介坡云過同上﹞

【南鮑老催】殘云影細。途中夢尙馳。余雨聲催。天半寒猶積。呀。前面誰人拽著一个官兒來也。莫不是綠林豪。赤眉流。黃巾匹。怕驚蛇打艸愁將集。亡猿禍木災還及。側耳聽。停鞭立。﹝鮑拽章上﹞

【北水仙子】快快快快走如飛。早早早早一似雪積長空夜破圍。﹝章﹞前面好似蘇學士模樣。﹝鮑﹞果然是也。他他他他做了鵬鶚橫秋。你你你你做了蛟龍失水。﹝坡﹞鮑少年。你從那裏來。這是章丞相。何故拿著他。﹝鮑﹞我我我我趁風行載月歸。笑笑笑笑著他詆鳳爲鴟。要要要要除卻了鼓舌搖唇狐媚兒。﹝章﹞願學士垂情舊好。申救殘生。﹝坡﹞他政府相傾。𨿽非朋友之誼。曲江同宴。實有昆弟之情。況已左遷。未應顯戮。乞推薄分。望霽雄威。﹝鮑﹞道道道道如今泄卻當時气。饒饒饒饒過了血染舊朝衣。

﹝鮑放章介章﹞逐臣吹毛洗垢。自知積罪如山。學士排難解紛。反使措顏無地。今擬痛加省攺。後當圖報涓埃。﹝拜介﹞

【南雙聲子】驩遭値。驩遭値。螻蟻命。勞相釋。承恩徳。承恩徳。犬馬報。知何日。程途急。程途急。馬行疾。馬行疾。感惠忘讎。撫今痛昔。

﹝章下坡﹞少年。雄風旣爾鷹揚。直節又同豸觸。僕擬奏聞於閶闔。君當報效於邊圉。得爲朝守良臣。勝作江湖俠士。切有厚望。幸勿過疑。﹝鮑﹞倘得先容。當圖後報。如今暫別。顒望佳音。

【北尾】少年家自有鵾鵬志。望長安劍气橫飛。料四海英雄只有咱共你。﹝各下﹞

第三十出同夢

﹝淨扮館使上﹞堪悲世事如棋局。誰識因緣似夢魂。自家會同館大使便是。前任曾爲司獄。咳。官難驟貴。錢可通神。請托當途。才升今職。正是仕途偃蹇。難忘白髮之羞。宦海深沈。不比靑雲之路。今日兵部尙書蘇爺出鎭。須索祗候者。﹝眾擁潁上﹞

【哭虔婆】旗橫淝水。旛懸細柳。嘆絕塞黃雲。髙堂白首。年來空賦宦沈愁。兒童望斷歸來候。

人事無涯生有涯。逝將歸釣漢江槎。乘桴我欲從安石。遁世誰能識子嗟。下官蘇轍。向樂家居。自號潁濱居士。今蒙內召。叨遷兵部尙書。旣膺節鉞之分。旋耀旌旗之色。暫辭上國。出鎭窮邊。漢月孤明。莫問馬蹄凍雪。胡沙長暗。空憐龍劍寒霜。不免到會同館起馬則个。﹝使做迎接介潁﹞本部出鎭。一應官員不許相見。但有太史黃爺。侍郞秦爺。來時須索通報。﹝使﹞領鈞旨。﹝眾擁黃秦同上﹞

【海棠春】遙瞻驛樹稠。愧別家鄕久。

﹝使通報相見介黃秦﹞足下節制遐方。驅馳孔道。分離之念。隨衰艸而旋生。長別之懷。覩野梅而載簇。敢烹杯釀。聊爲灞柳之需。且拔短毫。以佐陽關之曲。﹝進酒介﹞

【玉山頹】風塵馳驟。恨今朝繁霜滿裘。謾相驚白雪盈簪。喜歸來黃金拖綬。長亭折柳。羞問卻及瓜時候。﹝合﹞忍斷杯中酒。醉千甌。驪歌唱徹冷颼颼。

﹝潁﹞二公鸞蓋北畱。不肖熊車南去。量有數年之別。可無一席之娛。況兼亂雪堆窗。寒燈照枕。意欲三人同睡。相看蝴蝶之飛。長漏共銷。笑問鶗鵑之血。﹝黃秦﹞情深大被。誼篤連牀。旣欲譚心。還須抵足。﹝潁﹞

【前腔】風窺刁鬥。喜相逢梅花驛樓。問徵途雨雪生寒。杳離蹤星霜驚久。連牀共宿。話西窗同銷長漏。

﹝合前各睡介生扮五戒禪師夢中上﹞人生如大夢。卻笑何時覺。至人本無夢。知覺亦非覺。自家五戒便是。下山抄化。不免走一遭也呵。

【北新水令】幾年夢裏蛻蜉蝣。笑迷途誰人回首。飄零龍蜃窟。出入鳳凰樓。悞卻眞修。悞卻眞修。紅蓮諦難參透。

﹝潁黃秦俱起介﹞呀。這是五戒禪師。須索迎接他。﹝做迎接介戒﹞生受列公了。﹝潁黃秦﹞久慕慧明。願聞玄奧。﹝戒﹞聽我道來。

【北駐馬聽】玉帽籠頭。怕烏兔雙丸天外走。金章系肘。恁鳧鷗兩翅水中浮。千莖白髮頓生愁。彩雲易散琉璃剖。嘆浮生誰不朽。早敎人夢裏悲蒼狗。

﹝下潁黃秦醒介潁﹞方才睡去。夢接五戒禪師。與他講道。﹝黃驚介﹞奇哉。奇哉。小弟之夢。與子由無二。﹝秦驚介﹞怪哉。怪哉。小弟之夢。與魯直相同。且問二公。他曾說什麼話。﹝潁黃﹞

【玉山頹】玄關明剖。嘆人生風塵水漚。看虛名世外浮雲。道繁華天邊蒼狗。笑乾坤戲偶。誰識得个中機彀。﹝合﹞艸艸言非謬。似莊周。東園蝴蝶兩悠悠。

﹝潁﹞敢問少遊。五戒狀貌何如。﹝秦﹞

【前腔】無塵無垢。幻形骸長身只眸。翦靑螺裋衲單絳。繡曇花袈裟雙袖。譚禪說咒。早把卻無生參叩。

﹝合前潁黃﹞果然言語相符。抑且形容允合。三人同夢。千古異聞。﹝坡便服上﹞

【卜算子】江湖飄泊多。園徑荒蕪久。重問霜靴待漏時。不耐聞淸漏。

岐路十年別。江津萬里長。重尋鵷鷺序。流涕忽沾裳。下官蒙聖恩復補端明學士。加升禮部尙書。家人先已入城。捨弟又將出鎭。不免向會同館見他則个。﹝使迎接介坡﹞我有些認得你。﹝使﹞小官不曾會著老爺。﹝坡﹞我卽是向年獄中蘇學士也。﹝使﹞有眼不識泰山。使小官十分慚惶。﹝坡﹞蛇黃牛黃。可以療病。你這慚惶。卻是無用的了。且通報則个。﹝使﹞蘇老爺襟懷灑落。度量寬洪。眞世間罕有者。﹝走入報介﹞大老爺到了。﹝相見介坡對潁介﹞分離累歲。多縈棣萼之懷。相聚一堂。實切荊花之喜。

【玉胞肚】多年迆逗。這相逢天涯淚流。恨窮途落葉驚分。怯殘顏孤雁誰投。﹝合﹞牽衣執手話綢繆。各問年華共白頭。

﹝潁對坡介﹞連枝久隔。豈無原上之鳴。同气重逢。再列天邊之字。

【前腔】休文腰瘦。問飛鴻何方逗畱。料空林秋葉淒淒。恨池塘春艸悠悠。

﹝合前坡對黃秦介﹞風煙路隔。當時懷抱依然。霜雪途懸。此際相逢豈偶。

【前腔】窮荒奔走。料相知金蘭起愁。恨災殃花夢龍毫。怯離情粟起貂裘。

﹝合前黃秦對坡介﹞十年分袂。天涯情若比鄰。一旦賜環。海內幸存知己。

【前腔】瑤京會偶。問投荒沾巾涕流。喜今朝麋鹿相依。恨當初鵩鳥生愁。

﹝合前潁﹞哥哥。適有一事。甚是奇異。昨夜弟與魯直少遊俱夢接五戒祖師。細譚解脫。密示玄通。不意剛接著哥哥。﹝坡﹞聞老母分娩之時。有異僧授胎之報。他一目旣然成眇。我數齡常夢爲僧。今以三君之言合之。豈我卽五戒後身耶。

【前腔】前生離垢。這淸修今生怎酬。脫塵緣一葦西歸。笑虛名萬水東流。﹝合前潁黃秦合﹞

【前腔】龍爭虎鬥。料雄心今朝盡勾。又誰貪畫閣麒麟。且相盟瀚海鳧鷗。

﹝合前眾軍騎上介﹞中軍官叩頭。請老爺起馬。﹝潁﹞就此相別。﹝坡﹞才得合歡。又成離恨。勢非得已。情實難堪。﹝潁﹞孤云乍合。零雨旋歌。因龍鉞之長徵。惜雁行之中斷。髙堂白髮。弟當便省椿萱。荒徑黃花。兄望錦歸桑梓。﹝拜別介坡﹞

【鷓鴣天】朔風吹雪滿徵裘。﹝潁﹞一片幽情付水流。﹝黃﹞咫尺俄驚迢遞路。﹝秦﹞相逢頓作別離愁。﹝眾擁潁下黃﹞回首望。獨云浮。﹝秦﹞人生聚散渾蜉蝣。﹝眾上﹞蘇爺多拜上三位老爺。﹝坡﹞中軍官。你到我家中。可對太爺說。今朝空有鱸蒓想。指日還乘蝦菜舟。

﹝坡﹞二十餘年別帝京。

﹝黃﹞柳條藤蔓系離情。

﹝秦﹞來時萬里同爲客。

﹝合﹞無柰春風欲送行。

第三十一出慈訓

【金瓏璁】﹝云過同上﹞鴻溝初隱凍。鸞臺寶鏡朦朧。嗟雙鯉不浮東。無心刺鳳。一點靑螺愁重。空淚灑杜鵑紅。

千里鄕云蝶夢中。相望無復馬牛風。誰憐雙鳳衾初合。社燕何由戀塞鴻。﹝云﹞過兒。我與你父親自成鸞鳳之緣。未遂魚蝦之願。鯨波寄迹。曾遭畫鷁之風濤。鴛帳藏身。頗渥貫魚之寵愛。追想鵲橋初駕。曾將兔管相投。繡虎雕龍。可羨賦中鸚鵡。摶鵬薦鶚。還期膝下麒麟。今汝螢火曾親。蠹書堪讀。可將玉管。從事韋編。想當初呵。

【宜春令】雙蛾怯。五馬逢。鵲塡河牛郞意濃。從登銅雀。蘭香頓入熊羆夢。猛堪憐舞葉驚鴻。猶自念歌回啼鳳。﹝合﹞匆匆。追思兔管。不堪拈弄。

﹝過﹞這管呵。鴻猷駿業。實資束兔之毫。燕侶鶯儔。權作引鸞之鏡。追昔緣成孔雀。期今慶衍螽斯。

【前腔】蜂媒合。蝶使通。喜乘鸞睢鳩偶同。金籠鸚鵡。幽棲淚滴鮫綃重。念孩兒刻篆雕虫。知慈母吹簫引鳳。

﹝合前云﹞你父親恩隆鳳炬。全仗鼠須。寵錫龍章。多憑兔鬣。願汝蚤招羔雁。令人共羨龍駒。

【前腔】三鱣集。一鶚翀。向雞窗揮霓吐虹。趨庭學鯉。好敎千里驊驑縱。碧山中獨羨焚魚。靑瑣內同誇鳴鳳。

﹝合前過﹞孩兒自慚鳩拙。怎繩七葉之貂。私擬雄飛。少和九臯之鶴。欲題名於雁塔。當奮志於雞窗。

【前腔】歌鳴鹿。賦落鴻。寫鸞箋驚蛇走龍。雞碑未解。自慚豚犬才無用。點蠅頭黽勉囊螢。揮鳥迹何妨題鳳。﹝合前邁上﹞

【西地錦】去馬空尋殘夢。啼烏虛悵孤鐘。寒山鳥雀瓊花擁。回頭自愧歸鴻。

﹝相見介邁﹞二母。過弟。自驪駒之唱。間隔廿年。嘆鴻雁之羣。暌違萬里。猿腸欲斷。麋首堪歡。﹝云﹞你父入朝未回。且把家下事情細說一番。﹝邁﹞容稟。

【繡帶兒】自當初鸞飛臺空。望斷鱸魚秋夢。有誰憐謝豹泣殘風。寒螿聲伴啼紅。堪慟。猊鑪煙燼。鴛瑟塵蒙。料今日不堪麼鳳。髙堂鳩杖螺鐘。嘆鷇食鶉衣。鳧鷗相共。

﹝邁對云介﹞二母。鴻宿湘江。烏棲瀚海。鏡裏蛾眉非故。鬟邊鶴髮將生。﹝云﹞

【前腔】憶鄕園鶯聲春送。無柰蠻腰愁重。嘆三更夢醒鯉魚風。自嗟蝶困蜂慵。堪慟。蠶絲未斷。鳳蠟猶紅。盼不到鶻城猿洞。鷦鷯猶寄枯叢。翠帳還孤。蝸居誰共。

﹝邁對過介﹞兄弟。蟋蟀聲中。空懷曉夢。鶺鴒原上。實喜重逢。﹝過﹞

【前腔】別多年蛟潛無用。盼斷遊鱗翔鳳。恨云梯未得接蟾宮。應嗟鼯技遭窮。堪慟。蝸牛空戰。鵬鳥難衝。知何日馬門供奉。家鄕煮鯉烹鴻。料斗鴨闌前。鳴蛙相送。﹝邁﹞

【尾聲】鸊鵜寒莎雞動。﹝云﹞烏輪兔駕迅長空。﹝過﹞覆鹿尋蕉恍夢中。

﹝邁﹞紫鳳含花出禦樓。

﹝云﹞曉鶯啼送滿宮愁。

﹝過﹞中原不是無麟鳳。

﹝合﹞匹馬今朝不少畱。

第三十二出覲聖

【西地錦】﹝坡冠服執笏從人提燈引上﹞閣道銅龍重到。不堪霜滿金貂。淩寒猶候金門詔。還瞻楓闕岧嶤。

海外漂流已十霜。歸來華發映衣裳。君恩自是如天闊。何必焚香侍玉皇。下官特蒙內召。祗候早朝。玉輦未升。銅龍初啟。追憶久投海外。永違劍佩於九霄。何期重入朝端。載列衣冠於萬國。

【賞宮花】萍浮浪飄。無由謁聖朝。嗟命薄。慶恩饒。九死自拚埋馬革。五更重幸插雞翹。

呀。你看金蓮尙設。寶焰髙張。太乙藜懸。何幸今朝重覩。令狐燭照。恍疑昔日送歸。

【前腔】鸞墀候朝。金蓮照夜髙。追往事。念奇遭。愁去空瞻天上日。醒來猶憶夢中蕉。

追念先朝。徒有奇才之賞。可憐往日。竟無一事之成。

【前腔】明良定交。奇才聖寵叨。籌未展。技空髙。詞組到今歌盛事。半生何處獻良韜。

咳。叨光遇主。金蓮𨿽寵微躬。借照成讎。玉燭實招讒口。

【前腔】長楊燭燒。恩光照紫袍。招佞宄。謫英豪。鳳蠟煉成愁脈脈。龍膏惹起口嘵嘵。﹝小生扮宋徽宗擁宦官等上﹞

【神仗兒】霜天方曉。雞人籌報。看香煙細裊。鞏覆金甌熙皥。登玉殿。訪羣僚。

拂旦雞鳴僊衛陳。髙憑龍首帝城春。千官黼帳柸前壽。百福香奩勝裏人。朕崇寧皇帝是也。嗣登鴻寶。未敢燕閒。閱史披圖。猛欲追謨於賢聖。宵衣旰食。每勤顧問於臣鄰。今當早朝時分。不免升殿則个。﹝坡朝見介﹞臣蘇軾叩見。願陛下萬歲萬歲萬萬歲。﹝帝﹞卿忠肝義膽。揭日月於重光。繡口錦心。挽文章於一變。致使浮沈外職。抑且漂泊遐方。已明百折之忠。實是九重之過。﹝坡﹞臣眉山籜質。錦水樗材。丹陛陳謨。荷先帝金蓮之賜。黃堂獻最。遭姦臣貝錦之災。顧瀚海窮居。自甘埋劍。而彤墀寵召。何望賜環。今朝得覲龍顏。此際奚勝雀躍。

【降黃龍】寶炬災招。讒口髙張。孤忠自保。飄篷萬里。有誰辭九折王陽險道。榮叨。蘭臺典禮。重謁五云廊廟。願輸忠銘常畫釜。銜環結艸。

﹝帝﹞錄用孤忠。丕揚遺直。𨿽是朕躬夙志。實由先帝遺言。

【前腔】先朝。念子賢勞。寵賜金蓮恩垂玉照。遺忠海外。念幾番落落淹遲遠道。鵬鵰。秋天鎩羽。莫怨殘楓枯艸。錄孤臣金章載錫。瓊環重召。

﹝帝﹞卿籌國忠謨。已見肝腸激烈。傳家義訓。應知頭角崢嶸。行當爵爾後人。用以酬卿舊徳。﹝坡﹞臣子蘇邁蘇過。父書𨿽讀。慚無倚馬之才。賢籍未登。空有攀龍之志。現居輦轂。敢辱班聯。

【前腔】兒曹。有愧傳貂。黃卷曾親。班衣猶少。那堪負荷。問庭前詩禮羞言跨竈。蕭條。靑衿未脫。猶困雞窗昏曉。嘆微才鵬摶無翅。牛溲可療。

﹝帝﹞卿老成練達。固應晉秩臺階。卿子年少英豪。定合策名天府。特免西藩秋解。徑投南省春闈。

【前腔】英豪。粹質奇標。克振名家。堪供淸廟。憐卿有子。不枉義方垂敎。才髙。聯芳棠棣。堪把煙樓撞倒。試春闈龍墀獻賦。鸞堤待詔。

﹝坡﹞臣浮沈宦海。羈縛名韁。念鄕國之飛雲。奚勝惆悵。看桑楡之落日。無任徘徊。乞賜省親。徐圖報主。

【黃龍衮】衰親望裏遙。遊子天邊老。柰曉夜思家。衣袖驪珠遶。瞻依故道。鄕心如搗。求歸去。供子職。容移孝。

﹝帝﹞丹心靖主。方在今朝。彩服娛親。何妨異日。

【前腔】椿萱色未凋。葵藿忠堪效。且佐理皇猷。異日飛歸棹。堪披文藻。還攄奇抱。方相合。應未許。靑門傲。

﹝坡﹞初歸閶闔。本當圖報於涓埃。久闊庭幃。竊恐興悲於風木。歸心已切。哀悃宜矜。﹝帝﹞子情固是難違。準令馳驛。臣職不宜久曠。依限赴京。﹝坡謝恩介﹞

【尾聲】垂恩許訪金川道。﹝帝﹞看指日重登廊廟。﹝坡﹞剩有涓埃答聖朝。

﹝帝﹞芙蓉闕下會千官。

﹝坡﹞柳拂旌旗露未幹。

﹝帝﹞朝罷須裁五色詔。

﹝坡﹞肯將衰朽惜殘年。

第三十三出便省

【靑玉案】﹝老程王同上﹞雪隱梅花。寒衝柳葉。似候東方騎。爲問遊人歸也未。錦瑟塵生。瓊簫聲杳。悵長安千里。

﹝老﹞爲隔關山遠。因悲道路難。﹝程﹞白頭羞弄杖。靑眼望徵鞍。﹝王﹞地咽金川冷。云凝劍閣寒。蛾眉何事鎖。爲道憶長安。﹝老程﹞自從邁孫出去。未卜軾子存亡。一望天涯。竟絕遊魚於湘浦。百年故國。空尋歸鶴於遼陽。白髮傷心。靑山漬淚。﹝王﹞殘簫入夢。徒懷死別之悲。破鏡常懸。未遂生還之慶。昨見晚燈花綻。玆聞曉鵲聲喧。或消息之將傳。庶團圓之有望。﹝老程合﹞

【橊花泣】滄波淹滯。料亦鬢成絲。三十載。竟無歸。魚枯雁老冷庭幃。淒風凍雨。惆悵舊縫衣。憑闌揮涕。怕孤臣一逐琉璃脆。慘離魂三月啼鵑。喚愁悰半夜寒雞。﹝王﹞

【前腔】飄零夫壻。何處問因依。憑繡檻。掩朱扉。鸞孤鳳去杳歸期。猖狂落魄。斷送老頭皮。半腔心事。怕靑螺頓薄當時翠。恨難逢隴首梅花。最堪憐陌上楊枝。﹝眾擁潁上﹞

【粉蝶兒】銜命歸來。馬系殷郞枯樹。

﹝眾稟介﹞已到府門了。﹝潁下馬相見介﹞離家驚十載。羞見鬢痕蓬。休把銀釭照。相逢似夢中。﹝老程﹞自揮鞭出去。已驚歲月遷延。𨿽衣錦歸來。亦覺星霜更變。且說汝兄行徑。以舒父母情懷。﹝潁﹞

【漁家傲】波濤裏數載流離。慘風霜夢斷鴟夷。念從前孤雁羣分。消不盡寒螿聲唳。喜丹書重召金門侍。系銀魚容臺班廁。曾在郵亭相會。料歸鞭晨昏便至。

﹝老程﹞只道已修天上之文。誰知還受人間之祿。況汝歡承膝下。使我喜上眉端。

【前腔】愁相看兩鬢垂絲。喜吾兒猶侍銅墀。猛堪驚箕尾光寒。誰承望奎婁輝熾。扁舟問道歸來未。料鶯花西園重麗。莫把門閭依倚。怕斜陽將人尢殢。

﹝王﹞敢問叔叔。你哥哥旣困風塵。復投坑穽。誰飛諫牘。得照寃盆。﹝潁﹞復爵朝中。𨿽乞恩於主上。鳴寃闕下。實借力於姑夫。

【前腔】忠懷奮脈脈魂飛。抱彈章血叩銅墀。道忠臣失水孤鱗。恨姦雄迷人九尾。楓宸重念金蓮意。憶江湖卅年憔悴。欲問奔波滋味。試驗取靑衫涕淚。

﹝王﹞逐客初還。幸得本朝復職。孤兒遠出。未知何地安身。﹝潁﹞京國棲遲。已喜重逢橋梓。春闈密邇。還期同探花枝。

【前腔】悲年少跋涉天涯。料才疎怎赴春闈。恁飄流季子貂裘。怕淒涼小喬鸞被。九疑如黛湘川蔽。問瓜期甚時驩會。試看腰肢憔悴。總爲著兒郞夫壻。

【尾聲】﹝合﹞待歸來細問當年事。有誰念殘香冷膩。共話卻潦倒西窗翦燭時。

﹝老﹞林花不待曉風開。

﹝程﹞南陌徵人一騎來。

﹝王﹞悵望玉京無限恨。

﹝潁﹞共歡明主賜金回。

第三十四出證果

﹝琴上﹞靑泥曾說偈。紅粉解參禪。自家琴操便是。久脫紅塵。自消白晝。呼猿聽偈。修成無上湼盤。招鶴參禪。悟徹最玄般若。與蘇子瞻兩心密印。因尋湘沅行藏。對章子厚數語暗嘲。頓起瓊崖禍祟。仍在京師寄住。還期淨土眞修。到無量庵說咒焚香。與印師尊翻經入定。正是竹密不妨流水。蓮淸何怕淤泥。道猶未了。印師早到。﹝印上﹞丹霞縹緲見金幢。去後猶畱滿室香。口吐醍醐來灌頂。爭教心地不淸涼。﹝相見介印﹞天然。你可知道了麼。蘇子瞻在京已久。我和你去點化他則个。﹝琴﹞如此就行。﹝印﹞好將靑柳露。﹝琴﹞點破白蓮香。﹝印﹞此是子瞻私宅了。通報則个。蘇老爺有請。﹝坡云上﹞方尋蝴蝶夢。又被鷓鴣摧。﹝相見介印﹞從彼別離。到今思憶。可能無恙。以慰有懷。﹝坡﹞虛拋歲月。盡歷風波。幸得偶逢。可消渴想。﹝印﹞

【北混江龍】道受盡了掀天浪濤。江州血淚灑虹毫。弄得你三更亂雨。萬里驚潮。只落得云袖傷秋停玉管。盼不到霜靴待漏珥金貂。恨回波一望蜃樓髙。驚魂千派鼉宮曉。受用的蠻煙瘴雨。蹉過了月夕花朝。

﹝琴﹞朝云妹子。一別多時。十年勞想。﹝云﹞梯山航海。白髮將侵。宿雨餐風。紅顏非故。﹝琴﹞

【油葫蘆】因甚的靑鏡朱顏頓慘憔。又難追別樣嬌。西施褪卻如花貌。只爲著十年奔道路。因此上一旦損丰標。誰念湘波涸。更覺楚云消。謾將歌扇挽。空把翠眉描。天畔雙梭擲。海上一篷飄。恨無情風浪蹙斷玉臺簫。壺中藥倩誰敲

﹝印﹞子瞻。子瞻。你也該省得了。﹝坡﹞久思臥壑養髙。柰有難拋人事。卽欲買田招隱。必須先了塵緣。﹝印﹞

【天下樂】當日災危起彩毫。馳鳥道。涉鯨濤。到如今插■﹝義鳥﹞■﹝堯鳥﹞。似烏衣返故巢。猶戀著飛牘淩霄。放不下簪筆隨朝。還說道買靑山塵緣未了。

﹝琴﹞朝云妹子。你何不同學士焚修了。﹝云﹞我身沈欲海。自己難撈。他心戀仕途。別人怎挽。﹝琴﹞

【節節髙】迷戀了蛾眉蛾眉玉貌。指望著鸞章鸞章金誥。靑鏡臺前要人說娘行俊俏。何不浣了脂香。銷了油膩。將禪關打著。翦了盤龍。閒了舞鳳。擲了飛鮫。正好向白雲關翻經自遨。

﹝眾上報介﹞二位相公會試俱髙中了。﹝佛琴﹞可喜可賀。﹝印﹞

【元和令】這兩个俱搴錦標。舞雙雙斑衣好。準備著封章菽水與粱膏。盡年華承歡暮朝。有一日云殘月缺。絮卷花消。等氤氳風一掃。

﹝琴﹞朝云妹子。你令郞旣已髙捷。身後事也完了。

【上馬嬌】耀門閭有小兒曹。呀。日下正逍遙。你等閒忘卻前生約。待誰識舊禪袍。

﹝坡驚介﹞他有什麼舊禪袍。﹝印﹞子瞻。子瞻。你還不知道。你前世就是五戒。我前世就是明悟。﹝琴指云介﹞他就是紅蓮後身。我就是淸一後身。﹝印﹞

【勝葫蘆】全不想古寺當年著破袍。受多少莽風騷。早見了瑤華兒女貌。凡心難咽。塵情頓起。歸去路迢迢。因此上歷難遭魔猶不曉。好蹊蹺。還被靑螺情愛惱。軀藏火坑。魂飛欲海。回首落皮毛。﹝琴﹞

【後庭花】搗不盡鐵河泥顏色好。吹不斷四洲沙長慧曉。假饒血肉相瞞昧。來時路不遙。猛相招。九蓮兒香遶。三車兒悟超。笑娘行呈妖獻笑。跳不出紅裙腔調。好回頭宿孽兒消。新緣斷。舊火燒。度沈淪百尺橋。

﹝坡大笑介﹞原來如此。原來如此。所以會同館有三人同夢之異。﹝印﹞

【柳葉兒】早則个一聲長笑。舊根源撥盡蓬蒿。妝喬做喬。本來面目眞消耗。待玄同印慧覺超。那時節方才悟夢裏的心苗。

﹝云﹞旣蒙指點。頓悟因依。久昧玄關。願聞道奧。﹝琴﹞

【寄生艸】泥牛水流應遠。石犝波飛正杳。住行坐臥空中妙。穿衣喫飯禪中奧。痾屎撒溺玄中竅。若問卻東行鸞鶴滿空飛。算不出西歸龍象回頭早。

﹝坡云拜介﹞百年幻夢。一旦提醒。待我暫省雙親。撇塵寰而長往。與君永歸三寶。指覺岸以同登。﹝印琴﹞前修有在。舊約毋忘。我二人在蛾眉山等候便了。蚤知燈是火。飯熟已多時。﹝下坡云合﹞

【尾聲】曇花一樹髙。貝葉千篇掃。便從此回頭。藤枯蔓槁。好一似半夜羅浮香气繞。鐵鞋不費勞。覺路逍遙。看金繩寶筏相招。何須慮永劫沈身不可撈。還將宿孽消。洗卻紅蓮圈套。那時節白蓮香相攜共入無生道。﹝同下﹞

第三十五出接武

【祝英臺】﹝邁過同上﹞綠衣飄。紅杏暖。春色憑誰管。雁塔名題。馬踏花痕亂。欲問錦水靑衫。眉山皓首。惆悵時光流變。

春夜子星回。天孫滿月杯。詠歌麟趾令。簫管鳳雛來。﹝邁﹞下官蘇邁是也。﹝過﹞下官蘇過是也。﹝邁﹞我兄弟𨿽已赴宴於瓊林。尙未授官於銓部。意欲奉嚴親而歸故里。兼可侍大父以樂餘年。兄弟意下何如。﹝過﹞家大人風霜歷徧。旣倦飛而知還。予小子雨露新沾。宜急流而勇退。言之有理。意可無疑。﹝邁﹞

【玉芙蓉】靑雲帝寵長。白雪親懷悵。喜芝蘭葉夢。棣萼聯芳。禦杯共醉龍頭榜。春雪同含雞舌香。﹝合﹞長江上。泛淸波半航。東風裏雙仙新著錦衣裳。﹝過﹞

【前腔】蘭蓀正吐芳。萱艸頻凝望。且重尋故里。笑訪髙堂。殷花細翦黃金帳。美液輕浮白玉觴。

﹝合前邁﹞自從束髮。輙爾傷心。柰有事於驅馳。竟不遑於定省。今日幸登一第。足繼書香。當時備歷千辛。莫看衫淚。

【雁來紅】馳千里。滯一鄕。走風塵名利韁。今朝喜奮層霄上。玉壘重歸訪。翠袖猶凝舊日霜。﹝合﹞頻頻望。飛鴉夕陽。問徵途。還惆悵。

﹝過﹞自生塵世。未覩家鄕。𨿽嗟久滯於遐荒。猶幸親聆乎詩禮。今日曲江沈醉。共著宮袍。何時錦水榮歸。同娛萊彩。

【前腔】黃岡遠。瓊海長。幸趨庭有義方。今朝得意長安上。往事堪悲愴。疋馬猶憐舊日忙。

﹝合前邁﹞嚴尊庶母。卽欲戒行。官舫客囊。先須打點。﹝過﹞蘭橈桂棹。昨已遙停。椿樹萱花。明當早發。須同去稟知。

﹝邁﹞銅龍曉閣問安回。

﹝過﹞忽覩雲間數雁來。

﹝邁﹞共沐恩波池上客。

﹝過﹞緣知獨有子云才。

第三十六出晝錦

【菊花新】﹝潁上﹞春深自喜舞朝衣。林下輕風蘸翠微。

恍惚夜川裏。蹉跎朝鏡前。紅顏與壯志。太息此流年。下官承恩出鎭。便道歸家。定省晨昏。少竭髙堂之力。遷延歲月。更懸魏闕之心。正是丹衷酬聖主。白首答衰親。﹝眾稟﹞大老爺已到。﹝坡云邁過上﹞

【金菊對芙蓉】故國鶯啼。鄕園花媚。堪悲歸路云迷。夢魂尙愧烏衣。

﹝相見介潁﹞且喜哥哥榮歸故里。快請爹媽嫂嫂上堂則个。﹝老程王同上﹞

【菊花新】斑袖賦歸來。白髮生歡喜。

﹝坡拜見老程介﹞久違甘旨。備歷辛酸。夢繞雲山。酷似搥心之鹿。養疎菽水。有慚哺食之烏。今方返國而省親。又欲入山而訪道。萬惟恕罪。千乞垂恩。﹝老程﹞受萬里之風波。方嗟賜玦。沾九天之雨露。又擬投簪。旣薄宦情。旋修佛果。﹝坡潁同拜介坡﹞重聯荊樹。喜成鴻雁之羣。載訪曇花。欲問象獅之座。﹝潁﹞漂流海外。何期一笑相逢。參悟生前。堪了三人同夢。﹝坡王同拜介坡﹞桃花有約。劉晨喜得重來。貝葉多緣。支遁又將遠邁。﹝王﹞一枝綠柳。歡娛試驗長條。九品靑蓮。修證何妨並蒂。﹝坡﹞

【剔銀燈】自當日黃岡畱滯。更相遭丹崖顚沛。金環幸得皇朝賜。喜今日再完蓮諦。﹝合﹞榮歸喜。春風彩衣。消舊怨花香酒巵。

﹝云拜見老程介﹞堂前初拜。二親久缺於趨承。﹝老程﹞海外言旋。孤客實勞於陪侍。﹝王云相拜介云﹞專房寵擅。讓人不妬蛾眉。﹝王﹞側室賢明。訓子喜成麟趾。﹝云﹞

【前腔】雲煙外靑煤還細。波濤裏紅妝頓翳。髙堂未罄承歡志。喜今日雙鸞重聚。

﹝合前邁過拜見老程介﹞故國暌違。慚繩祖武。﹝老程﹞少年昂聳。足見孫謀。﹝邁過拜見潁介﹞飮酒賦詩。幸承阮籍。﹝潁﹞賭棋折屐。喜見謝玄。﹝邁過合﹞

【前腔】窮荒去慚違桑梓。晨昏隔未供菽水。從離膝下長無寐。喜今日鵾鵬聯翅。

﹝合前邁過拜見王介﹞久違慈訓。未展孝思。春暉每厪於縫衣。晝日喜歸乎著錦。﹝王﹞膝下久離。徒切倚門之望。榜中雙占。忝成畫荻之功。﹝邁過合﹞

【前腔】兒年少發痕驚翠。皇恩重衣紋染紫。慈幃遠隔頻揮涕。喜今日牽衣相會。

﹝合前內云﹞聖旨下。﹝秦上﹞聖旨已到。跪聽宣讀。奉天承運皇帝詔曰。風霜節勁。恆遭按劍之誅。日月光明。用照覆盆之泣。爾禮部尙書蘇軾。文字淩雲。忠誠貫日。金蓮歸院。先王嘆賞奇才。彩管題詞。國士頓遭讒口。棲遲犴獄。奔走鯨波。白叟黃童。盡知爲枉。紫宸丹陛。洞察其寃。須進新銜。少償舊徳。特進太師兼資政殿大學士。爾父光祿丞蘇洵。丹心靖國。白首歸田。封太子太師。母程氏。閫教多謨。義方有則。封成國太夫人。爾弟兵部尙書蘇轍。功效省樞。忠鳴閶闔。特進太傅兼端明殿大學士。爾妻王氏。嗣育蘭蓀。孝全蘋藻。封通義郡夫人。妾王氏。相夫益堅晚節。誕兒早掇賢科。封同安縣君。爾長男觀政進士蘇邁。能讀父書。允稱國器。授駕部員外郞。次男觀政進士蘇過。學能制錦。才可運斤。授潁昌府郾城縣知縣。工部侍郞秦觀。補衮有資於安攘。飛章克辧乎賢姦。進本部尙書。嗚呼。承前啟後。萃忠孝於一門。崇徳報功。錫寵光於奕世。欽哉朕命。沃矣汝心。望闕謝恩。﹝各謝恩介秦見老程拜介秦﹞一官淹滯。有慚玉潔冰淸。萬里重逢。可喜絲纏蘿附。﹝老程﹞班聯鳩鷞。堪稱北署之英。臺築鳳凰。不愧東牀之選。﹝秦與眾相揖介秦﹞弓裘在望。雅稱奕世忠良。袍笏相傳。共羨一門榮貴。﹝眾﹞昔官諫議。已勞殿陛鳴寃。玆列司空。復喜門楣生色。

【大環著】喜靑鸞飛至。喜靑鸞飛至。漢珥增輝。五彩繽紜。三紋華麗可是一時榮貴。念區區怎酬恩惠。惟願乾坤奠位。指黃圖不見山童海沸。修三事。歌川主。玉檢時。封珠星長綴。

【喬合笙】想浮生蒙昧。想浮生蒙昧。誰辧雄雌。問前生難解紅蓮眞諦。舊花香休猜露水枝。禪關總玄偈。嘆人間流沛。這題詩豈意遭狐尾。因緣果報。這其間永劫難逃避。南天莫滯。西方可歸。蝸名蠅利千秋戲。休被紅塵縈系。共向靑山去。何異邯鄲寤。

【越恁好】鼎綸仙吏。鼎綸仙吏。譜梨園吐蠒絲。看瑞芝香滿。幽蘭調飛行雲駐。檀板催淸霜。句落梁州妓。坡仙靈爽。應道神交心契。

【煞尾】函三館裏呈余技。解向詞林遊戲。曾有太乙眞人照杖藜。

﹝合﹞春還淑气滿長安。

世上浮名好是閒。

聞道仙郞歌白雪。

陽春一曲和皆難。

金蓮記終

