《藝槪》卷四《詞曲槪》﹝曲槪部分﹞

興化劉熙載融齋

曲之名古矣。近世所謂曲者﹐乃金﹑元之北曲﹐及後復溢爲南曲者也。未有曲時﹐詞卽是曲﹔旣有曲時﹐曲可悟詞。苟曲理未明﹐詞亦恐難獨善矣。詞如詩﹐曲如賦。賦可補詩之不足者也。昔人謂金﹑元所用之樂﹐嘈雜淒緊緩急之間﹐詞不能按﹐乃更爲新聲﹐是曲亦可補詞之不足也。南北成套之曲﹐遠本古樂府﹐近本詞之過變。遠如漢《焦仲卿妻詩》﹐敍述備首尾﹐情事言狀﹐無一不肖﹐梁《木蘭辭》亦然。近如詞之三疊﹑四疊﹐有《戚氏》《鶯啼序》之類。曲之套數﹐殆卽本此意法而廣之﹔所別者﹐不過次第其牌名以爲記目耳。樂曲一句爲一解﹐一章爲一解﹐並見《古今樂錄》﹐王僧虔啟云「古曰章﹐今曰解。」余案﹕以後世之曲言之﹐小令及套數中牌名﹐並非章﹑解遺意。洪容齋論唐詩戲語﹐引杜牧「公道世間惟白髮﹐貴人頭上不曾饒」﹐髙駢「依稀似曲才堪聽﹐又被吹將別調中」﹐羅隱「自家飛絮猶無定﹐爭解垂絲絆路人」。余謂觀此則南﹑北劇中之本色當家處﹐古人早透消息矣。《魏書﹖胡叟傳》云「旣善爲典雅之詞﹐又工爲鄙俗之句。」余變換其義以論曲﹐以爲其妙在借俗寫雅。面子疑於放倒﹐骨子彌復認眞。𨿽半莊半諧﹐不皆典要﹐何必非莊子所謂「直寄焉以爲不知己者詬厲」耶﹖王元美云「詞不快北耳而後有北曲﹐北曲不諧南耳而後有南曲。」何元朗云「北字多而調促﹐促處見筋﹔南字少而調緩﹐緩處見眼。」二說其實一也﹐蓋促故快﹐緩故諧耳。元張小山﹑喬夢符爲曲家翹楚﹐李中麓謂猶唐之李﹑杜。《太和正音譜》評小山詞﹕「如披太華之天風﹐招蓬萊之海月。」中麓作《夢符詞序》云「評其詞者﹐以爲若天吳跨神鰲﹐噀沫於大洋﹐波濤洶湧﹐有截斷眾流之勢。」案﹕小山極長於小令。夢符𨿽頗作雜劇﹑散套﹐亦以小令爲最長。兩家固同一騷雅﹐不落俳語﹐惟張尢翛然獨遠耳。曲以「破有」﹑「破空」爲至上之品。中麓謂小山詞「瘦至骨立﹐血肉銷化俱盡﹐乃煉成萬轉金鐵軀」﹐破有也﹔又嘗謂其「句髙而情更款」﹐破空也。北曲名家﹐不可勝舉﹐如白仁甫﹑貫酸齋﹑馬東籬﹑王和卿﹑關漢卿﹑張小山﹑喬夢符﹑鄭徳輝﹑宮大用﹐其尢著也。諸家𨿽未開南曲之體﹐然南曲正當得其神味。觀彼所制﹐圓澑瀟灑﹐纏綿蘊藉﹐於此事固若有別材也。《太和正音譜》諸評﹐約之只淸深﹑豪曠﹑婉麗三品。淸深如吳仁卿之「山間明月」也﹐豪曠如貫酸齊之「天馬脫羈」也﹐婉麗如湯舜民之「錦屏春風」也。北曲六宮十一調﹐各具聲情﹐元周徳淸氏巴傳品藻。六宮曰「仙呂淸新綿邈﹐南呂感嘆傷悲﹐中呂髙下閃賺﹐黃鐘富貴纏綿﹐正宮惆悵雄壯﹐道宮飄逸淸幽。」十一調曰「大石風流蘊藉﹐小石旖旎嫵媚﹐髙平條暢滉漾﹐般涉拾掇坑塹﹐歇指急倂虛歇﹐商角悲傷宛轉﹐雙調健捷激裊﹐商調淒愴怨慕﹐角調嗚咽悠揚﹐宮調典雅沈重﹐越調陶寫冷笑。」制曲者每用一宮一調﹐俱宜與其神理脗合。南曲之九宮十三調﹐可準是推矣。曲有借宮﹐然但有例借而無意借。旣須考得某宮調中可借某牌名﹐更須考得部位宜置何處﹐乃得節律有常﹐而無破裂之病。曲套中牌名﹐有名同而體異者﹐有體同而名異者。名同體異﹐以其宮異也﹔體同名異﹐亦以其宮異也。輕重雄婉之宜﹐當各由其宮體貼出之。牌名亦各具神理。昔人論歌曲之善﹐謂《玉莢蓉》《玉交枝》《玉山供》《不是路》要馳騁﹐《鍼綫箱》《黃鶯兒》《江頭金桂》要規矩﹐《二郎神》《集賢賓》《月兒髙》《念奴嬌》《本序》《刷子序》要抑揚﹐蓋若已兼爲制曲言矣。曲莫要於依格。同一宮調﹐而古來作者甚多﹐旣選定一人之格﹐則牌名之先後﹐句之長短﹐韻之多寡﹑平仄﹐當盡用此人之格﹐未有可以張冠李戴﹑斷鶴續鳧者也。曲所以最患失調者﹐一字失調﹐則一句失調矣﹐一牌﹑一宮俱失調矣。乃知王伯良之《曲律》﹐李元玉之《北詞廣正譜》﹐原非好爲苛論。姜白石制詞﹐自記拍於字旁。張玉田《詞源》詳十二律諸記﹐足爲注腳﹐蓋卽應律之工尺也。《遼史﹖樂志》云「大樂其聲凡十﹕五﹑凡﹑工﹑尺﹑上﹑一﹑四﹑六﹑勾﹑合。」樂家旣視《遼志》爲故常﹐當不疑姜記爲奇祕矣。曲辧平仄﹑兼辧仄之上﹑去。蓋曲家以去爲送音﹐以上爲頓音﹕送髙而頓低也。辧上﹑去﹐尢以煞尾句爲重﹔煞尾句﹐尢以末一字爲重。玉田《詞源》﹐最重結聲。蓋十二宮所住之字不同者﹐必不容相犯也。此𨿽以六﹑凡﹑工﹑尺﹑上﹑一﹑四﹑勾﹑合﹑五言之﹐而平﹑上﹑去可推矣。北曲楔子先於只曲﹐南曲引子先於正曲﹐語意旣忌占寔﹐又忌落空﹔旣怕罣漏﹐又怕夾雜﹕此爲大要。曲一宮之內﹐無論牌名幾何﹐其篇法不出始﹑中﹑終三停。始要含蓄有度﹐中要縱橫盡變﹐終要優遊不竭。「壘壘乎端如貫珠」﹐歌法以之﹐蓋取分明而聯絡也。曲之章法﹐所尙亦不外此。曲句有當奇﹐有當偶。當奇而偶﹐當偶而奇﹐皆由昧於句讀﹑韻腳及襯字以致誤耳。曲於句中多用襯字﹐固嫌喧客奪主﹔然亦有自昔相傳用襯字處﹐不用則反不靈活者。曲止小令﹑雜劇﹑套數三種。小令﹑套數不用代字訣﹐雜劇全是代字訣。不代者品欲髙﹐代者才欲富。此亦如「詩言志」﹑「賦體物」之別也。又套數視雜劇尢宜貫串﹐以雜劇可借白爲聯絡耳。曲家髙手﹐往往尢重小令。蓋小令一闋中﹐要具事之首尾﹐又要言外有餘味﹐所以爲難﹐不似套數可以任我鋪排也。辧小令之當行與否﹐尢在辧其務頭。蓋腔之髙低﹐節之遲速﹐此爲關鎖。故但看其務頭深穩瀏亮者﹐必作家也。俗手不問本調務頭在何句何字﹐只管平塌塡去﹐關鎖之地旣差﹐全闋爲之減色矣。曲以六部收聲﹕東﹑冬﹑江﹑陽﹑庚﹑靑﹑蒸七韻穿鼻收﹐支﹑微﹑齊﹑佳﹑灰五韻展輔收﹐魚﹑虞﹑蕭﹑肴﹑豪﹑尢六韻斂唇收﹐眞﹑文﹑元﹑寒﹑刪﹑先六韻舐齶收﹐歌﹑麻二韻直喉收﹐侵﹑覃﹑鹽﹑咸四韻閉口收。六部旣明﹐又須審其髙下疾徐﹐歡愉悲戚﹐某韻畢竟是何神理﹐庶度曲時情韻不相乖謬。詩韻有入聲者﹐東﹑冬﹑江﹑眞﹑文﹑元﹑寒﹑刪﹑先﹑陽﹑庚﹑靑﹑蒸﹑侵﹑覃﹑鹽﹑咸是也。北曲韻俱無入聲。詩韻無入聲者﹐支﹑微﹑魚﹑虞﹑齊﹑佳﹑灰﹑蕭﹑肴﹑豪﹑歌﹑麻﹑尢是也﹐北曲韻卽以東﹑冬至鹽﹑咸各韻入聲﹐配隸支﹑微等韻之平﹑上﹑去三聲﹐如「屋」本東之入聲﹐「沃」本冬之入聲﹐曲俱隸魚模上聲﹔以及「覺」本江入﹐曲隸蕭豪上﹔「質」﹑眞入﹐曲齊微上﹔「物」﹑文入﹐曲魚模去﹔「月」﹑元入﹐曲車遮去﹔「曷」﹑寒入﹐曲歌戈平﹔「黠」﹑刪入﹐曲家麻平﹔「屑」﹑先入﹐曲車遮上﹔「藥」﹑陽入﹐曲蕭豪去﹔「陌」﹑庚入﹐曲皆來去﹔「錫」﹑靑入﹐「職」﹑蒸入﹐「緝」﹑侵入﹐曲俱齊微上﹔「合」﹑覃入﹐曲歌戈平﹔「葉」﹑鹽入﹐曲車遮去﹔「洽」﹑咸入﹐曲家麻平。是其槪已。平﹑仄互葉﹐詞先於曲﹐如《西江月》《丑奴兒慢》《少年心》《換巢鸞凰》《戚氏》是也。又《鼓笛令》《撥棹子》《蝶戀花》《漁家傲》《惜奴嬌》《大聖樂》亦俱有互葉之一體。然詞止以上﹑去葉平﹐非若北曲以入與三聲互葉也。入聲配隸三聲﹐《中原音韻》自一東鐘至十九廉纖皆是也。然曲中用入作平之字﹐可有而不可多﹐多則習气太重﹐且難髙唱矣。昔人言正淸﹑次淸之入聲﹐北音俱作上聲﹐次濁作去﹐正濁作平。此特舉其大略而已。檢《中原》韻部﹐入作上者﹐𨿽皆淸聲﹐要其淸聲之作去者﹐不下十之三四﹐作平者亦十之二三﹐焉得不別而識之﹗北曲用《中原音韻》﹐南曲用《洪武正韻》﹐明人有其說矣。然南曲祇可從正韻分平﹑上﹑去之部﹐不可用其入聲爲韻腳。案《正韻》二十二韻﹐入聲凡十。自東之入屋﹐以至鹽之入葉﹐其入聲徑讀入聲﹐三聲皆不能與之相葉﹔卽句中各字於《中原》之入作平者﹐並以勿用爲妥。蓋南曲本脫始於北﹐亦須無使北人棘口也。曲家之所謂陰聲﹐卽等韻家之所謂淸聲﹔曲家之所謂陽聲﹐卽等韻家之所謂濁聲。自《切韻指掌》《切韻指南》《四聲等子》於三十六字母已標淸﹑濁﹐明陳藎謨獻可之《轉音經緯》尢明白易曉﹐是以沈君徵《度曲須知》列入之。《轉音經緯》見﹑端﹑知﹑幫﹑非﹑精﹑影﹑照八母爲純淸﹐溪﹑透﹑徹﹑滂﹑敷﹑曉﹑淸﹑心﹑穿﹑審十母次淸﹐羣﹑定﹑澄﹑並﹑奉﹑匣﹑從﹑邪﹑牀﹑禪十母純濁﹐疑﹑泥﹑娘﹑明﹑微﹑諭﹑來﹑日八母次濁﹐總無所謂半淸﹑半濁﹑不淸﹑不濁者﹐故可尙也。曲韻自《中原音韻》始分陰陽平﹐明範善溱《中州全韻》始分陰陽去﹐後人又分陰陽上﹐且於入聲之作平﹑上﹑去者﹐均以陰﹑陽分之﹐其實陰﹑陽之說末興﹐淸﹑濁之名早立矣。曲辧聲﹑音。音之難知過於聲。聲不過如平仄﹑頓送﹑陰陽而已﹐音則有出字﹑收音﹑圓音﹑尖音之別﹐其理頗微﹐未易悉言。姑舉其槪曰「蕭」出「西」﹐「江」出「幾」﹐「尢」出「移」﹐「魚」收「於」﹐「模」收「嗚」﹐「齊」收「噫」﹐「麻」收哀巴切之音﹐圓如「其」﹑「孝」﹐尖如「齊」﹑「笑」。《度曲須知》謂﹕「字之頭﹑腹﹑尾音﹐與切字之理相通。切法卽唱法。」余以爲唱法所用﹐乃系合聲。合聲者﹐切法之尢精者也。切字上一字爲母﹐辧聲之淸濁﹐不論口法開合﹐合聲則兼辧開合矣﹔切字下一字爲韻﹐辧口法開合﹐不論聲之淸濁﹐合聲則兼辧淸濁矣。且合聲法﹐收聲不出影﹑諭二母﹐如哀﹑噫﹑嗚﹑於﹐皆是。事莫貴於眞知。周挺齋不階古昔﹐撰《中原音韻》﹐永爲曲韻之祖﹔明嘉﹑隆間江西魏良輔創水磨調﹐始行於婁東﹐後遂號爲「昆腔」﹐眞知故也。余謂﹕曲可不度﹐而聲音之道不可不知。鄭漁仲《七音略序》云「釋氏以參禪爲大悟﹐以通音爲小悟。」夫小悟亦豈易言哉﹗張平子始言「度曲」﹐《西京賦》所謂「度曲未終﹐雲起雪飛」是也。制曲者體此二語﹐則於曲中揚抑之道﹐思過半矣。王元美評曲﹐謂北筋在弦﹐南力在板﹐可知元美時﹐弦索之律猶有存者﹐後此則知有板而已。然板存卽是弦存﹐沈君徵論板之正贈﹐通於彈拍﹐近之。《樂記》言「聲歌各有宜」﹐歸於「直己而陳徳」。可知歌無今古﹐皆取以正聲感人﹐故曲之無益風化﹐無關勸戒者﹐君子不爲也。《堯典》末鄭注云「歌所以長言詩之意。聲之曲折﹐又長言而爲之。聲中律﹐乃爲和。」《周禮》樂師鄭注云「所爲合聲﹐亦等其曲折﹐使應節奏。」余謂曲之名義﹐大抵卽曲折之意。《漢書﹖藝文志》《河南周歌聲曲折》七篇﹐《周謠歌詩曲折》七十五篇﹐殆此類耶﹖詞﹑曲本不相離﹐惟詞以文言﹐曲以聲言耳。詞﹑辭通。《左傳》襄二十九年杜注云「此皆各依其本國歌所常用聲曲。」《正義》云「其所作文辭﹐皆準其樂音﹐令宮商相和﹐使成歌曲。」是辭屬文﹐曲屬聲﹐明甚。古樂府有曰辭者﹐有曰曲者﹐其實辭卽曲之辭﹐曲卽辭之曲也。襄二十九年《正義》又云「聲隨辭變﹐曲盡更歌。」此可爲詞﹑曲合一之證。

