詞余叢話淸楊恩壽著

詞余叢話提要

《詞余叢話》三卷﹐淸楊恩壽著。楊恩壽﹐字鶴儔﹐號蓬海﹐又號朋海﹐別署蓬道人。湖南長沙人。生於一八三四年﹝道光十四年﹞﹝注﹞﹐一八五八年﹝咸豐戊午﹞優貢生﹐一八七〇﹝同治庚午﹞舉人﹐光緒初授鹽運使銜﹐升候補知府﹐歷年生活﹐實際多是在雲南﹑貴州各地作幕客。生平著述﹐自己編爲《坦園叢書》﹔詩﹑文﹑詞﹑賦之外﹐關於戲曲的有《詞余叢話》及傳奇《姽婳封》《桂枝香》《麻灘驛》《再來人》《桃花源》《理靈坡》等六種﹐又曾作有《鴛鴦帶》傳奇﹐未刻。﹝注﹞據《坦園詩錄》﹐在光緒戊子年所作的詩中﹐自稱年五十有五﹐由此上推﹐他的生年當是在道光十四年。又據《眼福編》自序寫於光緒十一年﹐則他的卒年﹐當還在此以後。

《詞余叢話》﹐分爲《原律》《原文》《原事》﹐各一卷。《原律》﹐多談的是律呂﹑宮調﹑曲譜﹑聲韻之類﹔《原文》﹐專是談詞藻﹑文章﹔《原事》﹐則考證或記述一些戲曲故事。《叢話》的體制﹐和其它稱爲「曲話」的著作並沒有什麼差別﹐只是因爲作者時代較晚﹐其中較多淸代中葉以來的材料。《詞余叢話》共有如下所列各種版本﹕﹝一﹞《坦園叢書》本《坦園叢書》有淸光緒間長沙楊氏自刻本。﹝二﹞《重訂曲苑》本據《坦園叢書》本景印。

﹝三﹞《增補曲苑》本據《重訂曲苑》本排印。

詞余叢話序

古者入學習樂﹐弟子職也。少者可學﹐必非難事。自髙視闊論者執孔子「樂云樂云﹐鐘鼓乎哉」之說﹐窮極精微﹐屢牘連篇﹐究莫得善美之蘊。不知孔子所論﹐乃指作樂而云然﹐謂必有盛徳大業方可作一代之樂﹐非謂捨鐘鼓而別有所謂樂也。孟子曰「今之樂猶古之樂。」古有樂﹐今亦有樂。古樂云亡﹐捨今奚從﹖而今日之樂﹐大而淸廟﹑明堂﹑燕享﹑祭祀﹐小而樵歌﹑牧笛﹐婦孺謳吟﹐凡有聲者﹐皆可謂樂。以此爲樂﹐則弟子可學矣。文禩奉使入覲大朝﹐得遇湖北護貢官楊都轉﹐晨夕晤對﹐一月有餘﹐無日不有倡和。湖光山色﹐助我詩情。旣讀其詩集﹑詞集矣﹐漢陽旅次﹐又以院本數種見贈。文禩受而讀之﹐第覺其詞旨圓美﹐齒頰生香﹐而於制曲之源流瞢如也。一再叩其底蘊﹐都轉略示梗槪﹐並出是捲讀之。捲分三類﹕一曰《原律》﹐辯論宮商﹐審明淸濁﹔一曰《原文》﹐凡曲之髙下優劣﹐經都轉論定者﹐悉著於篇﹔一曰《原事》﹐詼諧雜出﹐耳目一新﹔制曲之道﹐思過半矣。較之《隨園詩話》《制藝叢談》《楹聯叢話》﹐更足啟發心思﹐昭示來學﹐不得以曲子相公爲名臣累也。下邦有白毫子——明命王之十子﹐今王之叔父也——嘗以宮中應制第有魚龍漫衍之戲爲陋﹐訪得故黎承值樂工善吹笛者﹐出新意﹐制曲凡數十套﹐按節而歌﹐應聲而舞。四十年來﹐內庭賜宴﹐小臣得與聞焉。在下邦以創始爲奇﹐未嘗不咨嗟嘆賞。以爲古之樂﹐則吾不知﹔若今之樂﹐亦觀止而不敢復請。惜白毫子薨已十有二年﹐不獲賭是篇而考証之﹐亦憾事也。付梓後願以百本見寄。海邦童子﹐尙多穎秀之資﹐倘循是以求其精微﹐不獨今之樂可學﹐卽古樂之善美者﹐不亦可測其涯涘耶﹖丁丑秋九月﹐越南國貢部正使珠江裴文禩殷年甫拜序於漢陽鸚鵡洲舟次。

詞余叢話卷一

原律

乾隆六年開律呂正義館﹐莊親王董其事。王撰《分配十二月令宮調論》﹐最爲精核。因備錄之﹕「《宋史﹖燕樂志》﹕『以夾鐘收四聲﹔曰宮﹐曰商﹐曰羽﹐曰閏。閏爲角﹐其正角聲﹑變徵聲﹑徵聲皆不收﹐而獨用夾鐘爲律本。宮聲七調﹐曰正宮﹑髙宮﹑中呂宮﹑道宮﹑南呂宮﹑仙呂宮﹑黃鐘宮。商聲七調﹐曰大石調﹑髙大石調﹑雙調﹑小石調﹑歇指調﹑商調﹑越調。羽聲七調﹐曰般涉調﹑髙般涉調﹑中呂調﹑平調﹑南呂調﹑仙呂調﹑黃鐘調。角聲七調﹐曰大石角﹑髙大石角﹑雙角﹑小石角﹑歇指角﹑商角﹑越角。』此其四聲二十八調之略也。顧世傳曲譜﹐北曲宮調凡十有七﹐南曲宮調凡十有三﹐其名大抵祖二十八調之舊﹐而其義多不可考。又其所謂宮調者﹐非如雅樂之某律起宮﹑某聲起調﹐往往一曲可以數宮﹐一宮可以數調。其宮調名義旣不可泥﹐且燕樂以夾鐘爲黃鐘﹑變徵爲宮﹑變宮爲閏﹐其宮調聲字亦未可據。按騷隱居士曰﹕『宮調當首黃鐘﹐而今譜乃首仙呂。且旣曰黃鐘爲宮矣﹐何以又有正宮﹖旣曰夾鐘﹑姑洗﹑無射﹑應鐘爲羽矣﹐何以又有羽調﹖旣曰夷則爲商矣﹐何以又有商調﹖且宮﹑商﹑羽各有調矣﹐而角﹑徵獨無之。此皆不可曉者。或疑仙呂之「仙」﹐乃「仲」字之訛﹔大石之「石」﹐乃「呂」字之訛﹐亦尋聲揣影之論耳。』《續通考》謂﹕『大石本外國名。般涉卽般瞻﹐譯言般瞻﹐華言曲也。』夫南北風气固殊﹐曲律亦異﹐然宮調則皆以五聲旋轉於十二律之中。廖道南曰﹕『五音者﹐天地自然之聲也。在天爲五星之精﹐在地爲五行之气﹐在人爲五藏之聲。』由是言之﹐南北之音節𨿽有不同﹐而其本之天地之自然者﹐不可易也。且如春月盛徳在木﹐其气疏達﹐故其聲宜嘽緩而駘宕﹐始足以象發舒之理﹐若仙呂之【醉扶歸】﹑【桂枝香】﹐中呂之【石橊花】﹑【漁家傲】﹐大石之【長壽仙】﹑【芙蓉花】﹑【人月圓】等曲是也。夏月盛徳在火﹐其气恢臺﹐其聲宜洪亮震動﹐始足以肖茂對之懷﹐若越調之【小桃紅】﹑【亭前柳】﹐正宮之【錦纏道】﹑【玉芙蓉】﹑【普天樂】等曲是也。秋之气颯爽而淸越﹐若南呂之【一江風】﹑【浣溪沙】﹐商調之【山坡羊】﹑【集賢賓】等曲是也。冬之气嚴凝而靜正﹐若雙調之【朝元令】﹑【柳搖金】﹐黃鐘之【絳都春】﹑【畫眉序】﹐羽調之【四季花】﹑【勝如花】等曲是也。以蓋聲气之自然﹐本於血气心知之性而適當於喜怒哀樂之節﹐有非人之智力所能與者。我聖祖仁皇帝考定元音﹐審度制器﹐黃鐘正而十二律皆正﹐則五音皆中聲﹑八風皆元气也。今合南北曲所存燕樂二十三宮調諸牌名﹐審其聲音﹐以配十有二月﹕正月用仙呂宮﹑仙呂調﹐二月用中呂宮﹑中呂調﹐三月用大石調﹑大石角﹐四月用越調﹑越角﹐五月用正宮﹑髙宮﹐六月用小石調﹑小石角﹐七月用髙大石調﹑髙大石角﹐八月用南呂宮﹑南呂調﹐九月用商調﹑商角﹐十月用雙調﹑雙角﹐十一月用黃鐘宮﹑黃鐘調﹐十二月用羽調﹑平調。如此﹐則不必拘拘於宮調之名﹐而聲音意象﹐自與四序相合。羽調卽黃鐘調﹐蓋調闕其一﹐故兩用之﹔而子當夜半﹐介乎兩日之間﹐於義亦宜也。閏月﹐則用仙呂入雙角﹔仙呂卽正月所用﹐雙角卽十月所用﹐合而用之﹐『履端於始﹐歸余於終』之義也。」

曲中重句爲疊﹐始於《江沱》之「不我與也」。其稱爲格者﹐三百篇中或用「之」﹐或用「兮」﹐或用「止」﹐或用「只」﹐《楚辭》則用「些」﹐其鼻祖也。如【水紅花】「也囉」二字﹐韻在其上﹐「也囉」爲語助﹐皆此類耳。至若一字旣不叶韻﹐又無其義﹐如【駐雲飛】之「嗏」字﹐則古詩「妃呼豨」之屬也。

句字長短﹐古無定限。如二字爲句﹐則「祁父」﹑「肇禋」之類是也﹔三字爲句﹐則「思無邪」﹑「於繹思」之類是也﹔四﹑五﹑六﹑七字﹐六代以來所常用﹐不具論﹔若八字﹐則「我不敢效我友自逸」之類是也﹔九字「人莫躓於山而躓於垤」﹐十字「饘於是粥於是以糊余口」﹐皆其類也。十一字以上﹐荀卿《成相》辭備有之。至少至一字﹐則𨿽「都」﹑「兪」﹑「吁」﹑「咨」載在二《典》﹐而於歌辭﹐不少槪見﹐惟宋詞《十六字令》第一句﹐乃一字一韻也。《漢》曲「故春非我春﹑夏非我夏﹑秋非我秋﹑冬非我冬」﹐以十七字爲句﹐千古罕偶。「不少槪見」﹐似應作「則少槪見」。

元人周徳淸評《西廂》云「六字中三用韻﹐如『玉宇無麈』內『忽聽一聲猛驚』﹑『玉驄嬌馬』內『自古相女配夫』﹐此皆三韻。」沈景倩謂﹕「『女』﹑『古』仄聲﹐『夫』字平聲﹐不若『云斂晴空』內『本宮始終不同』俱平聲﹐乃佳耳。究之此類﹐元人多能之﹐不獨《西廂》爲然。如春景時曲云『柳綿滿天舞旋』﹐冬景云『臂中緊封守宮』﹐又云『醉烘玉容微紅』﹐重會時曲云『女郎兩相對當』﹐私情時曲云『玉娘粉妝生香』﹐《梅香》雜劇云『不妨莫慌我當』﹐《兩世姻緣》云『怎麼性大偏殺』﹐《歌舞麗春堂》云『四方八荒萬邦』﹐俱六字三韻﹐穩貼圓美。他尙未易枚舉。詞曲佳處自有﹐此特剩技耳。」

今按樂者必先學笛。如五﹑凡﹑工﹑尺﹑上﹑一之屬﹐世以爲俗工俚習﹐不知其來舊矣。宋《樂書》云「黃鐘用合字﹐大呂﹑太簇用四字﹐夾鐘﹑姑洗用一字﹐夷則﹑南呂用工字﹐無射﹑應鐘用凡字﹐中呂用上字﹐蕤賓用鉤字﹐林鐘用尺字﹐黃鐘淸用六字﹐大呂﹑夾鐘淸用五字。又有陰﹑陽及半陰﹑半陽之分。」而遼世大樂﹐各調之中﹐度曲協律﹐其聲凡十﹐曰五﹑凡﹑工﹑尺﹑上﹑一﹑四﹑六﹑鉤﹑合﹔近十二雅律﹐第於律呂各闕其一﹐猶之雅音之不及商也。可見宋﹑遼以來﹐此調已爲之祖﹐宜後之習樂者不能越其範圍。「鉤」﹐當作「勾」。

昔人謂﹕「詩變爲詞﹐詞變爲曲﹐體愈變則愈卑。」是說謬甚。不知詩﹑詞﹑曲﹐固三而一也﹐何髙卑之有﹖風琴雅管﹐三百篇爲正樂之宗﹐固已芝房寶鼎﹐奏響明堂﹔唐賢律﹑絕﹐多入樂府﹐不獨宋﹑元諸詞﹐喝唱則用關西大漢﹐低唱則用二八女郎也。後人不溯源流﹐彊分支派。《大雅》不作﹐古樂云亡。自度成腔﹐固不合拍﹔卽古人遺制﹐循塗守轍﹐亦多聱牙。人援「知其當然﹑不知其所以然」之說以解嘲﹐今並當然者亦不知矣。詩﹑詞﹑曲界限愈嚴﹐本眞愈失。

古人制曲﹐神明規矩﹐無定而有定﹐有定仍無定也。樂譜﹕《鹿鳴》之詩﹐首章「我」爲蕤﹑「有」爲林﹑「嘉」爲應﹑「賓」爲南﹐次章「我」爲林﹑「有」爲南﹑「嘉」爲應﹑「賓」爲黃。同一「我有嘉賓」﹐初無髙下輕重之別﹐何以互異若是﹖可見諸律原可通﹐不必拘拘工尺也。旨哉沈薲漁之言曰「遷字就調﹐可以恕古而不可以恕今。」

《舊唐書﹖音樂志》《享龍池》樂章十首﹐姚崇﹑蔡孚等十人之作﹐皆七律也。沈佺期之「盧家少婦」一章﹐卽樂府之「獨不見」也。陳標《飲馬長城窟》一篇﹐亦是七律。楊升庵《艸堂詞選序》曰「唐七言律﹐卽塡詞之《瑞鷓鴣》﹔七言仄韻﹐卽塡詞之《玉樓春》也。至於醉艸《淸平》﹑旗亭畫壁﹐絕句入樂府者﹐尢指不勝屈。」此曲與詩﹑詞異流同源也。

元曲音韻﹐講求最細。膾炙人口者莫若《琵琶》﹐猶不免借用太雜之譏。昔歐陽永叔謂﹕「退之古詩﹐工於用韻﹐得寬韻則波瀾橫溢﹐泛人旁韻﹔得窄韻則不復旁人﹐因難見巧。」塡詞者何獨不然。

漢《禮樂志》﹕「武帝定郊祀之禮﹐乃立樂府﹐采詩夜誦﹐有趙﹑代﹑秦﹑楚之謳。」劉舍人所謂「武帝崇禮﹐始立樂府也」。案﹕孝惠二年﹐夏侯寬已爲樂府令﹐則樂府之立﹐未必始於武帝也。

張度西先生嘗謂﹕「詞曲之源﹐出自樂府。𨿽世代升降﹐體格趨下﹐亦是天地間一種文字。曲譜中大石調之【念奴嬌】『長空萬里』﹐般涉調之【哨徧】『睡起艸堂』﹐皆宋詞﹐可見是時已開元曲先聲﹐如靑蓮《憶秦娥》爲詞祖﹐姸麗流美﹐而聲之變隨之﹐有莫知其然而然者。然如實甫﹑東籬﹑漢卿﹐猶存宋人體格﹔自院本﹑雜劇出﹐多至百餘種﹐歌紅拍綠﹐變爲牛鬼蛇神﹑淫哇俚俗﹐遂爲大雅所憎。前明邱文莊《十孝記》何嘗不以宮商爨演﹐寓垂世立教之意﹖在文人學士﹐勿爲男女媟褻之辭﹐埽其蕪雜﹐歸於正音﹐庶見綺語眞面目耳。」先生此論﹐與藏園《題忠湣記》「安肯輕提南﹑董筆﹐替人兒女寫相思」之句﹐相脗合云。「哨徧」﹐似應作「哨徧」。「十孝記」﹐當是「五倫全備綱常記」。

自北劇興﹐名男曰「末」﹑女曰「旦」。南劇𨿽稍有更易﹐而「旦」之名不攺﹐不解何義。按《遼史﹖樂志》﹕「大樂有七聲﹐謂之七旦。」凡一旦﹐司一調﹐如正宮﹑越調﹑大石﹑中呂之屬。此外又有四旦二十八調﹐不用黍律﹐以琵琶葉之﹐卽今九宮譜之始。所謂旦者﹐乃司樂之總名。金﹑元相沿﹐遂命歌伎領之。後攺爲雜劇﹐不皆以倡伎充旦﹐則以優之少者假扮爲女﹐漸失其眞。

元人云「雜劇中用四人﹕曰末泥色﹐主引戲﹑分付﹔曰副淨色﹐主發喬﹔曰副末色﹐主打諢﹔又一人裝孤老。」獨無旦之色目﹐益知旦爲司調﹐如教坊部頭﹑色長類也。

粱茝鄰中丞《浪迹續談》﹕「生﹑旦﹑淨﹑末之名﹐自宋有之。然《武林舊事》亦多不可解者。惟《莊嶽委談》云﹕『傳奇以戲爲稱﹐謂其顚倒而無實耳。故曲欲熟而命以生也﹐婦宜夜而命以旦也﹐開場始事而命以末也﹐塗污不潔而命以淨也。』枝山《猥談》則云﹕『生﹑旦﹑淨﹑末等名﹐有謂反稱﹐又或托之唐莊宗者﹐皆謬也。此本金﹑元闤闠談吐﹐所謂「鶻伶聲嗽」﹐今云市語者也。生卽男子﹐旦曰「裝旦色」﹐淨曰「淨兒」﹐末乃「末泥」﹐孤乃官人。卽其土音﹐何義理之有﹗』《堅瓠集》﹕『《樂記》注﹕「俳優雜戲﹐如獼猴之狀。」生﹐「狌」也。旦﹐「狚」也——《莊子》﹕「援猵狚以爲雌。」淨﹐「猙」也——《廣韻》﹕「似豹﹐一角﹐五尾。」醜﹐「狃」也——《廣韻》﹕「犬性驕。」俳優如獸﹐所謂「獶雜子女」也。』此近穿鑿﹐恐非事實。」

院本乃宋徽宗時五花爨弄之遺﹐有散說﹐有道念﹐有筋斗﹐有科泛。初與雜劇本一種﹐至元世始分爲兩﹐明則院本不傳久矣。今尙稱院本﹐猶沿宋﹑金之舊。

毛西河先生於音律有神悟。《丹陛樂》者﹐黃門鼓吹曲也﹐設筍簴於午門旁﹐太常典之。而其曲多誤。聖祖命更定之。陳文貞公以《列代樂章配音樂議》﹐屬先生條上﹐多所采用。康熙二十三年﹐聖祖諭羣臣以徑三圍一﹑隔八相生之法﹐先生遂極意搜討﹐作《聖諭樂本解說》《皇言定聲錄》及《竟山樂錄》。三十八年﹐聖祖南巡﹐先生進《樂本解說》刻本﹐詔傳至行在獎勞﹐並勅攺刻本訛字﹐宣付專行。李剛主走三千里﹐受業凡三日﹐盡得舊所傳五聲﹑二變﹑四淸﹑七調﹑九歌﹑十二管並器色旋宮之法﹐且能正先生樂書訛謬二十餘字。先生大驚﹐盡出所著﹐俾論定。

惠紅豆先生生時﹐其父夢楊文貞公來謁﹐卽以「士奇」名之。學問宏通﹐尢工詞曲。撰《琴篴理數考》四卷﹐其略云「十二律﹐黃鐘至小呂爲陽﹐蕤賓至應鐘爲陰。陽用正而陰用倍﹐蕤賓長﹑小呂短﹑黃鐘中﹐自古相傳之舊法也。晉永嘉之亂﹐有司失傳。梁武帝始攺舊法﹐黃鐘長﹑應鐘短﹑小呂中﹐由是陽正陰倍之法絕。漢﹑魏律篴﹐小呂一均之下徵調﹐黃鐘爲宮﹐有小呂﹐無蕤賓﹐故假用小呂爲變徵。黃鐘篴之黃鐘宮爲正宮。小呂篴之黃鐘爲下宮。徵最小﹐而以爲宮﹐故爲下宮。隋鄭譯遂以黃鐘正宮當之﹐擅去小呂﹐用蕤賓﹐以坿會先儒「宮濁﹑羽淸」之說。夫宮濁﹑羽淸者﹐指下徵調而言。譯攺爲正宮﹐是以歷代之樂皆患聲髙。隋﹑唐以來﹐惟奏黃鐘一均﹐而旋宮之法廢矣。古法盡亡﹐獨存於琴﹑篴。篴孔疏密﹐取則琴暉。琴之十二律﹐起於中暉﹔篴之七音﹐生於宮孔。黃鐘篴從宮孔黃鐘始﹐一上一下﹐終於蕤賓﹔琴自中暉黃鐘始﹐一左一右﹐終於十暉小呂。」書成﹐嘉定王進士恪見而喜之。余或莫之解也。

江愼修先生博通古今﹐尢專心《十三經注疏》。自少迄老﹐丹黃不去手。方侍郎苞﹐吳編修紱﹐皆深於三《禮》者﹐見先生乃大嘆服。髙宗詔舉經明行修之儒﹐有薦先生者﹐力辭免。以著書自娛﹐旁及詞曲。其論黃鐘之宮曰「《呂氏春秋》稱﹕『伶倫作律﹐先爲黃鐘之宮﹐次制十二筒以別十二律。』黃鐘之宮者﹐黃鐘半律﹐後世所謂黃鐘淸聲也。唐時《風雅十二詩譜》以淸黃起調﹑畢曲﹐琴家正宮調黃鐘不在大弦而在第三弦﹐合於古者『黃鐘宮爲律本』之意﹔聲律自然﹐古今不異也。伶州鳩論七律而及武王之四樂﹐夷則﹑無射曰上宮﹐黃鐘﹑太簇曰下宮﹐蓋律長者用其淸聲﹐律短者用其濁聲﹐古樂用均之法𨿽亡﹐而因端可推。《韓子﹖外儲篇》曰﹕『琴以小弦爲大聲﹐大弦爲小聲。』𨿽詭辭以諷﹐然因是知古者調瑟之法﹐黃鐘﹑大呂﹑太簇﹑夾鐘﹑姑洗﹑仲呂﹑蕤賓﹐用半而居小弦﹐林鐘﹑夷則﹑南呂﹑無射﹑應鐘用全而居大弦也。《管子》書五聲徵﹑羽﹑宮﹑商﹑角之序﹐亦如此。」入聲派入三聲﹐卽《中原韻》務頭也。上聲亦可作平﹐如《西廂》之【淸江引】「下場頭那答兒分付我」﹐「我」字上聲﹔「香美娘處分破花木瓜」﹐「瓜」字平聲﹔【天下樂】「泛浮槎到日月邊」﹐「邊」字平聲﹔「安排著憔悴死」﹐「死」字上聲﹐此類甚多。用上皆可代平﹐但不可用去聲字耳。《爾雅》﹕「徒歌曰謠。」《說文》「謠」作「﹖」﹐注云「﹖從肉言。」今按﹕「徒歌」﹐謂不用絲竹相和也。「肉言」﹐歌者人聲也。出自胸臆﹐故曰「肉言」。童子歌曰「童﹖」﹐以其言出自胸臆﹐不由人教也。唐人謂徒歌曰「肉聲」﹐卽《說文》「肉言」之意也。

詞余叢話卷二

原文

明曲《天寶遺事》﹐相傳爲汪太涵手筆。當時傳播藝林。以余觀之﹐不及洪昉思遠甚。《窺浴》一出﹐洪作細膩風光﹐柔情如繪﹐汪則索然也。備錄如左。持月旦評者﹐當不河漢斯言。汪作﹕【醉花陰】膩水流淸漲新綠﹐洗盡胭凝粉聚。斗帳錦重圍﹐只恐東君窺見濃勻處。前腔坐對銀屏困無語﹐一點春心未足。舉動不勝嬌﹐偏嚲雲鬟﹐擁被衣金鏤。【古神仗兒】塵淸洞府﹐風生桂窟。夢斷瑤池﹐魂離洛浦。雁行鴛序﹐鶯雛燕語。侍晨妝翠圍紅簇。恐要侍兒扶﹐宜寫在懶妝圖。前腔云窗繡戶﹐光凝綺窟。春暖冰肌﹐香溫玉骨。芳姿新浴﹐蘭湯乍出。汗溶溶潤徹瓊酥﹐似梨花一枝春帶雨。洪作﹕【四季花】別殿景幽奇。看雕梁畔﹑珠簾外﹐雨捲雲飛。逶迆﹐朱闌幾曲環畫溪﹐修廊數層接翠微﹐繞紅墻﹐通玉扉。你看淸渠屈注﹑回瀾皺漪﹐香泉柔滑宜素肌。欵解云衣﹐早現出珠輝玉麗。不由我對你﹑愛你﹑扶你﹑覷你﹑憐你。【金鳳釵集】花朝擁﹐月夜偎﹐嘗盡溫柔滋味。鎭相連似影追形﹐分不開如刀劃水。千般撋縱百般隨﹐兩人合一副腸和胃。密意口難提。寫不疊鴛鴦帳﹐綢繆無盡期。悄偸窺﹕亭亭玉體﹐宛似浮波菡萏﹐含露弄嬌姿。輕盈臂腕消香膩﹐綽約腰身漾碧漪。明霞骨﹐沁雪肌。一痕酥透雙蓓蕾﹐半點春藏小麝臍。愛煞紅巾罅﹐私處露微微。凝睛睇﹐恁孜孜含笑﹐渾似呆癡。休說俺偸眼宮娥魂欲化﹐則他个見慣君王也不自持。恨不把春泉翻竭﹐恨不把玉山洗頹﹐不往的香肩嗚嘬﹐不住的纖腰抱圍。無言匿笑含情對﹐意怡怡。靈液春風﹐澹蕩恍如醉。波光暖﹐日影暉。一雙龍戲出平池﹐險把个襄王渴倒陽臺下﹐恰便似神女攜將把暮雨歸。出溫泉新涼透體﹐睹玉容愈增光麗。最堪憐殘妝亂頭﹐翠痕幹晚云生膩。看你柳含風﹑花怯露﹐軟難支。似嬌無力﹐倩人扶起。肩相並﹐手共攜﹐不須花底小車催。趁撲面好風歸。【凝行雲熬】意中人﹐人中意。則那無情花鳥也情癡﹐一般的解結雙頭學並棲。

案﹕「往」﹐似應作「住」。

《漢書﹖元帝紀》﹕「賜單於待詔掖庭王檣爲閼氐。」《匈奴傳》﹕「王墻﹐字昭君。」惟《後漢書﹖南匈奴傳》作「嬙」。錢竹汀先生謂﹕「《說文》無『嬙』字。《左傳》『妃﹐嬸﹑嬪﹑禦』。唐石經本作『墻』。」則《匈奴傳》作『墻』不誤。而《元帝紀》之「檣」字﹐《說文》亦未收也。琵琶出塞﹐乃烏孫公主事﹐與昭君無涉。傅元《琵琶賦序》曾詳之﹐載在《宋書﹖樂志》。後人因石崇《王明君辭序》﹕「昔公主嫁烏孫﹐令琵琶馬上奏樂﹐以慰其道路之思﹐其送昭君亦必爾也。」遂附會以爲昭君。杜工部亦有「琵琶胡語」之句。明人演作傳奇﹐敍﹕昭君上馬之頃﹐文武跪送﹐昭君顧而長嘆。其詞曰「你看這文官濟濟中何用﹐便是那武將森森也枉然﹐卻教我紅粉去和番﹗」下語如鑄﹐愧煞千古鬢眉。王元美手筆也。

《虎囊彈》院本魯智深醉酒一出﹐標曰「三門」﹐疑是「山門」之訛。後見《浪迹叢淡》引《釋氏要覽》﹕「寺字開三門者﹐謂空門﹑無相門﹑無作門﹐故謂『三門』。」然則《虎囊彈》之標目非誤也。是出結尾﹕【寄生艸】漫拭英雄淚﹐相隨處士家。謝慈悲剃度蓮臺下。沒緣法﹐轉眼分離乍。赤條條來去無牽掛。那里去煙蓑雨笠捲單行﹖怎離卻芒鞋破缽隨緣化。聲情激越﹐可泣可歌。《紅樓夢》曾引是曲﹐𨿽爲寶玉出家借作楔子﹐而於傳奇中獨揀是折﹐可見作《紅樓夢》者洵此中解人也。余尢愛其臨去科白雲﹕「俺於今不是五臺山的和尙了﹗」黃鵠舉矣﹐靑天廓然。昔金聖嘆嘗贊《西廂記》「俺去也」三字﹐千古猶響﹐余於此十二字亦然。

名人下筆﹐一字不苟。《桃花扇﹖開場》云「孫楚樓邊﹐莫愁湖上﹐又添幾樹垂楊。」一「又」字﹐將宏光荒淫包埽殆盡﹐已必其不能中興﹐蹈陳﹑隋覆轍矣。但宏光鄙俚無文﹐惟解縱燒酒﹑漁幼女﹐尙不及《玉樹後庭》﹐畱有南朝餘韻。

王船山先生生當勝國末年﹐著述宏富。近經曾文正公刻其遺集二百餘卷﹐此外尙多佚本也。先生嘗取李公佐《謝小娥傳》﹐衍作《龍舟會》雜劇。開場敍公佐登晴川閣﹕【鬥鵪鶉】渺渺芳洲﹐桃波微皺。艸如油﹐紅芽初透。春色如斯﹐問何人撋就﹐弔古含愁﹖古人知否﹖【紫花兒序】弄筆尖的把丹靑畫餅﹐持牙籌的將斛斗量沙﹐擁旌旄的似晝錦冠猴。目斷長堤楊柳﹑古渡扁舟。波流﹐一任乾坤日夜浮。問誰是弔北渚靈均哀郢﹐祝東風周郎顧曲﹐望長安王粲登樓﹖淋漓悲壯﹐睥睨古今﹐髙調也。先生深惡明末諸臣﹐全本結尾﹐贊小娥之復仇﹕【淸江引】莽乾坤只有个閒釵釧﹐劍气飛霜霰。蟒玉錦徵袍﹐花柳瓊林宴。大唐家九葉聖神孫﹐只養得一夥煙花賤。——則憤世詞也

案﹕「釵」字原作■﹛釒義﹜﹐爲「釵」字的俗寫。下文「釵」字皆然﹐不另案。

程雨蒼孝廉以時文名家﹐詞學蘇﹑辛﹐尢工長調。嘗館余家﹐談及玉茗《四夢》﹐頗有微辭﹐謂﹕「先生得意者乃《牡丹亭》﹐而《驚夢》一出﹐疵颣尢多。」余與辧論﹐遂逐句指斥。至「沈魚落雁鳥驚喧﹐羞花閉月花愁顫」﹐雨蒼以「魚鴈」下單提「鳥」字﹑「花月」下單提「花」字﹐語落邊際。「閒凝眄﹐生生燕語明如剪﹐嚦嚦鶯聲澑滴圓。」以下二句主聽﹑說﹐與上三字不貫。此二條﹐余亦不能爲先生附會也。昔先生指摘鳳洲文集﹐鳳洲聞之﹐笑曰「湯生標塗吾文﹐異日亦必有標塗湯生之文者。」信然。

嵇月生秀才﹐無錫人﹐寄籍湘陰。六世祖畱山先生——文敏公之父也——居範忠貞公幕府。耿精忠之亂﹐同及於難。困囹圄時﹐楮墨不給﹐乃燒薪爲炭﹐寫著作四壁殆滿。事平﹐獄卒出破書一本﹐反面炭筆字﹐悉詩﹑古文辭也。中有《續離騷》雜劇﹐滿腔悲憤﹐藉以發之。杜默哭霸王廟一折﹐尢爲悲壯。月暈風淒之夜﹐擫鐵笛吹之﹐老重瞳必淚數行下也。【新水令】醉書生瞻眺項王宮﹐恕窮途瓣香虛供﹐寶鼎內不斷絕千載煙﹐江面上常借助一帆風。論霸業回首成空﹐遺靈爽古殿寒鐘﹐還想象萬人敵威名重。【駐馬聽】父老江東﹐眼盼旌旗在目中。壺漿擔奉﹐淒淒魂斷戰場空。實指望車如流水馬如龍﹐誰承想羊欺猛虎鴉欺鳳。下場頭誰送終﹖血染丹楓﹐淚滴波濤湧。【沈醉東風】學詩書頭烘腦烘﹐學劍術心懶意慵﹐避會稽藏了銳气﹐練子弟熟了操縱。那怕赤帝梟雄﹐趁著那輦蹕東巡想截龍。小可的擾不碎秦王一統。【得勝令】似這般本色大英雄﹐煞彊似謾罵假牢籠。寧可將三分業輕拋送﹐怎學那一杯羹造孽種﹖破百二秦封﹐秉烈炬咸陽慟。噪金鼓關中﹐嚇得眾諸侯拜下風。【七兄弟】酒席上殺風算甚麼勇﹖猛放一綫走蛟龍。教千秋豪傑知輕重。割鴻溝無恙漢家翁﹐慶團欒呂雉諧鴛夢。【梅花酒】餐藜藿﹐鬢蓬松。伴四壁寒蛩﹐訴半夜哀鴻﹐泣孤客雕虫。盲世界精金變作銅﹐鬼窟穴熱夜冷呵風。赴滕王﹐扯逆篷。赴膝王﹐扯逆篷。我這里乞兒般沒蛇弄﹐你那里土神樣殺雞供。我這里靠筆硯代耕農﹐你那里興波浪管艄工。我這里盼靑雲黑漆朦﹐你那里傍烏江晚煙封。我這里萬千苦半生窮﹐你那里七十戰一場空。我這里饑驅得腳西東﹐你那里裝飾得廟崇嶐。卻不道兩無功﹐三條銀蠟夜燒紅﹐抵多少單鎗匹馬戰爭中。盡做了千秋碁局五更鐘﹐不由你心不慟﹐俺待睜開醉眼問天公。「霸王廟」﹐原作「憤王廟」。「知輕重」﹐原作「如輕重」。「梅花酒」﹐原作「杏花酒」。

昔人謂﹕「文章最忌參死句。」余覺文章中有以死句見妙者。《會眞記》夫人拷問紅娘﹐紅娘直認﹕「紅娘你請先行﹐小姐權時落後。」此十成死語也。接云「自然是神鍼法灸。難道是燕侶鶯儔﹖」字字跳脫﹐讀之躍然。

吳梅村有兄名志衍﹐爲成都令﹐死張獻忠之難。邱嶼雪譜成《蜀鵑啼》院本以紀其事。梅村觀演是劇有詩云「平生兄弟劇流連﹐髙會南樓盡少年。往事酒杯來夢裏﹐新聲歌板出花前。靑城道士看遊戲﹐白髮衰翁漫放顚。雙淚正垂俄一笑﹐認君眞已作神仙。」惜此書今佚。尢西堂《題嶼雪像贊》云「君善顧曲﹐梨園樂府。吾和而歌﹐紅牙畫鼓。」名重若此﹐傳播旗亭者必不止《蜀鵑啼》一種也﹐容再訪之。

董恆巖《芝龕記》﹐以秦良玉﹑沈雲英二女帥爲經﹐以明季事涉閨閣曁軍旅者爲緯﹐穿插野史﹐頗費經營。惟分爲六十出﹐每出正文外旁及數事甚至十餘事者。隸引太繁﹐止可於賓白中帶敍﹔篇幅過長﹐正義不免稍略﹐喧賓奪主﹐眉目不淸。考據家不可言詩﹐更不可度曲。論者謂「軼《桃花扇》而上」﹐則非蒙所敢知也。第五十七出有悼南都《漁歌》三折﹐酣暢淋漓﹐性靈流露﹐似集中僅見之作。【滿江紅】如此江山﹐又見了永嘉南渡。可念取衣冠原廟﹐龍蟠虎踞。白水除新啼淚少﹐靑山似洛豪華故。視耽耽定策入綸扉﹐奇功據。《燕子》叫﹐《春燈》覷﹐瑤池宴﹐迷樓住。看疇咨獻納﹐者般機務。蟒玉江幹楊柳態﹐貂蟬河榭芙蓉步。召南燻歌舞奏中興﹐風流足。芳樂鶯聲﹐已忘卻杜鵑啼血。淆混著孤鴻羣雀﹐淮揚旌節。半壁山川防禦緩﹐六朝金粉徵求切。問無愁天子爲何愁﹖梨園缺。挺擊變﹐妖書揭。紅丸反﹐移官掣。又重鉤黨禍﹐仍依璫轍。玉合王孫耽玉笛﹐金貂宦孽操金玦。聽秦淮遺韻似天津﹐鳴鶗鴂。塵涴西風﹐昏慘煞臺城秋柳。競塡補伏波前欠﹐明珠論斗。監紀﹑中書隨地是﹐職方﹑都督盈街走。擁貂冠魚袋出私門﹐多於狗。練湖佃﹐洋船摟。蘆洲課﹐瓜儀■﹛婁斗﹜。更分文觔兩﹐旗亭稅酒。磺使又差肥豕腹﹐宮娃再選驚螓首。唱江風鼓棹說興衰﹐漁婆口。

《桃花扇》結尾﹐一首彈詞﹐一套北曲﹐亦是悼南都。以餘論之﹐似髙於《芝龕記》也。彈詞﹕【秣陵秋】陳﹑隋煙月恨茫茫﹐井帶胭脂土帶香。駘蕩柳綿黏客鬢﹐叮嚀鶯舌惱人腸。中興朝市繁華續﹐遺孽兒孫气焰張﹐只勸樓臺追後主﹐不愁弓矢下殘唐。蛾眉越女才承選﹐《燕子》吳歈早擅場﹐力士簽名搜笛步﹐龜年協律奉椒房。西昆詞賦新溫﹑李﹐烏巷冠裳舊謝﹑王。院院宮妝金翠鏡﹐朝朝楚夢雨雲牀。五侯閫外空狼燧﹐二水洲邊自雀航。指馬誰攻秦相詐﹐入林都畏阮生狂。《春燈》已錯從頭認﹐黨禍重鉤無縫藏。借手殺仇長樂老﹐脇肩媚貴半閒堂。龍鐘閣部啼梅嶺﹐跋扈將軍噪武昌。九曲河流晴渙渡﹐千尋江岸夜移防﹐瓊花劫到雕闌損﹐《玉樹》歌終畫殿涼。滄海迷家龍寂寞﹐風塵失伴鳳彷徨。靑衣銜壁何年返﹖碧血濺沙此地亡。南內湯池仍蔓艸﹐東陵輦路又斜陽。全開鎖鑰淮﹑揚﹑泗﹐難整乾坤左﹑史﹑黃。建帝飄零烈帝慘﹐英宗困頓武宗荒﹐那知還有福王一﹐臨去秋波淚數行。北曲﹕【新水令】山松野艸帶花挑﹐猛擡頭秣陵重到。殘軍畱廢壘﹐瘦馬臥空壕。村郭蕭條﹐正對著夕陽道。【駐馬聽】野火頻燒﹐護墓長松多半焦。山羊羣跑﹐守陵阿監幾時逃﹖鴿鴒蝠糞滿堂拋﹐枯枝敗葉當階罩。誰祭埽﹖牧兒打碎龍碑帽。【沈醉東風】橫白玉八根柱倒﹐墮紅泥半堵墻髙。碎琉璃片瓦多﹐爛翡翠窗欞少。舞丹墀燕雀常朝。直入宮門一路蒿﹐住幾个乞兒餓殍。【折桂令】開秦淮舊日窗寮﹐破紙迎風﹐壞檻當潮。目斷魂消。當年粉黛﹐何處笙簫﹖罷燈船端陽不鬧﹐收酒旗重九無聊。白鳥飄飄﹐綠水滔滔。嫩黃花有些蝶飛﹐新紅葉無个人瞧。【沽美酒】你記得跨靑溪半里橋﹖舊紅板沒一條﹐秋水長天人過少﹐冷淸淸落照﹐剩一樹柳彎腰。【太平令】行到那舊院門何用輕敲﹐也不怕小犬哰哰。無非是枯井頹巢﹐不過些磚苔砌艸。手種的花條柳梢﹐盡意兒采樵。這黑灰是誰家廚竈﹖【離亭宴帶歇拍煞】俺曾見金陵玉殿鶯啼曉﹐秦淮水榭花開早﹐誰知道容易冰消。眼看他起朱樓﹐眼看他燕賓客﹐眼看他樓塌了。這靑苔碧瓦堆﹐俺曾睡風流覺。將五十年興亡看飽。那烏衣巷不姓王﹐莫愁湖鬼夜哭﹐鳳凰臺棲梟鳥。殘山夢最眞﹐舊境丟難掉。不信這輿圖換稿﹖譜一套《哀江南》﹐放悲聲唱到老。

長平公主經烈皇手刃﹐斷臂不殊。入我朝後﹐奉詔訪原聘駙馬周世顯﹐照公主例賜婚。厚澤深仁﹐超軼往古。《芝龕記》有《感徽》一出敍此事﹐不甚周備。海鹽黃韻珊譜作《帝女花》院本﹐本末較詳﹐詞筆偪近藏園﹐非芝龕可同日語也。長平憂患餘生﹐𨿽沐殊恩﹐重諧佳偶﹐而橋陵弓劍﹑故國河山﹐觸目興悲﹐自多苦語。余愛寫長平處﹐愈熱鬧﹐愈淒涼。瑟柱琴弦﹐但覺商音滿指。【粉蝶兒】簾幙秋涼。畫眉痕舊時宮樣。倩寒波替照新妝﹐病丰神﹑愁影子鏡中搖揚。步轉衣香﹐恁西風吹來鬢上。【泣顏回】提起便心傷﹐十六年中苦況。勘除夢幻﹐早拚祝發空王。恁情絲未盡﹐壽陽梅再見優曇相。溯前情異樣酸辛﹐到今朝才能依傍。前腔那時殺气滿陳倉﹐帝後殘屍血葬。香銷半臂﹐癡魂同見髙皇。死灰未冷﹐苦韶華偏要閻羅賞。愧西門殺賊秦休﹐趁東風來嫁周郎。【撲燈蛾】血盈盈胭脂染繡袍﹐夢沈沈絲靈透羅帳﹐云漠漠夜臺隨風去﹐雨綿綿落花催葬。遠迢迢兔兒藥臼﹐冷淸淸月魄墮微茫。閃搖搖慈悲一見﹐惜惺惺旃檀燒做返魂香。前腔悶悶的無聊感傷﹐忽忽的無端惆悵。蕭蕭的秋影涼﹐懨懨的春夢長。當不起浙浙颯颯﹐驚風兒送響。眼睜睜無須睡鄕﹐事了了醒透肝腸。只覺得酸酸楚楚﹐難言病狀﹐瑟瑟的殘魂恐逐杜蘭香。

王陽明先生《傳習錄》﹕「古樂不作久矣。今之戲﹖﹐尙與古樂意思相近﹐《韶》之九成﹐便是舜一本戲﹖。《武》之九變﹐便是武王一本戲﹖。聖人一生實事﹐俱播在樂中﹐所以有徳者聞之﹐便知其盡善盡美與盡美未盡善處。若後世作樂﹐只是做詞調﹐於民俗風化絕不干涉﹐何以化民善俗﹗今要民俗反朴還淳﹐取今之戲本﹐將妖淫詞調刪去﹐只取忠臣孝子故事﹐使愚俗人人易曉﹐無意中感發他良知起來﹐卻於風化有益。」

劉念臺先生《人譜類記》曰「梨園唱劇﹐至今日而濫觴極矣。然而敬神宴客﹐世俗必不能廢﹔但其中所演傳奇﹐有邪正之不同。主持世道者﹐正宜從此設法立教。𨿽無益之事﹐未必非轉移風俗之一端也。先輩陶石梁曰﹕『令之院本﹐卽古之樂章也。每演戲時﹐見有孝子﹑悌弟﹑忠臣﹑義士﹐激烈悲苦﹐流離患難﹐𨿽婦人﹑牧豎﹐往往涕泗橫流﹐不能自己。旁觀左右﹐莫不皆然。此其動人最懇切﹑最神速﹐較之老生擁臯比講經義﹐老衲登上座說佛法﹐功效百倍。至於《渡蟻》《還帶》等劇﹐更能使人知因果報應﹐秋毫不爽。盜﹑殺﹑淫﹑妄﹐不覺自化﹔而好生樂善之念﹐油然生矣。此則𨿽戲而有益者也。』」

尢西堂樂府流傳禁中﹐世祖親加評點﹐稱爲眞才子者再。吳圓次奉敕譜《忠■﹛上氓下心﹜記》﹐由中書遷武選司員外郎﹐卽以椒山原官官之。二公固極儒生榮遇已。康熙時﹐《桃花扇》《長生殿》先後脫稿﹐時有「南洪北孔」之稱。其詞气味深厚﹐渾含包孕處蘊藉風流﹐絕無纖褻輕佻之病。鼎運方新﹐元音疊奏﹐此初唐詩也。《藏園九種》﹐爲乾隆時一大著作﹐專以性靈爲宗。具史官才學識之長﹐兼畫家皺瘦透之妙﹐洋洋灑灑﹐筆無停機。乍讀之﹐幾疑發泄無餘﹐似少餘味﹔究竟無語不煉﹐無意不新﹐無調不諧﹐無韻不響。虎步龍驤﹐仍復周規折矩﹐非鳧西﹑笠翁所敢望其肩背。其詩之盛唐乎﹖

《空谷香》《香祖樓》兩種﹐夢蘭﹑若蘭同一淑女也﹐孫虎﹑李蚓同一繼父也﹐吳公子﹑扈將軍同一樊籠也﹐紅絲﹑髙駕同一介紹也﹐成君美﹑裴畹同一故人也﹐姚﹑李兩小婦同一短命也﹐王﹑曾兩大婦同一賢媛也﹐各爲小傳﹐尙且難免雷同﹐作者偏從同處見異﹐夢蘭啟口便烈﹐若蘭啟口便恨﹐孫虎之愚﹐李蚓之狡﹐吳公子之戇﹐扈將軍之俠﹐紅絲之忠﹐髙駕之智﹐王夫人則以賢禦下﹐曾夫人則因愛生憐。此外如成﹑裴諸君﹐各有性情﹐各分口吻。無他﹐由於審題眞﹐措辭確也。兩種均有【混江龍】長調﹕一則就情字生議﹐經史皆成注腳﹐引商刻羽﹐居然蘇海韓潮﹔一則醜詆鹺商﹐卽《牡丹亭》所謂「紙銅錢夜市揚州界」也。《香祖樓》云「情字包羅天地﹐把三才穿貫總無遺。情光彩是云﹑霞﹑日﹑月﹐情慘戚是雨﹑雪﹑風﹑雷﹐情厚重是泰﹑華﹑嵩﹑衡搖不動﹐情活潑是江﹑淮﹑河﹑海挽難回﹐情變幻是陰陽﹑寒暑﹐情反復是治亂﹑安危﹐情順逆是徵誅﹑揖讓﹐情忠敬是夾輔﹑維持﹐情剛直是忠臣龍﹑比﹐情友愛是兄弟夷﹑齊﹐情中倫是顏﹑曾父子﹐情合式是梁﹑孟夫妻﹐情結納是綈袍﹑墓劍﹐情感戴是敞蓋﹑車帷﹐情之正有堯﹑舜﹑軒﹑羲﹐情之變有桀﹑辛﹑幽﹑厲﹐情之正有禹﹑稷﹑臯﹑夔﹐情之變有廉﹑來﹑奡﹑羿。更有那蹇叔﹑祁奚﹑申公﹑伯嚭﹑聶政﹑要離﹑汪錡﹑鉏麑﹑妲己﹑褒姒﹑呂雉﹑驪姬﹐數不盡豺聲﹑烏啄﹑狐首﹑蛾眉。一半兒有情癡﹐一半是無情鬼。一班兒形骸齒髮﹐一班兒胎卵毛皮。」《空谷香》云「一答山川邪穢﹐瓊花開後古風微。耳靡靡詩傳《鄭》《衛》﹐眼夢夢世降陳﹑隋。掘邗溝流一派桃花當戶水﹐煎碧海簇幾處赤甲白鹽堆。燈搖得綺羅香墻張錦繡﹐風吹來酒肉臭犬饜甘肥。大白晝聚人妖圖開祕戲﹐鬧黃昏呼狎客帳列優施。看不見秦宮花底﹐摸不著赤鳳樓西。賈午香悄襲了籃中茉莉﹐鄂君被明遮住雨後虹霓。九萬貫大攤錢賢者樂此﹐十四鹽彊押韻商也言詩。可嘆那擔觔播兩增價值﹐抵多少假公濟己算毫釐。巧占了銀壠斷不畏天公忌﹐硬燒些紙銅錢還將神鬼欺。一班兒沒些見識﹐千般樣做出張致。垂涎恁侏儒飽死﹐辱抹煞逢掖威儀。苦支支卻怎生捱過了半世黃虀﹐急攘攘爲甚麼甘受他一場周濟﹖贈君厚也救不得畢生饑﹐教人輕卻幹折盡斯文气。本來是兩不相謀﹐卻正好各行其志。驀然間莽銅山陷做窮坑地﹐才曉得人心枉昧﹑天道無私﹗」

香山《琵琶行》﹐不過自寫其淪落耳。《靑衫記》以香山曾妮此伎﹐送客時始得重見﹐納爲簉室﹐命意遺辭﹐齷齪可鄙。苕生先生嘗客揚州﹐偶見是劇﹐遂別塡《四弦秋》院本﹐七日而成。就本詩布局﹐組織香山本傳﹑憲宗時事﹐絕無添設﹐自具波瀾﹐洵足洗《靑衫記》之陋。《送客》一出﹐老伎口吻宛然。近日旗亭﹐惟此出傳唱更夥。【新水令】弄冰弦遺悶撥金釵﹐驚動了官船主客。招邀偏急促﹐梳裹欠安排。掠鬢提鞋。一面舊琵琶﹐遮不住洗退的桃花色。【折桂令】住平康十字南街﹐下馬陵邊﹐貼翠門開。十三齡五色衣裁。試舞宜春﹐掌上飛來。第一所煙花錦寨﹐第一面風月牙牌。颭鴉鬟紫燕橫釵﹐蹴羅裙金縷兜鞋。這朵雲不借風行﹐這枝花不倩人栽。【雁兒落帶得勝令】老伶工梨園兩善才﹐小忽雷樂府雙渠帥。五陵兒同催百寶妝﹐錦纏頭一笑千金買。但歌成擊節碎金釵﹐但妝成信手添螺黛。甚冬郎媚得眼兒乖﹖甚秋娘妬的心兒壞﹖筵開﹐酒涴了芙蓉色﹔花開﹐香迷了荳蔻胎。【收江南】算一年間歡笑一年來﹐把春花秋月漸丟開。可憐人福過定生災。嘆從軍弟幼姨衰邁。赴黃泉死埋﹐葬沙場活該﹐只畱下江湖憔悴一裙釵。【沽美酒帶太平令】冶遊稀﹐閉綠苔。冶遊稀﹐閉綠苔。洗紅妝﹐嫁茶客。他一去浮梁不見來﹐守空船難耐。歡娛夢﹐好傷懷﹗把四弦收一聲裂帛。曲終時低鬟重拜。料西舫東船不解﹐只一片江心月白。做官人榮哉美哉﹐爲甚的靑衫淚灑﹖把一个白江州無端哭壞。【尾聲】年華不攺人相代﹐嘆兒女收場一樣哀。天下不得意的人兒淚同灑。案﹕伎名花退紅﹐亦寓言也。梁應來詩云「夜半琵琶發曼聲﹐靑衫有客淚縱橫。空江一个商人婦﹐傳到而今沒姓名。」

《兩般秋雨盦隨筆》﹕「《空谷香》傳奇魯學連《移官》﹝﹞出內【桂花新】一支云﹕『山平水遠出桐江﹐柔櫓聲中過富陽﹐塔影認錢塘﹐何處是故人門巷﹖』敍自嚴州至省城光景﹐歷歷如在目前。余久羈嶺表﹐夢繞家山﹐一再誦之﹐悠然神往。」葉廣平謂﹕「《元人百種》﹐元气淋漓﹐直與唐詩﹑宋詞爭衡。惜今之傳者絕少。《百種》乃臧晉叔所編。觀所刪攺﹐直是孟浪。文律﹑曲律﹐皆非所知﹐不知埋沒元人許多佳曲。」「移官」﹐原作「移宮」。「葉廣平」﹐原作「葉廣堂」。

王夢樓先生以書法名海內。性喜詞曲﹐行無遠近﹐必以歌伶一部自隨。客至﹐張樂共聽﹐窮朝暮不倦。其辧論音律﹐窮極要眇。長洲葉氏纂《納書楹》﹐偏取元﹑明以來院本﹐審定宮商﹐世所稱「葉譜」也﹐其中多先生所糾正。論者謂「葉譜功臣」云。先生斥《燕子箋》「以尖刻爲能。自謂學玉茗堂﹐全未窺其毫髮。笠翁惡札﹐從此濫觴。」是說余不以爲然。圓海詞筆﹐靈妙無匹﹐不得以人廢言﹐𨿽不能上抗臨川﹐何至下同湖上。《寫像》一出﹐膾炙人口。余尢愛霍秀夫與華行雲畫小照後﹐行雲索秀夫自貌於側﹐秀夫云「畫眉郎怎自把眉兒畫﹗」死典活用﹐字字靈通﹐此豈芥子園所能夢見﹗第二十八出《閨憶》﹐寫行雲在酈府時﹐離情如繪﹐香吻宛然。【山坡羊】澹慘慘芙蓉霜悴﹐冷蕭蕭芭蕉風碎﹐聒刺刺疏欞紙鳴﹐一陣陣天外飛鴻至。憶嬌癡﹐當年正授衣。物在人亡﹐疊在空箱裏﹗那禁月上梧桐﹐又砧聲敲起。淒其﹐埽不盡香閨落燕泥﹔傷悲﹐挽不斷雕窗掛网絲。前腔亂轟轟笳聲如沸﹐虛飄飄楊花無蒂。迫忙忙萍水相逢﹐親切切闌干相依倚。最慘淒﹐霜寒烏夜啼。紅焰雙花﹐怎照著孤衾睡。怕熱鑪香也﹐懶描眉翠。腰圍﹐黃花瘦一枝﹔皈依﹐曇花禮六時。

小靑詩云「冷雨淒風不可聽﹐挑燈閒看《牡丹亭》。世人亦有癡於我﹐豈獨傷心是小靑﹗」《療妬羹》就此詩意演成《題曲》一出﹐包括《還魂記》大旨﹔處處替寫小靑心事﹐確是小靑題《牡丹亭》﹐不是吳江兪二姑題《牡丹亭》也。【桂枝香】杜公名守﹐陳生宿秀。俏書生小姐聰明﹐頑伴讀梅香卽澑。詠《關睢》「好逑」﹐詠《關睢》「好逑」﹐春心迆逗﹐向花園行走。夢綢繆﹐軟款眞難得﹐纏綿不自由。前腔𨿽則想邊虛構﹐也是緣中原有。小花神妒色驚回﹐老冥判原情寬宥。恨風光不畱﹐恨風光不畱﹐把死生參透﹐只要與夢魂廝守。甚來由﹐假際猶擔害﹐眞時怎著愁﹖前腔這是相思證候﹐誰識个中機彀﹖石姑姑禁術無靈﹐陳教授醫功莫奏。把丹靑自勾﹐把丹靑自勾﹐不在梅邊相就﹐便在柳邊相遘。下場頭﹕院艸堆墳樹﹐衙齋攺寺樓。前腔風聲冬吼﹐雨情秋澑﹐似同咱淚點飄零﹐敢也爲嫦娥僝僽。想情緣未酬﹐想情緣未酬﹐湖山鉆透﹐覓得个風魔消受。叫無休﹐直叫得﹕冷骨心還熟﹐僵魂意轉柔。前腔半年幽姤﹐一言明剖。注重生陽壽還該﹐歷萬劫情腸不朽。笑拘儒等儔﹐笑拘儒等儔﹐生人活口﹐直認做子虛烏有。漫推求﹕相府開甥館﹐天街報狀頭。前腔魂還非謬﹐詞傳可久。若不信拔地能生﹐可聽說和天都瘦﹖怕臨川淚流﹐怕臨川淚流。好趁你殘香餘酒﹐略寫我慵妝疏繡。數更籌。燭閃搴衣護﹐窗開翦紙修。【長拍】一任你拍斷紅牙﹐吹酸碧管﹐可賺得淚絲沾袖。一聲《何滿》﹐便澘然四壁如秋。半晌好迷畱﹐是那般憨愛﹐那般癆瘦。幾陣陰風涼到骨﹐想又是梅月下悄魂遊。若都許死後自尋佳偶﹐豈惜畱薄命自作羈囚﹗【短拍】便道今世緣慳﹑來生信斷﹐假華胥也不許輕遊。誰似恁納采掛墳頭﹐把畫卷當彩球拋授。若未必癡情絕種﹐可容我偸識夢中愁﹖【尾聲】從今譜夢傳奇後﹐添附新詩一首。你可聽說傷心夢裏酬。或有謂「第四支『叫無休』三字無謂」者﹐是殆未見《牡丹亭》原本有《叫晝》一出﹐更不識其暗用「叫眞眞」典耳。余尢愛「拔地能生﹐和天都瘦」二句﹐𨿽老鴰翁亦不過爾爾。

唐雋公先生﹐別號蝸寄居士。督榷九江垂二十年。宏獎風流﹐愛才如命。在琵琶亭置筆硯。遊客投以詩﹐無不接見。投轄殷殷﹐必得其歡心而去。康熙時風雅宗師也。著有《虞弓夢》《轉天心》諸傳奇。余小時曾見鈔本﹐詞曲𨿽盡忘之﹐科白排場似近《笠翁十種》。先生自題云「酒畔排場﹐莫認作案上文章。」亦解嘲也。

各本傳奇﹐每一長出例用十曲﹐短出例用八曲。優人刪繁就簡﹐只用五六曲。去畱弗當﹐孤負作者苦心。《牡丹亭》初出﹐被人刪削。湯若士題刪本詩云「醉漢瓊筵風味殊﹐通仙鐵笛海云孤。總饒割就時人景﹐卻媿王維舊《雪圖》。」俗人慕雅﹐彊作解人﹐固應丑詆也。自《桃花扇》《長生殿》出﹐長折不過八支。不令再刪﹐庶存眞面。

凡詞曲皆非浪塡。胸中情不可說﹑眼前景不可見者﹐則借詞曲以詠之。若敍事﹐非賓白不能醒目也。使僅以詞曲敍事﹐不插賓白﹐匪獨事之眉目不淸﹐卽曲之口吻亦不合。卽如《牡丹亭》寫杜麗娘遊園之時﹐便道「不到園林﹐怎知春色如許也﹗」緊接「原來奼紫嫣紅開徧﹐似這般都付與斷井頹垣。」若不用賓白呼起﹐則「原來」二字不見精神。此下敍亭館之勝﹐於陸則「朝飛暮捲﹐雲霞翠軒」﹐於水則「雨絲風片﹐煙波畫船」。而此調尙有三字兩句。若再寫園景﹐便嫌蛇足。故插賓白雲﹕「好景致﹐老奶奶怎不提起也﹖」結便以「錦屛人忒看韶光賤」反詰之筆足之。卽景抒情﹐不見呆相。究竟此支詞曲之妙﹐皆由賓白之妙也。

張度西先生由舉人官知縣﹐工詩﹑古文辭﹐宏博浩瀚。縱筆所之﹐一軌於正。七歲遊南嶽毘廬寺﹐寺僧以「心通白藕」命對﹐先生應聲曰「舌湧靑蓮。」僧大駴﹐言「其師示寂時﹐畱此偶語﹐云﹕『有對與相符者﹐卽其後身』。」因鳴鐘集眾膜拜焉。先生種此夙因﹐精通內典。取東坡與朝云軼事﹐譜《六如亭》傳奇﹐敍次悉本正史﹑年譜﹐無顚倒附會之處。觀空於佛﹐結穴於仙﹐使放逐之臣﹑離魂之女﹐仗金剛忍辱波羅蜜﹐同解脫於夢幻﹑泡影﹑電露而證無上菩提﹐洵衛道之奇文﹐參禪之妙曲也。《傷歌》一出﹐乃坡公挈朝云在海外嘉佑寺松風亭觴詠﹐命唱自制《送春詞》。唱至「吹到柳綿春又少」之句﹐嗚咽不能成聲。公嘆曰「吾正悲秋﹐而汝又傷春矣﹗」【鳳凰閣】愁來挑空﹝去聲﹞﹐客裏怕將腸慟。捲簾人倩問西風﹐忍瘦盡黃花不痛﹖薄寒初中﹐誰挽得年光遽悤﹗【二郎神】雙江湧﹐帶秋聲引閒愁萬種。敢覷著羈人來簸弄﹖靑娥恁早﹐今年刀翦威容。紫桕丹楓休恃寵﹐看搖落只一場打閧。便松風﹐偏則把蕭蕭百感盈胸。前腔仙蹤。長經憂患﹐風流豪縱。又不是臨水登山歸客送﹐悲秋老去﹐恁般難自寬容。松影搖晴花色重﹐好淸課閨中供俸。倒金鐘﹐借一會消磨候雁寒蛩。【集賢賓】歌喉乍轉詞未終﹐忽咽煞西風。似《何滿》一聲雙淚迸﹐盡當筵腸斷伶工。粉痕界重﹐蹙損了翠蛾云鳳。非調弄﹐兒女事敢觸著香心疼痛﹖前腔柔芳冉冉如夢中﹐耐不得惺忪。嘆飄盡韶光天若縱﹐便茫茫煙艸連空。春歸自懂﹐只有俺綠窗人知重﹐心逐送﹐這一點點都上斷腸枝痛。【黃鶯兒】商气浩塡胸﹐仗紅牙一拍空。甚柔腸打碎佳人重﹖詞飄飄意中﹐聲癡癡恨中﹐淚珠兒不爲飛綿送。恁靈通﹐怎春殘傷感﹐洗不向秋風﹖【黃鶯穿皂羅】團揑任天公﹐怎飄零怨褪紅﹖巧文心道破繁華哄。系秋光已慵﹐串春愁忒濃。甚東君斷不盡癡根種﹖怕五更風雨﹐今年較悤﹔二分春色﹐明年又蒙。任小窗兒女喁﹐茫茫身世吾應共。笑萬事浮生夢。飄茵落混﹐算靈光一通。愁雲殢雨﹐渺天涯萬重。甚乘除﹐起滅來廝哄﹖證東風﹐做楊花拾起﹐參透禪宗。【琥珀貓兒墜】天龍一指﹐勘破粉和紅。知非絮非花非曉風﹐把因緣煩惱一齊空﹐歡悰四縛﹐愁猿徹打玲瓏。

或問﹕「曲本中多用『哎喲』﹑『哎也』﹑『哎呀』﹑『咳呀』﹑『咳也』﹑『咳咽』諸字﹐同乎﹖異乎﹖」曰「字異﹐而義略同。字同﹐而呼之有輕重﹑疾徐﹐則義各異。凡重呼之爲厭辭﹑爲惡辭﹑爲不然之辭﹐輕呼之爲幸辭﹑爲嬌羞之辭﹐疾呼之爲惜辭﹑爲驚訝之辭﹐徐呼之爲怯辭﹑爲悲痛辭﹑爲不能自支之辭。以此類推﹐神理畢見。」

今人稱曲之髙者曰「郢曲」﹐此誤也。宋玉曰「客有歌於郢中者。」則歌者非郢人也。又曰「下裏巴人﹐國中屬和者數千人﹔陽春白雪﹐和者不過數十人﹔引商刻羽﹐雜以流徵﹐則和者不過數人。」是郢人能和下曲﹐不能和妙曲也。以其所不能者名其俗﹐不亦傎乎﹗

院本多用「冤家」﹐小令亦然﹐不知所據。《煙花記》謂﹕「冤家之說有六﹕情深意濃﹐彼此牽系﹐寧有死耳﹐不懷異心——此一說也。兩情相屬﹐阻隔萬端﹐心想魂飛﹐寢食俱廢——此二說也。長亭短亭﹐臨歧分袂﹐黯然消魂﹐悲泣良苦——此三說也。山遙水遠﹐魚雁無憑﹐夢寐相思﹐柔腸寸斷——此四說也。憐新棄舊﹐孤恩負義﹐恨切惆悵﹐怨深切骨——此五說也。一生一死﹐觸景悲傷﹐抱恨成疾﹐迨與俱逝——此六說也。」今有《歡喜冤家》小說﹐始則兩情眷戀﹐終或怨恚﹑仇殺﹐所謂「不是冤家不聚頭」也。疾讀一過﹐可當欲海淸鐘。

《太和記》按二十四气﹐每季塡詞六折﹐用六古人故事﹐每事必具始終﹐每人必有本末。出旣曼衍﹐詞復冗長﹐若當場演之﹐一折可了一更漏。𨿽出博洽人手﹐然非本色當行。又南曲居十之八不可入弦索。或云「爲楊升庵先生手筆」﹐恐未必確。先生塡詞甚工。今所傳𨿽皆小令﹐要出《太和》之上。

曾茶村大令與餘同學﹐天才豪放。著有《萬松堂紀事》﹐偪近史遷。人亦磊落不羈﹐酒戶甚大。屢躓秋闈﹐由校官攺令粵西﹐非其志也。譜有《蕙蘭芳》傳奇﹐衍張承敞經張獻忠之亂﹐與其婦離而復合。插敍流賊本末較詳。義夫烈婦﹐勃勃有生气﹐非苟爲裁紅刻翠也。首出《餞花》﹐有「花開幾千﹖人生幾年﹖花兒慣把人兒騙。最堪憐﹐殘紅飄蕩﹐無可柰何天。」曁「問東流﹐此別何年再見」之句﹐頗覺不祥。踰年﹐果有鼓盆之戚。中有《感懷》一出﹐敍承敞亂後回家﹐感悼烈婦。迨遇舊媼﹐始知其婦尙在人間。用筆曲折有致。【新水令】秋林紅葉響蕭蕭﹐返家園雞鳴行早。云寒僧盤濕﹐水落石梁髙。旅店淸寥﹐馬囓帶根艸。【駐馬聽】鼓振兵囂﹐死別生離離別了﹗劉郎又到﹐入門何處覓云翹﹖臨風翦紙把魂招﹐妝臺想已生秋艸。居民盡室逃﹐入殘城﹐料問訊親朋少。【沈醉東風】你看﹕拆不完磚墻將倒﹐辧不出街陌何條﹐孤城上黑烏飛﹐破屋裏寒雞嘂﹐賣酒家靑簾捲了﹐就是那東風信暖也沒■﹛倉昜﹜簫。凝眸憑眺﹐只殘花﹑衰柳﹐蒼煙﹑落照。【鴈兒落】半扇柴門﹐不用輕敲﹐直走入畫堂前無人報。蹋破了茸茸附石苔﹐驚起了嚦嚦啼花鳥。【得勝令】溝渠內積潦猶未消﹐檐馬兒任風敲。蛛网當門結﹐窗欞沒半條。堂坳蝠糞深﹐無人埽。墻坳松杉倒﹐任采樵。【喬牌兒】余灰潦艸﹐是舊時的廚竃。剩幾个破盞殘瓢﹐似寒食人家禁煙寂寥。【甜水令】美人久逝﹐蘭房寂靜﹐梁傾玳瑁﹐剩幾个燕泥巢。看日暮東風﹐把花片兒吹起﹐恰似那倩女魂飄。【折桂令】悔當初偸生避地﹐棄汝潛逃。送離人餞不及螺杯﹐殞香軀系住了鮫綃。向空際號咷﹐急茫茫也懸不及銘旌錦字標。況沒个墳臺可埽﹐更沒件粉黛堪描。哭問靑霄﹐恨捲紅蕉。助我悲聲﹐落葉蕭蕭。【碧玉簫】杯酒來澆﹐何處黃泉道﹖楮帛徐焚﹐飛作蝶兒繞。須索要展靈旗﹐唱《大招》。種樹夭桃﹐把衣襦窖﹐看明歲墓門花照。【鴛鴦煞】仙山樓閣殊縹緲﹐上天入地都尋找。霞影護藍橋。殷然求﹐欣然想﹐倘然遇﹐我說果然又得復會﹐他說前緣末了。舊天臺終須重到。攜手訴離懷﹐還是哭﹖還是笑﹖此出布局﹐酷似《紅梨記》趙解元《訪素》《桃花扇》侯公子《題畫》兩出。謝素秋奉勅沒入邊庭﹐李香君被選供奉內廷﹐趙﹑侯二君舊地重遊﹐人亡屋在﹐其淒戀不異承敞﹔而詞曲均極工致﹐各盡其妙﹐能手固無同之非異也。《訪素》﹕【宜春令】風月性﹐雲雨腸﹐自生成花狂柳狂。新詞楚楚﹐俏名兒堪與秋娘抗。蘇小小才貌相當﹐呂雙雙風流不讓。拚醉佳人錦瑟﹐翠屛珠幌。前腔韋娘面﹐刺史腸﹐兩相逢迷畱怎當。芳心密意﹐相偎相靠從前講。你看雕闌畔鸚鵡聲喧﹐畫檐邊蜘蛛塵网。不見銀箏拋卻﹐玉臺閒放﹗前腔花容麗﹐玉貌揚﹐敢侵陵邀求鳳凰﹖溫存情況﹐變做了瞞神諕鬼喬模樣。昏騰騰楚岫雲遮﹐黑漫漫陽臺霧障。渾似籠囚鸚鵡﹐浪打鴛鴦。【普天樂】只指望撩雲撥雨巫山嶂﹐誰知道煙迷霧鎖陽臺上。姻緣簿空掛虛名﹐離恨債實受賠償。想杜牧是我前生樣。只合守蓬窗茅屋梅花帳﹐托香腮悶倚回廊。斷難穿淚珠千丈﹐只落得兩邊恩愛﹐做了兩地彷徨。【錦纏道】笑村郎﹐彊風流攀花隔墻﹐錯認做楚襄王﹐全沒有半星兒惜玉憐香。我這里相思塹危如石梁﹐他那里愁悶城堅若金湯。磨勒在何方﹖沙吒利十分威壯。如何更酌量﹖眼見得石沈山障。怨只怨孤辰﹑寡宿命相當。【小桃紅】搔不著心中癢﹐咽不下尊前釀。謊歌郎奪了平康巷﹐花胡衕添了勾魂將﹐溫柔鄕湧出瞿唐浪。眼睜睜意惹腸慌。【尾聲】休言好事從天降﹐著甚支吾此夜長﹖羞殺畫不就眉兒漢張敞﹗《題畫》﹕【破齊陣】地北﹑天南蓬轉﹐巫云﹑楚雨絲牽。巷滚楊花﹐墻翻燕子﹐認得紅樓舊院。觸起閒情柔如艸﹐攪動新愁亂似煙﹐傷春人正眠。【刷子序犯】只見黃鶯亂囀﹐人蹤悄悄﹐芳艸芊芊﹔粉壤樓墻﹐苔痕綠上花磚。應有嬌羞人面﹐映著他桃樹紅姸。重來魂似阮﹑劉仙﹐借東風引入洞中天。【朱奴兒犯】驚飛了滿樹雀喧﹐蹋破了一墀蒼蘚。泥落空堂簾半捲﹐受用煞雙棲紫燕。閒庭院沒个人傳﹐躡蹤兒回廊一徧﹐直步到小樓前。【普天樂】手拽起翠生生羅襟軟﹐袖撥開綠楊綫。一層層闌壞梯偏﹐一樁樁塵封网■﹛上冖中公下月﹜。艷濃濃樓外春不淺﹐帳里人兒靦腆。從幾時收拾起銀撥冰弦﹐擺列著描春容脂箱粉盞﹐待做个女山人畫乂乞錢﹗【鴈過聲】蕭然﹗美人去遠﹐重門鎖﹐雲山萬千。知情只有閒鶯燕﹐盡著狂﹐盡著顚﹐問著他一雙雙不會傳言。熬煎﹗才待轉﹐嫩花枝靠著疏籬顫。簾櫳響﹐似有个人略喘。【傾杯序】尋徧﹐立東風漸午天﹐—去人難見。看紙破窗欞﹐紗裂簾幔﹐裹殘羅帕﹐戴過花鈿。舊笙簫無一件﹐紅鴛衾盡捲﹐翠菱花放扁。鎖寒煙﹐好花枝不照麗人眠。【玉芙蓉】春風上巳天﹐桃瓣輕如翦﹐正飛綿作雪﹐落紅成霰。濺血點作桃花扇﹐比著枝頭分外鮮。攜上妝樓展對﹐遺迹宛然。爲桃花結下了死生冤﹗【山桃犯】手捧著紅絲硯﹐花燭下索詩篇。一行行寫下鴛鴦券。放一羣吠神仙朱門犬。似鵑血亂灑啼紅怨。這桃花扇在﹐那人阻春煙﹗【尾犯序】望咫尺靑天﹐那有个瑤池女使﹐偸遞情箋﹖明放著花樓酒榭﹐丟做个雨井煙垣。堪憐﹗舊桃花劉郎又撚。料得新吳宮西施不願﹐橫揣俺天涯夫壻﹐永巷日如年。【鮑老催】這流水溪堪羨。落紅英千千片﹐抹雲煙﹐綠樹濃﹐靑峯遠。春風舊境不曾變﹐沒个人兒﹐將咱系戀。是一座空桃源。趁著未斜陽﹐將棹轉。【尾聲】熱心腸早把冰雪咽﹐活寃業現擺著麒麟楦。且抱著扇上桃花間過遣。「李香君」﹐原作「李春香」。

趙秋舲《對月》曲。【江兒水】自古歡須盡﹐從來美必收。我初三睄你眉兒斗﹐我十三窺你妝兒就﹐我廿三覷你龐兒瘦﹐都在今宵前後。何況人生﹐怎不西風敗柳﹗初三三句﹐未經人道。

《西廂》套曲﹐不能演唱。相傳國初蘇州俗伶刪攺﹐始可登場。如《酬簡》「佇立閒階﹐彩雲何在」﹐攺作「彩雲開﹐月明如水浸樓臺」﹐已屬不通﹔至「小姐小姐多丰采」﹐尢鄙俚矣﹗但前明楊文襄《車駕幸第錄》﹕「武宗南巡﹐兩幸其第。嘗命伶人演《西廂》侑玉食﹐王文恪賦詩紀之﹐云﹕『漫衍魚龍看未了﹐梨園新部出《西廂》。』」是勝國時已攺竄入譜矣。

太白詩「道字不正嬌唱歌」﹐此借入作去之證也。宮調「則」字借作寘韻﹐「落」﹑「藥」﹑「約」﹑「樂」字借作嘯韻﹐「月」﹑「玉」字借作遇韻。慧舌脂唇﹐非借作去聲﹐便覺聲牙。

倩女離魂﹐古今鐘情人艷稱之。嘗欲衍成院本。近見《兩世姻緣》雜劇﹐先得我心﹐詞亦駘宕生姿。鯫生當閣筆矣。【集賢賓】隔紗窗日髙花弄影﹐聽何處囀流鶯﹖虛飄飄半衾幽夢﹐困騰騰一枕春酲。趁著那遊蜂兒恰飛過柳烏花溪﹐隨著這蝴蝶兒又來到月榭風亭。覺來時倚著這翠云十二屛﹐恍惚似墜露飛螢。寸陽千萬結﹐長嘆兩三聲。【逍遙樂】猶兀自身心不定﹐倚徧危樓﹐望不見長安帝京。薄情多應戀金屋銀屛。想則想於咱不志誠﹐空說下磣磕海誓山盟﹐赤緊的關河又遠﹐歲月如流﹐魚鴈無慿。【上京馬】我覷不的雁行弦斷臥瑤箏﹐鳳觜聲殘冷玉笙﹐獸面香銷閒翠鼎﹐門半掩悄悄冥冥﹐斷腸人和淚夢初醒。【後庭花】想著他和薔薇花露淸﹐點胭脂紅蠟冷﹐整花朵心偏耐﹐畫蛾眉手慣輕﹐梳洗罷將玉肩並﹐恰似鴛鴦交頸。到於今玉肌骨減了九停﹐粉香消沒了半星﹐空凝盼秋水橫﹐甚心情將雲鬢整﹖骨巌巌瘦不勝﹐悶懨懨扮不成。

關帝升列中祀﹐典禮綦隆﹐自不許梨園子弟登場搬演。京師戲館﹐早已禁革。湖南自塗朗軒督部陳臬時﹐始行示禁。所謂《單刀會》者﹐余固習見之也﹐第二支演帝登舟後﹐掀髯憑眺﹐聲情激越﹐不減東坡「酹江月」。當場髙唱﹐幾欲裂鐵笛而碎唾壺。【駐馬聽】依舊的水湧山疊﹐好一个年少的周郎﹐恁在何處也﹖不覺的灰飛煙滅。可憐黃蓋暗傷嗟。破曹檣櫓恰又早一時絕。只這鏖兵江水猶然熱﹐好教俺心慘切。這是二十年流不盡英雄血。

《紅梨記﹖艸地》﹕【傾杯玉芙蓉】抵多少煙花三月下揚州﹐故國休回首﹗爲甚的別了香閨﹐辭了瑤臺﹐冷了琵琶﹐斷了箜篌﹖怎禁得笳蘆塞北千軍奏﹐怕見那烽火城西百尺樓。似靑靑柳﹐飄零在路頭﹐問長條畢竟屬誰收﹖末三句﹐飄泊生涯﹐不勝身世之感。同治庚午﹐蜀女陳姬妙解音律﹐明慧善歌﹐甫至長沙﹐艷名噪甚。鴇母居奇﹐擇壻有窗﹐姬不能自主﹐每歌此折﹐聲淚俱下。後爲某公子以千金得之﹐惜公子憨跳不韻﹐恐亦如是出第二支所謂「但相逢便與兩字綢繆。多少鸞鳳﹐誰是睢鳩﹖鬼孤由錯認做親骨肉」也。

張漱石以詩文受知鄂文端公﹐列入《南邦黎獻集》﹐進呈禦覽﹐卒無所遇﹐以諸生終。嘗作《江南秀才歌》自嘲。譜《玉燕堂傳奇》四種﹐結尾自題云「遣愁腸宮商暗排﹐添一種新聲可愛。問知音來也不來﹖只落得教雪兒歌出沿門賣﹗」先生之志𨿽荒﹐其遇亦可悲矣。四種中《梅花簪》《玉獅墜》俱少餘味。《懷沙記》衍屈大夫故事﹐組織《離騷》﹐頗費匠心﹔稍嫌近理。惟《夢中緣》排場變幻﹐詞旨精致﹐洵足爲昉思之後勁﹐開藏園之先聲﹐湖上笠翁不足數也。余尢愛《醋詩》一出。乃鍾生私訂陰麗娟﹐而以與文媚蘭訂情詩帕爲質。麗娟見詩﹐故有是折。【粉蝶兒】才綰靑螺﹐又伏定繡衾偸臥。待朦朧﹐盹不到這愁魔。推枕起﹐重拂拭妝臺淸閒坐。簾兒外秋意偏多﹐贏不得愁城一个。【小梁州】那里是字挾風霜老句磨﹖則揣那小名兒一定是閨閣。吟哦﹐多管他夢情人。唱不出情人和。比俺這愁和恨不差多。女喬才只合香閨作﹐秀才家有甚幹科﹖怎等閒怎能拾著。廝和得這般停妥﹐又遞與儂怎麼﹖【上小樓】原來他悄向人間﹐別有嬌娥。瞞著我藍田先種﹐騙的赤綫重牽﹐顚倒把新詩早和。這猜來知他是麼﹖何妨言破﹖多管怕添得我淚珠偸墮。麼篇他將這甜語兒將人籠絡﹐啞迷兒要人猜破。再休提花前相誓﹐燈前相訂﹐星前相托。叮嚀他莫情多﹐休行錯。又把那閒花偸臥。那知他恁心邪﹐又勾了別个。【四邊靜】思量起﹐羞難躲﹐悔不了輕托終身事果訛﹐反無端疊个愁窩。料從今好事成耽閣。你把這美前程結果了他﹐兀的不下場頭撇開了我。

《笠翁十種曲》﹐鄙俚無文﹐直拙可笑。意在通俗﹐故命意﹑遣辭力求淺顯。流布梨園者在此﹐貽笑大雅者亦在此。究之﹕位置﹑腳色之工﹐開合﹑排場之妙﹐科白﹑打諢之宛轉入神﹐不獨時賢罕與頡頏﹐卽元﹑明人亦所不及﹐宜其享重名也。

《千鍾祿》演建文帝出亡﹐𨿽據野史﹐究失不經。然詞筆甚佳也。《慘睹》一出﹐發端無限淒涼。帝子飄零﹐迥異遊僧。托缽選詞﹐何親切乃爾。【傾杯玉芙蓉】收拾起大地山河一擔裝﹐四大皆空相。歷盡了渺渺程途﹑漠漠平林﹑壘壘髙山﹑滚滚長江。但見那寒雲慘霧和愁織﹐受不盡苦雨淒風帶怨長。雄城壯﹐看江山無恙﹐誰識我一瓢一笠到襄陽﹗余尢愛【尾聲】﹐旣云「路迢迢心怏怏﹐何處得穩宿碧梧枝上」﹐行將進場矣﹐忽飄來一杵鐘聲﹐遂嘆道﹕「錯聽了野寺鐘鳴當景陽﹗」神情之合﹐排場之佳﹐令人嘆絕﹗

吳梅村《通天臺》雜劇﹐借沈初明流落窮邊﹐傷今弔古﹐以自寫其身世。至調笑漢武帝﹐嬉笑甚於怒罵﹐但覺楚楚可憐。或謂「爲宏光解嘲」﹐恐未必然也。其第一出【煞尾】云「則想那山遶故宮寒潮向空城打﹐杜鵑血揀南枝直下。偏是俺立盡西風搔白髮﹐只落得哭向天涯。傷心地付與啼鴉﹐誰向江頭間荻花﹖眼呵﹐盼不到石頭車駕﹗淚呵﹐灑不上修陵松檟﹗只是年年秋月聽悲笳。」苦雨﹑淒風﹑燈昏﹑酒醒時讀之﹐涔涔者不覺濕透靑衫。較之「我本淮南舊雞犬﹐不隨仙去落人間」之句﹐尢爲淒惋。

《臨春閣》雜劇﹐哀悱頑艷﹐不類《通天臺》之悲惋。要其用意﹐有在於全篇結尾﹐從馮夫人口中特爲點出﹐蓋諷明末諸帥也。詞云「俺二十年領外都知統﹐依舊把兒子徵袍手自縫。畢竟婦人家難決雌雄﹐則願你決雌雄的放出个男兒勇﹗」

前見嵇畱山先生《杜秀才痛哭霸王廟》﹐已錄其【新水令】套曲矣。尢西堂《鈞天樂》院本內有《哭廟》一出﹐卽此事也。異曲同工﹐兩不相犯。亟錄之。【醉花陰】可嘆我萬里孤身長流落﹐恨悠悠天荒地老。重策蹇﹐返江臯。戰西風木葉蕭條﹐又聽得趁斜陽烏鴉叫。過野店﹐渡溪橋﹐早見一座靑山藏古廟。【喜遷鶯】俺只見雕梁畫桷﹐閃靈旗香火飄搖。英也麼豪﹐到於今可許我寒儒相弔﹖只怕你土木形骸虛畫描﹐圖醉飽﹐長則是暗嗚叱吒﹐不聽我太息號咷。【出隊子】誰似我才髙年少﹐抱經綸困艸茅。只堪痛飲讀《離騷》﹐直欲悲歌舞佩刀。這孤負詩書寃不小﹗【刮地風】可笑你假癡呆沒解嘲﹐待我打碎他白馬靑袍﹐難道石人土偶能談笑﹐反變了木客山魈。活世界無人懇告﹐死傀儡何法推敲。可知你心暗焦﹑气正囂﹐也相憐同調。則教我淚輕拋﹑首漫搔﹐放著這悶葫蘆獨自魂銷。【四門子】你入秦關燒破咸陽道﹐救邯鄲受六國朝﹐彭城鏖戰兵非弱﹐誰料得走烏江沒下梢。楚軍盡逃﹐漢軍又挑﹐悔不向鴻門把玉玦了。騅兮正驍﹐虞兮尙嬌﹐怎重見江東父老﹗【水仙子】呀﹐呀﹐呀﹐猛叫號。看兩目重瞳血淚澆。嘶斷了駿馬金鑣﹐啼濕了美人舞艸﹐聽楚歌聲未銷。恨不酬勞苦功髙。剩三尺空祠背漢朝。嘆英雄失路愚夫笑﹐笑下場頭落魄似吾曹。【煞尾】你看撲颼颼余淚神衣落﹐暫相逢聊解牢騷。還借你一陣陰風送我江上棹。見﹝注﹞。

詞余叢話卷三

原事

《彩毫記﹖李白脫鞾》一折﹐人多笑其荒誕﹐不知事本正史。《舊唐書﹖李白傳》﹕「日與酒徒醉於酒肆。玄宗欲造樂府新辭﹐亟召白﹐已臥酒肆矣。召入﹐以水灑面﹐卽令秉筆﹐頃之﹐成千餘章。帝頗嘉之。嘗沈醉殿上﹐引足令髙力士脫鞾﹐由是斥去。」「玄宗」﹐原作「元宗」。

世傳太公八十遇文王﹐《風雲記》則云七十二歲。《孔叢子﹖記問篇》﹕「太公勤身苦志﹐八十而遇文王。」《列女傳》齊管妾婧語亦同﹐此世俗所據以爲八十也。荀子《君道篇》﹕「文王舉太公於州人而用之﹐行年七十有二﹐齫然而齒墮矣。」東方朔《客難》﹕「太公體仁行義﹐七十有二乃設用於文﹑武。」《韓詩外傳》﹕「太公年七十二而用之者﹐文王。」桓譚《新論》﹕「太公年七十餘﹐乃升爲師。」《後漢書﹖髙彪傳》﹕「呂尙七十﹐气冠三軍。」皆不言八十始遇文王也。此記不知何人手筆﹐曲頗俚拙﹔考據較詳﹐亦未可厚非。

《北夢瑣言》﹕「魏博節度使韓簡性粗質﹐每對文士﹐不曉其說﹐心甚恥之﹐乃召一孝廉﹐令講《諭語》。至《爲政篇》﹐明日謂諸從政曰﹕『僕近知古人淳朴﹐年至三十﹐方能行立。』聞者絕倒。」《釵釧記》采作科諢﹐「三十而立」破題﹕「兩个十五之年﹐𨿽有椅子板凳而不敢坐焉。」人第賞其趣﹐不知善於運典也。

《曲禮》﹕「介者不拜﹐爲其拜而萲拜。」注﹕「萲拜則失容節。『萲』﹐猶『詐』也。」疏﹕「著鎧而拜﹐形儀不足﹐似詐也。」《孔叢子﹖問軍篇》﹕「介冑在身﹐執銳在列﹐𨿽君父不拜。」《史記﹖絳侯世家》﹕「亞父持兵揖曰﹕『介冑之士不拜﹐請以軍禮見天子。』」皆與《曲禮》相證。《滿牀笏》郭子儀卸甲﹑封王﹐初以戎服入對﹐云「念臣甲冑在身﹐不能全禮。」「全禮」二字﹐最典﹐所謂「形儀不足」也。名人涉筆﹐無一字無來歷﹐信然。

袁韞玉《西樓記》初成﹐就質馮猶龍﹐馮覽畢﹐置案頭不致可否﹐袁惘然而別。馮方絕糧﹐室人以告﹐馮曰「無憂﹐袁大令今夕饋我矣。」家人以爲誕。袁歸﹐躊躇至夜﹐忽呼燈持百金就馮。至門﹐門尙開。問其僕﹐曰「主方秉燭相待。」袁驚趨而入。馮曰「吾固料子必至也。詞曲俱佳﹐尙少一出﹐今已爲增入。」乃《錯夢》也。袁不勝折服。

韞玉譜《瑞玉記》﹐描寫魏忠賢私人巡撫毛一鷺及織造太監李實構陷周忠介公事甚悉﹐詞曲工妙。甫脫稿﹐卽授優伶。郡紳約期邀袁集公所觀演是劇。是日﹐諸公畢集﹐袁尙未至。優人請曰「劇中李實登場尙少一引子﹐乞足之。」於是諸公各擬一調。俄而袁至﹐告以優人所請﹐袁笑曰「幾忘之﹗」卽索筆書【卜算子】云「局勢趨東廠﹐人面翻新樣。織造平添一段忙﹐待織就迷天网。」語不多﹐而句句雙關﹐巧妙無匹。諸公嘆服﹐各毀其稿。一鷺聞之﹐持重幣求袁除其名﹐於是易一鷺曰「春鋤」。

馮猶龍《小靑傳》﹐宛轉如生﹐低徊欲絕﹐不必紅氍毹上始見亭亭倩女魂也。向見《療妒羹》傳奇﹐大士以慧劍誅妒婦﹐小靑正位偕老﹐已嫌鶻突﹔近有《西湖雪》﹐小靑攺適才子﹐開府抗州﹐逮誅妒婦。地下香魂﹐忽被李易安之謗﹐率爾操觚﹐致墮惡道﹐令人欲嘔﹗

洪昉思譜《長生殿》甫成﹐名動輦下。國忌日演試新曲﹐禦史黃某糾之﹐先生革去監生﹐枷號一月。文人之厄﹐聞者傷之。然因此曲本得邀睿覽﹐傳唱禁中﹐亦失馬之福也。趙秋谷宮允在座觀劇﹐以致落職﹐贈先生詩云「垂堂髙坐本難安﹐身外鴻毛擲一官。獨抱焦桐倚流水﹐哀音還爲董庭蘭。」直以門下客視先生﹐文人相輕﹐亦可不必。查初白老人原名嗣璉﹐同列彈章﹐革去拔貢﹐攺名應試﹐始入詞館﹐贈先生有「荊﹑髙市上重相見﹐搖手休呼舊姓名」之句﹐則和平之音也。

朱竹垞先生贈洪昉思詩云「海內詩篇洪玉父﹐禁中樂府柳屯田。《梧桐夜雨》聲淒絕﹐薏苡明珠謗偶然。」注﹕「《梧桐夜雨》﹐元人雜劇﹐亦詠明皇幸蜀事。」徧查《元人百種》﹐並無是劇。僅於《北九宮譜》存其名耳。

尢西堂先生嘗云「著《補天石》傳奇﹐以彌天地之憾。」未見其書。嘉慶末﹐周文泉大令以任子知邵陽縣事﹐譜《補天石》八種﹐種各八出。時譚鐵簫太守知寶慶﹐卽以鐵簫正譜。楚南宦場風流佳話也。

備錄八種總目如左﹕《太子丹恥雪西秦》《丞相亮祚延東漢》《明月胡笳歸漢將》《春風圖畫返明妃》《屈大夫魂返汨羅江》《嶽元戎宴集黃龍府》《賢使君重還如意子》《眞情種遠覓返魂香》。

夏惺齋徵君《惺齋五種》中有《南陽樂》﹐敍武侯刺殺司馬宣王﹑姜伯約詐降獻城﹑魏延以投魏被殺﹐布局頗覺支離。惺齋固通經者﹐其詞亦多近理﹔不若文泉所譜﹐用魏延出子午谷計徑襲長安﹐直截了當﹐不必節外生枝。

《紅樓夢》爲小說中無上上品。向見張船山贈髙蘭墅﹐有「艷情人自說《紅樓》」之句。自注﹕「蘭墅著有《紅樓夢》傳奇。」餘數訪其書﹐未得﹔所見者﹐僅陳厚甫先生所著院本耳。先生工制藝﹐試帖爲十名家之一。度曲乃其餘事﹐盡多蘊藉風流﹑悱惻纏綿之作﹐惜排場未盡善也。原書斷而不斷﹑連而不連﹐起伏照應﹐自具艸蛇灰綫之妙。先生彊爲牽連﹐每出正文後另插賓白﹐引起下出﹔下出開場﹐又用賓白遙應上出﹐始及正文。頗似時文家作割截題﹐用意鉤聯﹐究非正軌。且以柳湘蓮爲紅淨﹑尢三姐爲小醜﹐未免唐突﹔後成男女劍仙﹐更嫌蛇足。近日梨園多演之者。似非先生得意筆也。道光末鹺商演是曲﹐襲人攺嫁蔣玉函﹐洞房結彩帳﹐其額未題﹐適梁茝鄰中丞在座﹐提筆書「玉軟花嬌」四字。鹺商嘆賞﹐立以珍珠綴而懸之。

餘九歲寓息機園﹐與鄰兒嬉甚洽。後均入塾﹐僅隔堵墻。彼此書聲朗朗可聽﹐苦不得見﹐頗涉遐想。淸明埽墓﹐忽遇於野。攜手入城﹐詫爲奇遇。時余甫學韻語﹐擬紀以詩﹐未果。夏初始讀《會眞記》﹐忽睹「隔花人遠天涯近」七字﹐先得我心﹐不禁狂喜﹐急書示鄰兒。

《桃花扇》分三大忠臣﹕史閣部﹐有明忠臣也﹔左寧南﹐烈皇忠臣也﹔黃靖南﹐宏光忠臣也。寧南當烈皇時已形跋扈。瑪瑙山之戰﹐未嘗無功﹐楊武陵攘爲己有﹐拜鬥牛衣之賜﹐賞不及左﹐因此怏怏﹐縱賊中原﹐致不可遏。宏光初立﹐擁戴者皆邀殊錫﹐寧南不與﹐率師東下以淸君側爲名﹐非爲故太子也。孔云亭原稿第十三出﹐直敍寧南謀逆﹑脇何忠誠公同叛﹐何公投江﹑逆流六十里﹑遇神獲救諸軼事。左夢庚急以千金爲云亭壽﹐哀其削去。云亭遂攺《哭主》一出﹐生气勃勃﹐宛然爲烈皇復仇﹐與史﹑黃鼎立而三﹐爲勝國忠臣之最。信乎文人之筆﹐操予奪權也。

桐城方劍潭上捨﹐流寓湖湘。詩才淸妙。戚張某作尉沅江﹐方往依之。張爲納王姬﹐姿首明艷﹐性絕慧。歸方年餘﹐教之讀書﹐居然能詩。姬父﹐裏魁也﹐以張之購女也﹐未取身契﹐屢與需索﹔挾張陰事﹐將訐上官。張懼﹐勸方出姬。姬歸﹐解鴛鴦帶自絞。方大戚﹐乞余譜院本廣其事。時咸豐壬子初夏也。未幾﹐粵匪撲長沙城﹐余在圍城中﹐日以度曲爲事。九月二十八日﹐賊從地道爇火藥﹐南城轟裂﹐城中嘩﹐賊入。家人走告﹐環立以泣。余從容脫稿﹐若弗聞者。俄又報﹕「鄧忠武公單騎拒陷口﹐手刃登城賊酋﹐余退敗矣。」方贈詩云「揮毫正寫鴛鴦譜﹐報道城南鎖鑰開。」蓋紀實也。卒成二十四出﹐名《鴛鴦帶》。插敍時事﹐語多過激﹐亡友郭芳石秀才恐以賈禍﹐力勸焚毀。令劍潭墓木已拱﹐冥冥之中﹐負我良友﹐此債何日償耶﹖

《野獲編﹖詞曲類》紀兩事﹐俱堪絕倒。其一﹕梁伯龍亦稱詞家﹐有盛名﹐所作《浣紗記》﹐至傳海外。當初出時﹐梁遊靑浦﹐値屠緯眞爲令﹐禮以上客﹐卽令優人演新劇爲壽。每遇佳句﹐輒酬以大白﹐梁豪飲自快。演至《出獵》﹐有所謂「擺開擺開」者﹐屠厲聲曰「此惡語﹐當受罰﹗」蓋預儲洿水﹐以酒海灌三大盂。梁气索﹐彊盡之﹐大吐委頓﹐不別竟去。屠凡言及﹐必大笑。其一﹕屠長卿久廢﹐新復冠帶﹐時寓秦淮﹐慕寇四兒名﹐先以纏頭往﹔至日﹐具袍服頭踏﹐呵殿而至﹐踞聽事南面﹐呼嫗出拜﹐令寇姬旁侍行酒﹐更作才語相向。次日﹐六院喧傳﹐以爲笑柄。江右鄭豹卿遂作一傳奇﹐名《白練裙》﹐描寫屠憨狀曲盡。吳下王百榖時在金陵﹐少時曾眷名妓馬湘蘭。馬將耳順﹐王則望七矣﹐兩人尙講衾裯之好。鄭亦串入其中﹐備極醜態。一時爲之紙貴。

髙東嘉初演《琵琶記》﹐座上蠟炬光忽交互﹐頓成異彩如五色雲霞﹐終夕不散。湯若士居廬甚隘﹐雞棲豚柵之旁﹐俱置筆硯。玉茗一樹﹐髙出檐際﹐茂而不花。譜《牡丹亭》初成﹐召伶人演之﹐是夕花大放。自是無歲不開。文章有神﹐聲音動物﹐豈偶然哉﹗

吳吳山初聘黃山陳女﹐將昏而歾。旣而得其評點《牡丹亭》上本﹐嘗以未得下本爲憾。後娶淸溪談女﹐雅耽文墨﹐仿陳女意補評下本﹐杪芒微會﹐若出一手。未幾﹐夭逝。續娶古蕩錢女﹐見陳﹑談評本﹐略參己意﹐出釵釧爲鍥版資。卽所傅「吳吳山三婦合評本」也。張元長《梅花艸堂筆談》﹕「兪娘行二﹐麗人也。年十七﹐夭。當其病也﹐好觀文史。一日﹐見《還魂記》﹐黯然曰﹕『書以達意﹐古來作者﹐多不盡意而出。若生不可死﹑死不可生﹐皆非情之至。是書眞達意之作矣﹗』硏丹砂旁注﹐往往自寫所見﹐出人意表。如《感夢》折﹐注云﹕『吾每喜睡﹐睡必有夢。夢則耳目未經涉﹐皆能及之。杜女固先吾著鞭耶﹖』如斯俊語﹐絡繹連篇。其手迹遒媚可喜。嘗錄一副本﹐將上之湯若士。謝君耳伯願爲郵卒。不果上﹐其注本遂不傳。」又《小靑傳》﹕「姬有《牡丹亭》評﹑跋﹐妒婦毀之。今但傳『挑燈閒看《牡丹亭》』之句耳。」是《牡丹亭》一書﹐三婦合評外﹐尙有二女子評注﹐何閨閣之多才耶﹗妝臺繡閣﹐不乏賞音﹐老鴰翁可無恨矣。

嘗見《感應篇》注﹕「有入冥者﹐見湯若士身荷鐵枷。人間演《牡丹亭》一日﹐則笞二十。」𨿽甚其辭以警世﹐亦談風雅者不敢不勉也。先生本王文肅公門下士。文肅中女曇陽子修道有得﹐一時名士無慮數百人﹐頂禮稱弟子。豫示化期﹐飛升亡夫墓次﹐萬目共睹﹔但遺蛻入龕﹐有蜿蜒相隨同掩﹐或疑爲蛇所祟耳。數年後﹐忽有鄞人婁姓﹐以風水遊吳﹑越間﹐一妻二子﹐居處無定。妻慧美﹐多藝能﹐且操吳音﹐蓄貲甚富。捕者疑之﹐蹤迹頗急。度不可脫﹐則曰「我太倉王姓也。」於是嘩然「曇陽復生」矣。時文肅父子俱在朝﹐僅以族人司家事﹐急召婁夫婦訊之﹐詭稱「實未死﹐從龕後穴而逸。」族人向未見曇陽﹐莫能辧。有老僕諦視良久﹐忽省曰「汝非二爺房中某娘乎﹖」始惶恐伏罪。蓋文肅亡弟鼎爵愛妾竊貲以逃者也。執付幹僕﹐解送京師。婦與幹僕通﹐乘其醉﹐攜二雛並婁夜竄﹐莫知所終。當海內轟傳時﹐先生遽采風影之談﹐塡成艷曲。初不過遊戲三昧﹐不料原本一出﹐遂有千古後人﹐讀其詞未嘗不信其事﹐實爲曇陽之玷。先生官職不顯﹐畢世沈淪﹐誠受筆墨之障。蔣心余瓣香玉茗﹐私淑有年。《臨川夢﹖集夢》一出﹐亦以誣蔑曇陽爲非﹐其詞云「畢竟是桃李春風舊門墻﹐怎好把帷薄私情向筆下揚﹖他平生罪孽這詞章﹗」

張漱石譜《夢中綠》﹐當時已風行海內。乾隆辛卯﹐漱石宿錢唐酒家﹐見老媼燈下縫裳﹐蟹筐內鍼綫簿一本﹐丹鉛粲然﹐則《夢中緣》鈔本也。詢其由﹐云「主人有女﹐能讀《魯論》及《毛詩》﹐頗嫻吟詠﹐愛誦是編﹐嘗與嫂賭誦其詞﹐以手畫空作圈﹐搖頭若老生狀。年十六﹐以瘵亡。此其手鈔者﹐今作筴﹐藏鍼綫矣。」視其書﹐字亦端整﹐惜已殘闕。題有七律云「拾得新詞第一編﹐攜來妝閣曉風前。囊追賀錦才尢麗﹐筆吐江花句欲仙。自是有情偏有恨﹐幾多無夢亦無緣﹖背人愛把丹鉛點﹐獨自閒呤獨自憐。」詰其姓氏﹐嫗不以告。乃以一金購其本以歸。漱石自述如此。果有其事﹐誠詞壇佳話。女亦吳江兪二姑哉。

蔡中郎贅入牛府﹐人知其冤﹔但受冤之故﹐始終未明。或以爲牛思黯之女﹐或以爲鄧生事。或以爲王四棄妻﹐別贅豪家﹐琵琶二字之首﹐直書王四。王弇州輩皆有說甚辧﹐究未必確。又聞元人實有其事﹐蓋不花丞相偪狀元入贅﹐因蒙古語「不花」爲牛也。此說似近理。但陸放翁詩云「斜陽古柳趙家莊﹐負鼓盲翁正作場。死後是非誰管得﹖滿村聽說蔡中郞。」伯喈受謗﹐宋時已然﹐不始於元也。俗傳黃崇嘏爲女狀元﹐因徐文長《四聲猿》而始也。按《十國春秋》﹕「崇嘏好男裝。以失火系獄。邛州刺史周庠愛其風采﹐欲妻以女﹐乃獻詩云﹕『幕府若容爲坦腹﹐願天速變作男兒。』庠驚召問﹐乃黃使君女也﹐幼失父母﹐與老媼同居。命攝司戶參軍。已而罷歸﹐不知所終。」今訛傳爲女狀元者﹐以其獻詩自稱鄕貢進士云。

《隨園詩話》﹕「徐題客﹐健庵司寇孫也﹐五歲能按拍歌。見外祖京江張相國﹐相國愛之﹐抱置膝上。乳母在旁誇曰﹕『官官𨿽幼﹐竟能歌曲。』相國曰﹕『眞耶﹖』曰﹕『眞也。』相國推而擲之曰﹕『若果然﹐兒沒出息矣﹗』後徐竟坎壈爲人司音樂﹐以諸生終。桐城張文和公爲文端公之子﹐兩代韋﹑平﹐一生貴顯﹐獨無絲竹之好﹐《元夕寄弟》詩云﹕『天與人間淸淨福。不能飲酒厭聞歌。』兩公皆名臣﹐性情相似﹐豈眞金星不入命耶﹖」究之謝傅﹑汾陽﹐寄情聲伎﹐亦未嘗爲人品累也。

王渼陂好爲詞曲。《杜甫遊春》諸雜劇﹐至今傳誦。或規之曰「太上立徳﹐其次立功﹐其次立言。公宜畱心經世文章。」渼陂答曰「公獨不聞『其次致曲』﹖」

《亦巢偶記》﹕「俗呼燻豬耳爲俏冤家﹐不知何所取義。里巷至今傳之。一日﹐餘同一二友至虎邱﹐遊衍久之﹐思飲甚切。然所攜杖頭僅百文。因豬耳價廉﹑可口﹐令僮買以佐酒。久不至。一友忽唱《琵琶記》云﹕『俏冤家何事還不到﹖』眾大噱。」

明神宗時﹐張江陵當國﹐將南京內庫髙皇所藏寶玩盡取上京。中有顚不刺寶石一塊﹐重七分﹐老米色﹐若照日只見石光﹐所以爲寶。說見《金陵瑣事》。箋《會眞記》者﹐以顚不刺爲美好辭﹐不知所據。或以爲元時方言﹐如此寶石之名﹐以其美好也。

《聽雨增記》﹕「孫汝權乃宋朝名進士﹐有文集行世。玉蓮則王十朋女也。十朋劾史浩八罪﹐汝權實嗾之﹐理宗𨿽不聽﹐而史氏子姓怨兩人刺骨﹐故作《荊釵記》﹐以玉蓮爲十朋妻﹐汝權有奪配之事。」又《南窗閒筆》﹕「錢玉蓮﹐宋名伎﹐從孫汝權。某寺殿成﹐梁上題『信士孫汝權同妻錢玉蓮喜捨』。」按此﹐則玉蓮確系汝權之妻矣。十朋無故受誣﹐殊爲可惡。

孫季昭《示兒編》﹕「北朝來祭章獻太后﹐楊大年捧讀祭文﹐僅空紙﹐無一字﹐因自撰云﹕『惟靈﹕巫山一朵雲﹐閬苑一堆雪﹐桃園一枝花﹐瑤臺一輪月。豈期雲散﹑雪消﹑花殘﹑月缺﹗』仁宗深嘆其敏捷。」案﹕此詞浮艷輕佻﹐施之君後﹐失禮已甚。錢竹汀宮詹云「大年死於天僖四年﹔章獻之崩﹐大年死已久矣﹐其爲委巷不經之談無疑。」《荊釵記﹖祭江》一出﹐其祭文云「巫山一朵雲﹐閬苑一圑雪﹐桃源一枝花﹐瑤臺一輪月。妻呵﹐於今是雲散﹑雪消﹑花殘﹑月缺﹗」施之於此﹐則妙文也。「孫季昭」﹐原作「孫李昭」。

《兩般秋雨盦隨筆》﹕「盧代山﹐錢唐人﹐住山兒巷﹐抱經學士族人也。家藏葡萄藤小幾﹐云是洪昉思按拍者﹐指痕猶隱隱焉。昉思先生所著﹐《長生殿》外﹐尙有《天涯淚》《四嬋娟》《靑衫濕》三種﹐稿存黃氏。先生﹐文僖公孫壻也。」

查伊璜孝廉自遭私史禍﹐益放情詩酒。家僮﹑侍婢﹐俱解音律﹐悉以「些」名之。有云些﹑月些二婢﹐尢聰俊。孝廉每得佳句而未成套者﹐輒令二些記之﹔續有所得﹐輒歌前句﹐串合成套。名日「活錦囊」。

《檐曝雜記》﹕「李太虛﹐南昌人﹐吳梅村座師也﹐明崇禎中爲列卿。國變﹐不死﹐降李自成。本朝定鼎後﹐乃脫歸。有舉人徐巨源者﹐其年家子也﹐嘗非笑之。一日﹐視太虛疾﹐太虛自言病將不起。巨源曰﹕『公壽正長﹐必不死。』詰之﹐則曰﹕『甲申乙酉不死﹐則更無死期﹐以是知公之壽未艾也。』太虛怒﹐然無如何。巨源又撰一劇﹐演太虛及龔芝麓降賊後﹐聞大淸兵入﹐急逃而南。至杭州﹐爲追兵所躡﹐匿於嶽墳鐵鑄秦檜夫人胯下。値夫人方月事﹐迨兵過而出﹐兩人頭皆血洿。此劇已演於民間﹐稍稍聞於太虛。適芝麓以上林苑監謫宦廣東﹐過南昌﹐亦聞此事﹐乃與太盧密召歌伶夜半演而觀之。至兩人出胯下時﹐血淋漓滿頭面﹐不覺相顧大哭﹐謂﹕『名節埽地至此﹐夫復何言﹗然爲孺子辱﹐必殺以瀉忿。』乃使人俟巨源於逆旅而殺之。此事得之於蔣心余。」

和凝少時﹐好爲曲子﹐《香奩集》其所著也﹐布於洛﹑汴。逮在政府﹐契丹稱爲「曲子相公」。凝恥之﹐使人收拾焚毀不暇﹐遂嫁名於韓偓。攺署其集曰《遊藝》﹐不及詞曲。明夏文湣公善南北曲﹐亦號「曲子相公」。

袁籜庵以《西樓記》得名。一日出飲歸﹐月下肩輿過一大姓家。其家方宴客﹐演《霸王夜宴》。輿夫曰「如此良宵風月﹐何不唱『繡戶傳嬌語』﹐乃演《千金記》耶﹖」籜庵狂喜欲絕﹐幾至墮輿。

《蒪鄕贅筆》﹕「李笠翁性齷齪﹐善逢迎。常挾姬三四人﹐遇貴遊子弟﹐便令隔簾度曲﹐捧觴行酒﹐並縱談房術﹐誘賺重價。蓋輕薄厚於天性﹐宜其文章纖巧﹑謔浪﹐純乎市井也。」袁籜庵年逾七旬﹐猶彊作少年態﹐喜談閨閫淫詞穢語﹐令人掩耳。後寓會稽﹐暑月忽染奇疾﹐口中癢甚﹐自嚼其舌﹐片片而墮﹐不食不言二十餘日﹐舌本俱盡而死。孽鏡臺前﹐恐不僅《西樓》綺語耳。

《彩舟記》演唐六如竊婢秋香事。僞病登山﹐實身入府﹐悉從諸小說衍出﹔托名康宣﹐則因六如本事詩有「主人若問眞名姓﹐只在康﹑宣兩字頭」句也。南京舊院有伎秋香﹐從良後﹐有舊相識求見﹐以扇畫柳題詩拒之云「昔日章臺舞細腰﹐任君攀折舊枝條﹔於今寫入丹靑裏﹐不許東風再動搖。」語見梅禹金《靑泥蓮花記》。祝枝山亦有《題秋香便面》詩﹐云「晃玉搖銀小扇圖﹐五雲樓閣女仙居。行間著个『秋香』字﹐知是成都薛校書。」當時蓋有兩秋香。

錢虞山之入我朝也﹐欲秉鈞衡﹑專史席。二者皆違其願﹐故多感憤之詞。陳臥子先生《題拂水山莊》詩云「黑頭已自羞江總﹐靑史何曾借蔡邕。」眞詩史也。虞山晚年家居﹐一夕﹐閒步門外﹐衣一輕衫員領窄袖——就前明袍料攺制﹐未及全易者。一秀士趨過﹐稱曰「先生可謂兩朝領袖﹗」其受侮若此。《爛柯山》演朱買臣去婦故事﹐虞山嘗與當軸張姓宴集﹐演《悔嫁》一出。劉氏白語中有云「你如何嫁了張木匠﹖」因尊客姓張﹐恐其觸諱﹐攺張爲王。虞山因拍案擊節﹐曰「得竅阿﹐得竅﹗」俄而劉氏復白雲﹕「你如何負了朱氏﹖」張亦拍案顰蹙曰「沒竅阿﹐沒竅﹗」虞山大恧。

雙文事﹐風流話柄﹐千古艷稱。《曠園雜誌》﹕「鄭太常恆及崔夫人合葬墓﹐在淇水西北五十里﹐卽古淇澳也。明成化間﹐淇水泛溢﹐土崩石出﹐秦給事貫所撰志銘在焉﹐盛稱夫人四徳咸備。《會眞記》誣蔑殊甚﹐是眞以筆墨換泥犂者。」

市井以「蒙古」二字爲銀之隱語。謹案國書﹐「蒙古」原作「銀」解﹐蓋彼時與金國號爲對耳。《一文錢》傳奇《羅夢》云「蒙古兒覷著他幾多輕重。」謂元寶也。

阮大鋮黨附魏忠賢﹐名列逆案﹐屛居金陵。謀復用﹐諸名士檄數其罪﹐作《畱都防亂揭》。桐城方密之﹑如臯冒辟疆﹑宜興陳定生﹑商邱侯朝宗實主之﹐——所謂四公子也。大鋮譜《燕子箋》﹐家伶一部﹐能演是劇。會諸名士以試事集金陵﹐四公子置酒雞鳴埭﹐徵阮伶以侑。大鋮心竊喜﹐立遺伶往﹐而令他奴詗之。方度曲﹐四座嘆賞。奴走告﹐大鋮心益喜。已而抗聲論天下事﹐語稍及大鋮﹐遂戟手罵詈不絕。大鋮乃大怒﹐銜之次骨。宏光擁立﹐大鋮驟枋用﹐興大獄﹐將盡殺復社黨人﹐購四公子甚急。定生下獄﹐餘皆走免。是四公子之禍﹐實基於雞鳴埭聽曲時也。《桃花扇﹖偵戲》一出﹐從大鋮著筆﹐始而驚﹐繼而喜﹐繼而怒且懼﹐寫僉壬失路﹐鬢眉欲活。

小說起於宋仁宗時﹐承平已久﹐國家閒暇﹐日進一奇怪之事以娛之﹐名曰「小說」﹔今之小說﹐則記載矣。裴鉶著小說﹐多奇異可以傳示﹐故號傳奇﹔今之傳奇﹐則曲本矣。元人科目最多﹐試錄中一條云「軍﹑民﹑僧﹑尼﹑道﹑客﹑官﹑儒﹑回回﹑醫﹑匠﹑陰陽﹑寫﹑算﹑門﹑廚﹑典﹑雇﹑未完等戶願試者﹐以本戶籍貫赴試。」僧﹑道應試﹐已屬可笑﹔尼亦赴考﹐更怪誕矣。相傳元以詞曲取士﹐考《選舉志》及《典章》皆無之。或另設一門以備梨園供奉——乃特試﹐非制科也。

嚴分宜勢熾時﹐珍寶充溢﹐旁及書畫。鄢懋卿以總鹺使江﹑淮﹐胡宗憲趙文華以督兵使吳﹑越﹐各承意旨﹐搜取古玩﹐不遺餘力。宋張擇端《淸明上河圖》在王文恪公家﹐其家巨萬﹐難以阿堵動。有蘇人湯臣者﹐善裝池﹐客嚴門下﹐亦與王思質相往還﹐說王購以獻。王重價求之旣不可得﹐遂屬蘇人黃彪摹眞本以應。黃亦畫家髙手也。嚴得此卷﹐珍爲異寶﹐以爲諸畫壓捲﹐置酒髙會﹐出以相誇。客有知之者﹐指爲贗本。嚴大慚﹐銜思質次骨。適唐荊川從田閒起﹐以職方郎中巡視各邊。思質時鎭薊門﹐與荊川皆吳人也。荊川舉己丑科﹐思質舉辛丑科﹐相去十二年。思質掛本兵銜﹐視荊川爲堂屬。荊川以前輩自居﹐新被簡命﹐公卿俱下之﹐恚思質簡倨﹐復命疏內糾其「一卒不練」﹐致觸世宗之怒。嚴復下石﹐遂棄西市。後有衍作傳奇者﹐《淸明上河圖》易作玉杯﹐名「一捧雪」﹔思質易名「莫懷古」﹐寓莫以懷古致禍意也。讒間之湯卿﹐或以爲卽指荊川。不圖賢者亦被惡聲﹐要其褊心未化﹐自取之也。案﹕一捧雪﹐確有是物﹐現在內庫。

王相國崇簡《冬夜箋記》﹕「每觀傳奇﹐輒嘆前賢父﹑母﹑妻﹑妾爲其混亂。如王曾少孤﹐鞠於叔氏﹐無子﹐以弟之子繹爲後﹐面傳奇則載其具慶生子事﹔呂蒙正父龜圖多內寵﹐與妻劉不睦﹐並蒙正出之﹐頗淪躓窘乏﹐劉誓不復嫁﹐及蒙正登第﹐迎二親同堂異室﹐孝養備至﹐傅奇乃以蒙正妻爲其父所逐﹐更爲混亂。」

《黃粱夢》傳奇﹐托言盧生﹐其事乃鍾離雲房點化呂洞賓。洞賓遇云房於長安酒肆﹐同憩肆中。云房自起執炊。洞賓忽欲昏睡﹐枕案邊假寐﹕以舉子赴京﹐狀元及第。始自州縣小官﹐擢朝署﹐由是臺諫﹑翰苑﹐歷諸淸要﹐升黜不一。兩娶富貴家女﹐婚嫁早畢﹐甥孫振振﹐簪笏滿門。如此幾四十年﹐前後獨相十年﹐權勢燻炙。忽被重罪﹐流於嶺表。一身孑然﹐窮苦憔悴。立馬風雪中﹐方此浩嘆﹐恍然夢覺。云房在旁炊尙未熟﹐笑曰「黃粱猶未熟﹐一夢到華胥。」洞賓驚曰「君知我夢耶﹖」云房曰「子適來之夢﹐升沈變態﹐榮悴多端﹐五十年間一頃耳。」洞賓感悟﹐拜求度世法。贈詩云「應官千里赴神京﹐偶遇仙翁蓋便傾。未必無心唐事業﹐金丹一粒誤先生。」自《枕中記》出。湯若士演爲院本。邯鄲道上﹐罔非尋夢之人。名流題壁之詩﹐指不勝屈矣。

明人有洞賓戲妓女白牡丹雜劇。向疑以上眞遊戲﹐何至媟褻靑樓﹖後見《冬夜箋記》﹕「康熙年間﹐洞賓嘗於黃鶴樓降卟曰﹕『世傳飛劍斬黃龍乃宋散仙顏洞賓也﹐豈有上眞而嗔惱不除者乎﹖』」嗔且不可﹐何況乎淫﹖可見戲白牡丹亦顏洞賓事。

《洛陽橋》傳奇演醉隸下海事﹐人疑其妄。《明史》蔡錫本傳﹕「錫﹐鄞人﹐中永樂癸卯鄕試﹐授兵部給事中﹐升泉州太守。時洛陽橋圮﹐有石刻云﹕『石頭若開﹐蔡公再來。』錫至﹐欲修橋。橋跨海﹐功難施。錫以文檄海神﹐忽一醉卒趨而前曰﹕『我能賫檄往﹐但乞酒飲。』大醉﹐自沒於海。若有神人扶掖之者。俄而書『醋』字出。錫意必『八月二十一日酉時也』。遂以是日興工﹐潮果旬餘不至﹐工遂成。」此實事也。特以錫爲蔡端明﹐致滋疑惑。俗伶又攺端明爲蔡中郎﹐更妄語矣。其詞亦不雅馴﹐或謂出王百谷手。

明神宗時﹐選近侍二百餘名﹐在玉熙宮學習官戲﹐歲時升座﹐則承應之。各有院本﹐如《盛世新聲》《雍熙樂府》《詞林摘艷》等詞。又有《玉娥兒》歌﹐京師人類能歌之﹐名「禦制四景玉娥詞」。嚴分宜《聽歌﹖玉娥兒詞》詩云「《玉娥》不是世間詞﹐龍艦春湖捧玉巵。閒巷教坊齊學得﹐一聲聲出鳳凰池。」注云「上命閣臣應制作也。」他如過錦之戲﹐約有百回﹐每回十餘人不拘﹐濃淡相間﹐雅俗並陳﹐又如雜劇﹑古事之類﹐引旗一對﹐鼓吹送上。所扮備極世間騙局﹑俗態﹑拙婦﹑騃男及市井商賈﹑刁賴詞訟﹑雜耍諸項。蓋欲深宮九重之中廣識見﹑博聰明﹑順天時﹑卹民隱也。水嬉之制﹐用木雕成海外諸國及先賢﹑文武﹑男女之像﹐約髙二尺﹐彩畫如生。有臀無足而底平﹐以竹板承之﹐設方木池﹐注水令滿﹐取魚蝦萍藻實其中。隔以紗幛﹐運機之人皆在幛內﹐遊移轉動。一人鳴金﹐代爲問答。其詞亦詞臣撰也。暑天長晝作之﹐以銷炎夏。明烈帝每宴玉熙宮﹐作過錦﹑水嬉之戲﹐一日宴次﹐報至﹕「汴梁失守﹐親藩被害。」遂大慟而罷。自是不復幸玉熙宮矣。吳梅村《琵琶行》有云「先皇駕幸玉熙宮﹐鳳紙僉名喚樂工。苑內水嬉金傀儡﹐殿頭過錦玉玲瓏。一自中原盛豺虎﹐暖閣才人罷歌舞﹐插袖停搊素手箏﹐燒蹬罷擊花奴鼓。」蓋指此也。迨入我朝﹐玉熙宮攺爲內廐﹐過錦﹑水嬉之戲俱罷﹐其詞亦不傳。但以供奉內廷之作﹐承値有年﹐意其詞必有可觀。諸私家集中當有存者﹐容細訪之。

《樂府原題》﹕「《公莫舞》﹐卽巾舞也。沛公鴻門會宴﹐項莊舞劍﹐項伯亦舞﹐以袖隔之﹐且詰莊曰﹕『公莫﹗』言公莫害漢王也。漢人徳之﹐故舞用巾﹐以象項伯衣袖。」近人演《長生殿》﹐玉環舞盤﹐念奴輩各以彩巾應節而舞﹐甚合古意。

﹝注﹞原書各卷前題「長沙楊恩壽朋海」。

