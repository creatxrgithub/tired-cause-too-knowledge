遠山堂曲品明祁彪佳著

遠山堂曲品提要《遠山堂曲品》﹐明祁彪佳著。祁彪佳字虎子﹐一字幼文﹐又字宏吉﹐號世培。浙江山陰人。生於一六二年﹝明萬曆三十年﹞。一六二二年﹝天啟二年﹞得進士﹐除興化推官。一六三一年﹝崇禎四年﹞擢禦史﹐後巡按蘇松。因爲執法嚴竣﹐不畏權橫﹐受到周延儒得排斥﹐退居家中達八年之久。崇禎末再起官﹐又因力劾吳昌時﹐攺官南京。甲申變後﹐力圖抗淸﹐也處處受到姦臣得阻撓。潞王監國時﹐任蘇松總督﹐正在計劃舉兵抗敵之際﹐而淸兵已大舉南下。事不可爲﹐遂在乙酉閏六月初六日晨﹐自沈在寓山花園的池中﹐殉國而死。祁彪佳的著述很多﹐主要的有《祁忠敏公日記》《祁忠惠公遺書》等。在戲曲方面﹐曾作有《玉節記》﹝一作《全節記》﹞傳奇﹐譜蘇武故事﹐而更重要的﹐卻是《遠山堂曲品》和《劇品》。《劇品》全稿今存﹐《曲品》則有殘缺。《遠山堂曲品》﹐是就呂天成《曲品》加以擴展的。體例大致同於呂書﹐而分爲妙﹑雅﹑逸﹑艷﹑能﹑具六品﹔此外又有雜調一類﹐專收弋陽諸腔劇本。呂《品》所收的不到二百種﹐祁《品》只此殘稿﹐已達四百六十六種﹔又呂《品》評語﹐多偏於贊揚﹐而祁《品》則忬己見以論優劣﹐不失之空泛﹐也較呂書爲勝。

祁彪佳的父親﹐卽明代名藏書家澹生堂主人祁承﹖。澹生堂藏書中﹐戲曲一類很是丰富﹐傳到祁彪佳時﹐又不斷增益﹐《曲品》《劇品》的寫成﹐和這一批藏曲是有極大關系的。《遠山堂曲品》﹐現存有下列各種版本﹕﹝一﹞明遠山堂藍格稿本。﹝二﹞明啟元社黑格鈔本。﹝三﹞《西廂記與白蛇傳》附錄本。此本系簡錄啟元社鈔本。《西廂記與白蛇傳》﹐黃裳著﹐一九五二年上海出版公司初版。﹝再版本抽去附錄部分。﹞﹝四﹞《遠山堂明曲品劇品校錄本》黃裳校錄﹐一九五五年上海出版公司出版。

曲品敍予素有顧悞之僻。見呂郁藍《曲品》而會心焉。其品所及者﹐未滿二百種﹔予所見新舊諸本﹐蓋倍是而且過之。欲嚽評於其末﹐懼續貂也﹐乃更爲之﹐分爲六品﹔不及品者﹐則以雜調黜焉。品成而嘆曰﹕詞至今日而極盛﹐至今日而亦極衰。學究﹑屠沽﹐盡傳子墨﹔黃鍾﹑瓦缶雜陳﹐而莫知其是非。予操三寸不律﹐爲詞場董狐﹐予則予﹐奪則奪﹐一人而瑕瑜不相掩﹐一帙而雅俗不相貸﹐誰其能幻我以黎丘哉。然《陽春》調寡﹐巴人之和者眾﹐必且不自安其位﹐齊起而爲楚咻﹐予舌危﹐予筆且爲南山之移矣。不知夫予之品也﹐愼名器﹐未嘗不愛人材。韻失矣﹐進而求其調﹔調訛矣﹐進而求其詞﹔詞陋矣﹐又進而求其事。或調有合於韻律﹐或詞有當於本色﹐或事有關於風教﹐苟片善之可稱﹐亦無微而不錄。故呂以嚴﹐予以寬﹔呂以隘﹐予以廣﹔呂后詞華而先音律﹐予則賞音律而兼收詞華。要亦以執牛耳者代不數人﹐慮詞幟之孤標﹐不得不獎詡同好耳。世有知者﹐吾言不與易也。如或罪我﹐吾在任之。

曲品凡例一﹑品中皆南詞﹐而《西廂》《西遊》《淩雲》三北曲何以入品﹖蓋以全記故也。全記皆入品﹐無論南北也。一﹑文人善變﹐要不能設一格以待之。有自濃而歸淡﹐自俗而趨雅﹐自奔逸而就規矩。如湯淸遠他作入「妙」﹐《紫釵》獨以「艷」稱﹔沈詞隱他作入「雅」﹐《四異》獨以「逸」稱。必使作者之神情﹐與評者之藻鑑﹐相遇而成莫遁之面目耳。一﹑呂《品》傳奇之不入格者﹐擯不錄﹐故至具品而止。予則槪收之﹐而別爲雜調。工者以供鑑賞﹐拙者亦以資捧腹也。一﹑詞曲一經攺竄﹐便與作者爲二。有因攺而增其美﹐如李開先之《寶劍》列「能」﹐陳禺陽之《靈寶刀》列「雅」是也。有因攺而失其眞﹐如髙則誠之《琵琶記》列「妙」﹐蓮池師之《琵琶》列「雅」是也。故凡刪攺原本數折已上者﹐別自著評﹐各爲標目。音律之道甚精﹐解者不易。自東嘉決《中相韻》之藩﹐而雜韻出矣。自人誤認《中州韻》之分三聲﹐而南調亦以人聲代上去矣。才如玉茗﹐尙有拗﹖﹖﹐況其它乎﹖故求詞於詞章﹐十得一二﹔求詞於音律﹐百得一二耳。品中𨿽間取詞章﹐而重律之思﹐未嘗不三致意焉。

一﹑才人名妓﹐詞壇之所艷稱。作者每竊其名以覆短。如盧次梗之《想當然》﹐韋長賓之《箜篌》﹐馬湘蘭之《三生》﹐梁玉兒之《合元》﹐考其眞姓名而不可得。未能闕疑﹐姑以從俗。一﹑作者如林﹐大江以南﹐尢標赤幟。予耳聞旣陋﹐交臂尙寡﹐故有有姓而無名﹐有姓名而無別號﹐有名號而無居地﹐尙望同志者有所見聞﹐詳以告我。姓字之下擊以傳奇﹐皆予所已見者。如顧道行之《風教編》﹐鄭虛舟之大節﹐皆以未見﹐故不敢雷同呂《品》。且有因傳奇湮沒﹐遂不得表著其姓字﹐可慨矣。是以旁搜廣羅﹐不啻饑渴。

遠山堂曲品逸品博笑沈璟詞隱先生遊戲詞壇﹐雜取耳談中可喜﹑可怪之事﹐每事演三四折﹐俱可絕倒。四異沈璟巫﹑賈二姓﹐各假男女以相賺﹐賈兒竟得巫女。吳中曾有此事﹐惟談本虛初聘於巫﹐後娶於賈﹐系是增出﹐以多其關目耳。詞之穩協﹐不減他作﹔至於脫化﹐乃更過之。淨﹑醜白用蘇人鄕語﹐諧笑雜出﹐口角逼肖。二淫呂天成不知者謂呂君作此﹐實以導淫﹐非也。暴二媱之私﹐乃以使人恥﹐恥則思懲矣。構局攢蔟﹐一部左史﹐供其謔浪﹐而以淺近之白﹐雅質之詞度之。此郁藍遊戲之筆。

西樓袁晉寫情之至﹐亦極情之變﹔若出之無意﹐實亦有意所不能到。傅靑樓者多矣﹐自西樓一出﹐而繡襦﹑霞箋者皆拜下風﹐令昭以此噪名海內﹐有以也。櫻桃夢陳與郊炎冷﹑合離﹐如浪翻波疊﹐不可摸捉﹐乃肖夢境。邯鄲之妙﹐亦正在此。先生此記﹐盡泄其慨世之語﹐而其才情宕逸﹐皆不可一世﹔乃其守律正音﹐則居然老宿也。記中櫻桃園之事﹐出《艶異編》﹐李丹已采入矣。鸚鵡洲陳與郊此卽元《兩世姻緣》劇﹐但其傅玉簫處﹐從《雲溪友議》來﹐較劇更詳。傅玉環者﹐以此女爲妓﹐冤矣。此記逸藻翩翻﹐香色滿楮﹐襯以紅牙﹑檀板﹐則繞梁之音﹐正恐化彩雲飛去耳。禺陽自詡爲﹕「寫之無逸景﹐用之無硬事﹐鋪之無畱情」。乃世之評者云「局段甚雜﹐演之覺懈﹐是才人語﹐非詞人手」。是耶﹖非耶﹖

玉麈祁豸佳短犢轅﹐玉塵尾﹐風流佳話﹐不謂遺之至今﹐乃供止祥摹寫﹗煙姿玉骨﹐隱躍詞中﹔香色聲光﹐絪縕言外。花筵賺範文若洗脫之極﹐意局皆淩虛而出﹐眞是「語不驚人死不休」。溫之癡﹐謝之顚﹐此記之空峭﹐當配之爲三。東郭孫鍾齡掀翻一部孟子﹐轉轉人趣。能以快語葉險韻﹐於庸腐出神奇﹐詞盡而意尙悠然。邇來作者如林﹐此君直憑虛而上矣。

睡鄕孫鍾齡孫君聊出戲筆﹐以廣齊諧。設爲鳥有生﹑無是公一輩人﹐啼笑紙上﹐字字解頤。詞極爽﹐而守韻亦嚴。夢境蘇元儁傅黃粱夢多矣﹐惟此記極幻﹑極奇﹐盡大地山河﹑古今人物﹐盡羅爲夢中之境。呂仙得太陰相助﹐一戰人利名關﹐四十年窮通得喪﹐止成就得云下一餒夫耳。嗟哉﹗世人乃逐逐魔囈乎﹖白練裙鄭之文豹先爲孝廉時﹐遊秦淮曲中﹐遂構此記﹐備寫當時諸名妓﹐而已仍作生﹐且以剌馬姬湘蘭﹐並諷及王山人百谷。俄爲大司成所訶﹐僅半本而止。蕉帕單本槎仙生而不好學﹐故詞無腐病﹔生而不事家人產﹐故曲無俗情﹔且又時以衣冠優孟﹐爲按拍周郎﹐故無局不新﹐無詞不合。龍驤﹑弱妹諸人﹐以毫鋒吹削之﹐遂令活脫生動。此君於詞曲﹐洵有天才。

露綬單本全是一片空明境界地﹐卽眼前事﹑口頭語﹐刻寫入髓﹐決不畱一寸餘地﹐容別人生活。此老全是心苗裏透出聰穎﹐眞得曲中三味者。舊本佩印之傅朱翁子﹐何足道哉﹗獅吼汪廷訥初止一劇﹐繼乃雜引妬婦諸傅﹐證以內典﹐而且曲肖以兒女子絮語口角﹐遂無境不入趣矣。曲﹑白恰好﹐迥越昌朝他本。蝴蝶夢謝弘儀寤云功成而不居﹐在世出世﹐特爲漆園吏寫照。舌底自有靑蓮﹐不襲詞家淺瀋﹐文章之府﹐將軍且橫槊人矣。

杏花胡遵華爲士子傅一段感憤不平之﹖﹐遂有疑鬼疑神﹐不可方物之極思﹐眞堪搔首靑天﹐俯視一世。乃其詞一遵詞隱功令﹐又何其婉而切也﹗想當然盧柟相傅爲盧次梗所作﹐譚友夏批評﹐然觀其詞气﹐是近時人筆﹐卽批評亦未屬譚。劉一春事﹐本之覓蓮傳﹐此於離合關目﹐亦未盡恰﹐但時出俊爽﹐才情迫露。玉鏡臺玉鏡臺故事﹐凡三﹝一﹞傅﹐其在花筵賺﹝二﹞﹐尙矣。此本與孫君作爭衡﹐𨿽孫之韻律較勝於此﹐而此中佳句﹐亦自不乏。靑雀舫徐陽輝陳眉公曰「名妓翻經﹐老僧釀酒﹐將軍翔文章之府﹐書生踐戎馬之場﹐𨿽乏本色﹐故自有致」。此數語爲古今辟大戲場﹐玄輝﹑林宗﹐遂借之爲鉗鍾捧喝矣。疎疎散散﹐靈气統於筆墨﹐若無意結構﹐而湊簇自佳。

風流院朱京藩春波影傅小靑而情郁﹐郁故嫵媚百出﹔風流院演爲全本而情暢﹐暢則流於荒唐﹐故有所謂窈窕仙子﹐幽囚落花檻中者。全傅得湯若士粗夯如許﹐大煞風景。至其詞﹐時現快語﹐不得以音韻律之。半繻朱京藩以非煙之不終合也而合之﹐差快人意。詞極輕爽﹐正於疎處更見才情﹐然較之風流院﹐此亦可爲應規入矩之作。彈指淸平陳情表聖鑑不得志於時﹐此記多寄其感慨。而珠娘﹑檀娘婉媚之態﹐令人魂消。至其超軼處﹐自行自止﹐驚破世眼﹐當別設一格以待之。

當壚陳貞貽傅長卿者多矣﹐惟《驌礵裘》能集眾長﹐此亦足分半席。𨿽音律尙疎﹐好句多爲疵掩﹐而筆性遒上﹐如謝家子弟﹐縱復不端﹐正爽爽有一種風气。舊本入買臣妻生離﹐爲文君對癥﹐近以賓勝﹐去之。廣爰書三吳居士不盡組織朝政﹐惟以空中點綴。謔浪處甚於怒罵。傅崔﹑魏者﹐善摭實無過《淸涼扇》﹐善用虛無過《廣爰書》。秦宮鏡白鳳詞人傅崔﹑魏者﹐詳核易耳﹐獨此與《廣爰書》得避實擊虛之法﹐偏於眞人前說假話。內如「儒穢」﹑「祠沸」數折﹐尢爲趣絕。

艷品紫簫湯顯祖工藻鮮美﹐不讓《三都》《兩京》。寫女兒幽歡﹐刻入骨髓﹐字字有輕紅嫩錄。閱之不動情者﹐必世間癡男子。先生稱「禹金《玉合》﹐並其沈麗之思﹐減其濃長之累」﹐然則此曲有曼衍處﹐先生亦自知之矣。向傅先生作酒﹑色﹑財﹑气四劇﹐有所譏剌﹐是非頓起﹔作此以掩之﹐又爲部長吏抑止﹐僅成半帙而罷﹐然已得四十三出。十郎塞上初歸﹐會於牛﹑女之夕﹐亦可作結體﹐正不忍見小玉憔悴一段耳。願知音者亟附紅牙。紫釵湯顯祖先生手筆超異﹐卽元人後塵﹐亦不屑步。會景切事之詞﹐往往悠然獨至﹐然傅情處太覺刻露﹐終是文字脫落不盡耳﹐故題之以「艷」字。

紅渠沈璟此詞隱先生初筆也。記中有十巧合﹐而情致淋漓﹐不啻百轉。字字有敲金戛玉之韻﹐句句有移宮換羽之工﹔至於以藥名﹑曲名﹑五行﹑八音﹐及聯韻﹑疊句入調﹐而雕鏤極矣。先生此後一變爲本色﹐正惟能極艷者方能極淡﹔今之假本色於俚俗﹐豈知曲哉﹗三星呂天成煙鬟閣主人﹐色天散聖也。此記以自寫其壯懷﹐備極嬿婉歡笑之境﹔而赤虹﹑紫電﹐噴薄紙上﹐自是詞場大觀。戒珠呂天成勤之每下筆﹐藻采飆發﹐傾倒胸中二酉。如此記傅王﹑謝風流﹐收羅一部晉史。語以駢偶見工﹔局以熱艷取勝。

藍橋呂天成於離合悲歡﹑插科打諢之外﹐一以綺麗見奇。字字皆翠琬金鏤﹐丹文錄牒﹐洵爲吉光片羽﹐支機七襄也。直堪對壘《曇花》﹔且能壓倒《玉玦》。金合呂天成盧子良薄神仙而欲作人間宰相﹐卒不免風雪長安。以此爲張無頗遊仙對證﹐名根安得不淡﹗「水晶宮」一段﹐光景奇幻﹐閱之令人目眩。神女呂天成此勤之未解音律時之作。沈詞隱評之﹐謂﹕「東鄰客捨﹐曲有情境﹐而音律尙墮時趨。」乃其才情富麗﹐每一詞如萬繡齊張﹐亦堪配騷﹐亦堪佐《史》。玉合梅鼎祚駢驪之派﹐本於《玉玦》﹐而組織漸近自然﹐故香色出於俊逸。詞場中正少此一種艷手不得﹐但止題之以艷﹐正恐禹金不肯受耳。曇花屠隆先生闡仙﹑釋之宗﹐窮天罄地﹐出古入今。其中睡罵姦雄﹐直以消其塊壘。學問堆垛﹐當作一部類書觀﹐不必以音律節奏較也。

玉玦鄭若庸以工麗見長﹐𨿽屬詞家第二義﹐然元如《金安壽》等劇﹐已盡塡學問﹐開工麗之端矣。此記每折一調﹐每調一韻﹐五色管經百煉而成﹐如此工麗﹐亦豈易哉﹗箜篌韋宓組織藻繪﹐不見雕鏤之痕。「初陽處處蒲萄錄﹐零露枝枝纓絡珠」﹐吾當舉以贈此詞。乃以才人艷筆﹐而曰乩仙之作﹐豈仙人亦襲一二人間語耶﹖吾友葉瑛石目擊乩筆若飛﹐片刻成數紙﹔彷佛其才致﹐云「大類徐文長」。然此曲以較《四聲猿》﹐尙遜其奇快。雙合王澹澹翁饒有才情﹐閒於法而工於辭﹐𨿽纖穠之中﹐不礙雅則﹐但人面桃花﹐情長而景短﹐引入他事﹐慮其蔓衍﹐不引入﹐又慮寂寥﹐所以此曲終未得爲大觀也。女殤在崔舍人從戎先﹐及其凱旋﹐自云已歷半載﹐而情感復生﹐乃其死方三日之內﹐是其粗處。

紫環陳汝元內傅麗云入宮﹑出宮﹐瑤娘失偶﹑得偶﹐不必作意紐合﹐自是大家舉止﹐饒有丰韻。若其霞明霧湧之詞﹐是主人剩技耳。金蓮陳汝元記蘇長公﹐此可稱實錄。然亦有附綴以資諧笑﹐如鮑不平之雪憤是也﹔亦有省削以爲貫通﹐如賜蓮之在廷對﹑焚券之在瓊崖﹑再謫之後卽內召入直是也。至於韻金屑玉﹐以駢美而歸自然﹐更深得煉字之法。太霞陳汝元函三主人作此侈杜將軍閥閱功名之盛﹐卒之默契玄詮﹐以證仙終。其稱全者﹐卽杜也﹔《太霞》者﹐將軍集名也。眉公評之以「駢麗精整﹐雄奇變幻」﹐足爲此曲定論。

天函文九玄爲汪昌朝作譜﹐極意敷詞﹐粗見亹亹。但其談玄晰理處﹐未免攺鼠爲璞﹑呼驢作衛耳。以其所入北詞﹐皆妙選舊人者﹐故入艷品。紈扇謝廷諒爲申伯湘作譜。或日「其自況也」。一意塡詞﹐𨿽綺麗可觀﹐而於闔辟離合之法﹐全是瞶瞶。鈿盒戴應鰲所傅皆天寶以後事。縱筆於綺麗之場﹐用唐律供其揮灑。末以遊仙結明皇﹐便無《驚鴻記》情終之恨矣。但字雕句鏤﹐微少天然之趣。陰徳王烋記竇諫議積徳累行﹐五子駢第﹐身都諸福﹐而卒列名丹臺。此與俗本《五桂》《全徳》絕不同。詞意甚古﹐賓白則出入經史﹐字字典雅﹐可想見其胸中武庫。

能品牧羊此等詞﹐所謂讀之不成句﹐歌之則叶律者。故《南曲全譜》收其數調作式。羅囊髙漢卿之於繼母﹐酷肖《鸞釵》﹔其後立節於異域﹐又似《懷春雅集》所稱蘇道春者。詞𨿽有雜韻﹐而質甚古。銀瓶不傅鄭公淸之訓理宗於潛邸事﹐而獨傅其少年瑣尾之狀。穩熟輕脫﹐是極利於場上者。尋親詞之能動人者﹐惟在眞切﹐故古本必直寫苦境﹐偏於瑣屑﹝三﹞中傅出苦情。如作《尋親》者之手﹐斷是《荊》《殺》一流人。惜兩加攺削﹐訛處遂多。

瓊臺吳彩鸞瓊臺仙女﹐下嫁文簫﹐其意境俱無足取﹐但頗有古曲典型。茶舡存﹝四﹞《三生記》所傅蘇小卿﹐是馮魁負雙生者﹐此則反是。曲有古意﹐當位置於《尋親》《八義》之間。孤兒此古本《八義》也﹐詞頗古質﹔𨿽曲名多未入譜者﹐然與今信口之詞﹐正自不同。後如徐叔回等所攺《八義》諸記﹐皆本於此。惜今刻者﹑演者﹐輙自攺竄﹐益失眞面目矣。雙杯張廷秀累遭困辱﹐易邵姓顯達。相傅爲浙中一大紳﹐然實無此事也。近日詞場﹐好傅世間詫異之事﹐自非具髙識者不能﹐不若此等直傅苦境﹐詞白穩貼﹐猶得與《荊》《劉》相上下。

斷髮李徳武婦節孝﹐可以垂之彤管﹔匿李密事﹐亦必有所據。惜作記者猶不脫寒酸態耳。詞甚工整﹐且能守律﹐當非近日詞人手筆。漁樵楊太僕義臣先機而隱﹐復讎而遁﹐記之者燦若列眉﹐當是隋唐間第一佳傅。但調有錯雜﹐而東鐘與庚靑﹐魚模與尢侯﹐兩韻混用﹐難以經有識者。金丸煉局煉詞﹐在尋常繩規之內﹔惟「拷問」南北曲﹐葉支思一韻﹐古雅絕倫﹐或卽元人《抱妝盒》劇中語耶﹖聞作此於成化年間﹐曾感動宮闈。躍鯉任質之詞﹐字句恰好﹔卽一節生情﹐能展轉寫出。

精忠𨿽庸筆﹐亦不失音韻。「金牌宣召」一折﹐大得作法。惜閒諢過繁。末以冥鬼結局﹐前旣枝蔓﹐後遂寂寥。鸞釵王元美評《幽閨》有三短﹐終本不令人墮淚﹐其一也。若此記﹐點點是淚矣。蓋繇作手輕熟﹐故轉折不費力﹐而科諢無不妙合。傅爲吳下一優人所作。四豪記孟嘗﹑春申﹑信陵﹑平原四公子。首之以周天王之分封﹐合之以邯鄲解圍﹐中分記其事﹐各五六出﹐如《四節》例。構局頗佳﹐但塡詞非名筆耳。赤松全以簡練爲勝﹐遂使一折之中無餘景﹐一語之中無餘情。且有蹈襲《千金》處﹐「夜宴」曲更不宜全抄。

赤鯉劉司獄以逸囚被譴﹐歷種種苦趣。卽記中所載﹐亦是有气誼漢子﹐但爲僧不了﹐柰何﹗傅者照應精密﹐每於俗境﹐更見雅詞﹐斷非近日詞人手。百順記中述王公旦立朝大節﹐及丁謂構寇公事。一覽朗徹﹐詞章爛然。花園其事大類《釵釧》《風箏》﹝﹞。詞之撰造處﹐設色亦濃。但訛字幾不可辧﹐當取定本較正之。﹝﹞類風箏者﹐是周錫珪所作苦風箏﹐非近日李笠翁之風箏誤也﹐孫晉識。合縱雜入張儀一事﹐較《金印》稍詳。曲有數語襲《金印》者。𨿽其它稍遜之﹐而時出本色﹐令人會心。

金雀輕倩之詞﹐利於搬演﹐不耐咀嚼。「安仁擲果」一段﹐正可想見當年。金釧金時之狎劉小桃﹐似《玉鐲》所載王順卿事。守律之詞﹐粗見亹亹﹐但不堪縱觀耳。四友以羅疇老之蘭﹑周茂叔之蓮﹑陶淵明之菊﹑林和靖之梅﹐合之爲四友。於四賢出處﹐考究甚確﹔但意格終乏瀟散﹐故不得與《四節》並列。珠衲作者刻意求新﹐亦輕脫﹐亦纖巧﹐但詞局猶落小乘耳。趙旭初遇仁宗時﹐止與以一緘﹐令兩承局挾之至西川﹐第云引其干謁﹔及至而迎者滿道﹐承局始告之故﹔出其緘﹐則安撫文憑也﹔趙且驚且喜。倉卒間易貧士爲貴人﹐此是絕妙之境﹐記中何以不及﹖

摘纓止就絕纓一事﹐敷衍成曲﹐𨿽乏婉轉之致﹐猶不致於龐雜。錢神直剌時事﹐毫無忌諱﹐遂有以縉紳大老橫罹粉墨者。詞亦不俗﹐但俱是拗嗓。五福韓忠憲事功甚盛﹐此獨取其還妾一事。先後貫串﹐頗得構詞之局。詞有葉處﹐亦有用韻不穩處﹐若出兩手。完貞記王順卿全彷原傅。說白極肖口吻﹐亦是詞場所難。較《玉鐲》稍勝之。

百花內傅元時安西謀逆﹐江女右花﹑江生六云以被擒爲內應﹔而安西之百花郡主﹐卒與六云偕合巹。結構亦新﹐但意味尙淺。雙釵格局大類《紫環》﹐此則反以淺近勝之。胡僧之舞天魔﹐最可觀。記中以押衙之槪﹐屬之劉福通﹐何也﹖平湖聶﹑戴二公﹐皆豫章人﹐萬曆間成進士。此何以入之戲場﹖蓋余杭丁姓者﹐以豪貴占南湖﹐唐煜﹑費俊諸鄕民與之爲難﹐賴二公得平﹐遂作是記﹐亦去思意耳。事情了徹﹐一覽易竟。運甓詞气宏敞。陶士行之忠孝﹐凜然當場。惜塡詞過繁﹐未免收處有病。

三益以三益﹑三損爲朋友者箴﹐取境不入惡俗。人以粗淺故棄之﹐予以粗淺故收之。平妖永兒﹑王則之亂﹐記之井然有緒。然終是神頭鬼臉﹐景促而趣短。西洋鄭和歷使西洋諸國﹐凡十數年而後報命﹐此在永樂間﹐可謂中璫之表表者。作手似與《三遂記》同﹐總是鋪敍爲詞﹐不知本色當行之道者。玉掌一涉仙人荒誕之事﹐便無好境趣。第以筆下設色亦濃﹐故勉收之。古劍紅絲﹑四義﹐僅以傅郭代公耳﹐此兼傅李多祚。頗有豪俠之槪。但演之場上﹐有不合處﹐第可爲知者道也。

絳雪李愬雪夜擒吳元濟﹐向未有記之者﹐記之自此始。且以張云容﹑簫鳳臺爲開元時宮人﹐因服絳雪丹返魂﹐爲薛昭﹑李愬之配﹐有此一段風韻﹐便自可觀。金花作者目中﹐止識數字﹐便欲掉弄筆端﹔𨿽淺淺鋪敍﹐而優人已有歌舞之矣。其事大類木蘭女﹐以女僞男﹐不免涉近日之俗套。還帶沈練川裴晉公生平事功﹐表表唐史﹐還帶其末節耳。是記𨿽無雋冷之趣﹐而局面正大﹐詞調莊練﹐其《金印》《孤兒》之亞流乎﹖

雙雄馮夢龍此馮猶龍少年時筆也﹐確守詞隱家法﹐而能時出俊語。丹信爲叔三木所陷﹐並及其義弟劉雙﹔而劉方正者﹐不惜傾貲救之。世固不乏丹三木﹐亦安得有劉方正哉﹗姑蘇近實有其事﹐特邀馮君以粉墨傅之。旗亭鄭之文董元卿遭胡金之亂﹐得遇隱娘﹐旣能全元卿於宋﹐復能全己於元卿﹐隱娘之俠﹐髙出阿兄上矣。區區衲中之金﹐何足窺此女一班哉﹗曲亦爽亮﹐但鋪敍關目﹐猶欠婉轉﹔後得淸遠一序﹐殊爲增色。芍藥鄭之文盧儲之婦﹐能賞其文於未第之先﹐閨閣中如此具眼﹐不愧「女狀頭」之號矣。登第﹑成婚﹐俱是順境﹐無他曲酸苦之態﹔詞之秀逸﹐亦雅足配之。鄭君詞曲﹐可稱文人之雄﹔所少者﹐曲折映帶之妙耳。

孝感王淡吐詞豊蔚﹐守律亦嚴。但爲許君作傅﹐欲盡傅其生平﹐而並以貢諛﹐自不能有一段淩空出奇之妙矣。長生汪廷訥汪鹺使奉呂祖惟謹﹐一日忽夢若以玄解授之者﹐乃敍其人道成仙﹐以至顯化濟世之事。井然有條﹐詞亦濃厚可味﹔但於結構之法﹐不無稍疎。威鳳汪廷訥記韓生閱墻之變﹐曲盡慘苦。構詞𨿽未超軼﹐亦自有大雅體裁。彩舟汪廷訥江生﹑吳女旣私合舟中矣﹐吳太守無可柰何﹐遂令僞爲溺者﹐遽認作故人之子﹐許諧婚焉。此段情事可摹﹐但舟次數數往返﹐記凡八出﹐未免入閨情之套。

義烈汪廷訥張元節一人逃死﹐禍及萬家。迨其後黨錮之禁𨿽解﹐而終以賢姦互擊﹐漢祚隨盡。藏身之智固巧﹐謀國之才卻疎﹐故記此者﹐如天寶父老談喪亂﹐語至暢盡﹐感慨隨之。投桃汪廷訥作手猶未脫俗﹐惟守律甚嚴﹐不愧詞隱髙足。投桃傅情﹐亦小有致。二閣汪廷訥郁藍生傅此爲《畫扇》﹐翩翩逸韻﹐是少年場中得意之語。昌朝此記﹐𨿽雅有裁煉﹐但於二閣初之失和﹐繼之合歡﹐俱不能刻入深情﹐覺未大快人意。三祝汪廷訥範文正父子事功文章﹐旣表表一代矣﹐至惇倫尙義﹐此記能闡其微。

種玉汪廷訥霍休文一平陽小吏﹐而有去病霍光以爲之子﹐尙復何求﹗曲中於休文身上﹐全無發揮﹐不過現成得妻子﹑受祿蔭耳。調有倩語﹐局亦簡緊。經梅花墅攺訂者﹐更勝原本。飛魚汪廷訥漁隱子垂釣溪頭﹐不過一渺小丈夫耳﹔及見棄於楊翁﹐有意外之得﹐遂據貲自雄﹐結客破賊﹐以豪俠終﹐豈不可垂之靑翰﹗爲我明一奇事﹐所以淸遠道人作序嘉賞之。同升汪廷訥無無居士﹐昌朝自稱也。偕潘太史習林居之樂﹐悟三教合一之理﹐大槪卽《天函記》中意耳。乃以穎二陽爲生﹐而盛述其家慶﹐末第與居士略一暎帶﹐終覺气味寞索。天書汪廷訥記孫﹑龐事﹐不肯襲元劇中語﹐亦堪自家生活。但北詞多訛﹐是以昌朝再訂之﹐而後付梓。

北亭王元壽此記作在《李丹》之前﹐而境界多相似。波斯仙叟之贈金﹐則又似小說所載杜子春事。《李丹》之王敬之﹐提醒以裴信玄﹔此記之李令伯﹐提醒以盧二舅。學仙者豈不能如禪家直截機鋒﹐而必令魔內生魔﹐方以道證道耶﹖令伯爲田水月所困﹐則伯彭乃自寄其所慨耳。玉馬墜王元壽玉馬墜原有傅記。乃若黃損以追尋素玉﹐轉展困苦﹐正堪爲癡情者解嘲。然非我輩有情﹐不能道此。一輪畫王元壽陳建伯自是多情者﹐與綠翹作合一段﹐絕得稔色之趣。但其後巧遇之處﹐反欠恰合。擊築王元壽髙漸離不死﹐而始皇卒以荊卿死﹐快極﹗快極﹗傅之者﹐激烈中轉爲悠揚之韻﹐覺滿紙簫瑟﹐令人泣下。

紫驑馬王元壽取意於王煥《百花亭》劇。乃其失婦﹑得婦處﹐別構一局﹐自是文人流利之筆。此伯彭得意作也。將無同存王元壽匠心獨構。談生﹑賈妹﹐皆無是公也﹐故名其曲曰《將無同》。風流自賞﹐如昔人評謝康樂詩﹕「似東海揚帆﹐風日流鹿麗」。中流柱王元壽傅耿朴公彊項立節﹐而點綴崔﹑魏諸事﹐俱歸之耿公﹐方得傅奇聊貫之法。覺他人傅時事者﹐不無散漫矣。紫綬王元壽記文姬保孤事﹐有陸無從﹑欽虹江各出其長。近日馮猶龍刪合之﹐足稱合作。伯彭此記﹐於李爕傭工處﹐描寫苦狀﹐閱之令人酸楚﹔且陳列條暢﹐竟可與欽﹑陸二先生爭勝。

石橊花存王元壽伯彭喜爲兒女子傅情﹐必有一段極精警處﹐令觀場者破涕爲歡﹐若此記羅惜惜尋花下之盟﹐竟致悞約是也。然結末只宜收拾全局﹐皆疊起峯巒﹐未免反致障眼﹐如惜惜之悞謁﹐非乎﹖莫須有存王元壽雜取《博笑記》中事﹐串入於巫嗣眞一人﹐巧笑疊出﹐想見其胸有成竹﹐非徒資謔浪於他人者。寶碗王元壽伯彭諸詞﹐帶有一種秀媚之致﹐全似翩翩少年。此記首尾關鍵﹐俱爲濯錦小兒所播弄﹐較他曲更覺輕灑。領春風王元壽爲柳耆卿寫照﹐風流不減當年。可與周禹錫之《宮花》爭道而馳﹝﹞。﹝﹞原稿此處粘有一紙條﹐上寫﹕「《宮花》惟首列詞則內有之﹐目錄不載﹐品內亦不及﹐似漏。」

郁輪袍王元壽大意本王辰玉劇。「應試」一折﹐全用劇中之曲。「萬戶傷心」之詠﹐乃仍之《奪解》者﹔但王推冒試﹑王球復冒婚﹐則伯彭意爲之﹐恐閨門太寥落耳。然末段似多一二轉﹐於煞局有病﹔至若詞之淸新﹐當爲諸本最。鴛鴦被王元壽取意於《錯送鴛鴦被》劇﹐而穿插別一情境。朱次柟投之江上﹐反以登山破賊﹐及得第處乃從辧捲來﹐事俱可詫﹔但每從一被上生出情致﹐正自不必。題燕王元壽劉方﹑劉奇事﹐自葉桐栢作劇之後﹐已再見於黃履之之《雙燕記》矣。此記插入妓女夜來﹐而二劉顚連之狀﹐層疊點綴﹐令觀者轉入而轉見其巧。

異夢王元壽無端渭塘一夢﹐王生幾遭縲紲。顧女兩厄於姦人﹐其魘夢耶﹖賴有李中丞﹑吳學士﹐成名成婚﹐方不負碧甸環之約耳。此曲排場轉宕﹐詞中往往排沙見金﹐自是詞壇作手。鸞書錯王元壽向有《錢秀才錯配鳳鸞儔》一傅﹐奇姻已出人意外。今之錯中更錯者﹐則伯彭之巧思耳。梨花王元壽《紅梨花傅奇》有兩種﹐皆本之元人《三錯認》劇。此記結構稍幻﹐而三婆說鬼一段﹐情趣少減﹔惟後之再遇金蓮﹐覺有無限波瀾。靈寶符王元壽予向閱元人《看錢奴》《來生債》二劇﹐喟然異之日﹕「是可以砭錢虜矣﹗」乃摭爲傅﹐寄示伯彭。不一月而新聲遂爾遶梁﹐北詞之雄﹐南詞之婉﹐兼極其致。

玉扼臂王元壽取汪昌朝所傅《韋將軍聞歌納妓》劇﹐而雜之以虎易美姝﹝五﹞事。其中以豪俠肝腸﹐不乏麗情婉轉﹐是作者傅神處。空緘存王元壽劉元普之仗義﹐奇矣﹔李伯承一不識面之交﹐以空緘托妻子﹐奇更出元普上。此記貫串如無縫天衣﹐詞曲中忠﹑孝﹑節﹑俠﹐種種具足。此與《紫綬》﹐皆伯彭有關世道文字也。紫綺裘王元壽田夫人幽配崔煒﹐事極詭異。記中崔子以好施受祉﹐任賊以撲滿招尢﹐作者欲以惕世也。紫臺怨存王元壽向見元人《漢宮秋》劇﹐覺染指一臠﹐猶有餘味。伯彭以工詞麗響﹐爲明妃寫照。後之紫臺相合也﹐更足以消磨靑冢之幽恨矣。

孝泉陳口海樵﹐越之髙士。其傅姜詩也﹐不無道學气。以之登場歌舞﹐似遜《躍鯉》一籌。檀扇史盤叔考諸作﹐多是從兩人錯認處搏捖一番。一轉再轉﹐每於想窮意盡之後見奇。幸其詞屬本色﹐開卷便見其槪﹐不令人無可捉摹耳。靑蟬史盤海公子盜池生書物﹐乃爲金媚娘所易﹐竟達空函。絕處逢生﹐取境甚巧。末段反復說明﹐詞﹑白絕無重復﹐深得詞隱作法﹔但《靑蟬》《鶼釵》﹐每從此一物轉折﹐覺布置過繁﹐閱者費解。雙鴛史盤曲多兒女離合之事﹐而無駢語﹑澀語﹐易諧裏耳﹐故叔考一記出﹐優人爭歌舞之。如李邰宛轉作劉蕡之合也﹐有意想不到處﹐想叔考胸中有九曲珠﹐故多巧乃爾。

唾紅史盤叔考匠心創詞﹐能就尋常意境﹐層層掀翻﹐如一波未平﹐一波復起。詞以淡爲眞﹐境以幻爲實﹐《唾紅》其一也。朱履史盤童羖主人云「近日富春實有其事﹐而借南宋時人以譜之者。」備諸苦境﹐刻肖人情。但菊花莊殺仇已後﹐頭緒太煩﹔細繹之﹐乃見貫串之巧。鶼釵史盤此記波瀾﹐只在荊公悞認宋廣平爲康璧耳﹐搬弄到底﹐至於完姻之日﹐欲使兩女互易﹐眞戲場矣。柳沃若桃斗一段﹐大有逸趣﹔但韋安石之構國香﹝六﹞﹐境界疊見﹐其中宜刪繁就簡。合紗史盤傅兒女子情者﹐須婉轉﹐尢須灑脫。若合父﹑母﹑兄﹑妹﹑門生﹑故友﹐盡人而商量一紗﹐𨿽奇姻巧湊﹐不無反爲情累乎﹖叔考於曲道稱大匠﹐此處猶不無傷指之慮。

瓊花史盤於梵貝中標出慈云一事﹐可以仰配《雙修》﹐抹殺《妙相》矣﹔但語過率眞﹐未是叔考得意之作。櫻桃史盤丘素平櫻桃之盟幾敗矣﹐而作之合者﹐乃在黃巢。此君作賊﹐猶不失英雄本色。後以死丁香易生愛娟﹐鑿空出奇﹐大可捧腹。孿甌史盤於錯處見境﹐爲沈爲彭﹐幾令人莫可端倪﹐而巧笑於中疊出矣﹔但關鍵原佳﹐二甌反覺爲嚽物。夢磊史盤文景昭富貴姻緣﹐俱得之於石﹐故夢中白玉蟾以「磊」字授之﹐其中結構﹐一何多奇也﹗但劉以司農而夜送女於文生旅邸﹐與《檀扇》之以甥女私慰淩生﹐皆非近情之事。

雙串史盤大荒此記﹐操縱合法﹐韻度俱勝。叔考少加損益﹐便有史叔語气矣。忠孝史盤傅沈公靑霞著﹐叔考難兄有《壁香記》﹐初以宮商相舛﹐乃盡更之﹐沈公浩气丹衷﹐恍忽如見﹐故叔考作此﹐亦遂有冠冕雍容之度矣。雙忠姚茂良傅張﹑許事﹐詞意剴切﹐可以揭忠義肝腸。但睢陽已陷之後﹐必傅大創安﹑史﹐收復兩京﹐方爲二公吐气﹔乃以陰魂聚首﹐結局殊覺黯然。張之母﹑妻﹐亦何必同遊地下也﹖且後半詞亦不稱。伍倫丘浚一記中盡述伍倫﹐非酸則腐矣﹔乃能華實並茂﹐自是大老之筆。或謂﹕「文莊有《鐘情麗集》﹝七﹞﹐自述少年所遇。或有譏之者﹐遂令門客促成此記﹐以節孝掩風情耳。」﹝原稿此處粘有一紙條﹐上寫「相傅丘文莊之少也﹐其父爲之求配於土官黎氏﹐黎誚之曰﹕『是兒豈吾快壻耶﹗』不許。公爲《鐘情麗集》﹐言黎女失身辜輅。辜輅者﹐廣人呼狗音。他日黎得之﹐以百金囑書坊毀刻﹐而本已傅徧矣。」﹞

寶劍李伯華中有自撰曲名。曾見一曲采入於譜﹐但於按古處反多訛錯。且此公不識練局之法﹐故重復處頗多。以林沖爲諫諍﹐而後髙俅設白虎堂之計﹐末方出俅子謀衝妻一段﹐殊覺多費周折。李自負在康對山﹑王渼陂之上﹐問王元美﹕「此記何如《琵琶》﹖」王謂﹕「公辭之美﹐不必言﹐第令吳中教師十人唱過﹐隨腔字字攺妥﹐乃可耳。」李拂然罷去。尙有《登壇》一記﹐未見。嬌紅沈壽卿盧伯生爲串﹑嬌作傅﹐中有種種情態可摹。沈翁之詞﹐能斬絕葛藤﹐𨿽近於古﹐然不無淺促之憾矣。

龍泉沈壽卿節﹑義﹑忠﹑孝之事﹐不可無傅。沈君手筆﹐絕肖丘文莊之《五倫記》。紅葉祝長生此記守韻甚嚴﹐而葩藻之詞﹐如三峽波濤﹐隨地委折。但於佑拾葉在未第時﹐無一種軒舉之气﹐所以終遜《題紅》一籌。淸涼扇王應遴此記綜核詳明﹐事皆實錄。妖姆﹑逆璫之罪狀﹐有十部梨園歌舞不能盡者﹐約之於寸毫片楮中﹐以此作一代爰書可也﹐豈止在音調內生活乎﹗蛟虎黃伯羽黃伯羽取周孝侯除三害事﹐有合於過勿憚攺之義﹐作者思深矣。孝侯死於王事﹐此故生之。鋪敍亦當﹐但气色不振耳。

四喜謝讜傳二宋事。作手𨿽平﹐詞亦明麗。但小宋旣有宮人瓊英﹐又何必增紅樓靑霞也﹖小宋張燈宴客﹐大宋詰問鹽虀時語﹐此段正當補入。合釵秦鳴雷調不傷雅﹐而能人俗。淸風亭遇子﹝八﹞一出﹐宛然當年情景﹐戈優盛演之。後半稍淺略﹐爲彊弩之末。紅拂張太和湯海若序此記云「《紅拂》已經三演﹕在近齋外翰者﹐鄙俚而不典﹔在冷然居士者﹐短簡而不舒﹔今屏山不襲二家之格﹐能兼諸劇之長。」然呂郁藍謂其「通篇不脫俗气」﹐當亦不能爲屏山諱。玉簪髙濂幽歡在女貞觀中﹐境無足取。惟著意塡詞﹐摘其字句﹐可以唾玉生香﹔而意不能貫詞﹐便如徐文長所云「錦糊燈籠﹐玉鑲刀口」﹐討一毫明快不得矣。

節孝髙濂陶元﹝九﹞亮之《歸去辭》﹐李令伯之《陳情表》﹐皆是千古至文﹐合之爲《節孝》﹐想見作者胸次。但於二公生平槪矣﹐未現精神。且《賦歸》十六折﹐而陶凡十五出﹔《陳情》十六折﹐而李凡十三出﹔不識場上勞逸之節。玉香程文修此卽天緣奇遇傅也。其詞不能別有巧構﹐而朗朗可歌。但爲子輶妾者﹐玉勝而下﹐尙四五人﹐不特場上不可演﹐卽此記之後﹐亦收煞不盡﹐不能不舉此遺彼矣。尙有傅此名玉如意者。呼盧全無垢傳宋武微時發迹﹐後以臣節終之﹐恰得結體。組識富麗﹐稍欠輕脫﹐且白之閒語亦多。題橋存陳濟之此於長卿記傅之外﹐無所增飾﹐覺情致尙少婉曲。然構詞不輕下一語﹐𨿽未能琢宮敲羽﹐亦自華整可貴。

錕鋙兩宜居士敍事有條。此與《斬袪》之記晉文﹐各得明暢之旨。但如老農圃談稼穡﹐𨿽皆實際﹐卻多俚詞。奪解秋閣居士王辰玉作劇﹐以《郁輪袍》爲主摩誥諱。余以爲此是文人不羈處﹐非熟心功名﹐不必諱也。但此記又嫌其太直截耳。以王爲李林甫婿﹐恐是附會。合璧王恆寫事必暢其本末﹐詞亦朗朗如日月之人人懷﹐但覺才情少減。解大紳之脫獄﹐作者飾之以爲結局耳。雙環鹿陽外史記木蘭從軍事﹐全不蹈徐文長一語。鋪敍戰功﹐爛然生色﹔但於關情之處﹐轉覺末盡。

玉鏡臺朱鼎玉鏡臺故事﹐元劇絕有摹擬﹐此不及風情﹐而惟鋪敍太眞事迹﹐於緊切處反按以極緩之節﹐不逮孫﹑範兩君及淸阮堂之作遠矣。金魚吳鵬此記傳韓君平非不了徹﹐但其气格未髙﹐轉入庸境﹐益信玉合之風流蘊藉﹐眞不可及也。郁藍生諭詞才﹑詞學﹐而歸之詞品﹐信然。練囊吳大震傳章壹柳﹐插入紅綫﹐與《金魚》若出一手。自《玉合》成而二記無色矣。龍劍吳大震傳哮承恩事。作者未識裁煉之法﹐故喧而未雅。以魏公學會爲生﹐殊無事功可見。中間如瀟﹑麻諸帥﹐米﹐梅諸公﹐忽隱忽現﹐雜出不倫。曲白𨿽工﹐未足樹詞壇之幟也。

純孝張從徳董叔逹斬仇人之頭﹐歸報其母﹐遂以奇孝證爲正神﹐邇見夢於其裔孫。按事塡詞﹐殊不嫌其平寶。錦帶楊夷白詞章斐然﹐第苦不得佳境。中如喬招討之背約﹐馬當戶之奪婚﹐卽作者或以意創﹐終似近於蹈襲。節俠許三階傳裴伷先伯侄在武后朝﹐大有丈夫本色。語多藻麗﹐從組織得之。龍膏楊夷白楊君見呂郁藍《金合》﹐謂龍宮近怪﹐乃易龍女爲元載女。艷異遠遜呂作﹐而色澤亦自不減。聞半出之王伯彭手。

紅絲許三階郭代公之生平﹐四義傳之而雜。此以采絲爲婚姻之始﹐驅虜爲功名之終﹐結構殊恰。詞有新創之《五色絲》《桃葉歌》《鳳樓十二重》等調。在許君工於音律﹐必有當於抗墜掩抑﹑頂疊關轉之法。龍綃黃惟楫黃山人在王新建座上﹐作此爲新壽﹐三日而成﹐又五日而伶人遂歌以侑觴。郁藍云「有《傳書記》﹐姑蘇周侍禦亦撰其傳﹐皆不及此。」乃此記猶未能免俗。安得奇幻之筆﹐令人驚魂蕩魄耶﹖內《雲華怨》《黃鶯尾》二調﹐不載譜﹐不知何所本也。遇仙心一子塡詞打局﹐皆人意想所必到者。然語不荒﹐調不失﹐境不惡﹐以此列於詞場﹐亦無愧矣。杖策涵陽子鄧禹杖策謁光武﹐爲中興名佐﹐對侯時方二十四歲。此記半雜以家人離合之情﹐不使有偏喧寂。但作手頭平﹐通本不脫學究气習。中以鄧爲梅福壻﹐不知梅壻乃子陵也。

玉玫泰華山人馮玉玫之節﹐不可以不傳。若王仲良﹐不過因仙人指度﹐僥幸成功耳。詞亦奔流滔滔﹐但乏委曲。合劍泰華山人載唐﹑隋事﹐一味鋪敍﹐詳略失宜。但其中以北《朝天子》配南二郎神﹐北《倘秀才》配南《甘州歌》﹐北《醉太平》配南《宜春今》﹐北《駐馬聽》配南《駐馬聽》﹐南北各配四五調﹐歌之頗葉﹐似可采以爲式。太宗爲生﹐不興旦對﹐結尾以十八學士各陳治道﹐亦見作者之非庸蕪。若節取「晉陽起兵」「娘子軍功」﹑「禁門喋血」錯綜演之﹐當不失爲善曲。釵釧月榭主人皇甫嵩受欺於韓時忠﹐身幾不免﹐可爲密事告友之戒。獨惜史女碧桃﹐計贈完姻﹐無愧女俠﹔而幾爲姦輩所窘﹐倘非遇張侍禦﹐已作河伯婦矣﹐可傷哉﹗此曲詞調朗徹﹐盡有本色﹐是熟於科諢排場者。盡有「賊殺侍婢」一段﹐今稍易之矣。

玉杵楊文炯文彩翩翩﹐是詞壇流美之筆。惜尙少伐膚見骨髓語﹐而用韻亦雜。若興郁藍之《藍橋》較才情﹐此曲當退三捨﹐然律以場上之體裁﹐吾未敢盡爲《藍橋》許也。漑園趙於禮此以王孫賈爲生﹐插入「齊世子灌園」一段﹐於覆齊﹑復齊處﹐言之獨詳﹐而賈績之可紀者﹐轉覺寥寥﹐是爲客勝於生。畫鶯趙於禮丘文壯公自述少年所遇﹐《鐘情麗集》遂飾爲辜生輅事。傳之應規入榘﹐似古之爲曲者。丹管汪肇邰汪宗姬﹐詩人也﹐故其爲詞多風雅﹐李斌之拜官﹐用孟東野故事﹔後以羈旅而仗劍剌賊﹐差快人意。

姻緣存馮之可此興分釵﹐俱傳賈雲華﹑魏寓言事。惟雲華之死而復生﹐稍異於彼。詞似非近時人作﹐而曲有全抄明珠﹐何也﹖白璧黃廷俸張儀蒙盜璧之疑而以舌在自解﹐及蘇秦之籠絡儀處﹐確是一本佳傳﹐惜演之猶未暢快。然詞近本色﹐白亦恰當﹐可取也。西廂李��日華觀其中不涉實甫處﹐亦盡自堪造撰﹐何必割裂北詞﹐致受生吞活剝之誚耶﹖然此實崔時佩筆﹐李第較增之。人知李之﹖﹖王﹐不知李之﹖﹖崔也。紅梅周��儀玉手筆輕倩﹐每有秀色浮動曲白間﹐當是時調之雋。裴舜卿無端一遇﹐遂冒門壻拒似道之聘﹐倘非李惠娘以幽歡解免﹐舜卿危矣。書生乘興之事﹐其可再乎﹗

軒轅王潾意調若一覽易盡﹐而構局之妙﹐令人且驚且疑﹔漸人佳境﹐所謂深味之而無窮者。詞甚輕快﹐𨿽偶有數字不葉﹐亦無愧於大雅。但鄭仲經邂逅結姻﹐崔人夫終不說出心許之故﹐豈澤壻者以輕率至此哉﹖珍珠衫柳��此易將興哥爲王士英。「訛姦」一節﹐皆六婆爲之﹐而巧兒卒以貞終。然末段收煞﹐殊少精神。翡翠鈿柳��邇來詞人﹐每喜多其轉折﹐以見頓挫抑揚之趣。不知轉折太多﹐令觀者索一解未盡﹐更索一解﹐便不得自然之致矣。如此記「擇壻」一段﹐自鐃雅韻﹔而韋祥之奪婚﹐頭緒過繁﹑大有可刪削處﹐然柳君之詞﹐皆輕倩圓軟﹐殊不易得。

橋浦許自昌余閱黃山人所撰柳毅傳奇﹐嫌其平衍﹐乃此又何多駢枝也﹗於傳書一事﹐情景反不徹。詞喜用古﹐而舌本艱滯﹐反爲累句。惟錢塘君數北調﹐有豪舉之致﹐故拔人能品。水滸許自昌記宋江事﹐暢所欲言﹐且得裁剪之法。曲𨿽多穉弱句﹐而賓白卻甚當行﹐其場上之善曲乎﹖檢書王元功用調恰當﹐無一可刪處﹐演之盡可悅目。但耳子爲女﹐賈女作男﹐止入傳奇纖巧一道耳。輕煙爲廣陵之妓﹐安能遽逸至滇中作賊﹐賈女亦安能以紅粉戴﹖﹖鍪﹐從戎對壘哉﹖水滸王元功此梅花生主人攺盯者﹐曲白十攺八九﹐穉弱亦十去八九矣。前本用犯調﹐有不便於歌者﹐今取調極穩﹔前本宋江有妻似噴﹐今井去之﹔惟下韻仍雜﹐不能爲全瑜耳。

保主王元功趙子龍爲生。傳事能不支蔓。但曲有繁簡之宜﹐未必一簡便屬勝場。如此記﹐每一人立腳未定﹐使復下場﹐何以聳觀者耳目﹖看劍王元功格善變﹐詞善轉﹐便是能手﹐此記生﹑旦通本不脫豪俠之气﹐而始終作合者﹐乃在一黎女﹐大奇﹗大奇﹗其間聚散﹐原不關一劍﹐此中似可省一二轉折。靈犀佩王元功大凡情緣一起﹐必有一種大不快人意處﹐爲之顚倒﹐爲之齟齬﹐方見吾輩獨有所鍾。乃簫鳳侶但﹖﹖情於實湘靈﹐而並以得梅瓊玉﹐無情有情﹐其何以解。至於兩魂互換﹐各不相認﹐似涉於穉。瑪瑙王元功無功諸作﹐一以曲折爭奇。阿兄伯彭有《將無同》記﹐此略取其意﹐惟卞生之遇薄女不同耳。無功喜傅女俠﹐故紅俠中每有技擊者。

弄珠樓王元功輕描淡染﹐不欲一境落於平實。但姓名之錯認﹐創於《拜月》﹐遂多爲不善曲者所襲﹐無功今之作手﹐何不別尋結構耶﹖種玉王元功此梅花主人攺訂者﹐簡煉過原本﹐一洗脂粉之病。花亭王元功此無功攺《百花》本也。彼以鄒化爲生﹐此以江六云爲生。情節亦不無稍異。金鳧王韶譜楊恆陷虜事。事在天順間﹐大類蘇子卿。情境淺促﹐一過便嫌易盡。然亦輕脫﹐故取之。

八翼何斌臣爲陶士行作記﹐而攢簇江左風流之槪。詞甚整麗﹐有鳴珂佩玉之度﹐當不得以板實少之。女狀元何斌臣爲女狀元增一弟純嘏﹐蓋以結周女嬌鳳之配耳。就徐劇略演之﹐爲出止十八。其中數折﹐不失文長本色。淩雲北韓上桂《曲藻》云「北字多而調促﹐促處見筋﹔南字少而調緩﹐緩處見眼。北則辭情多而聲情少﹐南則辭情少而聲情多。」故自南辭易諧於耳﹐而北音亡矣。天遊子力返於古﹐爲司馬長卿作北曲﹐詞不易宮﹐宮不易調﹐人明以來﹐僅見於此。但其爲詞有蕪雜處﹐而流利覺少﹔且一折中用兩人唱﹐亦非舊式。躍劍潘��作法撇脫﹐且能卽景會情﹐以曲打科﹐以白引曲﹐遂爾轉折生動﹐勝《蛟虎記》多矣。

合元梁玉兒此卽文長《女狀元》劇所演者。閨閣作曲﹐終有脂粉气﹔然其艷香殊彩﹐時奪人目。紅兒﹑雪兒﹐玉娘以一人兼之矣。采眞包胤祺傳仙鬼者多矣﹐靈奇怪異﹐已透露幾許聰明。此記取境猶平﹐但喜其輕脫如弄丸﹐洵翩翩裘馬中語也。獨自忭假符召鬼﹐桃妖反借之以愚趙生﹐此段致趣不乏。金合存程守兆程君工於曲﹐而科諢之妙﹐猶未深曉﹐故少洗脫之工﹐便覺意爲詞掩。梁伯龍《紅綫》劇﹐不減梅叔之《昆侖奴》﹔此與李旣明所作﹐俱不足爲伯龍注腳。鴛簪王國柱李節鎭器重歐生﹐遂有要姬之贈﹐不必俟紅拂夜奔﹑磨勒宵竊﹐其賢於楊越公﹑郭汾陽遠矣。乃歐生之所以報之者﹐亦在崔﹑李二君上。

海棠詩王國柱是時曲气格﹐但兩金生綰合處﹐不至如他曲之枝節耳。文气大槪疎爽﹐惜詞有失韻處。碧珠王國柱周惟光排陷趙懷之﹐懷之因居於龍宮者六載﹐絕似袁鳧公之《竇娥冤》﹑沈寧庵之《合衫記》。曲用雜韻﹐爲近日錮疾﹔獨此一曲之中換兩韻﹐似尢礙口。徳政篇徐應干弘農之渡虎﹐中牟之驅蝗﹐潮洲之馴鱷﹐被之弦歌﹐足爲治譜﹔至廣寧遷鳥﹐則徐君自道也。兩詩徐應干徐君官醫巫﹐以彊項爲當事所扼﹐乃直記其事﹔而盛斥李寧遠﹑趙中丞﹐快其胸臆﹐不顧悠悠之有口也。

籌虜徐應干邊臣啟釁促疆﹐卒貽遼左十餘年不結之局。非君一片熱腸﹐安能寫得明透如許﹗扊扅徐應干百里事﹐於此凡三見矣。此記淸婉不及張伯起作﹐而气昌詞暢﹐以視端平川者﹐迨過之。三遷徐應干劇場意欲纖﹐格欲變﹐詞欲淡而雅﹐於泰山巖巖之气象﹐自不相肖。汩羅存徐應干聞友人袁鳧公有《汩羅記》﹐極狀屈子之忠憤﹐記成乃爲秦灰﹐不可得見﹐惟散其事於《神女》《雙棲記》中。孔坪爲此﹐歷歷敍致﹐已是暢其所欲言。

雙梅史載言此記合筍處﹐只在李淸臣認水女爲韓億娥﹐月仙認士簡爲淸臣。其間詞意關生﹐轉轉不窮﹐酷似阿翁所作。合璧許次紓以李﹑杜爲雙璧﹐傅天實韻事﹐不一而足。其爲詞也﹐如宋人玉葉﹐幾奪天巧﹐惜聊合未見精神。金合存李旣明此亦傳紅綫事﹐而興程君所作異。語俱獨造﹐多有初讀之不解﹐再讀之知其博奧者﹐當於傳奇中別設一格以待之。畫竹李旣明南詞一派﹐西北不傳。少谷爲此記﹐殊無合處﹔但用句古奧﹐可想見其武庫一班。記趙子昂而及唐﹑林二義士﹐滿眼皆亡國之慘。

放蛟樵風樵風主人采《剪燈余錄》《野史繅談》﹐構《蟠龍》《放蛟》二記﹐音調多不葉﹔而此之詞章熣燦﹐能用故典﹐差勝蟠龍。砥蘭存章��簫夢白之狎輕霞﹐似繡襦﹐其後又似玉玦﹔張奇客之援夢白﹐似《西樓》﹐其後又似《龍膏》﹔趙鄭州之﹖﹖輕霞﹐似《霞箋》﹐王雲英之報鄭州﹐似《百花》﹐𨿽無境不襲﹐無語不因﹐而取境旣近人﹐構詞亦諧世﹐便爲場上之善曲矣﹔惟是時時以北曲散用一二支﹐似於韻律有礙。八義徐��叔回傳趙武事者有《報冤記》﹐又有《接纓記》﹐此則以《八義記》名。記中以程嬰爲趙朔友﹐以■﹛口簇﹜犬在宣孟侍宴之際﹐以韓厥生武而不死於武﹐以成靈壽之功﹐皆本於史傳﹐與時本稍異。運局構思﹐有激烈閎暢之致﹐尙少淸超一境耳。

投筆華山居士詞𨿽平實﹐局亦正大。投筆出關處﹐想見古人慷慨之槪。「無語倚南樓」一曲﹐歌者盛習之。斬祛汪景旦敍晉文去國﹑復國之事﹐灑灑可觀。長舌階厲﹐斯可以戒矣﹗詞甚古質﹐與《合劍記》若出一手。增壽覺非子記載陸君九淵有妹桂華﹐指腹結姻於許文徳。陸以忤權使元。桂華遭吳曦﹝一○﹞之亂﹐周嫗轉鬻之徳化令鍾離君。鍾離知桂華卽前令女也﹐善視之與己女蘭英等。許君初聘英﹐繼聞鍾離之義﹐攺聘令女﹐而不知令女卽指腹之桂華也。遂以蘭英歸陸君﹐兩家世稱姻婭。鍾離好義﹐獲增祿壽﹐因名之爲《增壽記》。是記體格大類《香囊》﹐而頭緒過煩﹐閱者不易解﹐故爲縷述之如此。長鋏龍門山人盡馮驩之事﹐一往敍述﹐乃其中敗筆不少。閱此﹐始知車柅齋《彈鋏》之妙。

三綱一化田嘉谷遇儉歲﹐受孫璫之賑得活﹐後以徵哱功﹐父子建節﹐故作此記。前半多以媚璫﹐詞𨿽明爽﹗無足取也。興吳吳於東孫武子以十三篇興吳﹐吳幾霸矣。功成身隱﹐蓋不欲爲胥江之怒濤耳。此記考據甚確﹐的可以傳。禪眞徐胤佳俗有《禪眞逸史》﹐爲僧林澹然傳也。此以澹然三弟子爲主﹐而終以禪悟證人。中亦具有俠槪﹐但詞致不長﹐未耐咀嚼。合衫周繼魯作此專以供之場上﹐故走筆成曲﹐不暇修詞。其事絕興《芙蓉屏》相肯肖﹐但此羅衫會合處﹐關目稍繁耳。

燕子樓竹林逸士關盻盻不從張本立死﹐蓋不欲張公有重色之名耳。乃白香山以「歌舞教成心力盡﹐一朝身去不相隨」之句以促其死﹐故盻盻臨訣﹐有所云「兒童不識衝天物﹐漫把香泥污污雪毫」﹐豈若此記傳出盻盻皎日之心﹗卽所傅皆合歡﹐而殉節之意自在。白公不能知盻盻﹐作著願知之矣。余泉寒潭主人以陳仲子爲生﹐用齊人﹑盜跖一輩點其間﹐𨿽不能搏捖肖物﹐亦小有韻致。北人能南詞﹐足爲空谷之音。三槐王伯原此以王公旦爲生者﹐惟眞宗賜美珠一甕事系實錄﹐他皆摭揑﹐不足爲王公重。詞能近人﹐故收入能口﹐亦才難之思耳。

忠孝趙蘭如傳吳公百朋一生官譜﹐段段櫬貼忠﹑孝二字﹐所以絕無生趣﹐然曲白壯麗﹐宜演之喜慶筵前。三妙若水居士《三妙》原有一傳﹐此記白皆傳中語耳。寫閨情而乏婉轉之趣﹐蓋作者能塡詞不能構局故也。升仙黃粹吾「情緣盡處﹐立地成拂。」以此爲《西廂》腳注﹐亦是慧眼一照。但鶯娘千古艷香﹐忽然消減﹐其如色界之寂寞何﹖且成佛又何必在紅娘後也﹖雙紅更生孑紅綫﹑昆侖﹐俱有佳劇。穿插兩事﹐卽數以劇中之詞﹐𨿽未能大有錘鑪﹐卻自婉麗可玩。南樓夢馮廷年此卽《劍俠除倭》劇所演者。生不興旦配﹐張子文不以功名終而爲海外王﹐友人有秋夫婦且以同溺爲水仙﹐皆傳奇未辟之境也。但詞多寫景﹐遂未入情﹐至有一二學步臨川者﹐轉覺才情不露。

靑螺程從周謝端卿得一靑螺﹐乃化作美女﹐日爲謝設饌﹐在詭異中兼有逸趣﹐然不堪作曲也。此記插合而成﹐如病措大習白猿公術﹐操舞如度﹐擊剌未堪。緣華軒���仲仁和生陷身匈奴﹐卒投賊以殺賊﹐功成而名不居﹐不識縫掖中乃有能出奇若此者。作者刻意求新異﹐亦刻意求華整﹐故自佳。懷春王��五完此亦傳蘇道春者﹐位置亦自楚楚﹐但用韻頗雜﹔而煉字琢句之工﹐不及忠節多矣。合襟王洙覆楚﹑復楚﹐事有可紀。疎者下舡﹐元劇中已絕摹其狀矣。此記韻律有錯處。著意修詞﹐遂多浮蔓﹐如昔人所謂「滿屋是錢﹐但欠索子」耳。

詩會聞王向傳﹕有士人妻爲姑所追﹐從商舶過金山﹐題詩以明志者。此君記之亦明簡﹐而一覺之後﹐絕無餘韻。大刀夏��劉將軍綎平番徵倭﹐厥功懋著。其後死事於遼陽三路之役﹐識者惜之﹐此敍其戰迹﹐以將軍之子劉佶破虜終焉。其詞之受病處不一﹐若《水底魚》調凡十數用﹐及溫綸五六頒﹐皆可摘之瑕也。臨梅靑山髙士構思曲折﹐極欲超出俗套﹐但其中如宋道光已登賢書﹐復攺靑衣之飾﹐人情乎﹖迨後王勝兒僞爲男妝﹐亦覺饒舌﹐總是未當家處。

以下琚英傑校

本文蒙福州陳漢資先生及其天勤工作室根據《中國古典戲曲論著集成》﹝中國戲劇出版社年月版﹞所收祁彪佳《遠山堂曲品》錄入並初校﹐謹此致謝﹗﹝网友如欲轉載本文﹐務請保畱以上文字﹐謝謝﹗﹞琚英傑部分復校。如有錄入錯誤或其它問題﹐竭誠歡迎指教。

雙燕黃中正劉爾正以探叔失水﹐投劉珍爲子﹐方一娘亦因流離相托﹐遂以結姻。局段無奇﹐且乏逸趣。閩人少知音者。塡詞不甚失律﹐僅見之黃君耳。金牌陳衷脈《精忠》簡潔有古色﹐而詳核終推此本。且其聯貫得法。武穆事功﹐發揮殆盡。合屏張其禮《芙蓉屏》之記崔俊臣也﹐簡而雋﹐此少遜也。惟此關目更自委婉。翠鈿何梁赤繩之系﹐月下老指點韋固﹐卒諧巹於十年後﹐以爲傳奇足矣﹐乃益之以兄韋圉﹐頭緒紛然﹐遂有不能舒轉處。

飛丸秋郊子易完虛幾死於嚴世蕃﹐略見之《鳴鳳記》﹐但傳解免者爲陸姑事﹔而此以出之世蕃女﹐卒與諧婚﹐未知是否。曲能以駢麗勝﹐但賓白不當家﹐遂有如裏老罵座﹐村巫降神者。玉掌一涉仙人荒誕之事﹐便無好境趣﹔第以筆下設色亦濃﹐故勉收之。犀軸是記成於逆璫亂政時﹐借一沈靑霞以愧世之不爲靑霞者。𨿽不能協律比聲﹐逞運斤之技﹐亦可稱鐵中錚錚。﹖

髯虎向見俗優演《髙唐記》﹐亦是傳朱仝﹑雷橫者﹐穢雜無足比數。此猶稍知節奏﹐故不以韻病﹑詞病輙棄之。

去思沈應召王公鈇﹝一一﹞令姑熟﹐保境禦寇﹐倭賊呼之爲「王鐵面」。華蕩之役﹐卒以身殉﹐惜哉﹗姑熟志去思焉﹐遂有是記。詞白嚴整﹐意境俱愜﹐令閱者忽而擊案稱快﹐忽而慷慨泣下。事當與《五倫》《龍泉》伍﹐而詞更勝之。灌城���隱求記寧夏哱賊事﹐有《賜劍》《龍劍》二記。《賜劍》亦嫌其龐雜。此等意境﹐安能求其委折﹖得暢達如此記﹐足矣。香羅張應昌香羅之合﹐香羅之分﹐香羅之分而再合﹐俱不脫時曲科■﹛上宀下臼﹜﹔然自是委婉近人﹐玩之亦復不厭。中有全抄沈靑門《詠月詞》﹐殊覺無謂。麟遊金三秉

穆生去醴﹐白生守墓﹐申生傳經﹔一則存孤﹐一則卹死﹐一則救﹖﹖﹐君臣朋友之倫﹐始終無憾。其曲之有關倫化者﹐倘得筆力爽俊﹐北曲再加工整﹐便可與《浣紗》爭雄。請劍穆成章記魏璫事﹐詳核不能過他本﹐而輕圓軟熟﹐罕見其儔。雙鏡穆成章範鰍兒原有《雙鏡再合》之傳﹐不謂嶽侯八日洞庭之捷﹐亦爲範作姻緣帳也。此記簡淨得法。或以爲下筆不能用一句學問﹐不知詞壇中卽有學問﹐無所用之。雙星存穆成章以杜預爲牛星降生﹐已涉悠謬。且爲預之生也﹐關公欲生之以滅魏﹑破吳﹐豈知玉壘錦江先殘破於鍾﹑鄧乎﹖內全抄《漁陽三弄》一出﹐尢屬無謂。不丈夫髙汝拭

此記與《冰山》最早出﹐韻調𨿽訛﹐結構少勝﹔但四諫官頭緒不淸﹔且楊氏一家﹐何必盡死﹖回天水雲逸史記楊中丞死諫事﹐不入裏閭影響之談。詞能守律﹐故才𨿽不逮﹐而亦煥然有章。題扇任皞臣兪柳園之狎妓﹐作者自謂巧創﹐實不能出《西樓》《霞箋》之範。惟後來䢐擊海賊﹐大有英雄气味。詞亦時作後語。浮鴟翀圓生範少伯亡吳﹑霸越﹐《浣紗》記之詳矣。此續之以泛湖﹐至於賓仙﹐英雄回首﹐令人不勝興亡之慨。詞情窅奧﹐但科諢稍未諧耳。合義初陽子桐栢先生記之爲《寶鈴》﹐正是此事。此記效顰而不益其醜﹐夫亦婢子堪作夫人耶﹖

合珠陳顯祖楊大中事﹐有《寶簪記》﹐吾以瑣雜故斥之。此君能用實不能用虛﹐能用多不能用寡﹐第謂之稍勝《寶簪》可也。

具品新金印此俗優所演者﹐較原本十攺五六。一經抹塗﹐色澤大減。另名爲《新金印記》。燕石﹑良玉﹐固自有別也。三關吾嘗欲以元人《私下三關》《昊天盜骨》二劇合爲南曲﹐而難之﹔若此﹐則又易易耳。四徳馮商還妾﹐沈壽卿有《三元記》。今插入三事﹐攺爲《四徳》。然《談苑醍醐》稱﹔「馮京常過外兄﹐見其侍妾﹐詢知同年某人女﹐亟請嫁之。」未載京父名。所謂還妾者﹐或卽此附會耳。

葵花前半全襲《琵琶》。後半孟日紅被毒﹐竟入荒誕。作者之胸次眼界﹐只如是耳。四美蔡爲端明學士守溫陵﹐原未作狀頭﹐傳者之訛也。作者自謂十分點綴﹐終是庸俗﹐惟較之荒謬者略勝耳。金貂敬徳初爲劉武周將﹐太宗遣任城王道宗諭之﹐乃舉地降﹐是道宗固汲引敬徳者也﹐乃以位次故毆道宗﹐敬徳誤矣。記中乃以爲援薛仁貴故﹐不知仁貴將兵擊髙麗在貞觀十九年﹐敬徳之忿爭在貞觀六年﹐邈不相及也。惟史稱敬徳「晚年悔過鞱戢﹐謝絕賓客」﹐則是記所爲漁樵之樂﹐其所固有耶﹖三桂

詞亦朗然可觀。但以老夫狎一靑衣﹐境界庸俗﹐無堪賞心耳。五桂搬出滿腔書袋﹐卽一「腐」字不足盡之。內有自撰曲名﹐可笑。蟾蜍湘子於筵前頃刻開牡丹﹐有「雲橫秦嶺」﹑「雪擁藍關」之句﹐曾見之於《外紀》。及考《太平廣記》﹐韓昌黎謫潮州﹐行次商山﹐有雲水迎立馬首送至鄧州者﹐蓋其甥而非侄也。此湊集孟郊﹑賈島諸人﹐而未得作法﹐故聯合無情。惟記中以《諫佛骨表》爲曲﹐亦自朗徹可觀。鸚哥蘇妃事﹐殊不經。其詞亦明順。但立格已墮落惡境﹐卽實甫再生﹐亦無如之何矣。月桂桂仙下嫁言生﹐此是古《辰鉤月》劇。劇詞極綺麗﹐此記第寥寥數語耳。

妝樓陳宜中之事近眞。離合處逐節敷衍﹐絕無情景。鄭虎臣之殺賈似道也﹐何不傳出令觀者稱快﹖南華記漆圓吏尙不及玉蝶﹐則其鄙陋則更可知矣。還魂俗本有髙文舉﹐此傳之稍近於理。初尢疑其爲古曲﹐迨後半散雜﹐遂不足觀。錦蘇鞋初以《錦蘇鞋》之名類古曲﹐亟購﹝一二﹞得之﹐則是記竹太以徵播陷彼中﹐妻受侮於都藝﹐蓋俗境也。其村兒未窺音藩者耶﹖舉鼎

此古本也﹐詞不大失﹐然終非深解音律者。史傳所記伍員事﹐絕不一及﹐惟以已意續之﹐眞是點金爲鐵手。春秋曲有麗語﹐亦能守律﹔但累千百言﹐無一著癢處。且張知事於官衙狎一妓女﹐有何趣味而傳之乎﹖如此記四五種﹐自開場以至終本﹐所演之境﹐所說之白﹐皆與時曲迥異﹐半不可解﹐意其曲之最古者耶﹖然何以《荊》《劉》一派﹐至今能入時眼﹖此或作者鄕士所習﹖抑其有參軍打磕爪者﹐其古院本式耶﹖綈袍詞气庸弱﹐失韻處不可指屈。何不取元人《誶範叔》劇﹑太史公《範睢傳》﹐合訂之爲善本﹖艸盧此記以臥龍三顧始﹐以西川稱帝終﹐與《桃園》一記﹐首尾可續﹐似出一人手。內《黃鶴樓》二折﹐本之《碧蓮會》劇。

桃園《三國傳》中曲﹐首《桃園》《古城》次之﹐《艸盧》又次之﹔𨿽出自俗吻﹐猶能窺音律一二。七勝孔明七勝孟獲﹐事故可傳﹐此曲演出熱艷﹐亦可免於荒俚。試劍取先主東吳聊姻一事﹐僅能鋪敍已耳。試劍此以劉先生主爲生者。雜取諸境﹐便如屠沽小肆﹐彊作富人紛紜﹐殊增厭賤﹔不若趙雲作生之《試劍》﹐猶得附於簡潔。內一折﹐全抄《碧蓮會》劇。咬臍

別設科目﹐絕不類《白兔記》。乃彼卽口頭俗語﹐自然雅致﹔此則通本調文﹐轉覺不文﹕故知運筆爲詞場第一義。恩榮陳希夷對鏡掀髯曰「非帝則仙。」及其道成﹐不啻蘧蘆視帝王矣﹔而作者加以人間之富貴﹐何淺之乎窺希夷哉﹗丹忠郭汾陽奮迹行伍﹐收復兩京﹐爲唐名臣﹐惜此記傳之不盡。套局旣多﹐實譜轉覺寥寥。惟曲有爽語﹐少敗筆﹐聊可掩其構局之病。鸞刀以盧俊義爲記﹐能彷佛《水滸》筆意﹐便爲髙手﹐其如作者之庸庸何﹖

靑樓竊宋江一事﹐全無作法﹐止是順文敷衍。猶稍勝於荒俚者。紅鞋秀英爲董賢女﹐必自佳麗﹐固宜馬君卿之鐘情。記中「彊婚被難」一段﹐亦有可觀﹔然淺近易盡﹐聊以諧裏耳可也。紅杏袁女﹑方女作黎丘之幻﹐傳奇多有此套﹐此則更爲下裏之音耳。四恩髙云受陷於妻舅﹐獲報於平日施恩之人﹐亦可堅世之好修者。錢氏育孤而未識其夫﹐髙天祥登第而不認其父﹐相逢時一段﹐錯愕情景﹐稍堪解顏。玉杵藍橋玉竹事﹐呂棘津﹑龍朱陵皆有《藍橋記》﹐楊星水亦有《玉杵記》。此嚽出逐壻﹑溺女﹐後始會藍橋之杵﹐饒舌甚矣。詞中往往披沙見寶。而韻曲多訛﹐幾不可讀。良以無善本故也。

萬全傳陳相國循﹑髙相國谷﹐掇拾遺事﹐至於不經。此等識見﹐欲以作者自命﹐難矣﹗西湖秦一木僞爲傭書﹐求配段女﹐本之唐解元伯虎事﹐又與俗演《桃花記》同。內惟段女終不苟合一節可取。曲不能守韻﹐白復多老頭巾語。金牌楊延昭事﹐三關及此凡兩見矣。取境不同﹐而庸俗則一。鴛鴦王邦臣經南荊楚﹐受一妓所贈﹐得免於流離﹐後卒以巡方解妓禍﹐遂爲二室。傳之絕無景色﹐第節取其明暢之詞可也。

寶釧前半全襲《釵釧》。後以諸神誅妖僧﹐而必彚戲場之赤面者七人﹐以實「七紅」之名﹐卽此可見其取境之俗。白袍曲之明者半﹐俚者半。俚語著一二於齒牙﹐便覺舌本彊澀。元有《比射轅門》劇﹐是亦傳薛仁貴者﹐今爲村兒塗塞﹐令人無下手處矣。髙士汪廷訥此記本以讚無無居士者﹐乃借發於水﹑光﹑馮﹑閎諸生。僅能敷衍﹐殊無曲折之趣。中以海閣黎一段﹐引爲武教事﹐必有所感而發者。張靈墟序稱﹕「好事作以媚昌期﹐非昌期筆也。」蟠龍���樵風詞壇之解音者﹐必非俗筆﹐是以審律諧聲﹐吾無望於此輩矣。江生縉事﹐出《剪燈繅說》。月娥詭男免難﹐眞無愧女史之稱。

胡笳黃粹吾《琵琶》之妙﹐在不拾中郎一事﹐能於空處現神情。此記以葵琰結局﹐遂稱《續琵琶記》。白俱學究語﹐曲亦如食生物不化﹐是何等手筆﹐乃敢續《琵琶》乎﹖折桂���秦淮此亦傳梁太素者。母與孫系添出。𨿽其中點綴一二﹐終是庸筆所爲。以視《題塔》一記﹐何異蜣轉之蘇合也﹗全徳汪拱恕此第記竇禹鈞初生儀﹑儼諸子事﹐非《五桂記》也﹔𨿽欲竊陰徳之緒餘﹐而未免入俗。鑲環翁子忠卽藺相如懷璧一事﹐大有俠烈之致可傳﹐何必增出閨閫﹐反入庸俗﹗

八徳陳世寶傳王曾父﹑母﹑兄﹑弟﹐板實敷衍。曲止數調﹐疊用之﹐亦能守韻﹔惜作者眼界不寬﹐手筆入俗。陰抉﹝一三﹞���靑霞仙客前半與《精忠》同。後半稍加攺攛﹐便削原本之色。不識音律者﹐誤人一至於此﹗十全王��玉門王玉門欲剙一家之言﹐詭爲富長春作記﹐而記中乃節節沿襲。卽其詞非不腴美﹐終不脫「肥」「癡」兩字。分釵謝天瑞記賈雲華毀容立節﹐境人平庸。且悔姻﹑分釵在魏寓言登第之後﹐尢不近情。

忠烈謝天瑞傳蘇道春者凡三﹐以此爲最下﹔然盡去風情﹐獨著忠烈﹐猶不失作者維風之思。靖虜謝天瑞祖士雅擊楫渡江﹐劉越石聞雞起舞﹐千古而下﹐想象英雄﹔乃閱及此記﹐反見索寞。狐裘謝天瑞記孟嘗君事﹐平鋪直敍﹐詳略尙未得法。末入子之篡燕一段﹐全不關合孟嘗。劍丹謝天瑞畫工畫鬼魅易﹐若詞家反難之。蓋如元曲所稱爲「神頭鬼臉」者﹐易涉於俚。至此記載八黑誅妖﹐以並《寶釧》之「七紅」﹐尢爲鄙俗可笑。麥舟謝天瑞

不傳範文正公生平大節﹐第加以信讒逐妻﹐粉紜詬誶之狀。閱此鄙語﹐不能終篇。

玉佩彭��南溟彭將軍序云「萬曆三年﹐有仙人自稱徐庶乞封號﹐上封爲散誕神仙。」故此記以飛升終元直。然其事多屬妄傳﹐不若《十孝記》載元直仍佐先主﹐曹瞞被擒﹐大快人意。雙俠彭��南溟王伯彭傳荊卿﹐而俠烈之槪﹐英英千古﹔乃此傳聶政﹐覺舉體沓拖﹐少一段龍威虎振意气。四義彭��南溟郭元振有《紅絲》一記﹐足傳之矣。此亦述其生平﹐而飾以酒﹑色﹑財﹑气四孽﹐是何見解﹗遺香彭��南溟以封﹑花﹑月爲姓﹐亦子虛﹑無是公之意耳。獨芳英陷身於虜﹐能生全嬌香﹐而卒以死報月生﹐不愧奇女子。彭將軍四記﹐惟此稍可觀。

犀佩卽《玉章》胡文煥士人妻題詩金山﹐有《詩會記》﹔俠士於金虜營中攜南官歸﹐有《旗亭記》。此合傳之﹐第供搬演﹐不耐咀嚼。餘慶胡文煥以《餘慶》名其記﹐想見作者一副諧媚肺腸﹐不覺入於鄙俗﹐故傳奇爛套﹐不收盡不已。奇貨胡文煥陽翟大買﹐以呂易嬴﹐當以雄豪突兀之詞傳之﹐乃平庸若此耶﹖呂郁藍欲記此爲《玉符》﹐不果。三晉胡文煥羅括趙簡子事﹐惟「膚」﹑「淺」「庸」﹑「陋」四字耳。三節許以忠

遼陽之役﹐髙衷白仗節死難﹐且有義僕如髙永者﹐至今凜然有生气。但附之以王君日宣﹐而許君亦彊預其內﹐反遺不核之誚。許君能作駢語﹐其爲詞何多陋耶﹖寶帶夏邦以小旋風爲生﹐而添揑寶帶結姻一事。他人一語可了者﹐此數十語不了。取境旣俗﹐出吻亦庸。驪山周景王太后遊驪山﹐爲犬戎所困。邢芳遇禦之被圍﹐後以讒構幾不免。而躍馬持戈﹐援芳遇父子者﹐遇之妹淑眞也。牽演冗長﹐殊無節奏。北調尢多舛訛。底豫鄭元禧止熟一部《四書》﹐便欲作曲﹐何言之易也﹗古帝王聖賢﹐原有厲禁﹐不入氍毹場中﹐此記宜及亟毀之。

禦帶謝恩楊思義救猿獲帶﹐許玄佑已采入《橘浦記》中。此記不甚支離﹐猶得傳奇之法。妬婦記釋湛然湛然大師以婦人悍妬﹐多入三塗﹐遂取房玄齡事﹐諱其名爲白心室。𨿽大師一片婆心﹐亦未免老僧饒舌。完扇���寄鳴道人賀君狎妓秦小鳳﹐爲劉亮所構。亮以從倭爲俘﹐小鳳卒歸賀。其中參成者﹐裴子益也。此似近時事。所云寄鳴道人﹐或賀自謂乎﹖鴛鴦謝惠吳廷璋得兩嬌爲室﹐以趙文兕之構﹐流離者二十年﹐有二子而幾不能認﹐頗盡傳奇離合之致﹔乃其以俗吻構之﹐如桓宣武似劉司空﹐無所不可恨。

玉蝶謝惠如此鈍根﹐乃以作曲﹐正似酒肉傖父學王﹑謝衣冠耳。漆園吏嘆骷髏數折﹐𨿽襲之云萊道人者﹐終不能掩其它曲之陋。釵魚沈惟生花生之狎妓秀英﹐必盡入余唾﹐乃能勉彊成曲﹐作者亦何自苦乃爾﹗

藍田龍��渠翁記楊伯雍種玉事﹐气味古朴﹐與《扊扅》相類。

分釵張��瀨濱伍生篋中金釵﹐爲神人援之二蘭。後相值貞女祠﹐往來酬和。卒兩諧之。此與《春秋》《藍田》諸記﹐皆別設科諢﹐絕非近日所演者。情境俱夢夢﹐詞如囈語不休﹐忽然而止﹐𨿽其藻麗迥非凡筆﹐然不可語曲也。

扊扅端鏊吾以爲別有結構﹐爲百里奚寫照耳﹔若只此敍述﹐何須學邯鄲之步﹗鸞絳���瀔南子記王爽﹑韓琦自爲諸生時﹐各狎一妓﹐牽纏到底。吾不知作者何所取義﹐而蹈襲庸腐至此也。完趙朱道明趙氏一門疫死﹐兩孀從容殉義﹐可以泣鬼神而貞金石矣﹐但其詞非人所樂觀。負劍程良錫作者不明音律﹐半用北調﹐效顰《西廂》﹐遂爲襯字所誤﹔𨿽運詞駢麗﹐亦不足觀也已。玉魚湯家霖傳郭令公﹐前半全襲《琵琶》。後半𨿽多實迹﹐總如育賈人張肆﹐卽有珍玩﹐位置雜亂不堪。

寧胡陳宗鼎記王嬙事﹐頗核﹔記匡衡事﹐反涉於誕。暢達之詞﹐第未瑩徹﹔且音調不明﹐至有以引子作過曲者。華蓋潘��記此欲爲《三元記》正訛﹐亦第窺其家庭一班﹐於商文毅公事功節義﹐尙不免望洋耳。西遊陳龍光將一部《西遊記》﹐板煞塡譜﹐不能無其所有﹐簡其所繁﹐祗由才思庸淺故也。玉鐲李��玉田不謂鄭元和之後﹐復有王三捨﹔而此妓之才智﹐較勝李娃﹔卽所遇苦境﹐亦遠過之﹔惜傳之未盡耳。

聚星張子賢盧俊義始未﹐已有《鸞刀記》。此惟盧妻投庵一段﹐與《鸞刀》稍異耳。兩曲皆出庸手﹐此則似又遜之。玉釵���心一由人何文秀初爲遊冶少年﹐後來備嘗諸苦。寫至情境眞切處﹐令人悚然而起。若於結構處敷衍以新詞﹐當成佳傳。玉釵陸��江樓記蒯剛謀占紫芝園﹐轉展計陷﹐閱之如嚼蠟。曲亦有不可讀者。惟後段安丙擒吳曦事﹐傳之詳明﹐若出兩手。首折以過曲出場﹐亦奇。鳳簪李陽春記何文秀﹐猶之《玉釵》也﹐不若彼更敷暢。

進瓜王��玉從《西遊記》截出一段。曲亦襯貼。李翠蓮借魂成婚﹐恰得結體。玉蝶戴之龍裴得道酷信丹鉛之術﹐至子女流離﹐家破而身幾不免。此必作以諷剌人者。當與之熟講排場﹐令深曉科諢之法﹐方可令此君塡曲。錦囊渾然子安定周邂逅鄰舟之女﹐金太守竟以神擁信之。安理爲逆奴所構﹐都憲兄不能庇其一弟﹕皆出情理之外。白鶴王畿徐二孺幼慕遊仙﹐得一雛鶴蓄之﹐鶴銜珠以謝而去。自是爲紫虛玄女所引﹐徧歷仙﹑魔諸境﹐遂證上升。此必腐儒作此以佞求仙者。

脫穎���漢上公以毛遂爲生﹐中入相如完璧﹑平原殺姬事。局段散漫﹐賓白全抄《左》《國》語﹐使歌者如喫人作期期聲。金環���木石山人海忠介亮節宏謨﹐自廣文以至總憲﹐百折不變﹐被之絲管﹐有裨世教﹔但母妻流離﹐本傳所未有﹐亦何必重誣之也﹗雲臺蔣俊鄕傳東漢初興事。粗知腔調﹐終是庸筆。中以四《淸江引》配《四朝元》﹐前後語相接﹐亦他本所未見者。玉丸朱期作南傳奇者﹐構局爲難﹐曲白次之。此記局旣散漫﹐且詞不達意﹔意旣蒙晦﹐而詞遂如撞木鍾﹐扣石鼓﹐𨿽塡得暢滿﹐亦何益哉。玉丸之遇﹐萬山以自況者﹐虞江故有曲派﹐吾未敢爲此君許也。

蓮囊陳顯祖關白之役﹐戡定之者﹐劉﹑李諸帥也。徐嘉不過側名偏裨耳﹐亦何足齒。中記沈惟敬以通款悞石大司馬﹐自是實譜。覓蓮鄒逢時此道明暢者﹐類涉膚淺﹔婉曲者﹐偏多沈晦﹔卽使詞意簇湊﹐又易入於小乘﹕所以識者致嘆於當行之難也。若此記﹐全不脫劉一春本傳﹐科諢尙不識﹐又安能求其詞采乎﹗湘湖丁鳴春何兢力報父仇﹐矐鄒令之自﹐張宗子收之《義烈傳》中﹐有以也。此記事詳而核﹐末段則不無駢枝可刪。

雷峯陳六龍相傳雷峯塔之建﹐鎭白娘子妖也。以爲小劇﹐則可﹔若全本﹐則呼應全無﹐何以使觀者著意﹖且其詞亦欲效顰華贍﹐而疎處尙多。普化程九鳴未窺音律之藩﹐彊作解事。其記呂祖﹐蓋皆欲正《長生》訛也﹐而不知運局構思﹐遠遜《長生》矣。玉花黃日作者欲以通本按一歲之景﹐如前三折卽入初春﹐而不用花柳鶯燕之語﹐似工於詞者矣﹔乃何以俗腐轉甚﹐散漫尢多也﹖閩中向無曲派﹐此等酰雜之見﹐原未之識甕外事耳。還金吳文義劉道卿還金納妾﹐亦是丈夫尋常事﹐何必記之。況卑瑣若此﹐又何足爲其事重﹗此君尙有《李綱掛印記》《卜式合錢記》﹐未見。

遠帆樓���閒閒子此卽《珍珠衫傳》﹐惟會合稍異。其中俊句不乏﹐惜安頓無法﹐蓋繇作者尙未夢見音律﹐漫然握管耳。賜劍陳徳中以李將軍如松爲生﹐所傳止寧夏哱賊一事。頭緒紛如﹐全不識構局之法﹐安得以暢達許之。金杯吳懷綠於忠肅公昭代偉人﹐事功方勒鍾鼎﹐而傳之者乃掇拾一二鄙褻之事﹐敷以俚詞﹐令人肌栗。雙麟沈棹記成仁以二子成名﹐俗筆所作﹐第可爲優人貢諛耳﹔但其中抗節虜庭﹐大義凜凜﹐猶足爲世教之資。

香球金懷玉江子以把釣誤入徐舟﹐徐夫人忽有婚姻之約﹐老婦粗率﹐一何至此﹗記中備江秩之狀﹐堪爲敗家子下一鍼■﹛左金右乏﹜。寶簪卽合簪金懷玉小說中有楊大中事﹐此易其名爲楊充﹔於二子認父處﹐亦具梗槪﹐但瑣雜不堪耳。望云金懷玉演狄梁公事甚備﹐可以文金君他作之陋﹔然以言乎還淳返雅﹐則未也。完福金懷玉事出意創﹐於悲歡兩境﹐俱無入髓處。謬以黃香爲仙姬之子﹐不知金君何所爲而構此思。妙相金懷玉

演說因果﹐止堪入村姑﹑牧豎之耳。內多自撰曲名﹐且以北曲犯入南曲﹐大堪噴飯。摘星金懷玉霍仲孺傳﹐已有《種玉記》揚其世美。懷玉效之﹐轉覺寒酸淡薄。繡被金懷玉東漢王忳遇金彥於旅邸﹐邂逅托以生死﹐忳卒葬彥而卻其金﹐蓋大節也﹐柰何以鄙褻傳之﹐令觀者如墮云露中﹗八更曲卽鑿壁金懷玉詞曲不能工美﹐得一明暢者足矣﹔然非筆力推敲得出﹐明暢亦自不易。若此等曲﹐如衣敗絮行荊棘中﹐觸處是礙。傳匡衡而引入孝婦之冤﹐何也﹖桃花金懷玉腐塾習气﹐時時露出。文章惟俗字不可醫﹐正謂此等手筆耳。傳崔護僞爲作傭書﹐如唐伯虎之於華學士﹐乃復造爲指腹分襟之說﹐益其俗矣﹗

三槐金懷玉王景叔父子功業﹐搬演殆盡﹐而能貫串有條﹐一洗諸作庸陋之習。金翁晚年爲詞﹐幾幾進乎技矣。冰山陳開泰傳時事而不牽蔓﹐正是煉局之法﹔但對口白極忌太文﹐但不脫學究气。崔作小生﹐是何多幸也﹖■﹛左首右式﹜隼王玄曠爲耿朴公作記﹐𨿽不及《中流柱》本﹐而繩趨尺步﹐猶不入於荒穢。但諭詞以律爲主﹐此記韻多訛錯﹐毛師之北詞尢甚﹐故幾欲收之﹐幾復置之。內傳吳中翰懷賢因耿公慘死﹐竟出之記載之外。鳴冤盛於斯

此記魏璫﹐而以胡給諫天嶽爲生者。韻律全疎﹐傳事亦多未核。此記成而給諫以乘箕去。中之以證仙結局者﹐豈先爲之兆耶﹖過眼浮雲���鵬鷃居士作者刻意求新﹐故首折卽用魏璫以破衣出。乃貫串無法﹐目中不識九宮十三調爲何物﹐語竟不可讀﹐而況歌之乎﹖冤符���陽明子此記全以傳劉侗初﹐而間入吳養春一案﹐當是老學究於三家村講天話耳﹐不然何鄙俚至此﹗記魏璫者若此記﹐風斯下矣。磨忠���閣甫作者於崔﹑魏時事﹐聞見原寡﹐止從艸野傳聞﹐雜成一記﹐卽說神說鬼﹐去本色愈遠矣。調多不明﹐何以稱曲﹗

金盔���春懷此邵春懷爲其先邵世榮所作。世榮有功於明興﹐榮之內弟胡大海爲佐命勛臣﹐榮之弟世芳以早悟從周顚仙遊﹐此於史傳皆無可考。卽此記亦未能闡揚﹐僅可記諸人姓名耳。椎秦王萬幾略窺史書﹐便爲子房作傳﹐殊不及舊本《赤松記》頗得詞家之法。雙鳳陸華甫趙範﹑趙葵當金虜猖獗時﹐以兩書生而擒李全﹐走楊姑﹐收棗陽之捷﹐眞爲愧「雙鳳」名矣。詞多北音﹐故覺音韻不葉。雙喜此等境界﹐此待語意﹐才一經眼﹐便如嚼蠟﹔若復把玩﹐不禁肌栗。

孤忠聊述魏璫時事﹐𨿽不妨翻實爲虛﹔然如此不倫﹐終涉惡道。千祥粗曉音律﹐使欲拈毫。記中以賈年少父子守長沙爲艷稱﹐而不知以地處卑濕﹐恐不得活。賈方賦鵩自悲﹐何艷之之有﹗

雜調三元卽斷機傳商文毅全不﹖實。將自擬《彩樓》之傳文穆乎﹖然境入酸楚﹐曲無一字合拍。珍珠此卽髙文舉《還魂記》也。《還魂》原本固不佳﹐此猶不得與之並列。香山詞意俱最下一乘﹐不堪我輩著眼。古城《三國傳》散爲諸傳奇﹐無一不是鄙俚。如此記通本不脫《新水令》數調﹐調復不倫﹐眞村兒信口胡嘲者。

雙璧焦文玉生三子﹐妻一乳得二﹐妾出者一。文玉以仗鉞徵虜﹐困於祈連山十六年﹐而三子之以被寇散失者﹐竟以文武登科﹐數玉得完聚焉。作者有意構局﹐終未大雅﹐而又無柰其不識音律何也。徵遼此卽刪攺之《白袍記》﹐較原本更爲可鄙。升仙傳湘子﹐不及《蟾蜍記》。若刪其俚調﹐或可收之具品中。射鹿曹操之殺董妃﹐令人憤﹔馬超之敗阿瞞﹐令人喜。惜構詞錯雜﹐遂不足觀。

鹿臺文理荒謬﹐腔拍全疎﹐第可供窺壁掛籬之觀耳。勸善全不知音調﹐第效乞食瞽兒沿﹝一四﹞門叫唱耳。無柰愚民佞佛﹐凡百有九折﹐以三日夜演之﹐閧動村社。金臺閱此曲﹐如對傖父語種種粗率。樂毅可作佳傳奇﹐決不堪著此等俚句。韓朋卽十義李﹑鄭救韓朋父子﹐程嬰﹑公孫之後﹐千古一人而已﹐惜傳之尙未盡致。中惟「父子相認」一出﹐弋優演之﹐能令觀者出涕。

和戎明妃靑冢﹐自江淹《恨賦》而外﹐譜之詩歌﹐裊裊不絕。乃被濫惡詞曲﹐占此佳境﹐幾使文人絕筆﹐惜哉﹗感虎記孫山純孝感虎﹐雜以徵倭一事。滿紙荒穢﹐令人憤懣欲絕。內疊用《五聖林梢月歌》﹐皆土語也﹐尢可笑。賽伍倫此熊槪子孫爲其祖記復姓事。乃顚倒錯亂﹐無復文理﹐將以此爲其祖榮乎﹖麒麟搬盡一部《論語》﹐乃益其惡俗鄙俚。侮聖者非法﹐此眞詞壇之罪人也。

赤符作者眼光出牛背上﹐拾一二村豎語﹐便命爲傳奇﹐眞小人之言哉。金鳳釵記魏鵬事﹐無《姻緣》《分釵》拒婚之苦﹐乃其詞理荒謬﹐則不及二記遠矣。白蛇翁子忠此記孝友足法﹐但以救蛇而得果報﹐反近於誕﹐不若《鸞釵》之直截而復淒婉也。曲較《鸞釵》十攺五六﹐便不通矣。跨鶴古時月傳胡靈臺援徒講學﹐終於登仙。此必老腐村塾﹐聊口嘲以自況者。詞之穢惡至此﹐令人字字欲嘔。

偸桃吳徳修東方曼倩以滑稽玩世﹐傳有西王母「此兒三偸吾桃」之語﹐故是一段佳話﹐情此記鄙俚不文。安得卽借東方之舌﹐巧傳出當年生面乎﹖赤壁黃瀾傳子瞻事﹐葉桐栢有《玉麟》﹐陳太乙有《金蓮》﹐及俗本有《麟鳳記》。此拾舊曲余唾以成者﹐內有全抄《四節》數出﹐及誤以詩餘題爲詞﹐俱可捧腹。二聘胡湛然作者胡靈臺﹐吾不知何如人。觀其所爲傳奇﹐掇拾帖括﹐俗气塡於膚髓。是迂腐老鄕而彊自命爲顧曲周郎者。以伊尹三聘入曲﹑豈得有佳境﹗荊州金成初關公之傳﹐有桐栢先生壯調宏詞﹐眞足配銅琵琶鐵綽板。若《大江東》及《義勇辭金》二劇﹐則具體而微耳。此記不知何調爲南北﹐又何必問其工拙也。

還魂���欣欣客內傳包文拯勘曹國舅﹐似從元劇《生金閣》《魯齊郎》諸曲生發者。中如活袁文正以溫涼帽封以五霸諸侯﹐眞可噴飯。藏珠魯懷徳妬妻欲殺妾子﹐須寫出一段毒腸﹐令人可以切齒﹐乃足警世之爲悍婦者。此記差能敷衍﹐不及《淸風亭》遠矣。孝義汪湛溪記閔子騫事。尙未能拾人殘瀋﹐又奚堪自家生活。羅帕席正吾其事大類小說之《簡帖僧》。作者一味粗率﹐亦繇不知音律之故。

別目鄭汝耿此《龍圖公案》中一事耳。包公按曹大本﹐反被禁於水牢﹐此段可以裂眥。牡丹鄭國軒金牡丹爲魚妖所混﹐幾不可辧﹐此境地之最惡者。𨿽然﹐槎仙以此演《蕉帕》﹐遂爲佳曲。顧其運掉何如耳。胭脂童養中傳郭華者﹐元有《畱鞋》劇﹐亦曾見之於小說﹐但郭不得活﹐而有遺腹一子﹐與此記稍異耳。詞句長短尙不識﹐吾何以觀之哉﹗雙節張��竹亭杜若芝原聘秦女淑貞﹐又狎一妓陳可蘭。杜以鬻販被騙﹐二女皆爲矢節﹐因以《雙節》名之。亦有數調明處。

升仙���錦髙老人湘子經三演。別一本以《升仙》名者﹐原不足觀﹔而此則荒穢特甚﹐卽憲宗自稱憲宗﹐文公自稱文公﹐可槪見矣。雷鳴許宗衡初讀之﹐亦似有成句之語﹔再閱數折﹐見其用調錯落﹐出句復多荒謬﹐知作者無可浣之肺腸矣。易鞋董應翰大意與湼用之《分鞋》不遠﹐但音調旣疎﹐構詞轉多俗語。釵書葉俸龍女配陳子春生三子﹐乃天﹑地﹑水三官﹐一何荒唐也﹗此等惡境﹐正非意想可及。繡衣■﹛上旣下曰﹜廷熙

襲《琵琶》之粗處﹐而略入已意﹐便荒謬不堪。此等詞皆梨園子弟自制者。在元之娼夫詞﹐幾與王﹑馬諸公爲敲﹐今竟絕響矣。瓦盆葉碧川竊元人《盆兒鬼》《陳州糶米》二劇﹐爲包公作傳。末及李宸妃誕仁宗一事﹐與《金丸》不類。聞已別有全曲矣。此記種種穢惡﹐直是一字不通耳。徵蠻葉碧川傳裴忠慶重贅盧氏﹐致妻瑣尾流離。拾各傳奇惡套﹐聊以塞白﹐不足言曲也。英臺卽還魂朱少齋祝英臺女子從師﹐梁山伯還魂結褵﹐村兒盛傳此事。或云卽吾越人也。朱春霖傳之爲《牡丹記》者﹐差勝此曲。金釵朱少齋

全效《釵釧》﹐何穢惡至此﹗破鏡朱少齋朱弁之忠﹐玉英之節﹐柰何以俚語辱之﹐一至於此﹗躍鯉顧覺宇此卽《躍鯉》原本﹐經村塾攺攛者。綈袍﹝一五﹞顧覺宇攺原本十之七八﹐益荒不堪矣。織錦顧覺宇《搜神記》稱﹕「董永父亡無以葬﹐乃自賣爲奴。主知其賢﹐與錢千萬﹐遣之。永行﹐三年喪畢﹐欲還詣主供奴職。道逢一婦人﹐曰﹕『願爲君妻。』遂與俱至主家。曰﹕『永𨿽小人﹐蒙君恩徳﹐誓當服勤以報。』主曰﹕『婦人何能﹖』曰﹕『能識。』主曰﹕『必爾者﹐但令君婦爲我識百縑。』於是永妻織十日﹐而百縑具焉。」閱此﹐知遇仙之非誣也。但此以仲舒爲永子﹐則謬矣。

玉鉤王公禕﹝一六﹞於明興初﹐與劉﹑宋諸公首先歸附﹐以文學重一時﹐死節雲南﹐名與天壤仝敞。作者亦知傳此殊勝淫詞﹐柰文理全荒何﹗

雅品殘稿﹝一七﹞玉環韋臯﹑玉簫兩世姻緣﹐不過前後點出﹐而極意寫韋之見逐於婦翁﹐作者其有感而作者耶﹖合鏡傳樂昌鏡之分合也。分鏡又一本。���繡繻聞有演《玉玦》而靑樓絕迹﹐諸妓醵金構此曲﹐爲紅裙吐气﹐爲蕩子解嘲。

霞箋傳靑樓者﹐惟此委婉得趣﹐至《西樓》更大暢﹐此外無餘地容人站腳矣。五全葉李彈劾賈似道﹐已見之於《望春樓》﹐此稿傳之而更暢。似道失意時描寫詳盡﹐可爲姦邪金鑑。茜囊傳奇中未有傳以博賽破家者﹐有之自王東﹝﹖﹞門﹝﹖﹞始。初之豪奢﹐末之窮困﹐寫出畢肖。犀合舊有唐伯亨傳奇﹐此仿之爲是記。記中有八不知之巧﹐而歸結於一合。墜釵興娘﹑慶娘﹐生生死死﹐皆因情至﹐轉訝盧二舅炳靈公之婉轉成就�以踐「妹兒收得姐兒田」之識﹐豈神仙亦不斷情累乎﹖

十孝沈��闡發古孝子事﹐每事三折﹐令人於﹝﹖﹞親﹝﹖﹞猛然驚醒。先生不特有功於行孝也已。分錢楊廣文之《雁魚錦》﹐賈氏之《四朝元》﹐楊長文之《入破》《出破》﹐皆先生效《琵琶》處﹐蓋欲人審韻諧音﹐極力返於當行本色耳。雙魚取「全州佳偶」事﹐雜之《薦福碑》劇中﹐寫書生淪落之狀﹐全﹝﹖﹞令人神魂慘淡。合衫取元人《公孫合衫》劇參錯而成﹐極意摹古﹐一以淡而眞者﹐寫出怨楚之況。

義俠此記於武松俠烈之槪﹑潘金蓮淫奔之狀﹐宛轉寫出。鴛衾富﹝﹖﹞翹之事﹐間吳中實有之。桐柏生《團花鳳》《碧玉釵》二劇﹐皆取於此。桃符演《後庭花》劇爲南曲。曲第二十八折﹐已覺有無限波瀾矣。聞舊有《劉天義》傳奇﹐今不存。分柑男寵只方諸生《男皇后》一劇﹐自來無全本。拈毫搬弄﹐備極謔浪之態。但爲樂未久﹐而輒爲董﹝﹖﹞據﹝﹖﹞負心﹐受諸淒冷﹐覺歡場太短耳。𨿽狀﹝﹖﹞雌雄雙飛﹐竟奪人國。原生以此破家﹐又何足哉。

鑿井「鑿井得銅﹑買奴得翁」﹐原是古語。今人以「求友得婦﹑依主得兄」一股﹐遂成佳傳。珠串崔孺都押一靑衣﹐賦「侯門如海」之句﹐自是詩中佳話。今得於節鎭者作其合﹐大可快心。崔妻磨折於伯母﹐𨿽未脫套﹐而描寫婦人反唇之狀﹐非先生妙筆不能。奇節一本分作二事﹕權臯以計避祿山而竟得生﹐賈直言飲藥�有父命而卒不死﹐眞可謂節之奇者矣。二事皆出正史﹐傳之者情與景合﹐無境不肖。結髮此郁藍生作傳﹐先生譜之者。中間狀白叟之負義﹑鶯娘之守盟﹑蕭生之異遇﹐一轉一折﹐神情俱現。

埋劍郭飛卿陷身蠻中﹐吳永固以不識面之交﹐百計贖出﹐可謂不負生友。飛卿千里赴奠﹐移卹永固之子﹐可謂不負死友。世有生死交如此﹐洵足傳也。連環元有《奪戟》劇﹐云貂蟬小字紅昌﹐原爲布配﹐以離亂入官﹐掌貂蟬冠﹐故名﹔後仍作王司徒義女﹐而連環之計﹐紅昌不知也。千金紀楚﹑漢事甚豪暢﹐但所演皆英雄本色﹐閨閣處便覺寂寥。四紀一紀四起是此始。以四名公配四景。沈練川作此壽鎭江楊相公者。

明珠記王仙客﹑劉無雙。文人之情﹐才士之致﹐具見之矣。陸采西廂天池以李日華《西廂》翻北爲南﹐剽竊爲詞﹐气脈未貫﹐握管作此﹐不涉王實甫一字﹐但韻﹖﹖耳。李丹劉慈水閱擲李事﹐寄之屬郁藍生作記﹐二十日而成﹐郁藍尙自遜爲握管未疾也。神鏡劍俠特盛於唐﹐而所載紅綫﹑隱娘尢奇祕可喜。至金生以神鏡合隱娘﹐正是天然傳奇。此記作得靈怪﹐又能於場上見構局之佳。曲白流暢﹐是郁藍另一作法。險韻亦不重押﹐十九韻內而陳﹝﹖﹞明又卽用前韻所未及押者﹐更別辟法門。

雙樓此《神女》攺本也。與前絕不同。以《騷》《雅》供其筆端﹐覺汨羅江畔﹐暗雨淒風﹐黃陵廟前﹐暮色斜照﹐恍忽如見矣。神劍以王文成公道徳事功﹐譜之聲歌﹐令瞋笑皆若識公之面﹐可佐傳史所不及。曲白工麗﹐情境宛轉。

遠山堂曲品校勘記本編所重印的《遠山堂曲品》﹐以明遠山堂藍格殘稿本作底本﹔序文及凡例﹐據《遠山堂明曲品劇品校錄》本補入。原稿可能還不是定稿﹐因此還有一些錯字﹐未及教攺。劇名﹑人名﹐援例不在這里訂正﹐僅將評語中所已代攺及擬攺各字﹐並存在的問題﹐分別注出。﹝一﹞「三字」原缺。據下文文義﹐似當作「三」。﹝二﹞「花筵賺」﹐原作「花門賺」。上文《花筵賺》原作《花門賺》﹐後攺「門」爲「筵」。此處當是未及攺正。﹝三﹞「瑣屑」﹐原作「琑屑」﹐「琑」字當是誤筆。﹝四﹞原稿有一些曲目下面注有「存」字﹐恐系後人所注。﹝五﹞「美姝」﹐原作「美妹」﹐誤。﹝六﹞「香」字原缺﹐據《鶼釵》傳奇補。﹝七﹞「鐘情麗集」﹐原作「種情麗集」﹐誤。﹝八﹞「子」字原缺﹐加補。﹝九﹞「元」﹐原作「文」﹐誤﹑﹝十﹞「吳曦」﹐原作「吳義」﹐誤。﹝一一﹞「王鈇」﹐原作「王鐵」﹐誤。﹝一二﹞「購』﹐原作「構」。﹝一三﹞據《舶載書目》有「新編神全■﹛艸敀﹜雷嶽電執仇武穆陰抉東窗記」疑卽此劇。「陰抉」恐是「陰報」之訛。﹝一四﹞「沿」﹐原作「浴」﹐誤。﹝一五﹞「綈袍」﹐原作「梯袍」﹐誤。﹝一六﹞「禕」﹐原作「偉」﹐誤。﹝一七﹞黃裳《遠山堂明曲品劇品校錄》云「曲目三十一種﹐寫在一張紙上﹐夾在《曲品》原書中間。﹝﹞這里都是《曲品》中未錄之目。據凡例﹕「沈詞隱他作入『雅』﹐獨四異以『逸』稱」﹐大抵卽是「雅品」的逸文。是否「雅品」全目都在這里﹐也很難說。凡例又一條說「髙則誠之《琵琶》列『妙』﹐蓮池師之《琵琶》列『雅』。」這里並無《琵琶》一目﹐則「雅品」亦非完璧。其說是。但題爲「曲品逸文」﹐似未妥﹐今攺題爲「雅品殘稿」。﹝﹞按﹕此書現經重裝﹐此頁附在捲尾。此葉原稿﹐字極小而更潦艸﹐很難全部辧認。凡一時還未能認淸的字﹐以�代之﹐這並不是原稿缺字。已辧而未敢確定的字﹐下加﹝﹖﹞號。

