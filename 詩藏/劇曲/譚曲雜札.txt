譚曲雜札明淩蒙初著

譚曲雜札提要

《譚曲雜札》﹐原題「卽空觀主人撰」。按﹕卽空觀主人﹐是明淩蒙初的別號。淩蒙初﹐字玄房﹐號初成﹐又名淩波﹐又號波厈。浙江烏程人。生於一五八〇年﹝萬曆八年﹞﹐十二歲遊泮﹐十八歲補廩﹐一直到四十四歲才入都就選。一六三四年﹝崇禎七年﹞授上海縣丞﹐在任期中曾署理縣令及海防。一六四二年升徐州判。一六四四年卒﹐年六十五歲。

蒙初工詩文﹐著述很富。尢精於小說和詞曲﹐著有短篇小說《拍案驚奇》兩集﹐《驀忽姻緣》《莽擇配》雜劇等﹔又曾攺編《玉簪記》傳奇爲《喬合衫襟記》﹔評選南曲﹐編爲《南音三籟》﹔《譚曲雜札》﹐是他的論曲之作。

《譚曲雜札》極力推崇元曲的本色﹐故對於梁伯龍等以「工麗」爲主的文筆﹐深加譴責﹔也不同意沈璟一派的矯揉作風﹐說「以鄙俚可笑爲不施脂粉﹐以生梗雉率爲出之天然」﹐以爲猶在堆砌用典之下。此外﹐如論尾聲應「詞意俱若不盡」﹐論搭架不可「扭捏巧造」﹐論賓白不宜「排工對切」﹐也都精切。﹡

《譚曲雜札》﹐從未見單刻本﹔今日所見的﹐祗有《南音三籟》卷首的附刻本。《南音三籟》﹐有明末原刻本及一六六八年﹝淸康熙七年﹞袁園客增訂重刻本。

又張大復《寒山堂曲譜》﹐附有《寒山堂曲話》一卷﹐內容全同《譚曲雜札》。張大復籍貫蘇州﹐而《譚曲雜札》爲浙人語言﹐故疑《寒山堂曲話》﹐乃是另題名目的轉載本。﹡

譚曲雜札明淩蒙初著

曲始於胡元﹐大略貴當行不貴藻麗。其當行者曰「本色」。蓋自有此一番材料﹐其修飾詞章﹐塡塞學問﹐了無干涉也。故《荊》《劉》《拜》《殺》爲四大家﹐而長材如《琵琶》猶不得與﹐以《琵琶》間有刻意求工之境﹐亦開琢句修詞之端﹐𨿽曲家本色故饒﹐而詩餘弩末亦不少耳。國朝如湯菊莊﹑馮海浮﹑陳秋碧輩﹐直闖其籓﹐𨿽無端本戲曲﹐而制作亦富﹐元派不絕也。自梁伯龍出﹐而始爲工麗之濫觴﹐一時詞名赫然。蓋其生嘉﹑隆間﹐正七子雄長之會﹐崇尙華靡﹔弇州公以維桑之誼﹐盛爲吹噓﹐且其實於此道不深﹐以爲詞如是觀止矣﹐而不知其非當行也。以故吳音一派﹐兢爲剿襲。靡詞如繡閣羅幃﹑銅壺銀箭﹑黃鶯紫燕﹑浪蝶狂蜂之類﹐啟口卽是﹐千篇一律。甚者使僻事﹐繪隱語﹐詞須累詮﹐意如商謎﹐不惟曲家一種本色語抹盡無餘﹐卽人間一種眞情話﹐埋沒不露已。至今胡元之竅﹐塞而未開﹐間以語人﹐如錮疾不解﹐亦此道之一大劫哉﹗

《白兔》《殺狗》二記﹐卽四大家之二種也﹐今世所傳﹐誤謬至不可讀。蓋其詞原出以太質﹐索解人正難﹐而妄人每於字句不屬﹑方言不諳處﹐輙加竄攺﹐眞面目全失矣。《荊》《拜》二記𨿽亦經塗削﹐而其﹡所存原筆處﹐猶足以見其長﹐非後來人所能辦也。元美責《拜月》以無詞家大學問﹐正謂其無吳中一種惡套耳﹐豈不寃甚﹗然元美於《西廂》而止取其「雪浪拍長空」﹑「東風搖曳垂楊綫」等句﹐其所尙可知已﹐安得不擊節於「新篁池閣」﹑「長空萬里」二曲﹐而謂其在《拜月》上哉﹗《琵琶》全傳﹐自多本色勝場﹐二曲正其稍落遊詞——前輩相傳謂爲贗入者——乃以繩《拜月》﹐何其不倫﹗

近世作家如湯義仍﹐頗能模仿元人﹐運以俏思﹐盡有酷肖處﹐而尾聲尢佳﹐惜其使才自造﹐句腳﹑韻腳所限﹐便爾隨心胡湊﹐尙乖大雅。至於塡調不諧﹐用韻龐雜﹐而又忽用鄕音﹐如「子」與「宰」葉之類﹐則乃拘於方土﹐不足深論﹐止作文字觀﹐猶勝依樣畫葫蘆而類書塡滿者也。義仍自云「駘蕩淫夷﹐轉在筆墨之外﹐佳處在此﹐病處亦在此。」彼未嘗不自知。祗以才足以逞而律實未諳﹐不耐檢核﹐悍然爲之﹐未免護前﹐況江西弋陽土曲﹐句調長短﹐聲音髙下﹐可以隨心入腔﹐故總不必合調﹐而終不悟矣。而一時攺手﹐又未免有斵小巨木﹑規圓方竹之意﹐宜乎不足以服其心也——如「畱一道畫不�耳的愁眉待張敞﹝1﹞」﹐攺爲「畱著雙眉待敞」之類。

沈伯英審於律而短於才﹐亦知用故實﹑用套詞之非宜﹐欲作當家本色俊語﹐卻又不能﹐直以淺言俚句﹐掤拽牽湊﹐自謂獨得其宗﹐號稱「詞隱」。而越中一二少年﹐學慕吳《趨》﹐遂以伯英開山﹐私相服膺﹐紛紜競作。非不東鍾﹑江陽﹐韻韻不犯﹐一稟徳淸﹔而以鄙俚可咲爲不施脂粉﹐以生梗雉﹝2﹞率爲出之天然﹐較之套詞﹑故實一派﹐反覺雅俗懸殊。使伯龍﹑禹金輩見之﹐益當千金自享家﹡箒矣﹗

張伯起小有俊才﹐而無長料。其不用意修詞處﹐不甚爲詞掩﹐頗有一二眞語﹑土語﹐气亦疏通﹔毋柰爲習俗流獘所沿﹐一嵌故實﹐便堆砌軿輳﹐亦是仿伯龍使然耳。今試取伯龍之長調靡詞行時者讀之﹐曾有一意直下而數語連貫成文者否﹖多是逐句補綴。若使歌者於長段之中﹐偶忘一句﹐竟不知從何處作想以續。總之﹐與上下文不相蒙也。伯起不能全學其步﹐故得少逗已靈﹐乃心知拙於長料﹐自恐寂寥﹐未免塗飾﹐豈知正是病處。

《紅梨花》一記﹐其稱琴川本者﹐大是當家手﹐佳思佳句﹐直逼元人處﹐非近來數家所能。才具𨿽小狹於湯﹐然排置停勻調妥﹐湯亦不及﹐惜逸其名耳﹗中所作北詞﹐乃點竄元張壽卿之筆﹐惜其不用原文而更其宮調﹐以致【混江龍】失腔﹐然其文足觀也。同時有武林本﹐不堪並存。

元曲源流古樂府之體﹐故方言﹑常語﹐沓而成章﹐著不得一毫故實﹔卽有用者﹐亦其本色事﹐如藍橋﹑襖廟﹑陽臺﹑巫山之類。以拗出之爲警俊之句﹐決不直用詩句﹐非他典故塡實者也。一變而爲詩餘集句﹐非當可矣﹐而未可厭也。再變而爲詩學大成﹑羣書摘錦﹐可厭矣﹐而未村煞也。忽又變而文詞說唱﹑胡謅蓮花落﹐村婦惡聲﹑俗夫褻謔無一不備矣。今之時行曲﹐求一語如唱本【山坡羊】﹑【刮地風】﹑【打棗竿】﹑【吳歌】等中一妙句﹐所必無也。故以藻繢爲曲﹐譬如以排律諸聯入《陌上桑》《董妖嬈》樂府諸題下﹐多見其不類﹔以鄙俚爲曲﹐譬如以三家村學究口號﹑歪詩﹐擬《康衢》《擊﹡壤》﹐謂「自我作祖﹐出口成章」﹐豈不可笑﹗而又攘臂自命﹐日新不已﹐直是有靦而目。

尾聲﹐元人尢加之意。而末句最緊要。北曲尙矣﹐南曲如《拜月》﹐可見一斑。大都以詞意俱若不盡者爲上﹐詞盡而意不盡者次之。若詞意俱盡﹐則平平耳﹐猶未舛也﹔而今時度曲者﹐詞未盡而意先盡﹐亦有詞旣盡而句未盡﹐則復彊綴一語以完腔﹐未必「貂不足」﹐眞所謂「狗尾續」也。

如《拜月》云「自從別後信音絕﹐這些時魂驚夢怯﹐都管是煩惱憂愁將人斷送也」﹐又云「中心先自不如意﹐縱然間肯同隨喜﹐也做了个興盡空回」﹐豈非詞意俱若不盡者乎﹖如雲「別離會合皆緣分﹐受過憂危心自忖﹐從今暮樂朝歡還正本」﹐又云「遲疾早晚兵戈息﹐相約行朝訪蹤迹﹐怎肯依舊中原一布衣」﹐豈非詞盡而意不盡者乎﹖如《琵琶》諸尾聲「惟有快活是良謀﹐管取歡娛歌咲喧」﹐則詞意俱盡矣。《明珠記》「多情自古多尷尬﹐料東君不把深盟罷﹐打點著錦帳鸞牀受用咱」﹐亦是合作。湯義仍更多妙者﹐難以僂舉。若《灌園記》「綁他早去沈波浪﹐斷送芙蓉一夜霜﹐免教伊點辱門墻」﹐豈非詞未盡而意先盡﹑詞旣盡而句未盡者乎﹖何不以「斷送芙蓉一夜霜」之成句爲煞句﹐便覺可聽也﹖《紅拂記》「重重蜃市成官闕﹐仔細看來多幻也﹐枉使心機堆鬢雪」一尾﹐亦然。他如時曲煞尾甚多﹐不能殫述。知者可以意推。﹝3﹞

本曲調有不用尾聲﹐則煞句卽是尾——唱法亦然——故舊曲亦必於此用老句﹑妙句煞之。如《琵琶》「下絲綸不愁無處﹐笑伊村煞」﹐《拜月》「知他喚愁是甚的﹐總不解愁滋味」﹐《金印》「男兒好和歹﹐都是這番命裏」之類是也。今人於尾聲且漫然塗塞﹐況於煞句﹐尢不通此竅矣。大凡過曲至末﹐緊板緊腔調不可舒者﹐則以尾聲漸舒其調以收之﹔若過曲有四曲二曲﹐而末處調可舒者﹐卽不可用﹡尾﹐惟唱時略舒末句以作尾而已。此自一定之法。今塡曲者不知﹐以爲凡曲必宜有尾矣﹐而唱曲者見無尾舊曲﹐卽造一尾以添之﹐以至《琵琶》《拜月》紛紛多有續貂﹐良可笑也。

攺北調爲南曲者﹐有李日華《西廂》。增損句字以就腔﹐已覺截鶴續鳧﹐如「秀才們聞道請」下增「先生」二字等是也。更有不能攺者﹐亂其腔以就字句﹐如「來回顧影﹐文魔秀士欠酸丁」是也。無論原曲爲「風欠」而刪其「風」字爲不通﹐卽《玉抱肚》首二句而彊欲以句字平仄葉﹐亦須云「來回顧影﹐秀文魔風酸欠丁」。蓋第二句乃三字一節﹑四字一節﹐而四字又須平平仄平者﹔今四字一節﹑三字一節如一句七言詩﹐豈本調耶﹖今唱者恬不知怪﹐亦可笑也。至《西廂》尾聲﹐無一不妙﹐首折煞尾﹐豈無情語﹑佳句可采﹐以檃括南尾﹐使之悠然有餘韻﹐而直取「東風搖曳垂楊綫﹐遊絲牽惹桃花片」兩詞語塡入耶﹖眞是點金成鐵手﹗乃《西廂》爲情詞之宗﹐而不便吳人淸唱﹐欲歌南音﹐不得不取之李本﹐亦無可柰何耳。陸天池亦作《南西廂》﹐悉以己意自創﹐不襲北劇一語﹐志可謂悍矣﹐然元詞在前﹐豈易角勝﹐況本不及﹖其所爲《明珠記》﹐今亦不行。

《明珠記》尖俊宛展處﹐在當時固爲獨勝﹐非梁﹑梅輩派頭。聞其爲乃兄儀部點竄居多﹐故《南西廂》記較不及遠甚耳。元美以「未盡善」一語槪之﹐以其不甚用故實﹐不甚求麗藻﹐時作眞率語也。賴有「鳳尾箋」﹑「鮫鮹帕」﹑「芙蓉帳」﹑「翡翠堆」等語未脫時尙﹐故猶得與伯龍輩同類而共評﹔不然﹐幾至不齒及矣。我謂「未盡善」正在此﹐不在彼。其北尾云「君王的兀自保不得親﹡家眷﹐窮秀才空望著京華淚痕滿。」直逼元人矣﹗此等句﹐近世惟湯義仍間有之耳﹐豈當時餘子所及乎﹖﹡第257頁。

《玉環記》「隔紗窗日髙花弄影」﹐攺元劇喬夢符筆也。喬【煞尾】末句云「比及你見我那負心薄幸﹐多管我一靈先到洛陽城。」此等語不但慘慽回環﹐抑且以之作收﹐力有萬鈞。今以混入【貓兒墜】中﹐急腔唱過﹐大減分數矣﹔而尾聲末句﹐則以「專聽春雷第一聲」收之﹐豈不村殺﹗然此記賓白及曲中佳處﹐亦能彷佛﹐非近時腳手。

戲曲搭架﹐亦是要事﹐不妥則全傳可憎矣。舊戲無扭捏巧造之獘﹐稍有牽彊﹐略附神鬼作用而已﹐故都大雅可觀﹔今世愈造愈幻﹐假托寓言﹐明明看破無論﹐卽眞實一事﹐翻弄作烏有子虛。總之﹐人情所不近﹐人理所必無﹐世法旣自不通﹐鬼謀亦所不料﹐兼以照管不來﹐動犯駁議﹐演者手忙腳亂﹐觀者眼暗頭昏﹐大可笑也。沈伯英構造極多﹐最喜以奇事舊聞﹐不論數種﹐扭合一家﹐更名易姓﹐攺頭換面﹐而又才不足以運棹布置﹐掣衿露肘﹐茫無頭緒﹐尢爲可怪。環翠堂好道自命﹐本本有無無居士一折﹐堪爲齒冷﹔裒集故實﹐編造亦多﹐艸艸苟完﹐鼠朴自貴﹐總未成家﹐亦不足道。

周徳淸《中原音韻》﹐舌本甚調﹐聯葉甚協﹐自是明白可依﹐知者可以闇合無訛﹐非若休文詩韻龐雜乖離也﹐故元人北劇一準而用之。今人作詩﹐必不能跳越休文韻﹐以唐人遵之之故。乃曲之於徳淸﹡韻﹐不能如元人遵之﹐何哉﹖此自《琵琶》等舊曲﹐皆不免旁犯﹐則以轉韻﹑借葉易於成章耳。然北曲僅存者﹐無一失韻﹔南曲盛行者﹐反不能然﹐正恐流傳竄攺﹐未必皆作者之故也。其廉纎﹑監咸﹑侵尋閉口三韻﹐舊曲原未嘗輕借。今會稽﹑毘陵二郡﹐土音猶嚴﹐皆自然出之﹐非待學而能者﹔獨東西吳人懵然﹐亦莫可解。近來知用韻者漸多﹐則沈伯英之力不可誣也。

白謂之「賓白」﹐蓋曲爲主也。《戒庵漫筆》曰「兩人對說曰賓﹐一人自說曰白。」未必確。古戲之白﹐皆直截道意而已﹔惟《琵琶》始作四六偶句﹐然皆淺淺易曉。蓋傳奇初時本自教坊供應﹐此外止有上臺抅攔﹐故曲白皆不爲深奧。其間用詼諧曰「俏語」﹐其妙出奇拗曰「俊語」。自成一家言﹐謂之「本色」﹐使上而禦前﹑下而愚民﹐取其一聽而無不了然快意。今之曲旣斗靡﹐而白亦兢富。甚至尋常問答﹐亦不虛發閒語﹐必求排對工切。是必廣記類書之山人﹐精熟策叚之舉子﹐然後可以觀優戲﹐豈其然哉﹖又可笑者﹕花面丫頭﹐長腳髯奴﹐無不命詞博奧﹐子史淹通﹐何彼時比屋皆康成之婢﹑方回之奴也﹖總來不解本色二字之義﹐故流獘至此耳。或曰「然則如《琵琶》黃門﹑早朝等語亦非乎﹖」曰「說書家非不是通俗演義﹐而『但見』云云﹐盡有偶句描寫工妙者﹐此自是其一種鋪排本色﹐人自不識其體耳。」

呂勤之序彼中《蕉帕記》﹐有云「詞隱先生之條令﹐淸遠道人之才情。」又云「詞隱取程於古詞﹐故示法嚴﹔淸逺翻抽於元劇﹐故遣調俊。」又云「詞忌組練而晦﹐白忌堆積駢偶而寬。」其語良﹡當。勤之﹐越人﹐卽所稱蔚藍生者也﹐頗嗜曲而亦見一斑者﹐故其語若此﹔乃其所校訂友人諸戲﹐殊少合作。卽《蕉帕》一記﹐頗能不塡塞﹔間露一二佳句﹐而每每苦穉﹔至尾必雙收﹐則弋陽之派﹐尢失正體也。𨿽譜《中原》有【雙煞】一體﹡﹡﹐然豈宜頻見﹖況煞句得兩﹐必無餘韻乎﹖

吾湖臧晉叔﹐知律當行在沈伯英之上﹐惜不從事於譜。使其當筆訂定﹐必有可觀。晚年校刻元劇﹐補缺正訛之功﹐故自不少﹔而時出己見﹐攺易處亦未免露出本相——識有餘而才限之也。《荊釵》一記﹐自謂得元人祕本。信韻葉而調諧矣﹐然穿鑿斧痕﹐豈皆岑鼎﹖如「艸舍茅檐」一曲﹐本用監咸險韻﹐時本有一二犯別韻者﹐必是不知韻者訛之﹐固無可疑﹐而臧本韻韻皆嚴﹐誠爲一洗﹔然「莫忘雌炊扊」一語﹐押則妙矣﹐句則奇矣﹐有以知其菲﹝4﹞元人面目也。澠﹑淄之味﹐善嘗者自別之。不可枚舉。﹡

