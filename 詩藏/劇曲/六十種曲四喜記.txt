《六十種曲四喜記》

﹝明﹞謝讜

四喜記

﹝明﹞謝讜著

繡刻演劇十本

第三套

春蕪﹝朱玉﹞琴心﹝相如﹞玉鏡﹝溫嶠﹞懷香﹝韓壽﹞彩毫﹝李白﹞運甓﹝陶侃﹞鸞鎞﹝杜恙﹞玉合﹝韓翊﹞金蓮﹝蘇軾﹞四喜﹝宋郊﹞

繡刻四喜記定本

●四喜記目錄

第一出家門始終

第二出大宋畢姻

第三出詩禮趨庭

第四出瓊英入宮

第五出花亭佳偶

第六出風月靑樓

第七出久旱祈神

第八出喜逢甘雨

第九出竹橋渡蟻

第十出天佑陰功

第十一出鸞儔賞夏

第十二出椿庭慶壽

第十三出巧夕宮筵

第十四出赴試秋闈

第十五出月桂同攀

第十六出鄕薦榮歡

第十七出親憶瓊英

第十八出瓊英閨悶

第十九出催赴春闈

第二十出怡情旅邸

第二十一出紅樓遣思

第二十二出紫禁明揚

第二十三出雙桂聯芳

第二十四出冰壺重會

第二十五出遐憶靑娃

第二十六出堅持白操

第二十七出泥金報捷

第二十八出禁苑奇逢

第二十九出詞傾宸聽

第三十出詩詠花魚

第三十一出仁主賜婚

第三十二出翠閣耽思

第三十三出思憶雙親

第三十四出夢後傷懷

第三十五出奔吿彊婚

第三十六出佳期重會

第三十七出禍禳左道

第三十八出平妖奏績

第三十九出帝闕辭榮

第四十出他鄕遇故

第四十一出尋樂江村

第四十二出衣錦團圓

第一出家門始終

【西江月】﹝末上﹞人世難逢四喜。浮生不滿百年。有花有酒卽神仙。雲鬢等閒霜變。

主敬固能作聖。風流亦可稱賢。調宮弄羽樂吾天。軒冕崢嶸何羨。

【漢宮春】乾坤豪傑。只古丘大宋。無人並列。曾編竹橋。渡蟻陰功赫奕。天賜三元。兄和弟狀元榜疊。晝錦處救取孤僧。不負當年鑑別。

小宋風情奇絕。向花朝禁苑。聞呼情熱。何期戲詠私成。宸聰遽徹。蓬山不遠。奉綸音洞房姻結。更靑樓舊愛重歡。千古傳揚不滅。

宋公編竹橋渡蟻。

宋子京花燭奇緣。

慧云僧他鄕遇故。

一門宋兄弟狀元。

第二出大宋畢姻

【瑞鶴仙】﹝生上﹞禮樂傳家遠。賴庭趨有訓。硏精文苑。韋編已三斷。苦萱闈夜永。椿庭日短。靈臺憂滿。幸荊花春風正暖。知甚時騰翥。笙簧聖治。徜徉天館。

少小埋頭讀禮經。十年窗下未知名。牛羊勿牧看芽茁。鴻鵠難移要奕精。時正泰。世方亨。皇家羅网選奇英。男兒有志終須就。肯負衣冠過一生。小生姓宋。名郊。字公序。雍丘人也。父親宋﹖﹖。曾爲九江令。早年無子。與俺亡過母親鍾氏。禱於廬阜。夢一道士。授以小戴禮。曰。以遺爾子。遂生俺兄弟二人。後來前往許眞君觀內燒香。見面貌與夢中所見廝像。驚其靈異。曲盡誠敬。竟著俺兄弟讀書此觀。朝夕焚香以奉之。今早父親著家僮永昌喚我回來。不知有何話說。不免徑入堂上問安則个。﹝外上﹞

【夜行船】綠野堂開塵夢斷。聊岸幘鶴徑盤桓。釀酒裁詩。栽蘭種柳。數畝白雲爲伴。

﹝生﹞爹爹拜揖。﹝外﹞孩兒。我喚你出來別無甚事。今日乃是良辰吉日。方可畢姻。你可整飭衣冠。伺候行禮。叫永昌好生安排酒席。﹝內應介﹞酒席安排完了。﹝生﹞理會得。

【前腔】九陌春回光景換。雕闌外紫翠千般。遠艸煙凝。曲江水膩。幾處早鶯啼亂。

旣稱月老。又號冰人。愛錢如命。說謊通神。自家髙媒婆是也。幾年之前。宋﹖﹖老爹浼我替大宋相公爲媒。定子孫員外小姐爲妻。女貌郞才。兩相正妙。今日畢姻只愁沒口兒喫的。擺設許多筵席。行了許多幣帛。又一件。小相公生得又俊。未曾說親。必定也要央媒。我且放文雅些。再圖下次。宋老爹萬福。﹝外﹞媒婆免禮。﹝醜﹞稟上老爹。新人已到門首。孫親家小事在身。不得自送。著我媒婆送親。

【金瓏璁】﹝旦﹞三星光在戶。鵲橋喜駕雲端。﹝生﹞欣此夕配嬋娟。

﹝行禮介﹞永昌將酒過來。待我奉媒人一杯。

【錦堂月】天結良緣。花凝瑞靄。佳期正當冰泮。歌動迎仙。聲裊鳳簫鸞管。幸藍橋玉杵先投。信月書赤繩難換。﹝合﹞鸞杯滿。喜花燭良宵。洞房春煗。

【前腔】﹝生﹞欣看。射雀屛寬。乘龍褥軟。於飛願效雙鴛。窈窕河洲。不信羨鵲橋期遠。伉儷處可詠桃夭。警戒時何妨機斷。﹝合前﹞

【前腔】﹝旦﹞繾綣。合巹情歡。同心帶綰。難禁喜溢眉端。燕爾綢繆。自愧徳容疎短。鴛蘿附千歲喬枝。琴瑟遂百年深願。﹝合前﹞

【前腔】﹝醜﹞堪觀。金蕊仙冠。霞帔文鳳襖。華堂翠繞珠攢。香裊金鑪。繡幌暗風輕捲。更須誇蘭玉祥開。何必慮熊羆占緩。﹝合前﹞

【醉翁子】﹝生﹞仙伴。乍邂逅交輸愛款。笑暮雨陽臺暗成姻眷。﹝旦﹞不玩。共舉案齊眉。孟耀梁鴻徳兩完。﹝合﹞相慶處。看髙燭紅妝。漏傳宵半。

【前腔】﹝醜﹞聽勸。戀鳳綢。豈爲美算。向螢閣硏究蠹篇殘捲。﹝外﹞惟願。早離卻樊籠。奮翮層霄簉羽鵷。﹝合前﹞

【僥僥令】﹝生﹞絲紅牽玉腕。帳果撤金盤。﹝旦﹞惟願小登科後勤書史。及早大登科。作狀元。

【前腔】﹝醜﹞儀容眞婉嬿。閨閫永團圓。﹝外﹞但願你百歲夫妻長好。比翼共連枝。無異般。

【尾聲】洞房此夜春光滿。熒熒燭尖花煗。總不如浪喜閒歡。

洞房春色勝仙窩。

花燭良宵喜气多。

衾浪不如桃浪煗。

小登科後大登科。

第三出詩禮趨庭

【菊花新】﹝小生上﹞學通經術性非愚。九萬扶搖翮未舒。更自惜居諸。春到忽索幽緖。

笑殺多情。空馳想巫山二六。柰裴航分淺。藍橋路鞠。寂寞嫌聞更漏永。朦朧獨抱寒衾宿。醒來時彊起撥琵琶。相思曲。色斑斑。花滿目。韻交交。鶯囀竹。這繁華媚景。越添情欲。姓字有時標虎榜。洞房今夜燃花燭。料佳人端的在書中。顏如玉。自家姓宋。名祁。字子京。父親宋﹖﹖。大哥宋郊。中才之養有年。科第之登無日。正是未酬扳桂志。早動惜花心。如今春光明媚。想百花亭中。紅紫十分可愛。欲約朋友張子野同去一遊。未知他意下若何。呀。道猶未了。子野早到。

【前腔】﹝淨﹞幾年蹤迹嘆江湖。瀟灑風流人怎如。花錦爛春衢。惹動心猿不住。

﹝小生﹞先生拜揖。﹝淨﹞尊兄拜揖。﹝小生﹞子野兄。柳風扇煗。花日弄晴。不覺靑春搖動。欲與老兄郊亭之樂。未知尊意如何。﹝淨﹞甚好甚好。聞得今日。令兄請老先生講課程。且待講畢。我與你再商量。﹝小生﹞果然父親同家兄來了。﹝外﹞久爲解組人。暫課讀書史。﹝小生﹞戲彩樂晨昏。庭趨問詩禮。﹝相見介外﹞多謝子野。勸勉小兒。﹝淨﹞深蒙老先生指教。二位賢契提攜。感之不盡。﹝外﹞孩兒。白日漸飛。靑春拋擲。不加苦功。怎慰老懷。過來聽我道。

【剔銀燈】喜兒曹聰明天賦。莫把靑春虛度。潛心靜閉孫生戶。更須學懸梁刺股。﹝合﹞詩書端不負儒。讀得到方成丈夫。

【前腔】﹝生﹞守蕓窗勞形典故。嘆難畱飛烏馳兔。惜陰肯縱窺園步。向三餘加辛添苦。﹝合前﹞

【前腔】﹝小生﹞道多岐先由心悟。恥空言力行當務。靈臺莫使纖塵污。希賢聖光昭千古。﹝合前﹞

【前腔】﹝淨﹞論功名𨿽由成數。早難道身終韋布。一朝直上靑雲路。錦衣還眉揚气吐。

﹝合前﹞宋兄。還同老先生且開懷再坐片時。不知意下何如。

【浪淘沙】﹝末﹞飛錫起金池。潦倒沙彌。六通五蘊見無迷。身是菩提心不染。道習希夷。

自家慧云和尙是也。妙悟神機。兼通相法。聞得許眞君觀裏十分淸淨。意欲借住一兩个月。不免徑入則个。﹝眾﹞長老何來。﹝末﹞列位先生稽首。貧僧自西竺雲遊到此。欲借觀中暫歇。﹝眾﹞看書之所。恐長老不便。﹝末﹞如此吿退。﹝眾﹞請了。﹝末﹞方才右邊站的。是一个大貴人。若不說破。怎顯得我的手段。﹝眾﹞長老如何又轉來。﹝末﹞貧僧頗知風鑑。適見諸公。俱有貴相。故此奉報一言。﹝淨﹞你旣會相。先相我一相。﹝末﹞好相好相。文章得第。朝野聞名。﹝淨指外介﹞此位老先生如何。﹝末﹞見羣龍而身宜受爵。臥蠶起而子必登朝。﹝外﹞好相好相。這二位何如。你與他細講一講。﹝末相小生介﹞

【玉芙蓉】先生三停旣等齊。五嶽相朝起。學堂明承漿日角眞希。龍睛膽鼻垂珠耳。口若銜丹新月眉。詳鑑察神奇骨奇。實言告。決今科虎榜占髙魁。

﹝淨﹞講得妙。講得妙。﹝末相生介﹞

【前腔】天庭忒恁低。地閣那曾偉。準頭偏蘭臺廷尉俱虧。印堂不滿山根陷。耳反無輪口似吹。詳鑑察頭奇面奇。恐今生虎榜姓難題。

﹝淨﹞胡說胡說。天下豈有如此文學而不登科者。請出去。請出去。﹝末﹞今朝從汝怒。他日信吾言。﹝下外﹞孩兒。相𨿽如此。但相書亦有骨法旋生。形容忽變之說。不可拘於一定。失修人事。﹝生﹞謹尊教言。不敢違命。

相法從來不可信。

重瞳項羽重瞳舜。

書生若要掇髙科。

只消功夫窗下盡。

第四出瓊英入宮

﹝醜上﹞﹝如夢令﹞睡起幽閨寒悄。送到流鶯聲巧。閒倚畫闌干。忽見海棠開了。春曉。春曉。點點春愁不少。自家乃是鄭參政家侍兒絲鬟是也。俺老爹與夫人𨿽則十分和順。不曾有子。止生小姐。喚名瓊英。儀容美艷。眞个芙蓉如面柳如眉。體度幽閒。果然秋水爲神玉爲骨。分明天上神仙。壓盡人間窈窕。今日夫人著我攜酒到後花園賞玩。酒已完備。不免先去等候則个。

【唐多令】﹝末淨﹞花柳愛初濃。相攜入綺叢。﹝占﹞小鶯雙囀綠楊風。喚醒幽窗獨夢。﹝合﹞當媚景。樂無窮。

﹝淨﹞春花如繡。春鳥如簧。不飮春酒。辜負春光。且喜一家無事。同到後花園中賞玩片時。卻不是好。﹝末﹞我意正欲如此。可將酒過來。

【畫眉籠錦堂】春染萬林紅。春鳥嚶嚶隔花弄。看遊絲千縷。裊裊春空。金勒馬春陌交馳。玉樓人春杯頻送。﹝合﹞春光湧。但花下髙歌。賞春歡哄。

【錦堂觀畫序】﹝淨﹞晝永。春日融融。春風冉冉。春香徧滿房櫳。望裏春山。一點髻螺靑擁。濯錦愛水■﹝日耎﹞春塘。拾翠喜芳鋪春隴。﹝合﹞大家莫惜春筵醉。世事短如春夢。

【黃鶯穿皂袍】﹝占﹞春困釧金松。試春衣步檻東。春愁暗壓雙眉重。春牽意慵。春燻臉濃。春枝髻觸搖金鳳。﹝合﹞娟娟戲蝶。春蘭幾叢。茫茫歸雁。春云幾重。桃花爛熳迷春洞。

【皂袍罩黃鶯】﹝醜﹞慢道春憂無。被春工醞釀。生滿胸中。傷春倦吐繡窗絨。尋春轉覺芳心動。﹝合﹞對春風。春園暢飮。和气盎春容。

﹝外﹞稟老爹與夫人知道。新皇帝卽位。詔取民間女子。十五歲以上者。入宮爲妃。裏老將小姐報在本縣。縣官催督赴京。今日就要起程。如何是好。﹝末﹞我老年無子。止有此女。指望靠養終身。誰知遭此大變。卻不苦殺我也。﹝淨﹞天那。我這一塊肉。進宮去了。此生怎能勾再見他。如何捨得。卻不痛殺我也。﹝占﹞爹爹母親撫養孩兒一十六歲。昊天恩徳。未能報答。況又上無兄。下無弟。老年誰倚。孩兒寧死。不忍去也。﹝外﹞說那裏話。朝廷詔旨。誰敢故違。請小姐就此起程。

【尾犯序】﹝占﹞聞詔入深宮。不覺魂驚。怎當心恐。粗醜形骸。枉敎奉事飛龍。傷痛。最苦是椿庭影只。最苦是萱闈命窮。生離別。肝腸刺斷。血淚灑珠紅。

【前腔】﹝末﹞誰知天降這災凶。萬計難成。千謀難用。我兩口孤單。況衰年近終煢煢。誰與我承歡曉暮。誰與我溫存夏冬。思量起。衣襟淚滿。哭響遶蒼穹。

【前腔】﹝淨﹞痛刀割衰衷。欲見汝身。除是宵夢。萬里天門。那更音信難通。悲痛。再不見燈前喚語。再不見花邊笑哄。傷情處。區區只女。一旦兩西東。

【前腔】﹝醜﹞天然飛燕容。早離塵閨。竟入仙洞。我數載蒙恩。恨分別匆匆。珍重。定知你龍幃賜寢。定知你椒房得寵。登程去。情難回首。分付與東風。

﹝外﹞官夫轎馬。在外伺候多時了。請小姐卽便登程。

【鷓鴣天】﹝合﹞骨肉團圞樂正濃。一封丹詔實相從。恩承淑女榮非願。愛割雙親恨怎窮。﹝占下末淨丑﹞何日裏。再相逢。淚痕徧染杜鵑紅。歸家枉自髙聲。那得聞到九重。﹝並下﹞

第五出花亭佳偶

【粉蝶兒】﹝小旦上﹞繡閣晴春。林啼動人幽鳥。見遊車正滿東郊。趁芳辰。偕女伴。緩尋芳艸。看無邊光景。眞如瑤島。

奴家董氏。喚名靑霞。籍系教坊。住居熙寧巷。如今春色喧姸。遊人如蟻。欲偕鶴仙姐姐同往郊外踏靑。未知他意下若何。姐姐有請。﹝旦﹞妬容嫌艷蕊。喚夢惱流鶯。妹子。你請我出來做甚。﹝小旦﹞花柳爭春。芳心忽動。意欲踏靑一回。望姐姐攜帶則个。﹝旦﹞正合我意。就請同行。﹝小旦﹞春鴻。快備酒尊食罍。隨我郊外去。﹝內應介﹞來了來了。

【駐雲飛】﹝旦﹞堪賞花朝。花滿園林春色饒。人惜花容耀。花愛人年少。嗏。花出畫墻髙。賣花聲叫。聊整花鈿。拾翠花間道。香逐花衫幾陣飄。香逐花衫幾陣飄。

﹝醜﹞綺羅叢裏奔趨。面無媿色。花月場中應接。身有餘香。酒尊食罍在此。請二位姐姐以艸爲茵。坐飮幾杯。﹝小旦﹞將酒過來。

【前腔】燕語花梢。花底黃鸝聲更嬌。蜂引花顏笑。蝶蹴花心倒。嗏。花覆苑東橋。花溪晴照。紫幔花亭。人擁花驄到。風暖花村酒斾招。風暖花村酒斾招。

﹝醜﹞前面賣酒家。遊人濟濟。不要去。且到百花亭中歌舞一回。再飮幾杯。卻不是好。﹝二旦﹞說得是。

【前腔】花萼輕搖。一曲花歌百悶消。花簇銀臺巧。花映金樽好。嗏。花下舞纖腰。花香縹緲。花徑塵芳。淺印花鞋小。斜插花枝鬢欲燒。斜插花枝鬢欲燒。

﹝醜﹞二位姐姐請坐。待春鴻也遞一杯。

【前腔】花檻紅雕。花倚嬋娟畫怎描。花外遊絲裊。花際輕煙繞。嗏。花事正妖嬈。看花須早。轉眼花殘。花貌隨春老。鎭日尋花莫憚勞。鎭日尋花莫憚勞。

呀。你看前面有二位秀才來了。都像光棍兒。若還撞著他。一定做出事來。不如回去了罷。﹝並下﹞

【忒忒令】﹝淨﹞遲日照江山錦膩。花柳壓歌臺舞地。芳艸踏寶馬並嘶。金勒轉香堤。遙望見杏花村靑靑酒旗。

自家張子野是也。風月襟懷。江湖蹤迹。得蒙宋子京兄弟十分靑目。昨日子京約我到百花亭中賞玩。不免先去候他則个。

【園林好】﹝小生﹞看殘紅流出小溪。聽柳外笙歌鼎沸。攘攘蜂遊蝶戲。﹝旦醜占﹞細數落花因坐久。緩尋芳艸得歸遲。﹝醜﹞姐姐。回去罷了。﹝小生﹞紅紫樹映羅衣。俊多嬌何處姬。俊多嬌何處姬。

昨日相約子野遊春。迆邐行來。不見子野。見此甚妙。﹝淨﹞子京來何暮也。小生料昨日老兄之約不爽。今日之興必髙。﹝撞見二旦介﹞

【前腔】紛雜地豈免忸怩。﹝醜﹞你旣然害羞。怎不回避。﹝旦﹞窄徑裏相逢怎避。只索將小扇輕羅遮蔽。﹝淨﹞顧盼處自猜疑。卻元來是錦花叢雙艷娣。錦花叢雙艷娣。

子京。你道是誰。﹝小生﹞是誰。﹝淨﹞這是熙寧巷妓者董鶴仙董靑霞。﹝小生﹞老兄如何認得。﹝淨﹞我與鶴仙薄交。靑霞就是鶴仙的妹子。﹝小生﹞旣如此。近前相見。﹝旦﹞呀。張相公。因何久不下顧。﹝淨﹞我被大宋拘管看書。故此少拜。﹝占﹞張姐夫。不敢動問此位相公上姓。﹝淨﹞此位姓宋字子京便是。﹝占﹞久聞久聞。﹝小生﹞老兄令翠固佳。靑霞更覺可愛。﹝淨﹞愛他則甚。

【皂羅袍】﹝小生﹞堪愛月眉云髻。盡婷婷裊裊。整整齊齊。溫香軟玉世應稀。柔枝嫩葉誰能比。﹝淨﹞你還不知他能歌能舞。我曾見他纖腰柳舞。翠裙影低。嬌喉鶯囀。陽春調低。謾誇西子多嬌麗。

﹝末﹞酒後看花情不厭。花前酌酒興無涯。小相公著我整備壺觴。到百花亭上。此間正是。稟相公。酒殽已完備在此。﹝小生﹞來得恰好。老兄。我欲屈畱令翠。同樂片時何如。﹝淨﹞使得使得。﹝占轉身介﹞我心下十分愛他。他旣相畱。怎不應允。﹝對介﹞多感相公厚意。只恐雀隨鳳喙。多謝多謝。﹝小生﹞世上有這般女子。眞天香國色也。但可惜落在煙花。無計與之配耳。﹝淨﹞作配不可。暫配不難。今夜包你與靑霞歡會一宵。﹝小生﹞如此可喜。

【江兒水】﹝小生﹞邂逅花前飮。忙成月下期。傳杯未了先畱意。﹝淨﹞子京。你歡喜極矣。﹝小生﹞郊玩淑景。歡已十分。途遇佳人。喜當百倍。歡喜寃家添歡喜。﹝淨﹞好似魚得了水一般。﹝小生﹞如魚得水猶難擬。﹝淨﹞燕爾新婚。如兄如弟。﹝小生﹞謾說如兄如弟。正是有緣千里能相會。夙世緣深。相會那拘千里。

﹝旦﹞妹子。我問你。宋相公有何奇美。一見畱情。

【皂羅袍】﹝占﹞最喜劉郞風味。況身呈文彩。口吐珠璣。登云會上廣寒梯。攀龍定陟承明陛。輝輝靈鳳。儀容鬥奇。煌煌云錦。文章耀奇。除非是題橋司馬才堪儷。

﹝小生醉介丑﹞相公可放尊重些。

【川撥棹】﹝小生﹞俏一似薛瓊英輕艷體。不由人羨風情一霎起。﹝淨﹞又何須待月西廂。又何須待月西廂。玉樹交鸞一任棲。﹝小生﹞花柳之地。君子不遊。﹝淨﹞那有此說。人生適意花爲最。萬物怡情酒是魁。醉靑樓日已西。好良宵樂正宜。

你兩人今夜呵。

【嘉慶子】一刻千金應不抵。鳳幃中恩重情迷。﹝小生﹞覷著他千般旖旎。撇卻韋編甘不理。莫說我宋子京。便是鐵樣人心神必移。石樣人心魂暗飛。

【尾聲】煙花幸托靑雲器。願作百年深計。只恐飛騰嘆別離。

煙花莫例看。

棘徑有芳艸。

不畏人見譏。

只恐天易曉。

第六出風月靑樓

【出隊子】﹝小生上﹞風情萬種。一宿鴛幃愛已濃。﹝占﹞蒹葭倚玉喜濃濃。從此靑樓價不同。﹝合﹞惟願雙心有始有終。

﹝小生﹞靑霞。你知道我鐘情於你麼。決然要與你爲配。﹝占﹞相公間世奇才。奴家污泥賤質。安敢望此。﹝小生﹞不必過謙。我若負心。有如此日。﹝占﹞多蒙相公不棄。情願倚以終身。若再他歡。有如此日。﹝丑﹞姐姐。你嫁得宋相公成。希帶春鴻做个丫鬟。早晚沾些風月。﹝笑介占﹞休得胡說。將酒過來。

【排歌】﹝小生﹞麗曲瑤箏。春纖玉鍾。嫣然一朵芙容。紫綃蕩漾錦花叢。一種天香度暗風。眉分翠。臉暈紅。笑深微汗濕酥胸。輕盈態。窈窕容。恍疑仙子下瑤空。

﹝占﹞我想夜來呵。

【前腔】鳳臂輕翻。雲鬟半松。紗廚月色朦朧。有緣千里喜相逢。春滿陽臺一夢中。歡初合。話未終。惱情偏是五更鐘。交恩厚。設誓重。天長地久此心同。

﹝淨﹞酒不醉人人自醉。色不迷人人自迷。宋子京貪戀靑霞。頓忘學業。早間請我花前同酌。此間已是門首。不免進去則个。﹝見介淨﹞子京賀喜。﹝小生﹞休得取笑。﹝淨﹞不是取笑。古人遇絕色則喜。我看你表子靑霞。

【前腔】柳暗雕闌。花明綺櫳嬋娟共斗纖濃。玉階低露鳳鞋弓。妙舞霓裳小院東。環鉤玉。帶綰絨。時乎歌扇撲遊蜂。心非蕩。性更聰。秋波回處惹情濃。

﹝小生﹞老兄說之不差。靑霞之美。眞个不亞西施。﹝淨﹞可比那一个古人。

【前腔】賈女香芬。崔娘韻工。王嬙獨抱奇衷。綠珠金穀夜溶溶。洛浦神妃露淺蹤。脂輕抹。粉薄籠。梅妝不減壽陽宮。波沈鯉。漢落鴻。當壚空羨卓臨邛。

﹝末﹞快心時忙下手。得意處早回頭。俺小相公昨日到熙寧巷去。不見回來。大相公已知道了。心裏不喜。不免將大相公的言語。勸他回去讀書。省得後患。此間已是他家門首。不免徑入則个。﹝小生﹞永昌。你來做甚麼。﹝末﹞大相公請你回去。﹝小生﹞大相公怎麼說。﹝末﹞大相公說道。

【洞仙歌】乘春好用功。學飽身定榮。繼晷及焚膏。莫敎一刻慵。﹝合﹞休把欲心縱。須將黃卷攻。流連花錦叢。識者必不重。

﹝小生﹞永昌回去。我與張相公就來了。﹝末﹞謹奉主言。速離妓館。﹝下占﹞相公當眞去了。

【前腔】相離不可從。言苦郁在胸。從此泣空閨。甚日爲悅己容。

﹝合前旦上﹞相逢忽相別。歡處又成悲。二位相公。何不再耍一兩日去。

【前腔】人生若夢中。逝景駒隙同。少壯不舒懷。等閒成皓翁。

﹝合前小生﹞就此吿別。﹝占﹞相公須尋便再來走遭。休忘盟誓。﹝小生﹞不須多囑。

鴛情繾綣恨相離。

淚灑東風濕舞衣。

自恨劉郞仙分薄。

武陵深處不須歸。

﹝貼旦弔場﹞姐姐。妹子有句話兒。要對你說。﹝旦﹞但說不妨。﹝占﹞相公再三設盟。定要娶我爲妻。﹝旦﹞你好癡呵。

【桂枝香】鴛盟空訂。鸞期難定。妹子。你休怪我說。生成陌路姻緣。養就煙花心性。況靑樓望卑。況靑樓望卑。良家難聘。﹝占﹞宋相公說娶我。﹝旦﹞好不知事。酒中之言。一時戲謔之語。怎麼認眞。謔辭休聽。細評論。不如風月生涯好。只怕從良福分輕。

【前腔】﹝占﹞佳緣堪慶。多才可敬。生來一種眞誠。事有十分僥幸。記殷勤誓言。記殷勤誓言。敎我脫逃陷穽。超離邪境。喜難勝。定歸金屋偕婚媾。不向平康管送迎。

【大迓鼓】﹝旦﹞伊家見不明。金籠怎養野鶩山鶯。空房猿鎖心猶競。裩中景復亂宣平。縱不如此。也只做得个玉簫。要嫁韋臯直等再生。

【前腔】﹝占﹞何須抵死爭。錦營花陣斷不畱情。雲蹤早散陽臺境。喬妝甘謝效釵荊。那宋相公決然娶我。休論王魁不娶桂英。

且了煙花債。

慵登歌舞樓。

偶多眞可樂。

心異不相謀。

第七出久旱祈神

【鳳皇閣】﹝外上﹞千尋海殿。熟睡蛟龍難喚。積薪翦瓜踵前賢。爭柰甕兒頻見。白檀焚獻。怪舉首靑天湛然。

下官乃雍丘令是也。天旱日久。百姓憂愁。欲率槪縣裏老。前去城隍廟祈雨。昨日已出吿示。這時父老不見到。﹝淨﹞父老見。﹝外﹞父老聽我道。多時不雨。皆我不職之過。詩云。旱旣太甚。如炎如焚。今日乃遭此毒。聞得城隍廟與許眞君觀裏十分靈應。你們在此祈禱。倘得甘霖大降。庶使秋成有望。眾意何如。﹝眾﹞小的意下正欲如此。父母老爺爲國爲民。敢不順命。此間是城隍廟。那壁廂是許眞君廟。

【駐馬聽】﹝外﹞陽夏驕愆。四野佳禾若火燃。巖除瀑布。陌起黃埃。澗絕流泉。湖心魚鱉總枯連。民生狼顧歌云漢。﹝合﹞拜吿神天。願早施霖雨。使我三農歡忭。

【前腔】﹝眾﹞亢旱經年。雩禜桑林意總虔。純犧濯濯。文璧煌煌。屢舞仙仙。槐虀蓬面命難延。霓壇玄寺祈應徧。

﹝合前眾贊曰﹞衛文零雨於星車。裴寬消旱於入境。老爺這樣虔誠。上蒼必然感應。﹝外﹞父老每且回。明日還用祈禱之術。再向禱吿。務要虔誠。不許怠慢。﹝眾﹞領鈞旨。

烈焰當天怨祝融。

幾回翹首望雲從。

臣民徒有桑林禱。

萬物焦枯四野空。

第八出喜逢甘雨

【窣地錦襠】﹝末上﹞苦逢炎日禍嘉苗。有渰垂祥徳所招。黎元此際笑聲髙。喜雨亭中醉玉醪。

下官雍丘二尹是也。昨日堂尊祈雨。十分虔誠感應。今得一番霖雨。百姓每喜不自勝。下官忝爲同僚。逢此勝事。不免整備酒禮。前去慶賀則个。﹝外上﹞

【前腔】爲民祈雨怎辭勞。幸得甘霖沛九霄。不須術用土龍妖。竟夕滂沱喜自饒。

﹝末﹞堂尊祈雨有感。賀喜賀喜。﹝外﹞天降時雨。乃聖主之徳。亦生民之福也。長官之賀。決不敢當。﹝末﹞說那裏話。久旱逢甘雨。此是人間第一喜事。爲此備酌。望堂尊少坐片時。﹝外﹞旣蒙厚意。敢不趨命。﹝生上﹞芹水生涯淡。黌宮道味長。不才難盡職。時雨降禎祥。雍丘儒學教官是也。中堂祈雨有感。同僚置酒稱賀。特請下官陪宴。不免竟入則个。﹝外﹞有勞光降。﹝生﹞夜來一雨。泮沼汪波。禮當拜賀。﹝外﹞天雨適然。慚愧慚愧。﹝末﹞將酒過來。

【山花子】香車聲破江門曉。云端一瀉天瓢。沛人間盆傾下洨。八荒洗盡焰敲。﹝合﹞望長空燭龍焰消。長驅旱魃師碧濤。黎元踴躍歌歲饒。不負桑林拜禱勤勞。

【前腔】﹝外﹞田禾頓覺回枯槁。綠痕漸滿南郊。喜三農功閒桔橰。絕勝汪玉瓊瑤。

﹝合前﹞大人再勸一杯喜酒。今日開懷一樂。﹝生﹞

【前腔】蛟龍勢豪。一躍天池表。涼生閶闔輕飆。羨蘇亭佳杳。你須知傅相才髙。﹝合前﹞

【前腔】﹝淨醜﹞芙蕖翠嬌。細浪翻魚沼。仙娃欲泛蘭橈。最堪誇吞赤■﹝土幻﹞。還符萍實童謠。﹝合前﹞

【紅繡鞋】﹝眾﹞碧波湧出仙橋。仙橋。滄江蕩漾魚舠。魚舠。溪沒渡。海添潮。鷗競浴。鯉爭拋。人藹藹。樂陶陶。

【尾聲】玄冥已報丰年兆。對酒且開懷抱。醉聽前村喜雨謠。

久旱逢甘雨。

人心喜不勝。

弦歌喧萬戶。

偃室有休聲。

第九出竹橋渡蟻

﹝生上﹞久旱逢甘雨。歡聲四野同。深期歌盛事。搦管句難工。宋郊忝充雍丘縣庠生。俺縣主至誠格感。祈雨有功。通學生員皆去躬賀。俺欲撰喜雨詩一章以頌之。柰無佳思。不免到碧玉臺上散步。以啟吟興。多少是好。

【鎖南枝】一雨霽。萬象奇。山靑水明如畫裏。拋捲覓新詩。窺園適幽意。苔紫短。屐緩移。碧霞臺。少人至。

臺上人迹杳然。轉敗吾興。不如那亭西竹邊。盡有幽趣。

【前腔】叢竹畔。曲檻西。呀。一陣陣水上浮來的。是甚麼東西。﹝看介﹞咳。原來是螻蟻。驚看澑渠浮亂蟻。笑穴已無依。隨流竟何止。心不忍。計怎施。手援之。豈能濟。

這許多螻蟻落在水中。如何得活。可傷可傷。惻隱之心。仁之端也。其事𨿽微。性命則一。不免將那壁廂枯竹數根。著永昌破開。編成小橋。渡過他去。庶得全生。永昌那裏。﹝末﹞命犯奴星照。身憑主令行。相公有何分付。﹝生﹞永昌。你看這數十萬螻蟻爲水所漂。你可將枯竹破開。造橋渡他。亦是你的陰隲。

【前腔】編竹第。架水涯。﹝末﹞相公。這許多螻蟻都渡過去了。﹝生﹞可喜可喜。慈渡一成爭渡起。﹝末﹞大丈夫當濟天下溺。救了這些螻蟻。非是兒戲的。觸物動天機。從權豈兒戲。﹝末﹞相公。他一向安身在那裏。如今還到得舊處去麼。﹝生﹞南柯郡。舊事非。覓檀蘿。亦無地。

﹝末﹞相公。天地間虫兒千千萬萬。遭陷害者不知多少。都要這般救他。沒有許多气力。﹝生﹞你不曉得。聽我道來。

【前腔】虫非少。蟻最多。君臣凜然明大禮。遭溺已頻危。全生實堪喜。大塊內。道不私。物皆春。此心慰。

活蟻功𨿽細。

眞能種福田。

世間陰隲事。

救命最爲先。

第十出天佑陰功

【點絳唇】﹝外上﹞羽蓋遙飛。瑯函淨啟。叢霞裏。香籠玉几。侍衛玄虛璽。

小道許眞君是也。自幸一門之積徳。盡超八極以登天。常跨鶴而乘虯。暫化牛而斬蜃。玉帝有旨。今日糾察人間善惡。不免著判官小鬼查考的實。奏請報應。判官小鬼何在。﹝判官上外﹞聽吾分付。今日玉帝有旨。糾察人間善惡。可會雍丘縣城隍。幷各土地竈神。將邑內善惡。一一核實奏報請旨。﹝鬼上﹞正是人間私語。天聞若雷。稟上聖。何爲善。何爲不善。﹝外﹞但見盡忠報國。孝親敬兄。放生救命。皆是善人。但有貪贓壞法官吏。忤逆兒男。害人利己。好殺傷生。皆是惡人。﹝鬼﹞有等職官貪贓誣陷賢能者。當得何報。﹝外﹞此輩合赴湯池。令毒蛇吞噬。以罰其身。眼前之報。男盜女娼。滅門絕戶。日後之報。﹝鬼﹞有等殺豬宰牛。大秤小斗。欺瞞害人者。當以何報。﹝外﹞此輩合赴刀山劍樹。托生駒狗之類。以顯冥司地府。神聖昭彰。﹝眾念﹞九天應元雷聲普化天尊。﹝鬼﹞吾乃不是別神。雍丘縣日巡鬼使是也。奉城隍靈牌。在此伺候。遠遠望見聖駕前來。不免且自退後。

【點絳唇】﹝城隍上﹞位冠千祗。符分百里。尊天紀。陰靈無比。應感皆眞理。

﹝相見介﹞萬聖森羅。八鸞遙唱。想是玉帝降臨。不免向前迎接則个。﹝玉帝上﹞

【神仗兒】祥雲旖旎。祥雲旖旎。眾眞朝禮。稟上聖。小臣迎接來遲。望乞恕罪。﹝玉﹞起去。徧三千界裏。較察中生臧否。吉士加禎。惡人降毀。﹝城隍﹞遵勅命。敢輕違。

臣等有事奏上。

【滴澑子】宋郊的。宋郊的竹橋渡蟻。人世上。人世上慈祥怎比。如此陰功有幾。神霄乞鑑知。特令受祉。﹝玉﹞宋郊有此陰功。合當榮顯。連中三元。顯榮數紀。

【神仗兒】﹝隍﹞微臣奏啟。微臣奏啟。先承玄祉。道宋郊當餓死。不許餐甘服綺。因此生成骨相甚鄙。今注福。怎生移。

﹝玉﹞宋郊命分該貧寒。旣有陰功。今夜三更時分。制取眞魂。將他的形骸骨格盡皆換了。以享福壽康寧則个。﹝外﹞

【滴澑子】臣欽奉。臣欽奉玄元勑委。顯神通。顯神通回形變體。頃刻天庭髙起。兼令眾相齊。福基盡美。﹝隍﹞臣奏上聖。今科狀元該是宋祁。如何是宋郊又中狀元。﹝玉﹞宋祁正數該中狀元。待他先上榜了。後待陰隲星換榜。宋郊升作狀元。以報陰隲。﹝隍﹞謹尊上命。疊中狀元。兄弟並喜。

上帝從來鑑察。

世人切莫心欺。

善惡到頭定報。

只爭來早來遲。

第十一出鸞儔賞夏

【絳都春】﹝生上﹞池荷展葉。聽髙枝午蟬奏。風聲咽。石竹花香。白玉欄幹絲樹遮。新篁漸長瑯玕節。更樓畔海橊醉纈。數聲漁笛。木蘭船上。采蓮歌接。

人皆惜春艷。我愛夏日長。倚風引壺酌。勝對桃李芳。宋郊連日徧身疼痛。不知何故。況容貌比前不同。未知是禍是福。正是順理行將去。從天降付來。俺父親往玄眞觀裏燒香去了。兄弟在外讀書未回。止我夫妻二人。幷一家老小在捨。當此炎景。不免備酒池亭。玩賞則个。紅香翠艷何在。﹝紅翠上﹞紅香香莫比。翠艷艷無雙。艷舞花前軟。香偸月下忙。相公叫我二人到池亭上。有何分付。﹝生﹞今日淸閒。欲與大娘在此玩賞。可整酒肴。聽候歌舞。就請大娘出來。﹝紅翠﹞理會得。

【出隊子】﹝旦﹞朱明時節。覽物令人心意說。燻風翻動翠裙褶。嬌面斜遮紈扇潔。﹝紅翠﹞扯落庭花嫩紅一撚。

﹝生﹞娘子。晝長無事。共賞荷亭。卻不是好。﹝旦﹞敢不從命。﹝生﹞將酒過來。

【女冠子】階除簇簇錦葵列。亂采遊蜂。斗飛輕蝶。蕉樹抽長鬣。微朵綻紅頰。看前湖兩閒鷗隨畫楫。翠巍巍柳陰中老黃鶯弄舌。

【滴金子】﹝旦﹞情偕鳳侶相和切。看取同心新帶結。相攜共賞歡意奢。謾收了鍼綫帖。﹝生﹞白雲精舍裏。景致還好。同去那邊一賞則个。﹝旦﹞細鈿穩貼。步忙移忽驚環佩跌。薜蘿徑斜。短蔓撁衣似拽。

﹝紅翠﹞此間就是白雲精舍。

【畫眉序】﹝生﹞幽尋到精舍。雲母屛間水簟設。愛如年長日。笑霏玉屑。引狂興酒斝頻斟。消渴吻一杯交啜。更誇那畫堂中滿品題筆走龍蛇。

﹝紅翠﹞難得大娘出來。這幾處亭閣。請都過一過。﹝生﹞甚好。

【啄木兒】歷風亭。臨水榭。向冰山盡觀徧閱。旣然有琴在此。試彈一曲到好。細撫瑤琴將心事寫。難得个兩情恰。比翠鶼鶼不爭些。連理芳枝相似者。到底團圓不差別。願地久天長歡永協。

【三段子】﹝旦﹞嵐橫靄疊。天色已晚。回去了罷。﹝生﹞興猶未盡。向斜陽歸未決。﹝旦﹞歌殘舞怯。﹝紅翠﹞收拾回去則个。對芳辰情怎捨。移到小樓上。對月再酌。湘簾半揭。柳梢新上一鉤月。﹝旦﹞見流鶯亂飛郊野。一點雙明星亮晰。

【鬭雙雞】﹝紅翠﹞水沈香。水沈香金猊添爇。玉筲聲。玉筲聲彩鸞吹徹。薄袂露珠沾惹。翹首看玉繩低越。俏不覺金井上轆轤聲滅。

﹝旦﹞夜闌人靜。回去了罷。﹝生﹞再飮幾杯。

【上小樓】﹝旦﹞差疊。靑春易謝。案頭書難暫撇。韋編宣聖也曾絕。自古三餘當足直。恁放意遊野。

【鮑老催】﹝生﹞文章萬卷俱玩涉。莫辜負好良夜。望銀漢廣寒闕。桂枝髙料應折。情深伉儷歡未歇。莫管更籌徹。﹝合﹞思之嘆嗟。百年身如電掣。涼冷變炎熱。熱去又寒冽。光陰迅休計拙。一旦鬢堆雪。懊恨對誰說。

【尾聲】得髙歌處歌休歇。喜杯中玉漿不竭。娘子。這等歡樂呵。拚取今朝沈醉也。

夫婦情和合。

開尊夏賞荷。

人生貴行樂。

對酒且髙歌。

第十二出椿庭慶壽

【齊天樂】﹝生上﹞碧山院落紅塵迥。萬竹瑯玕翠吟。滿院荷香壓葵影。信是人間佳景。﹝小生﹞極星耿耿。共酌酒娛親。戲彩趨庭。﹝合﹞默禱蒼穹。願年年此日慶長生。

﹝生﹞兄弟。今日是爹爹壽誕。酒已完備。請爹爹上堂稱慶。也是人子至情。﹝小生﹞正是。待嫂嫂出來。一齊拜祝。

【花心動】﹝旦﹞瑞應誕辰。出妝臺早喜壽筵開整。香護鮫綃。翠點花鈿。堂前敬捧霞觥。﹝紅翠上﹞玉喉嘹喨冰肌靚。歌舞處不減雙成。﹝合﹞這歡樂萬兩黃金難並。

﹝紅翠﹞稟相公。酒肴弦管都齊備了。﹝生﹞爹爹有請。

【寶鼎兒】﹝外﹞幾年云臥。不覺鏡裏霜痕滿頂。期鶴算謾吞石髓。保童顏何煩丹鼎。最喜森森雙桂。雲路翺翔可等。﹝合﹞看綺席羅衣。怳疑身在瑤池仙境。

﹝生﹞爹爹壽登八旬。誕當三伏。孩兒備下一杯酒。與爹媽慶壽則个。﹝外﹞如此將酒過來。

【畫眉序】槐夏壽筵淸。瀲灩金尊紫霞冷。看星輝南極。地接蓬瀛。輕風送十里荷香。舞鶴亂半簾松影。﹝合﹞滿門齊赴蟠桃宴。人人共祝長生。

【前腔】﹝旦﹞纖手細調冰。棗列安期玉漿冷。看麟脂案疊。鳳髓盤盈。謾誇他九轉丹成。爭看恁雙飛舃影。﹝合前﹞

【前腔】﹝生﹞弦管奏新聲。金縷輕歌玉喉冷。看衣翻雲翠。篆裊煙靑。波深處蓮結龜巢。書傳後竹畱鸞影。﹝合前﹞

【前腔】﹝外﹞金軸映花明。絳炬髙燃畫屛冷。看碧筒浮蟻。蒼麈揮蠅。喜庭前桂樹芳陰。愛樓畔棣華繁影。﹝合前﹞

【鮑老催】﹝紅翠﹞捧觴再慶。懸弧喜當三伏景。翩翩朱履來門徑。聽短簫吹。細管咽。淸笳競。爭誇壽域多齊勝。小堂碧映湖千頃。更化列靑松嶺。

【雙聲子】﹝合唱﹞杯須罄。杯須罄。論富貴皆前定。歡須競。歡須競。論壽考皆前定。全福盛。全福盛。祝非佞。祝非佞。看雙雙鳳翥。繼沾恩命。

【尾聲】魯陽戈何須整。百歲椿枝長秀挺。須信丹臺舊有名。

﹝外﹞外面甚麼喧嚷。想賀客來也。女眷且回避。﹝旦紅翠﹞含歡陳俎豆。奉命入房闈。﹝並下生﹞外面的客是張子野。慧雲長老。﹝外﹞好客好客。待我出去迎迓。先生請了。

【掛眞兒】﹝淨末﹞山斗聲華爭引領。﹝外﹞請裏面相見則个。﹝淨末﹞蒙不鄙倒屣歡迎。﹝外﹞幸遇佳賓。孩兒。重開壽席。﹝合﹞拚取今朝酩酊。

﹝淨末﹞聞知老先生華誕。我二人特來拜賀。﹝外﹞多謝多謝。﹝末﹞好奇怪。好奇怪。這幾日不見公子。如何形容都變了。﹝淨﹞果然比前不同。還是變得好。變得不好。﹝末﹞舊時見他骨相欠佳。難許登第。如今天庭髙啟。骨格頓異。今科必定中大魁。﹝生﹞這是胡說了。我得榜上有名也罷了。﹝末﹞細看來有陰隲紋上面。必然幹些陰徳事情在那裏。﹝生﹞沒有什麼救人活命之事。﹝末﹞凡天地之間。何必人命爲大。蠕動之物皆是。﹝生﹞我記得了。數日之前。曾到那碧玉臺西竹邊散步。見有數萬螻蟻。爲暴雨所侵。吾乃戲編竹橋以渡之。﹝末﹞是了是了。有此陰徳。故有此相。﹝末﹞又看令弟尊相。今科也必登大魁。﹝生﹞一發胡說了。一科那有兩个狀元。況又在一門。﹝末﹞吾所言之事。決無差謬。﹝淨﹞記著。後日不應。將■﹝石喿﹞石擂你光頭。﹝外﹞將酒過來。﹝生﹞有累你。今來賀我老爹壽。你相他還有多少壽。﹝外﹞先奉了酒。然後看相。

【賞宮花】欣逢壽朋。感殷懃祝壽情。壽鹿銜花至。壽鶴向人鳴。﹝合﹞喜逢壽域樂升平。滿斟壽酒祝遐齡。

﹝末﹞老先生壽數極髙。希夷之數。一百有零。﹝淨﹞你怎見得。

【前腔】﹝末﹞詳觀壽徵。炯雙瞳壽眼淸。壽■﹝豸頁﹞多浮垢。兩耳壽毫生。﹝合前﹞

【前腔】﹝淨﹞濙濙壽星。壽筵前分外明。人世難逢壽。五福壽先稱。﹝合前﹞

【前腔】﹝生﹞重斟壽觥。紫金盤壽菓盈。壽燭畱長耀。滿眼壽香騰。﹝合前﹞

五柳堂前啟壽筵。

白頭嚴父散神仙。

天中特厚閒中客。

八十春秋福壽綿。

第十三出巧夕宮筵

﹝醜上﹞星渡銀河月到臺。輕風暗送好香來。龍興此夜應遊樂。慢把宮門次第開。自家乃是朝中一个小內臣是也。俺奉大宋皇帝聖旨。守把昭陽宮。宮中鄭娘娘。乃是鄭參政之女。數月前選入宮中。仙姿玉色。世上無雙。聖主幼沖。未經巡幸。𨿽長門之怨。不買賦於相如。而團扇之嗟。更多情於班婕。今日乃七夕良夜。相約劉娘娘乞巧。五鳳樓前。預備巧筵。伺候兩位娘娘賞玩則个。

【秋蕊香】﹝占﹞堪愛今宵佳景。云斷絳河耿耿。﹝旦﹞七襄聲歇歡重整。綺席偏你忻並。

鄭娘娘萬福。﹝占﹞劉娘娘少禮。﹝旦﹞金盤瓜果禦樓前。乞巧無心笑貌姸。﹝占﹞組織迥文成片錦。何曾得近帝王前。﹝旦﹞時當七夕。鵲渡銀河。天上人間。良宵第一。﹝占﹞久虛望幸之恩。聊爲七巧之會。內侍每將酒過來。﹝醜﹞娘娘。酒斟在此。﹝占﹞

【鍼綫箱】翦西風墜梧金井。見碧天月痕分鏡。跨銀河烏鵲橋塡整。信織女牛郞歡慶。幾多少乞巧髙樓上。把七孔鍼穿綫色分明。﹝合﹞眞佳景。滿庭瓜果。盡今宵痛飮銀瓶。

【前腔】﹝旦﹞銀燭照畫屛秋冷。羅扇撲流螢不定。愛夜光如水天街淨。金合內蛛絲誰勝。不須向百子池邊去。怎得細說長生殿裏情。﹝合前﹞

【解三酲】﹝占﹞晚妝殘蘭湯浴暝。麝煙濃翠籠寶鼎。闌桿露濕人猶憑。愁絕處嫩涼生。且黃流鳳斝消良夜。管甚麼絳幘雞人報斷更。﹝合﹞祈恩幸。縱一年一度。願比雙星。

【前腔】﹝旦﹞芳沼中藕殘香剩。玉砌畔鳴蛩相應。室中記得神光映。如今呵。空腸斷紫鸞笙。浪傳王母靑禽至。欲借緱山白鶴乘。﹝合前﹞

【尾聲】笑天孫存凡性。人生凡界怎忘情。爭柰鸞凰幾萬程。

靈匹渡銀河。

人間醉綺羅。

紗廚閒鳳枕。

如此良夜何。

第十四出赴試秋闈

【薄幸】﹝小生上﹞涼透筠亭。香殘蓮沼。怕入秋多恨。秋偏到早。有誰知我柔腸斷了。秦樓杳。怎能彀鸞親鳳綰。幾度向蒼天暗禱。

自家爲愛靑霞之極。百計求歡。才得一宵相聚。別時春暮。今又秋矣。前日見子野說。他要嫁我。不想鴇兒怕他做出事來。移到別處去了。蹤迹茫茫。何時得會。好悶殺人也。

【金衣公子】獨坐悶無聊。淚紛紛濕素袍。寃家鎭日縈懷抱。人如薛濤。情如玉簫。眞誠怎比閒花艸。﹝合﹞好心焦。朱弦已斷。無計續鸞膠。

【前腔】雲散楚峯髙。望陽臺萬里遙。臨風不覺心如搗。綢繆幾宵。追隨幾朝。情深豈料分離早。﹝合前﹞

【琥珀貓兒墜】星前月下。罰願幾多遭。一旦風波沒下梢。從今空有夢來邀。﹝合﹞相拋。縱地老天荒。此恨難消。

我想靑霞此去。老鴇兒決不放他從良了。這也是煙花業債。不曾了得。

【前腔】宿寃前業。今世料難逃。準擬來生結鳳交。想應曾把斷香燒。﹝合前淨﹞

槐花黃。舉子忙。宋老先生著我與大宋小宋前去應鄕舉。如今試期已逼。昨日已辭過老先生。約定早間起程。大宋與我先到十里長亭。小宋不知何事未來。想在書館中收拾。不免轉去催促則个。﹝小生﹞子野請坐。﹝淨﹞子京。你怎麼如癡如醉。做出這个嘴臉。想是靑霞事又發作了。如今去進場。若中得時。任他鸞姿鳳質。自來求配。這樣煙花下賤。一連取他十七八个。也不爲難。想他做甚。我勸你休帶憐香惜玉心。頓忘步月登云志。﹝小生﹞子野兄。你不知我心上事。

【解三酲】再不見髙髻新妝宮樣巧。再不見芍藥庭前笑語嬌。再不見六麼細舞紅翻雙袖巧。再不見玉筍銀箏倚醉調。再不見笑奪香囊流汗滿。再不見半揭流酥歌扇搖。﹝合﹞傷懷抱。恨蒼天何苦。斷我鸞交。

﹝淨﹞須幹大事。莫戀閒情。況令兄等久。作速起程前去。﹝小生﹞子野兄。我還有一句話兒與你說。

【前腔】我爲他罷寢紗廚愁到曉。我爲他懶赴華筵飮玉醪。我爲他焚香暗禱幾被傍人笑。我爲他兩鬢添絲瘦沈腰。我爲他雙鴛畫上詩難就。我爲他連理枝頭魂暗消。

﹝合前淨﹞快去快去。天色已晚。前途好尋投宿。

【香柳娘】﹝小生﹞走西風疋馬。走西風疋馬。夕陽西下。寒鴉古木飛歸絕。且停鞭問也。且停鞭問也。煙暝酒旗斜。行蹤何處歇。﹝合﹞宿荒村旅捨。宿荒村旅捨。四壁蛩鳴。寒燈半滅。﹝小生﹞

【前腔】聽敲窗敗葉。聽敲窗敗葉。離心如割夢。魂驚動檐前鐵。﹝淨﹞我壯懷激烈。我壯懷激烈。直上廣寒闕。髙將桂枝折。﹝合﹞漸更籌數徹。漸更籌數徹。起點行裝。忙隨去轍。

莫厭途中味。

成名在此科。

棘闈鏖戰罷。

同聽鹿鳴歌。

第十五出月桂同攀

【水底魚】﹝醜上﹞筆戰秋闈。文章官樣奇。朱衣頭點。姓名虎榜題。

自家姓李名淑。開封府儒學生員。今科幸得文章十分稱意。解元穩穩是我了。昨日聞得雍丘二宋。文章甚佳。恐被他奪了我的解元。且到他下處會他一會。宋兄在這裏麼。

【前腔】﹝生﹞心下憂疑。功名事怎期。好分竽瑟。得和失總未知。

李兄拜揖。﹝丑﹞列位兄長拜揖。﹝淨﹞李兄曾有佳兆麼。﹝醜﹞吉兆頗多。未知可否。明日揭曉。今晚幾更來報。我們今夜怎生睡得著。且點起燭來坐坐罷。天明好喫鹿鳴宴。開榜便見。﹝淨﹞先生念與我聽。﹝醜﹞還是老兄先念來。﹝生﹞斗膽。題目是顏淵。﹝眾﹞願聞。

【玉胞肚】博文約禮。美天姿一聞十知。心中樂不攺簞瓢。猛爲仁功深克己。仰鉆瞻忽見何奇。禮樂爲邦萬古依。

﹝醜﹞妙哉妙哉。解元必定是你的。﹝生﹞疎才淺學。僅免曳白而已。﹝醜﹞不必太謙。子京兄請念念。﹝小生﹞小弟題目是曾參。﹝眾﹞請念念。

【前腔】﹝小生﹞事親養志。孝名兒乾坤永垂。一日裏三省吾身。論爲仁識先弘毅道傳一貫惟無違。忠恕諄諄解眾疑。

﹝醜﹞妙哉妙哉。不低以令兄佳作。﹝淨﹞我的題目是子思。子思作中庸。待我就把中庸來敷衍。

【前腔】知幾爲己。致中和位育可期。早須是三近加功。因此上九經敷治。無聲無臭徳淵微。魚躍鳶飛問化機。

﹝醜﹞主意不差。﹝淨﹞李兄佳作也請念一念。﹝醜﹞小弟題目是孟軻。

【前腔】知言養气。淑諸人願學仲尼。怪當年戰伐縱橫。把王道魏齊交說。巖巖气象太山齊。性善初開百世迷。

﹝生﹞髙中髙中。解元無疑。﹝外﹞天地平如水。龍門日日開。家無讀書子。官從何處來。小人報喜的便是。雍丘縣宋家兄弟二人都中了。我且到他家報報去。開門開門。﹝淨﹞想是中了。報喜的來了。﹝外﹞二位宋相公都中了。第一名解元宋郊。第六名亞魁宋祁。﹝眾﹞可喜可喜。﹝生﹞可有一个李相公麼。﹝末﹞從頭看到尾。並無姓李的。有有有。第三名姓李。叫著李淑。中中了。﹝眾﹞同喜同喜。﹝淨﹞快將銀子多多賞他。﹝末﹞報報報。中了一个張相公。第八名。﹝淨﹞莫不是張子野。﹝末﹞是。﹝淨﹞同年同年。﹝外﹞請換衣巾。赴鹿鳴宴去。

名聯虎榜樂如仙。

始信姮娥愛少年。

寄與讀書人苦學。

管敎平步上靑天。

第十六出鄕薦榮歡

【步蟾宮】﹝外上﹞膝下雙兒新貴顯。正今日歸來庭院。銀缸華焰鵲聲傳。兆送全家歡忭。

【前腔】﹝旦﹞涼襲羅衣眉黛淺。聞捷後喜添妝面。﹝紅翠﹞麻衣卻換錦衣旋。早向華堂開宴。

﹝旦﹞公公萬福。﹝外﹞媳婦。且喜你丈夫與叔都中了。今日榮歸。恐有人來賀。備下些酒席。﹝旦﹞酒席已備下了。﹝外﹞酒席完備。打掃廳前潔淨。

【玉井蓮】﹝生﹞同气同年。贏得人人忻羨。

﹝生見父介外﹞老夫不求身外事。登科幸有佳兒。蟾宮扳桂折髙枝。書香還有繼。天道豈無知。﹝生小生﹞十載螢窗今脫迹。爭誇雙鳳聯飛。﹝旦﹞人生得第未爲奇。要个忠與孝。千古令名垂。﹝外﹞宋郊聽道。天下許多飽學秀才不得中。你今忝中解元。須當勉修徳業。無負科名。﹝生﹞謹領命。﹝外﹞宋祁你過來。舉人進士。非徒等閒。立功立徳。以垂不朽。才是吾兒。﹝小生﹞謹領父教。﹝外﹞將酒過來。﹝末﹞酒在此。

【好事近】﹝生﹞一戰勝羣賢。獨占鰲頭髙選。金鞍白馬。人人擁道爭看。燈窗幾年。喜今朝得遂男兒願。多因是累代陰功。天贈我一門榮顯。

【前腔】﹝小生﹞滔滔文思湧如泉。更兼學有淵源。風檐寸晷。縱橫禮樂三千。身遊廣寒。感姮娥親把金杯勸。等閒間丹桂髙扳。又還期首登金殿。

【前腔】﹝外﹞爭誇平步上靑天。同胞又喜同年。荷衣掛體。何如彩袖翩翩。書香已傳。與燕山並列靈椿傳。分明是平地雙仙。盡贏得舉家歡忭。

【前腔】﹝旦﹞須知麟鳳產中原。扶搖萬里鵬摶。奎光千丈。熒熒直透白垣。歡開玳筵。沸笙歌不忝瑤池宴。看連翩車馬盈門。總不比舊時庭院。

﹝外﹞門首諠嘩。想是賀客來也。大孩兒與媳婦每快去催整筵席。﹝生﹞設宴歡供笑。迎門賀客多。

【字字雙】﹝丑﹞媒婆生得舌頭便。會辧。裙紅襖綠忒新鮮。好看。走來走去腳如船。窮健。花紅羊酒眼望穿。罕見。

自家喚做髙媒婆。幾年前曾與大宋做媒。且喜他兄弟二人都中了舉。小宋還不曾有親。我如今一則去賀喜。二則替小宋做媒。卻不是好。

【前腔】﹝淨上﹞媒婆本是十分全。能幹。蓬頭花面嘴搽胭。鬼現。有人請我去登筵。盛饌。未曾舉筯口流涎。先咽。

﹝醜﹞你做媒婆何這般饞嘴。﹝淨﹞我爲饞嘴。特特學做媒婆。﹝醜﹞我且問你。到此何干。﹝淨﹞聞得新科舉人小宋相公不曾有親。特來做媒。﹝醜﹞這是我的主顧。誰許你搶我的。我與你去見宋老爹去。﹝見科﹞你兩人到此。有何話說。﹝醜﹞東鄕季樞密有女。年方一十六歲。聞得小宋相公髙中。特著我來說媒。﹝淨﹞老爹。西鄕金員外有一女。年方一十七歲。未曾婚配。聞得小相公髙中。著我來說媒。﹝小生﹞稟爹爹知道。待孩兒會試後回來。從容議親未晚也。﹝外﹞也說得是。

這段姻緣眞不俗。

赤繩系定夫婦足。

不勞二嫗來爲媒。

書中有女顏如玉。

第十七出親憶瓊英

【新水令】﹝淨上﹞小窗低坐悶無言。掌上珠幾時能見。憶分離花正鮮。到如今雪飛亂。光景頻遷。不由人不傷感。

老身鄭參政之妻是也。自從女孩兒入宮之後。朝思暮想。去時春半。今又冬殘。雪飛梅吐。觸物思人。教我好難消遣也。﹝醜﹞稟夫人知道。早間蒙分付安排酒席。如今已完備了。﹝淨﹞旣完備。候老爹賞梅回來。一同宴飮慶賞則个。

【步步嬌】﹝末﹞鶴氅溪橋。尋梅遊玩。寒玉枝頭綻。芳姿雪襯姸。瘦影淸香。牽引吟情遠。踏雪暮歸來。正紅鑪暖閣開佳宴。

﹝淨﹞相公。去年冬賞雪觀梅。與女孩兒同歡同樂。同暢同飮。幾時再能彀一同歡樂。今且景物依然。但不見我瓊英一面。﹝末﹞夫人。我心更切。但事勢至此。徒悲無益。﹝醜﹞梅雪爭春可愛可樂。料小姐深居帝宮。自有福慶。不須掛念。且開懷暢飮則个。

【折桂令】滿長安柳絮風顚。密灑歌樓。飄濕茶煙。偸閒過三友亭前。寒枝封徧。一段香傳。飮羊羔金帳嬋娟。費吟哦惹動逋仙。地白風寒。休要觸物思人。總不如醉倒芳筵。

﹝末﹞淸觴未舉。痛淚先流。我孩兒怎曉得這般苦楚呵。﹝醜﹞你看那人踏雪尋梅。那人寒江獨釣。何等消遙自在。老爹何獨這般苦怨。

【江兒水】﹝末﹞謾說道觀梅屐釣雪船。他胸中不染分離怨。我經年不覩嬌兒面。幾回望斷昭陽殿。杳杳雀釵袿襈。垂老何依。白首蕭條庭院。﹝淨﹞瓊英我兒。

【雁兒落】我爲你痛心腸常掛牽。我爲你惡懷抱難消遣。我爲你夢殘更接舊容。我爲你逢好景添長嘆。我爲你厭喫了珍饈味。我爲你晨夕裏枉熬煎。我爲你害得龐兒瘦。我爲你淚眼幾曾幹。天好與人行方便。若得天也麼憐。放回歸拜謝天。

【僥僥令】﹝末﹞骨肉東西意慘然。知甚日再團圓。莫道寒江深千丈。比我意中悲尢自淺。

【收江南】﹝淨﹞呀。早知道這般隔絕呵。到不如嫁民間。三朝半月見何難。往來會聚定多番。說甚麼榮諧帝■﹝女連﹞。端的是佳人薄命斷親緣。

【園林好】﹝末﹞只愁他長門憒寃。又愁他柔軀病纏。種種思量都徧。杳沒个信音傳。

﹝淨﹞綠鬟。你看外面甚麼人嚷。你去看看。﹝醜﹞無緣住金屋。馬扁作生涯。自家早爲內官。不想時乖命蹇。忤犯章獻太娘娘。逐出在外多年。衣食不敷。只得各處設騙。昨日聞得此間有鄭參政一女。喚名瓊英。春間選入宮中。一向杳無消息。夫妻二人日夜悲怨。不免假作宮中出來寄信。騙他一頓酒食喫。或者有些謝禮。權且將就收下。此間就是他門首。不免徑入。丫鬟。煩你通報一聲。﹝醜見介末﹞內相到捨。有何見諭。﹝醜﹞鄭娘娘差我來報喜信。﹝末﹞何喜來報。﹝醜﹞娘娘徳貌雙全。萬歲爺歡愛之極。半月前冊爲美人。特差我來報知。﹝末淨﹞如此謝天謝地。﹝末﹞此人面貌張惶。必是假說。只怕沒有此事。﹝醜﹞此事實的。聽我說娘娘的受用。

【沽美酒】芙容臺熊夢軒。牙爲簟臂供眠。翠繞珠圍錦繡聯。鎭日醉百花筵。吹玉笛。奏冰弦。鳳皇樓通宵歡忭。六宮中人人爭羨。我呵眼見他愛專寵專賽仙。呀。且開懷把玉觴頻勸。

﹝末﹞有勞貴客冒雪衝寒。丫鬟。你去整備筵席。﹝小旦﹞筵席排在暖閣。庭中梅花正開。傳杯弄盞。到有些景趣。如今大雪飄飄。吟詩作賦。何等快樂。稟老爹。酒在此了。﹝醜﹞

【淸江引】乍相逢客主兩交歡。世事休閒管。風裁雪又滿。春透梅花暖。把香醪急釃來休緩。

吿回了。﹝末﹞乏物相款。屈畱相住數日。﹝丑﹞娘娘專等回覆。限期緊急。不敢稽遲。﹝末﹞去意已決。難以曲畱。夫人可取金段二端。銀花一對。奉作謝儀。再將白金二十兩。以爲謝意。﹝淨﹞禮物俱在此。﹝醜﹞不敢受。若是娘娘知道。奴婢該死。﹝末﹞理之當然。收下收下。

天上元無路。

書傳抵萬金。

承恩自今始。

深慰白頭心。

﹝醜弔場﹞好笑好笑。正是一日不識羞。三日不忍餓。我只將幾句謊話。說了這樁空頭事體。騙了他許多東西。今日就驟然發迹了也。只怕機關敗露招刑罰。到底方知騙不安。﹝下﹞

第十八出瓊英閨悶

【霜天曉角】﹝占上﹞雙親衰老。夢越關河渺。別久渾無音耗。令人幾度魂消。

瑤花碎舞檐前雪。玉盆脂水紅冰結。寒重懶梳妝。妝成愁更長。重瞳難見面。枉落梅花片。寂寞苦何勝。思親雙淚零。瓊英自別雙親。時常懷念。侍奉無由。痛腸如割。﹝丑﹞無數宮中年少女。一般花貌不同看。稟娘娘知道。今早皇上拜娘娘爲妃。想不久輪到娘娘了。﹝占﹞休得閒說。﹝丑﹞各宮娘娘都歡歡喜喜。隨時歌動管弦。娘娘獨自悶悶昏昏。逐日淚沾襟濕。不知爲著甚來。﹝占﹞我心中之事。你怎曉得。﹝醜﹞奴婢也略曉得一二。﹝占﹞你旣曉得。說一番我聽。

【劉潑帽】﹝丑﹞六宮誰比如花貌。冷淒淒苦楚難熬。塵埋玉輦何時到。﹝合﹞都是五行招。也不用多煩惱。

﹝占﹞你說差了。我心事全不在此。﹝醜﹞我今番定要說著。

【前腔】白雲萬里髙堂杳。想晨昏甘旨誰調。風中燭焰應難保。

﹝合前占﹞說得是。言及至此。使我不覺淒然淚下。﹝醜﹞且免愁煩。奴婢整酒。與娘娘解悶則个。﹝占﹞不必如此。但燒一炷香來。待我吿天祈禱雙親壽考。﹝醜﹞香案已排。奴婢吿退。﹝占﹞上蒼。願我爹娘壽福康寧。遐齡永久。爹娘怎知我在此保佑也。不免把一年受過淒涼。訴與上蒼知道。

【六犯淸音】長門春靜。昭陽天杳。愁見玉林晴曉。萬紫千紅。敎人怎不心焦。眼望羊車過。空傳鳳吹調。拋珠淚。濕鮫綃。鏤金香帶褪纖腰。怎如得黃鸝對語絲條上。怎如得粉蝶雙棲錦樹梢。鸞翹慵整。蛾眉倦描。羞顏卻惹桃花笑。悶無聊。聲調鸚鵡。誤聽是宣朝。

【前腔】景當淸暑。芙蓉香杳。簟展瑯玕靑小。齊紈風動。藍煙寶篆輕飄。寂莫悲長晝。炎蒸恨獨宵。情難遣。景自饒。驪珠蕖滿綻卜萄。幾時得水晶簾畔聽金縷。幾時得玳瑁筵前賜玉醪。孤辰應犯。愁煩怎逃。五星不遇紅鸞照。六龍遙。燻風殿閣。長日五弦操。

【前腔】金飆輕透。銀蟾光皎。玉宇纖塵凝掃。天街涼夜。冷人不覺魂消。獨坐看牛女。含嬌渡鵲橋。人還隔。意轉寥。謾隨玉女學吹簫。怕聽著嘹嘹只雁云邊唳。怕說著兩兩文鴛沼內交。黃花初綻。碧梧漸凋。禦溝流葉空來到。最難熬。瀟瀟疎雨。隔夜響芭蕉。

【前腔】彤雲低罩。嚴天施巧。六出紛飛林杪。玉梅香吐。閒看轉覺情搖。夢短欹孤枕。憂多問六爻。冰衾重。玉漏迢。叮當鐵馬鬧風敲。誰憐我心寒不覺燻籠暖。誰憐我院冷空將獸炭燒。寃深撮合。佳期望勞。從來不拜承恩詔。幸難僥。新妝飛燕何處逞妖嬈。

【尾聲】芳姿二八幽宮俏。四景盡傷懷抱。唱斷淸音天聽髙。

第十九出催赴春闈

【謁金門】﹝生上﹞疎雨淨。簾外好花開並。骨肉無緣長合並。頓成愁萬頃。﹝旦﹞淡掃眉妝不整。可嘆鸞鏡分影。此去龍頭獨領。斷腸鴛帳冷。

解元準定去了。閨閫之情。誰人不戀。正是成名爲俊傑。割愛是男兒。切莫牽掛奴家。﹝生﹞娘子言之有理。但情之所鍾。不能自遣耳。不知娘子有何囑付。﹝旦﹞

【瑣窗寒】辦行裝急早趨程。萬里風霜豈慣經。怕難調水土。攝養須精。加餐彊飮。時衣暖冷。若成名便還鄕井。﹝合﹞老天端的不管我離情。枉然雙淚盈盈。

【前腔】﹝生﹞悵靑春芳艸煙凝。陌上驪駒作意鳴。正鸞儔愛密。一旦遐徵。釵分鏡剖。中心耿耿。望看承髙堂衰景。

﹝合前旦﹞解元莫恓惶。公公叔叔來了。

【遶地遊】﹝外﹞期催南省。膝下斑衣冷。人未別先成悲哽。﹝小生﹞春云壓嶺。行色含愁整。酒欲醒離愁不醒。

﹝外﹞孩兒。春闈催赴。行不宜遲。今日大吉之辰。起程最利。不知行李收拾完備未曾。﹝二生﹞行李已收拾完備了。爹爹在堂。孩兒怎生拋捨。﹝外﹞孩兒。你曉得事君盡忠。卽事親盡孝一般。養體不如養志麼。﹝二生﹞謹依嚴命。就此拜別。﹝外﹞看酒。﹝末﹞消愁惟有酒。逢興便吟詩。老爹。酒在此了。

【三學士】﹝外﹞滿飮金巵送遠行。願汝等早早成名。親闈莫戀斑衣舞。帝裏須誇彩仗迎。﹝合﹞會看天衢雙驥騁。名和姓海內稱。

【前腔】﹝旦﹞辛苦休辭此日行。攜書劍早赴神京。雄才定占春闈選。故里還期晝錦榮。﹝合前﹞

【前腔】﹝生﹞只爲功名勉彊行。免不得冷落椿庭。飛騰欲顯趨庭敎。定省難違愛日誠。﹝合前﹞

【前腔】﹝二生﹞千里鶯花得意行。遠迢迢驟馬長徵。歡生杏苑春風酒。債了蕓窗夜雨燈。﹝合前﹞

親在遊何遠。

還愁行路難。

更盡一杯酒。

離別何足嘆。

第二十出怡情旅邸

【滿庭芳】﹝生上﹞云斷靑山。煙消綠野。離人最怕芳時。鳥啼花落。偏惹客心悲。總有遊絲萬丈。恨無由絆住遐思。髙堂杳鸞閨寂莫。淚向暗風垂。﹝小生﹞行程何日盡。五雲天闕猶迷。﹝淨﹞望杏花深處。風蕩酒旗。﹝末﹞試且開懷一醉。垂柳下暫系羣驪。﹝合﹞還期望宴瓊林胥衣錦。

﹝相見科淨﹞動問尊兄髙姓甚表。﹝末﹞姓孫名奭。﹝淨﹞久聞。﹝末﹞二位尊兄髙姓甚表。﹝生﹞姓宋名郊。﹝小生﹞姓宋名祁。﹝末﹞二位莫非就是夏安州席上賦落花詩的麼。﹝小生﹞正是。﹝末﹞好一句金穀危樓到地香。﹝生﹞一時杜撰。何足稱誦。﹝末﹞好一聯將飛更作回風舞。已落猶成半面妝。﹝小生﹞亂道。﹝淨﹞你休要班門弄斧。還有頭號詩人在這裏。﹝末﹞失問尊兄髙姓甚表。﹝淨﹞姓張名子野。﹝末﹞三中先生。﹝淨﹞何故叫我做三中。﹝末﹞尊兄詞有眼中淚心中事意中人之句。以此號爲三中先生。﹝小生﹞旣是就詞取號。何不喚做三影。﹝末﹞願聞其說。﹝小生﹞張兄詞最得意是云破月來花弄影。浮萍斷處見山影。隔墻送過秋千影這三句。所以當喚作三影。﹝淨﹞三影也不好。我曾有詩云。不須行酒令。任意倒芳樽。你每喚我做令尊。卻不是好。﹝末﹞我曾記得詩有云。四郊無盜賊。賣劍買耕牛。若依底字得號。該喚做賊牛。﹝淨﹞正是善戲謔兮。如今天色已晚。大家不免趲行幾步。﹝生﹞旣如此。請了。

【甘州歌】﹝生﹞靑雲萬里。信英雄足下。自有階梯。春闈催赴。早登程逐伴奔馳。殘紅遠道家何在。垂白髙堂夢不違。﹝合﹞圖名利。嘆別離。韶華空滿楚江湄。經風臥。帶月炊。何時醉賦杏園詩。

【前腔】﹝小生﹞寒窗十載余。論男兒壯志。豈肯卑棲。門閭須換。幸文章際遇昌期。題名共列黃金榜。獻策同登白玉墀。﹝合﹞蛟髯奮。鳳翅齊。桃花春浪錦鱗飛。龍爲馬。錦作衣。六街爭看狀元歸。

【前腔】﹝末﹞融和日正遲。見園林多少。紫絕紅奇。春光如海。揚晴空落絮沾泥。煙中畫蠲衝蘭渚。花外流鶯喚竹枝。﹝合﹞山連水。路遶溪。馬蹄香印落花泥。莎村杳。野店稀。輕風捲起酒家旗。

【前腔】﹝淨﹞長亭傍水西。見秋千紅粉。笑語聲低。遊人如蟻。轉朱輪驀過香堤。陽春不散窮途恨。麗景翻牽故國思。﹝合﹞魂將斷。心更悲。惱人杜宇隔花啼。催徵斾。瞻帝畿。五云深處鳳樓迷。

【尾聲】行勞倦日暝時。停鞭沽酒不須疑。共醉前村燈下杯。

千里鶯花春正姸。

客懷何事轉淒然。

南宮多士如雲集。

莫讓先生先著鞭。

﹝末小生弔場﹞熟察尊兄。必玅於風情者。適間家兄在上。不敢細談。途中無以爲樂。同到前樓。紅裙一醉何如。﹝末﹞正合吾意。﹝淨﹞你兩人瞞得我好。令兄行路勞倦。後樓上歇息去了。我每且自取樂則个。﹝小生﹞此間妓女。必無可意者。﹝淨﹞若要可意。除非是董靑霞。﹝末﹞靑霞想是宋兄貴俵。﹝淨﹞不是甚俵。卻是心肝。店主人安排酒過來。我每唱飮一杯。﹝醜﹞酒在此。﹝旦上﹞動人紅一點。醉客酒千鍾。列位相公萬福。﹝眾﹞姑娘免禮。﹝旦﹞只是奴家一人來奉酒。﹝末﹞便是你也罷。﹝眾飮酒介旦唱﹞

【對玉環】花下雙成。妖嬈何足稱。月下崔鶯。娉婷何足稱。百媚自天生。千嬌許誰並。妙舞春風。香裊薄羅輕。醉唱春風。音調金縷淸。

【淸江引】身材十分生得俊。蘊藉風流性。千金買笑難。二八春方盛。倘才郞一見渾如命。

﹝眾﹞好唱好唱。再唱一个相思曲兒我們聽。﹝旦又唱﹞

【對玉環】密約難成。凝妝空待等。暗卜難逢。焚香空待等。漸漸到三更。才郞不志誠。淚滿鮫綃。難當今夜情。獨抱衾裯。中宵等到明。

【淸江引】才郞果然多薄幸。害得我懨懨病。若還得見他。定不饒他醒。又只恐罰酒時心不硬。

﹝末﹞越唱越妙。明日奉謝。

夜深香冷燈殘。

曲罷酒闌人散。

第二十一出紅樓遣思

【西地錦】﹝占上﹞何事愁侵眉黛。燕來人未歸來。夢魂不怕雲山礙。一春長繞天涯。

﹝卜算子﹞頓覺帶圍兒。不似前番緊。夢裏成雙醒又單。眞个情難忍。過約不歸來。欲倩東風引。日日檐前噪鵲聲。全沒些兒準。奴家想宋子京。幾番成病。前日有人說他曉得我在這裏。要來探望。使我終日懸懸。玉人不到。好難消遣也。難消遣也。

【黃鶯兒】妝鏡曉慵開。捲珠簾燕子來。寃家去後知何在。髙車未回風流願乖。孤眠羞把鴛衾蓋。﹝合﹞想多才。雙流粉淚。頓覺減香腮。

【前腔】對景越傷懷。並頭花空滿臺。今番受盡相思害。敲斷寶釵。誰憐病骸。吿蒼天只願相逢再。﹝合前﹞

【六麼令犯憶多嬌】佳期枉猜。知他甚日歸來。前春共賞海棠開。忽見花衰。依舊敎我愁滿懷。﹝合﹞好景難捱。好景難捱。踏徧花前綠綺階。

【前腔】憂來怎捱。玉醪空泛鸞杯。可憐心焰已成灰。怎得蒼天。默佑使我情永偕。

﹝合前﹞憔悴多因萬里人。百花亭上又經春。愁來無計惟耽睡。夢裏相逢也是眞。沒情沒緒。不免進去假寐則个。

【雙勸酒】﹝醜﹞才髙貌奇。靑春年紀。風流運低。難逢美妓。紅樓一女俏容儀。今日裏穩是佳期。

自家喚作範銀團。如山如海勢如官。一生只愛紅和翠。柳陌花階著意鉆。昨日聞得有个妓女。喚名靑霞。生得十分嬌俊。只是不肯接客。想沒有中他意的姑老。若是我去。定然接我。此間是他門首。不免徑入則个。﹝旦﹞慣擺迷魂陣。忙開接客門。相公尙姓。﹝醜﹞我是範銀�。﹝旦﹞久聞久聞。﹝醜﹞賢姐就是靑霞麼。﹝旦笑云﹞正是正是。﹝醜﹞春山眉。秋波眼。楊柳腰。櫻桃口。果然名不虛傳。﹝旦﹞實不相瞞。靑霞是奴家妹子。奴家喚名鶴仙。﹝醜﹞我道你有年紀了。你妹子怎不出來相見。﹝旦﹞他與宋子京兩情相好。從別後一年不接客了。﹝醜﹞𨿽然如此。想是沒有中他意的姑老。請他出來。我自有話說。﹝旦﹞妹子有請。﹝占﹞春來人不來。夢醒愁難忍。相公萬福。﹝醜﹞一見嬌姿。令人魂飛魄散。我有三十兩白銀在此。煩做一東道。我每樂一樂。在你妹子房裏去。﹝占﹞房兒窄小。難以排酒。﹝醜﹞不妨不妨。房小心寬。酒薄情濃。﹝占﹞姐姐。你且相陪。我身子有些不快。進去睡也。﹝醜﹞靑霞見棄我小弟麼。﹝占﹞不敢。﹝旦﹞妹子。範相公在此。你且勉彊陪奉則个。﹝醜﹞二位賢姐請酒了。

【羅帳裏坐】春花正吐。春鶯正啼。當此不樂。豈爲得計。千金肯惜。偎紅倚翠。﹝合﹞嬌歌妙舞郁金杯。盡打破愁城萬疊。

【前腔】﹝旦﹞五花寶馬。千金美衣。風流灑落。如君有幾。多蒙光顧。不勝之喜。

﹝合前醜﹞靑霞。你陪我一杯。﹝占不肯介醜怒科﹞小娘我見了千千萬萬。怎的棄嫌我。可惡可惡。叫小廝。你與我打。﹝旦﹞相公息怒。

【前腔】﹝醜﹞我將這黃金似土。白玉如泥。回天轉日。從來權勢。如今不順。終遺後悔。﹝合前﹞

【前腔】﹝占﹞山盟已定。鸞情怎移。倚彊逞富。難違道理。要成配偶。江枯嶽圮

﹝合前醜﹞罷罷。禮下於人。必有所求。只得行一跪禮。你順我一順何如。﹝占﹞好不識羞。誰來睬你。閉門不管窗前月。一任梅花自主張。﹝下醜﹞賤人。我有金銀沒俵子。稀罕你。﹝旦﹞妺子年小。不知世事。望乞恕罪。望乞恕罪。

第二十二出紫禁明揚

【海棠春】﹝外上﹞桃李滿枝花。盡在門墻下。

盛時選士貢闈開。海宇聞風獻藝來。心效權衡求實效。豈聞蓬蓽有奇才。自家考試官是也。昨日開榜。中式舉人例該今日參謁。左右。但有舉子到來。卽便通報。

【前腔】﹝小生﹞兄弟並嵬科。聲譽暄朝野。

﹝相見科生﹞宋郊與宋祁荷蒙髙舉。無任感激。特先謁謝。﹝外﹞場中所試。惟汝之詩得西昆正體。故取爲第一。﹝生﹞多蒙大人擢薦。﹝外﹞宋祁。汝采侯詩最擅場。其色映堋云爛。聲迎羽月馳一聯。可上追唐人。故取爲第三。傳我衣缽。﹝小生﹞末學何幸。承此盛恩。﹝外﹞老夫無私。你兄弟才華可愛可愛。自是罕及。

【馬蹄花】英儁無加。八斗才名四海誇。我品題不謬。校閱惟精。藻鑑何差。昆山雙玉美無瑕。明庭投獻應髙價。諒平生尙友阿衡。喜於今熙載重華。

【前腔】﹝小生生﹞多謝褒嘉。我兄弟二人呵。淺陋眞如井底蛙。詩慚曹建。學歉楊云。徳愧姜牙。一朝薦拔徳無涯。姓名幸免居人下。感相傳衣缽宗工。敢自負梁棟皇家。

﹝外﹞明日該廷試。你兄弟兩人可預養精神。以充大對。﹝生﹞多謝先生指教。

戰捷南宮羨二難。

明朝挾藝上金鸞。

董生莫負天人策。

學行還期百世刊。

第二十三出雙桂聯芳

﹝末上﹞聖主臨軒策治安。近臣如雨侍金鑾。爭誇文气連奎璧。共羨威儀陋漢官。下官乃宋朝中一个黃門是也。今日聖主臨軒策士。不免在此伺候則个。﹝生淨小生丑上﹞

【上林春】香霧靑霏。祥雲紅繞。千官擁金鑾殿曉。鳴鞘隱隱聲傳。仰見龍鱗日耀。

﹝末﹞聖駕已升殿了。廷試諸士不得近前。就此敷對。皇帝制曰。朕聞治本於道。道修於學。帝王致治之術。及爲學術之要。爾當詳悉以對。﹝生﹞

【閱金令】臣宋郊。臣聞繼天出治。代有哲君。獨贊重華紹放勛。功齊乾與坤。唐虞逝。陵夷不可論。﹝小生﹞

【前腔】臣宋祁。臣聞帝王治法。載在典墳。要務須還成性存。眞爲眾妙門。且住。我將這三墳五典。八索九丘。講起來呵。成功太。煥乎其有文。﹝醜﹞

【前腔】臣李淑。臣聞聖賢所學。不在飽溫。正業惟將徳性尊。知行豈必分。狥謬誤。多由識見昏。﹝淨﹞

【前腔】臣張先。臣聞股肱元首。明良喜聞。虎有風從龍有云。渭莘多隱淪。勤徵聘先明蕕與燻。

﹝末﹞諸士試策已盡。禦覽去了。少刻就有玉音到來。﹝眾﹞且等候。

【六麼令】﹝末﹞策陳晁董。艸茆言深動宸衷。臚傳金殿響流鴻。齊拜賜帽花紅。綠袍著處君恩重。

﹝占﹞聖旨到來。宋祁文理精通。第一甲進士。宋郊文理明順。第二甲進士。張先李淑。俱第三甲進士。謝恩。﹝謝恩科眾﹞風流黃榜客。濟楚綠衣仙。﹝眾﹞列位賀喜。殿下朱簾垂上。想是皇太后升殿。

【前腔】﹝眾﹞坤宮馭統。助飛龍尙在年衝。垂簾親理萬幾叢。寰宇內樂時雍。詔宣綸綍人欽奉。

奉皇太后旨。宋郊兄也。宋祁弟也。弟不可以先兄。依序而坐。該衙門用鼓樂送新進士歸第。﹝眾謝恩科﹞列位。明日早赴瓊林大宴。正是一色杏花紅十里。狀元歸去馬如飛。﹝下內叫﹞奉聖旨。著黃門給事陪宴。﹝末﹞奉聖旨著我瓊林陪宴。不免先到杏園之中。催辦酒席則个。

【窣地錦襠】少年三策獻重瞳。柳色新袍賜九重。男兒到此是豪雄。濟濟瀛洲步同。﹝眾鼓樂上﹞

【前腔】均承霄漢渥恩濃。宴設瓊林羅綺叢。天街十里杏花紅。人似神仙馬似龍。

﹝末﹞此間正是杏園。請狀元下馬。﹝眾相見介﹞瓊林華宴。勝似登仙。人生至此。不亦樂乎。﹝生﹞仰荷聖恩。實慚僥幸。﹝末把酒介﹞

【畫眉序】天馬步瀛洲。恩賜黃封杏花酒。喜難兄難弟。並占鰲頭。覽對策𨿽可祁前。論雁序何當郊後。﹝合﹞自今莫負登庸寵。赤心共扶元首。

【前腔】﹝生﹞龍衮受雙球。儀鳳祥麟在廷藪。喜風雲際會。懋著嘉猷。金闕靜西顧憂紓。玉堂閒東封書就。﹝合前﹞

【前腔】﹝淨丑﹞淸世足文儔。萬丈奎光燭臺斗。喜皇家密网。一旦都收。四海慶雙桂聯芳。千年羨三元擢秀。﹝合前﹞

【前腔】﹝小生﹞華宴列奇饈。翠釜駝峯世罕有。喜名榮燒尾。綾餅紅綢。冠蓋擁柳障靑圍。弦管應鸝簧春奏。﹝合前﹞

【撲燈蛾】﹝眾﹞金樽頻勸酬。金樽頻勸酬。歸馬天街驟。轉過垂楊路。不覺夕陽時候也。感深厚。待賢禮數遇成周。今朝不負。十年窗下。黃卷苦埋頭。

【意不盡】一章奏表還摛就。醉夢後遙聽鐘漏。齊具衣冠拜冕旒。

風■﹝日耎﹞杏花天。

人醉瓊林酒。

一科兩狀元。

亙古何曾有。

第二十四出冰壺重會

【番卜算】﹝生上﹞春晝日遲遲。朝罷身無事。流鶯百囀度髙枝。不覺添詩思。

下官退食自公。喜無俗事。且到花前吟詩數首。左右。但有客來。卽便通報。﹝淨﹞好鳥枝頭亦朋友。﹝醜﹞落花水面皆文章。﹝丑﹞子野同往。﹝淨﹞李年兄何往。﹝醜﹞去訪公序。﹝淨﹞如此同行。﹝丑﹞子野兄我與你閒論一論。你有云破月來花弄影之句。信是奇才。子京有紅杏枝頭春色鬧之句。亦是作家。公序詩全無奇特。爲何連中三元。﹝淨﹞他有陰隲。﹝醜﹞有何陰隲。﹝淨﹞他曾編竹橋渡蟻。﹝醜﹞說那裏話。編竹橋渡蟻。就中了三元。若是造石橋渡了牛。倒中十元。﹝淨﹞不要閒說。此間是公序署所。不免徑入則个。﹝生﹞閉門吟正苦。客來且解圍。﹝見介醜﹞會元天下才。狀元天下福。公序連中三元。可謂才福俱全矣。﹝生﹞君子論才不論福。﹝醜怒科﹞若論眞才。盡有彊似你的。呀。怎的有一个和尙進來。道不同不相爲謀。請別了。﹝淨醜先下末﹞相識滿天下。知心能幾人。小僧與二宋情好甚密。且喜他兄弟疊中狀元。今日雲遊到此。不免進去一賀。﹝見科生﹞遠勞下顧。薄酒排塵。

【好姐姐】﹝末﹞玉堂重瞻令儀。百朋錫歡情難擬。﹝生﹞別後曾擬我否。﹝末﹞江云渭樹。常縈別後思。﹝生﹞思前事。一科兩首言如戲。今日知君術甚奇。

【前腔】﹝末﹞莫辭香風玉巵。人生世靑春能幾。笙歌酬勸。從敎照底。﹝生﹞逢知己。酣情不飮杯中醴。洞口桃花也笑癡。

﹝末﹞小僧明日就要別了。﹝生﹞到處爲家。何不寬住幾日。

才得相逢又相別。

陽關三唱不勝情。

第二十五出遐憶靑娃

【生查子】﹝小生上﹞相思病漸成。繞夢陽臺下。春色又凋零。心事和誰話。

小生與靑霞別後。朝夕縈思。如今花落春歸。好傷感也。

【二犯傍妝臺】終日自嗟吁。玉人庭院。何事隔天涯。聽啼烏腸欲斷。對明月恨愈加。記得鴛幃私語切。好處成愁只爲他。﹝合﹞又逢春盡。蕙蘭吐花。幾時得見俏寃家。

【前腔】空思那日醉流霞。一從別後。忘卻飯和茶。禁不得身如病。止不住淚如麻。豈料相思成瘦損。追悔當初設誓差。﹝合前﹞

【生查子】﹝末﹞乘春訪故人。特過荼■﹝艸縻﹞榭。﹝小生﹞誰个駐髙軒。倒屣忙迎迓。

﹝見科小生﹞有勞下顧。深感厚情。﹝末﹞曠別許久。特玆趨候。目今好鳥嬌歌。落花香舞。時光正佳。何故鬱鬱。﹝小生﹞弟之遇靑霞。兄所知也。有懷難遣。徒恨春歸。無路可親。徒悲人遠。﹝末﹞尊體宜調。佳人易得。靑霞有何美處。子京愛戀若此。

【普天樂】﹝小生﹞爭誇。一笑千金價。花容嬌麗還瀟灑。美名兒不枉靑霞。分明是閬苑仙娃。側耳聽歌音雅。似好鳥調聲在芳叢下。舞霓裳風捲輕紗。可意處難描難畫。恨悠悠楚館。怎當縈掛。

﹝末﹞𨿽然如此。吾聞上士不迷花。達人能割愛。願我兄自重。﹝小生﹞謹領教誨。

第二十六出堅持白操

﹝小旦上﹞野鳥交交野艸濃。無言常日怨東風。也知不忘當時約。爭柰雲山百萬重。奴家靑霞是也。自與宋子京別後。不覺一年餘矣。儀容久曠。音書杳無。昨日聞得他髙中後。染病在京。是因我之故。咳。質陋墻花。情縈霄鳳。可慚可幸。迹𨿽疎而愛實殷。不免翦些頭髮。托人寄去。也表我一點眞心。卻不是好。

【步步嬌】一別仙郞心無主。淚眼拋紅雨。綠云懶去梳。驀地焚香。慢把金刀舉。翦付俏相如。寄與愁千縷。

【集賢賓】宮妝舊樣難再覩。香盤翠綰都虛。一任蓬松如亂蕪。嘆昔日鸞箆何所。心中自苦。割不斷相思情緖。知幾許。還更比發莖難數。

【江兒水】記得香消後。燭滅余。鴛鴦枕上情交吐。好事從來多間阻。風流枉自思前度。誓不從人歡聚。結髮相隨。怎比荊釵淑女。

【香柳娘】把胸酥暗撫。把胸酥暗撫。白頭空賦。云翹冷落眉羞嫵。掩菱花自語。掩菱花自語。膏沐爲誰疎。飛蓬豈須顧。恨佳期已誤。恨佳期已誤。同穴盟言。君須記取。

【余文】花前月下添淒楚。恨不能身生翼羽。飛到瑤臺諧鳳侶。

仙郞一別又經春。

萬里靑雲喜致身。

欲見無由鴛閣冷。

含愁翦發寄江鱗。

第二十七出泥金報捷

【丹鳳吟】﹝外上﹞鬢入衰年。素添蒼變。那堪遊子天涯遠。鴻斷鯉沈。郁懷怎遣。

老邁無他樂。庭趨有俊兒。不圖班袖舞。專望錦衣還。自兩个孩兒上京赴選。今揭曉已過了。還不見報捷的人到。

【行香子】﹝旦﹞蕊燭頻姸。喜鵲虛傳。憶仙郞夢繞長安。春闈筆戰。未審誰先。對妝臺。羞鸞鏡。冷花鈿。

公公萬福。﹝外﹞媳婦。你丈夫與叔叔杳無音信。不知功名之事若何。﹝旦﹞事皆前定。公公不必掛懷。﹝紅﹞稟老爹知道。紅香夜來得一夢。夢見小相公頭被大相公割了。﹝外﹞癡人說夢。何足信哉。

【石橊花】文場髙選。膝下慶雙賢。詞勝景。筆如椽。英雄誰比綠衣仙。騁春風寶馬長安。只憂讓祖鞭。取靈屍卜筮還多徧。定應是虎榜髙標。怎不見雁錦遙傳。

【前腔】﹝旦﹞畫眉人遠。無柰意懸懸。香篆冷。瑣窗寒。綢繆空想別時言。眄天涯玉筯闌干。何時得錦旋。恐蒼天不遂心中願。且殷勤甘旨躬調。望輝光冠帔恩宣。

【不是路】﹝醜﹞涉盡雲山。早到雍丘下錦箋。﹝外﹞想是報捷的到了。忙相見。﹝醜﹞且喜二位相公都髙中了。春風得意聽臚傳。﹝外﹞宋郊宋祁榜上俱有的麼。﹝醜﹞宋祁前。宋郊第二俱俊選。﹝外﹞莫不是誤看了。榜上分明豈誤看。﹝合﹞天從願。聯芳雙桂眞堪羨。不勝歡忭。不勝歡忭。

【前腔】﹝淨﹞月轡霜鞍。千里馳驅匹馬寒。心如箭。泥金報喜敢遲延。﹝見科﹞且喜二位相公都髙中了。﹝外﹞方才有人來報。我知道了。﹝淨﹞天殺的。又搶我的頭報去了。他敢是不實的。﹝外﹞他道宋祁中了狀元。宋郊就中了榜眼。是榜上看來的。﹝淨﹞我道他不實。宋郊前。宋祁第二俱優選。﹝外﹞莫非是你誤看了。﹝淨﹞榜上分明豈誤看。﹝醜﹞我是榜上看來的。顚倒不實。偏你是實的。﹝淨﹞我不與你爭。見有試錄在此作證。﹝旦﹞兩下言語不同。莫非都是騙子。﹝外﹞事有可疑。休相騙。兩辭不合如何辧。轉令心亂。轉令心亂。

﹝末﹞一舉首登龍虎榜。十年身到鳳皇池。大相公小相公都中了。﹝外﹞兩个報捷的在此相爭求賞。你且說个端的。

【掉角兒】﹝末﹞榜初懸弟爲狀元。兄並列亦登髙選。弟先兄倫理非宜。因此上把名更變。﹝外﹞旣然如此。你兩个都是實的。二難名。俱首占。兩人言。皆不謬。合賞金錢。每人送他白銀二兩。﹝淨﹞多謝多謝。﹝合唱﹞宮花帽偏。春風杏苑。弟和兄躍馬雙雙。勝似登仙。

【前腔】﹝眾﹞喜孜孜焚香謝天。笑盈盈滿門歡忭。換門閭榮親顯妻。佇看他達能兼善。際明時。逢聖主。顯嘉猷。成懋烈。旦奭齊肩。﹝合前﹞

【余文】喜今朝佳音轉。玉堂金馬兩神仙。會看黃金腰下懸。

三報佳音抵萬金。

萬金難買此歡心。

世間喜事應無限。

惟有登科喜最深。

第二十八出禁苑奇逢

【一翦梅】﹝旦小旦醜上﹞禦苑春花照眼明。喚起遊情。共暢遊情。呀。鄭娘娘來了。﹝占﹞羣仙鳴佩過瑤亭。含笑相迎。整袂相迎。

﹝相見介旦﹞鄭娘娘。且喜月朗花嬌。宜共一賞。﹝醜﹞我每見鄭娘娘倚闌長嘆。有憂愁不足之意。故與列位娘娘相約遊春。消遣悶懷則个。﹝占﹞多謝厚愛。

【素帶兒】﹝旦﹞穿芳徑。楊柳風吹素帶輕。雕闌畔。一簇海棠嬌逞。相應。雙小鶯。向何處飛來枝上鳴。聲堪聽。我愛他喈喈嚦嚦。睆睆嚶嚶。

【升平樂】﹝占﹞多情。二八娉婷。自春來愁隨芳艸叢生。香寒絨吐。繡窗幾度停鍼。熒熒。臂痕長帶守宮明。鎭日裏枉思恩幸。自傷薄命。尋花恨重。折柳憂增。

【素帶兒】﹝醜﹞山靑。日正晴無邊麗景。秋千笑。忍將好夢兒驚醒。行行。渡錦屛。遙見翩躚雙蝶迥。添遊興。是何人低吹玉管。暢飮銀觥。

【升平樂】﹝占﹞還驚。殘絮飛零。問東君爲何便整歸旌。流光似箭。誰有系日長繩。淸淸。一春空過喜難成。盧扁藥怎消憂病。不堪孤另。龍輿目斷。鳳輦魂縈。

【���】﹝小生﹞經筵散。禁苑行。驀相逢內輦經。幾回欲避無岐徑。奉乾宮亦合輸恭敬。急趨迎。鞠躬待罪。臣無任戰兢兢。

【前腔】﹝占﹞宮袍綠。玉貌淸。逞風流一俊英。呀。原來是小宋。﹝叫科﹞緣何默默唇緘定。料他心欲應知難應。謾畱停。東風回首。無情惱多情。

﹝眾﹞請各回宮。

洪恩暫似芳春樂。

薄命仍禁獨夜愁。

﹝小生弔場﹞適間第四位。他與下官不曾相認。何故叫此一聲。使人不能不動情也。獨步無聊。不免撰一小詞。遣懷則个。﹝想介﹞裊裊東風禦苑通。鸞車齊度百花中。風情獨數飛瓊最。猛聽鶯聲出繡叢。金菡萏。玉芙容。水沈香護蕊珠宮。劉郞已恨巫山遠。況隔蓬山幾萬重。﹝醜﹞鑪煙添柳重。宮漏出花遲。李淑忝居翰苑。朝回無事。且向禁苑中觀紅玩綠一會。呀。子京爲何在此躇躕。﹝小生﹞適間在此遇一奇事。細吿與年兄知道。﹝醜﹞願聞願聞。

【懶畫眉】朝回紫禁步東風。馥鬱香生萬錦叢。仙娥羣輦偶相逢。一聲小宋低低喚。惱亂春心不自容。

﹝醜﹞他喚你時節。你見他人物如何。

【前腔】遙瞻玉臉綻芙蓉。髙髻雲鬟粉黛濃。妖嬈端的冠椒宮。我想起玉堂金馬。錦繡文章。端的是英雄俊傑。總然欲染髙唐夢。隔斷巫山十二峯。

﹝丑﹞子京。你詞賦甚髙。有此奇事。何不作一詞以記之。﹝小生﹞方才作過小詞了。﹝醜﹞試說一徧何如。﹝小生念詞介丑﹞妙哉妙哉。不但有筆力。且有風情。承教了。

玉兔豈嘗離月窟。

竹貍空想喫天鵝。

﹝醜弔場﹞好了好了。宋家兄弟平日能會矜誇。十分欺我。如今小宋犯此罪過。決在不赦。不免把此鷓鴣天教樂人習學。傳至禁中。查出何人所作。那時定有發落。他罷斥。也消我平日之恨。正是天作孼猶可違。自作孼不可活。﹝下﹞

第二十九出詞傾宸聽

﹝醜上﹞﹝玉樓春﹞暖香燻透桃花頰。春殿嬪娥魚貫列。宸宮方得萬幾閒。鳳斾龍輿遊興切。風和花苑數輕蝶。芍藥叢深宮漏徹。笙簫吹斷錦雲開。齊唱太平歌幾曲。自家乃是宋朝一个掌宮太監是也。今日俺萬歲爺爺出遊禁苑。勅後宮隨駕。不免叫承應的在此伺候則个。﹝眾﹞承應的已到了。﹝醜﹞且伺候著。你看祥雲團鳳輦。禦柳拂旌旗。想是朝廷來也。﹝扮宋仁宗皇帝上﹞

【祝英臺】世雍熙。春富貴。朝政已紛解。﹝占﹞花比嬌容。纖柳斗眉黛。﹝仁﹞喜看舞蝶迎幢。飛英逐輦。﹝合﹞早遊幸春光難再。

﹝占﹞﹝憶秦娥﹞香馥鬱。禦前無數人如玉。翠翹金鳳。十分妝束。﹝仁﹞繁華簇絳垂楊綠。風光恍似華胥國。民安物阜。太平歌曲。﹝眾進酒介﹞

【���】禁苑中春芳滿眼。端的賽蓬萊。柳惹亂鶯。花引遊蜂。偏稱綺席重開。瑤臺。萬紫千紅相偎。沈醉東風何礙。不爲樂。只恐朱顏催攺。﹝眾作樂科﹞

【���】﹝仁﹞時泰。慶曆年雨順風調。人似在無懷。庭角鳳鳴。囿內麟遊。不忝堯年舜代。交快。八方不動徵旗。坐享四夷朝拜。古今事惟有淸平難買。﹝眾舞科﹞

【前腔】﹝占﹞堪愛。繞翠華玉佩瓊琚。十二耀金釵。花拂翠翹。艸映紅裳。春色暖添桃腮。開懷。鳳簫鸞管交吹。聲徹梨花云外。且髙歌莫負春光如海。

﹝眾唱鷓鴣天科仁﹞此詞淸麗。朕尙未聞。不知何人所作。﹝眾﹞翰林官宋祁作的。﹝仁﹞宋祁何爲作此。﹝眾﹞一面傳說後宮出遊時。有人見他。呼了一聲小宋。因此卽編此曲。﹝仁﹞此乃何人。﹝醜﹞鄭瓊英。﹝仁﹞瓊英何在。﹝醜﹞爺不召。不敢來。﹝仁﹞可速召來見朕。﹝醜﹞得旨。﹝占﹞倉忙離禁閣。匐匍赴皇宣。陛下萬歲萬歲萬萬歲。﹝仁﹞瓊英。你向日出遊。爲何叫一聲小宋。從實說來。﹝占﹞臣該萬死。那日出遊呵。

【前腔】剛在。綠楊邊蹔一蹇帷。驀地見喬才。不合謬呼。豈爲多情。眞个似癡如呆。罪大。自知萬死難饒。只望洪恩天蓋。﹝仁﹞赦汝無罪。﹝占謝恩科﹞願天保聖壽綿延萬載。

﹝仁﹞你爲何認得宋祁。﹝占﹞狀元傳臚之日。臣侍皇太后。因此認得。﹝仁﹞汝嫌宮中之冷落。動此懷春之情乎。﹝占﹞臣有此心。天必不容。

鶯花三月景。

一刻値千金。

樂意同春闊。

君恩似海深。

第三十出詩詠花魚

﹝丑上﹞宮殿峨峨出綠槐。鬱蔥佳气接蓬萊。蟬聯步武雲臺上。願奉君王萬壽杯。自家叨爲內使。得蒙主上眷愛。今日駕遊紫苑。詔近臣呂蒙正文彥博等扈從。不免等待眾官到來。一齊候駕則个。遠遠望見聖駕來了。

【髙陽臺】﹝末外﹞罷舞龍墀。催遊鳳苑。臣鄰齊過雙闕。香散氤氳。望中煙紫猶結。輕風綠樹宸遊稱。看島外寶幢飄揭。擁金輿。紅雲一朵。翠珠羅列。

【前腔】﹝仁﹞金甌幸保無缺。且遣懷仙液。荷放小錢如撒。嫩綠成陰。雛鶯乳燕飛聒。閒情莫負芳時賞。聽鳳韶一派聲徹。樂盈盈。如魚如水。君臣相悅。

﹝仁﹞女冠退班。﹝眾應科﹞暫奉宸遊樂。難逃宮禁嚴。﹝下仁﹞卿等平身。幸喜太平無事。與卿等遊樂片時。且免拘君臣之禮。﹝末外﹞蒙陛下深恩。臣等不勝幸甚。﹝眾進酒科﹞

【髙陽臺序】﹝仁﹞四海安康。邊疆安靜。文修武偃堪悅。錦繡江山。正逢太平時節。不劣。祥麟瑞鳳來庭軒。醴泉迸赤芝森列。滿金盤滚滚甘露。璚云盤結。

﹝醜﹞碧闌干外。葵橊盛開。請移席賞花一回。﹝仁﹞朕心正欲如此。

【前腔】﹝末﹞爭閱。艷蕊凝脂。繁枝簇錦。香引亂蜂狂蝶。西子楊妃。醉顏笑靨無別。聲聒。鸞笙鳳管交盈耳。轉輕飆翠盤舞絕。趁芳辰明良共賞。綺筵重設。

﹝醜﹞請往太液池頭釣魚一回。﹝仁﹞正合朕心。

【前腔】﹝外﹞活潑。在藻依蒲。喋萍戲藻。可愛素鱗拋雪。香餌潛勾。卻把一竿輕掇。波闊。天機觸處呈魚鳥。傍龍■﹝舟侖﹞彩鴛飛頡。奉宸遊風光無限。詠歌交發。

﹝仁﹞俺君臣賞花釣魚。可謂樂矣。卿等可賦一詩。以紀勝遊。﹝末﹞聖藻先摛。臣等奉賀。﹝仁﹞灼灼花鋪錦。雙雙鯉上鉤。詩詠天保什。酒泛鎬京甌。﹝末外﹞輝煌聖藻。上繼典謨。臣等莊誦不暇。安能嗣響。﹝仁﹞毋譽毋謙。﹝末﹞駐輦蓮花畔。投竿蓮葉東。新紅深映衮。羣鯉競朝龍。﹝外﹞玩物心非正。觀魚事已非。玆因不可續。有道只垂衣。﹝仁﹞卿等作詩並佳。朝臣中還有能詩者乎。﹝末﹞能詩者固有。蛙聲蟬噪而已。﹝仁﹞宋祁何如。﹝末﹞頗有詩才。﹝仁﹞宋祁春遊禁苑。遇朕宮人。宮人叫他一聲。他作一鷓鴣天詞。卿等聞之乎。﹝末外﹞臣等不聞。﹝仁﹞前日李淑有本。劾他詞荒意悖。無人臣禮。朕看來自是詞人丰韻。何足罪哉。﹝末外﹞陛下如此寬恩。宋祁無任感激。﹝仁﹞卿可令宋祁來回話。﹝末﹞奉旨。﹝下仁﹞朕與卿再賞花一回何如。﹝外﹞臣有一事奏上。﹝仁﹞說來。

【前腔】﹝外﹞聽說。戒切苞桑。憂先陰雨。永保藝皇洪業。逆耳言忠。漢廷彤檻曾折。諄切。丹書敬怠垂訓也。願深徵色荒覆轍。喜朝中臣多骨鯁。諂諛風滅。

﹝末﹞祁自招罪。﹝小生﹞臣一言旣悖。萬死何辭。﹝仁﹞赦卿無罪。卿曾娶妻否。﹝小生﹞臣年方十九。未曾娶妻。﹝仁﹞蓬山不遠。朕以此女賜卿。﹝醜﹞謝恩。﹝小生﹞萬歲萬歲萬萬歲。

朕推心置人腹。

臣刻骨感皇恩。

君臣合昌國運。

夫婦配盡人倫。

第三十一出仁主賜婚

﹝末上﹞瑞香徧滿玉樓春。慶賀新郞催拍頻。燭影搖紅雙勸酒。稱人心處感皇恩。將宮女賜爲夫人。今宵合巹。喜气盈門。遠遠望見華燈燦爛。彩轎崢嶸。想是新人來也。不免叫贊禮人伺候成親則个。呀。贊禮人已到了。﹝淨﹞

【金錢花】畫堂風景難描。難描。銀屛彩燭光搖。光搖。九重恩詔鳳鸞交。男俊俏。女嬌嬈。歡喜慶。笑聲髙。

大叔拜揖。﹝末﹞宮娥下嫁。非同小可。你贊禮須要仔細。﹝淨﹞仔細仔細。只要多些利市。若無利市。說殺不濟。﹝小生上﹞

【���】連理枝榮。並頭花好天喜吉星髙照。花燭喜承恩詔。跨鳳瑤臺。占盡古今榮耀。

﹝淨﹞新人將出。請迎接。﹝占上﹞

【生薑芽】天街暗馥飄。轉輕飆。雙燈燦爛輿前導。錦纒頭。碧玉簫。風光好。﹝眾﹞仙娥含笑離蓬島。喜當良夜結良姻。奇逢不負花前叫。

﹝眾﹞花正芳菲月正圓。瑤天仙子降云端。若教聖代掄嬌艷。定作人間色狀元。﹝醜﹞奉聖旨。將宮嬪鄭瓊英賜宋祁。行夫婦禮。秀女一人太監一人從嫁。望闕謝恩。﹝謝恩科淨﹞請新人行禮。﹝行禮科淨﹞送新人請後堂筵宴。﹝淨﹞花燭影中看玉貌。玉簫聲裏送金杯。﹝淨﹞行禮已畢。請新人歸洞房成親則个。

【憶奴嬌】﹝小生﹞花燭紅搖。感君恩似海。特賜鸞交。牽紅處自慶福緣非小。歡笑。春滿房櫳。雙雙杯勸。風光正好。今宵。一似俏雲英會合玉京瑤島。

【斗寶蟾】﹝占﹞春朝。玩賞花郊。偶香堤邂逅。一聲輕叫。柰風傳中禁。頓生煩惱。誰料赤繩曾系定。紅葉不須勞。美才髙。一曲鷓鴣新唱。勝求月老。

【錦衣香】﹝小生﹞寶篆香。銀屛皎。繡幌翻。金釵巧。急管繁弦。珠圍翠繞。團花宮襖映宮袍。內家舊樣。鳳髻鸞翹。﹝占﹞嘆長門靜悄。再經春鑾輿不到。自分今生裏孤眠盡老。不期禍變番成佳兆。

【漿水令】喜孜孜鸞顚鳳倒。美津津露濕花嬌。猩紅一點染鮫綃。笑陽臺雨散雲消。心交愛。情眞妙。流酥帳護人年少。譙樓上。譙樓上漏催天曉。同獻表。同獻表拜謝天朝。

【尾聲】謝天朝齊祝禱。禦體茂膺天保。慶衍螽斯聖壽髙。

一曲鷓鴣天。

博就鴛鴦侶。

此事古來稀。

萬世頌明主。

第三十二出翠閣耽思

【哭岐婆】﹝紅翠上紅﹞筠亭風細。荷花香遞。湘簾捲起。塵空髹幾。偸閒聊此坐敲棋。西飛白日繩難系。

【前腔】﹝翠﹞蘭襟蕙體。輕裙飆綺。逍遙畫宇。神仙難比。時時挈伴恣閒嬉。人生莫負芳年紀。

紅香姐萬福。﹝紅﹞翠艷姐萬福。姐姐。我與你被大娘拘束得緊。一向不曾得耍一耍。今日他午睡未起。我和你到池亭上下一局棋何如。﹝翠﹞到好。只怕撞見時。喫一頓好打。﹝下棋科旦﹞成人不自在。自在不成人。你每在此何干。﹝紅﹞日長無事。下一局圍棋耍子。﹝旦﹞鍼指不做。幹此無益之事。好打。﹝紅﹞丫頭每知罪了。﹝翠﹞大娘且喜。﹝旦﹞有甚麼喜。﹝翠﹞添了妯娌。聞得聖上把一宮人賜與小相公爲夫人了。﹝旦﹞此事未知的否何如。﹝紅﹞大相公中了狀元。大娘子正該歡歡喜喜。爲何柳眉攢翠。桃頰銷紅。﹝旦﹞你每卻不知道。

【繡帶兒】春歸後雲鬟倦理。仙郞杳無歸期。總不憐憔悴紅顏。也難忍冷落班衣。

我想起我這等花容月貌。比往常間更不同了。怎禁得這樣愁懷萬種。因此消瘦。

【宜春令】病體。困沈沈鎭日如癡。豈學人雨尢雲殢。禁不得沒情沒緖。曲闌頻倚。

【降黃龍】把當時送別臨岐。執手叮嚀把糟糠棄。如今呵。相拋萬里。想合受淒涼。是我運蹇時低。

【醉太平】淋漓。幾回雙淚暗偸垂。怎知我這般滋味。總然帶黃衣紫。到不若廝守少年鴛幃。

【浣溪沙】風弄竹。月在機。誰共泛紫霞金巵。連宵飛夢到天涯。城樓畫角吹覺起。

【啄木兒】觸景添悲。無人處花綻鳥啼。芙蕖絳簇波心綺。幽香暗透紗窗裏。離繡牀羅襪臨池。瘦形骸庭花怎比。

【鮑老催】寂寥自知。林鶯懶扳連理枝。鸞箋謾寫離恨詩。思歡聚。枉設策。空施計。怎得蕭郞心轉意回。

【上小樓】咱這裏形孤心碎。他歡生錦繡圍。翠樓又恐戀嬌姿。欲待回文織錦。怎織得幾許相思。

【雙聲子】云鴻至。江鱗逝。怎不把音書寄。鶯啼序。金錢問。全無些靈意。又怎憑燈鵲龜屍。諸般可疑。望錦衣歸春未審何時。

【尾聲】深情免使傍人議。嗟我懷人天際。專一須看捲耳書。

仰望惟君子。

無邪不害思。

甘爲望夫石。

何日是歸期。

第三十三出思憶雙親

【二郞神】﹝占上﹞心悒怏。念白髮雙親各一方。菽水自晨昏誰倚仗。斷鴻沈鯉。杳沒音書來往。天際孤云牽恨長。嘆何日髙堂侍養。空望想。怎得身生兩翅。飛到親傍。

瓊英荷蒙聖恩。得遂夫婦之樂。柰雙親別久。杳無音信。年老身孤。怎不傷痛我心也。天那。正是無窮愁緖也。

【囀林鶯】﹝小生﹞朝回無事堪舉觴。綠陰淸晝偏長。夫人爲何悶坐在此。怎生心中不樂。爲甚麼也。我和你琴瑟和諧多好況。且乘暇開罇。傍水雲臺。綫兒丫鬟。整酒涼亭上來。看鴛鴦兩兩相隨。戲浴在綠波池上。﹝綫﹞酒在此了。﹝小生﹞夫人爲何落淚。﹝占﹞扇無涼。猛可的香腮微汗沾裳。

﹝小生﹞夫人。得非以蘭房不若椒宮耶。﹝占﹞枉了。哀哀父母。生我劬勞。久別多時。豈得不傷懷抱。﹝小生﹞原來如此。不說不知。於十日前。蔡州人便。我已寄書與你父母去了。早晚間有人來也。﹝綫﹞夫人請酒。

【啼鶯兒】緗紋翠簟金獸香。浮瓜沈李新釀。﹝占﹞我不飮了。﹝小生﹞夫人可再飮一杯。幸沐天恩離宮禁。開懷同我歡賞。看玉渠蓮開並頭。更竹下燻風添爽。﹝合﹞美雙雙。花前飮不羨鳳和凰。

【憶鶯兒】﹝末淨﹞離舊邦。入異鄕。山路崎嶇水路長。宿水餐風勞怎當。老爹。你看前面山頭上。霜葉紅於二月花。眞个好秋景也。鴉歸夕陽。峯橫斷岡。長安近闕朱門敞。

呀。此間就是宋家門首。怎的沒有人在此。不免咳嗽一聲。﹝小生﹞綫兒。外面是甚麼人來。你去看一看。﹝綫﹞尊官何來。﹝末﹞你報與夫人知道。鄭參政和夫人來在此。﹝綫﹞我夫人正在此思想。酒也不肯飮。來得卻好。就請進去。﹝占﹞原來是爹媽來也。﹝相見介合拜﹞

【玉嬌鶯兒】﹝占﹞容兒謾備陳。痛當時分離慘傷。苦不得一見君王。長門裏冷侵鴛帳。看花艷陽。出言太狂。幸天顏有喜成姻黨。﹝合﹞謝穹蒼。謝吾皇厚徳。福壽永無疆。

﹝小生﹞今日幸喜嶽翁嶽母遠來。聊此薄酒拂塵。﹝末﹞何勞盛設。﹝占﹞綫兒。你把鷓鴣天曲唱與太老爹太老夫人聽一聽。﹝淨﹞這一曲鷓鴣天。就是我孩兒的冰人月老。

【禦林鶯】歌新曲。按舊腔。兢吹笙。再鼓簧。鷓鴣聲裏愁顏放。﹝末﹞賢壻。你蜚聲玉堂。孩兒。你褒封鳳妝。我夫妻郁抱從今暢。﹝合﹞喜難量。相輝冰玉。天賜這美東牀。

﹝淨﹞孩兒。我家下無人。數日後就要回了。﹝占﹞母親跋涉辛苦。且寬住數月何如。

雙親重會喜難禁。

玉漏迢迢月未沈。

準擬明朝重設宴。

開懷痛飮碧筒深。

第三十四出夢後傷懷

﹝鵲橋仙﹞﹝小生上﹞我思病染。他思病染。兩下相思病染。楚天云慘斷來鴻。空倚徧畫闌繡檻。一更三點。二更三點。又早三更三點。銀燈剔盡不成眠。看明月容消色減。下官蒙聖恩賜宮娥匹配。無任欣幸。人苦不知足。得隴復望蜀。靑霞尙未同衾。積懷猶在。如何是了。

【雲華怨】小窗更靜。滿絺襟都淚痕。玉人何在無由近。連宵落得夢頻仍。長溪日夜滔滔。流不盡萬愁千恨。

【前腔】佳期天靳。總情多難與親。九霄更絕飛鴻信。悔前不合認眞恨。陽臺雲雨茫茫。空坐看落盡燈燼。

不覺神思困倦。且隱幾一臥。﹝小旦﹞奴家靑霞是也。思憶子京。只得背了鴇母。私自到京。與他一會。此間瓊樓朱戶。想是他的住處。不免徑入則个。﹝小生﹞呀。靑霞如何得到這裏。

【羅江怨】﹝靑﹞懨懨病。一春難逢可人。淚紅徧染羅袖痕。金樽不解兩眉顰也。紅拂宵徵。膽怯金蓮緊。﹝小生﹞紗廚鳳枕新。紗廚鳳枕新。和你今夜歡娛準。

﹝內鳴鑼科小旦下小生醒科占上﹞相公爲何驚嘆。﹝小生﹞我自有事。

【���】﹝占﹞你爲何困騰騰晝不醒。悶懨懨宵廢眠。囀流鶯爲何聽了番成嘆。海棠開爲何見了轉淚漣。我和你伉儷情天地遠。合歡意鸞鳳聯。你爲何不肯全拋心上言。

﹝小生﹞夫人。實不瞞你說。

【前腔】少年心風絮顚。偶遇著絕世姿煙花賤。急煎煎許結了同衾願。美孜孜成就了共枕歡。怎知道惡風波猛折寃家散。到如今害相思離恨天。怎能彀花再芳菲月再圓。

﹝占﹞相公。我只道你別有甚事。只爲此。你休怪我說。﹝小生﹞但說不妨。

【江頭金桂】﹝占﹞可笑你情疎意淺。旣相投忍棄捐。試問嬌娃何在。幾載不見。﹝小生﹞與他相別歲餘。不知所在。﹝占﹞此女心性何如。若是不好的。娶將來愁不便。但願處事周全。立心和善。只怕倩風情不攺。花性仍堅。復落猖狂話傳。況佳人易得。況佳人易得。何須專戀。﹝小生﹞佳人𨿽有。難得這般情愛的。﹝占﹞旣然如此。何不就去請來。莫遲延。不妨鳳閣諧重侶。管取鸞膠續斷弦。

【前腔】﹝小生﹞自愧當年乖舛。感伊家特見憐。若得相容重取。美意不變。你賢聲傳播遠。與他話別秦樓。歲華遷換。好似銀瓶墜井。斷綆無援。重重悶懷難自遣。若魚沈雁杳。魚沈雁杳。尋蹤空徧。﹝占﹞只怕他又屬豪家去了。﹝小生﹞我也慮此。意常牽。長條定折他人手。麗曲知調若个筵。

﹝占﹞相公。你不必遲疑。可作急差人去尋訪。娶了他罷。﹝小生﹞多謝夫人厚意。

語知柳有鵡。

飛見雪藏鷥。

妻賢容娶妾。

妾寵莫忘妻。

第三十五出奔吿彊婚

【胡搗練】﹝末上﹞如馬駿。似琴淸。黃茅從事膺新命。姦黠聞風咸自靜。謾誇蘇呂擢名卿。

職任節推。五刑是理。如得其情。哀矜勿喜。下官姓孫名奭。忝中宋郊榜進士。除授開封府推官。𨿽不能片言折獄。亦可喜縣獄空圄。今日乃放吿日期。但有吿狀的。放他進來。﹝小旦﹞老爹。吿狀。﹝末﹞你那婦人吿甚麼狀。﹝小旦﹞

【一封書】靑霞妓訴情。欲語衷腸先淚零。﹝末﹞有何寃枉情。詳細說來。﹝小旦﹞豪彊法外行。披霧公堂乞斷明。﹝末﹞甚麼人用彊。﹝小旦﹞範銀團帶領羣僕。彊奪奴家爲妻。彊逼身爲鸞鳳友。﹝末﹞何不從了他。﹝小旦﹞奴家先許了人了。許嫁他人怎背盟。﹝末﹞曾許甚麼人。有何媒證。﹝小旦﹞張子野爲媒。玉釵爲證。事先成。理難更。肯負多才宋子京。

﹝末﹞原來是子京先聘的。叫皂隸。快寫牌拿範銀團來。靑霞。你家還有个鶴仙可在嗎。﹝小旦﹞從良去了。﹝淨﹞甕中捉鱉。手到拿住。範銀團在此了。﹝末﹞那婦人吿你彊占他爲妻。從實招來。

【前腔】﹝醜﹞銀團範有名。花柳叢中過此生。靑霞貌可憎。鎭日求歡計已傾。豈料緣慳難作偶。空惹狂心烈火騰。到公庭。甘受刑。﹝末﹞𨿽然有財。如何彊占妓女。﹝醜﹞不但小的如此。就是老爺也好妓者。﹝末﹞這廝胡說。你曾見何人好妓來。﹝醜﹞老爺等我就說來。曾聞君王覓愛卿。

﹝末﹞本該問你一个罪名。姑且從輕發落。﹝醜﹞望老爺作主。小的情願納銀二百兩。斷與小的罷。﹝末﹞這廝好打。聖上也愛宋子京。將嬪妃賜他。況是原聘。皂隸快打出去。﹝醜﹞滿拚窕窈諧情事。誰想風流剝面皮。﹝下末﹞靑霞。我明日同張先生去望子京去。就講這段事情。叫他來娶你。你意下何如。﹝小旦﹞若得老爹髙言。奴家沒齒不忘。

雀角何難辧。

鸞情斷不移。

得他心肯日。

是你運通時。

第三十六出佳期重會

【一江風】﹝小旦上﹞月圓時。萬里淸光滿。誰在瓊樓醉。冷淸淸翠減紅銷。受盡淒涼味。玉露滴髙枝。玉露滴髙枝。金風透薄衣。風和露都做了愁人淚。

奴家蒙孫老爺恩判。得脫銀團之累。那日曾說與張老爹去訪子京。講此一事。來取奴家。今經數日。杳無音耗。不知去也未曾。好悶人也。

【月兒髙】妝懶松云髻。愁多瘦香臂。可怪淸秋月。偏照孤幃內。弦斷樽空。難禁這憔悴何時定結。定結鴛鴦對。想他燕爾新婚。不思舊人意。喜燈蕊十分奇。倘然搥碎靑樓。爇明香謝天地。

【玩仙燈】﹝末淨﹞華屋夜涼微。隔簾櫳玉簫聲起。﹝淨﹞孫年兄。今夜子京招飮。靑霞之事。定有下落。何不喚他出來。先分付一番。﹝小旦上﹞仙燈近步入。瑤階夜月明如水。

﹝見淨科﹞這幾日公事冗冗。不曾去訪子京。幸今夜請我二人賞月。席間說起。事必諧矣。﹝末﹞此事還仗子野與他成始成終爲妙。﹝小旦﹞此恩此徳。銜結難酬。﹝淨﹞只是一件。他眼熱官髙。恐嫌淡薄。汝必盛容相見。方可成事。﹝小旦﹞謹依指教。﹝醜﹞香尊邀月飮。華月可人憐。俺老爹請二位老爹早付月筵。﹝末﹞曉得。你可在此等候。我每就此同行。﹝小旦﹞眼望旌捷旗。耳聽好消息。﹝下﹞

【金雞叫】﹝小生﹞涼月澄新霽。閒邀故人小筵歡會。﹝末淨﹞冰輪玉宇無纖翳。光漾銀舟。香飄金桂。

﹝見小生科﹞﹝醉太平﹞淸秋景奇。髙明興齊。一天明月揚輝。且歡傳玉杯。﹝淨﹞流光若飛。人生易衰。﹝末﹞自嗟勛業難期。對良宵更悲。﹝小生﹞左右。一壁廂取酒來。一壁廂喚幾个樂妓來勸酒。﹝醜﹞領鈞旨。樂妓何在。﹝眾妓上﹞紅裙不自得。錦繡必須邀。﹝醜﹞稟老爹。樂妓俱到了。﹝小生﹞過來叩頭。﹝眾妓﹞樂妓磕頭。

【梁州序】﹝末﹞閒雲飛盡淸蟾光滿。玉笛風聲遞遠。知音相遇。何妨此夜遲眠。忽見殘螢照袖。獨鶴停階。庭院天香徧。興來翹首處。更嬋娟。一曲霓裳酒亂傳。﹝合﹞愁頓解。涼消汗。恍疑身在淸虛殿。塵世裏幾華筵。

【前腔】﹝小生﹞斜拖絲綰。輕搖紈扇。何處玉樓仙眷。湘簾髙捲。遙看寶鑑空懸。暗想當年奇遇。美景依然。眼底人俱換。水晶幽閣裏。象牀閒。欲把幽懷寄素弦。﹝合前﹞

【前腔】﹝淨﹞碧澄澄水浸闌干。翠嵬嵬梧桐影轉。更金風細細。暗推歡面。莫敎漏催銀箭。香冷金猊。且自耽佳宴。光陰容易減。豈長員。酩酊須敎似謫仙。﹝合前﹞

【前腔】﹝旦占﹞畫堂深鼉鼓音闐。碧空遙紫簫聲婉。怪丁東何處。搗衣砧亂。謾道光陰易度。勛業難期。終遂男兒願。玉壺傾盡後。意無邊。欲駕蘭橈弄碧漣。﹝合前﹞

【節節髙】﹝眾﹞姮娥永獨眠。可人憐。爭如牛女年年見。銀河淺。烏鵲翩。蒼山遠。瀼瀼玉露荷盤濺。彩鴛夢裏驚相換。﹝合﹞更取瓊漿共酣歌。淸涼世界更長戀。

【前腔】冰輪乍皎然。正中天。歡娛不覺宵光半。綸巾岸。絺袖偏。棕鞋便。婆娑醉舞人爭羨。東方只恐陽烏換。﹝合前﹞

【余文】月團圓。人康健。酒杯莫放此時幹。明夜還應結醉緣。

月下一尊酒。

髙歌兩情暢。

豈無失意人。

對月空惆悵。

﹝小生﹞子野兄。你道豈無失意人。對月空惆悵。我輩暢飮酣歌。如何念彼失意人。﹝淨﹞失意豈得不念。只怕難得見耳。﹝小生﹞子野兄此話蹊蹺。想是靑霞有甚消息。﹝淨﹞一猜就猜著了。先拜孫年兄一拜。我才說與你知道。﹝小生﹞靑霞若在。莫說一拜。百拜也不敢辭。﹝淨﹞靑霞原來移住在永春坊。被一个富豪範銀團彊逼成親。再三不肯。投吿在孫年兄處。﹝小生﹞發落不曾。﹝淨﹞孫年兄恐那富豪懷恨。從輕發落他去了。靑霞依舊斷還與子京。若不是孫年兄主張。幾乎靑霞與銀團摟在一處了。﹝小生﹞如此多感。待小生拜謝。﹝末﹞子京不須如此。一面著人迎取靑霞回來就是。

【金菊對芙容】﹝小旦﹞欲海收航。煙樓消障。玉釵新整鸞妝。﹝小生﹞頻勞夢想。今夜裏方解愁腸。﹝合﹞相逢喜劇。渾如夢寐。勝照銀缸。

﹝小生﹞相別已久。虧殺你此心不變。﹝小旦﹞無限苦情。一言難盡。﹝末﹞東方已白。我輩吿回。﹝小生﹞容日奉謝。﹝末﹞夫人處須要小心調護。﹝小生﹞我自有處。﹝末﹞靑霞善事夫人。切莫爭寵。﹝小旦﹞多謝指教。﹝末淨﹞綺筵酣白日。金屋貯靑霞。﹝下小生﹞你別後曾想我否。

【玉山頹】﹝小旦﹞從伊別後。罷濃妝慵登翠樓。鎭日裏珠淚交流。恨茫茫幾能成就。天長地久。一點丹心依舊。如今虧了孫老爹。﹝合﹞感謝恩深厚。萬倍難酬。願他名姓覆金甌。

﹝小旦﹞不知相公曾想奴家否。

【前腔】﹝小生﹞爲伊消瘦。對鶯花無時不愁。幸今朝續配鸞儔。海誓山盟如何能負。歡容笑口。喜過初逢時候。

﹝合前小生﹞綫兒請夫人出來。﹝旦﹞繡幌迎新日。金屛裊瑞煙。﹝見科旦﹞此是何人。﹝小生﹞正是我掛念的董靑霞。﹝旦﹞從何而來。﹝小生﹞孫年兄與張子野送來在此。﹝旦﹞相公賀喜了。靑霞。我見汝猶憐。況小宋乎。﹝小旦﹞奴家不才。自墮煙花。得蒙大人拂拭。所謂生死骨肉。﹝旦﹞往事休論。謹修婦道。聽我說來。

【玉交枝】相逢不偶。愛卿卿言和義柔。從今一洗煙花垢。兩情更喜綢繆。相公。離鸞別鳳應解憂。靑霞。雲鄕雨徑休回首。﹝合﹞把從前風月盡勾。早斷絕鶯侶若燕友。

【前腔】﹝小旦﹞淸規願守。侍蘭房抱衾與裯。調脂弄粉誰還又。玉箏檀板都收。多謝夫人收畱了。良緣已遂君子逑。相公。長條免折他人手。﹝合前﹞

【余文】十二時重鸞疊鳳人間有。這和气春風。方信仙郞福分隆。

合浦還珠喜不勝。

小星恰合古人情。

今番占盡風流福。

絲竹靑樓月自明。

第三十七出禍禳左道

﹝小旦上﹞芳閨誇艷色。四海譽神兵。自家胡永兒是也。因賣泥蠟燭。賺誘貝州王則。去見聖姑姑。成其大事。如今三十六州。俱以歸順矣。帳下張鸞卜吉。他二人變化無方。瘸師左黜。神通不測。以致宋將明鎬。望風奔潰。眞个天下無敵。豈不樂哉。今日兵閒無事。召諸將宴賞一回。卻不是好。道猶未了。諸將到來。﹝眾上﹞將相本無種。男兒當自彊。﹝眾將官拜介﹞後皇萬歲。﹝小旦﹞卿等平身。﹝眾﹞皇上來也。

【賀聖朝】﹝醜﹞天福神皇神後。桓桓羣將多籌。等閒握璽禦龍樓。玉食錦衣消受。

大丈夫不能流芳百世。亦當遺臭萬年。寡人王則是也。法受五龍。位登萬乘。可謂富貴之極矣。今日宴勞諸將。不知筵席完備未曾。﹝淨﹞完備多時。﹝丑﹞

【宜春令】流光迅。菊已秋。嘆人生誰長黑頭。鳳簫鸞管。風流肯落誰人後。庭院深翠繞珠圍。琴瑟好天長地久。﹝合﹞且流連花前。玉斝郁金芳酒。

【前腔】﹝眾﹞參帷幄。出異謀。謝深恩榮封列侯。月弓星劍。千回不弱蛟龍鬥。指顧間霧罩云籠。呼吸處風飛電走。

﹝合前醜﹞酒闌矣。諸將班師回營去也。

【包子令】﹝眾﹞持世當今彌勒尊。彌勒尊。五龍滴淚演經文。演經文。福背分明天數定。管敎一戰定乾坤。定乾坤。﹝合﹞須知韜略屬釵裙。須知韜略屬釵裙。

【前腔】鶴化獅驚猛虎尊。猛虎尊。豆兵艸馬陣排云。陣排云。計就貝州登寶位。笑他明鎬望風奔。望風奔。

﹝合前淨﹞左黜奏事。昨日拿得一个和尙。喚名慧云。善能風鑑。早知過去未來。﹝末﹞和尙稽首。﹝醜﹞說你會相。仔細相寡人一相。﹝末背﹞此人卽日亡矣。正是在人矮檐下。怎敢不低頭。目今說他好。庶免刑戮。﹝轉云﹞萬歲天日之表。龍鳳之姿。乃眞命天子也。﹝丑﹞皇后何如。﹝末﹞皇后玉容月貌。乃太陰星化身。福壽必遠。﹝小旦﹞相得好。相得好。除他禮部員外郞。﹝末﹞小和尙出家人。不願官職﹝小旦﹞旣不願官職。賞他黃金十兩。放他出去。﹝醜﹞不要放他。畱在軍中。看些气色最便。﹝淨﹞報事報事。宋朝差文彥博來代明鎬行兵。明日交戰了。﹝醜﹞不怕他不怕他。諸將用心去與他交戰。不要慌張了。﹝眾﹞得令得令。

不怕文元帥。

精心出銳兵。

血流東海赤。

刀削泰山平。

第三十八出平妖奏績

【點絳唇】﹝外上﹞誓復中原。九重特遣。持天鉞。兵彊謀決。國恥須臾雪。

下官文彥博是也。粗有文才。兼精武事。𨿽不及戰國廉頗。頗稱當日唐朝裴度。如今王則作寇。明鎬喪師。只得自請於朝。出師至貝。蒙多目神祕語。得三遂可以平妖。不料果遇三遂。大事可賀矣。昨日已下戰書。不免分付眾將一回。克定今午交戰。﹝眾﹞庶士罹妖网。乾坤發殺機。想應天帝醉。一任賊奴爲。元帥有何號令。﹝外﹞妖法難防。賊勢甚盛。不可玩寇。諸將務要運奇設策。頭一陣用諸葛遂入陣。第二陣馬遂出戰。第三陣李遂出戰。毋得紊亂。﹝眾﹞得令。

【四邊靜】貔貅百萬肝如鐵。堂堂陣排列。妙算過穰苴。神機並諸葛。﹝合﹞天威赫烈。潢池震遏。一劍靖妖氛。功成拜金闕。

【前腔】千妖萬怪那能滅。須先搗巢穴。法按六韜書。咒用九天訣。

﹝合前外﹞妖兵來緊了。上前廝殺。﹝眾下醜淨小旦上﹞

【水底魚兒】聖術玄靈。騰空百萬兵。任他眾勇。殺盡莫容情。

﹝醜﹞你看宋兵行伍整肅。旗號精明。比前明鎬時大不同了。務要用心對敵。張鸞守城。皇后作咒。往前廝殺則个。﹝小旦﹞宋乓來的緊。好上前廝殺。﹝並下﹞

【前腔】﹝外末小生﹞戰鼓雷轟。旌旗隊隊明。心齊力並。攻破貝州城。﹝醜淨左﹞任他眾勇。殺盡莫容情。﹝醜﹞頭一陣那宋兵被俺殺過一半。兵驕易敗。汝等務要用心對敵。﹝外﹞心齊力並。攻破貝州城。

妖法變詐。實是難破。但見口中念念作聲。喝聲道疾風迅雷電雨卽時交作。如何設計。抵得他過。﹝小生﹞這个不難。只把豬狗之血。望空潑去。其法卽破矣。﹝交戰潑血科醜淨﹞罷罷。時乖靈法破。兵敗將心隳。﹝並下外﹞追上前去。﹝小生﹞妖兵俱已進城去了。他若閉門不戰。怎柰他何。莫若掘地而入。出其不意。庶可剿滅。﹝外﹞此計甚妙。倂力爲之。﹝下淨醜﹞攻城無妙策。掘地是良謀。我每不是別的。李遂部下小校是也。將軍著俺夜深掘地。務要祕密。莫使賊人知覺。﹝掘地科醜﹞好了好了。地洞掘穿了。快趲進去。﹝眾吶喊介﹞

【縷縷金】﹝小旦﹞魂忽忽。淚漣漣。逃身無處所。苦難言。﹝淨﹞拿住了。﹝外﹞帶那胡永兒過來。王則那裏去了。﹝小旦﹞王則被亂軍殺了。乞饒奴家一命。萬望恕罪。代代公侯。簒逆非吾願。乞行方便。﹝外﹞你把生靈糜爛罪滔天。嚴刑怎生免。

﹝醜﹞又拿得一个和尙來了。﹝末﹞和尙喚名慧云。不曾從反。﹝小旦﹞果然不從。﹝外﹞你實實的訴來。

【憶多嬌】﹝末﹞衣與缽。窮過活。托身蕭寺甘寂寞。爲風鑑逢妖難離脫。﹝外﹞此情哀切。非罪如何妄殺。

胡永兒罪極情眞。梟首示眾。慧云情有可矜。姑畱再鞠。

六師奏凱千邦靜。

三遂平妖萬古傳。

第三十九出帝闕辭榮

【夜遊朝】﹝小生生上﹞黼黻皇猷才力壯。登鳳閣日覲淸光。﹝淨﹞滿月浮雲。平衢湧浪。可恨無端魔障。

﹝見科淨﹞你兄弟二人被李淑奏劾。知也不知。﹝生﹞這姦人把甚麼事來劾我兄弟。﹝淨﹞他本內說道。宋乃我朝受命之號。郊者交也。合姓名而言之。以爲不祥之兆。宋祁娶妓爲妾。行不端謹。皆宜罷黜。以懲不軌。以警人臣。﹝生小生﹞旨意如何說。﹝淨﹞旨意道。宋郊之名必由父命。況無他意。便可攺名祥。以杜讒口。宋祁娶妓爲妾。亦是細事。姑免究。著各用心供職。﹝生小生﹞萬歲萬歲萬萬歲。﹝淨﹞二位須作急上本謝恩。﹝小生﹞這姦人千般謀孼。難與同朝。況爹爹年老。無人侍養。哥哥。我和你不若上表辭官。歸家省親。卻不是好。﹝生﹞說得有理。我如今與你上請乞恩。

【催拍】感天恩榮登廟廊。一心望功銘旗常。嘆世事難量。貝錦靑蠅。讒口交張。腹劍心刀。直性難防。﹝合﹞明日共奏君王。辭印綬。返柴桑。

【前腔】﹝小生﹞誰不願衣紫腰黃。還須慮同袍中傷。況白髮髙堂。寂莫晨昏。菽水誰將。陟怙空思。怎解愁腸。﹝合前﹞

【賺】﹝淨﹞你兄弟呵。徳重珪璋。黽勉從王分所當。﹝生小生﹞非不欲立功報主。柰此姦人當道。﹝淨﹞從人謗。豈應解組便還鄕。細端詳。靑年未合投艸莽。聖主恩深意怎忘。﹝生小生﹞忠孝不能兩全。我兄弟二人斷然要歸去了。情非彊。此行定得親終養。免罹讒网。免罹讒网。

﹝小生﹞哥哥。你與子野兄先入朝去。我略整行裝。就同上表。﹝生淨﹞急上辭官疏。遙傳法禁鐘。﹝並下占小旦小生﹞姦人李淑劾我兄弟二人。我如今上表辭官。收拾行李起程。

【前腔】﹝占小旦﹞聽說心忙。解翠收珠促去裝。﹝小生﹞我入朝去也。晨鐘響。急趨金闕上封章。﹝下占﹞他兄弟𨿽去上表。未知吉凶何如。事難量。重瞳眷注那輕放。﹝占﹞濟世良才惜早藏。﹝小生﹞封章已上。想必就有玉音到來。﹝占﹞朝廷有何虧你處。只管要回家去。你閒想。玉堂金馬人欽仰。此生不枉。

﹝生相見科﹞兄弟。讒口難調。歸心已決。不必遲疑了。﹝小生﹞未知聖上旨意若何。﹝外﹞奉聖旨。宋郊宋祁朕方倚用。不準辭官。旣親老在堂。著馳馹歸省。以盡人子之情。限五个月以內復任管事。望闕謝恩。﹝生小生謝恩科﹞天使大人請坐。﹝外﹞別有公幹。不及坐了。﹝生﹞永昌。快去馹中催趲船夫。就此起程。﹝末﹞理會得。﹝醜﹞馹丞稟事。船夫俱已齊備了。﹝小生﹞掛冠辭帝闕。鳴佩上仙舟。﹝並下生上﹞

【長拍】露冷蘋江。風銛鷁舫。望楚天浩然長往。亂飛木葉。一片片醉著靑霜。孤鶩逐云翔。更斷鴻嘹嚦處盡成惆悵。回首楓宸空自戀。何日鳴珂夜未央。只恐人哆侈萬千狀。且自慶髙堂春不老。晝錦歸雙。﹝下小生旦小旦﹞

【短拍】渺渺銀帆。滔滔玉浪。暮秋天滿眼淒涼。何處是家鄕。眄盡愁雲慘霧。還隔斷萬峯千嶂。日晚行行且止。聊系纜古馹殘陽。

【尾聲】麋林外楓江上。數聲殘角送昏黃。歸夢應隨歸路長。

一封朝奏九重天。

夕泊歸舟古馹邊。

浪盡月沈人睡熟。

不須待漏五更寒。

第四十出他鄕遇故

【風入松】﹝生上﹞蕭條驛路客愁增。更江天雪冷。永昌。我聞知文老爹在此。他得勝回朝。禮當拜賀。請小相公出來商議。﹝末﹞小相公有請。﹝小生﹞哥哥。喚兄弟來。有何話說。﹝生﹞座主在此。我和你該去拜賀。﹝拜科﹞貂裘虎帳寒威淨。忝門下途逢有慶。﹝小生﹞用甚麼禮。﹝生﹞取四疋彩段去。無由獻區區下情。將彩幣表微誠。

哥哥。座主爲何駐兵在此。

【前腔】﹝生﹞聞知北伐武功成。喜軍容肅整。﹝小生﹞借問何如霍去病。﹝生﹞其功不小。料此日重華欣慶。寒雪擁貔貅暫停。須奏凱返神京。

﹝末﹞此間是轅門了。起煩通報。﹝醜﹞來者何官。﹝末﹞宋狀元兄弟。乃是老爺門下。﹝通報介﹞

【念奴嬌】﹝外﹞功髙血戰。喜捷書飛奏。鼓笳聲兢。從此潢池無竊警。力勝何如謀勝。飮馬窟寒。射鵰風勁。滕六施嚴令。瑤花瓊樹。幻成無限佳景。

﹝木蘭花﹞乾坤凜洌。滅寇營前飛瑞雪。獨立凝眸。可笑靑山也白頭。杯行到手。只因爛醉梅花酒。聖徳無涯。裘帽遙從鳳闕來。﹝相見介生小生﹞老師文修武備。彈壓天下。今喜妖氛盡掃。勛望益隆。賤兄弟特來奉賀。﹝外﹞妖寇已平。朝廷之福也。老夫焉敢受賀。﹝生小生﹞門下之情。望勿堅卻。﹝外﹞左右收了。﹝生﹞老師成此大功。國家之柱石也。﹝外﹞寇賊百萬。一戰卽平。中間有一僧。情𨿽有可矜。難遽釋放。﹝生﹞旣在賊黨。難從寬宥。﹝外﹞那和尙訴稱善能風鑑。名喚慧云。﹝生﹞若是那相面的慧云。我就保他。﹝外﹞想賢契與他有舊。﹝生﹞門下與捨弟宋祁。曾喚他相過。相俺二人同中狀元。今有此驗。已是難得。況此僧極有戒行。豈有爲寇之理。﹝外﹞賢契。你不說我怎知。我自有處。﹝生小生跪科﹞望老師饒他性命。﹝外﹞我有主張。必然不妄殺他。取慧云過來。﹝外見科﹞果妙人也。可敬可敬。左右解了綁。換了衣服。﹝末﹞宋相公。你爲何在此。﹝外﹞那和尙。你不知活命之恩乎。辧你寃情。皆二公之力也。﹝末﹞恩當重報。﹝外﹞和尙。說你相術甚髙。勞你相我一相。﹝末﹞老爺貴相。燕頷龍睛踞虎形。封候拜相冠羣公。本生來自有神仙骨。喜不老還同松柏春。﹝外﹞言之過矣。喜二位賢契光顧。又喜髙僧相術甚佳。眞所謂他鄕遇故知。左右整酒來。乘此大雪之時。同玩賞一回。多少是好。

【本序】﹝生﹞彤雲萬里。見天花攪亂。渾如柳絮飄零。四顧遙村。盡處是玉樹瓊樓相映。你看漫天大雪。乃是國家丰年之兆也。那更。斷澗銀塡。長橋璧跨。四時爭見此佳景。﹝合﹞須備取肥羔美醞。同醉閒庭。

【前腔】﹝末﹞千頃。寒江正冷。見漁翁獨釣。玉笠銀蓑孤艇。萬徑千山。何處有飛鳥行人蹤影。還應。山意衝寒。梅花將放。謾勞逋叟動吟情。﹝合前﹞

【前腔】﹝小生﹞明瑩。色奪瑤屛。光搖銀海。案頭何用讀書燈。風味美。最是細擘龍團來烹。偏稱。翠閣嬋娟。銷金帳裏。淺斟低唱笑盈盈。﹝合前﹞

【前腔】﹝外﹞堪慶。三白呈祥。萬象稱瑞。笑占南畝絕蝗螟。融液處。疑是玉馬東瀛。愁聽。黃竹哀歌。來思悲詠。陽春誰和郢中聲。﹝合前﹞

【古輪臺】﹝眾﹞玉龍爭殘鱗。敗甲散滄溟。靑山老盡銀尖並。園林絕勝。看翠竹蒼松。翻做三春梨杏。鶴舞鸞翔隨風未見。饑烏凍雀繞檐楹。低飛不兢。亂紛紛斜撲窗楞。幹桑蠶食。平沙蟹走。細聲堪聽。六出巧誰能。銀河淨。馮夷翦練技偏精。

【前腔】閒評。蕭蕭沙漠嘆蘇卿。相室有萬乘來臨。恩光忒盛。匹馬藍關。撲足銀杯難騁。也有策蹇騷人灞橋獨詠。也有朱門謁徧甑生冰。遭時不幸。山陰孤棹興堪乘。梁園遊賦。何如僵臥。茅齋寂靜。夜半破吳城。鵝池溟。更誇百戰不持兵。

【尾聲】東風轉麗日升。料此際寒容消盡。只恐飛來鬢上生。

沈醉金樽且放懷。

雪飛江上臘梅開。

紅鑪暖閣還嫌冷。

尙有樵人跣足來。

第四十一出尋樂江村

﹝漁樵牧農同外上漁樵答話科﹞好好好。扮一回漁樵答話。且慢慢的來呵。﹝漁上﹞過橋搔背船非小。﹝樵上﹞山裏■﹝石斥﹞柴似剃頭。你看農夫與牧童也來了。﹝農牧答話科﹞好好好。扮一回農夫與牧童答話。且慢慢的說來。﹝農上﹞犂倒地皮方是好。﹝牧上﹞倒騎牛背唱回歌。﹝眾唱歌﹞哩嗹哩囉嗹哩囉。﹝漁﹞自家喚作漁翁。一身弄得精窮。有人問我緣故。只是飮酒三鍾。﹝樵﹞自家喚作樵人。一身斫得筋疼。有人問我緣故。只是痛飮三旬。﹝農﹞自家喚作農人。栽秧打麥辛勤。有人問我緣故。村中受樂無窮。﹝牧﹞自家喚作牧童。短笛橫吹幾聲。有人問我緣故。倒騎牛背長吟。﹝眾﹞我每快樂似神仙。今日談論許多好處。不免大家且唱一回。消消悶懷何如。

【剗鍬兒】﹝漁﹞滄江煙水憑誰占。得魚便望岸頭簾。沽多面如茜。笑掀短髯。﹝合﹞閒中味甜。世途忒險。靑笠綠蓑。紅塵不染。

【前腔】﹝樵﹞丁丁翠袖松風撼。一挑時度白雲巖。爛柯被仙賺。頭顱雪添。﹝合前﹞

【前腔】﹝農﹞鹿門龐老吾何忝。一犂耕破隴煙藍。雞豚早秋斂。盆醪自酣。﹝合前﹞

【前腔】﹝牧﹞斜陽犢背鴉光閃。隨羣弄笛野橋南。莎村雨痕淡。擁書角尖。

﹝合前眾﹞我每四人有如此之樂。請問老先生心事如何。

【新水令】﹝外﹞春風寶馬醉長安。喜歸來疎髯霜淺。滄洲三畝宅。靑野數坵田。斷送流年。有數點白鷗伴。

﹝眾﹞老先生正好做官。如何就回來了。有甚事干。

【北慶宣和】﹝外﹞薄命蛾眉枉自姸。嫉妬滔天。薏苡將軍豈非寃。誰辧誰辧。

﹝眾﹞老先生在家有何事干。

【北折桂令】﹝外﹞學陶潛。五柳栽煙。屈子騷經。杜老詩編。醉後閒臨書羲獻帖。兔管鸞箋。﹝眾﹞老先生怎麼不講些道學。也好哄動縉紳。﹝外﹞那肯向譎儒講道。﹝眾﹞煉些金丹也好。﹝外﹞也休提敗事修玄。我只是玉管冰弦。云髻花鈿。兄弟樓中。兒女燈前。

﹝眾﹞老先生也愛我四人之樂麼。

【雁兒落】愛殺他閒雲淡蓼渚寬。愛殺他倦臥松云暖。愛殺你犂云拂艸衣。愛殺你騎犢吹蘆管。

我樂不比你四人。

【得勝令】春時節慢騰騰策杖綠楊川。喜飄飄紅裙海棠筵。夏時節嫩盈盈玉液荷筒勸。睡齁齁瑯玕小簟眠。秋時節紫蟹斗鱸鮮。密層層種黃花三徑徧。冬時節含笑野梅邊。碧澄澄鳳團茶掃雪煎。

﹝眾﹞老先生還想去做官麼。

【北鴛鴦煞】﹝外﹞翠圍眠夢斷麒麟殿。鶴汀遊影絕豺狼苑。狐媚途忙。鼠奔空健。說甚鷺翹云盤。驄蹄霜踐。鹿豕山幽。畢竟鳳皇天遠。鳧履脫。鶡冠便。鸚鵡文章罷敷演。

﹝眾﹞老先生這般快活。

【北絡絲娘煞犯】又何稱風流晉賢。眞不忝逍遙閬苑。

﹝末﹞錦衣歸故里。端的是男兒。二位相公榮歸。將到家了。﹝外﹞我正與四人講得親切。又不免相別了。

簫鼓喧聲震彩船。

膝前雙鳳錦衣旋。

漁樵耕牧相談笑。

又得浮生半日閒。

第四十二出衣錦團圓

【破陣子】﹝生上﹞芳樹光浮玉障。晴雲影落金泓。狀元門第雄。歸田晝錦。庭幃瑞气濃。鼓簫喧綺叢。

【河西七娘子】﹝小生旦占﹞危舩歷盡江程永。喜歸來繡楹華棟。彩映金鋪。香霏瑤洞。輝煌珠翠冠瞻聳。

【稱人心】﹝外﹞山林疎聳。丹心尙抱余忠。﹝旦紅翠﹞燈宵焰鸞心暗融。喜見盈衢騶從。﹝合﹞歡深喜重。爭歆羨氏族輝光。還感戴聖朝恩寵。

﹝相見介生小生﹞﹝菩薩蠻﹞魁名幸顯趨庭教。九天丹鳳乘新詔。﹝外﹞兄弟錦衣旋。桑楡樂萬千。﹝旦上﹞仙羣諧伉儷。秀气兼和气。天道定無私。祥鍾積善第。﹝外﹞將酒過來。﹝末﹞老爺。酒在此了。﹝外﹞

【海山歌】自古文章有用。荷淸朝不負英雄。難兄難弟。共享祿千鍾。乾坤瑞見雙雛鳳。狀元疊中。喜气滿胸。佳兒美婦。喜事又重。﹝合﹞皇恩厚。家慶隆。人生須是積陰功。

【前腔】﹝小生旦占﹞那日鷓鴣戲詠。句猖狂誤入椒宮。誰知天幸。威霽轉歡悰。洞房雙炬金蓮送。仙娥賜偶。喜气滿胸。興奴樊素。喜事又重。﹝合前﹞

【前腔】玉斝金杯髙捧。勸酬間金紫光榮。筵開羅綺。寶篆瑞煙濃。當門棹楔山川重。一門榮貴。喜气滿胸。錦衣歸晝。喜事又重。﹝合前﹞

【越恁好】﹝眾﹞滿門歡縱。滿門歡縱。喜相逢疑是夢。三牲五鼎勉供奉。彩衣翻動。﹝合﹞重重喜慶人傳誦。聲華出眾。國家添取雙梁棟。多才多藝扶皇宋。

【前腔】畫堂晝永。畫堂晝永。看輝煌珠翠擁。歌聲滿耳歡聲共。管弦交弄。﹝合前﹞

【尾聲】文編四喜成何用。但梨園新添一種。付與知音一笑中。

父能敎子子揚名。

兄弟情怡友難拯。

道合君臣夫婦樂。

綱常風月兩堪稱。

四喜記終

