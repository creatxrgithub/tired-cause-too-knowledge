陳與郊﹕鸚鵡洲﹝南京大學圖書館藏本﹞

鸚鵡洲卷上浙汜任誕軒編開場【滿庭芳】京兆韋郎漢陽姜俠樽前立贈紅顏愆期墜命爭羨玉簫賢因理靑城狴犴聞消耗痛殺詩篇尋方士輪回攝召缺月再圖圓勲名當此際薛濤艷冶金榼畱連但魂銷緲緲夢逐鶼鶼六十封王拜相盧八座薦女賓筵看指上玉環隱起兩世好姻緣贈知己婷姜公子進侯門粉黛盧八座守一生貞節玉簫女諧兩世姻緣韋節度

第一齝訪舊齊微韻【破齊陣】【生官服上】諫鼓髙懸虛器朝賢遠就衡棲白帢尋春黃衫說劍且度韶光眼底甲第朱門封蛛网野店山橋送馬蹄翺翔繡嶺西【子夜歌】東盡望花爲主何知一霎淸明雨雨後卻斜陽杏花成陣香乾坤元是客去住何今昔甚日阮郎歸揚揚四牡騑小生姓韋名臯字城武京兆萬年人也去天尺五族望巍巍近象魁三身名耿耿胸苞廟略羞崇黃石山頭气薄朝英笑吐白虹天際叵柰外遭藩鎭靑旻昏大澤之蛇內苦宦官紫禁伏短垣之鼠人心思亂國勢將危故𨿽授以參軍懶於就職走馬闘雞之隊豈容混我淸塵五侯七貴之門焉肯噉人冷炙只一件坐銷芳艸能無涙點春衣空度韶年不免愁生曉鏡我有个故人姜荊寶見在楚中他投轄畱賓置郵接士重西京之然諾豈但百金環南國之麗華何難一擲信是原嘗嫡派定非魯郭傍流趁此三春駕言一訪正是興到君浮白裏論交及我賜緋前家童那里【末上】勲業終歸馬伏波功曹非復漢蕭何【小生戎服上】預排白兔兼蒼狗等待君侯縱玉珂【末】稟相公帥府差官在外請相公出獵【進見科】【小生】元帥與幕府各位爺俱在博望苑相候請參軍爺出獵【生】我要到漢陽訪一故舊不得去了拜上罷【小生】鸚鵡洲邊貪結客鳳凰城外誤驕驄【下】【末】相公爲何不去【玉包肚】【生】五侯新貴臂蒼鷹靑林合圍賣雄姿豈必雙鞬騁豪情不在千騎難教肝膽向人披眼底平原可是誰【末】相公所見極髙【外扮舍人帶從人控馬上】玉管淸弦聲旖旎翠釵紅袖坐參差人間歡樂無過此上界西方恐不如諸公子請爺曲江賞春專遣紫叱撥在此伺候請爺先到球場後至曲江【生】方各幕府爺請我打圍我爲出關訪友也不得去拜上諸公子【外】不鞭紅玉影虛度錦江春【下】【前腔】【末】曲江紅翠打球回紛紛衩衣闘瓊筵炙鳳炰龍擁香塵簇騎圍姬生平竹帛事皆非日暮煙花沒馬蹄【更衣科】【生】說得是帶馬過來【醜】【控馬上】【末】馬在此【生上馬科】【朝元歌】【生】蜂窺燕窺轉眄朱簾閉花迷艸迷緩步靑驪醉指點吟鞭江山旖旎【內作樂科】何處笙歌如沸香韻霏微未知好風分付誰【末】相公雨來了【生】雨過太行陂生太液池【合】陰晴驀地於馬上怎生回避【前腔】【末】暫領煙霞滋味孤亭抱夕霏幾點白鷗飛牧子嘲歌漁翁酌醴來往徵夫停轡旋買鵝溪丹靑寫將閒影歸相公掩上利名扉拋開花柳蹊【合前】【末】前面溪南是一座古寺請相公到寺中住了明日早行【生】也說得是生十里松蘿映碧苔末一川晴色鏡中開合遙聞上界翻經處片片香雲出院來

第二齝春遊魚模韻【一枝花】【小生華服帶從人上】珠簾籠燕語繡額沾香雨夜來淸夢杳逐飛絮【旦】初試霞綃生怕隨風舉且將佩環帖住【醜淨】頻喚新妝未審今日遊韁何處【踏莎行】【小生】弱不勝煙嬌難著雨楊花怎惹春光住會看飛舞入雲中肯教旖旎隨風去【旦】髙拂樓臺低徊院宇誰云漂泊無歸處蜂黃蝶粉謾輕盈也應未敢窺芳樹【相見科】【小生】小生薑荊寶是也父爲節使近住漢江母拜郡君先遊岱三朝簮笏紫絲帳須教百里藏春一路鶯花油壁車肯惜千金買笑𨿽云富貴算人間富貴無常謾說才情如我輩才情有幾這妮子名喚玉簫是小生乳母之兒先郡君之養女生來秀慧欲擅門楣稍待長成當歸閥閱前日一使客過此說韋城武不甘蓮幕將過艸廬這早晚敢到也喜今日風和日暖且向鸚鵡洲遊樂一番院子可備酒肴帶領兩部弦索伺候【眾】理會得【梁州賀新郎】【小生】東風初軟西園新綠流水遊龍何處攜珠擁翠逍遙十里氍毹卻正是梨云困蝶柳雪迷鶯怕春事無多許這妮子呵國香天秀也十三餘石季倫家幾斛珠【合】杯入手歌休負千秋故紙三竿露權管領百花部【前腔】【旦】朝英羞頰春衫籠霧沙際鴛鴦戲數畫欄剛憑冰弦促進酴酥頗怪那裙拖酒雨袖壓香雲蝴蝶魂無據洞簫吹去也到華胥歸向滄江學弄珠【合前】【前腔】【小生】漢陽江風舞檣烏鸚鵡岸馬蹄茵路嘆白雲黃鶴一樓煙雨方信道醉魂香夢冶葉倡條容易隨春去玉堂金印也費躊躇縱飮中宵有夜珠【合前】【前腔】【旦背唱】笑遊情入骨難除嗟懶性擎尊不語但臨窻撚管欲箋新句見說那瑤京碧漢弄玉吹簫不向人間住斷膓春色也付驪駒樂府羞稱入蕊珠【合前】【節節髙】【外末】芳尊更有無罄還酤王孫倚醉牽閨孺停鸞步奪鳳梳投鸚渚道江妃試當金莖露文園最渴君休誤【合】路垂楊拂雕鞍風流何處尋張緒【前腔】【醜淨】金蜺篆綺疏待仙姝扶歸醉袖扃香戶攤琴譜展畫圖拈詩句逍遙別院鶯花主應無煩惱眉間住【合前】【眾】到家了【尾】【小生】明朝恐怕春歸去韋相公到來還要賞春哩著意遮畱待長者車【合】眄殺西京一紙書小生谷裏新鶯弄玉簫旦碧蹄聲碎五門橋眾人生莫遣頭如雪縱得春風亦不銷

第三齝邂逅先天韻【小旦上】自覺今朝粉態新曉云如帳艸如茵百花仙醞能畱客一飯胡麻幾度春奴家薛濤字洪度一字度弘長安人也父曾薄宦兒誤平康天賦雕龍第遣徘徊暮雨人稱繡虎空教管領春風八表之雄才卻嫌捫髻寫六朝之麗藻偏恨掃眉設使借郎身一步黌門也算得天家麟鳳柰何摶艷質半生綺閣但吟成水國蒹葭罷罷罷鸜鵒舞接歌盡多酣千金裘五花馬也自豪奢元微之𨿽授祕書尙淹仙籍遙勤特使請過髙齋不免往河南走一遭也輕綃那里【醜上】象掠半欹蟬翼玉纎時急繡裙腰姐姐怎麼【小旦】昨日那女巫說也要往河南去請他作伴同行【醜】呀女巫來了【老旦道服上】暖日曛楊柳濃春醉海棠放慵眞有味應俗苦相妨【相見科】【小旦】昨約同行專此相候【老旦】老身正當陪侍姐姐請行【水紅花】【小旦】一春意信翩翩午風前蜂黃錯染卻夢醉杏花天穩金韀追尋劉阮禁不得鳥啼枝上眄不到落霞邊此宵應賦遠遊篇也囉【二旦仍串走科】【老旦】你看前面無數陰兵簇擁一貴人來也【前腔】【假面金甲武士神女旛幢劍戟隨生上】【生】綠蓑靑笠白蘋川小漁船歌低飮淺徵驂須盡一溪煙著金鞭春山遙遠眼見得夕陽鴉背爭得到酒家眠夜來曾賦北徵篇也囉【下】【小旦】你說甚麼【巫】大抵貴人多有陰兵護衛羣卿百數大相千人那來者蟻聚蜂屯當必貴登極品姐姐你不見來鳳節霓旌擁萬神五云車騎駕龍驎腰間獨佩黃金籙元是瑤宮第一人如今將近洛陽我自投靑霞觀去也一路承何時造謝【小旦】儻仍遊劍閣【老旦】容再訪琴臺【下】【生上】爭得到酒家眠夜來曾賦北徵篇也囉【相遇相見科】【生】小娘子何事到此【小旦】野店暫投檀郞休訝【生】貴姓仙鄕【小旦】薛濤小字洪度長安祖居【生】韋臯賤字城武萬年人氏【小旦】這等同鄕了【生】小娘子何往又何故獨行【小旦】元微之相邀過此一會【生】聞微之弱冠髙才卿往伊行可稱聯璧【小旦】微之十五而第明經詩句流傳逹於宮禁宮中號曰元才子聖人特寵異之超拜祕書郎【桂枝香】【小旦】俊才殊眷妙齡華選朱衣懶傍朝門皁蓋仍飛淮甸【生】聞他與白樂天相善【小旦】伴風流樂天伴風流樂天鶯花尋徧溪山遊倦理會蠧魚編因邀神女朝云駕待共離騒夜雨箋【前腔】【生】謝娘初見阮郞驚羨話兒窺俠气三分筆底露鴻辭千卷是騒壇狀元是騒壇狀元【背唱】暗圖私願玉堂華燕會羣仙儻煩席上爲觴政別是人間小洞天【小旦】韋郎有風度如君而浮沈湖海者乎旣幸相逢可無投贈妾有玉指環一對聊見鄙懷【逓環科】【生】小生倉卒間旣乏錢刀又無繡段他年宦逹當以女校書相酬【小旦】丙夜向闌請各歸歇息也小旦獨坐金牀吐碧煙生夜蟾寒沼兩嬋娟合翻疑曉夢愁驚破花外鶯聲柳外蟬

第四齝止寺眞文韻內容﹕【末上】貧僧無姓禪師者是也以性爲姓不名而名一向方外雲遊今住持江夏上頭陀寺前者爲諸葛孔明再生於京兆萬年韋氏名曰韋臯曾往他家將前因說破這早晚韋君敢到俺寺中來也弟子每那里【淨醜扮二沙彌上】【淨】夜夜抱佛眠上大人朝朝還共起丘乙巳起坐鎭相隨化三千語黙同居止七十士【醜】纎毫不相離爾小生如身影相似八九子欲識佛住處佳作仁只這語聲是可知禮也師父首【末】弟子你每爲何只念上大人【淨丑】師父可不道欲明種子因熟讀上大人若到可知禮盲龜跛【末】不見你精讀佛書想必你偶窺語錄皮膚上撾一把口耳間幾句不要多說今日有一客到去伺候茶【淨醜】理會得【下】【普天樂】【生上】撚吟髭催蓬難賡和蒹葭韻𨿽然是鳳質鸞姿怎如他剪水裁云可惜可惜藏春不穩似簾櫳飄泊宕子銷魂迆邐行來巳到上頭陀寺了不免徑入【相見科】【末】先生認得貧僧麼【生】禪師爲誰【末】向年間說先生前身是諸葛武侯底便是和尙【生】元來就是久仰【末】先生到此怎麼【生】爲訪姜使君父子【末】使君巳往長安去了公子在家且請暫畱待和尙差人去報弟子看茶來【淨應逓茶科】【剔銀燈】【生】思諸葛西蜀大臣愧鯫生中朝新進因禪師說起武侯家尊賜小生賤字曰城武文韜武略難相準但報主丹心一寸【合】前因茫茫未眞怕腸斷三生舊魂【末】無他只因諸葛武侯有大恩於蜀蜀人未報耳【前腔】【末】爲玉壘未詶龍衮虛金碧待懸鵲印先生爲西川使相且二十餘年王侯將相陪熈運【作笑科】還有句話兒哩更消受鳳幃蟬【合前】【生】禪師言及至此小生夜來旅邸遇一薛濤眞是掃眉才子也【前腔】【生】適野店遭逢仙品羨雅謔溫柔丰韻只那一首詩呵班姬紈扇應無遜請問將來那人有些薄分否可異日有些緣分【合前】【前腔】【末】喜劉郎天臺將近會織女星橋旋隱昨日那一人呵鶯花只許閒風韻鴛鴦牒謾勞著【合前】生柳色縈心事末春風到索居合與君一夕話勝讀十年書第五齝燕友眞文韻【念奴嬌引】【小生帶從人上】牡丹席罷又耽延幾目星球勞頓報道廣陵仙萼吐妬殺漢宮邢尹玉甲調珠纓鞠到處簫韶引【旦】香奩掩絳霄無限風韻【菩薩蠻】【小生】文牕繡戶垂羅幙江南綠水通朱閣【旦】花髻玉瓏單衫杏子紅【淨丑】彩雲歌處斷柳拂旌門暗鸚鵡伴人愁春歸十二樓【小生】昨日頭陀寺來報韋城武到了可整備筵席【眾應下】【生查子】【生上】春風能幾分吹得繁華盡無柰客愁何且醉侯家醞這是姜公子第宅門上有人麼【應報相見相揖相拜科】【生】使君都下竟失逢迎公子年來殊疎侯問敬申專拜少解積懷【小生】家君不知長者之臨早馳京國末弟乃辱髙軒之過光照戶庭請問仁兄新來宦況【生】非輕府倅懶左元戎寔嘆朝端權歸近侍以此投兄江表行將避世山中【小生】暫爲湖海之遨遊徐俟朝廷之鼎革功名得意休問幾時詩酒陶情且圖今日【旦相見科】【生】這小娘子分明白璧是否靑衣【小生】玉簫是乳母晚生頡頏比妹先慈遺命嬌養如兒頗善彈絲差堪侍酒近日荒園新辟芍藥盛開容末弟洗塵借仁兄賞鑑【生】殿春之宴寧費中廚淸夜之遊願叨後乘【過園送酒科】【念奴嬌序】【小生】穠華萬種正東皇著意全収春色三分寶護香泥歌管沸追還杏魂須信金穀樓臺碧山院宇人生宜向此棲穩【合】還自擬彯纓滿座歲宴婪春【前腔】【生】春盡消紅褪粉畱國艷旑旎雕欄華幄充贐富貴長安些个事亂擁慈恩如陣蒙損萬斛天香一簾仙吹王孫能念馬卿頒贈【合前】【前腔】【旦】鬟鬢取次梳妝尋常歌舞費君車馬此逡巡珠玉隊伺簾下香煙氤氳低問袍砑緋虯帶盤碧鼴少年何處紫微臣【淨】是韋參軍【合前】【前腔】【生】回瞬倚席葩翻階玉貌恰似那鏡中金翠李夫人【背唱】簇擁處軟盡鐵石心魂【小生】仁兄請賦一詩何如【生】莫說是小生應哂太白金箋江淹彩筆虹蜺難吐漢宮春【合前】【翫左琴右劍科】【生】響泉韻磬琴固不凡劍尢气燭紫微光流赤電金環低桂月寶匣吐蓮花但不知何處有風塵耳【小生】恨不能劍起舞奉仁兄一杯【低向左右云】攺日送劍去【古輪臺】【外末】謝東君今年春色倍還人櫻桃花下曾相問偸傳花信道甲第名園累月醉入遊不盡三五成行涼州合穩安排吹透玉壺春遊韁徧引紅氍占斷靑茵曉輿鶯燕晝筵絲管夜帷金粉香夢伴花神逍遙隱紫泥晝怕下京尹【前腔】淨向老旦私嗔怎遣羅襪漬香塵每日見蝶困鶯嬌恐添閒悶雜坐擎尊也著慮花房露潤【老旦向淨】多少杏出墻頭欲攀難近多少院落梨花竟紛紜郞君定忖覓芳畦付與蘭蓀濕煙晴霧何妨披拂香車隱隱此意枉殷懃且自排櫻筍玉樓回首落花頻【尾】小生燒銀燭簇繡茵【生】酒暈紅潮欲遁忍負蓬壺一院春生朝宴華堂夜未休小生一船絲生載涼州合酒邊舊侶眞何遜云裹新聲是莫愁第六齝會歡先天韻【滿江紅前】【副末】夢覆西施冰錦下沈沈金釧微醒後低歌雪紵舞腰猶軟四弦才罷醉蠻奴醁餘香在翠鑪夜半醒來紅蠟短一枝春淚作珊瑚下官姓元名稹字微之河南人氏九歲能文十五兩經擢第今年二十四矣官拜祕書郎前日差人去請薛濤早晚想到祇侯人看者【滿江紅後】【小旦】水映新糚云欲墮風飄翠袖釵頻三三五五冶遊郎閒隨幰【相見科】【副末】向到川西原圖一晤誰知不偶故此相邀【小旦】少往鄰州何期枉駕今來拜謁並謝失迎【副末】多謝多謝適有所感撰得一鶯鶯小傳請洪度試評之何如【副末傳小旦看傳科】近世剪錦圖繒不勝臨仿兄寫之無景用之無梗事鋪之無畱情眞足爲千載傳奇之祖【副末】綺紈之事煙月之詞祇恐污文房四友耳【小旦】太謙幾上四友甚精【副末】洪度肯一贊四友麼【小旦】使得【寫副末讀科】下筆金舂玉應皎無塵土卽摩潤色先生之腹濡藏鋒都尉之頭贊墨兩句眞咀之有餘味玩之有餘彩令人心服【小旦】微之兄海內英傑恐未易服也【副末】豈但服當壓倒耳【笑科】【小旦】楸枰在案手談一局何如【副末】覓得謝阿蠻二三子弟在此稍欲侑觴姑待明日【丑淨獻花科】【醜】這是碧花【淨】這是梨花【小旦】梨花未開【淨】花便未開花心巳動了【小旦】請花下一行【副末】你每去看酒【醜淨下】【副末指花科】甚花兒可比洪度【六犯淸音】桃花饒媚梨花微淺未必蓮花如面論洪度之詩呵芙蓉秋水臨風一笑天然昨者𨿽則奉邀尙憂見卻坐浪鷗無賴淩雲鳳有緣調禽外課竹邊彩虹晴掛薜蘿煙洪度洪度今幸結歡願遂連枝比翼只愁相別空教寄柬傳書怎能彀簫弄月乘鸞去又則怕瑞錦裁云托雁傳【小旦】有合必有離有離又必有合詩情夢趣亦正在此楚臺雲雨王夢歲年也則是尋常讀舊潘楊傳【副末】不然不見卓文君與可馬相如乎羨鶼鶼文君司馬千載白頭篇﹕【前腔】【小旦】濤夙昔呵懷琴傷寡分香羞掾今日此來粉黛非牽閨怨單緣鳳藻遙遙不惜金蓮【副末】自古道天才一石我與足下不知人得幾斗【小旦微笑科】共探驪龍君得其珠共探驪龍者明珠在若邊【副末】不敢【小旦】君何必太謙不記宮中號曰元才子紅綃句紫禁傳君王曾嘆子虛篇今旣相逢何必朝朝暮暮得似他嫦娥月窟盈三五不負你學士瀛洲價十千【副末微笑科】麝臍微漲知子少憐芭蕉影射流蘇顫【小旦搖手科】薄帷前風流罪過休說與娟娟【外上】謝家子弟每到了【眾扮梨園子弟上】元相公磕頭【副末】少禮那一个是引戲取戲目上來【目科】【副末】有這些本數都是謝阿蠻傳授的麼【眾應科】【副末】這傀儡夢新聞【小旦】就將那傀儡先做一做如何【副末】最妙【引戲開眾喝采科】叵柰天公搬弄曉夜沒些閒空臨到欲眠時又遣夢兒歡哄小宋小宋喚醒荊王懵懂這詞是如夢令單道楚襄王巫山雲雨夢一節【眾問科】這故事出在那里【引戲】出在云夢之臺髙唐之觀楚襄王與大夫宋玉同遊望見輕雲須曳變化襄王便開言道大夫此何气也宋玉躬身屈膝回春天道大王此朝云也襄王又問何謂云宋玉上言道昔我先王曾遊此地倦而晝寢夢一絕色婦人中稱妾乃巫山之女願薦枕席先王喜而幸之那婦人臨去時道妾朝爲行雲暮爲行雨朝朝暮暮陽臺之下先王便命工師蓋了這所廟宇曰朝云廟襄王聽罷欣然欲遇其人這一夜宋玉在賬房中卻夢與神女相遇姿容絕世貞靜難幹次早奏與襄王嘆羨不已命玉作賦兩篇一篇髙唐賦一篇神女賦其賦現今編入梁太子選中不知者以宋玉爲導欲宣淫竟不記他賦中道長吏隳官賢豪失志明明說女色迷人又道思萬方憂國害開聖賢輔不逮明明諷國主賢遠色那時節襄王何曾夢見朝雲暮雨宋大夫何曾導欲宣淫傀儡來了【扮楚襄王宋玉上】【引】楚王宋大夫同遊雲夢者【楚演科】【引】王問者【宋應對科】【引】大夫回奏者【楚向宋科】【引】王命大夫作賦者【楚下】【引】王下【宋正立隱幾科】【引】大夫歸帳中安宿者【神女登場科】【引】神女上【宋女演科】【引】大夫夢中與神女若遠若近若宻若疏【旦下】【引】神女下【王又登場科】【引】王又上【宋俯伏科】【引】大夫奏夢者【書演科】【引】王又命作賦者【俱下】【引】出場了也荒唐雲雨千年後彷佛君臣兩賦中【下】【副末】這意思也好【小旦】唉人間情是何物其忽起忽滅元如雲雨世上離合悲歡是何光景其幻妄元不過一夢【副末】果然果然【外】酒席在露香亭上【副末】開了柳橋門承應者【內動細樂科】【小旦】入門花柳暗知是近臣居【副末】顫顫梧棲鳳洋洋藻戲魚第七齝拒戲庚靑韻內容﹕【生】折蕊如爭色迎花宛並香料應心所愛三十侍中郎昨日姜家那玉簫眞个天香國色有由人不動心也【沈吟內吹簫科】那里這一派梵音到也可聽【平調懶眉】花宮仙梵午風淸縹緲如聞子晉笙那人容貌說甚一欄芍藥做得个宿花蝴蝶夢魂也香西園化蝶未能成沈吟立盡梧桐影姜公子甚相尊重我便開口也不難只一件怕道猖狂似禰衡自笑滿懷珠玉冷無人偎暖翠紅鄕【下】【前腔】【旦】女淨抱劍上王孫好客太多情欲解龍淵贈長卿勤單遣最婷又喜得回廊不見沙彌影朱奴兒不知那里是韋家官人寓所人在東廂第幾層【淨】這邊就是姐姐你進去公子叫我催那長老摘送新茶去來【下】【生上遇旦科】【前腔】【生】甚風吹得下瑤京恍惚巫山夢裹迎昨日小娘子在席上聽得道少年何處紫微臣紫微年少愧卿卿且住收是小娘子私自來底又怕姜郎不似楊公性紅拂何開繡閣行【前腔】【旦】我衙內道英豪千里到山城杯酒盤桓豈盡情故著我送這劍來紅兒銜命薦靑萍因此上香塵滚滚穿芳徑端只爲俠气翩翩重國卿【劍接劍科】【生】元來如此卻一件潭潭使府豈乏童兒遠遠禪林偏煩少女想念旅中之寂寞須承衙內之勤【旦】公子遣來一團俠气官人猜去別樣春情豈知我綺當歌不和馬卿之調豪家信非登宋玉之墻何輒妄言恐辜髙義【生】小娘子過人節操絕代姿容𨿽聞者息心柰見之奪權借梵王之寓暫爲楚國之臺【旦】投柳下之懷何論坐次誦桑間之句不入耳中官人你與我公子甚樣交情怎不細想【生】小生且不想淸歌妙舞醞藉風流只想你繡簾前那幾步俏步兒眞个是屏障腰肢出洞房宮花窣地領巾長羅裙罩定雙鴛小只有蓮花步步香【旦】你就覷那蓮花來【解三酲】【旦】𨿽則傍華山玉井元不泥污亭亭金飆枉逗芙蓉徑耳自守澹月疎星【生】似這等蕭條怕難消遣【旦縱】蕭條水國碱秋影肯狼籍江鄕一夜冰韋郎韋郎還思省畢竟學桑間宕子柳下先生【生】小娘子你說華山蓮不見這博山鑪來【前腔】【生】任道是含香寶鼎少不得火動煙生微微沈水銷眞性須慿著玉箸縱橫你說澹月疎星就是星月呵相傳牛女多秋興難道嫦娥沒世情【微戲科】小娘子還思省畢竟愛桑間宕子柳下先生【旦】韋家郎好不尊重【下】【生】呀他徑自去了【作嘆科】好一个正性女子且住遣來者眞是勤調戲者不無輕薄倘歸學說再見何顏還著靑箱去打聽一打聽暮靄生深樹斜陽下小樓爲遮西望眼終是不回頭第八齝密探歌戈韻【醜上】韋曲花無賴藍田玉有煙靑箱奉著相公差遣到姜衙內宻宻打聽那玉簫姐喫惱底事情姜公子知道沒有知道迆邐行來這里是他西園了並不見人走動那壁廂有一鸚哥籠不免把鸚哥打動賺得个人出來好問他【作打鸚哥科】【貼扮老嫗上】金丸脫手彈鸚鵡玉鞭嬉笑擊珊瑚侍兒無賴有如此敢是霍家馮子都呀你是誰【醜】我是韋相公家書童【貼】來此怎麼【醜】相公著我打聽句話兒【貼】甚麼話【丑】你公子著玉簫姐送劍與俺相公相公好意畱茶玉簫姐拂袖而出不知他回來怎生回話【駐雲飛】叫我問姐姐緣何客捨回身疾似梭袖拂氍毹座眉閉葳鎖嗏或恐話兒訛俺相公還愁簸著我探息窺消放下些兒个他曾向王孫說甚麼【貼】說便說兩句兒俺公子並不介意請相公放心【前腔】那一晚呵只見怏怏嬌娥敢惱牛郎問絳河聽得道送劍奴之禍遣妾君之錯【丑】他說時你衙內怎麼【貼】嗏衙內不應他料得那風流無過還有些好消息哩囑付張筵想爲陪錢貨上覆東君慮甚麼【駐馬聽】【丑】自那日玉簫姐回後俺相公沒計搓挪悔殺輕將綠綺和【貼】爲甚麼來【醜】他只爲一生風範半名差池兩夜唫哦說甚麼好消息便銀臺燭送嫦娥怕鸞慚鶴愧無顏那但得無他忙歸說與閒愁攤破【前腔】【貼】說那里話對酒當歌有分書生踏鳳窠你相公那一兩句話兒也算得禦溝紅葉玉杵玄霜彩鷁舒荷上覆你相公沾雲拭雨半方羅繡帷珠幕安排那【醜】只怕不穩【貼】俺公子呵雅重哥哥深憐妹妹明日裏雙雙成个【醜】髙齋碧蘚惹宮鞋爲探東風到玉階貼欲折一枝香入手明朝簮上鳳凰釵

第九齝贈玉齊微韻【傳言玉女】【小生上】不鎖鴛鴦樓外旣教遊戲橋西白蘋堆裹晴少一席怎打破夕陽春睡拋開錦翼雨邊煙際前日玉簫回來含怒未平吐詞過激爲韋郎出言調戲耳我想將起來燕太子事慶卿尙斬美人之手賈公閭愛韓掾終分令女之香況韋郎客處禪房未免魚渴鳳簫妹生由乳母難教逐燕隨鶯一欲慰其寂寥一欲完其窈窕今朝設一小席酒闌之際就將簫妹贈他簫妹那里【女冠子】【旦上】宮妝乍畢又妨羅綺新織【醜淨】監房喚急前堂應是調鶯射雉鸞管鳳笛【前腔】【生上】招提頻太息只因浪撥雲蹤輕撩雨迹柰今朝綺席扇底簾前怎生遮得【相見科】【生】多謝龍泉之賜【小生】何足掛懷今日送春請仁兄一敍【送酒科】【眉序】【小生】春去鳥聲疾杜宇枝頭怨朝夕問繁華何處伴誰棲息今朝春去女使每可歌折楊柳送之新腔按楊柳離愁舊夢斷梨花狼籍【合】院西正是傷春處良燕且消今日【前腔】【生】春去馬蹄逼綺陌遊韁正南北【旦背立掩袂科】怪一天紅紫陡然收拾【背云】今朝歌舞如何不命玉簫好怪垂歌扇月影遙憐停舞袖唾花空襞【合前】【小生】仁兄金屋寧乏貯人義妹玉簫薦侍女伏望收爲桃葉屈過柳莊旣成好合室家方可盤桓歲月【生】一言偶誤萬悔難追元不牽剌史之腸只合廣淳於之量此言過當安敢重承這等是促下官去也【小生】古人杯酒之間許之一死立談之際贈以千金況綢繆奔走之交乃猶豫幃房之侍覷人太窄昧我生平【生】公子翩翩鯫生不望解嘲席上何期得配齋中【前腔】【小生】春去豈難覓自向瓊樓問消息笑江臯環佩旋投隨失蕭郎共彩翼齊飛嬴女借綠云髙跖【合前】【旦】自小看成元期遣嫁豈爲輕狂見戲便令倉卒相隨公子人前正欲逞一朝俠气兒家面上焉能撲三斗羞塵【小生】韋郎旣世英豪賢妹又超羣色藝正爾百年佳對何疑一戲小嫌【生旦交拜科】【前腔】【旦】春去肯追憶一點芳心死蘭室【背唱】嘆蜂衙醞釀爲誰成蜜慷慨處金翠酬知怕容易裹燕鶯拋擲【合前】【小生】仁兄何事又爾沈吟【生】遨遊無司馬之淸娛旅次有伶玄之通徳怕士大夫口語畱傳不便【小生】卓女非奔馬卿非又何怪王孫之授室也【生】說得痛快借酒來【滴澑子】【生】人都道天臺浪傳往迹又誰知人世預逢七夕便住暖海棠香國歟賢弟呵笙歌簇馬吹遇花張席卻笑相如臨卭器滌【鮑老催】【小生】帝城倦翼棘鸞枳鳳淹遠迹髙唐暫泥襄王夕籠香砌掩繡簾傾珠來朝舊制羅衣襞鵲橋邊問淸淺鴛鴦簿內塡膠漆【滴滴金】【男從】珊瑚整樹揮瓊席鸚鵡開籠縱云翼王孫俠气應無比照乘珠連城璧難拋未必人生麗情蠅戀蜜謾道千金歌舞不惜【鮑老催】【女從】覷伊艷質幽閒貞靜金萬鎰天教分付攀桂匹韋相公異日富貴俺姐姐呵冠翠鸞誥文犀袍金閨中粉黛宮中飾侯家生長王家食須不負梁鴻室【雙聲子】【男從】郎開國郎開國投萬里封侯筆【女從】娘傾國娘傾國壓五彩回文織【眾合】翠駱驛翠駱驛香羃香羃願年來歲去上元寒食【尾】珠簾處處聞笙千步回廊燃鳳液天上人間難更覓【小生】快搬韋相公行李到五柳莊來著家僮數人錢數十萬伺候者瑤池宴罷畱王母金屋妝成貯阿嬌【領眾下】【生旦弔場】小姐那一日曾邀解佩故拒投捘巳分無緣豈知有幸【旦】女惟四徳妾永一心自須明配鸞儔誰肯暗迷蝶夢【生微笑科】說得好正是都將累歲情盡向今宵說下官在旅邸呵【涿木兒】詩消乏酒淒翠被生寒有夢知分星河望斷烏橋幸天風吹送鴛幃相逢破年猶未小姐相畱看花時深避今夜呵說盡衷腸兩不疑【前腔】【旦】桃花扇竹葉杯自分侯家老翠眉鶴亭前向道淩霄雀屏間今縱於飛君不聞陳軫之論乎楚人有兩妻者人誂其長者長者詈之誂其少者少者許之後有兩妻者死人竟取詈之者齋中怒中君休計和君詈君君誰禮那時節呵未信東風嫁阿誰旦春風淡淡水悠悠生鶯囀髙枝燕入樓合從此無心愛良夜任他明月下簾鉤第十齝促上庚靑韻【末戎服上】知君書記本翩翩更逐繁華共醉眠天子豫開麟閣待半帆香掛橘州煙某別駕韋爺差官是也俺韋郎厭薄參軍遨遊楚國近日朱泚兵亂張節度薦起殿中侍禦史權知隴州行營俺爺恐怕他流連故舊著我送書與憲伯韋常侍備辦人船立時促發不免星火請韋郎去也【北端正好】廟廊才江湖性丹書詔皁蓋西徵玉鞭金勒驊驑騪一步步恩榮徑【滚繡球】羨則羨徵拜的髙喜則喜推薦的行擁兜鍪秦川將領索彊似半門墻魯國諸生俺路途兩程兒並一程他名位三停來長二停暢好也收綸罷艇安排家帶月披星算將來韓彭早湧丹霄價比著那巢許香素簡名若个崢嶸啄森煞繡鸞旗郊外迎錦帆舟江上請韋郎韋郎貪臥翠紅鄕借口蒓鱸興怕也等不得鴛鴦夢兒醒【下】第十一齝送別尢侯韻【謁金門】【小生上】才困酒一枕曉屏醒後報道靑門將折柳怕聽車馬驟【旦】郢樹荊煙馬首別夢離魂關右【生】江外啼猿何太陡客衣催淚透【相見科】【菩薩蠻】【生】隔簾微雨驚飛燕砌花零落紅深淺【小生】撚得寶箏調心隨桂棹遙【旦】恨君容易處便話瀟湘去【合】凝思倚屏山淚流雙臉斑【小生】喜遇榮行聊陳薄餞敢謂一時尊酒能寫綢繆總之千載河梁尙爲鹵莽【生】正覺山林有味眞令仕宦無心豈期指之麻驚斷曲肱之夢靑門別酒餞我離津白馬輶軒遲君都市【旦】功名萬里心事一杯頻催賓禦之驪歌暇顧閨人之粉淚正是客心君莫問靑艸是王程【小生】仁兄旣拜尊官應攜少婦僻居別院𨿽則深藏畱滯長安不無遠念就使魚來雁往何堪鳳鸞孤【生】下官與季父一別家山久疎邸報若載河洲之窕疑耽粉澤之歡娛況托鄰莊如歸陋室弟幸無忘乳母生終不負細君【小生】謹領看酒來【園林好】【小生】君今去鵾鵬遇秋君今去鸞凰儔怎不教雙飛雙宿同載上帝王州同載上帝王州【前腔】【生】我自爲雲山浪遊他只道巫山逗𨖻因此上難紅袖非不慮兩擔愁非不慮兩擔愁【江兒水】【旦】煙鎖前溪徑風生古渡頭潮平月落催分手羞答答難擎驪駒酒淚盈盈低問鱸魚候蓮子怎生結藕回向蘭房懶與梅花爭瘦【前腔】【小生】魏闕飛徵斾潢池隱釣舟城南去往煙含柳客捨並州應回首停雲楚館難忘舊仁兄佩玉鳴鑾不久旅況閨情兩下暫時消受【玉交枝】【生】埋光閭右怎堤防司空鬥牛下官旣赴國憂想賢弟不久亦通朝籍桃源一去劉郎後怕阮郎不穩林丘春猛驚懸客舟朝云冷落畱巫岫【小生】客邸風霜仁兄寶重【生】蒙見憐天涯敝裘煩好護風前弱柳【小生】這不須多囑【前腔】【旦】深閨依舊沒心情簾瓊罷鉤冷煙寒樹重重甃蔽人江上歸舟這早晚俺公子要向長安對公交車去也王孫也圖蟾窟遊兒家一任蛛絲覆惟怕吟東西禦溝豈肯怨短長玉漏【前腔】【小生】仁兄去後簫妹呵鐘殘月漏翠屏空朱轓在眸鳳帷中婦停鸞繡望君龍額封侯今朝寶箏珠淚流明朝鳥道蝥狐簉儻頓教雲中信休可痛煞眼中人否【旦隱泣科】【前腔】【生】夫人你且支吾僝僽把濺紅綃梨花雨收春心一別調琴後歲華攬鏡雙愁煙迷隴山鸚鵡洲云連楚館臙脂岫下官此去如失羣之雁繞樹之烏也自有許多淒苦哀塞鴻蘆汀乍投賴麼鳳桐花覆【旦手科】【尾】【生】鮫綃濕盡還手【小生】駐春樓畔爲花愁【旦】落照關西斷妾眸【外末扮甲將領儀從上】夜壁衝髙斗寒空駐彩旃小的是隴西禆將翟燁帶領甲士迎接爺【生】前途伺候【眾應下】【小生】惆悵靑門送碧車不堪煙雨濕廜【生】驕驄系軟相思樹【旦】香淚回穿九曲珠【小生從人下】【生旦弔場】【尾犯序】【旦】載去半天愁【生】夫人省煩【旦】奴家心緖一个愁字兒怎生了得幾日歡娛萬種離憂君向長安望音書早修顒候怕繅斷遊絲易惹又枰借歸期未偶從今去尋思泣別合眼到江頭【前腔】【生】誰待赴皇州甘老荊扉恥佩吳鉤季父追呼遂匆匆命舟廝守權累你愁紅綠休慮我添花補柳應馬上頻箋心事敢滯六刀頭【旦】相公此去幾年【生】與子定盟無過七載儻予乘便尙及五年【旦】閨合心情邊關歲月盟寒道妾怨不怨身健任郎歸不歸望相公寶重便了【前腔】【旦】輕雪犯貂裘慢蹙降王亟望封侯但得你虎帳逍遙任淒涼鳳樓蓬首挨七載珠簾夜月有一日鑾輿晝繡相公若過七年賤妾終當一死【痛哭科】愆期久梨云化夢飛繞曲江頭【生】聽不起你這傷心話兒夫人夫人你竟不亮我那傷心處【前腔】嗚咽向西流鏡約釵盟一日三秋肯戀龍旌忘鴛帷𨖻我有玉指環一對畱贈夫人【旦】唉欲奴家如玉之貞宻意如環不解耳【生】還有小詩一首聊見鄙懷【旦】願聞【生吟云】黃雀銜來巳數春別時畱解贈佳人長江不見魚書至爲遣相思夢入秦【旦】相公但恐無書不愁無夢【生】知否我自念慿欄屈指你須信臨岐執手【旦】昔漢帝賜戚夫人玉環照見指骨今日此環當照見妾心【相哭科】【合】銷魂處江煙隴霧都撮四眉頭【鷓鴣天】【生】五兩風輕不自由【旦】復看津捨隱離舟一尊酒盡靑山暮【生】千里書來碧樹秋【生半下科】【旦】剛出浦幾回頭【生】正是滿天風雨下西樓【下】【旦】只怕他淚添九曲黃河水一過龍門別處流第十二齝旅泊眞文韻【醜扮船家隨末上】【吳歌】薛濤歸去錦官城元微之相送到都亭生刺剌一對鴛鴦拆散了大家含淚過沙汀【八聲甘州歌】【末】風塵滚滚嘆落花何處不斷離魂徵帆初掛差賴石尢風啼猿碧山催淚雨跨鶴靑城入夢頻思浮渲想襞裙他說道當造一箋寄我怎能彀鳳銜瑤句蜀箋新紅迎轡綠遶輪明年風月屬何人【下】【淨扮船家並左右隨生上】【吳歌】韋相公朝發漢陽江心在香閨身在航千料船載弗起个星離愁擔呀前頭巳有一湊成雙【前腔】【生】江妃泣水濵五湖煙月六朝金粉一船離恨須臾去住平分雙眸注懸靑雀舫一涕闌干白帢巾持龍節擁豹屯此行不羨五陵春淒篷雨冷雲夜闌偏惱獨醒人【末上相見科】【生】足下何名【末】小生元稹先生貴姓【生】下官韋臯微之何事到此【末】薛濤見顧送歸西蜀小生因至津亭不勝離別之感【前腔】盤桓近十旬念錦城絲竹客棲不穩琴載酒從江上送他還郡桃花玉洞遊旋攺翠鳥羅浮夢豈風波世笑傲身漢江春當曲江春逢淸話傍綠蘋酒壚難覓姓黃人不識城武公何往【生】久居江漢適蒙起拜一官昨與閨人江上握別亦正不勝惘惘【末】城武客遊何攜眷聚【前腔】【生】漂零客使君出繡幃香玉結驩秦晉烽煙四起蒙王命驟沈淪佳人掩扉憐小艸宕子懷春逐塞塵君還楚我向秦一溪煙火暫爲鄰蒙靑眼憶絳唇天涯俱是泣珠人【尾】渭城塵朝雨潤互唱靑靑各在因但願得倚翠偎紅做一殿臣兩般行色一般憂淡若陂塘冷若秋賴得丹靑無處成應遣一生愁第十三齝逆萌家麻韻【點絳唇】【淨上】節鎭爭嘩朝廷寖假兵權大問鼎周家遠近煙塵詫雁塞望蒼然寒林古戌邊醉和金甲舞雷鼓動山川小將牛雲光底便是近日唐家失政將帥離心叵柰韋臯領兵鎭守尋思一計詐稱病篤請他來綂馭我軍擒縳這廝送與太尉朱泚眞所謂不戰而屈人之兵也老爺妙計何如【淸江引】周郎善謀推病乏叫小校你去只說道請元帥提兵馬生擒隴右平露布咸陽怕扶持太尉居正衙【眾】妙計妙計【前腔】將軍片言將麟鳳拏計無價誰云病顙牛賽過霜蹄馬怕算人翻教人算咱云夢教輕縳龎涓立見梟陳言須仔細莫惜馬蹄遙第十四齝戡定蕭豪韻【神仗兒】【生戎服領將上】烽煙擾擾烽煙擾擾欽承恩詔擁髙牙大纛把宇宙妖氛淨掃重鞏固聖明朝重鞏固聖明朝【末扮武士上】報報報小將翟燁到汧陽探聽得牛雲光詐稱病篤僞請將軍督理要行擒獻朱太尉【生】知道了翟燁就差你到牛雲光那里宻宻對他說俺將軍正要與將軍連謀扶持朱太尉共成王業可將兵馬且紮住營外將軍先入血定盟【末】理會得【下】【滴澑子】【眾】雲光底雲光底螳螂怒翹霜臺底霜臺底輪輾到尊俎折衝非小【生】飛書反見招陰埋圈套手戮鯨鯢膽落獍鴞【前腔】【淨領眾並末上】陽路陽路風塵乍囂叫韋爺底差官你爺請我到那里【末】徑請到帳中先定盟後飮宴【淨】行營帳行營帳管弦乍調今夜玉山傾倒同加太尉袍江山徧攪定元勲胙土錫茅【末】牛將軍到了【生】快請【淨入揖科】【生】叫兩廡甲士看血盆來【眾出喊應科】【生】替我綁了【啄木兒】【生】蛇橫道豕牢萬里雲霄一羽毛樹轅門何事鸞旗坐帷中小試龍韜【眾合】你那反賊思量釣鰲遭蝦笑平生臂鷹教鳶噪相公呵聖代麒麟第一標【前腔】【淨】民心國勢搖眼見得蔓艸寒煙鎖六朝笑書生漢室難扶墮兒曹楚難招【眾】【合前】【三段子】【生】推出轅門斬了傳首京師煙花載繞望鑾輿靑春絳霄【眾】聖駕過去了【生遙拜科】冠冕載朝望龍樓皇韺韶隴西健兒歸相勞城南思婦愁應掃一挽天河洗兵十道【歸朝歡】【眾】淸河頌淸河頌三管競操看瑞奇祥疊報春田種春田種五粱自饒看香車怕不向翠茵簇遶老相公自來太平定由英雄造勾陳玄武蒼蒼表可不道萬歲千秋奉聖堯生談笑元凶縳帳前關西一帶盡生全合頭顱今夜無歸處直去長安路八千第十五齝閨情齊微韻【破齊陣】【旦】掩帳香沈鵲尾臨窻翠減蛾眉庭院秋蛩芭蕉夜雨若逼離人淸淚黃鶴樓前晴雲散鸚鵡洲邊錦翼齊傷心惟自知空倉鵲常若饑吏人婦會夫稀出門望見紫衣謂當是而更非還入門中心悲長嘆息當語誰出有日還無期結巾帶長相思君忘妾未知之妾忘君罪當治奴家自別韋郎不覺又六年矣晝垂繡幕夜俺蘭閨早晚間賴得老嫗相陪隨身服食賴得東君資送只是鱗鴻久斷怕有他心官爵彌髙官寧無側室聞說鸚鵡洲天妃娘娘十分靈應不免安排香案望空禱祝一番正是回身不遣別人知人意丁寧祝神聖【風雲會四朝元】驪駒初系江邊杏雨霏記妾牽郎手郎妾袂他說道此行𨿽萬里料無過七歲料無過七歲不覺鶯燕頻催花月頻移又六度穿鍼五逢修禊打算流年易嗏水闊遠天低斷雁沈魚不道郎心異誰供百里炊誰驕五羊貴【上香料】神明替我長長短短叩他詳細閒夜肅沮朗月照軒微風動袿組帳髙褰酒誰歡鳴琴孰彈引領關河能不永嘆【前腔】關河迢誤人桃李蹊信浪波難照浪子難倚流言空自理眄歸來無計眄歸來無計向杜宇丁寧你到京兆頻啼又則慮壻戀新姬姬憐故壻似花落隨流水嗏做得个尾生妻便香老芙蓉不枉霜前墜緣聽附耳期如吞斷腸劑上香料神明問取嬌嬌怯怯爲誰狼狽憶昨別離日桐花覆井欄今來思君時白露盈階漙聞有關河信歸君玉環玉以委貞心環以邀早還誰雲長安遠近於房櫳端房櫳有時窺舉頭見長安【前腔】長安鼎沸儒衣事鼓鼙免不得晝飛龍斾夜環虎壘何心訪鳳幃我徵衫欲寄我徵衫欲寄信斷衡陽人遠金微兩處愁城萬重心砌趲得人顦顇嗏豈必白頭離只怕昨日羅襦今日乖時制𨿽逢駟馬騑臨卭肯停轡【上香科】神明鑑我偲偲切切使他回意妾身𨿽在如晝燭何惜遊韁歸不促羊肉千斤酒百斛令君馬肥麥與粟【前腔】遊韁遲滯閨中花事非自月侵鴛幙露驚蛩砌把十二重樓閉今生巳矣今生巳矣願化荊南化艸關西艸絆輪蹄羣沙嘴不分成拋嗏日覷指環啼好一似斑筍纎纎入土應含淚他便到麒麟閣上題少不得鸚鵡塜邊祭【拜科】神明說與啼啼哭哭怎生忘記煙波極目巳沾襟況去桃源不復尋今夜千重萬重恨一時收拾付秋碪第十六齝之任隔用魚模齊微韻【菊花新】【生袍襆勑印官並持節上】捷書飛報到王畿又荷綸音下玉墀寵渥與天齊但一寸赤心亹亹韋臯有何勲績累受聖恩今又拜尙書右僕射兼禦史大夫劍南西川節度使前往上任不知何以報答正是君恩深似海臣節重如山各官免送罷【眾】諸將吏蒙老爺擢願送到劍南【生】起來【眾應科】【普天樂】【生】冠軍威淸皇輅伏波恩畱銅柱移關右移關右將吏欷向川中士馬馳驅【合】呀正秋風出祖徵袍淚半濡傍轂扶輪參佐參佐千里勤渠【下】【扮甲將帶武士上】彩鳳詔銜飛隴右碧油幢引向川西俺每是劍南西川將吏去迎新節度韋爺【朝天紫】擁龍旗鳳麾向皇州帝畿看元戎寶馬搖珠轡銀河坐挽洗金戈虎皮漢臣功雲臺最昬鴉看頓急落霞看旋微暝迷暝迷暝暝迷疎林忙尋旅邸酒簾招停徵騎酒簾招停徵騎【下】【普天樂】【生領舊從上】杜陵花秦川雨鼓角催關山暮雕鞍襯雕鞍襯塞北氍毹儼江南一幅邊圖【合前】【眾將士上跽道】劍南西川將吏迎接老爺【生】迎者旣到送者當歸眾將官別了【眾】容各官再送一程【朝天紫】【新從】餞陽關路岐載陰符馬蹄肩虯綟玉臨千騎銅梁玉壘望蟬早西拜黃麻飛朱斾碧油幢犢肥白雲天劍倚旋低旋低旋旋低見長安三竿日底【舊從向新從云】這就是你舊節度張相公女壻【新從】羨君侯眞佳壻羨君侯眞佳壻【生少駐節科】【舊從】領老爺新爺底書【普天樂】【生】隴西云隨車度劍南書愁鴻誤歸營去歸營去新令來蘇向悲笳兩下踟躕【合前】【舊從跪辭下】【朝天紫】【新從】捧金紫泥獻銅符綠綈春風細柳鑾輿避西南半壁待君侯整齊震王風康國計【報子上】吐蕃邊請老爺傳令【生】知道了【眾】轆轤劍暫室兜笭煙又起早宜早宜早早宜奮龍韜驅蠭掃蟻麒麟封韓魏麒麟封韓魏【生】眾將官本衙門伺候【眾應下】【生】家童那里【末】老爺有何分付【生】你將我折簡一封黃金百兩徑往漢陽姜衙內送上夫人說我畱滯一官蹉跎七載一到西川候瞿塘三峽水勢稍平就差人船來接也又一書拜上姜衙內聽我說【普天樂】建牙侯吹簫侶萬重愁三更雨刀環夢刀環夢歲歲虛無玉環心夜夜支吾呀道尙書說與行將駕彩輿教他怨玉愁香打疊打疊起數載嗟吁末走馬西來欲到天生春愁黯黯獨成眠合要知別後相思夢長在荊門郢樹煙第十七齝懷人蕭豪韻內容﹕【祝英臺近】【小旦】日沈樓風滿閣秋興轉枯槁惟見巴山不見繞山道【醜】請看暮吹云朝簾捲雨【合】這時候加添焦懆【浣溪沙】【小旦】入夏還餘淡薄妝秋來粉黛半拋荒小釵羞戴一枝芳【醜】鏤玉梳斜雲鬢膩縷金衣透雪肌香暗思何事立殘陽【小旦】輕綃將我小幅松花箋百幅封緘停當寄送元相公【醜】曉得紙養芙蓉粉衣燻荳香【下】【小旦】自那日微之送別看他眉端隱隱心淚我亦塊結今又數年矣欲寄一詩又所添他幽恨聊題片簡焉能寫我積懷到不如只寄松箋以艸稿正是相思盡在不言裹別意與之誰短長【醜】松箋在此姐姐這幾日你爲何怏怏不樂【祝英臺】【小旦】小齋中新雨霽香靄坐來銷山斷翠雲溪冷紅蕖魂去爲誰相招寥寥往常時玉管蕭郎不是這般煩笑離夢何必中宵飛遶【前腔】【醜】秋早不見艸含煙桐泫露丹桂雨中老霜曉洞簫月夜瑤琴且自趁時逍遙背唱誰曉沒來由繡榻金鑪不住底把香閒攪【旦】我自爲元微之相公【醜】元來如此他遠哩那人在巫山山外難邀姐姐你爲甚麼這等想他【前腔】【小旦】縈抱只爲他絕代風流結社正吾曹疑縱有十乘夜珠八斗天才難比這人分毫明朝好封百幅霞箋與他明光起艸這心腸謾猜作陽臺常調【前腔】【醜】聽告我謂你不穩巢居雨燕慕春條卻元來彩鳳相如翠鸑文君兩下隔棲瑤島多道正少年繡韈行春紈扇悲秋嫌早定有日天臺劉郎重到【末扮秋鴻上】狀元懷彩鳳芳訊托秋鴻這里是碧雞坊薛洪度家不免徑入【相見科】【小旦】呀秋鴻哥你相公有書麼【末】俺相公昨應制科登第者十八人聖上擢相公第一因遣秋鴻報喜紫金釧一白玉鎭紙一對書一封還有這邊韋節度一書【小旦】承寄一箋破我孤悶累你了樓西小坐【下】【小旦】元來是一首詩錦江滑膩岷峨秀幻出文君與薛濤言語巧偸鸚鵡舌文章分得鳳凰毛紛紛詞客多停筆个个公侯欲夢刀別後相思隔煙水菖蒲花五云髙【醜】娼字不該犯諱【小旦】因我好種菖蒲故有此句且言難見面耳看他咀五色之靈芝香生九咽三危之瑞露美動七情怎地教人不想【醜】姐姐你想他寄他百幅箋他想你寄你一首詩只怕一个是紙兒上情郎怎能彀一揮一灑一个是筆尖兒上愛寵怎能彀做得頷聯頸聯【小旦】不要多說快停去打發那人【尾】霞箋送起春明艸遣秋鴻彩句先操正是一樣相思萬里遙小旦幾年江上結幽期燕燕懷巢蝶戀枝醜只有秋娘常在念至今時復問微之第十八齝守死尢侯韻【遶池遊】【旦病老旦扶上】雨梧寒漏滴到黎明後淚珠兒比他還有【老旦】月色淒涼江聲陡吼柰今宵偏生共樓【旦】滿窻明月滿簾霜被冷燈殘懶下牀病裹卻嫌蓮蕊漏秋來祗爲一人長自從禱告天妃娘娘以來染成一病日重一日老姆姆我多應不濟事了【老旦】小姐還彊停些飮食便好【旦】當初道韋郎是个信人【黃鶯兒】教我吞卻尾生鉤任風波意外流今日裹反使奴家抱橋而死藍橋翻沒雲英袖他那里過了今歲又是明歲俺這里捱了今日怎捱明日不如死罷死則死芳心未休香魂定遊朝朝暮暮陽臺石【覷環痛哭科】【合】這綢繆分明砌就一座墜珠樓【老旦】小姐記得你說道不愁無夢只怕無書今日呵【前腔】書信斷邊州枉閨中嘆白頭牡丹巳到春風後【旦】老姆姆誰能爲賦者妾不愛黃金【老旦】還說甚黃金買賦可不道一失人身七星巖劫難紅顏暫畱黃金漫求那韋家郎不要說千山萬水怕長門一步難回首【合前】汪汪兩眼西風淚還入陽臺作雨飛【下】【稱人心前】【小生冠服帶從人上】瓊林罷酒又擁春軿晝繡赴新除埋故友瀁蘭房淹虎帳不道那人消瘦【一剪梅】宋玉墻頭杏子花香也堪誇艷也堪誇愁風愁雨一枝斜笑殺伊家忘卻伊家下官姜荊寶明經及第叨拜灌州長史行靑城尉事便道過家因想韋城武旣滯關中我又將之劍外簫娘別院誰與周旋不知他近日何如老姆姆那里【老旦上】故園生綠艸廢瑟斷朱弦公子有何呼喚【小生】簫娘在西莊一向怎麼【老旦】他近日十分兒狼狽了【小生】敢傷獨處因病相思且將言語試他徐遣音書報彼倘懷別念難負故人老姆姆你引我到莊前請他到樓外我面問他【老旦】小姐有請【稱人心後】【病旦上】嘆累歲雁杳魚沈這幾日雨僝雲僽【相見科】【旦】良人在萬瑞安能遽成匹願得一回光照此憂與疾【小生】呀簫妹容顏爲何便這等顦顇【旦】韋家郎不來矣從赴長安七更裘葛不將短簡一寄鱗鴻教望眼欲穿豈但憂心如醉未知性命何問容顏【小生】久客邊關不無重娶孤居繡閣寧有了期我又將盡室以之官汝豈可寄居而乏主縱蒼頭時饋難必旋𨿽老嫗進陪怎消寂寞到不如再塡河影別弄簫聲【旦】丈夫𨿽水面流花女子定山頭化石請公子泛桃花之浪料兒家終燕子之樓【小生】枉錯年芳空令歲晚況七載負齊眉之約且一環非割臂之盟請自深思幸無固執【旦】郎君巳矣薄命如斯公子憐之甘言勿再情願向苦海中淹殺不欲從紅塵內苟生說甚麼顦顇來【香徧滿】【旦】黃花人瘦東籬未窺先自羞謾不過羅衫頻褪鈕【小生】你病中且不要流淚【旦】淚珠𨿽忍流眉峯難隱愁【小生】何不將鍼消磨【旦】幾番【將】繡綫鉤又懶把鴛鴦繡【小生】不好說男子漢心腸大率如此【正調懶眉】輕薄桃花趁波流他把那臨行底話兒都忘了那些个千里書來碧樹秋無端風雨替花愁翠袖長湮透只有空牀敵素秋【香徧滿】【旦】年年秋後蘋香水淸人自愁愁煞功名難上手【小生】此時封侯拜將了【旦】遭逢燕頷侯蹉跎雁塞秋想音書不自由料見面還依舊【懶眉】【小生】膓斷湘江幾經秋煞你拋擲金梭織舊愁韋城武此日呵綠綈新檢出神州他自有新夫人了你花誥空遙授到不如雲掩笙歌月過樓【浣溪沙】【旦】山海恩星月咒一時間並到心頭從來豓妾空生受嫁得蕭郎愛遠遊甘自守一任他心情兒似柳絮也終付命東流【前腔】【小生】非是我姊妹行開輕薄口怕嬋娟誤卻春秋花陰月色難禁受柳影風聲浪憂今日後方信你心膓兒似鐵石穩情取住老西樓【東甌令】【旦】想當日珠眸送玉環畱兩下牽思沒斷頭罷罷罷到不如一頭割斷空拖逗教他放下了章臺柳我死之後切弗掩埋只拋向鸚鵡洲便了魂浮江漢沈洲也彊如終歲望牽牛【前腔】【小生】枉了你憐京兆泣江州韋城武他也是意气男兒未必相如忘白頭那時節香車晝擁臨卭繡負不了琴臺偶姻幽緣一日抵千秋簫妹你不要一時短見容易風流【旦】一時間哽咽站不住了【小生】老姆姆快扶小姐進去【旦】握中詩未滅指上玉猶溫【下】【小生】喚掌家的打疊琴書整齊鞍馬待我擇吉日上任【末應科】【老旦驚報科】不好了小姐到房中向卓兒上寫了一回手握玉環連叫數聲韋家郎韋家郎倒在繡牀便气絕了衣帶上又有一詩【小生讀科】黃雀銜來巳數春這是韋城武底詩了可惜可惜分付掌家底好生斂葬在鸚鵡洲西便了【尾】浥露啼淩霜秀怎知道一枝鮮菊不勝秋埋血空成碧艸愁玉骨花顏漢上塋冰魂雪史間名古今多少峩冠者歌舞筵中過一生鸚鵡洲卷上鸚鵡洲卷下第十九齝佐酒尢侯韻【滿庭芳前】【生】金吼霜鐘花催蠟炬夜來醉臥箜篌重鋪秋宴淨掃雁池頭正喜髙秋爽气新卻愁秋月解傷神酒闌七八年前事夢醒三千里外身風葉岸菊花津且須勤買劍南春人間窕元稱假夢裹邯鄲可道自從夢見夫人好生悵怏那年間路遇底薛濤見住碧雞坊昨日祖山人見訪正要請他就召薛濤佐酒四門博士陳丈丈亦請同席怎不見到來【滿庭芳後】【外扮祖山人淨扮陳博士上】【外】聞道蘭樽倒也淨安排量席捲靑州【小旦】香車外錦江新水斟酌淺深愁【相見科】【生】前承垂顧【外淨】又荷寵招【小旦】旅邸遭逢遂更數載【生】光陰迅速何意今朝【小旦私問生】記投黃雀之銜【生】畱作彩鸞之贈【小旦】勞公珍重【生】愧子勤往歲微之記得送卿江上【小旦】近年使者他曾寄我柬來【生】薛子仙翁同席不嫌老子韓非同傳麼【小旦】人道天臺萬樹霞香風元近太淸家【外】試看淸池與明鏡何曾不受花枝影【淨】這有何妨白鶴氅紫鸞簫鋪張廝像續命丹迷魂陣伎倆相當【外】老子生平得萋菲力不淺【小旦】陳丈丈逢迎無非倚市派頭囑托也是煉丹行徑【生】各戒本色看酒來【好事近】【生】花下奏涼州喜羣仙談笑綢繆功名身後不眼前杯酒閒愁試問烏衣王謝還飛入紫燕朱樓【淨】老公祖名登紫閣業照靑編怎麼說這樣話【生】貪著靑編費手不見尙書戟古墓淸秋【泣顏回】【外】身世似浮漚世上人上了這一層又想那一層到了那一步便厭這一步只思量變化靑紫不知被靑紫變化耳被一領衣衫哄誘今朝靑碧明朝朱紫無休【著】衫人依舊僕射公不見灼日燻天一朝澌盡賢者與不賢者同歸朽骨須信道虎鼠還同朽【生】山翁正該如此警世【外】誰肯聽貧道來柰人情馬耳東風常言道不如飮美酒被服紈與素羨君家鳳蠟西樓【生】今朝雅集煩洪度佐酒【小旦】請行一令須得一字象形又須逐韻從僕射相公始【生】口有似無梁斗【外】一有似量天尺【小旦】川有似三條椽【生】柰何一條曲【小旦】相公爲西川節度使尙使一無梁斗窮酒佐三條椽內一條曲何妨【眾笑科】【小旦】到陳丈丈【淨】來不得來不得甘一杯【小旦】四門學掌文武七品以上及侯伯子之爲生者若庻人子爲俊士生者教法如太學可空疎如是乎三大杯【生】洪度知陳丈丈家聲伎麼正恐馬融未必有此【淨】皇恐皇恐【橊花泣】【淨】生徒女樂不忝馬風流山吏部杜荊州從他嘲笑老獼且落得雪鬢霜頭【小旦】生計云何乃能如此受用【淨】不好說全靠在家日少在外日多些生涯暗羞仗雲箋慣引聊城彀【小旦】妙則妙矣恐不免襟裾之誚【淨】盡餘年課燕調鶯任諸君喚馬呼牛【小旦】當年邂逅之時見一老巫說相公有無數陰兵護衛功名非偶富貴在天只合及時爲樂【生】說得是移酒到逍遙臺去【前腔】【小旦】逍遙僕射欲到醉鄕遊邀白社載靑樓翩翩騎鶴向洲更都忘稷契巢由陳丈丈蠅頭運籌到槐宮夢破誰消受【淨】你那生涯怕也不彊似我【小旦】差便差些也是一家業障笑花營腐艸偸光戀吟壇故紙鉆頭【末上】稟老爺金仙院白鸚鵡忽然不懌養者十爲擊磬他十念彌陀斂翅委足化去了【生】可惜可惜不料又失一雪衣矣【外】言語文章終歸寂滅樊籠豢養今始脫然【生】說得是分付左右底以闍維之法焚之好収舍利送與老僧建塔【左右應科】【小旦】仙禽演暢乃爾關心靜女和鳴作何眷念【生】便是【外】【淨】夜闌了請散席罷【尾】【合】蘭亭宴梓澤遊此夕勝情堪偶只恐芭蕉不耐秋【外淨揖別科】【外】笙歌歸院落【淨】燈火下樓臺【生】薛子且畱步我看二公上馬一面看女轎相送【生送外淨下】【小旦背立吟科】蓮花爲性玉爲腮辜負尙書喚妾來蓬島不生巫峽夢虛勞雲雨下陽臺【生入聽微笑科】你那里知道非敢薄卿寔無心緖耳自離蘭室畱贈玉環遠隔山河空勞夢寐我數日前呵【二犯傍妝臺】萋萋芳艸夢鸚洲錦城春色入眼盡成愁想他鳳蠟下捫髻影鴛帳上嚙絲終宵猛然情緖起地角天涯沒斷頭【小旦】可曾有書信麼【生】祗緣關塞遠不是雁鴻稀寂寥一雁斷送九秋萬一有些差池呵枉教膓斷鳳吹樓【前腔】【小旦】妬花風雨未須愁翠煙香霧有日覆刀州投不礙靑玉杵隔不斷絳河流文簫彩鸞終好合紙帳梅花亦浪憂【微笑科】畢竟是相公薄幸寂寥一雁斷送九秋旣無間耗說甚差池枉教膓斷鳳吹樓小旦旅況秋偏棘生離情老易悲合尊前江漢闊好合定何時

鸚鵡洲卷下第二十齝出獄眞文韻【小生枷杻上】玉漏聲長燈耿耿東墻西墻時見影月明窻外子規啼忍使孤魂愁夜永小生薑荊寶明經及第叨任靑城只因庫印沿燒見問大辟在此昨夜夢一婦人曰我薛濤也因出此詩相贈思想起來薛者雪也濤者風波也我這風波日下當昭雪耳喜得新節鎭明朝理獄未卜若何【末】大人怕節度爺坐得早走動【山坡羊】【小生】恨悠悠生逢緇燐痛綿綿胸攢鋒刃焰騰騰當年命飛角嗚嗚此夜心猶震脈脈思情誰與伸夷吾在檻甘虀粉【末】姜大人朝中沒有个故人【小生】鮑叔何人齊庭休問【末】近日朝廷有大慶敢有赦來【小生】瞻恩那朝中一道春牌頭便有赦怕我也等不得銷魂似風中一片雲【前腔】淚潸潸衣衫難搵瘦崖崖肌膚銷盡虛飄飄家山夢兒【末】家中有信麼【小生】遠迢迢眄不到衡陽信渺渺愁【末】可有門路兒【小生】登聞未有門飛霜積旱須天湣白眼相看黃金羞問覃恩安得緹縈一叩閽招魂空讀離騷九辯文萬里羈縻客傷心對月華欲慿今夜影回照故園花

鸚鵡洲卷下第二十一齝得耗眞文韻【破陣子】【生盛服上】節使來蘇民隱綸音下問城髠生怕刑章由巧醞遣陽春到覆盆成都雨露新下官韋臯奉命淸理一鎭獄囚巡捕官將文卷上來【末應送捲科】【生】到有三百餘起逐起帶進【小生低問左右科】僕射不是韋臯麼【左右低答科】正是正是【小生髙叫科】僕射僕射念姜家荊寶否【生】我正念之【小生】罪人便是【生】呀你犯何罪重系如此【小生】荊寶送公之後尋以明及第叨任靑城家人誤衙齋不料延燒庫印因坐此辟【生】家人犯罪長吏何尢事情豈但矜疑才望宜奏薦今眉州見缺剌史下官不日上疏暫畱賓幕先復衣冠左右底請姜老爹換了衣服進來【隨意扮二起解責小生易官服進見行庭參科】【生】賢弟請細說一番【錦纏道】【小生】念波臣坐官衙靑氈未溫驀忽遇災迍那其間昆岡失火玉石俱焚更逢他西京寗尹生紐作連厫韓信魂斷錦江濵丰城劍气誰憐貫斗文僕射蒙矜問使春波頃刻到枯鱗【前腔】【生】嘆東君敍沈垂垂淚痕聽罷欲銷魂自江邊竟無消息到如今卻元來曾爲令尹又意外橫罹瑕釁雨露一朝新知君不薦羞稱獻納臣剌史勞英儁使一枝重放洛陽春【小生】多感僕射提【生】左右底退去【眾應下】【生小生雙平交相揖科】【生】渾家寄住多累貴莊卽遣將迎想當無恙【小生】不好說僕射元期七載今過八年簫妹巳絕食而亡玉環殉葬矣絕命時衣帶上系畱贈一詩云黃雀銜來巳數春別時畱解贈佳人長江不見魚書至爲遣相思夢入秦【生】兀底不痛殺我也【哭倒科】【小生】僕射寶重【生】把渾家自盡曲折細說一番【小生】他自別僕射以來【玉芙蓉】時銷杜宇魂日褪梨花粉眄天涯萋萋芳艸王孫七年苦捱淒涼運一夜輕拋錦繡春姻緣分除非是前身後身【生哭科】【小生】僕射他自福薄耳怎勝得堂中珠繞翠圍人【生】想是下官寄書不到故見如此【前腔】西京旅雁沈南國佳人殞恨連年悠悠塞上風塵劉郎自失花前信少婦空悲月下魂靑衫搵新痕舊痕怎得繡幃中玉碎粉消恩唉宦海愆期閨門守死令人何以爲情向者老僧今住持福感寺他說道惟有造像寫經可資冥福就煩賢弟料理於庫內支銀萬兩付此僧寫造超度托生【小生】領命卽當料理【末上】爲傳黃閣信誰料翠樓空【叩見科】相公差小的到漢陽回復夫人不料前年巳遭變故原書原禮在此【生】姜老爹巳備細說知了生誤殺吹簫向紫煙小生單緣鳳詔勒燕然合得憐比目寧辭死願作鴛鴦不羨仙

鸚鵡洲卷下第二十二齝登眺先天韻【霜天曉】【末扮元微之官服上】秋風籜捲砌攧瑯玕斷【外扮白樂天官服上】曙色初開翠巘詩家九日偏憐【相見科】【末】樂天兄拜揖【外】微之少禮【末】樂天兄前者半百松箋乃薛濤見寄亦堪揮灑否【外】甚佳甚佳微之今日登髙須到終南絕頂【末】正是叫小廝酒樽食櫑隨來【應科】【甘州歌】【外】逍遙赤縣喜紫微金粟並到車前相登眺巖翠寺云深淺【末】妝樓彩簾教樹擁舞閣金鋪借日懸南山下北斗邊百壺那送酒如泉【外】那一答是列仙修煉處窺丹竈問玉田霓裳欲向大羅天【下】【霜天曉】【淨扮盧八座襆蟒上】淸霜驟翦艸木淩晨變殺气旌旗暫偃今朝取醉山前下官盧八座是也蒙聖恩新拜川東節度使謝恩巳畢尙未起程今日重陽且盡登髙之樂左右底攜酒到南山去【醜】理會得【甘州歌】【淨】茱萸莫笑顚念自來佳節大家遊衍近尋彭澤菊花一醉陶然藤垂短檐妨皁泉長閒階浸綠錢懷朝向海壖可容華髮待流年【丑】有許多冠蓋過去了【淨】春明騎太液仙綺羅圍處落金鈿【下】【前腔】【末外上】風流思往年樂天兄末弟那年間在江上送歸薛子邂逅韋城武公與並維江口細語舟邊翠幃心事銀燭夜闌猶翦【外】旣是這等如今薛子在蜀韋僕射當必念他不須牽掛碧雞枉縈蘭省夢靑鳳須垂僕射憐【末】韋僕射此時呵公侯貴將相權可能還記一嬋娟【外】你兩下也牽掛得彀了這壁廂寄詩那壁廂寄松花箋緘黃絹寄錦箋水曹蕓閣往來篇【前腔】【淨領醜上】皇都幾歲年柰古壇陰洞未遂夤緣到京河瀆百里宛然一綫秦時上林空蔓艸漢殿昭陽但冷煙驚寒雁感暮蟬鼎湖云影落樽前【醜】有兩位官人在那里賦詩飮酒哩【淨】黃花外綠酒邊是誰搔首問靑天【醜】元來是元白二位老爹【淨】請過來【丑應請相見科】【淨】各舉樽罍聊資談笑【末外】最好【淨】今日可謂不立賓主【末】皆主皆賓耳【外】良辰美景賞心樂事從來四者難兼【末】崇山峻嶺修竹茂林又喜羣賢畢至【淨】微之聞劉采春自淮甸而來公贈一詩云新妝巧樣雙蛾慢裹常州透額羅更有惱人腸斷處選詞能唱望夫歌此事果否【外】有之望夫歌卽囉嗊曲也小廝每頗習其音試爲節度公一唱【淨】好麼【緩調排歌】【童】卻怪秦淮生憎﹝舟羲﹞船載兒夫去經年朝朝江上認歸舷暗金釵當卜錢【淨喝采云】妙【外】歌囉嗊詠麗娟怕芙蓉出水妬華鈿【淨】到不怕芙蓉妬哩只怕元相公跳曹薛濤喫醋迷香國醉舞筵慮則慮浣花春水膩魚箋【眾笑科】【淨】樂天聞閣下兩三首絕句斷送了一个燕子樓美人可謂張僕射益友【外】偶然耳【淨】願聞【末】也著小廝每唱來【前腔】【童】鈿帶銷霞羅衣似煙幾回欲著潸然霓裳舞罷相公前疊在空箱一十年【淨】絕妙盻盻安得不死【末】驚珠玉謝粉胭盻盻不愛死張僕射亦自足死可兒應得可兒憐【淨】靑樓燕錦水鴛舍人詩是送行篇【末】節度公何時上任【淨】日下起程【末】下官欲寄韋僕射一書【淨】謹當將寄書中煩及下官數語更荷先容【末】領教【外】不及奉餞柰何【淨】一到川東差人奉候【尾】【末淨】川東渭北相畱戀【外】下官也稍个口信兒如逢僕射尙拳拳道栽芋誅茅種秫田淨終南最佳處禪誦出靑霄末酖酒須微祿外狂歌托聖朝

鸚鵡洲卷下第二十三齝攝魂尢侯韻【意難忘】【外天師冠服上】八座公侯肯心齋七日頂禮三周洞天應有意雲海欲何求【生】些个事掛心頭或恐住瀛洲試探取輕綃曵鳳密誓牽牛【相見科】【生】鴛鴦甘冷霜華重翡翠衾寒誰與共【外】臨卭道士鴻都客能以精神致魂【生】曾聞海上有仙山山在虛無縹緲間【外】樓殿玲瓏五雲起其中綽約多仙子貧道排空馭气一霎九天請問君侯將何攝召【生】豈可造次輕瀆【紅衲襖】【外】敢待要笑春風底醉西施倚玉樓【生】不是【外】敢待要抱冰弦底俊明妃揎彩袖【生】也不是【外】敢待要遊月殿聽霓裳奏【生】也不是【外】敢待要共泛星楂到織女洲【生】也不是端只爲亡過渾家姜氏小字玉簫不知造像寫經有無冥福又不知來世是否姻緣欲覩音容慿仗仙翁訪覓【外】要我覓仙蹤向何天跨鶴遊【生】是【外】要我檢姻緣注何生還鳳偶【生】是【外】僕射僕射行雨行雲豈少那香魂也著甚爲楚陽臺掛宋愁【前腔】【生】俺不是忘琴心那薄相如怨白頭俺不是艷門楣那險君虞傾翠袖任登墻窺殺了東家秀但停望穿了北沚眸這壁廂紫泥書元誤投那壁廂錦回文難織就仙翁仙翁巴水巴山斷送那韶年也怎遣得李夫人解漢愁【外】元來如此貧道符咒一施精英冉冉而至請僕射向洞房宻候者【生】謹受教微雨灑花千點淚淡煙籠竹一堆愁【下】【外仗劍步罡登壇作道念】後皇降監房闥之良或升廣寒或客扶桑【內鳴鐘鼓科】與彩虹垂文鸞與翔以顰以笑其猶未亡【內鳴鐘鼓科】夜披禹書井柳光芒呼吸霞外英魂相羊【內鳴鐘鼓科】急急如律令勑值日天將那里【天將四人上】【外】可召姜玉簫魂赴壇速到速到【天將】領法【下】【幡幢侍女引玉簫上】【外下】【生上】翩可姍姍其來遲是邪非邪兩不知翠蛾髣髴平生貌不似昭陽寢疾時呀你看鬢惹濃云臉欺膩玉端的是我夫人也且聽他說甚麼【江頭金桂】【旦】【五馬江兒水】自那日魂離殼後恨空塡燕子樓呀相公元來在這里【相哭科】【旦】錯怪你渾忘雁字別戀鶯儔把舊風流信筆勾【淘金令】怎知道戀戀河洲白頭相守【生】下官被這一領徵袍誤殺也【旦】也則爲邊笳騷動晝錦淹畱閃得个孟才人一哭休【桂枝香】嘆相思隔世【生】嘆相思隔世須臾聚首【相哭科】【生】夫人請収了淚【旦】淚難収憐君花下非秦贅痛妾風前楚囚【前腔】【生】非是我功名拖逗忘萋萋鶯鵡洲可柰山河虎旅歲月蛇矛好教人結暗愁常則想下漢乘流見卿袖細說與別來滋味夢破因由【旦】你也曾夢來我元說不愁無夢【生】最難捱最傷砧杵秋【相哭科】嘆紅顏薄命【旦】嘆紅顏薄命似懸絲刻漏你如今萬里封侯也不枉了【生】甚封侯翻憎鵲印搖邊月斷送鸞簫去玉樓夫人你爲何便絕食求盡【前腔】【旦】單爲你愆期太久多道接絲鞭相府畱少甚朝朝楚岫夜夜秦樓眄伊歸枉自羞因此上化石山頭望夫身後【生】我發萬金爲你寫經造像也有些冥福否【旦】賴得你這般作福玉皇垂憫許我重生十三年後再爲君妾耳爲你裝嚴梵宇濟渡閻浮許奴家續好逑【生】姻緣再續當何以驗之【旦】覷儀容無二覷儀容無二玉環隱手再凝眸【微笑科】丈夫薄幸令人生死隔矣妾心繾綣君心冷今日裹君在髙明妾在幽【前腔】【生】𨿽則是五陵春晝往往倦笙歌想那籌我則願貧居酒市醉典鸘裘倚芙蓉到暮秋誰想道一夢刀州永乖琴奏本是吹簫弄玉底姻緣今日裹做了李夫人陰貴妃底勾當𨿽然對面卻便似心中恍惚夢裹綢繆巫山洛川展轉愁【生痛哭科】【旦】妾不久再生於世重配與君何乃悲痛若此【生】再生重配我便知你那後身怎知教我舊恨新愁怎生訴得縱姻緣兩世縱姻緣兩世兩心難剖恨悠悠須知石上精魂斷枉使人間鈿合畱【旦】相公這也是你自作自受旦庭前琪樹正堪攀塞外徵人自不還下生借問梨花何處雨風吹一夜滿巴山

鸚鵡洲卷下第二十四齝詭迷家麻韻【醜扮靑箱上】深院無人艸樹光仙禽不語趁陰藏等閒弄水浮花片流出門前賺阮郎自家靑箱底便是俺相公攝魂相會之後姜護軍於酒席上道俺相公堂堂僕射乃著鬼迷俺相公不分他這句話兒因見姜護軍對俺相公說人多道薛濤兵亂墜井而亡又說濳歸隱住碧雞坊裹這兩日要去尋他哩俺相公將機就計分付我尋一个有顏色能詩賦底上行首又於城外稅一了所花園迷弄姜護軍一番答他調笑不免走一遭也【下】【一江風】【小生上】與儂家並住成都下未接勤話往年頗有聲伎之樂遭逢折挫意气銷磨盡由他春鎖秋千月冷琵琶有甚心情那薛濤薛濤𨿽曾夢寐中一椄蘭姿相逢過騧相思逆浪劃好教人追不上撇不下傳說薛濤墜井又說歸住碧雞坊不免易姓更衣到那廂試探一回者奚雛隨著我來【下】【老旦攜醜上】奴家成都城中一个上行首底便是奉著僕射相公差遣稅著這所花園帶著這幾个女伴迷弄姜護軍一番教我不要說是人又不要說是鬼不要說是薛濤又不要說不是薛濤須索向門前伺候他也【前腔】暗嗟呀僕射閒消耍揑出虞初話卻似泛桃花誤殺兒郎羨殺嬌娃取次東風嫁天臺萬樹霞不是尋常百姓家教他貪一刻春無價【小生淨上】路入桃源小洞天亂紅飛處見嬋娟呀那壁廂明璫徧體綃縠參差是好一位女子也【作墮鞭淨鞭科】奚雛你且回避【淨下】【小生】又有一靑衣在後試向那靑衣借問小娘子你曉得薛濤住處麼【老旦醜作低語科】【醜】女郎道不曉得甚麼薛濤內請坐【相見科】【小生】本尋名伎乃遇女郎敢問綺紈是何閥閱【老旦】亡夫平姓小字曰康文孝坊故族孀居入道郎君爲誰【小生】卑人是豫章朱田宦遊至此【老旦】旣尋薛子必是詩家【小生】不敢不敢【老旦】何至作儒生酸乎妾頗解吟願聞髙唱聽得道路入桃源小洞天亂紅飛處見嬋娟非詠落花之句乎請以落花爲題共聯一首【小生】願領教【老旦】詔艷應難挽芳華信易凋【小生】綴階紅尙媚【老旦】委地白仍嬌【小生】玉貌樓前墜【老旦】冰容夢裹消【小生】妝臺休浪拂【老旦】畱伴可憐宵【小生】乃是陽春白雪也蜀中掌大地旣生卓女又產仙姑【老旦】卓文君似不如近日薛濤【小生】濤伎女耳何堪比擬【老旦】君不記水國蒹葭夜有霜只此一篇便足千古似伎女薄之非知濤者也看酒來【酒科】【金落索】【老旦】【金梧桐】緋桃正吐花白鶴停跨淺碧粼粼遠翠濃於知君應采藥【東甌令】到山窪不厭仙姑半杓麻【小生】畢竟薛濤消息怎麼【老旦】綺羅花艸休閒覓【鍼綫箱】晉殿吳宮別是家【解三酲】銷魂處【懶眉】相看莫惜醉流霞【背唱】【小生聽科】【寄生艸】盡著他舊睡汀沙新聚汀沙一任鴛鴦罷【前腔】【小生】珊瑚墜馬撾好一所宅院窕侵雲月下星前願結鸞凰婭【微調微退科】【老旦】禾必天臺可邀劉阮【小生】憐予似阮郎更忘家一曲霓裳萬樹霞【又調科】佳人才子有多少不得相遇底少甚麼含香韞玉傷流水鶯老花殘悔撚沙【老旦】君言及此妾意盡知恐君以路柳相猜耳【小生】這怎麼敢凝眸處天公養就牡丹芽【背唱】【老旦科】比著那城市煙花院落梨花畢意誰牽掛【小生】影投鸞鏡身到鵲橋難圖簫史千年聊暫借武陵一宿【老旦笑云】長恨桃源癡女伴等閒花裹放郎歸【攜手下】【不是路】【淨奚雛笑上】何處嬌娃債前生少欠他堪詫劉郎忽闖武陵花在城窪金閨玉洞渾如寂寂春風少女家【作驚科】回廊下悄無雞犬擔驚怕怎生招嫁怎生招嫁好怪好怪俺相公與那仙姑說了會話又喫了會酒輕輕底進去了也不知夙約也沒知偶然怕相公出來還自到浣花溪伺候【下】【小生老旦披衣上】【小生】睡思方濃嘆雞聲之割愛【老旦】驩心未洽恨馬足以無情郎駕欲驅妾魂先斷【小生】我腸亦寸斷矣夜來道夫君平姓小字曰康卻不是平康又道文孝坊故族卻不是教坊離合字【老旦微笑科】任郎君自想耳【排歌】【小生】繡榻春魂霜天曉鴉輕啼破巫峽朦朧殘月掛窻紗十月寒城見杏花誰歌院甚館娃畢意說一个明白日後好稍信兒還慿魚雁寄嗟呀江臯佩海燕家早難道無端蕉鹿惹波查【老旦】郎君旣解何敢再謾奴家元是薛濤【小生】人都道洪度墜井而亡【老旦】果然𨿽在九原得同一宿也是姻緣該載郎君莫輕覷我也【前腔】結客名場吟詩社家煙霞住暖枇杷胡塵一日動邊笳亂渾如晉永嘉銀瓶墜玉井窪茫茫水國伴蒹葭非與足下夙緣焉能冥合鴛迷渚蝶夢花遊絲休訝紗【小生】常言道因荷能得藕有杏不須梅書生福分足矣【解三酲】何須羨香車寶馬何須羨相府髙牙何須羨淩波縹緲江妃襪何須羨洛浦甄娃何須羨漁郎渡口尋山凹何須羨織女機邊泛海楂翻堪詫喜千秋絕調一夜渾家【老旦】今朝別後安能再續前歡【前腔】從今去秦樓路塌從今去楚館苔滑從今去云端有雁難傳話從今去夢遶天涯從今去空占暮雨遊魂卦從今去妬殺春風別院花相牽掛把千愁萬恨發付伊家【尾】如何發付奴家罷【小生】爲一个沒影響底文君痛轉加【老旦】郎君郎君謾悔冰弦調弄差小生香風引到大羅天月地云階拜洞仙老旦共道人間惆悵事不知今夕是何年

鸚鵡洲卷下第二十五齝爭春前用先天後南北調隔用魚模歌戈韻【步步嬌】【小旦攜女醜上】玉指金刀輕紈剪點爲團扇秋來篋笥捐皓月瑤階幾曾擡眼腸斷鷓鴣天訴不了心頭怨知君遠斥意何如不向邊庭慰索居每就花前傾一酌悶來空憶醉尙書薛濤往年與韋僕射初逢旅店遂幸聯詩後鎭川西頻令佐酒豈意一朝萋匪見徙塞垣在此又一二年矣夜得十離詩一卷欲遣樵靑投上臨風細讀當必動魂又系之一絕句曰聞道邊城苦而今到始知卻將門下曲唱與隴頭兒【醜】甚麼十離詩【小旦】犬離家筆離手馬離廐鸚鵡離籠燕離巢珠離掌魚離池鷹離鞲竹離亭鏡離臺無非屬事比辭托物見意爾【醜】姐姐韋相公見了這詩定然動心聞得有个人兒寄元相公一詩你見了怕也要動心哩【小旦】這話那里來的【丑】前日到觀中梅花樓那年間老巫住在樓上因說起姐姐的詩他說淮南也有个會做詩的寄元相公一詩想必元相公又與他好了你不要喫醋【小旦】旣在觀中我過去問他叫樵靑【淨上】【小旦】將我這柬帖兒向節度府投下【淨】理會得【下】【旦醜行科】【二犯江兒水】【小旦】一離了碧雞坊院悉腸千萬轉待粗明貝錦細寫蠻箋托徵鴻遡遠天非賦白頭篇聊鳴紫塞【醜】敢怨著韋相公來【小旦】僕射何偏【醜】敢姐姐有些過犯【小旦】粉黛何愆惡東風把殘英吹別苑【醜】姐姐看明月無情解圓豈有恨隴禽難辧【合】怕則怕小荷錢不見蓮【前腔】【醜】幾度嘆芙蓉池面紅顏落鏡前又寒蛩破夢敗葉驚蟬塞垣西風似剪不剪舊愁纏新愁更接聯姐姐幾上靑編指下朱弦且彊將愁緒遣【小旦】那里有排遣處心事寄長門半篇詩句擬婕妤團扇【合】願則願柳梢云鶯早遷【下】【淨奢服領丑未上】裊裊城邊柳靑靑陌上桑我心應不淺甘學野鴛鴦自家劉公子底便是父劉辟見做韋相公門下參戎今日是什麼神道生日城中婦女多往金仙觀燒香到那里飽看一回可不灑落叫小的帶馬過來【北醉花陰】燕語東風繡簾午又感起閒愁幾許騎快馬過康衢拾翠懷珠神女知何處【作望科】遙望見紫珊瑚閣春云迷杜宇【下】【南眉序】【小旦老旦上】【小旦】當日漢陽郭【上樓科】師婆你指點霓旌護臺座【老旦】正是不知那陰兵擁護的秀才如今曾得官否【小旦】那秀才就是這邊節度使韋公好不烜耀現如今節鎭此邦揮霍【老旦】姐姐可曾相會來麼【小旦】月夕花朝常叨宴會杏花杯珠履爭銜蓮蕊漏玉樓嫌聒【老旦】這等姐姐爲何又在這邊居住【小旦】醉中半米風流罪謫向隴頭蕭索【淨上】看這許多燒香底婦女老底小底打扮的村底俏底並沒一个好底遠遠望見樓上倒有一个在那里待我瞧一瞧看呀怎麼有這等樣生的標致底【北喜遷鶯】覷得咱斷魂驚目怪朝霞麼鳳新梧躊躇松陰竹塢怎得這艷艷桑中一國姝不由人心似杵【末】自古傾家身無非女色公子你貪戀他怎麼【淨】似這等一个美人不要說睡他娶他只得他到到夢兒裹來便傾了家了身何害但著咱巫山夢楚滿伊西子傾吳【淨】小廝咱每這邊去打打是誰家宅眷再看咱【下】【小旦】師婆你一向往那里雲遊【老旦】淮南【小旦】旣在淮南得說無祕書與誰來往麼【老旦】說與个劉采春相厚【小旦】你怎麼曉得【老旦】那劉采春會做詩有一首囉嗊歌寄元相公淮南傳誦以此曉得【南眉序】【老旦】蹤迹水雲闊見說劉姬善詶和寄元郎囉嗊一歌如果【小旦】那姓劉的常常到淮南來麼【老旦】雨雲期駱驛淮南【小旦】他生得如何【老旦】珠玉隊推髙江左【小旦微怒科】恁般情薄哩【老旦】跳槽自是尋常事莫怪少年情薄【淨上】元來是薛濤成都一向聞他底名果然話不虛傳旣是他咱便跳墻便打門也不妨事可惜是觀中【末】著鬼了他相交底貴顯有韋僕射文才有元微之你那里趕上他【北出隊子】【淨】卻元來浣花溪洪度覷咱來也不弱似韋臯元稹似微之僕射無【醜】看嘴臉【淨】吞不進吐不出卓當壚醫不活害不死病相如搶不上撇不下孫飛虎這里墻髙還轉過那邊去那邊去【下】【南滴澑子】【小旦】俺則道生前兩人長那誰信道別後兩心難度【老旦】省煩惱【小旦】此際不由些个乘軒卻到他當壚是我【老旦】則是元相公花星照命來【小旦】命照花星怎地花星疊過【淨上】這壁廂墻兒到矮些你每權當个梯兒待爹一步步踹上細看一回【踹肩科】【北刮地風】【醜】他那里花落閒窻看道書【淨】他臉也不掉過來【醜】肯回頭調馬奚奴不羞人夠嶺巴山虎【淨】咄爹做幾千銀子不著定要娶他哩管攜歸繡榻紅氍一步步香雲香雨一夜夜仙郎仙女把石家珠喬家玉供養做觀音活佛【醜】你想娶他哩不要說娶他怕輕湯半壁先蘇【淨】咱不娶他到讓與人娶他不成【醜】枉妝憨寡喫西鄰醋公子去﹖﹖个龜兒卜个課兒再來且去爇黃香卜紫姑【二旦回身科】【淨】那婆娘瞧見咱每躱過西窻下去了還是那邊去那邊去【下】【南滴澑子】【老旦】元相公元相公文章枉自流靑放浪何勞闖珠箔才情故累縈香閣也不管錦繡窩也沒管腤貨隨風倒舵【小理嘆科】采得百花成蜜後爲誰辛若爲誰【老旦】只怕沒花兒那怕沒蜂兒蜜兒須知百花花蕊繓何怕蜂房蜜釀人割【北四門子】【淨上】這里瞧得快活了你看他你看他抺秋波不住將春心付【醜】在那里【淨】這相思才害某【末】照面兒【醜】背面兒疎沒些畱意處【末】回去罷樹影兒斜人影兒孤現擺著催行隊伍【淨】未要回去且向那邊看有門便敲怕他不開【下】【南鮑老催】【小旦】也不要怪他這是我那生折墮柔膓九回閒悶躱呸前晚還夢見他哩輕綃一枕前歡涴百幅箋一著詩五湖舸教我指尖兒上把刀環數眉心兒下把珍珠抺今爾爾先前錯【淨上】怎麼不見門【醜】在道姑房開過來底公子且不要查門【北古水仙子】查查查風月書撿撿撿姻緣簿笑雲雨半星無【淨】聽聽聽玉佩丁東閃閃閃霓裳濟楚呀呀呀向西廂過綺疏怎怎怎不哀憐宋玉墻東哭【丑末拍笑科】還還還者也共之乎【南雙聲子】【小旦等下樓周行科】【老旦】蜂蝶過蜂蝶過粉翅惹香須嚲【小旦】鶯燕魔鶯燕魔巧舌弄低身撲【老旦】斷愛河斷愛河推愁垜推愁垜【小旦】也正要棄家學道把花壇淨掃別邀笙鶴從他合上溫家鏡只恐攔回卓氏車【下】【淨軟倒科】【丑】他巳去遠了个餓貓窺鼠穴犬餂魚砧回去守著那醜三姑倒穩【北尾】【醜】醜三姑端的偎蓬戶【淨】胡說你爹十年不娶得他十年守寡哩甘心家宿寡辰孤一任淚點芭蕉滴秋雨【下】

鸚鵡洲卷下第二十六齝投胎家麻韻【淨扮判官上】【調笑令】風軟風軟吹老幾番臺館今朝野艸芳魂明日梁園曉春春曉春曉蝶債鶯逋未了小官轉輪王殿下一个功曹者是也則爲姜玉簫苦節韋僕射悲思捐施萬金寫經鑄像單求再世續鳳諧鸞見如今上帝見憐大王遵奉著他托生盧氏之養女還作韋公之次妻了此姻盟詶其夙願不免城隍引領鬼使相隨護送到盧家降生去也道猶未了姜夫人一行人馬早上【中呂粉蝶兒】【旦盛服隨城隍鬼卒上】秋月春花分無緣相公門下不道擁笙歌擊上侯家則被那五更風三日雨把香魂叱吒剩水殘霞重寫舊劉郎武陵新【判姜夫人你與韋僕射何處遭逢何由配合爲何事羇棲江夏又何密訴天妃】【耍孩兒】【旦】當日个紫微年少逢花下過別院風流調發勤杯酒贈嬌娃住西樓錦翼平沙誰知授爵因縻爵更不思家愴別家沒半紙寒溫札貪輦上麒麟肖像忘閨中鸚鵡嗟呀【判】韋僕射之官畱贈何物姜夫人在室捨死何爲【五煞】【旦】覷英英指遶環痛淚漬紗韶華苦勒東風嫁舊時王謝堂前燕肯飛入尋常百姓家一死罷休罷只落得壺冰映玉那里也蝶夢迷花【判】請問夫人楚蜀千山卻有誰傳耗幽明兩地怕無路通情【四煞】【旦】尙書詢故園王孫報落花鴻都羽士邀鸞駕𨿽則是簾前細語燈前泣卻便似裹情人夢裹家怎罷畢長牽掛甘管領野花黃蝶可還圖繡幙奇葩【判】一二日間投義女於盧八座宅十三年後作貳室於韋中令家兩世姻緣姜夫人不須牽掛者【旦】大人大人那拜相封王底韋令玉簫這雲収雨散底玉簫敢邀韋令【三煞】他肯爲誤嬌紅屏翠幃我怎敢夢槐黃想綠紗蒼顏弱質難招嫁縱然是姻緣該載韋相是當年韋相玉簫非前世玉簫不信道鳳皇臺上吹簫女還省底鸚鵡洲邊鼓瑟家沒靶鼻莊生馬𨿽則賴天公答救又只怕人事波查且住旣生盧八座家怎地不爲女卻爲養女【判】大王曾說來若女便須納聘朱門是養女好薦花綺席單爲要了這姻緣也【二煞】【旦】你道朱門素娥芳筵薦麗華因此上牡丹培養雕欄下且暫往圍珠簇翠歌姬院好到佩玉鳴鑾使相家氤氳簿奇詫【判】恁般歡喜哩【旦】說甚東牀桂子爭如南省槐衙【判】姜夫人聽者玉印須教指上堆檀郎還到夢中來單憐化石心猶在不怕爲云恨未開【旦】𨿽則如此要到十三歲俺這里捱多少光陰又過十三年他那里添多少歲月怎生等的也【一煞】【旦】卻便似守空枝花待春乍生天月待華枕鸞衾鳳仍嗟訝迢迢劍外三公府寂寂川東八座家捱一日如一夏【眾】前面是盧八座家了請夫人降生【旦】剛登覺路斗近髙牙【尾】想白頭𨿽未吟誤靑春不當耍卓文君記不一段臨卭話罵幾句磨粉黛底狂夫漢司馬【下】

鸚鵡洲卷下第二十七齝禮佛車遮韻【髙陽臺引】【生】繡閣淒涼冰弦寂寞柔腸萬縷千結芳艸多情夕陽無語愁絕幽懷欲諱西樓雁柰寸眉定雙葉最辜他鶯燕羆貅杜陵遊轍【小生】尋思故里時節盡綺園花鳥玳筵風月舞袖歌喉壓倒柳腰鶯舌翠紅不領分符使但矜莊手版隨牒赴軍衙揭天絲管怎消悲咽【相見科】【錦鷓鴣】【生】夢斷羅浮綽約藂玉龍鱗甲寄簾櫳自辜花底三更月卻怨樓頭一風【小生】寒料俏曉蔥蘢勸君莫放酒杯空梅花落去桃花發也自春風也自紅【生】下官每夢渾家但有悲啼徹夜𨿽尋方士無過恍惚片時可怎生排遣也【小生】正爲此請僕射郊外一遊就到福感寺看前日寫經鑄像巳分付陳設鹵簿了【生】使得就行【執旗甲將四人抺額武士三人上掌號號止周旋行科】【髙陽臺】【生】夢斷煙波香餘襟袖遊韁步障消歇【小生】不久又是新春也【生】若喚春歸尋芳舊念猶【嘆科】盤似檐蛛网飛絮惹腸斷處最怕那曉鐘殘月恨東風一枝紅杏帶鶯吹折【前腔】【小生】嗚咽枉覓香魂難招艷幽期剩與愁客別館藏春重筵餞夜虛設每每進竭覺僕射尊顏稍不似前了趨竭沈腰潘鬢驚旋攺【生】這幾日軍務勞勞【小生】謾推托簿書糾結向西郊行吟坐嘯且陶嘉月【左右報科】巳到福感寺了【生】請老僧相見【末扮老僧上】舉世但知嗟逝水無人微解悟空花【相見科】【末引看科】這都是老相公鑄底佛像【生揖科】【末】這是寫底經【生】費心了【末】和尙該得料理底【生向小生】有勞【小生】不敢【末】頃見祖山人說老相公與夫人攝魂相會哩【生掩淚科】【末】旣接音容爲何煩惱【前腔】【生】非別月下歸魂鏡中覿面入眼轉難拋撇可仗慈悲能教電影重掣【末】新月於今晦朔行且半定有个再圓時節相公不有過去歡娛怎惹見今悲痛不有見今悲痛又怎博往後歡娛似牡丹輪回開謝互生悲悅【生】鑄底是像寫寫底是經請問如何是道【末】云在靑天水在瓶【生】鑄得形似幻形千株松下兩函經我來問道無餘說云在靑天水在瓶同到前殿一行【末指科】此卽鸚鵡舍利塔也【生】嵸峻如此【小生】帳前武士張芬精於曲藝喚一二健兒與之塔下蹴鞠如何【生】近日薛嵩僕射好蹴鞠方士劉鋼諫止之護軍反勸我何也【小生】黃帝造蹴鞠之法漢書載蹴鞠之篇呂太后嚴鞠室於宮中霍將軍穿鞠域於塞外軍中練武塔下適情何不可之有【生】這等教他試蹴一回【三武士蹴鞠左右喝采科】【小生】髙及半塔絕技哉【生】想必護軍素精此藝【小生】少年場亦頗爲之【前腔】奇絕兩腋風生半天星墜頓覺壯心飛越物外逍遙个中煩惱應撇【生】聞和尙亦有趯三球者【小生】卽三卽一卽一卽三【末】方其爲皮時球在那里方其爲球時皮又在那里及其皮壞時球在那里及其球壞時皮又在那里要知我非我但看球非球何況我眷聚又屬影中影欲斷葛藤癡當作摶沙觀饒舌虛空色相元泡影幹枉了恁般疼老相公你恁般煩惱自道壯年哩覷韶華風燈炬焰等閒頭雪【生】承教承教【揖別科】【生】又聞龍樹偈【末】不過虎溪橋【下】【小生】聽傳令鹵簿回本衙門【眾跪應科】【淨上】書來有意應須念謫去無名更足悲【進跪云】小的是薛濤家走動底樵靑薛濤有稟帖投上【生】接上來【應接拆看科】呀元來是一卷十離詩【小生】何謂十離【生】犬離主筆離手馬離廐鸚鵡離籠燕離巢珠離掌魚離池鷹離鞲竹離亭鏡離臺後面又一絕句云聞道邊城苦而今到始知卻將門下曲唱與隴頭兒可惜可惜【小生】僕射沈河之玉尙切哀傷委蚌之珠寧忘簡枉使他愁生翠被恨結紅茵何不呼流鶯於綺叢縱舞蝶於芳艸頻小宴足暢餘年【生】護軍說得是況且元微之書內再三托我周旋靑箱【丑應科】【生】你可帶領明駝車輛到邊庭請取那薛洪度回來【醜】理會得【下】【左右仍周行科】【前腔】【生】開篋護軍你覷來他向我啼時系人心處和淚鳳箋疊罷罷罷須教你破鏡重圓落花再上愁歇一自徙邊之後佳節宮殘羽冷心暗想那叫月杜鵑喉舌重還錦水別往浣花不日還奏請爲女校書使他名畱汗簡借綠云迎歸玉壘薦聞金闕【前腔】【小生背唱】人傑柰往日溫柔少年風韻一點情蠅血迎到薛濤畱連聲技那籌兒敢放下些些了炊罷邯鄲打疊起枕邊枝葉【生】護軍說甚麼枕邊枝葉【小生】不說甚麼有一段奇事數月前偶出郊遊到薛子造箋去處只見朱門秀野儼若仙居俄而少女相邀盤桓逹旦臨岐送別自言卽墜命薛濤今日見這書則前日這人必又一靈鬼迷弄矣【生笑科】翩翩俠客乃著鬼迷【小生】僕射何故求方士攝魂【生】正是你我那一片憐香惜玉底心可融金石也【小生】薛校書今日以後寧帖謾云千里關塞遠想離夢自今應絕末弟呵願追陪花開花謝僭狂客【尾】辭鶯謝燕重招也華堂不少閒風月【生】只恐鬢絲勞旋鑷生湘女淒弦怨不窮小生鄂君香被夢難通略箋心事投黃閣生便許淸時一薦雄

鸚鵡洲卷下第二十八齝夙因江陽韻【雁兒落】【女醜淨上】昨夜西樓樁樁暗想柰月又穿窻風來掀帳擡頭剛見繡鴛鴦少一个人兒人兒那般樣我每盧八座家侍兒落霞裊煙者是也做侍兒底只該讓女兒做養女底不彊似義女好笑俺老爺偏見將玉簫嬌養勝似生要我每叫他小姐小姐【醜】落霞姐也怪不得老爺他小則小千伶百俐一樣學舞你我演了幾十回了無姿態他裊裊底三眠宮柳多應趙飛燕重生【淨】正是一樣學歌你我唱了幾十徧尙且差池他底一串驪珠敢是齊綿駒轉世【丑】也不肯續麻也不忻商謎只供著尊天妃娘娘進乳一炷香暮也一炷香好像禮佛底龐居士【淨】又不來闘艸又不去看花單養著个鸚哥兒閒也教幾句悶也教幾句好像授經底楊貴妃【醜】似這等人叫他聲小姐也沒虧我每【笑科】【淨】小姐要繡花你在此我料理那鍼綫帖兒去也【淨下】【十二時】【旦上】閣珠簾放笑鶯燕墻東擾嚷向育侯家新推侍長誰識幽窻下底心腸【醜】除是繡房廝養【搗練子】【旦】垂半幕倚髙樓杉雨蒲風野艇秋【醜】手把花枝長擁面不令人見轉風流【旦】奴家盧八座家玉簫是也趁此淸閒不免挑繡一回則个裊煙看繡牀來【丑應科】龍涎香鵲尾鑪俱在此了【旦】你自去看茶【醜】理會得【下】【鶯啼序】【旦】金猊一縷飄香故裊裊紗窻帶煙描處茫茫繡鍼兒將下端詳好摹臨春風婀娜更點綴秋容澹蕩停鍼暗想這花呵料難污蝶粉蜂黃繡得幾鍼怎生昏昏地便想要睡敢昨晚繡得夜深了些【作睡科】【醜捧茶上】未嫁男兒先做夢夢中說夢尢虛哄說與傍人笑殺人那知點春心動小姐茶在此呀他還沒有醒哩【旦欠伸科】夢笑開嬌靨眠鬟壓花簟紋生玉腕香汗浸紅紗裊煙你笑甚麼【醜】小姐有一場好笑底事【旦】怎麼【醜】適在茶鑪邊打个盹兒夢見小姐與一位官人恁般恁般【旦】閒說長養深閨自小時芙蓉頂上綰靑絲朝霞不入髙唐夢料得當年宋玉知【醜】做夢有何妨且聽我說夢見小姐道【二郎神】從他往眄音書一年年絕望宻禱天妃空妄想誰知轉背荊煙郢樹渾忘去日歸期元是謊卻底事將人撇漾不要說書這幾時連夢兒也沒做了夢拋荒夜來得个夢兒乍朦朧簾前一見蕭郎【旦】說那里話【前腔】彷徨髫年女子深閨長養一片心情鍼上縱無端噩夢如何解到巫陽【醜】說我做夢元不說小姐做夢哩【旦】你還是惺惺還是莽平揑出朝云勾當太鑄張則索待當年宋玉平章【醜】小姐不要惱且待我說來那一位官人呵【集賢賓】緋袍玉帶稱阮郎似和月西廂躡迹濳蹤簾外望見呀聲忽地開窻牽衣細講盡別後相思磨障奴家呵聽半晌道昨夜夢卿鴛帳【前腔】【旦背立醜聽科】衣冠廝像言辭惚慌他是這个夢我也是這个夢怎生共一枕黃粱【醜拽旦科】小姐才信我不是調謊哩【旦支吾科】這海棠也睡去了笑倩燈照海棠怕花兒睡也相將【醜】小姐這何必害羞靑鸞洞房又不比墻頭馬上【旦】還自想畢竟是夢境荒唐【醜背科】小姐小姐那夢兒多應是外有所感內有所思從想象中來底【黃鶯兒】【醜背立旦聽科】鍼下繡鴛鴦到眠時想感傷芳心飛傍沙洲上【旦】金珠滿囊羅紈滿箱幽閨肯把閒愁釀【醜】這是夢寐中雙雙笑語又不是有這事夢何妨【旦】𨿽則如此鸚哥左側須莫道雙雙【前腔】【旦】我知道了梧葉半雕黃滿庭除菊正芳怕花神逗引香魂蕩【醜】這也非那官人分明道來並州那鄕鸚洲這廂玉環頻問頻惆悵【旦】甚麼玉環【醜】你指上隱隱底不像玉環麼【旦】總難詳【丑】多應是吉兆王侯伉儷多管是嘉祥【旦】怎麼有這等癡夢【醜】小姐你醒了罷【旦】那个不是做夢底【醜】你還夢哩【旦】那个是醒底【醜】你也夢我也夢你夢裹又說夢他夢裹也說夢正是難信芭蕉難信鹿豈知翠鳥豈知梅【旦】常言道夢生於想不知是非想是非非想【醜】又道是夢本於因不知是前因也不知是後因【尾】【旦】而今始破邯鄲妄方信道曲蓋髙軒到牧羊裊煙不是那一聲黃鶯兒這夢還纏得人慌哩喜得那恰恰黃鸝過短墻【旦】瑟瑟羅裙金縷腰黛眉偎破未曾描丑夢中更說相思夢拽住仙郎放盡嬌

鸚鵡洲卷下第二十九齝延訓齊微韻【番卜算】【淨官服領醜扮童兒上】【淨】月色與花陰彊把人催逼閒來白眼問蒼天肯少停駒下官川東節度使盧八座是也自少徵歌選伎走馬闘雞放宕三十餘年如今衰相旋形壯心猶在有个養女名喚玉簫年近十三頗知歌舞意欲教之文墨替我應酬喜薛濤流寓近疆巳著人請他去了童兒怎還不見回報且到天香亭散步一回【小措大】嫰黃吹老桂林輕放秋歸【醜】呀看這幾行雁兒又飛過去了徵雁數行飛破煙溪【醜】這菊花到開得茂盛回首菊東籬何郎共荀令香粉淩替【醜】老爺還記得少年髙興麼記紅藥欄邊燕袖倚鶯亂啼一陣酸風一點迷【醜】只怕如今來不得了到如今肯輸紅翠【醜】也只好喫杯酒兒且安排鳳管鸚杯【不是路】【小旦】自墮邊陲瘦得腰肢似柳稊重門閉東風吹碧玉關西載江湄孤舟漾漾寒煙徙極浦蒼蒼遠樹微嗟行李毛詩一卷琴三尺那有剩珠殘翠剩珠殘翠【童兒報進科】【小旦】節度公萬福【淨】洪度少禮遠遠請你來別無他說知道你詩才髙妙我有个養女勞你教他一教喚侍兒請小姐出來【前腔】【旦醜上】亟喚香閨百和剛燻白薴衣描鸞未丹鉛放下出彤幃爲何底【醜】小姐老爺請那薛洪度教你詩賦哩【旦】元來如此薛洪度呵他占定了三千里內吟哦壘二十年來錦繡機𨿽才美磨穿鐵硯非吾計謾勞招致謾勞招致【相見科】【末扮差官上】壺觴開雅宴鴛鴦眷相隨副節度崔爺請老爺上席【淨】知道了女兒請薛洪度到夕佳樓拂塵小坐我去就回且向樓明月下靜焚香炷理瑤琴【下】【旦小旦上樓科】【旦】女兒家所學幾事【小旦】風韻者不過攻歌習舞理繡操琴豪俠者無非蹴鞠秋千闘虫走馬【旦】這般說豪俠故不如風韻會心【小旦】不然各有會心處可不道卻嗔昨夜貍奴惡抓亂金牀五色絲這便是理繡底煩惱又道半兜玉鐙裹湘裙不許春泥污羅襪這又是走馬底灑落何可槪言呀那卓上象牙牌甚精小姐想必工於六博【旦】家尊匣內偶有此牌取置案頭寔未通其意義【小旦】小姐果然不知舊譜三十二張新譜增之二十四面舊譜牌環拱者取星宿拱辰之義分廂者苞陰陽互宅之情若乃三同以十四點爲率蓋前則去麼後兼除六暗含九五於數中半合以沓錢五爲名蓋去四五六取麼二三寓箕疇於意表新譜牌瓊五白闘腰除紅盡參伍錯綜其內其機愈巧其變愈繁又皆鍚以嘉名題之麗句𨿽小技亦妙絕古今矣【旦】元來如此略請教一二【小旦作摸牌科】這是新譜牌三麼籠兩三喚作紅塵微涴合歡鞋這是舊譜牌五三環二喚作眼橫秋水髻盤鴉這也是舊牌五四拱麼喚作日映朝霞片片紅那幾牌好比著小姐【旦】怎麼來【長拍】【小旦】艷艷朝霓艷艷朝霓盈盈秋水嫦娥似是還非【旦】薛娘女兒家何故要通文藝【小旦】椒房桂殿也須知詠扇繟棊【旦】今古詩詞大都怨語或恐非性情之正【小旦】謾說怨詩非捨別懷離恨世情餘幾【旦】我性懶遊觀況於題詠一任笙簧簾外沸從不過樓西【小旦】可不悶壞了你【旦】鎭日繡牀旑旎算何愁可到甚物堪題【短拍】卓女吟邊卓女吟邊班姬扇底婦人家何事長啼動不動賦秋閨翻惹那秀才輕棄【小旦】小姐不是這般說女兒家那一樣是不要學底嫁得秦臺蕭史可不道吹徹鳳簫飛【旦】旣是這等薛娘只教我和平雅淡之詩並內則女訓便了【尾】【合】旣閒歌舞閒文藝占斷千秋羅綺【小旦】總爲他人作嫁衣旦風滿髙樓月滿庭且將鉛槧課工程小旦池邊晉字師前輩座右詩律後生

鸚鵡洲卷下第三十齝入道皆來韻【醜上】桃花流水本無塵一落人間幾度春解佩暫酬交甫意濯纓還作武陵人自家韋府中靑箱底便是蒙相公差遣召還薛校書聞巳出家不免到他庵內則个下【小旦道服上】願隨仙女董雙成王母前頭結伴行旦暮焚香遶壇上步虛猶作按歌聲貧道薛濤是也因前者祖山人過訪與談內事言下恍然今巳棄家入道矣欣從羽士引入玄門萬年貌擬駐金丹八字眉休勻寶鏡瓊樓花下千鍾酒白薴停雲紙帳梅邊一炷香黃庭永日百戲場中總領三淸門下新參交遊毛頻陳玄杜索山人之價上下羅敷班媛空爭士之雄未能煉石以補天何用研朱而點易空非空色非色色卽是空道可道名可名彊名曰道个好淸閒自在也【醜上入見科】俺相公自得十離詩後感嘆不勝奏薛娘爲女校書寶馬香車請浣花溪別館居住【小旦】拜上相公我巳度爲女道士矣【醜】薛娘𨿽云斷送風情未必銷磨火性半世裏連枝帶葉易戀虛花一時間剗艸除根難求正果悲歡離合幻推得開推不開老病死生關跳得出跳不出只怕你蓬山路上發足愛水河邊轉頭【背云】多應爲劉采春緣故忿恨出了家了【小旦】豈有此理椰子瓢長嘯白雲桃花扇久藏明月正是貪敲碧落新齋磬肯抱靑樓舊撚箏【醜】這等說不辜負了俺相公交車騎院宇麼【鎖南枝】明駝駕白雪齋尙書珍重遣僕來中祕薦鴻才髙蹤寄霞外薛娘到不如梳蟬鬢踏鳳鞋返吟樓待飛蓋【前腔】【小旦】紅顏債綺語烖遊絲偏惹宮燕釵怕蘭麝土中埋風塵袖邊摔勞歸騎上臺道我戴星冠學兒拜【醜】薛娘難道你一從三島客不顧五陵人【小旦】𨿽則雲遊敢忘尉薦明歲相公六十貧道采芝來慶也醜籬邊仙菊鶴翎紅移入朱闌便不同小旦應笑西園舊桃李彊勻顏色待春風

鸚鵡洲卷下第三十一齝遣女東鐘韻【遶池遊】【淨】漏殘鐘動世事如春夢柰輕寒曉衾猶擁散罷晨衙尋思玉甕怎消除潘霜鬢中【古調笑】團扇團扇美人自來遮面吟詩寫字經年無復商量管弦弦管弦管白帝城頭送斷我在韋僕射節制之下往叨燕貺頻荷吹噓今瀘受降此歲又當六十各鎭紛紛以金寶爲賀我蒙推轂安比泛常況那日姜護軍說他了江夏夫人玉簫色藝無雙堪彼下陳將他上壽也表我一段感激請小姐出來【前腔】【旦】驟題鸞鳳驚斷雛烏夢怕於飛暮齡誰奉【醜】打疊糚奩安排陪送好逍遙巫山路中【相見科】【淨】孩兒我整辦糚資百輛繡段千端送你到西川與韋公上壽聽我說【黃鶯兒】金帛徧寰中爭似我紫珊瑚壽上公牡丹初綻香風送孩兒呵長東家綺叢捧西家玉鍾王侯眷聚神仙種【合】去匆匆梨雲杏雨飛入蘂珠宮【前腔】【旦】生長繡幃中教文章習女紅【背科】裊煙那夢兒應了靑鸞似葉緋袍夢他那里金釵幾重霓裳幾叢怕嬌鶯乳燕難供奉【旦作悲科】【淨】女大須嫁不消啼哭【拜別科】【合前】【淨】家僮四十人女侍二十人隨小姐西川去【淨下】【前腔】【女侍執花燈眾執樂器上】香步下簾櫳似紅蕖出水中巫山洛浦空傳誦鶯催曉鐘花迎曉風教成鸚鵡開籠縱【合前】【前腔】屏護錦芙蓉顫流蘇曵彩虹春風十里香塵動鐪煙翠龍燈花玉虫人間應備天仙供【合前】水國飛鸚鵡天池待鳳凰鼓鼙迎喜气羽鑰映新陽

鸚鵡洲卷下第三十二齝團圓尢侯韻【外祖山人末老僧上】【末】不信輪回試看伊當年曾與說依俙【外】一生爵祿生前定兩世姻緣世上稀【末】他生之諸葛且拜藩王【外】夜現之玉簫重爲侍妾【末】元微之遠銜朝命喜相逢入道之名姬【外】姜荊寶在幕寮應不識再生之義妹【末】樓臺開錦繡到頭來帪裹陰妃【外】庭院列神仙入眼處夢中張敞【末】碧雞坊吟詠散入罡風【外】靑翰閣悲啼付之舊雨【末】一个胞胎中元帶黃金印何怪螭蟠【外】一个指節上猶懸白玉環宛如雀報【末】春秋六袠且尊前歌【外】早晚百年何論紙上淡墨【外末】笑看太白成三影便是維摩不二禪門上有人麼【左右上應科】【外末】今日是你老相公壽旦我二人踵門一賀不好混入眾賓煩你報說十三年前一故人相訪也【左右】知道了稟覆老相公就是【外末下】【寶鼎兒】【生盛服上】歲華糚點又梅蘂將發春心輕漏小生吉服霜雪後江夫如暮桃杏吐風光依舊【小旦道服】最喜今朝春富貴座上神仙如湊【合】願歲歲年年潘苑花木謝家歌酒【相見科】【荷葉杯】【生】記得那年花下深夜初識謝娘時堂西面繡簾垂頻醉鳳笙吹【小旦】惆悵曉鶯殘月相別從此墮飛蓬【小生】如今巳向碧霞宮空憶舊房櫳【生】薛洪度薦爲女校書緣何入道【小旦】羞作商人婦故此出家【小生】一室淸虛將無悔恨【小旦】三更醉夢枉受沈迷【生】這事情洪度你也知道了【小旦】便是【眾笑科】【小旦】今日老相公壽旦騎白鶴采紫芝但願再周甲子【小生】薛校書捧瑤巵擎象板還須重按宮商【左右進報科】福感寺禪師與祖山人踵門拜賀去了禪師說有十三年前一故人來拜也【生】十三年前有甚麼故人【又一人報科】川東節度盧爺遠差僮僕盛列奩送一位小姐與老爺上壽【小旦】老相公壽旦又納一位新夫人是雙喜【小生】喚掌禮人催糚【淨上】髙唐山下夢重新玉鏡臺前別作春不須滿面渾糚卻畱著雙眉待人【夜行船】【旦盛服上】單爲家尊懷報玖籠金翠遠向西州鳳閣韶年麟臺元老未審怎生支候【淨】拜興拜興【旦拜生答揖科】【淨】禮畢【下】【各相見科】【小生】看酒來【錦堂月】【小生】仙鶴飄香祥麟射采開筵正當春晝羔雁紛西南各路諸侯綺筵前偸得蟠桃繡幙內送來芳袖【合】將進酒看歲歲年年對花稱壽【旦】薛教娘久違【小旦】不圖今日又會於此【旦】前日曾向你說那夢哩【前腔】從幼夢見王侯分明面貌牽衣說盡綢繆未了絲蘿似教重侍箕箒【小旦】老相公前說將那玉環畱別舊夫人矣請看新夫人指上隱隱玉環看依然指上瓊瑤豈偶爾人間媾【合前】【生】舉止儀容一玉簫耳小姐汝幼何名【旦】玉簫【生】異哉名同模樣又同玉環痕迹無一不同老僧說是十三年前前故人信乎兩世姻緣也【前腔】非謬漢佩驚眸秦簫化無非夙因知否兩世姻緣贏他十世風流【小生】相公舊劉郎玉洞尋春新國相賓筵得偶【合前】【旦】薛教娘爲何是這般打扮了【前腔】【小旦】還羞鶴背風遒人寰夢斷重來相門首壽旦賓筵兼謝校書蒙奏惟願取紫府仙丹聊報答黃扉恩舊【合前】【醉翁子】【生】回首似巳過綠肥紅瘦喜艷雪香雲再生重偶【小生】能彀向問息尋消杏梅魂今入手【合】歡笑處但放隊延歌上觴稱壽【前腔】【旦向小旦】聽剖嬌怯怯風花雨柳縱飛來舊壘新雛未諳門竇【小旦】我曾對小姐說秦臺楚嶺想象華胥行徑今日呵佳偶眞數定華胥自在吹簫入鳳樓【合前】【左右】朝使下【夜行船】【末扮元微之朝使上】萬里勲名罕有持絳節白帝城頭瀘歸心廟堂宣奏進律上公非偶【相拜科】【生】拜違江上曾荷雲箋【末】奉使朝中特傳譽命主上以公勲勞最茂進中書令封南康郡王制詔巳到驛中了【生】快排香案迎接【生易服叩頭各相見科】【末】呀薛校書爲何便入道了【小旦】君謂我不聞劉采春乎聽我道曾經滄海難爲水除去巫山不是云取次花叢懶回顧半緣修道半緣君來【末】不是這般說見寄松箋至今寶重【小旦】惠貽雅什入道難忘微之老相公今朝六十又納一位新夫人卻又拜封王新命可謂三喜【末】禮當並賀【生舉酒送末科】【山花子】【生】壽筵開處祥光透紫泥封剛下滄洲【小生】喜今朝鸞飛鳳樓人間勝事全收【合】拜新恩掃除舊愁歌鐘甲第凝冕旒山河帶礪花月疇頒爵王庭跨鶴揚州【小旦】這是姜公子相公舊夫人底哥哥【末】久仰久仰【小生】不也【前腔】【末】豪奢肯落平原後羨東陵漢相交酬【小旦】這是川東節度家盧小姐相公底新夫人【末】問盧家今生莫愁較前生薑女誰優【合前】【前腔】【小旦】小姐嬌羞女流詞賦三千首貞魂慧性前修【旦】喜蛾眉今諧好逑望鸞軿暫駐重樓【合前】【前腔】【末】薛校書自往歲一書之後風塵劍州信斷麻姑久羨星冠鶴仙遊【小旦】笑殘英愛嫁東風向狂瀾勘破浮漚【合前】【撲燈蛾】【眾】衣冠嗟沐意气憐屠狗霎時看冷暖誰肯檻車相救也鸞鳳一偶到驚飛還恁地哀求才情鮮有可不道能令伉儷重千秋【前腔】贈環底英英好逑死環底稜稜閨秀僊僊底月下魂簾下偶明明底再圓花燭也【落落底】田文再覯巍巍底諸葛重侯簇簇底珠環翠紐輝輝底堂屏障列髙丘【意不盡】遺編本事非虛謬花下塡腔月下謳只恐采盡珠璣碧海愁鶴蓋低昻赴玉墀柴門煙月醉瓊巵緣無倚翠偎紅分故作拈花弄柳詞

