曲藻明王世貞著

曲藻提要

《曲藻》一卷﹐明王世貞著。世貞字符美﹐號鳳洲﹐別號弇州山人﹐江蘇太倉人。生於一五二六年﹝嘉靖五年﹞﹐一五四七年﹝嘉靖二十六年﹞舉進士﹐歷官至南京兵部右侍郎﹑刑部尙書﹐一五九〇年﹝萬曆十八年﹞卒。生平著述極爲宏富﹐有《弇州山人四部稿》一百七十四卷﹐《續稿》二百零七卷﹐《弇山堂別集》一百卷。此外﹐相傳作有鳴鳳記傳奇。王世貞與李攀龍﹑謝榛﹑宗臣﹑梁有譽﹑徐中行﹑吳國倫等七人﹐在嘉靖中以詩文號稱「七子」﹐而尢以世貞在當時具有最大影響。錢謙益《列朝詩集》中說﹕「元美弱冠登朝﹐與濟南李於鱗修復西京﹑大曆以上之詩文﹐以號令一世。於鱗卽沒﹐元美著作日益繁富﹐而其地望之髙﹐遊道之廣﹐聲力義气﹐足以翕羽賢豪﹐吹噓才俊﹐於是天下咸望走其門﹐若玉帛職貢之會﹐莫敢後至。操文章之柄﹐登壇設墠﹐近古未有。迄今五十年﹐《弇州四部》之集﹐盛行海內。」又《四庫全書總目提要》中說﹕「自李夢陽之說出﹐而學者剽竊班﹑馬﹑李﹑杜﹔自世貞之集出﹐學者遂剽竊世貞。故艾南英﹐天傭子集。有曰﹕『後生小子﹐不必讀書﹐不必作文﹐但架上有前後《四部稿》﹐每遇應酬﹐頃﹡刻裁割﹐便可成篇。驟讀之無不濃麗鮮華﹐絢爛奪目﹔細案之﹐一腐套耳。'其指陳流獘﹐可謂切矣。然世貞才學富瞻﹐規模終大﹐譬如五都列肆﹐百貨具陳﹐眞僞駢羅﹐良楛雜洧﹐而名材瓌寶﹐亦未嘗不錯出其中。」

所謂《四部稿》﹐計分賦部﹑詩部﹑文部﹑說部。在說部中有《藝苑卮言》八卷﹐又附錄二卷﹐都是些雜論詩文詞賦之作。專門論詞﹑論曲的﹐集中在附錄一。﹝《弇州山人四部稿》卷一百五十二﹞有人摘出了這兩部分﹐單刻行世﹐論詞的另題作「詞評」﹐論曲的另題作「曲藻」。《藝苑卮言》中論曲部分總不過四十一條﹐其中有一些是轉錄前人的話﹐此外也不過對於作家﹑作品﹐略作評述﹔因爲在明代萬曆以前﹐曲話之類的作品﹐還不多有﹔又由於王世貞在文壇上的聲望﹐使得《藝苑卮言》一時成爲藝林中重要的著作﹐故後來論曲﹐屢見徵引﹐因此也發生了一定的影響。《曲藻》﹐就所見有兩種輯本﹕﹝一﹞《欣賞續編》本《欣賞續編》﹐明茅一相編﹐一五九〇年﹝萬曆八年﹞刻本。《曲藻》一種﹐收在戊集。此本共四十條。﹝二﹞《錦囊小史》本《錦囊小史》﹐明末刻本﹐無編者姓名。全書前有王道焜序。《曲藻》一種題「吳王世貞著﹐徐仁毓校閱」。此書共四十一條﹕比前者少三則﹐另外又多四條。﹡

在以上兩種本子之外﹐還有﹕﹝一﹞明萬曆間單刻本二十年前曾於北京琉璃廠舊書店一見﹐今不詳所在。﹝二﹞《重訂欣賞編》本未見。據孫殿起《叢書目錄拾遺》卷三著錄﹔全書題「明天目山人徐中行編」﹐約崇禎間刊本。《曲藻》一種作二卷。按﹕《欣賞續編》卷首本有天目山人徐中行序﹐此云徐編﹐恐誤﹔又《曲藻》作二卷﹐疑亦誤﹐可能卽同於《欣賞續編》本。﹝三﹞《雪堂韻史》本未見。據杜聯喆《叢書書目續編》著錄﹔全書題「明王道焜編」。似就《錦囊小史》擴編。﹝四﹞《新曲苑》本此本不詳所據﹐和《欣賞續編》僅有數字不同﹐但多無關緊要。﹝五﹞《艷雪齋叢書》收有《曲評》一卷﹐實卽《曲藻》的另一種輯本。但內容文詞﹐多有刪略﹐且混有其它書中文句。《艷雪齋叢書》﹐有明末鈔本﹐《曲評》一卷﹐有一六二八年﹝崇禎元年﹞——髙奭序﹐系就《欣賞續編茅》一相跋文略加增減而成者。﹡

曲藻序曲者﹐詞之變。自金﹑元入主中國﹐所用胡樂﹐嘈雜淒緊﹐緩急之間﹐詞不能按﹐乃更爲新聲以媚之。而諸君如貫酸齋﹑馬東籬﹑王實甫﹑關漢卿﹑張可久﹑喬夢符﹑鄭徳輝﹑宮大用﹑白仁甫輩﹐咸富有才情﹐兼喜聲律﹐以故遂擅一代之長。所謂「宋詞﹑元曲」﹐殆不虛也。但大江以北﹐漸染胡語﹐時時采入﹐而沈約四聲遂闕其一。東南之士未盡顧曲之周郎﹐逢掖之間﹐又稀辧撾之王應。稍稍復變新體﹐號爲「南曲」。髙拭則成﹐遂掩前後。大抵北主勁切雄麗﹐南主淸峭柔遠﹐𨿽本才情﹐務諧俚俗。譬之同一師承﹐而頓﹑漸分教﹔俱爲國臣﹐而文﹑武異科。今談曲者往往合而舉之﹐良可笑也。弇州山人王世貞著。﹡

曲藻明王世貞撰

三百篇亡而後有騷﹑賦﹐騷﹑賦難入樂而後有古樂府﹐古樂府不入俗而後以唐絕句爲樂府﹐絕句少宛轉而後有詞﹐詞不快北耳而後有北曲﹐北曲不諧南耳而後有南曲。何元朗云「北人之曲﹐以九宮統之。九宮之外﹐別有道宮﹑髙平﹑般涉三調。南人之歌﹐亦有南九宮﹐然南歌或多與絲竹不協﹐豈所謂土气偏詖﹐鍾律不得調平者耶﹖」凡曲﹕北字多而調促﹐促處見筋﹔南字少而調緩﹐緩處見眼。北則辭情多而聲情少﹐南則辭情少而聲情多。北力在弦﹐南力在板。北宜和歌﹐南宜獨奏。北气易粗﹐南气易弱。此吾論曲三昧語。仙呂調宜淸新綿邈﹐南呂宮宜感嘆傷惋﹐中呂宮宜髙下閃賺﹐黃鍾宮宜富貴纏綿﹐正宮宜惆悵雄壯﹐道宮宜飄逸淸幽﹐大石宜風流醞藉﹐小石宜旖旎嫵媚﹐髙平宜條蕩滉漾﹐般涉宜拾掇坑塹﹐歇指宜急倂虛歇﹐商角宜悲傷宛轉﹐雙調宜健捷激梟﹐商調宜淒愴慕怨﹐角調宜典雅沈重﹐越調宜陶寫冷笑。﹡

周徳淸云「關﹑鄭﹑白﹑馬﹐一新制作﹐韻共守自然之音﹐字能通天下之語﹐字暢語俊﹐韻促音調。」又云「諸公已矣﹐後學莫及。蓋不悟聲分平﹑仄﹐字別陰﹑陽。此二言者﹐乃作詞之膏肓﹐用字之骨髓﹐皆不傳之妙﹐獨予知之﹐屢嘗揣其聲病於桃花﹑扇影而得之也。」虞伯生云「吳﹑楚傷於輕浮﹐燕﹑冀失於重濁﹐秦﹑隴去聲爲入﹐梁﹑益平聲似去﹔河北﹑河東﹐取韻尢遠。」作詞十法﹐亦出徳淸。稍刪其不切者。一﹑造語。謂可作者﹕樂府語﹑經史語﹑天下通語。予謂經史語亦有可用不可用。不可作者﹕俗語﹑蠻語﹑謔語﹑嗑語﹑市語﹑方語﹑書生語﹑譏誚語。愚謂謔﹑市﹑譏誚﹐亦不盡然﹐顧用之何如耳。又語病﹑語澀﹑語粗﹑語嫩﹐皆所當避。二﹑用事。明事隱使﹐隱事明使。三﹑用字。生硬字﹑太文字﹑太俗字及襯字太長者﹐皆所當避。四﹑陰陽。如同一東韻也﹐輕如東﹑鍾﹑松﹑衝之類爲陰﹐重如同﹑戎﹑龍﹑窮之類爲陽。喚押轉點﹐各有宜用。五﹑務頭。要知某調某句某字是務頭﹐可施俊語於上。楊用修乃謂務頭是部頭﹐可發一笑。六﹑對偶。有扇面對﹑重疊對﹑救尾對。七﹑末句。八﹑去上。九﹑定格。如仙呂﹑南品﹑中呂﹑正……有子母﹐謂字少聲多者﹐聲多字少者。馬致遠「百歲光陰」﹐放逸宏麗﹐而不離本色。押韻尢妙。長句如﹕「紅塵不向門前惹﹐綠樹偏宜屋角遮﹐靑山正補墻東缺。」又如﹕「和露摘黃花﹐帶霜烹紫蟹﹐煮酒燒紅葉。」俱入妙境。小﹡語如﹕「上牀與鞋履相別。」大是名言。結尢疎俊可詠。元人稱爲第一。眞不虛也。

北曲故當以《西廂》壓捲。如曲中語﹕「雪浪拍長空﹐天際秋云捲﹐竹索纜浮橋﹐水上蒼龍偃。」「滋洛陽千種花﹐潤梁園萬頃田。」「東風搖曳垂楊綫﹐遊絲牽惹桃花片﹐珠簾掩映芙蓉面。」「法鼓金鐃﹐二月春雷響殿角﹔鐘聲佛號﹐半天風雨灑松梢。」「不近喧嘩﹐嫩綠池塘藏睡鴨﹔自然幽雅﹐淡黃楊柳帶棲鴉。」是駢儷中景語。「手掌兒裏奇擎﹐心坎兒裏溫存﹐眼皮兒上供養。」「哭聲兒似鶯囀喬林﹐淚珠兒似露滴花梢。」「系春心情短柳絲長﹐隔花陰人遠天涯近。」「香消了六朝金粉﹐瘦減了三楚精神。」「玉容寂寞梨花朵﹐胭脂淺淡櫻桃顆。」是駢儷中情語。「他做了影兒裏情郎﹐我做了畫兒裏愛寵。」「拄著拐幫閒鉆懶﹐縫合唇送暖偸寒。」「昨夜个熱臉兒對面搶白﹐今日个冷句兒將人廝侵。」「半推半就﹐又驚又愛。」是駢儷中諢語。「落紅滿地胭脂冷﹐夢裏成雙覺後單。」是單語中佳語。只此數條﹐他傳奇不能及。元人曲﹐如「紅塵不向門前惹﹐綠樹偏宜屋角遮﹐靑山正補墻東缺。」「枯藤老樹昏鴉﹐小橋流水人家﹐古道西風瘦馬﹐夕陽西下﹐斷腸人在天涯。」景中雅語也。「池中星玉盤亂灑水晶丸﹐松梢月蒼龍捧出軒轅鏡。」「紅葉落火龍褪甲﹐蒼松蟠怪蟒張牙。」「水面雲山﹐山上樓臺。山水相連﹐樓臺上下﹐天地安排。」景中壯語也。「仙翁何處煉丹砂﹖一縷白雲下。客去齋余﹐人來茶罷﹐嘆浮生﹐數落花。楚家﹖漢家﹖做了漁樵話。」「黃蘆岸白蘋渡口﹐綠楊堤紅蓼灘頭。𨿽﹡無刎頸交﹐頗有忘機友。點秋江白鷺沙鷗﹐傲殺人間萬戶侯﹐不識字煙波釣叟。」意中爽語也。「十二玉欄天外倚。望中原﹐思故國。感慨傷悲﹐一片鄕心碎。」情中快語也。「笑撚花枝比較春﹐輸與海棠三四分。再偸勻﹐一半兒胭脂一半兒粉。」情中冶語也。「參旗動﹐斗柄挪﹐爲多情攬下風流禍。眉攢翠蛾﹐裙拖絳羅﹐襪冷淩波。耽驚怕萬千般﹐得受用些兒个。」「側耳聽門前去馬﹐和淚看簾外飛花。」「怕黃昏不覺又黃昏﹐不銷魂怎地不銷魂﹖新啼痕間舊啼痕﹐斷腸人送斷腸人。」「春將去﹐人未還﹐這其間﹐殃及殺愁眉淚眼。」「把團圓夢兒生喚起。誰﹐不做美﹖呸﹐卻是你﹗」情中悄語也。「怨靑春﹐捱白畫﹐怕黃昏。」「一聲梧葉一聲秋﹐一點芭蕉一點愁﹐三更歸夢三更後。」情中緊語也。「五眼雞丹山鳴鳳﹐兩頭蛇南陽臥龍﹐三腳貓渭水非熊。」「糟腌兩个功名字﹐醅淹千古興亡事﹐麺埋萬丈虹霓志。不達時皆笑屈原非﹐但知音便說陶潛是。」諢中奇語也。「搊殺銀箏韻不眞﹐揉癢天生鈍。縱有相思淚痕﹐索把拳頭搵。」諢中巧語也。

元人歸隱詞《沈醉東風》云「問天公許我閒身﹐結艸爲標﹐編竹爲門。鹿﹑豕成羣﹐魚﹑蝦作伴﹐鵝﹑鴨比鄰。不遠遊堂上有親﹐莫居官朝裏無人。黜陟休云﹐進退休論。買斷靑山﹐隔斷紅塵。」頗有味而佳。《得勝令》﹐元人有詠指甲者﹕「宜將鬥艸尋﹐宜把花枝浸﹐宜將繡綫勻﹐宜把金鍼紝﹐宜操七弦琴﹐宜結兩同心﹐宜托腮邊玉﹐宜圈鞋上金。難禁﹐得一掐通身沁。知音﹐治相思十个鍼。」艷爽之極﹐﹡又出王﹑關上矣。非舜耕《詠睡鞋》可比。

《西廂》久傳爲關漢卿撰﹐邇來乃有以爲王實夫者。謂﹕「至郵亭夢而止。」又云「至『碧雲天黃花地』而止﹐此後乃漢卿所補也。」初以爲好事者傳之妄。及閱《太和正音譜》﹐王實夫十三本﹐以《西廂》爲首﹐漢卿六十一首﹐不載《西廂》﹐則亦可據。第漢卿所補商調《集賢賓》及《掛金索》﹕「裙染橊花﹐睡損胭脂皺﹔紐結丁香﹐掩過芙蓉扣﹔綫脫珍珠﹐淚濕香羅袖﹔楊柳眉顰﹐人比黃花瘦。」俊語亦不減前。今世所演習者﹕《北西廂記》出王實甫﹐《馬丹陽度任風子》出馬致遠﹐《範張雞黍》出宮大用﹐《拜月亭》《單刀會》出關漢卿﹐《兩世姻緣》出喬夢符﹐《誶範睢》出髙文秀﹐《梅香》《王粲登樓》《倩女離魂》出鄭徳輝﹐《風雪酷寒亭》出楊顯之﹐《伍員吹簫》《莊子嘆骷髏》出李壽卿﹐《東坡夢》《辰鉤月》出吳昌齡﹐《陳琳抱妝盒》《王允連環記》《敬徳不伏老》《黃鶴樓》《千里獨行》不著姓氏﹐皆元人詞也。涵虛子記元詞一百八十七人﹕「馬東籬如朝陽鳴鳳﹐張小山如瑤天笙鶴﹐白仁甫如鵬摶九霄﹐李壽卿如洞天春曉﹐喬夢符如神鰲鼓浪﹐費唐臣如三峽波濤﹐宮大用如西風鵰鶚﹐王實甫如花間美人﹐張鳴善如彩鳳刷羽﹐關漢卿如瓊筵醉客﹐鄭徳輝如九天珠玉﹐白無咎如太華孤峯。」已上十二人爲首等。「貫酸齋如天馬脫羈﹐鄧玉賓如幽谷芳蘭﹐滕玉霄如碧漢閒雲﹐鮮於去矜如奎壁騰輝﹐商政叔如朝霞散彩﹐範子安如竹裏鳴泉﹐徐甜齋如桂林秋月﹐楊淡齋如碧海珊瑚﹐李致遠如玉匣昆吾﹐鄭廷玉如佩玉鳴鑾﹐劉廷信如摩云老鶻﹐吳西逸如空谷流泉﹐秦竹村如孤云野鶴﹐馬九臯如﹡

松陰鳴鶴﹐石子章如蓬萊瑤艸﹐蓋西村如淸風爽籟﹐朱廷玉如百卉爭芳﹐庾吉甫如奇峯散綺﹐楊立齋如風煙花柳﹐楊西庵如花柳芳姸﹐胡紫山如秋潭孤月﹐張雲莊如玉樹臨風﹐元遺山如窮崖孤松﹐髙文秀如金盤牡丹﹐阿魯威如鶴唳靑霄﹐呂止庵如晴霞結綺﹐荊幹臣如珠簾鸚鵡﹐薩天錫如天風環佩﹐薛昂夫如雪窗翠竹﹐顧均澤如雪中喬木﹐周徳淸如玉笛橫秋﹐不忽麻如閒雲出岫﹐杜善夫如鳳池春色﹐鍾繼先如騰空寶气﹐王仲文如劍气騰空﹐李文蔚如雪壓蒼松﹐楊顯之如瑤臺夜月﹐顧仲淸如雕鶚衝霄﹐趙文寶如藍田美玉﹐趙明遠如太華晴雲﹐李子中如淸廟朱瑟﹐李取進如壯士舞劍﹐吳昌齡如庭艸交翠﹐武漢臣如遠山疊翠﹐李直夫如梅邊月影﹐馬昂夫如秋蘭獨茂﹐梁進之如花裏啼鶯﹐紀君祥如雪裏梅花﹐於伯淵如翠柳黃鸝﹐王廷秀如月印寒潭﹐姚守中如秋月揚輝﹐金志甫如西山爽气﹐沈和甫如翠屏孔雀﹐睢景臣如鳳管秋聲﹐周仲彬如平原孤隼﹐吳仁卿如山間明月﹐秦簡夫如峭壁孤松﹐石君寶如羅浮梅雪﹐趙公輔如空山淸嘯﹐孫仲章如秋風鐵笛﹐嶽伯川如雲林樵響﹐趙子祥如馬嘶芳艸﹐李好古如孤松掛月﹐陳存甫如湘江雪竹﹐鮑吉甫如老蛟泣珠﹐戴善甫如荷花映水﹐張時起如雁陣驚寒﹐趙天錫如秋水芙蕖﹐尙仲賢如山花獻笑﹐王伯成如紅鴛戲波。」已上七十人次之。又有董解元﹑盧疎齋﹑鮮於伯機﹑馮海粟﹑趙子昂﹑班彥功﹑王元鼎﹑董君瑞﹑查徳卿﹑姚牧庵﹑髙拭﹝卽作《琵琶記》者﹞﹑史敬先﹑施君美﹑汪澤民輩﹐凡百五人﹐不著題評﹐抑又其次也。虞道園﹑張伯雨﹑楊鐵崖輩﹐俱不得與﹐可謂嚴矣。﹡

國初十有六人﹕「王子一如長鯨飲海﹑又如漢庭老吏﹐劉東生如海嶠雲霞﹐王文昌如滄海明珠﹐穀子敬如昆山片玉」﹔可入首等。「藍楚芳如秋芳桂子﹐陳克明如孤鶴鳴臯﹐穆仲義如洛神淩波﹐湯舜民如錦屏春風﹐賈仲名如錦帷瓊筵﹐楊景言如雨中之花﹐蘇復之如雲林之豹﹐楊彥華如春風飛花﹐楊文奎如匡廬疊阜﹐夏均政如南山秋色﹐唐以初如仙女散花」﹐可次貫酸齋輩。元微之《鶯鶯傳》﹐謂微之通於姑之子﹐而托名張生者。有爲微之考據中表親戚甚明。且《會眞詩》止載和章﹐而闕張本辭﹐大約可推。髙則成《琵琶記》﹐其意欲以譏當時一士大夫﹐而托名蔡伯喈﹐不知其說。偶閱《說郛》所載唐人小說﹕「牛相國僧孺之子繁﹐與同人蔡生邂逅文字交﹐尋同舉進士。才蔡生﹐欲以女弟適之。蔡已有妻趙矣﹐力辭不得。後牛氏與趙處﹐能卑順自將。蔡仕至節度副使。」其姓事相同﹐一至於此﹐則成何不直舉其人﹐而顧誣蔑賢者至此耶﹖則成所以冠絕諸劇者﹐不惟其琢句之工﹑使事之美而已﹐其體貼人情﹐委曲必盡﹐描寫物態﹐仿佛如生﹔問答之際﹐了不見扭造﹕所以佳耳。至於腔調微有未諧﹐譬如見鍾﹑王迹﹐不得其合處﹐當精思以求詣﹐不當執末以議本也。偶見歌《伯喈》者云「浪暖桃香欲化魚﹐期逼春闈﹐詔赴春闈。郡中空有辟賢書﹐心戀親闈﹐難捨親闈。」頗疑兩下句意各重﹐而不知其故。又曰「詔」﹑曰「書」﹐都無輕重。後得一善本﹐其下句乃﹕「浪暖桃香欲化魚﹐期逼春闈﹐難捨親闈。郡中空有辟賢書﹐心戀親闈﹐難赴春闈。」意旣﹡不重﹐而「期逼」與上「欲化魚」字應﹐「難赴」與「空有」字應﹐益見作者之工。

南曲之美者﹐無過於《題柳》「窺靑眼」﹐而中亦有牽彊寡次序處。《題月》「長空萬里」﹐可謂完麗﹐而苦多蹈襲。「人別後」是元人作﹐不免雜以凡語。祝希哲「玉盤金餅」﹐是初學人得一二佳句耳。大抵宋詞無累篇﹐而南北曲少完璧﹐則以繁簡之故也。《琵琶記》之下﹐《拜月亭》是元人施君美撰﹐亦佳。元朗謂勝《琵琶》﹐則大謬也。中間𨿽有一二佳曲﹐然無詞家大學問﹐一短也﹔旣無風情﹐又無裨風教﹐二短也﹔歌演終場﹐不能使人墮淚﹐三短也。《拜月亭》之下﹐《荊釵》近俗而時動人﹐《香囊》近雅而不動人﹐《五倫全備》是文莊元老大儒之作﹐不免腐爛。何元朗極稱鄭徳輝《梅香》《倩女離魂》《王粲登樓》﹐以爲出《西廂》之上。《梅香》𨿽有佳處﹐而中多陳腐措大語﹐且套數﹑出沒﹑賓白﹐全剽《西廂》。《王粲登樓》事實可笑﹐毋亦厭常喜新之病歟﹖「暗想當年羅帕上把新詩寫」南北大散套﹐是元人作。學問才情﹐足冠諸本。周憲王者﹐定王子也。好臨摹古書帖﹐曉音律。所作雜劇凡三十餘鍾﹐散曲百餘﹐𨿽才情未至﹐而音調頗諧﹐至今中原弦索多用之。李獻吉《汴中元宵絕句》云「齊唱憲王新樂府﹐金梁橋上月如霜。」蓋實尋也。劉瑾以擴充政務爲名﹐諸翰林悉出補部屬。鄠杜王敬夫﹐其鄕人也﹐獨爲吏部郎﹐不數月﹐長文選。會瑾敗﹐謫同知壽州。敬夫有雋才﹐尢長於詞曲﹐而傲睨多脫疎。人或讒之李文正﹐謂敬夫﹡當譏其詩。禦史追論敬夫﹐褫其官。敬夫編《杜少陵遊春》傳奇劇罵。李聞之﹐益大恚。𨿽館閣諸公﹐亦謂敬夫輕薄。遂不復用。敬夫與康徳涵俱以詞曲名一時﹐其秀麗雄爽﹐康大不如也。評者以敬夫聲價不在關漢卿﹑馬東離下。

王渼陂所爲《折桂令》云「望東華人亂擁﹐紫羅襕老盡英雄。」此是名語。然上句「番身跳出麒麟洞」﹐「麒麟洞」杜撰無出。渼陂又有一詞云「暗想東華﹐五夜淸霜寒駐馬。尋思別駕﹐一天霜雪曉排衙。」句特軒爽﹐四押亦佳﹐而「暗想」「尋思」四字﹐亦不稱。乃知完璧之難也。趙王之「紅殘驛使梅」﹐楊邃庵之「寂寞過花朝」﹐李空同之「指冷鳳皇生」﹐陳石亭之《梅花序》﹐顧未齋之《單題梅》﹐皆出自王公﹐膾炙人口﹔然較之專門﹐終有間也。王威寕越《黃鶯兒》﹐只是諢語﹐然頗佳。楊狀元愼才情蓋世﹐所著有《洞天玄記》《陶情樂府》《續陶情樂府》﹐流膾人口﹐而頗不爲當家所許。蓋楊本蜀人﹐故多川調﹐不甚諧南北本腔也。摘句如﹕「費長房縮不就相思地﹐女媧氏補不完離恨天。別淚銅壺共滴﹐愁腸蘭焰同煎。和愁秋悶﹐經歲經年。」又﹕「傲霜雪鏡中紫髯﹐任光陰眼前赤電﹐仗平安頭上靑天。」皆佳語也。第它曲多剽元人樂府﹐如「嫩寒生花底風」﹑「風兒疎刺刺」諸闋﹐一字不攺﹐掩爲己有。蓋楊多抄錄祕本﹐不知久已流傳人間矣。楊用修婦亦有才情。楊久戍滇中﹐婦寄一律云「雁飛曾不到衡陽﹐錦字何由寄永昌﹖三春花柳﹡妾薄命﹐六詔風煙若斷腸。曰歸曰歸愁歲暮﹐其雨其雨怨朝陽。相聞空有刀環約﹐何日金雞下夜郎﹖」又《黃鶯兒》一詞﹕「積雨釀春寒﹐見繁花樹樹殘。泥塗滿眼登臨倦﹐江流幾灣﹖雪山幾盤﹖天涯極目空腸斷﹗寄書難﹐無情徵雁﹐飛不到滇南。」楊又別和三詞﹐俱不能勝。

北人自王﹑康後﹐推山東李伯華。伯華以百闋《傍妝臺》爲徳涵所賞。今其辭尙存﹐不足道也。所爲南劇《寶劍》《登壇記》﹐亦是攺其鄕先輩之作。二記余見之﹐尙在《拜月》《荊釵》之下耳﹐而自負不淺。一日問余﹕「何如《琵琶記》乎﹖」余謂﹕「公辭之美﹐不必言。第令吳中教師十人唱過﹐隨腔字攺妥﹐乃可傳耳。」李怫然不樂罷。陳大聲﹐金陵將家子。所爲散套﹐旣多蹈襲﹐亦淺才情。然字句流麗﹐可入弦索。「三弄梅花」一闋﹐頗稱作家。王舜耕﹐髙郵人﹐有《西樓樂府》﹐詞頗警健。工題贈﹐善調謔﹐而淺於風人之致。谷繼宗﹐濟南人。所爲樂府﹐微有才情﹐尙出諸公之下。謝茂秦舊塡樂府﹐頗以柳三變自居﹔與予輩談詩後﹐慚怩不出﹐可謂「不遠之復」。常明卿有《樓居樂府》﹐𨿽詞气豪逸﹐亦未當家。徐髯仙霖﹐金陵人。所爲樂府﹐不能如陳大聲穩協﹐而才气過之。北調如李空同﹑王浚川﹑何粹夫﹑韓苑洛﹑何太華﹑許少華﹐俱有樂府﹐而未之盡見。予所知者﹕﹡李尙寶先芳﹑張職方重﹑劉侍禦時達﹐皆可觀。近時馮通判惟敏﹐獨爲傑出﹐其板眼﹑務頭﹑攛搶﹑緊緩﹐無不曲盡﹐而才气亦足發之﹔止用本色過多﹐北音太繁﹐爲白璧微颣耳。金陵金白嶼鑾﹐頗是當家﹐爲北裏所貴。張有二句云「石橋下水轔轔﹐蘆花上月紛紛。」予頗賞之。

吾吳中以南曲名者﹕祝京兆希哲﹑唐解元伯虎﹑鄭山人若庸。希哲能爲大套﹐富才情﹐而多駁雜。伯虎小詞翩翩有致。鄭所作《玉玦記》最佳﹐它未稱是。《明珠記》卽《無雙傳》﹐陸天池采所成者﹐乃兄浚明給事助之﹐亦未盡善。張伯起《紅拂記》潔而俊﹐失在輕弱。梁伯龍《吳越春秋》﹐滿而妥﹐間流宂長。陸教諭之裘散詞﹐有一二可觀。吾嘗記其結語﹕「遮不住愁人綠艸﹐一夜滿關山。」又﹕「本是个英雄漢﹐差排做窮秀才。」語亦雋爽。其它未稱是。張伯起《紅拂記》一佳句云「愛它風雪耐它寒」﹐不知爲朱希眞詞也。其起句云「檢盡歷頭冬又殘﹐愛他風雪耐他寒。拖條竹杖家家酒﹐上个籃輿處處山。」亦自瀟灑。賀方回《浣溪紗》有云「淡黃楊柳帶棲鴉。」關漢卿演作四句云「不近誼嘩﹐嫩綠池塘藏睡鴨。自然幽雅﹐淡黃楊柳帶棲鴉。」靑出於藍﹐無並美矣。﹡

題詞評曲藻後夫一代之興﹐必生妙才﹔一代之才﹐必有絕藝﹕春秋之辭命﹐戰國之縱橫﹐以至漢之文﹐晉之字﹐唐之詩﹐宋之詞﹐元之曲﹐是皆獨擅其美而不得相兼﹐垂之千古而不可泯滅者。𨿽然﹐卽是數者﹐惟詞曲之品稍劣﹐而風月煙花之間﹐一語一調﹐能令人酸鼻而刺心﹐神飛而魄絕﹐亦惟詞曲爲然耳。大都二氏之學﹐貴情語不貴雅歌﹐貴婉聲不貴勁气﹐夫各有其至焉。覽是編者﹐可以參二氏之三昧矣。庚辰秋日﹐江左茅一相書。﹡

附錄謂則成元本止《書館相逢》﹐又謂《賞月》《掃松》二闋爲朱教諭所補﹐亦好奇之談﹐非實錄也。康徳涵旣罷官﹐居鄠杜﹐葛巾野服﹐自隱聲酒。時有楊侍郎庭儀者——少師介夫弟——以使事北上﹐過康。康故契分不薄﹐大喜﹐置酒。至醉﹐自彈琵琶唱新詞爲壽。楊徐謂﹕「家兄居恆相念君。但得一書﹐吾爲地道史局。」語未畢﹐康大怒罵﹕「若伶人我耶﹖」手琵琶擊之﹐格胡牀﹐迸碎。楊蹌踉走免。康遂入﹐口咄咄﹕「蜀子﹗」更不相見。王敬夫將塡詞﹐以厚貲募國工﹐杜門學按琵琶﹑三弦﹐習諸曲﹐盡其技而後出之。徳涵於歌彈尢妙。每敬夫曲成﹐徳涵爲奏之﹐卽老樂師毋不擊節嘆賞也。然敬夫南曲「且盡杯中物﹐不飲靑山暮」﹐猶以「物」爲「護」也。南音必南﹐北音必北﹐尢宜辧之。韓苑洛邦奇作乃弟邦靖行狀﹐末云「恨無才如司馬子長﹑關漢卿者以傳其行。」北人粗野乃爾﹐然亦自有致。﹡

