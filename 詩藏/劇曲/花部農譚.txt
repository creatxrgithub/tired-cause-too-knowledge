花部農譚

淸焦循

梨園共尙吳音。「花部」者﹐其曲文俚質﹐共稱爲「亂彈」者也﹐乃餘獨好之。蓋吳音繁縟﹐其曲𨿽極諧於律﹐而聽者使未覩本文﹐無不茫然不知所謂。其《琵琶》《殺狗》《邯鄲夢》《一捧雪》十數本外﹐多男女猥褻﹐如《西樓》《紅梨》之類﹐殊無足觀。花部原本於元劇﹐其事多忠﹑孝﹑節﹑義﹐足以動人﹔其詞直質﹐𨿽婦孺亦能解﹐其音慷慨﹐血气爲之動蕩。郭外各村﹐於二﹑八月間﹐遞相演唱﹐農叟﹑漁父﹐聚以爲歡﹐由來久矣。自西蜀魏三兒倡爲淫哇鄙謔之詞﹐市井中如樊八﹐郝天秀之輩﹐轉相效法﹐染及鄕隅。近年漸反於舊。余特喜之﹐每攜老婦﹑幼孫﹐乘駕小舟﹐沿湖觀閱。天旣炎暑﹐田事餘閒﹐羣坐柳陰豆棚之下﹐侈譚故事﹐多不出花部所演﹐余因略爲解說﹐莫不鼓掌解頤。有村夫子者筆之於冊﹐用以示余。余曰「此農譚耳﹐不足以辱大雅之目。」爲芟之﹐存數則云爾。嘉慶己卯六月十八日立秋﹐雕菇樓主人記。花部所演有《鐵邱墳》者﹐一名《打金冠》﹐爲薛剛打殺僞太子﹐夷其三族﹐逮其兄薛猛於陽河誅之。僞太子者﹐武氏私幸薛懷義所生﹐所爲驢頭太子者也。徐績閔薛氏之鬼餒而﹐乃自以其子易薛之子而撫育之。其《觀畫》一出﹐竟生吞《八義記》。乃《八義》之程嬰﹐本諸太史公之《晉世家》﹐嬰乃趙氏家臣﹐以己子易趙子﹐見其忠於所事﹔若績於薛氏﹐旣非故主﹐亦非深交﹐而公然以己之子易薛之子﹐在己大爲不仁﹐於薛亦不足爲義﹐豈非無稽之至者哉﹗而何苦爲之﹖及細究其故﹐則妙味無窮﹐有非《八義記》所能及者。《觀畫》之後﹐薛氏子去之韓山﹐起義師﹐直入長安討武氏。韓山者﹐邗上也﹐卽徐敬業起兵之事也。今則不曰徐敬業而曰薛交﹐若曰﹕以徐績之人﹐豈得有此忠義之子﹐能起義兵爲國討亂﹖當日所謂徐敬業﹐實薛氏子薛交也。是徐績之子也﹐而非徐績之子也。徐績之人﹐焉得有此忠義之子﹗作此戲者﹐假《八義記》而謬悠之﹐以嬉笑怒罵於績耳。彼《八義記》者﹐直抄襲太史公﹐不且板拙無聊乎﹖

《龍鳳閣》慷慨悲歌﹐此戲當出於明末。《擊宮門》一出﹐卽隱移宮之事也。李娘娘﹐卽選侍也﹔楊波卽楊漣﹐漣之爲波﹐其意最明﹔徐量卽是徐養諒。但故謬爲神宗事耳﹔神宗太后𨿽亦姓李﹐其父李偉有賢稱。

陳家谷口之敗﹐楊無敵與子延玉並死於難﹐其端由於王侁忌功不救。時督師者潘美。業本欲待時而動﹐美不能用其謀﹔及侁遁﹐美不能禁﹐美亦沿河而去。業力戰谷口﹐見無人﹐乃大呼﹕「姦臣誤我﹗」還戰﹐遂死。則美之陷業可知﹐不盡關乎侁也。美﹐良將也﹐豈一王侁不能制﹖自此敗之後﹐國威大損。宋之弱﹐實由於美矣。後太宗以足創甚﹐召寇準於靑州﹐而壽王之位定﹔澶州一役﹐庶洗從前之恥。花部有《兩狼山》劇﹐演楊業死事﹐則全歸獄於美。延昭愬枉於朝﹐召寇準讞定其獄﹐而潘之害賢﹐寇之嫉惡﹐淋漓慷慨﹐豪發畢露﹐若曰﹕業之死﹐向令得準斷之﹐則美之罪當不止於奪官而已。宋之於遼﹐自潘而弱﹐自準而振﹐且恨當時未有忘身狥國﹑秉道嫉邪如準者訊之﹐杖之﹐大聲指罵之﹐假鬼神嬲弄之﹐乃使美得逃其咎也。尢謬悠者﹐則潘方統重師﹐朝廷遣官逮之﹐莫敢動﹐適王侁怨美殺其兄﹐乃擒美致檻車﹐而侁卽統其軍。蓋美陷業而委其罪於侁﹐史如其所委者書爾﹔而特於楊業口中出「姦臣」二字﹐美之爲姦臣﹐實以此互見之﹐有《春秋》之嚴焉。爲此戲者﹐直並將侁洗去﹐使罪專歸於美﹐與史筆相表裏焉。侁﹐音莘﹐演者或誤爲仄聲﹐非是。

唐張仁龜﹐本張尙書之庶子﹐其嫡不容﹐尙書乃使遠爲張處士之子﹐有手書爲據。仁龜稍長﹐漸知其爲尙書子﹐乃竊據而逃之京師﹔旣登第﹐仕爲官﹐遂忘處士養育之義。處士以無據﹐郁恨而死。已而仁龜出使﹐自縊於驛亭﹐相傳爲張處士冥訴陰譴之。事載《北夢瑣言》。花部中演爲《淸風亭》劇﹐張處士仍姓張﹐仁龜則謬爲薛氏子。其本末略同﹕處士夫婦以織扉磨豆爲生。拾得此子﹐有血書乞人收養﹐處士力貧撫育﹐得存活。至十數歲﹐適其生母過此﹐乃竊血書逃去﹐登第﹐出使矣。張自此子出逃﹐其婦日詬﹐以思兒得疾﹐不復能磨豆。張日扶其病婦至淸風亭望此兒歸。蓋年皆七十許矣。久之﹐愈衰老﹐困苦行乞﹐而食暇則仍延頸於淸風亭。一日﹐傳有貴官至﹐將憩於亭。坊甲灑掃見二老人﹐因曰「吾昨見此官﹐殊與翁媼之逃子面相似。明日官憩此﹐翁媼其潛近處。吾驗視誠然﹐來爲翁媼告也。」二老人喜甚。明日﹐坊甲驗視不錯﹐乃欣然招二老人。二老人欣然至﹐入亭視之﹐良是。往呼兒﹐其子怒曰「是何乞兒﹐妄謬至此。」翁媼乃歷述十數年養育事﹐仍不動﹐惟曰「持據來。」據則已竊去﹐固無有也。於是二老人乃蒲伏叩頭曰「公貴人﹐我小民豈敢以撫育微勞冒認父子﹔但十數年相依﹐姑作一家僕乳婢﹐攜我兩人﹐生食之﹐死棺之﹐免餓斃於路﹐他無敢望矣。」其侍從奴僕感動﹐跪代爲乞。此子曰「此兩乞丐﹐得二百錢足矣。」乃以錢二百給之﹐撝於亭外。媼讓翁曰「兒恨爾﹐爾素督責其讀書過切﹔我則保持之﹐𨿽長﹐未嘗一日離諸懷也。爾姑退﹐我獨求之﹐伊當憐念我。」媼復入﹐此子怒詈益甚。媼大哭﹐以錢擊其面﹐觸亭而死。翁見媼久不返﹐往視﹐見媼死﹐亦大慟﹐以首觸地死。此子轉訶斥坊甲勾引﹐坊甲亦彊項不服。此子竟撝騶從去。乃作天雷雨狀﹐而此坊甲者冒雨至亭下﹐見有披髮跪者﹐乃雷殛死人也。視之﹐則前之貴官﹐右手持錢二百﹐左手持血書。坊甲乃大聲數其罪而責之。此卽張處士郁恨而死﹑仁龜得陰譴之所演也。郁恨而死﹐淋漓演出﹐攺自縊爲雷殛﹐以悚懼觀﹐眞巨手也。據昆腔劇中﹐雷殛二事﹕一爲《雙珠》之李克成﹑張有得。克成以營長謀姦營卒之婦﹐羅致卒死罪﹐致其婦以死明節——此事見《輟耕錄》——卒𨿽因婦死得釋﹐所賣子亦歸﹐惟營長未有報﹐故思得天雷殛之爲快耳。然作《雙珠》劇者﹐營卒妻賣子﹑投淵之後﹐旣得神救不死﹐父子夫妻後俱完聚﹐則李克成固亦天所不必誅也﹐故《雙珠》之李克成﹑張有得𨿽遭雷殛﹐尙不足以警動觀者。至《西樓》之趙不將﹐祇以口筆之嫌構其父﹐父禁於叔夜不許私妓﹐在趙固泄私忿﹐而其言非不讜正﹐以是而遭雷殛﹐眞爲枉矣。蓋袁於令與趙鳴陽素隙﹐心恨之﹐思得雷殛乃快﹐《西樓》之趙不將﹐卽指鳴陽也。鳴陽人品學問﹐豈袁所及﹐故馮猶龍刪攺《西樓》﹐毅然刪去此折﹐是也。余憶幼時隨先子觀村劇﹐前一日演《雙珠﹖天打》﹐觀者視之漠然。明日演《淸風亭》﹐其始無不切齒﹐旣而無不大快。鐃鼓旣歇﹐相視肅然﹐罔有戲色﹔歸而稱說﹐浹旬未已。彼謂花部不及昆腔者﹐鄙夫之見也。

王霸之子王英﹐旣邂逅郭后﹐迎奉於山。後命往市中招集義兵﹐市中人欣然從之﹐爭延王將軍酒食。此從王霸遭市人揶揄反面搬演。英往說姚剛﹐辭嚴气直﹐百挫不撓﹐作人忠義之气。

《魏氏春秋》云「夏侯元﹑何晏名盛於時﹐司馬景王亦預焉。晏嘗曰﹕『惟深也﹐故能通天下之志﹐夏侯泰初是也﹔惟幾也﹐故能成天下之務﹐司馬子元是也﹔惟神也﹐不疾而速﹐不行而至﹐吾聞其語﹐未見其人。』蓋欲以神況諸己也。」子元卽司馬師也。師在正始間與泰初﹑平叔並稱名士﹐則其風流元謐﹐可想見矣。今平叔《論語集解》髙列學官﹐與聖經同不朽﹔而泰初所爲《樂毅論》﹐得王右軍書之﹐學僮稍能習字﹐皆旦夕撫臨﹐無不知有夏侯泰初者﹐而子元則花部中大淨爲之﹐粉墨靑紅﹐縱橫於面﹐雄冠劍佩﹐跋扈指斥於天子之前﹐居然髙洋﹑爾朱榮一流﹐所謂「幾能成務」之風﹐莫之或識矣。《晉書﹖景帝紀》稱子元「饒有風采﹐沈毅多大略」﹐設令準此而以生﹑末爲之﹐幅巾鶴氅﹐白面疏髭﹐誰復信爲司馬師乎﹖

花部中有劇名《賽琵琶》﹐余最喜之。爲陳世美棄妻事。陳有父﹑母﹑兒﹑女。入京赴試﹐登第﹐贅爲郡馬﹐遂棄其故妻﹐並不顧其父母。於是父母死。妻生事﹑死葬﹐一如《琵琶記》之趙氏﹔已而挈其兒女入都﹐陳不以爲妻﹐並不以爲兒女。皆一時艷羨郡馬之貴所致。蓋旣爲郡馬﹐則斷不容有妻﹐有兒女也。妻在都﹐彈琵琶乞食﹐卽唱其爲夫棄之事。爲王丞相所知。適陳生日﹐王往祝﹐曰「有女子善彈琵琶﹐當呼來爲君壽。」至﹐則故妻也。陳彷徨﹐彊斥去之﹐乃與王相詬。王盡退其禮物﹐令從人送旅店與夫人﹑公子﹐陰謂其故妻曰「爾夫不便於廣眾中認爾﹐余當於昏夜送爾去﹐當納也。」果以王相命﹐其閽人不敢拒。陳亦念故﹐乃終以郡主故﹐仍彊不納。妻跪曰「妾當他去﹐死生惟命﹔兒女則君所生﹐乞收養之耳。」陳意亦愴然動。再三思之﹐竟大詈﹐使門者撝之出。念妻在非便﹐卽夜遣客往旅店刺殺妻及兒女。幸先知之﹐店主人縱之去﹐匿於三官堂神廟中。妻乃解衣裙覆其兒女﹐自縊求死。三官神救之﹐且授兵法焉。時西夏用兵﹐以軍功﹐妻及兒女皆得顯秩。王丞相廉知陳遣客殺妻事﹐甚不平﹐竟以陳有前妻欺君事劾之﹐下諸獄。適妻帥兒女以功歸﹐上以獄事若干件令決之﹐陳世美在焉。妻乃據臯比髙坐堂上。陳囚服縲紲至﹐匍匐堂下﹐見是其故妻﹐慚怍無所容。妻乃數其罪﹐責讓之﹐洋洋千餘言。說者謂﹕《西廂﹖拷紅》一出﹐紅責老夫人爲大快﹐然未有快於《賽琵琶﹖女審》一出者也。蓋《西廂》男女猥褻﹐爲大雅所不欲觀﹔此劇自《三官堂》以上﹐不啻坐淒風苦雨中﹐咀茶嚙檗﹐郁抑而气不得申﹐忽聆此快﹐眞久病頓蘇﹐奇癢得搔﹐心融意暢﹐莫可名言﹐《琵琶記》無此也。然觀此劇者﹐須於其極可惡處﹐看他原有悔心。名優演此﹐不難摹其薄情﹐全在摹其追悔。當面詬王相﹑昏夜謀殺子女﹐未嘗不自恨失足。計無可出﹐一時之錯﹐遂爲終身之咎﹐眞是古寺晨鐘﹐發人深省。髙氏《琵琶》﹐未能及也。

《義兒恩》之兒﹐爲其母前夫之子。母攜來爲人妾﹐而思以毒藥謀殺其嫡。值妾兄至﹐嫡以妾所饋酒肉食之﹐兄中毒死﹐妾乃稱嫡殺其兄。爲此兒者﹐誠難自處矣﹐黨其親母則枉殺嫡﹐鳴嫡枉則殺其親母﹐乃自認毒殺其舅。此子眞孝子也﹐故曰「義兒」。行刑日﹐與一大盜同縛﹐盜斬而赦至。其嫡持敝席來收兒屍﹐見盜首大慟。此本元人《趙頑驢偸馬殘生送》。

《雙富貴》之藍季子﹐以母苦其嫂﹐潛代嫂磨麥。又潛入都爲嫂尋兄﹐行李匱乏﹐赤身行乞﹐叫化於街。觀之令人痛哭。

《紫荊樹》之枯死﹐竟爲田三之妻斧斤所致。田大士人也﹐二則胥隸耳。樹死鴉散﹐終不肯析居﹐在田二尢難得者矣。

