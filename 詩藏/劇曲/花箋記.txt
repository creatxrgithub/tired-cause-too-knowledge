《花箋記》全本

序﹕花箋大意

起憑危欄納晚涼﹐秋風吹送白蓮香。只見一鉤新月光如水﹐人話天孫今夜會牛郎。細想天上佳期還有會﹐人生何苦捱淒涼。得快樂時須快樂﹐何妨竊玉共偸香﹖但能兩下全終始﹐私情密約也何妨。自古有情定遂心頭願﹐只要堅心寧耐等成雙。山水無情能聚會﹐多情無信肯相忘。但願世間情重者﹐勿要半途而廢就拋荒。曾聞一段奇風月﹐鐘情好似海天長。埋沒風流誰曉得﹖故此替他傳出與後人看。蘇州府內吳江縣﹐有一人才身姓梁。父號印波爲學士﹐母親姚氏極賢良。雁行孤獨無兄弟﹐名諱芳州字亦滄。貌比春紅添月色﹐才如鮮錦燦雲光。風流好似騎鯨客﹐雅致猶如跨鳳郎。年登十八叨儒列﹐只待飛騰上帝邦。

﹝卷一﹞

一﹑拜母登程

蕓窗自古多寥寂﹐潛來花下笑尋芳。好鳥枝頭迎客叫﹐百花叢內噴人香。桃花片片隨流水﹐牽惹遊人欲斷腸。花因春盡多零落﹐人貌何曾得久長﹖若不風流虛一世﹐算來難及水鴛鴦。相挨相倚池邊繞﹐相愛相連幾在行。自想韶華虛十八﹐誰能一世守孤窗。點能得个崔鶯女﹐等我安排手段學《西廂》。聞得長洲多美女﹐嫩紅嬌白斗新妝。意欲館遷城上住﹐風流或者遂心腸。忙忙舉步來堂上﹐將言稟上老萱堂。啟說縣中無好友﹐孤窗難以習文章。人話長洲才子盛﹐兼且交遊盡大方。欲訪賢人相議論﹐稟知慈母啟行裝。夫人答語孩兒聽﹐曾聞益友好同窗。況且縣中姚妗母﹐別來朝夕掛心腸。明朝乃系佢生日﹐當攜禮物去稱觴。就在姚家蕓館住﹐用心尋友習文章。月府桂枝原不遠﹐望兒秋榜繼書香。獨愁父在燕京遠﹐家事無人代主張。孩兒尙早圖歸計﹐免令老母倚閭看。語畢亦滄忙拜別﹐家童歸館速行裝。禮物諸般俱取備﹐別親移步到長江。

二﹑姚府祝壽

速喚舟人來解纜﹐一葉浮槎印碧滄。棹歌聲徹雲霄響﹐忘饑鷗鳥自徊翔。舟泊蘇州齊上岸﹐步入城來拜妗娘。呼童先入堂前稟﹐夫人傳命請梁郎。生見妗娘忙下拜﹐啟言母命到稱觴。薄具微儀來致賀﹐少致殷勤表寸腸。夫人聞見多歡喜﹐吟吟微笑答梁郎。料必尊堂多納福﹐姑爺京上定安康。賢甥近日才情好﹐蟾宮不日桂枝香。復蒙厚禮重重至﹐寸心懷納未能忘。梁生答語稱無敢﹐輕微禮物愧難當。椿萱幸托平安福﹐愚甥無份繼書香。亦因敝處才人少﹐無人指點易拋荒。久聞貴地賢人聚﹐因此問友尋師到上方。夫人笑答梁生聽﹐知子文章壓上蒼。才髙八斗人難及﹐指日題名在玉堂。不嫌舍下多淸簡﹐暫畱此處習文章。梁生聽罷深深揖﹐賜館洪恩未敢忘。轉聲又對夫人講﹐舅爺升任轉何方﹖表弟請來同聚會﹐慰我多時闊別腸。夫人接語稱言道﹐相公轉報到都堂。兒在窗前觀典籍﹐近來書史亦拋荒。幸得賢甥來共館﹐頑兒蠢塞又生光。卽命小童前去請﹐姚生遵命到中堂。兄弟相逢多喜色﹐堂前擺酒進霞觴。一勸一酬廳上飲﹐二生沈醉轉紅妝。相看盡攺桃花色﹐又見一輪孤月照西廊。

三﹑兄弟談情

揖別夫人歸館去﹐二生攜手繞欄桿。曲徑兩旁栽小竹﹐金魚池過百花堂。天階直透靑雲館﹐家僮秉燭入書房。二生抱膝談風月﹐只見窗前射入月痕光。姚生起對梁生語﹐哥吧你睇月移花影到紗窗。我想人世得逢花月景﹐無該愁悶負春光。你話世間多少奔馳客﹐一生勞碌爲誰忙﹖亦滄微笑開言答﹐叫言賢弟未知詳。有誰風月無貪賞﹖誰愛奔馳別故鄕﹖總爲利名牽系緊﹐因此餐風宿露利名場。二人正好閒談論﹐忽聞母命請姚郎。別兄且去髙堂上﹐餘下窗前一亦滄。

四﹑棋邊相會

只見史書層層堆滿架﹐四圍花气噴人香。桌上瑤琴安玉軫﹐金鑪一个炷茗香。銀箏玉笛懸墻上﹐雙陸圍棋放一旁。古畫名詩垂兩邊﹐鮮花盆景列成行。起來窗外觀風景﹐只見曲欄桿繞白蓮塘。白鶴避人輕步月﹐風擺楊花刮水狂。塘上紅橋通內苑﹐又見一帶微波漾月光。兩岸垂楊相對舞﹐采蓮船系柳蔭旁。遊魚浪起波中錦﹐水中云影白茫茫。舉步過橋臨水閣﹐憑欄去弄野花香。扳枝貪采茶薇露﹐無想枝搖驚起鳥飛狂。杜鵑恰似啼殘月﹐黃鳥聲聲惱客腸。舞碎一輪明月色﹐花梢微露灑羅裳。再過小橋臨曲徑﹐梅子靑靑墜兩旁。孔雀雙雙遊月下﹐金籠鸚鵡叫聲長。面前一所藏春塢﹐千葉桃花種兩行。自想仙源如有路﹐小生寧願做漁郎。步轉西邊紅杏苑﹐只見嬌嬌紅杏斗春芳。芳艸萋萋迷去路﹐薔薇隱隱出髙墻。好花總亦無心賞﹐輕輕移步轉蕓窗。點想東風送得棋聲到﹐細想誰人嗊在行。夜深尙有棋中興﹐悄聲移步入東方。遠望牡丹亭一座﹐花邊斜影見燈光。似有幾人花下立﹐笑語頻頻到耳旁。聲嬌必定風流女﹐隨風蘭麝過來香。行前仔細偸觀看﹐花間原有女娘行。湊著浮雲遮朗月﹐丫環錯認系姚郎。無去亭前報小姐﹐因此梁生得到石欄桿。睇見嬌姿人兩个﹐圍棋笑著對銀缸。南邊一个方披髮﹐入眼誰知斷客腸。料知不是凡塵女﹐好似天仙畱意等劉郎。色膽就從今晚大﹐整衣前去見嬌娘。無想驚動玉人丟一下俏眼﹐做乜花林蕩出个少年郎﹖丟落圍棋齊舉步﹐梁生著意細觀看。只見杏眼時時關住我﹐芙蓉面色柳眉長。一點紅唇眞俏麗﹐生成模樣斷人腸。春風陣陣羅裳捲﹐的息金蓮二寸長。佢總回頭開一下笑臉﹐我估呢條殘命死花旁﹗一對丫環跟主去﹐梁生如醉倚欄桿。姊妹二人攜玉手﹐沈吟無語轉香房。

五﹑碧月收棋

玉人坐定東坡椅﹐瑤仙小姐叫蕓香﹕你們幾个欄桿外﹐做乜被佢直入到欄桿﹖平生與佢無相識﹐露面相逢心點安﹖不知佢系誰家子﹐猖狂無似大家方。蕓香見問將言稟﹐叫言小姐聽言章﹕賤妾幾人花下立﹐月陰難辧佢行藏。人人都話姚公子﹐行移無系嗊猖狂。彩姬小姐開言答﹕早時共婢出中堂﹐人報梁家公子到﹐姨娘畱飲歇蕓窗。想必醉中遊夜月﹐花前撞見亦何妨。語罷瑤仙呼碧月﹐臺中棋子未收藏。料必梁生歸去了﹐圍棋收起速歸房。碧月領言移步去﹐穿花隨柳繞池塘。遠望梁生猶未去﹐如癡如醉倚欄桿。手托香腮情脈脈﹐料其相思腸斷爲嬌娘。我想深閨美女何干己﹖世人多少爲花亡。行近牡丹亭上去﹐梁生遠遠揖嬌娘﹕小生一副魂和魄﹐爲娘飛散在何方﹖見姐此來知有意﹐爲雨爲雲學楚王。先時著白誰家女﹐定系嫦娥到此方。定系蓬萊天上女﹐把人魂魄盡飛揚。臨去之時丟眼色﹐笑口傳情惹膽肝。有緣得姐共我通音信﹐好似張生曾遇小紅娘。碧月聞言心事惱﹐將人閨女比《西廂》。誰系紅娘共你傳信息﹖敢惹紅塵到廣寒。請君莫講風情事﹐閨門家教凜冰霜。天上碧桃休妄想﹐日邊紅杏莫思量。歸家取把龍泉劍﹐斬斷相思莫掛腸。行埋臺上收棋子﹐梁生帶笑啟言章﹕姐話冰淸塵不染﹐做乜賣弄風情過我看﹖滿面春風頻帶笑﹐肯話天臺無路賺劉郎。望娘指引藍橋路﹐無敢忘恩負我娘。碧月聞言微笑答﹕無情休認有情看。我姐笑容非別意﹐見君行動亂綱常。任君逞盡風流舌﹐姐亦無憂有耳裝。講一句笑時行一步﹐气死花前一亦滄。無緣撿得一段傷心事﹐誰憐今夜捱淒涼﹗

六﹑梁生癡想

目送佳人歸去急﹐只見柳梢斜月映羅裳。疏星幾點明河漢﹐憎殺花園弄晚香。那堪對此淒涼景﹐懶步回窗路見長。記得先頭同弟講﹐佢話花前月下勿悲傷。於今撞著冤家債﹐不由人不碎肝腸。安排手段做个偸香客﹐花前就死亦何妨。歸窗一夜何曾睡﹐心心懸念此嬌娘。燈下見佢眞美貌﹐肖麗無同俗女妝。只帶靑蘭花一朵﹐白紗裙襯白羅裳。衫亦不長方到膝﹐玉指敲棋幾在行。莫道小生心事愴﹐料應泥佛亦思量。北邊玄衣人亦好﹐私情只愛白衣娘。花間一會如膠漆﹐恨難飛入傍紅妝。忽聽雞聲頻入耳﹐月沈星落彩雲光。

七﹑梁生問妗

東方捧出紅輪現﹐含愁抱恨挨得天光。滿胸心事難梳洗﹐懶步遲遲入到畫堂。夫人早起廳前坐﹐見生行近啟言章。賢甥獨處淸幽館﹐無事淸閒見日長。館邊有道紅橋通內苑﹐名花好鳥亦見風光。讀罷詩書情意倦﹐不妨遊玩解愁腸。書生乘便將言問﹕昨宵曾探百花香。風光不異蓬萊島﹐遊人醉景不思鄕。偶在牡丹亭下過﹐望見佳人有一雙。燈前笑把圍棋著﹐未知何姓女嬌娘﹖妗母答言姨甥女﹐同來祝壽到中堂。發略短些身姓馬﹐她母同吾姊妹行。表字彩姬年十五﹐聰明人物亦超常。昨日酒筵曾講到﹐許爲吾子作妻房。頭髮拖肩吾舅女﹐生平好著白衣裳。瑤仙正系佢芳表﹐二八芳年身姓楊。吟詩每出驚人句﹐瑤琴指法更髙彊。世上千般能盡曉﹐聰明壓省料無雙。人品想無居第二﹐的息金蓮二寸長。梁生聽罷心神亂﹐心在紅閨身在堂。夫人幾次將言問﹐糊塗答應不成章。夫人又叫人擺酒﹐藕花亭上賞韶光。書生只得相陪去﹐手執金杯懶舉嘗。花香空噴愁人鼻﹐昨宵神女往何方﹖夫人頗曉生心事﹐叫聲侍女進霞觴。笑對梁生將語道﹕人話讀書能折月中香。嫦娥自古貪年少﹐常望賢甥步廣寒。過日與兒爲月老﹐采个嬋娟對玉郎。梁生盡曉夫人意﹐開懷只著飲瓊漿。

八﹑步月相思

酒闌只話歸書館﹐花前又撞見姚郎。纏生去買書和扇﹐無柰相陪出外廂。畱連不覺天將晚﹐日沈西墜正得回窗。昨宵誤入桃源路﹐畱下相思透膽肝。思量欲效崔張事﹐丫環無肯做紅娘。自系懷人眠不得﹐起來觀看月華光。只見月明如水人初靜﹐風傳一陣百花香。料得玉人從此去﹐點知寒館斷肝腸﹖只因一笑畱深意﹐撇下私情海樣長。今宵爲姐擔煩惱﹐伴人空有月痕光。從來無信懷人苦﹐果然今夜嗊淒涼。淚濕花邊誰爲止﹐傷心無伴倚欄桿。蘭閨咫尺天涯遠﹐鳥語花香總斷腸。無聊無賴花邊企﹐夜深寒冷襲衣裳。轉過牡丹亭上坐﹐空聞孤雁幾聲揚。音書每欲憑鴻寄﹐無想鴻雁髙飛惱客腸。欲把瑤琴彈月下﹐將情訴出鳳求凰。又怕深閨人隔遠﹐花前亦系枉悲傷。早知凡世相思苦﹐不若移居桂樹旁。又見淸風陣陣侵羅袂﹐愁人何日可偸香﹖無緣徒灑傷情淚﹐天臺無計學劉郎。耳聽樵樓敲二鼓﹐依然拭淚轉蕓窗。﹝待續﹞

﹝卷二﹞九﹑回府訴情

未言生爲多嬌苦﹐且誦紅閨一女娘。自別姚衙將數日﹐丫鬟來接轉家堂。姑母再三畱不住﹐拜別登程去路忙。歸家拜別爹和媽﹐慢舉金蓮轉繡房。碧月執匙開繡戶﹐蕓香前去啟紗窗。麗春忙把妝臺抹﹐玉蕭鑪內炷茗香。金杏香籠燻錦被﹐玉燕行前拂繡牀。菊英就汲新泉水﹐玉花瓶插牡丹香。潤霞來問多嬌姐﹕姚衙景致點風光﹖瑤仙答道多幽雅﹐園林花木四時芳。池亭我屋都想似﹐牡丹亭上見蔭涼。碧月接聲言過姐﹐个晚逢生混一場。因爲馬家小姐同娘伴﹐一竟無曾學過娘。奴奴前晚收棋子﹐睇見梁生未轉窗。憑住石欄渾似醉﹐見奴說盡短和長。佢話得逢嬌姐面﹐魂魄相逢轉繡房。一意貪圖共娘諧連理﹐要學劉郎共阮郎。說盡幾多淒涼語﹐一句言來一斷腸。我亦見佢眞好笑﹐人家女子冇乜相干﹖世間有嗊一種情癡子﹐相思系嗊掛心腸。肝腸想斷多和少﹐總怕相思成病爲花亡。著我幾句言詞來掃佢﹐幾聲長嘆自悲傷。好似落花有意隨流水﹐我地何曾睬佢斷肝腸。小姐聞言深好笑﹐世間常有嗊癡郎。古來多少貪花客﹐棄家亡命爲偸香。大抵都系少年風月性﹐見人閨女就思量。只要女人行得正﹐莫引斜風入繡房。今日我在南時佢在北﹐縱有相思無路寄遐方﹖垂簾隔住花間月﹐任他蝴蝶過東墻。

十﹑訪買書房

莫言主婢私談論﹐再誦蕓窗客斷腸。聞道玉容歸去了﹐分明攪碎別離腸。隔住紅塵難入手﹐天上人間路渺茫。今生不遂多情願﹐總系前生燒了斷頭香。日裏含愁瞻碧落﹐夜來垂淚對銀缸。玉貌爲嬌佗累瘦﹐靑燈黃卷盡拋荒。夢想眠思成蹭蹬﹐時時顚倒著衣裳。思量無計酬心願﹐只著跟尋此女在何方﹖細想姚家僮與僕﹐盡道楊爺府在聚賢坊。整衣且去尋蹤迹﹐只見相府潭潭有乜女娘。院宇深沈人不見﹐音書誰爲報蘭房﹗滿腹相思何處散﹖去去來來在府旁。看見府邊一所空閒屋﹐深鎖朱門靠隔墻。速命家僮前訪問﹐話系人家賣此房。內中闊大如楊府﹐花園一所有池塘。梁生聽罷心歡喜﹐此處分明近廣寒。巫山有路逢神女﹐安排好夢赴髙唐。歸館命童忙訪買﹐買條仙路透香房。不惜千金酬賣主﹐就命良工修整做書房。後園要整多華麗﹐西邊起所晚香堂。花邊一帶欄桿曲﹐東風傳送異花香。北邊一所藏春閣﹐萬種名花種兩旁。一溪曲水通魚沼﹐面前就系錦鱗塘。兩旁盡種垂絲柳﹐紅蓮相間白蓮香。看云亭在東方起﹐金輪掩映彩雲光。紫竹桃花栽兩邊﹐朱欄轉入集馨堂。堂前多少奇花艸﹐美石盆花擺兩旁。南邊杏花亭一座﹐畫檻雕欄五彩裝。怪石疊成山上景﹐珍禽異獸列成行。風光不讓神仙府﹐景致分明賽廣寒。

十一﹑拜訪和詩

梁生別妗搬行李﹐就攜表弟到書房。二生同到新書館﹐亦滄同弟啟言章。隔籬令舅楊都督﹐與我蕓窗隔粉墻。理當拜訪通名姓﹐望弟相陪過畫堂。姚生歡喜皆承應﹐梁生拜貼遞入中堂。楊爺看罷通名貼﹐傳言請入兩賢郎。二生舉步來相會﹐名茶飲罷問言章。姚生恭揖將言啟﹐伏惟舅父聽知詳。梁生正系吾姑表﹐父爲學士往吳江。攻書意愛圖淸靜﹐隔墻新整一書房。甥亦忝同書館住﹐特來叩拜到中堂。梁生乘興恭身啟﹐下鄰爲館賴餘光。卑未得蒙尊教益﹐恩垂沒世敢相忘。相公吟笑將言答﹐尊君曾共我同窗。少年相處如兄弟﹐同案聯名共進庠。辛卯尊君登虎榜﹐我因無中棄文章。盡把詩書丟落水﹐走馬開弓習武場。僥幸狀元叨武職﹐參將蒙升守浙江。湊遇令尊榮耀爲束閣﹐薦吾都督到南方。今朝幸睹賢公子﹐通家情誼未曾忘。就叫望波亭上排佳宴﹐與生聊作話衷腸。二生舉步來園內﹐只見花明竹秀柳絲長。池塘樓閣多華彩﹐又見望波亭上有詩章。新詩寫在花箋上﹐墨迹淋漓貼粉墻。原來彩筆題池柳﹐二生行近細觀看。詩曰﹕

誰把垂楊植內池﹐春來飛絮點漣漪。靑靑不是溪前種﹐肯向人間管別離。

相公旁立微微笑﹐拙作何堪笑大方。此詩小女閒中筆﹐無成詞調不成章。幸遇才人臨小圃﹐園林花木盡生光。敢求妙句畱佳筆﹐花神生色賴賢郎。梁生帶笑回言答﹐愚人未暇學詩章。相公回道休推故﹐久聞麗句壓羣芳。又呼侍婢前吩咐﹐園林路遠隔書房。小姐閨中還尙近﹐忙取花箋紙數張。筆墨取齊亭上擺﹐梁生把筆細思量。我有衷情沾肺腑﹐無人傳遞到香房。等我詩中就把離情訴﹐將情打動女嬌娘。或者深閨識透人心事﹐鵲橋有意渡牛郎。就依小姐前詩韻﹐詠柳新詞寫幾行。詩曰﹕

聞道春風徧綠池﹐柔條裊裊動淸漪。遙知種向朱門裏﹐哪識人間有別離﹗

詩罷相公稱贊好﹐兩張齊貼粉墻邊。臺上花箋余兩片﹐梁生籠起出花前。只話繞欄觀景致﹐無想相公傳請入華筵。望波亭上傳杯盞﹐飲到紅輪弄晚天。二生沈醉相辭別﹐相公送出大門邊。姚生亦別歸家去﹐梁生獨自轉花園。

十二﹑歸館相思

歸館開窗觀朗月﹐又見嫦娥將近要團圓。小生只爲一个紅顏女﹐弄得心神顚倒顚。共姐別離將半載﹐閨闈遠過一重天。朱門深鎖人難見﹐條腸想斷眼將穿。早知命薄前緣少﹐無遇冤家免掛牽。爲姐相思何日了﹐時時想起骨頭酸。早先亭上題詩句﹐袖中籠起兩張箋。窗前取出花箋看﹐滿紙餘香彩色鮮。深閨有嗊髙才女﹐芳名無枉叫瑤仙。小生好似逢仙女﹐重云何苦隔嬋娟。揩住花箋無放手﹐一天愁緒向誰言﹖傷心哭叫一句瑤仙姐﹐爲娘殘命喪花邊。種種相思無覺久﹐陣陣寒風冷背肩。只著歸牀挨夜永﹐推窗無管月中天。

十三﹑主婢看詩

莫道梁生淒慘極﹐瑤仙早起出花邊。主婢望波亭上過﹐粉墻上有一花箋。小姐近前吟一徧﹐蕓香碧月就開言﹕姐吧果首新詩誰所作﹖將來貼在粉墻邊。字迹又非相公筆﹐因何又系姐花箋﹖瑤仙笑對蕓香語﹕昨日丫鬟對我言。隔籬整起一座新書館﹐其人拜訪到廳前。又話共同姚表弟﹐父親畱飲後花園。想必請他題景色﹐因此差鬟向我取花箋。今日見佢詩一首﹐梁生名姓寫旁邊。詩中句句關情我﹐和我當時《詠柳》篇。話我不管離人苦﹐我想梁生情緒日成癲。用盡幾多姦狡計﹐方才得到我墻邊。碧月行前稱小姐﹕莫非同佢系前緣﹖粉墻一對題佳句﹐才子佳人好並肩。瑤仙小姐低聲罵﹕誰來共你話長篇﹖深閨不惹遊仙客﹐有誰能見月中仙﹖自古畱傳多少斜風月﹐敗壞綱常播萬年。你我共爲閨閣女﹐切莫畱心想个邊。莫被愁雲掩住當空月﹐好畱淸影照山川。移步共鬟歸去罷﹐隔墻有語古人傳。

十四﹑楊爺回拜

慢言淑女歸香閣﹐梁生曉起在窗前。細想楊君必定來回拜﹐就叫家僮開瓊筵。差人去請姚公子﹐園林打掃甚光鮮。日午果然佳客到﹐二生迎接入廳前。茶罷相邀歸後苑﹐晚香亭上飲瓊筵。講論一場情愈密﹐相公微笑對生言﹕賢侄婚姻曾定否﹖何時金屋貯嬋娟﹖生乃答言猶未聘﹐只爲功名日掛牽。楊君已有招婚意﹐此時未愛就開言。轉聲又答梁公子﹕隔墻貼實我花園。旣系通家如子侄﹐何妨後苑兩相連﹖開个橫門通小徑﹐或者閒遊過我園。無事大家同鎖閉﹐亦見人間小洞天。梁生喜在心頭上﹐又怕明朝有乜變遷。趁我南亭未修好﹐速叫工人入後園。橫門通入楊爺府﹐從此春風得到碧桃邊。

十五﹑夫妻貪婿

相公飲罷辭生轉﹐歸房又對老妻言﹕好个髙才梁秀士﹐必然身近帝王邊。心中愛佢爲吾婿﹐點得佢先傳紅葉到堂前。夫人答道眞登對﹐爹爲閣老做人賢。幾好便時開一句口﹐等佢差媒來問正遂心田。相公又對夫人語﹕佢个花園闊大百花鮮。開个橫門通過去﹐等我日長閒暇過佢花園。此子情親如子侄﹐與生談笑樂餘年。

十六﹑遇婢陳情

莫道夫妻貪好婿﹐又談閨閣眾嬋娟。蕓香早起承娘命﹐去摘蘭花入後園。只見曉露朦朦迷樹色﹐關關啼鳥噪晴天。轉入東欄穿曲徑﹐遠見兩个朱門靠果邊。趲步近前觀仔細﹐新門一度柳蔭前。蕓香企住心偸想﹐人話隔籬新整一花園。旣有橫門通得去﹐就趲金蓮往果邊。果見嬌花迷去路﹐池塘秋水映殘蓮。千條楊柳臨風舞﹐遠望有个遊人在果邊。倚住柳蔭愁默默﹐有些情緒鎖眉頭。梁生正在垂楊下﹐舉頭睇見一嬋娟。早起鬢云猶未整﹐手執蘭花正妙年。記得花蔭同佢會﹐跟隨小姐在棋邊。月底未曾觀仔細﹐今日花前一會又心酸。莫道瑤仙牽我恨﹐就系丫鬟風韻惹人顚。見我來時忙轉去﹐羅裳風捲過西邊。趲步近前忙阻住﹕姐呀相逢何苦嗊心堅﹖一自棋邊相會姐﹐心心懸念月中仙。肌骨誰憐因姐瘦﹐不思茶飯不成眠。爲我深閨言過姐﹐客中腸斷望哀憐。只爲花前月下情難捨﹐多少淒涼得到府邊。深閨若不憐憔悴﹐誤人殘命死花前。蕓香忍笑嬌聲答﹐閨中誰敢亂開言﹖我主瑤仙天上女﹐冇一點凡心亂掛牽。勸君莫講風流事﹐誰肯傳音入畫簾﹖梁生聽罷心如碎﹐暗垂珠淚又開言﹕依姐今朝言共語﹐殘命無憂挨得到明年。可惜我一片衷情閒似水﹐一聲長嘆一聲天。羅裳偸抹腮邊淚﹐低頭靠住曲欄邊。蕓香自小心腸軟﹐見生愁緒亦堪憐。嬌聲又叫梁公子﹐做乜來由嗊掛牽﹖世間多少紅顏女﹐做乜畱心獨爲姐瑤仙﹖亦滄長嘆回鬟語﹐細把情由對姐言﹕燈下得逢嬌小姐﹐曾將心事笑中傳。月貌花容誰可比﹖因此不辭勞苦到花邊。用盡心機來到此﹐安排靑眼會神仙。三生有幸逢嬌姐﹐只話滿懷心事托娘傳。無想相逢講盡無情話﹐一場春夢不得團圓。小生不得諧連理﹐亦無畱命見妝前。回歸拜上多嬌姐﹐你話有人腸斷爲她牽。鎖閉重門難入手﹐誤人身喪碧桃邊。蕓香又對書生語﹕莫爲嬋娟誤少年。我亦見君淒慘甚﹐對花長日悶懨懨。我試爲君歸探聽﹐試姐心腸堅未堅﹖或者爲君堅不得﹐云憑風引出長天。若系夜靜水寒魚不餌﹐玉郎紅粉兩無緣。你便收拾相思歸去罷﹐落花流水也徒然。梁生聽罷蕓香語﹐滿面歡顏喜色添。深深揖謝賢嬌姐﹐何幸相逢姐嗊賢﹗倘得紅樓泄漏春消息﹐我姐恩情大過天。粉身不敢忘今日﹐相思無主望哀憐。蕓香領命忙移步﹐辭生轉入柳蔭邊。梁生見得丫鬟去﹐行前幾步對嬌言﹕忘記問娘名與字﹐深閨同伴有幾位嬋娟﹖蕓香聽罷書生語﹐微微吟笑對生言﹕奴奴名喚蕓香婢﹐八人同伴姐妝前。只有奴奴同碧月﹐伴姐深閨有十年。嗊久未曾離左右﹐世上難逢姐嗊賢。自小相親如姊妹﹐日日花前快活仙。講完步入橫門去﹐花蔭搖曳舉金蓮。

十七﹑閨閣達情

步入妝臺見小姐﹐蘭花遞上襯鴉蟬。瑤仙就把蕓香問﹕朦朧天色出花邊﹐歸來日照欄桿上﹐花間何故嗊畱連﹖蕓香稟上妝臺聽﹐奴承主命出花前。見有橫門通隔苑﹐我就潛身往果邊。原來一所新書館﹐花香連路鳥聲喧。柳蔭見一風流客﹐對花無語淚偸漣。柳蔭瞧見奴奴到﹐就把私情對婢言。佢話共姐棋邊曾得會﹐懷抱相思有半年。命薄幾乎因姐喪﹐不沾茶飯夢魂顚。多方百計尋蹤迹﹐千金不吝買花園。指望閨中離不遠﹐共姐同心到百年。我話姐系冰淸和玉潔﹐豈容春夢攪孤眠﹖佢見我言聲哽咽﹐圓圓珠淚灑花前。聲聲艸命因嬌死﹐梅花骨葬粉墻邊。話出淒涼聽不得﹐誰人睇見不心酸﹖奴奴頗記燈前事﹐當時玉貌幾天然。奴知近日相思苦﹐一竟容顏減半邊。只怕多情人爲多情死﹐可惜風流嗊少年﹗瑤仙聽罷傷心語﹐愁容堆起默無言。靜坐多時開玉口﹐鐘情曾見佢花箋。知佢閒愁深似海﹐少年容易喪心田。可惜他爹當朝爲宰相﹐才貌般般得占先。好比金枝和玉葉﹐爲人何苦嗊癡纏﹖捨得差媒來借問﹐何愁好月不團圓﹖低聲又叫蕓香婢﹐此事無該你我言。但系相親如姊妹﹐況且丫鬟有一个在身邊。見你話佢心緒愴﹐果種淒涼亦可憐。故此順口言談都有錯﹐包藏莫向外聲傳。主婢私談猶未了﹐又報夫人請姐出廳前。瑤仙舉步離香閣﹐丫鬟伴姐趲金蓮。

十八﹑復遇蕓香

勿講閨中人議論﹐又道梁生在隔園。送別蕓香歸去後﹐愁愁悶悶入窗前。𨿽然得會蕓香婢﹐許我蘭閨探主言。獨怕玉容人薄幸﹐不知客館怨孤眠。又怕蕓香姦狡婢﹐惹人懸望眼空穿。行思坐想添愁悶﹐抱膝長嗟誰可憐﹖都因一个如花女﹐消減容顏誤我少年。當初只話相逢好﹐無想相逢惹得淚痕鮮。心事何曾丟得下﹐整衣移步出花前。柳蔭遙望人無見﹐歸鴉成陣晚來天。轉過隔園花樹下﹐懨懨斜憑曲欄邊。又見紫竹搖風啼鳥亂﹐羅裳閃閃在花前。遠望一人移玉步﹐正系蕓香入後園。梁生望見丫鬟到﹐叫一聲賢姐喜歡天。想必那人傳密約﹐今宵能否會神仙﹖蕓香說道非容易﹐一竟無曾講到果邊。深閨不比閒花艸﹐我姐心腸鐵石堅。若要嫦娥臨凡界﹐掃開雲霧正得團圓。我適別君歸繡閣﹐舌劍唇槍講萬千。話君多少淒和慘﹐气死因佢實可憐。我姐見奴言得慘﹐略有一些情意爲君牽。𨿽然未吐心中事﹐料有私情亦未肯言。事要便中才有點景﹐待奴因便又開言。今我見君蠻性緊﹐霎時就要到身邊。奴奴從此丟開手﹐別憑鴻雁寄雲箋。亦滄聽罷忙施禮﹐乞姐容生訴一言﹕兩地相思眞惡抵﹐寒窗挨日勝如年。今朝得姐哀憐我﹐好似凡夫得遇仙。憑娘指引藍橋路﹐因此時時翹首到花邊。得姐再來通信息﹐只話救人殘命出生天。所因不顧言粗率﹐激娘抱恨上眉尖。我姐爲人須到底﹐勿要半途而廢誤芳年。此事若然無掛意﹐捨條殘命謝妝前。蕓香聽罷呵呵笑﹕死做一个風流快活仙。塵世相思無了日﹐掩滯靑春年過年。一笑一談天欲晚﹐與生辭別轉金蓮。梁生致囑千言萬﹐切莫丟開在果邊。性命在乎嬌手上﹐便中勞步到花前。蕓香點首忙歸去﹐亦滄移步過東園。

﹝卷三﹞

十九﹑主婢看月

不題公子花間事﹐又談閨內一瑤仙。時遇初秋明月好﹐吩咐蕓香卷畫簾。與鬟倚檻觀明月﹐只見一輪水影色娟娟。陣陣淸風臨繡戶﹐時時花影落墻邊。瑤仙細共蕓香語﹕四時光景四時天。景入秋來將半月﹐萬里無雲月自圓。澄澄秋水嫦娥淨﹐西風寒弄柳梢煙。碧月在旁將語道﹕光景催人年又年。不久朔風寒透戶﹐天涯遊子想衣添。花開花落年年在﹐歲中明月幾回圓﹖人世靑春容易老﹐白髮催人上鬢邊。記得今年正月事﹐轉眼韶光大半年。果年種得垂絲柳﹐小小靑靑到膊肩。近日枝條都長大﹐屈指算來有幾年。近被西風吹幾日﹐轉番黃色有乜光鮮。我想人生亦似垂楊柳﹐中年就似立秋天。秋過身衰和葉敗﹐形容枯槁有誰憐﹖﹗綠楊尙有春歸日﹐人老何曾轉少年﹖蕓香卻也將言道﹐眞似風捲殘云過晚天。莫言歲月催人老﹐且講今宵好月圓。你話照盡幾多塵世界﹐有人相對弄朱弦。亦有貪歡和作樂﹐冇釐牽掛似神仙。亦有擔愁擔悶無聊賴﹐沈吟淒楚對嬋娟。亦有客中思故里﹐惱煞團圓照客邊。有人懷念天涯客﹐寒衣做好請誰傳﹖還有果種相思難見面﹐夢魂飛入楚臺前。醒來睇見中天月﹐果陣淒涼實可憐。客中又冇人開解﹐殘命無憂走得到邊。別樣閒愁猶自可﹐第一相思情重怕孤眠。我想嫦娥啲識人間苦﹐但凡到處一般圓。大抵人生須快活﹐但到春來老一年。百年壽算終須滿﹐啲共閻王乞得一歲添﹖樂亦好時愁亦好﹐光陰那肯爲人延﹖﹗瑤仙聽罷雙鬟語﹐惹起愁心總不言。相思萬種從今起﹐叫鬟推出月還天。掩起紗窗歸去罷﹐卸卻殘妝解翠鈿。轉身獨入羅緯內﹐更長孤枕不成眠。寂靜思量今夜事﹐蕓香碧月是眞言。十六春光閒度過﹐綠鬢朱顏得幾年﹖梁生爲我相思損﹐客窗寒冷夢魂顚。知他亦系多情種﹐玉貌髙才美少年。若得共佢諧所願﹐無枉今生結髮緣。翠被寒侵眠不穩﹐一夜牽愁到曉天。

二十﹑花園復遇

一聲長嘆抽身起﹐托腮無語繡房邊。蕓香聽得嬌聲嘆﹐知他愁爲夜間言。忙來對姐將言啟﹕小姐多時不到園。近來新種一種奇花艸﹐美色嬌嬈罩眼鮮。幾好共娘消不興﹐況且池塘新整一隻采蓮船。瑤仙聽罷來梳洗﹐淸淸無在戴花鈿。秋羅白色紅爲裏﹐飄飄壓倒月中仙。單同蕓香同作伴﹐金蓮輕印綠苔鮮。出園就到蓮池上﹐只見一塘秋水弄晴煙。罩住采蓮船不見﹐蕓香叫姐過東邊。指定橫門言過姐﹕共娘移步看新園。小姐回言無去罷﹐恐怕梁生在果邊。花蔭撞著難回避﹐知他平日慣癡纏。侍婢答言天尙早﹐梁生還在夢魂邊。稍耍片時同步轉﹐幾何得姐到花園﹖瑤仙依了蕓香語﹐輕輕移步到東園。風光滿目堪遊賞﹐啼鳥聲聲到耳邊。主婢流連貪玩景﹐無想梁生早起怕孤眠。出到花蔭閒縱步﹐朦朧樹色掛朝煙。聽見花蔭人笑語﹐慌忙舉步到西邊。瑤仙聽見人行動﹐不理蕓香步占先。無想兩下剛剛如對面﹐都爲雲霞罩住惡觀瞻。舉頭睇見瑤仙姐﹐嬌姿無限可人憐。從來多少相思句﹐及至相逢冇一言。神魂稍定開言道﹕小生何幸見妝前。姐呀﹗我爲玉容耽寂寞﹐時時遙望月中仙。安排爲姐相思死﹐未同嬌會啲得心甜﹖今日花間重會姐﹐想是前生結下緣。姐呀﹗雪月風花第一難際遇﹐人不風流枉少年。瑤仙羞愧開聲道﹕相逢李下共瓜田。君系讀書嬌貴客﹐蕓窗尋味古人篇。奴系綠窗紅粉女﹐日長鍼指度芳年。婚姻自有髙堂在﹐啲該兒女亂開言﹖禮法所拘難動亂﹐一由父母二由天。勸君莫講閒風月﹐丹心畱伴帝王邊。梁生哽咽稱嬌姐﹕生豈無知法禮嚴﹖但爲百年長久計﹐若無登對誤靑年。倘若聽從由父母﹐憑媒傳遞冇乜眞言。世間多少不平事﹐夫拙妻賢實可憐。故此今朝愛姐同盟誓﹐窗前閨內兩心堅。小生不得同娘配﹐再不敢重婚結鳳鸞。瑤仙微笑回公子﹕總在前生結下緣。古道無緣空對面﹐世間離合總由天。舉頭日照荼縻架﹐又怕丫鬟入到園。二家只著相分手﹐梁生抱悶入窗前。

二十一﹑對花自嘆

自認玉容空對面﹐多少私情對佢言。堅心不管人腸斷﹐惹場新恨上眉尖。眼前多少離人恨﹐對花長嘆淚偸漣。花秀茂﹐石橊紅﹐花嬌曾似姐顏容。花在眼前嬌不見﹐悠悠春恨掛心中。許多別恨憑誰送﹖心想痛﹗嬌姿頻入夢﹐眼中流血似花紅。花獻錦﹐白蓮香﹐水中搖曳似嬌娘。咫尺波濤難入手﹐扁舟誰渡探花郎﹖倚憑垂楊空眼望﹐心想愴。嬌嬈秋水上﹐花顏恰似姐羅裳。花貌好﹐是木樨﹐廣寒曾帶一枝歸。嫦娥未肯憐孤客﹐書窗無路到云梯。借問桃源邊﹡處系﹖休阻滯﹐但願重門無鎖閉﹐愁人及早到紅閨。花富貴﹐是牡丹﹐花王名字播人間。國色天香人所愛﹐見花懷念姐容顏。把我條腸都想爛﹐魂魄散﹐果種淒涼無捱慣﹐見亦難時別亦難。閒悶閒愁何日了﹖私情無計可丟閒。

二十二﹑主婢私談

莫言書館因花惱﹐又談小姐繡房間。自系花蔭同講論﹐訴出私情亦見難。花蔭見佢愁容慘﹐時時珠淚濕衣衫。我想少年人便貪風月﹐何況風流嗊後生。我系深閨紅粉女﹐冇些閒事掛心間。近日見生情與態﹐盡把衷情對我談。引動閨幃風月性﹐日擔煩惱幾多番。眞正相逢不若無相識﹐免得愁愁悶悶積如山。人話相思第一難消散﹐虧他寒館怨孤單。啲得百年偕白髮﹐免教同病減朱顏。果段離情空自惱﹐擔愁亦怕見丫鬟。蕓香知姐心中事﹐前來對姐細言談﹕姐呀花容寂寞因誰惱﹐做乜春山頻鎖淚偸彈﹖光陰易過流年快﹐靑春一去恨無返。開懷且講風花事﹐滿天愁緒旦丟閒。瑤仙對婢將言答﹐你睇陣陣秋涼透薄衫。光陰一竟如流水﹐我想人生一世幾般難。蕓香乘興言知姐﹕白髮催人兩鬢斑。自古黃金容易得﹐光陰一去再無還。你話秋風冷透羅裳薄﹐虧了客館離人怨枕單。那日見生同姐會﹐佢話一時腸斷兩三番。我姐心堅如鐵石﹐不知人在斷腸間。瑤仙睇見無人處﹐半吐眞言對婢談。你我相親如姊妹﹐試把私情講一番。豈有做人如土木﹐將人情當水般閒。快活百年誰不愛﹐縱然仙女亦思凡。總系禮儀所關廉恥重﹐被人談論見羞慚。此生𨿽系一个風流客﹐百年干系是非閒。恐怕只顧眼前風共月﹐人情翻復似波瀾。果陣世間多少無情漢﹐誤人閨女當爲閒。又怕前緣非是佢﹐爹娘別處睇年生。你話幾多枉費閒心事﹐流傳人世做淸談。蕓香笑答賢嬌姐﹐我亦時常想再三。梁生無似輕浮子﹐言談動靜穩如山。富貴當朝居第一﹐詩詞歌賦播江南。若肯差媒求配合﹐髙堂未必重刁難。小姐玉容塵世少﹐第一人生匹配難。只憂父母憑媒講﹐空圖富貴睇年生。湊著不才愚拙子﹐縱有珍珠成斗也虛閒。縱然好極爲皇后﹐多少冷宮愁挨怨身單。重有昭出塞歸何處﹖楊妃飲恨馬嵬山。烏江自刎虞姬死﹐西施冷落五湖間。千金縱買相如賦﹐六宮常會減朱顏。不如及早尋佳配﹐才子佳人際會難。我姐堅心無睬佢﹐梁生必定轉家山。恐怕明珠一落他人手﹐欲尋蹤迹信音慳。瑤仙未答蕓香語﹐不覺玉簫來到繡房間。撞散兩家言共語﹐又見一輪明月照澄潭。

二十三﹑誓表眞情﹝上﹞

慢講深閨情與意﹐又道梁生憶玉顏。光陰易過人難會﹐轉眼韶光八月間。多情一去無蹤迹﹐音書誰爲寄嬌顏﹖算來今晚中秋節﹐家家弦管亂吹彈。對月幾多人快活﹐獨我多愁多恨積如山。金樽不落愁人肚﹐爲娘事事盡丟閒。試問嫦娥如有恨﹐光明何苦到人間﹖側耳城頭敲二鼓﹐寒燈一點照愁顏。翠被生寒難獨臥﹐舉步遲遲出畫欄。竹徑無人風自響﹐蓮池有月水生瀾。忽聽誰家吹玉笛﹐分明一調滿關山。吹起離人愁與恨﹐兩行珠淚濕衣衫。轉入橫門遊个徧﹐月中流麗似人行。走入柳蔭忙躲避﹐睇見一羣仙女降凡間。風舞羅衣飄旖旎﹐嬌聲傳送到花間。睇眞正系楊家女﹐瑤仙小姐共丫鬟。主婢三人遊月下﹐佢話好景一年有幾番。𨿽然賞罷堂前月﹐無捨得月明風景又遊行。豈知人在垂楊下﹐許多情緒爲嬌顏。走出柳蔭忙作揖﹕姐呀﹗有緣今夜慰平生。碧月行前將語道﹕誰人深夜到花間﹖小姐到來當躲避﹐膽大如天敢嗊蠻﹗生聽罷﹐答言陳﹕伏乞妝臺恕學生。一自棋邊相會姐﹐不辭路遠到跟尋。孤窗守盡淒涼夜﹐爲娘操盡幾多心。今夜嫦娥偏有意﹐團圓光照百花林。共姐細談風月事﹐庶無辜負月中人。小姐細言公子聽﹕花間無系武陵津。裙釵不管風和月﹐單曉深閨做指鍼。請君移步歸書館﹐隔墻花柳莫關心。梁生帶淚回言答﹕姐亦何須鐵石心。小生爲姐長年病﹐相思無藥可除根。對月有時雙淚落﹐花間腸斷風多勻。一身骨肉成消瘦﹐傍徨無主向誰人﹗面顏好似林間竹﹐攺變形容有十分。日裏淒涼猶自可﹐第一夜來孤冷實難禁。極怕鼓聲敲落雲頭月﹐破人肝膽碎人心。果一陣傷情眞惡抵﹐淒涼對住一盞斷腸燈。姐呀﹗若然不信相思苦﹐試睇羅衣多少淚珠痕﹗姐若不瞅和不睬﹐分明對面喪殘生。我亦不敢怨娘虧誤我﹐偸彈十指怨前生。瑤仙亦見多淒慘﹐蕓香難忍淚沾衿。行前叫句賢嬌姐﹐梁君確實見傷心。姐今不肯畱心佢﹐恰如杖劍殺其人。我想女貌郎才眞惡得﹐伯牙何處覓知音﹖願娘俯聽奴奴語﹐同郎發誓表眞心。二家堅意無更攺﹐做一段奇緣播世人。一來百歲成連理﹐二則梁郎免掛心。自古鐘情非獨姐﹐可恨憐香惜玉人。瑤仙聽罷無言語﹐默對嫦娥想未眞。伶俐蕓香知主意﹐叫言碧月過花蔭。看云亭上排香案﹐兩人移步到亭心。瑤仙羞對梁生語﹕妾長蘭閨十六春。垂簾未有觀春色﹐花落花開懶去行。只知母訓勤鍼指﹐未曾移步出東鄰。今者爲君垂愛我﹐花間無柰順郎心。但知發誓同偕老﹐無系淫奔喪節人。百年事在今宵定﹐一言爲準不容更。

二十三﹑誓表眞情﹝下﹞

梁生帶笑回言答﹕感娘情義海般深。嫦娥月府爲憑證﹐誰敢忘情起別心﹗歷盡幾多愁苦處﹐事非容易到如今。袖中取出花箋紙﹕此紙將來寫誓文。你我各人收一紙﹐畱爲他日表眞心。梁生舉筆琴臺上﹐誓章同寫告知神。寫上二家名與姓﹐再寫蕓香婢二人。事因姚府燈前會﹐問迹尋蹤訪到上林。百計千方才得見面﹐天緣有份遇著花蔭。趨此月圓同發誓﹐一輪明月鑑終身。男若負盟刀下死﹐永墮丰都不轉輪。女如背誓江中喪﹐難逃斧鉞殺其身。寫畢二人齊下拜﹐茗香三炷稟知神。一炷茗香是馬牙﹐願郎文采筆生花。春風得意揚名姓﹐團圓衣錦早還家。香添二炷系黃檀﹐奴奴綠鬢對紅顏。早遂今生連理願﹐芳名畱此播人間。三炷添香拜月神﹐百年惟願守初心。山盟海誓休辜負﹐地久天長學古人。拜告已完同步起﹐花間坐下細談論。梁生啟語將言道﹕姐呀﹗記得相逢系初春。今日夏完秋又到﹐正系守得雲開見月輪。嗊久相思虧我挨﹐人話別離一日當三春。今晚相逢好似天邊月﹐光明長照世間人。我將姐比嫦娥女﹐乞把團圓照學生。瑤仙羞愧回言道﹕誰人肯學卓文君﹖奴本淸廉窗下女﹐畱心要學古賢人。今夜同郎花下誓﹐舉頭應愧月中神。只爲東君頻著意﹐丟拋黃卷共靑燈。恐怕爲奴誤了終身事﹐故此順情盟誓解郎心。若然迫我風花事﹐寧捨殘軀謝古人。免得東君長掛念﹐爲奴丟冷讀書心。梁生見姐言推卻﹐花前飛淚灑羅衿。低頭不語長嗟嘆﹐一番憔悴把言陳。誰想玉容耽誤我﹐虧了髙堂白髮親。料知別姐難長久﹐這回一定死歸陰。小姐見生情慘切﹐勸郎寧耐且歡心。到底有緣終配合﹐何苦花前迫結親﹖奴奴豈不知人苦﹐道理無通勢惡行。自小極嫌淫賤婦﹐無媒苟合敗人倫。殺身誓不從郎命﹐堅心畱待洞房春。梁生見姐無從順﹐只得含愁伴姐坐花蔭。兩家談笑如膠漆﹐不覺城頭擂五更。丫鬟催姐歸香閣﹐驚起離人兩淚淋。叫一句姐時心哽咽﹕此愁比舊又添新。閨中望姐畱心事﹐莫將盟誓當微塵。消息便傳鴻雁寄﹐免使書窗寂寞盼娘音。瑤仙一發難分手﹐淚花浮粉把言陳﹕妾長朱門生繡閣﹐無想相思會壞人。今日別君歸去也﹐始知離恨海般深。至囑功名須著意﹐早憑紅葉見雙親。相牽相扯難離別﹐無柰雞啼鳥噪月西沈。梁生步送瑤仙轉﹐四條銀淚亂交侵。一个擔愁歸繡閣﹐一个遲遲入柳蔭。好似鴛鴦遭浪湧﹐淒惶無主兩邊行。

二十四﹑舟中許親

停書慢講花間事﹐又道梁爺轉故林。入閣多年思故里﹐帶俸歸田沐帝恩。有个尙書劉吏部﹐亦系吳江縣里人。一見梁爺歸晝錦﹐無心畱戀做朝臣。次早上朝求卸任﹐一齊江上買舟行。一對坐船同蕩槳﹐相逢總系故鄕親。日暮泊舟同講論﹐日長相對舉金樽。相親相愛如兄弟﹐正系他鄕遇故人。一日細談兒女事﹐劉爺一女正靑春。話極聰明多禮貌﹐梁爺有意欲求婚。劉爺亦愛梁公子﹐舟中許口結爲親。歷盡波濤歸到屋﹐兩家迎送各紛紛。

二十五﹑差僕接主

梁爺上岸回家府﹐夫人接見笑吟吟。間別九年人貌攺﹐紅顏都變白頭人。夫人差僕長州去﹐接回公子轉家行。相公又對夫人講﹕已共孩兒定了親。吏部劉爺一个標致女﹐十七年芳未許人。名喚玉卿伶俐極﹐船中許配我兒身。一面差人接公子﹐差人一面送年庚。冰人領命忙傳遞﹐擇取良辰就定親。慢道良緣天注定﹐又談梁府此家人。領了主人嚴命去﹐書窗來見亦滄身。就話接取大爺歸府去﹐老爺昨日轉鄕津。梁生聞父歸田宅﹐收拾琴書返故林。拜別妗娘和表弟﹐又來拜別姓楊人。相公擺酒生途餞﹐筵中微笑對生云﹕我有一言誠獻笑﹐勞君歸對令尊陳。老夫一女年登對﹐不鄙寒門願結親。梁生見語忙恭揖﹐敬依嚴命喜歡欣。

二十六﹑柳蔭哭別

酒闌拜別歸書館﹐心中懷念誓心人。忙入後園花架下﹐湊親碧月入園林。行近對鬟輕啟齒﹕前晚多勞姐二人。深恩長記歸肝膽﹐未知何日報娘恩﹖今因我父辭朝轉﹐我亦前來別姐行。深閨拜上賢嬌姐﹐煩勞玉步到花蔭。我有一句衷情心上事﹐欲對妝前細剖陳。碧月領言移步去﹐蘭房見主報根因﹕生在花前專候姐﹐別娘今晚轉鄕津。瑤仙聽罷心神亂﹐做乜相逢未久又離分﹖亦要致囑尋媒須著緊﹐就共蕓香碧月行。忙舉金蓮離繡閣﹐三人掩映入花林。梁生望見瑤仙姐﹐步入欄桿接玉人。未講先知離別苦﹐攜手雙雙入柳蔭。梁生哭對瑤仙語﹕別離今日隔煙雲。家君帶俸歸田隱﹐不由不共姐離羣。可憐兩地相思苦﹐姐呀﹗莫把明珠另許人。當先曾共尊君別﹐酒筵許共姐生親。小生不久尋媒問﹐共姐團圓有日辰。空系眼前別恨誰爲解﹖柳絲難系別離人。小姐對生雙淚落﹕獨怕前緣難定事關心。𨿽則爹爹曾許你﹐重有君家堂上老雙親。花箋誓約君牢記﹐兩家無做負心人。縱系爹媽不從奴所願﹐必不虧郎另嫁人。人生自古誰無死﹐願畱靑冢伴黃昏。未卜我君心內事﹐可對花前話一句眞﹖梁生執住瑤仙手﹕姐呀﹗花前已自稟知神。若不共娘偕白髮﹐棄家亡命亦跟尋。死生不負賢嬌姐﹐決做一个全終到底人。我姐分離歸繡閣﹐莫爲愚生日掛心。自古相思成病癥﹐恐怕愁損花容惱壞人。瑤仙哭叫梁公子﹐保重前程莫愴神。天緣有份終須在﹐畱心黃榜占髙登。執手牽衣無覺久﹐不覺西斜日照柳搖金。你不捨時我不捨﹐那堪對面割離羣﹗眞正彩雲易散琉璃脆﹐地北天南苦煞人。忽聽一聲人語響﹐難分捨處著相分。轉一下頭時流一下淚﹐五步挪開十步行。恨煞花間隔住行人影﹐梁生拭淚轉窗行。

﹝卷四﹞

二十七﹑回家見父

歸窗束起書和劍﹐帶將愁恨落舡心。流水潺潺花自落﹐惱人秋色斷人魂。歸到家中忙上岸﹐梁生堂上見雙親。父子相逢多喜色﹐相公堂上把言陳﹕蕓窗切要勤書史﹐來秋奮志去登云。夫人笑對孩兒語﹕昨日吾兒定了親。吏部尙書劉府女﹐名題金榜好成親。梁生聞得婚姻事﹐滿面愁容惱十分。滿腹私情誰敢道﹖忙辭父母入窗心。二十八﹑對月自嘆

一聲長嘆歸書館﹐難阻腮邊兩淚淋。哽咽將將身气死﹐捶胸大哭苦傷心。無緣枉費花蔭誓﹐虧了瑤仙姐玉人﹗姐呀﹗早知共你難偕老﹐當初何敢誤娘身﹖今日無緣割斷情和義﹐叫天無應地無聞。今生不得同衾枕﹐無望陽間重做人。條命必然因姐喪﹐姐呀﹗知人腸斷定無曾﹖頓穿鞋底彈崩趾﹐哭倒牀中十數勻。可惜花容無我份﹐一場風月落波心。就把文章丟落水﹐詩詞歌賦盡燒焚。共姐無緣尋死罷﹐三元連中也閒文。茶飯一些難入口﹐縱有羔羊美酒共誰斟﹖無情極怕花間月﹐就將明月嘆離羣。觀朗月﹐叫嬋娟﹐可憐人世不團圓。記得當初同眷戀﹐幾多情義在花園。今日往事前程爹滚亂﹐無望風流轉鳳鸞。對月肝腸都想斷﹐無知啲樣算﹖﹗料想今生難遂願﹐時時流淚骨頭酸。觀朗月﹐獨徘徊﹐舊淚無干新淚催。共娘未得成雙對﹐衾寒枕冷倩誰偎﹖海誓山盟今反悔﹐羅幃無望得埋堆。可憐要會無由會﹐瑤仙姐罷妹﹐拆散鴛鴦難匹配﹐丹心誰料化成灰。觀朗月﹐淚交流﹐百般離恨在心頭。花下自同嬌別後﹐歸來惹下一場愁。天長盼望空翹首﹐多情都付水東流。此生若不成佳偶﹐心想透﹐啲敢貪新忘卻舊﹐堅心除系死方休。觀朗月﹐淚飄紅﹐風流往事總成空。縱有相思無路送﹐分明今日似飄蓬。哭哭啼啼心想痛﹐舉頭無主怨天公。虧我與嬌情萬種﹐東風拆散鸞和鳳﹐捨條殘命報嬌容。觀朗月﹐憶情人﹐淚珠如雨落紛紛。十指偸彈嗟命運﹐嗊好姻緣又拆羣。暗地思量心不忿﹐肯話私情就化塵﹖滿肚淒涼多少恨﹐想一陣﹐幾番喉哽咽﹐生不相逢死亦尋。料想玉人歸繡閣﹐幾何知我另生親。虧他望我尋媒問﹐誰想一場風月屬他人。想起此情和此恨﹐啲能丟下果條心﹖月底夜間風漸猛﹐只話歸房睡下免傷神。無想解衣睇見花箋紙﹐誓詞依舊紙中新。手執誓詞流血淚﹐一篇情事化虛文。花箋曾寫堅心事﹐縱有堅心無計阻雙親。我想此情辜負了﹐除非來世得成親。我亦不敢虧娘重配合﹐只有一條死路系終身。

﹝《花箋》全本上卷終﹞

花箋﹝全本﹞下

二十九﹑聞婚罵婢

慢講書生偸怨命﹐又道楊爺二老人。楊爺壽誕人恭賀﹐姚生恭賀到廳心。湊著瑤仙廳上立﹐滿堂歡聚倒金樽。相公便把姚生問﹕梁生別後杳無音。書窗冷淡無人理﹐柳殘花謝總無人。姚生見問回言道﹕梁兄家下已生親。料因親事多煩冗﹐故此無曾到館行。相公又問誰家女﹐誰爲媒問結婚姻﹖生答舅言劉府女﹐尙書小姐共成親。父母自家曾許口﹐後憑媒氏遞年庚。相公喞喞深嗟嘆﹐此子分明大貴人。有女得他爲坦腹﹐他年必定做夫人。瑤仙席上親聽見﹐一陣淒涼耳底生。連忙別母歸香閣﹐兩眼垂珠破粉痕。魄散魂飛情緒亂﹐心頭僕僕淚紛紛。嗟嗟怨怨梁公子﹐薄情虧我誤靑春。已許共郎爲配合﹐再有乜重婚背誓盟。孤單一世何妨事﹐只怕爹娘不久又開庚。可惱梁郎眞薄幸﹐轉眼丟人另結親。早曉共生緣分少﹐點好花前容易吐眞心﹖﹗今日叫我淒涼誰是主﹐必然條命見閻君。大哭汪汪情慘極﹐蕓香共姐解開心﹕姐呀﹗𨿽則共生盟了誓﹐幸好無曾共結親。佢若負心不顧娘恩義﹐小姐何須守舊盟﹖嗊好花容愁冇對﹐另尋一个賽梁生。葉敗花殘都想嫁﹐何況美玉無瑕絕點塵﹗

瑤仙大喝蕓香婢﹕利口花詞大賤人﹗當初賞佢如花錦﹐勾引漁人到問津。今朝見佢無終始﹐重敢前來弄舌唇﹗我亦知書全禮義﹐想無似佢另貪新。一醮終身從古道﹐花前已自許梁生。𨿽則佢今無道理﹐我亦無憂肯變更。到頭萬事無過死﹐做个銅肝鐵膽人。碧月行前開解姐﹕事有因由姐未聞。自古婚姻由父母﹐爲兒啲敢去推親﹖況且別娘方幾日﹐就傳親定姓劉人。事冇柰何監定佢﹐姐呀﹗莫要將來怪錯人。縱系梁生耽誤姐﹐已能錯過莫傷心。眼前且講風花事﹐人世幾時得後生。

三十﹑房中焚物

瑤仙聽罷雙鬟語﹐新淚重遮舊淚痕。料想今生無快活﹐這場冤債誤平生。脂粉料知無我份﹐妝匣無心理鬢云。總總算來都冇用﹐就把房中物化焚。脂與粉﹐落池塘﹐有誰重講理容光。風流快活都休望﹐黃泉有路去茫茫。碎寶鏡﹐破瑤琴﹐世間誰系我知音﹖鏡中顏色誰瞅問﹖孤鸞獨燕過平生。丟玉笛﹐碎琵琶﹐好似玉關啼淚濕羅紗。弄玉簫郎都系假﹐一堆黃土是兒家。燒彩筆﹐擘花箋﹐妝臺無望寫詩篇。信息不傳人不見﹐一生憔悴對花眠。焚雙陸﹐撒圍棋﹐因郎百事冇心機。果種心情都冇味﹐空系眼中流血濕衫裿。銀箏破﹐破牙牌﹐弦多亂點惱人懷。冤家結下憑誰解﹐爲郎長日學長齋。燒錦繡﹐化羅衣﹐裝整無憂似舊時。衫帶無綯都忘記﹐腸斷梁郎知未知﹖﹗焚繡綫﹐拗金鍼﹐繡房冷落總無心。命薄紅顏眞可信﹐虛勞枉做世間人。各物盡將來化了﹐畱下花箋一誓文。記取共郎花下事﹐死做一个貞廉死節人。

三十一﹑聞爹升任

種種相思難盡數﹐不覺麗春來報姐知聞。報話老爺升任到﹐左軍都督管人民。選定良期將纜解﹐帶隨家眷往京行。瑤仙聽罷添煩惱﹕果回無望再逢君。天涯路遠江山隔﹐況且梁郎又配姓劉人。果世孤眠天注定﹐百年懷抱對誰陳﹖﹗打點衣裝從父命﹐吉日開船就起行。滿目江山頻掛意﹐一溪流水動愁人。冇乜心神觀景色﹐多愁多悶在船心。程途履歷多崎險﹐已到皇都岸上行。

三十二﹑托眷踐衙

就時上岸搬家眷﹐衙門景致又系一番新。一日上朝朝帝主﹐湊著邊庭有事起風塵。聖君就點楊都督﹐差往邊庭做守臣。一年任滿返京日﹐論功行賞不虧人。楊爺領了君王敕﹐歸對夫人慢酌斟﹕我今卽往邊庭去﹐至於家眷惡歸津。今有翰林錢舅父﹐共你同胞姊妹親。你共女兒歸佢處﹐錢衙暫住一年春。待我歸朝方接你﹐免得無人出入見操心。夫人領命忙收拾﹐又排佳宴餞行人。相公飲罷離情酒﹐致囑夫人共女身。夫人搬入錢衙住﹐姊妹相逢細論心。後園一所閒書館﹐安排甥女共夫人。相公又對錢爺講﹐任滿回朝報舅恩。二人拜別相分手﹐上馬揚鞭出塞行。相公來到邊庭上﹐點齊兵馬守城軍。兵威猛勇人心服﹐果系朝廷老將臣。

三十三﹑復往長洲

莫道邊庭相公事﹐又言窗下一書生。自從不遂心中願﹐癡迷做事喪心神。時時窗下哀哀哭﹐短嘆長嗟幾十勻。小姐若然知我聘﹐必然話我負初心。我想有口難言肝膽事﹐苦在心頭告甚人﹖不如堂上辭爹媽﹐再去長洲會姐身。把我丹心言過姐﹐同遊地府亦甘心。髙堂就共雙親講﹐重系他鄕好習文。家中只見心無靜﹐欲辭爹媽上洲行。爹媽答言從仔意﹐勤謹攻書就系好人。亦滄打點登程去﹐望見江山苦煞人。記得別嬌重望同偕老﹐今日月殘花謝好傷心。到了長洲搬上岸﹐愁愁悶悶入窗行。連忙走入花蔭去﹐只望將情訴姐聞。入到花蔭加倍苦﹐只見寒虫黃鳥叫幽林。重來又系春初景﹐梅花白雪向愁人。花𨿽好景人無樂﹐滿園風月總虛文。轉過橫門臨隔苑﹐又見一池春水漾波紋。綠柳條條鋪水面﹐石橋冷落少人行。搜盡花間人冇个﹐單見園公坐柳蔭。梁生行近將言問﹕做乜蒼苔路上艸生根﹖層層落葉無人掃﹐石臺石凳起煙塵。園公好笑回言答﹕原來你系未知聞。楊爺升任攜家小﹐盡往長安果邊行。花花朵朵誰人賞﹖花園單剩我老年人。梁生不聽情猶可﹐聽罷之時極惡禁。滿面淚流珠嗊落﹐淒惶無主入花蔭。只話尋娘花下會﹐衷情一一訴嬌聞。啲想雲山阻隔人千里﹐相逢除是夢中尋。看看行在望波亭上過﹐往時風景又添新。粉墻上面詩還在﹐緣何不見和詩人﹖見景傷情珠淚落﹐誰想共娘今世不同羣﹖記得當初致囑言和語﹐今日誰知盡化塵﹖虧姐靑春因我誤﹐亦滄何故負娘恩﹖枉我孤單完一世﹐不敢從爹另結親。蒼天若不從人願﹐先到黃泉等姐身。悶入看云亭上去﹐此地同嬌發誓盟。誓章都話存天理﹐今日遠沈蹤迹啲相親﹖算來算去惟有死﹐今生無望錦堂春。自思自想喉頭咽﹐气死亭間爲玉人。園公偶入亭前坐﹐睇見梁生身死在亭心。慌忙叫喊人來救﹐梁家僮僕亂紛紛。未知公子因何死﹖蠟丸救解得還魂。梁生蘇醒啼珠淚﹐一聲長嘆好傷心。家僮未敢將言問﹐相扶公子轉窗行。睡倒牙牀淒慘極﹐哭叫皇天怨五行。

三十四﹑聞爹遭困

莫道梁生身气死﹐又道錢爺入見老夫人﹕今日邊庭人走報﹐胡兵十萬亂紛紛。尊親遭困邊庭內﹐重重番賊不通鍼。無知幾時正得平胡虜﹐姑爺何日轉歸津﹖夫人聽見哀哀哭﹐歸房說與女兒身。瑤仙聞得爹遭困﹐掩面悲哀幾喪神。頗耐番奴無道理﹐天兵何日破胡人﹖恨我女流無手段﹐難救爹爹轉故林。可憐孤獨無兄弟﹐縱系捨身難救我嚴親。邊庭受苦何時了﹐虧了髙堂白髮人。夫人別女回堂去﹐瑤仙獨自苦傷心。因郎薄幸愁未了﹐嚴親今又困邊塵。偸思命薄如張紙﹐重重殃禍到來侵。眼中流淚無干日﹐八字無知啲樣生﹖前世未修今世折﹐紅顏薄命古人云。欲將捨命歸黃土﹐丟娘無伴啲安心﹖𨿽則嚴親今受困﹐料佢有日轉歸津。況且單生吾一女﹐百年誰爲繼香燈﹖只得畱條薄命看人世﹐侍奉髙堂過百旬。

三十五﹑姚生勸試

慢啟玉人因父惱﹐又言臥病此書生。蕓窗日把殘生抵﹐挨到春完夏又臨。日長無計開懷抱﹐時時痛哭想佳人。一朝表弟姚公子﹐入窗來見亦滄身。宗師不日臨科考﹐今年秋榜要髙登。我兄須要勤書史﹐爲何終日鎖眉心﹖有乜因由言過我﹐第一偸愁偸惱易傷人。亦滄難把眞情訴﹐開口偸知苦煞人。細叫一聲賢表聽﹕那得心神去習文﹖秋榜料知無我份﹐幾時中著病中人﹖我弟大才須大用﹐鰲頭獨步占髙登。我亦無望今年科舉事﹐只怕殘生挨不到新春。姚生好笑回言道﹕賢兄說話太癡人。知君平日髙才子﹐要取功名只當塵。不過近爲些閒事﹐含愁不畀我知聞。你話不走科場無考試﹐十年枉費讀書心。三年一度開科舉﹐誰人無望步靑雲﹖縱然天大無平事﹐金榜題名就遂心。勸兄必不擔煩惱﹐恐怕娘爺爲你日操心。自古爲人須盡孝﹐莫作癡呆蹭蹬人。梁生聽罷心中想﹐趨此京中會玉人。就依姚表言和語﹐起來窗下習書文。姚生揖別回歸去﹐不覺宗師又到臨。亦滄兄弟居頭等﹐別卻爹娘京上行。

三十六﹑同赴秋闈

梁生打疊回鄕井﹐髙堂拜見老雙親。回窗細讀諸經史﹐不覺秋風頻趲入場行。堂前拜別雙親老﹐爹娘致囑亦滄身。涉水登山宜保重﹐會同姚表一齊行。京都花柳休畱戀﹐舟中常要習書文。若系秋闈登虎榜﹐不必回家見老人。就到燕京前會試﹐望兒平步到靑雲。梁生拜別登舟去﹐又到長洲會表親。姚生別母共生去﹐片帆髙掛出江心。江湖景致無心賞﹐頻步扁舟趲路行。

三十七﹑天開文運

船到南京同上店﹐淸靜樓房賃歇身。二人共入三場滿﹐歸來得意喜歡欣。揭曉紛紛人走報﹐解元正系姓梁人。姚生同榜居三十﹐差人歸報兩家聞。宴罷鹿鳴歸店去﹐就同江上雇船行。解元憶及瑤仙姐﹐偸垂珠淚自傷心。有份得嬌爲配合﹐榮華快活百年春。今日僥幸顯名人不見﹐水綠山靑憶遠人。有懷不敢髙聲哭﹐怕惹姚生苦問人。悶懷獨自長噓气﹐夢魂夜夜會嬌身。愁腸不覺燕京到﹐一齊上岸歇安身。梁生打聽楊家事﹐人傳都督往邊行。近被胡人兵困緊﹐無知嬌容何處惡追尋。生聞消息肝腸斷﹐奔波無路覓佳人。風塵隔住多嬌姐﹐生死存亡總未眞。共姐相逢知那日﹐無緣辜負舊時心。無心會試功名事﹐姚生相勸入場行。揭曉梁生居第八﹐姚生亦在榜中心。金階殿試傳臚日﹐探花名姓系梁生。姚表姓名居二甲﹐皇恩賜敕宴瓊林。姚生吏部來觀政﹐禦點梁生入翰林。亦滄身入翰林院﹐玉堂金馬做朝臣。衙內後園多景致﹐晚來乘月入花林。

三十八﹑翰苑重逢01

停語梁生居翰苑﹐又談小姐抱愁人。自報嚴親遭大難﹐新愁舊恨鎖於心。又嘆薄情無信行﹐虧人半世守孤燈。蕓香碧月知娘惱﹐近前攜姐出園行。瑤仙慢舉金蓮步﹐開了園門共婢行。步出花園翹首望﹐嫦娥孤影照愁人。低頭細想當年事﹐圓圓珠淚濕羅衿。記得共郎相會處﹐明月娟娟照玉人。一心指望爲夫婦﹐誰知兩下拆離羣﹗柳蔭哭別人何處﹖杳無音信到於今。無緣負卻花間誓﹐從此相逢陌路人。衷情欲訴憑誰寄﹖玉容憔悴爲思君。桃花空對春風落﹐流水天臺何處尋﹖誰憐今夕相思苦﹖對月長嗟憶遠人。無想隔離就系梁生館﹐亦滄花下亦閒行。春風遙遞嬌聲遠﹐梁生苑內就聽聞。是誰花底傳嬌語﹖好似黃鶯噪上林。估系嫦娥居月府﹐廣寒嗟怨自孤身。花蔭悄步尋蹤迹﹐無想鶴眠花醉總無人。遠山云捲娥嵋靜﹐遊魚空蕩水中痕。聽罷嬌聲人不見﹐風擺羅衣入柳蔭。原來隔苑人遊玩﹐太湖石上細觀親。池邊見一个如花女﹐偸將羅袖繳啼痕。風姿極似瑤仙姐﹐但系容顏略瘦二三分。單衣病怯迎風立﹐耽愁必定爲傷春。丫鬟兩个涼亭上﹐笑指雲開月一輪。睇眞正系蕓香婢﹐共同碧月二釵裙。心中明白楊家女﹐緣何飄泊此間行﹖淒涼記起當年事﹐肝腸寸斷淚紛紛。命薄無能偕白髮﹐誓海盟山盡化塵。早知風月難從願﹐當初何故敢嗊情深﹗墻髙啲得同相會﹖難道相逢空轉行﹖決要共娘談肺腑﹐七尺微軀比當塵。捨命與嬌重會合﹐危墻髙跳落花蔭。嚇得瑤仙心膽震﹐忙呼侍婢看何人﹖膽細蕓香推碧月﹐不覺梁生步到臨。碧月喝聲何盜賊﹖敢來花底嚇釵裙﹖﹗梁生作揖稱嬌姐﹐如何忘卻姓梁人。當日花邊曾會姐﹐別離不覺又經春。蕓香月下親聽見﹐忙來池畔報佳人。二人含淚重相會﹐傷情珠淚染羅衿。未語喉頭先咽哽﹐蕓香碧月亦傷心。梁生拭淚將言啟﹕深恨重山隔雨雲。當年揖別歸鄕井﹐百般腸斷爲佳人。今宵幸得逢嬌面﹐願把衷情訴姐聞。瑤仙悲切回言道﹐才郎不比舊時人。身榮已有嫦娥配﹐可憐前事化爲塵。花前發誓今何在﹖梁郎正系負心人。當時不信人無義﹐誰想無情就系君﹗虧我今生難配合﹐孤幃獨守你啲安心﹖誤我終身君過意﹖只怕靑天來鑑薄情人。妾身𨿽系尋常女﹐守持忠義重千金。此身𨿽未爲君婦﹐要存心事對花神。果日聞君已聘劉家女﹐蘭房物件盡燒焚。拼定今生孤寡了﹐冇乜虧心還肯另招親﹖丹心今夜逢郎訴﹐明日先爲地府人。等君勿與奴爲念﹐百年夫婦樂芳辰。新花知勝前花好﹐知郎不顧誓心人。靑冢一堆明月朗﹐奴奴何敢怨他人﹗細語未完雙淚落﹐哭憑欄桿斷素魂。明月無光花不語﹐虫聲喞喞伴愁人。傷心人對傷情景﹐兩人淒楚不堪聞。

三十八﹑翰苑重逢02

梁生咽哽開言道﹐伏乞妝前聽剖陳。小生何敢忘恩義﹐姻緣磨難不由人。幾回要把衷情訴﹐藍橋無路會卿身。天地可憐重會合﹐鬱鬱愁腸訴姐聞。當年揖別歸鄕井﹐樁萱堂上已生親。私情未敢言親聽﹐抱恨耽愁幾喪神。本意與嬌圖配合﹐訴明心事死甘心。劉郎再到天臺路﹐已聞升任轉京行。後園不見賢嬌姐﹐亭中气死爲佳人。感得園公知覺早﹐喊人救解得翻生。無心去戀名和利﹐姚弟多方勸我行。彊入秋闈叨大一﹐特來京上訪卿身。聞得尊君遭虜困﹐煙水雲山隔玉人。思量命薄如秋葉﹐奔馳無路覓知音。近來一把梅花骨﹐病久愁多不似人。寒不思衣饑不食﹐終朝憔悴到黃昏。已知不久居人世﹐但恨無緣誤玉人。春闈僥幸登金榜﹐傳名又中探花身。今晚月圓人再會﹐猶恐相逢是夢魂。我姐緣何居此地﹖根由乞對小生陳。瑤仙聽罷長嗟嘆﹐誰知君亦不忘恩。事在爹娘難勸解﹐總由天意不由人。大抵前生共你緣份少﹐因此月寒花落不成羣。狂風暴雨分連理﹐無限淒涼我二人。妾爲嚴親邊外去﹐慌忙未得轉家行。與母暫來居翰苑﹐系奴舅父姓錢人。奴奴好似浮萍艸﹐飄零湖海任浮沈。爹爹未審生和死﹐萬里邊城信不聞。今夜幸逢公子面﹐相逢都系異鄕人。他日未知能見否﹖只愁冷月照孤墳。梁生又語瑤仙姐﹕小生條命比秋云。寧捨沙場身報姐﹐不做忘恩負義人。手持三尺龍泉劍﹐斬卻胡人報姐恩。奪取尊君歸故國﹐功成或者得成親。若然不遂英雄願﹐戰死沙場亦甘心。賢嬌必定知書禮﹐各存忠義世間聞。瑤仙哭復梁生聽﹕知郎情義海般深。奴奴志願如金石﹐花神應鑑二人心。相看共訴淒涼事﹐月移花影夜深沈。起來對月同攜手﹐團圓偏照別離人。雞聲叫破人離恨﹐蕓香碧月把言陳﹕殘星影落催斜月﹐對樓將有曉妝人。乞姐再圖他日會﹐流連只恐外方聞。瑤仙見語雙流淚﹕未知何地再逢君﹖巫山有意休重戀﹐勿教紅粉怨黃昏。梁生忍淚長嗟嘆﹕多嬌還未曉人心。今日分離從此去﹐生若難逢死亦尋。二人哭倒花蔭下﹐牽衣攜手怕離羣。早知前世姻緣薄﹐不如生長異方人。免得相思情掛帶﹐相逢除是夢中尋。可憐一把無情劍﹐將人恩愛割離羣。從今咫尺成千里﹐鳥啼花落共消魂。情到不堪回首處﹐含愁繳淚各歸行。

三十九﹑奉旨徵番

梁生含淚回書館﹐燈下連忙寫表文﹕願出邊關徵賊寇﹐斬平胡虜報皇恩。著起朝衣來面聖﹐君皇見奏喜歡欣﹕得卿出力徵胡賊﹐少年英气壓朝臣。若得功成邊塞靜﹐封侯何吝報卿身。就時賜把諸侯劍﹐十萬雄兵出塞行。探花領旨辭皇去﹐大小朝官共餞行。飲完起馬登程去﹐只見邊庭風景好愁人。風捲塵沙迷去路﹐舉頭回望絕行人。都因一个多情女﹐拼死沙場爲姐身。此去未知生與死﹐成敗由天自古云。

四十﹑梁生被困

身到邊庭忙下寨﹐梁生寨上就差人。書到邊關投總制﹐差兵來助破番人。差人領命忙前去﹐梁生心下自思尋。山路崎嶇人未熟﹐想條良計正施行。勿使番兵打聽唐兵到﹐攻其無備古來云。忽然番將領兵來交戰﹐梁生上馬敵番人。豈料唐兵心未定﹐慌忙立亂且逃生。番兵乘勢來追殺﹐梁生空剩幾千人。點知不熟胡人路﹐蕩入山前冇路行。只話帶兵忙殺轉﹐番奴把截路中心。寡難敵眾從來語﹐亦滄無計得逃生。困住山前無去路﹐縱是英雄勢惡行。幸得梁生猛勇無人敵﹐番兵無敢近其身。幾千兵馬遭圍困﹐番奴外邊亂傳云﹕假話梁生遭死難﹐降招殘卒幾千人。聲音傳入京都去﹐朝廷萬歲就知聞。卽時傳旨差兵部﹐運糧前去守關人。等佢緊守邊關無動亂﹐別差良將往邊行。

四十一﹑別妗解糧

姚生初選爲兵部﹐解糧點著佢地身。已知妗母居錢府﹐就來錢府別夫人。夫人接見姚公子﹐姚生流淚啟原因﹕只因邊外胡人亂﹐探花情願出徵行。正系梁生吾捨表﹐誰知兵敗喪胡塵。可憐年少英雄子﹐拋離父母喪殘生。欽差兵部傳糧艸﹐我爲主事卻當行。故此特來相拜別﹐未知何日正歸津﹖夫人聽語長流淚﹐邊塵路遠啲能行﹖若到邊庭須探聽﹐舅爺書信報吾聞。姚生領命忙辭出﹐蕓香傍立盡聽聞。

﹝卷四﹞

四十二﹑蕓香報主

珠淚暗垂歸報主﹐慌忙跌入繡房心。見姐未言先淚落﹕姐呀這場災禍好驚人﹗梁生爲姐提兵去﹐沙場戰敗命歸陰。姚生又解錢糧去﹐正來拜別老夫人。堂前話起梁郎死﹐奴奴傍立盡聽聞。瑤仙聽罷神魂喪﹐兩行珠淚好傷心。梁郎爲我輕身死﹐奴奴無敢自偸生。地府尋郎相會罷﹐免郎孤獨地中行。可惜少年因我喪﹐沙場無主做孤魂。牙牀橫睡哀哀哭﹐好傷情處痛傷心。大聲哭叫梁公子﹐黃泉等我伴君行。奴奴無願居人世﹐粉身寧願報郎恩。無望今生同配合﹐無望歡娛共枕衾。無望花間同笑語﹐相逢除是夢中尋。千聲哭叫郎無應﹐懨懨成病臥牀心。哭罷之時重又哭﹐骨瘦形衰不似人。夜夜羅幃哭到曉﹐日來又哭到黃昏。漸漸容顏都攺變﹐一些茶飯不沾唇。碧月怕娘身气死﹐行埋牀畔把言陳﹕姐呀茶飯起來食一口﹐莫爲東君情義誤雙親。𨿽則梁郎因姐喪﹐幾時哭得佢翻生﹖𨿽乃夫妻情義重﹐爹娘養育系天恩。夫人孤獨生嬌姐﹐老爺遭難未回身。服侍百年都望姐﹐神前重望姐香燈。一旦爲郎身气死﹐髙堂白髮靠誰人﹖況且夫人近日多煩惱﹐相公無見日操心。小姐重該開解佢﹐莫來操壞老年人。若然見姐身成病﹐恐怕夫人又爲姐傷心。碧月勸娘千與萬﹐瑤仙長嘆把言陳﹕梁郎捨命因奴死﹐丈夫還肯爲釵裙。若系女流虧節義﹐黃泉無面見東君。父母深恩奴曉得﹐仔細思量惡做人。叫我百年遵奉母﹐爹娘必定要生親。若依母命重婚配﹐誤郎枉死勢無行。地府千年埋怨我﹐沙場枯骨啲心甘。若不順情無攺嫁﹐難把眞情訴二親。左右算來都一死﹐不如及早會郎身。蕓香又對佳人語﹕事到其間再酌斟。生已爲娘邊外死﹐料娘必不肯招親。相公受困無消息﹐夫人未必就開庚。若得老爺回轉日﹐團圓母子且歡心。果時講到婚姻事﹐任娘心事點施行。瑤仙仔細心中想﹕二婢言來句句眞。老母在堂須敬奉﹐暫畱殘命省晨昏。獨系爲郎心事難丟落﹐提起情由便碎心。無限淒涼無限淚﹐料知腸斷過終身。

以下此小節爲五桂堂版《花箋記》增寫。

四十三﹑覓影尋蹤

丫環見姐多悲切﹐行埋卽便把言陳。有个社娘眞顯應﹐又來慣熟請亡人。不若共娘壇內去﹐陰陽一會免傷心。深閨聽罷歡何限﹐碧月行前再啟因。適間苑內風寒重﹐單衣成恐損精神。不若共娘歸繡閣﹐安寢明朝好會生。小姐見環言有理﹐三人掩映入房行。殘燈悶坐難安寢﹐含愁捱到五更深。早起出廳逢見母﹐稟知慈母得知聞。我爲嚴親邊外困﹐幾年外國絕無音。尼山有所神仙廟﹐十分靈佑保鄕民。自古書中曾有講﹐人憑神力艸望回春。拜保爹爹佢得勝﹐早日回家免望頻。夫人聽罷連聲羨﹐果系瑤仙女孝心。但系府中多少人來往﹐不分男女亂同行。你去早回須速轉﹐免至娘親盼望深。小姐答言兒曉得﹐轉入蘭閨理鬢云。攜環上轎忙移步﹐舉頭不覺到壇場。先有丫環傳內曉﹐社娘一見甚殷勤。迎嬌歡坐傳香茗﹐社娘啟口問千金。小姐到來何什事﹐定然問卜請觀音。抑或求神兼問卦﹐求神抑或請亡人﹖嬌姿聽罷回言答﹐奴奴來問表兄親。有位亦滄邊外喪﹐願求社母請佢靈魂。三社聞言稱話好﹐姑娘上姓請言眞。多嬌答道楊門女﹐瑤仙花諱是吾身。社娘聽罷從嬌語﹐秉燭焚香就請神。有个亦滄梁姓子﹐少年外國喪殘生。表妹瑤仙楊氏女﹐眞心來問表兄身。伏乞聖神將佢引﹐帶生壇內會佳人。請罷三聲神就降﹐社娘卽便就抽身。別過深閨賢小姐﹐飄飄移步落陰行。黃河海口都尋過﹐冤枉城池盡看眞。陰司搵過都無見﹐爲何不見這位姓梁人。皆記在壇都有話﹐少年外國喪殘生。想必亦滄身未喪﹐番轉陽間把佢尋。別卻陰司條路徑﹐復陽卽便快抽身。逢山就往山前過﹐登時卽到處邦行。望入山前鑑个便﹐定目擡頭看見生。想必此位梁公子﹐等我番轉壇中話玉人。

以下此小節爲五桂堂版《花箋記》增寫。

四十四﹑沙場攝影

姐呀你令表兄身未喪﹐現在沙場難困身。嬌姐聞言稱語道﹐社娘一定認無眞。明是梁兄歸地府﹐因何重訪在陽塵。社娘聽罷回嬌語﹐姑娘旣不信爲眞。若然要會梁生面﹐除非勾了佢生魂。嬌婆聽罷聲言好﹐再不相忘你大恩。三社聞言須講過﹐價錢須要講娘聞。實愛白銀三百兩﹐共同九十六个雞項﹡。首先三十六斗油粘米﹐果時方正已勾魂。玉容答道都無論﹐只要請得梁兄佢到臨。手中除下黃金鈪﹐向前遞過社娘身。今日白銀奴未帶﹐差環明日送來臨。三社聞言多喜色﹐二次焚香就請神。亦滄後謂無曾喪﹐現在沙場難困身。表妹眞心來請佢﹐相煩童子帶生臨。請罷三聲童子降﹐社娘卽便就抽身。來到番邦沙漠看﹐卽便行前叫句表親。神壇有位瑤仙姐﹐稱言表妹姓楊人。今日有心來請你﹐相煩魂影早回鄕。生聽罷﹐實在傷心﹐登時長淚落汪汪。社娘恐怕生畱戀﹐又防公子滯韶光。勾佢生魂齊舉步﹐難爲一路好悲傷。含愁經過梅花店﹐登時又過杏花莊。招商美酒無心向﹐飄飄移移到壇場。

以下此小節爲五桂堂版《花箋記》增寫。

四十五﹑表訴情由

生舉目﹐細觀親﹐擡頭睇見姐嬌身。白米捰來將妹撒﹐妹吧妹一句瑤仙好斷魂。旣有眞心來問我﹐亦無該叫我做表兄身。當初海誓山盟事﹐因何一旦盡拋沈。多嬌聽罷喉頭咽﹐忍含淚珠便回音。旣然你系梁公子﹐你把當年之事講奴聞。若是眞情言不錯﹐等奴肺腑共談眞。亦滄聽罷如刀割﹐一聲長嘆淚交淋。不消談起當年事﹐鐵石人聞亦碎心。當初姚府燈前會﹐棋邊得會姐佳人。只爲笑中傳語起﹐我估姑娘有我心。誰知拜壽歸家去﹐問迹尋蹤訪到上林。千金不惜就把書房買﹐起度橫門通過柳蔭。只望四時同見面﹐無想日日寒窗盼白雲。五經書史無心向﹐三餐茶飯幾時吞。爲娘骨肉成枯槁﹐正系容顏瘦損似條藤。我在亭前盡把相思訴﹐一一淒涼對妹陳。丫環見我多悲切﹐只話試娘心事有三分。自然不久傳音信﹐揖別歸房總未聞。小姐深閨如洞府﹐怎曉得我地漁人到問津。二次遊園嬌復遇﹐爲看采蓮姐入柳蔭。我早起垂楊花架下﹐果日相逢正斷魂。含愁盡把相思訴﹐衷情一一訴嬌聞。望娘千萬同盟誓﹐猶如救活我雙親。果時姐不哀憐我﹐好似絕了梁家拜孝墳。小姐深閨如鐵石﹐何曾瞅睬我半毫分﹖剛剛講到黃昏晚﹐姑娘拜別轉回行。主婢私談方果夜﹐對花長嘆五更深。有緣幸遇中秋節﹐小姐遊園看月輪。我在花間忙作揖﹐膝頭跪腫爲佳人。銘感姑娘憐我苦﹐誓表眞情花下盟。兩幅花箋爲表記﹐妝臺你記得無曾。一心只望圖長遠﹐百歲歡娛有乜攺更。豈知發誓無曾久﹐聞道天倫任滿轉回行。小弟柳蔭曾哭別﹐果日分離劍刺心。歸家聽得爹娘講﹐姻緣許定姓劉人。我在蕓窗身气死﹐姑娘隔遠怎知因。後來用在千般計﹐到底他鄕好習文。湊著雙親從我意﹐復往長洲見妹身。誰知入到園中去﹐單剩園公老邁人。話嬌隨任燕京去﹐我在亭前气死爲佳人。感得園公將我救﹐又到姚弟窗前勸習文。帶病入場前赴試﹐後來僥幸占髙登。重在燕京城歇宿﹐翰苑重逢記得未曾﹖七尺危墻吾亦跳過﹐只望同嬌結好親。後來聞得你爹邊外困﹐只話提兵救你父爹親。誰想無能遭賊困﹐恐防難得脫離身。果時兩美成佢事﹐安枕無憂結鳳羣。只話回朝去杬榜﹐斬卻胡人救你父親。姻緣二字潭中月﹐今生無望結成親。

以下此小節爲五桂堂版《花箋記》增寫。

四十六﹑衷情苦別

玉容聽罷情加慘﹐爲吾連累君你外邦行。點能飛到番邦去﹐願出邊庭殺賊人。救脫君家歸故里﹐妾歸黃土也甘心。公子聞言腸更斷﹐叫聲賢妹莫傷神。楊門孤獨單生你﹐全憑小姐半枝燈。一面用心寧耐守﹐等你令尊回國轉家行。果時共你開庚日﹐名門之子兩相登。千萬勿貪豪與富﹐恐怕嫁著愚夫誤姐玉人。小姐聞言腸更斷﹐帶愁卽便叫聲君。家君爲我爹遭困﹐奴奴豈敢另重婚。若然再有開庚事﹐不全屍首喪歸陰。亦滄聽罷佳人語﹐喞喞連聲嘆幾勻。世上難逢姐嗊節義﹐死歸黃土也甘心。玉容聽罷雙淚流﹐含愁只著又回音。君記當初許聘劉家女﹐我把蘭房物件盡燒焚。一心只望投江死﹐獨惜髙堂有二親。只話畱條殘艸命﹐守得雲開見月輪。豈知今日無終用﹐點得同郎共結婚。𨿽然此地同談講﹐只見聲音不見人。你若有靈和有應﹐你把三魂七魄現眞形。亦滄聽罷監成事﹐出於無柰現眞身。東邊走來西邊去﹐南來北往盡行勻。轉過東邊相會面﹐立刻開言叫句玉人。妹吧無用因吾苦﹐歸家保重姐千金。小姐此時親看見﹐淒涼扯住个壇神。阻住社娘哭幾陣﹐傷情十指盡彈崩。怨記蒼天和共地﹐算是前生錯五行。早知今世難從願﹐不如生長異方人。兩家隔遠無相識﹐免教凡世苦傷心。公子聞言情更慘﹐叫聲賢妹莫傷神。若然天地哀憐我﹐九泉之下不忘人。況且於今天欲晚﹐怕賊聞知碎我身。魚水夫妻今足配﹐鴛鴦休望想埋羣。說完幾句魂辭去﹐社娘相請轉歸陰。叫句賢妻嬌吧妹﹐我今共你別離羣。姑娘保重千金體﹐各人有路各人行。壇中气死瑤仙姐﹐幾回解救得翻魂。碧月蕓香催主趲﹐不若共娘移步轉回行。

﹝卷五﹞

四十七﹑聞兒身喪

停語釵裙歸閣事﹐且談梁府老雙親。自報孩兒金榜中﹐髙堂歡喜笑吟吟。一朝接得孩兒信﹐辭皇邊外破胡人。相公聽罷心煩惱﹐孩兒把命當微塵。邊庭賊寇紛紛亂﹐朝臣無計淨胡塵。恐怕殘生喪在邊庭外﹐冇日開眉得放心。果然報到身遭難﹐捶胸哭倒地中心。可憐兒死香燈絕﹐膝前孤冷好愁人。可惜聰明年少子﹐爲因名利送靑春。夫妻流盡長江淚﹐幾乎气死老年人。招魂設醮開喪事﹐掛孝安靈哭子身。

四十八﹑玉卿思節

訃音傳入尙書府﹐劉爺聽見亦傷心。夫妻說與孩兒聽﹐玉卿聞得淚紛紛。可惜才郎邊外死﹐誰收骸骨轉鄕津﹖歸房脫下羅衣服﹐從今無望看羅衿。梳妝不整花無戴﹐無心玩景不遊行。時時悲切思君子﹐脂憔粉悴日傷心。丫鬟見姐因郎惱﹐前來對姐啟原因﹕問娘因甚耽煩惱﹖問娘何事淚紛紛﹖得知必爲梁家子﹐姐亦何須日愴神﹖﹗𨿽然已受梁家聘﹐未曾相會也虛文。世間多少爲夫婦﹐生前相愛死爲塵。未滿七旬開口嫁﹐墳土無干就嫁人。夫婦日長相鬥口﹐牀上猶如睡死人。世上有誰談論佢﹐一班兒女列成羣。我姐未逢公子面﹐何苦相思兩淚淋﹖無過只爲聰明子﹐少年科第喜娘心。玉卿長嘆言知婢﹕談話休來惱我心。貞節世間人嘆羨﹐貪淫喪徳敗人倫。古有投崖兼斷臂﹐烈烈綱常四海聞。雪梅未見親夫面﹐甘心寧願守孤單。不圖富貴寒門守﹐萬載千年播遠人。我𨿽不及人豪傑﹐決無更攺另招親。好笑市流街上女﹐攺嫁重婚比當塵。冇等見郎家事薄﹐願郎早死另招親。豈知天不從人願﹐嫁郎依舊又家貧。果種枉生人世上﹐何顏面見世間人。我亦今生不敢重婚配﹐快活風流總讓人。爹媽若從奴守節﹐孤幃淸靜侍雙親。若不從奴心與意﹐新土寥寥對白雲。侍婢幾人深嘆息﹕姐呀獨嬌辜負你靑春。依我不如尋快活﹐嗊好花容有幾人﹖守節何曾得到老﹐掩滯芳年誤一生。縱得个虛名畱世上﹐死後無憂有耳聞。玉卿聽罷心中惱﹕丫鬟說話得人憎。燕雀安知鴻鵠志﹐鳳凰難入野雞羣。鴛鴦失偶無尋對﹐雁行分拆願孤身。禽鳥尙知存節義﹐何況人生識五倫。你今說出如花錦﹐怎柰流水不管落花心﹗丫鬟不敢前來答﹐玉卿長日爲思君。

四十九﹑梁生議計

不道玉人思節義﹐又談受困此梁生。山中受困無生路﹐眼中依舊幾千人。四方兵馬周圍緊﹐感得山頭闊大水巖深。唐兵得水無饑渴﹐……﹝此處爲刻本刪去﹞獨系救兵無至日憂心。梁生就叫兵和卒﹐前來聽我一言陳﹕眾人伴我都無益﹐我亦無憂有路生。虧你眾人因我死﹐不如將我獻番人。你等眾人都有命﹐一人身死亦甘心。眾兵流淚將言稟﹕老爺何故起疑心﹖感爺相待如兄弟﹐眾兵何敢負爺恩。糧艸尙能支一月﹐……﹝此處爲刻本刪去﹞等待救兵來到便能生。若然救兵無見到﹐盡力山前殺一勻。生生死死都由命﹐各存忠義報皇恩。梁生聽罷安心等﹐時時巡察四邊行。番兵睇見生嚴謹﹐亦無敢犯這梁生。只話等佢糧艸盡﹐自然身死不勞心。知生好似籠中鳥﹐有翼難飛惡出身。

五十﹑劉府迫婚

停語山中人受難﹐又言劉宅老夫人。自想梁生身已死﹐古云女大要生親。一面開庚尋好婿﹐二來禮物退還人。本州有个藍公子﹐父爲給士有黃金。久聞小姐劉家女﹐才貌兼全極妙人。著媒去到劉家府﹐媒婆下跪見夫人﹕藍府夫人多上福﹐欲求小姐結婚姻。第三公子風流極﹐年紀相登十九春。蘇州第一稱才子﹐年年歲考占頭人。珍珠寶物如山積﹐容貌生來壓世人。夫人聽得多歡喜﹐堂前話過相公聞。相公就對夫人講﹕問過孩兒正結親。自小做人心性硬﹐恐怕心情無願惡施行。語罷相公移步出﹐夫人請出女兒身。就話親事一頭登對極﹐孩兒有福遇其人。小姐聞言忙下跪﹐雙流珠淚稟萱親。孩兒已受梁家聘﹐此身原屬姓梁人。才郎身死邊庭外﹐孤魂寂寞好傷心。心腸未冷監奴嫁﹐難過梁家舌與唇。自古獨燕孤飛無逐伴﹐烈女何曾嫁二君﹖爹媽不須長掛慮﹐奴願孤眠過此生。服侍爹娘千載後﹐月破花殘學古人。夫人又勸孩兒聽﹕何苦鐘情爲那生﹖梁生共你無相識﹐無過寸絲爲定許生親。旣系無緣歸世早﹐共兒恰似路邊人。如今揀得名門子﹐與兒爲配樂靑春。玉卿哭告娘親聽﹕髙堂言語欠思尋。你話我共梁郎如陌路﹐百年已自許終身。𨿽則未成夫婦禮﹐一言爲定重千金。媒婆答嘴將言道﹕算來小姐太癡人。古道百年天注定﹐紅顏須對綠衣人。這紙年生居第一﹐試把藍家富貴講過娘聞。蠻抵手﹐大身家﹐無睇年生亦算差。佢父髙官無在話﹐皇帝同佢做契家。琥珀珊瑚如垃圾﹐珍珠寶石似泥沙。花園闊大眞瀟灑﹐左邊楊柳右邊花。俏麗丫鬟有一百个﹐冬著綾羅夏著紗。愛把圍棋來著下﹐三弦彈罷把箏摣。或上髙樓吹玉笛﹐有時淸唱和琵琶。我想果暱丫鬟都快活﹐風流何況主人家。公子精英無系假﹐聰明俏麗大方家。進士狀元拈緊手﹐文章做出錦添花。況且性情溫循甜順極﹐飲醉無憂要返家。睇見系人都作揖﹐客到叫鬟斟好茶。富貴眼髙從古道﹐獨佢見人就似一團花。小姐若然歸佢屋﹐勝如身到帝皇家。何必口口聲聲言守寡﹐恐怕百年心事亂如麻。第一少年心事拈無穩﹐落魄原來一著差。玉卿聽罷心頭惱﹕媒婆何必口生花﹖話我年少難守寡﹐冇乜再抱琵琶過別家﹖藍家好極心無願﹐何勞錦上又添花﹖自古媒婆無實話﹐十句言來九句差。夫人喝住多嬌女﹕女兒休要嘴吧吧。自有髙堂親主意﹐稱言一面過禮茶。這頭親事交還我﹐再冇誰人敢嚙牙﹗媒婆領命回歸去﹐玉卿回步淚拋沙。

五十一﹑玉卿投江

歸房倒在牙牀上﹐可憐今日湊冤家。今朝死做黃泉客﹐追郎地府結姻婭。忽聞日晚飛歸鳥﹐綠樹枝頭叫暮鴉。正是奴奴尋死日﹐今生無望享榮華。思想起﹐哭聲髙﹐無願貪生嫁富豪。別母拋爹尋死路﹐只話斷送殘生惟無刀。存屍又怕爹娘惱﹐只有投江一樣髙。可憐年少歸陰土﹐無望番頭路。捨命黃泉見我夫﹐一片丹心無路訴。苦呀苦﹐玉顏誰料喪波濤。忙收拾﹐換新衣﹐暗別爹媽淚珠飛。虧娘養育恩和義﹐無望番頭見女兒。家道交還兄弟理﹐守節投江逐水湄。離繡閣﹐出房前﹐頓足捶胸哭叫天。珠淚行行流滿面﹐嗟命蹇﹐年少遭凶變﹐黃泉路上好心酸。無望妝臺開寶盒﹐今生無望得團圓。夫妻眞情今晚見﹐月缺花殘誤少年。爹娘逼我重婚嫁﹐情願投江不愧天。後園開了忙移步﹐舉頭明月在天邊。月有團圓人有恨﹐這段姻緣實可憐。明年今晚奴奴忌﹐今年此夜死江邊。可惜靑春年十八﹐爹媽功勞盡化煙。頻舉步﹐到江頭﹐只見茫茫江水向東流。雙淚落完雙淚落﹐河水汪汪系我盡頭。世上塵緣今罷手﹐好似一枝花秀茂。風吹雨打難長久﹐片片飛來逐水流。水流花落年年有﹐奴奴一去冇番頭。舉頭禮拜當空月﹐月照裙釵一女流。我爲不願重婚藍氏子﹐拋爹別母到江頭。要學投江錢氏女﹐專守舊。被母迫婚無肯就﹐捨身無願享春秋。江邊今夜投屍首﹐花容寂寞水悠悠。伏乞嫦娥相引誘﹐深處當流淺莫流。禱告已完跳落水﹐無想哀情驚動水中舟。

五十二﹑提學救問

舟中有个龍提學﹐家小船灣在上流。兩老船頭聽好久﹐專等候。立意前來救﹐無想花容已逐水東流。相公連忙呼水手﹐逐浪隨波救女流。艄公聽罷忙忙走﹐湧波撈月過前洲。救起玉人歸艇去﹐夫妻同問佢根由﹕世上有誰無畏死﹐做乜捨生寧願葬東流﹗玉卿灑淚將言稟﹕此情提起萬千愁。奴長名門生宦族﹐父任尙書身姓劉。生長閨門持婦道﹐年年淸靜過春秋。絲羅已許梁家子﹐求名身往帝王洲。得中探花爲翰苑﹐主意掃平胡虜覓封侯。誰想爲國身亡邊塞外﹐爹媽迫我再鸞儔。苦勸未婚難守節﹐叫我再掃蛾眉過別舟。奴奴不願重婚配﹐勸盡爹娘不轉頭。奴想貪生忘節義﹐千年遺臭萬年羞。人生百歲終須死﹐烈烈名聲要遠流。故此拋離父母投波浪﹐煙水茫茫葬妾愁。夫人聽罷多嗟嘆﹕虧你芳年一女流。你肯捨身存節義﹐徳行分明壓四州。相公又對佳人語﹕你把懷開淚且收。旣然不肯污名節﹐花容何必水邊浮﹖我今送你回家去﹐再享人間春與秋。勸解爹娘從順你﹐等你羅幃淸靜永無憂。玉卿含淚來分訴﹕夫人在上聽因由。父母若能依我意﹐亦無今晚把江投。縱系爹娘從我守﹐亦然無過兩三秋。日久必然尋配合﹐節義何曾得到頭。我亦不思畱艸命﹐快活風流一筆勾。萬望夫人休救我﹐依前將我水中流。此身任葬江魚腹﹐薄命生成不自由。夫人就叫賢哉女﹐何苦輕生地府遊﹖老身六十無兒女﹐算來身後似云浮。見你爲人多節義﹐聰明合得我心頭。今晚就收爲已女﹐百年相伴解憂愁。相待我們終世日﹐削髮爲尼任你修。相公答言眞有理﹐任中同伴過春秋。玉卿領命前來拜﹐夫人恩徳重山丘。就取幹衣來女換﹐情親子母永無憂。玉卿從此身安樂﹐天明解纜又開舟。

五十三﹑聞報尋屍

莫道玉人身遇救﹐又道尙書此老劉。早起夫妻房內坐﹐丫鬟大眾報根由。小姐不知何處去﹐房中物件盡封收。後門幾度都開了﹐蹤迹全無實可愁。夫人聽見雙淚流﹐頓足捶胸哭女兒。就叫家人分散去﹐家人去了許多時。回來都話無蹤迹﹐四方尋問冇人知。獨有江邊見个舟人話﹐夜來聽見哭聲悲。一聲水響人無見﹐想必佳人逐水湄。相公聽罷心煩惱﹐就話夫人少見機。已知你女無從順﹐慢慢從容另設施。今日逼佢投大海﹐戕性分明誤女兒。就叫家人四散撈屍首﹐夫妻長日鎖雙眉。

五十四﹑箭傳機密

未講劉家尋小姐﹐又道解糧兵馬出京畿。姚生到了邊庭外﹐解上軍糧總鎭知。聞得梁生猶未死﹐一月之前被賊圍。姚生聞言來帥府﹐願領雄兵去出師。主帥見生多勇猛﹐就發英雄兵一支。五萬精兵聽號令﹐姚生立寨自尋思。胡兵近日彊無敵﹐梁兄被困已多時。得他內應方才可﹐出奇不意正爲奇。卽日按兵全不動﹐私行不畀外人知。夜間乘月前來探﹐離寨將將夜半時。走上山頭偸一望﹐只見胡兵立亂幾多支。占住山巢齊下寨﹐冇釐齊整亂紛飛。姚生望見心偸喜﹐原來番賊未知機。要破番兵容乜易﹐救出梁兄莫待遲。走回寨上將書寫﹐響箭連忙帶兩支。再上山頭來跪拜﹐四處空虛神鬼知。我今爲國勤王事﹐捐軀情願退胡兵﹕一則爲臣應報國﹐二則英雄四海知。三來救取吾娘舅﹐四與梁兄解賊圍。伏乞皇天垂鑑念﹐兩封書報二人知。響箭一支書一札﹐先向邊城射一支。書呈母舅楊都督﹐約知明晚二更時。銃響領兵齊殺出﹐兼請回書示我知。一封射入山坡去﹐報與梁兄好得知。

五十五﹑奏凱回朝

停語梁生思報國﹐又啟梁生在賊圍。一月將將糧艸盡﹐眾人相對盡傷悲。此夜月明將四鼓﹐山頭坐下論兵機。忽然令箭頭邊響﹐墜下山前插艸陂。梁生撿起來觀看﹐箭頭紮住一封書。拆開讀罷歡何限﹐低聲傳令眾人知。今者姚爺來救我﹐約定明宵二鼓時。但聽銃聲爲號令﹐殺出山前認號旗。忙寫音書回一紙﹐通與姚生好得知。書去眾人都喜悅﹐養取精神待設施。望盡日長天色晚﹐梁生又語眾兵知﹕成敗在乎今一舉﹐拼命逃生在此時。眾人聽令心雄壯﹐忽然銃響震天飛。出寨將兵分兩處﹕一半臨城解賊圍﹐一半山前爲外合。湊著番人飲酒醉如泥﹐聞得唐兵四散起﹐恨無插翼上天飛。況且唐兵都拼命﹐一人當百四邊追。膽又壯時心又狠﹐亂殺胡兵似斬泥。五十萬人都殺盡﹐天明山上血成池。唐兵四處齊來會﹐安營做飯且充饑。梁兄姚弟楊都督﹐三人相會議兵機﹕趁此番兵心膽喪﹐破其巢穴正班師。三人議論都同意﹐拔寨興師阻﹡號旗。一路殘兵降服盡﹐軍威大震馬如飛。三个胸衿謀略廣﹐番將聞風盡倒旗。打破賊城擒賊黨﹐番王被捉淚珠飛。就把囚車來陷了﹐凱歌齊唱共班師。

五十六﹑瑤仙聞喜

停書未講班師事﹐又道瑤仙日皺眉。自從梁生凶信到﹐長長流淚濕衫裿。死別生離千古恨﹐好似杜鵑啼血濕花枝。可憐不及梁間燕﹐日日成雙向妾飛。今世最難逢快活﹐都爲君歸黃土我無依。落花流水春如舊﹐妾貌空存骨共皮。汪汪兩淚無干日﹐時時偸苦怕人知。日長常帶三分病﹐再冇臨妝巧畫眉。夜裏不時尋死路﹐迷迷懵懵總成癡。腳迹未曾離繡閣﹐眉心全冇放開時。鏡裏孤鸞愁獨照﹐窗前愁煞蝶雙飛。解悶開愁憑侍婢﹐無人就系自傷悲。一日抱愁無可柰﹐蕓香入到笑嘻嘻。口口聲聲稱賀喜﹐我姐團圓日有期。老爺殺退番胡賊﹐今日差人特報知。梁生未死身離難﹐不日同歸晝錦時。小姐開言稱假事﹐莫來提起我傷悲。梁郎已作他鄕鬼﹐莫想同奴有會期。蕓香笑口回娘聽﹕自小何曾有句欺﹖若是不眞奴不講﹐此事唔憂錯一釐。瑤仙聽得心中喜﹐從此偸開一綫眉。

五十七﹑聖旨皆封

慢言侍女閨中報﹐又談得勝轉歸時。路上姚生同舅論﹐往日情由細講知﹕當日梁兄常講到﹐深憐舅父困城池。捨命提兵來救你﹐反遭胡賊困山陂。今朝得見升平日﹐梁兄情義亦當知。都督聞言深作揖﹐交情到此古人稀。交談不覺燕京到﹐寫表連忙奏聖知。君王見奏龍顏喜﹐可見賢卿志量奇。梁卿誓不降胡虜﹐楊卿忠義守城池。忠肝義膽姚卿事﹐今日功勞萬古稀。三人禦筆都封伯﹐兒孫世蔭在京畿。謝恩各自回歸府﹐夫人相見喜中悲。瑤仙拜見嚴親後﹐又怕婚姻事皺眉。衙門整起搬家眷﹐聖恩榮耀盡稀奇。

五十八﹑劉舅訴情

梁生面聖回歸後﹐又爲瑤仙事可悲。身榮未得同偕老﹐算來依舊似先時。此時有个劉公子﹐正是尙書吏部兒。官生蔭襲來京上﹐邊庭事務盡聞知。嘆息梁生還在世﹐年少封侯得意時。可憐我妹無辜死﹐埋沒芳名啲得知﹖就去拜生言此事﹐梁生聞得又傷悲。可憐小姐存貞節﹐不肯重婚嫁富兒。亦滄命薄難偕老﹐鐘情如姐世間稀。公子見生情極苦﹐作揖辭生送別離。梁生送出劉公子﹐歸堂啼淚濕羅衣。點想玉卿情又重﹐無緣虧佢喪江湄。

五十九﹑聖旨爲媒

傷心不覺楊爺到﹐問生何故嗊傷悲。生乃答言眞不幸﹐尊臺聽我訴因依。當初父聘劉家女﹐我爲邊庭被賊圍。家人傳報吾身死﹐此女寧將節義持。被母迫親投水死﹐伊舅前來報我知。叫人怎不肝腸斷﹖怨煞東風搖落海棠枝﹗相公聞語皆垂淚﹐少年忠義古今稀。可憐良玉沈波底﹐畱取芳名播四陲。勸君亦莫傷懷抱﹐好把賢良奏主知。梁生答道眞髙見﹐一本歸朝莫待遲。早起二人同上奏﹐本上君皇禦筆批。節義綱常天下少﹐牌坊髙豎後人知。金口又將楊伯問﹕男女嬌生有幾枝﹖楊爺執簡前來奏﹕孤獨單生一女兒。甲子計來今十九﹐閨門猶未曾牽絲。萬歲龍顏開口笑﹕月老還須要朕爲。賜卿女與梁卿配﹐百年相敬效齊眉。禦賜多般珍寶物﹐欲選明朝是吉期。兩下謝恩多喜色﹐歸報夫人與女兒。一屋聽聞都快活﹐第一瑤仙笑轉眉。恰似法場天赦到﹐死裏還生系此時。重開寶匣磨鸞鏡﹐蕓香碧月笑嘻嘻。一天好事從今起﹐唔托香腮不皺眉。

六十﹑奉旨迎親

梁生打點迎親事﹐蟒龍玉帶赴佳期。多少官員來伴送﹐此日風流萬古稀。花燭輝煌金鼓鬧﹐滿街全擺五方旗。男賓女客都偸講﹐萬歲爲媒實見奇。鳳冠霞帔多情女﹐洞房原系舊相知。正系百世良緣歡此夕﹐點得夜長更漏鼓聲遲。兩家講盡當年事﹐此宵何樂昔何悲﹖無柰更籌偏見短﹐天明鼓樂鬧東籬。夫妻梳洗來參拜﹐一雙容貌賽仙姬。碧月蕓香隨左右﹐從此唔憂怨別離。

六十一﹑龍爺奏婚

莫道夫妻魚水事﹐又言提學上京畿。升任北京爲布政﹐梁生之事盡聞知。歸對夫人小姐同談論﹕梁生得勝破胡兒﹐你話世上幾多人亂講﹐話佢身喪邊庭事總非。今有牌坊旌表女﹐誰想於今做我兒。聖上共佢爲媒重娶了﹐此事於今啲設施﹖不若明朝朝聖主﹐一本題明萬歲知。玉卿斂衽前來稟﹕爹爹不必費心機。佢已重婚他姓女﹐奴亦唔思結髮期。快活任從佢快活﹐傷悲由得我傷悲。夫人好笑稱嬌女﹐我兒言語未知機。佢不忘恩旌表你﹐聖上爲媒惡主持。兩老於今單睇你﹐得兒安樂放開眉。玉卿聽罷無言答﹐夜闌辭別轉香閨。布政早朝忙啟奏﹐龍顏看見笑微微﹕世間有嗊稀奇事﹐就準梁生依舊娶連枝。俱封一品夫人職﹐一依前例勿推遲。

六十二﹑瑤仙勸娶

梁生得見君王意﹐辭朝歸報玉人知。歸房就叫瑤仙姐﹕一場趣事極支離。玉卿小姐唔曾死﹐有人救佢在京畿。聖上又批同配合﹐這場冤債啲撐持﹖瑤仙奶奶將言道﹕蛟龍曾困水中時。玉卿小姐因郎死﹐明明節義鬼神知。今日與奴同配合﹐話出無情見理非。君今領旨同諧老﹐奴做偏房分所宜。梁生微笑回言道﹕我妻賢徳世間稀。

六十三﹑雙鳳團圓

忙忙備禮成親事﹐英雄一樣似當時。布政妝奩丰厚極﹐禮厚相逢姊妹時。卿長瑤仙年一歲﹐平爲姐妹冇相欺。蕓香碧月收爲妾﹐後來个个產麟兒。接齊父母來京上﹐夫人見子淚沾衣。只話共兒無會日﹐誰想相逢又有期。今日聖恩準娶雙賢媳﹐兩人容貌壓西施。代代兒孫都受蔭﹐平胡英气貫當時。從此滿門生喜色﹐春風常到萬年枝。又報劉爺今起取﹐玉卿房內就聞知。拜別翁姑回見母﹐鳳冠霞帔映嬌姿。二十丫鬟跟背後﹐人人嬌艷著羅衣。沈香傘蓋英雄女﹐幾十家人背後隨。禦斧金瓜分兩邊﹐兩面金牌及令旗。紛紛擺到劉家府﹐相公堂上細思疑﹕誰嗊威風來拜我﹖舉頭睇見女嬌兒。相公心下還疑夢﹐抹開眉眼認嬌姿。分明是我多嬌女﹐傳請夫人會女兒。夫人見女哀哀哭﹕深恨當年系我非。玉卿講盡從前事﹐人人珠淚盡沾衣。喜得今朝叫做重逢日﹐往事丟閒不必提。且喜女兒封一品﹐英雄節義四方知。翁婿就時相拜訪﹐團圓歡樂賽瑤池。深恩又報龍提學﹐往來親眷再無離。梁生夫婦多歡樂﹐一對紅妝共鬥奇。或愛舉杯邀夜月﹐或臨風外共提詩。快活百般難講盡﹐風月流傳一卷書。

﹝花箋記全本完﹞

