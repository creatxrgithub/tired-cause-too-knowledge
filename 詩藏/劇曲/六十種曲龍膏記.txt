《六十種曲龍膏記》

﹝明﹞楊珽著

﹝明﹞毛晉輯

龍膏記

﹝明﹞楊珽著

繡刻演劇十本

第六套

白兔殺狗曇花龍膏飛丸東郭節俠雙珠四賢牡丹

繡刻龍膏記定本

●龍膏記目錄

第一出敍傳

第二出旅況

第三出寵賜

第四出買卜

第五出起釁

第六出成隟

第七出閨病

第八出投膏

第九出開閣

第十出酬詠

第十一出傳情

第十二出邂逅

第十三出旤媒

第十四出藏春

第十五出羅織

第十六出賜玦

第十七出下獄

第十八出脫難

第十九出棘試

第二十出訪舊

第二十一出邪萌

第二十二出錯媾

第二十三出砥節

第二十四出修郤

第二十五出空訪

第二十六出巧遘

第二十七出訴因

第二十八出觖望

第二十九出償緣

第三十出遊仙

第一出敍傳

【玉樓春】﹝末上﹞樓臺絕勝宜春苑。此外俗塵都不染。飛花送酒舞前檐。好鳥迎春歌後院。

且看欲盡花經眼。靑鏡流年驚發變。玉壺春酒正堪攜。莫惜追歡歌吹晚。﹝問答照常科﹞

【滿庭芳】淑女湘英。才郞無頗。仙都暫謫人間。暖金盒內。藏著巧姻緣。就裏龍膏起死。閨中秀再整芳顏。酬恩處新詩寫意。邂逅訂盟言。

一朝嫌隙起。恩將讎報。獄底含寃。幸脫離患難。上苑臚傳。縱得一枝梅信。還隔著楚水巫山。塵劫滿。重逢金盒。指點證僊緣。

張進士天宮散吏。

元小姐水府僊媛。

袁大娘撮成奇遇。

郭令公契合天緣。

第二出旅況

【瑞鶴僊】﹝生巾服扮張無頗上﹞弱冠工詞翰。論平生才具。東南竹箭。子虛猶未獻。冀觀光帝裏。探花上苑。乘輿遠幸。知甚日南宮開選。嘆異鄕久滯。客囊將罄。旅懷難遣。

﹝鷓鴣天﹞曉樹烏啼客夢殘。劍光橫雪玉龍寒。公交車未結王生襪。客路虛彈貢禹冠。裁錦字。吐瑯玕。有才無命說應難。東風不爲吹愁去。對此空冷灑淚看。小生姓張。名無頗。南康人也。擅美三淸。硏幾十篋。偉龍章之秀質。騰孔雀之俊年。學海驚瀾。綴珠鱗於濯錦。文江翻浪。織玉瀲以韜霞。倒峽懸河。幸存張儀之舌。含經味道。曾遺公叔之冠。哎。只是漢庭無狗監之遊揚。北海乏孔融之賞鑑。以故漂零蓬斷。世業漸雕。燕喜桃夭。室家未遂。正是玄豹夜寒和霧隱。驪龍春暖抱珠眠。前日汾陽王郭子儀慕我才名。徵爲記室。我以春試在邇。不赴其招。誰想一到長安。吐蕃入寇。駕幸陜州。棘闈暫輟。久居旅邸。囊橐蕭然。怎生是好。

【錦纒道】我漫有筆淩雲詞華燭天。待詔赴長安。又誰知罷春闈尙困寒氈。我本是淩霜騎隱霧姿摩霄羽翰。到如今阨蓬蒿伏櫪棲山。嘆息損朱顏。帝京塵把貂裘盡染。拂靑萍白日寒。禁不住气沖碧漢。竟何年遇主奏甘泉。

﹝小生扮店主人上﹞獻策未得意。況復柳條春。爲客黃金盡。居停有主人。自家店主人是也。南康張相公寓居小店。春試無期。客懷消阻。不免進去解勸他一番。多少是好。﹝相見介生﹞店主人。小生久寓貴店。房金酒價。未有所償。自懷慚媿。﹝小生﹞呀。張相公說那裏話。我看你貌如冠玉。陳孺豈常貧。才比南金。顧榮終自顯。小子自慚無一飯之奉。安敢望千金之酬。區區長物。不必掛懷。﹝生﹞店主人。𨿽承雅意。只是我苦馮衍之漂流。類相如之貧窶。當此艷陽天气。覩景傷懷。轉覺淒楚人也。

【錦庭樂】看遊絲把愁懷亂。聽語燕把鄕心頻喚。嘆囊底轉自淒然。怎能彀三府招賢。幸居停見憐。意殷勤好敎人三謝難安。

【古輪臺】﹝小生﹞你气昂然。似陸機入洛正靑年。蘭燻桂馥人堪羨。文成繡虎。譚擅雕龍。更鴻都學冠羣賢。自是明月隋珠。連城卞璞。何妨暫爾受迍邅。𨿽則牀頭金盡。又非關名落孫山。分明是洛陽季子。臨邛司馬。長安曼倩。豈久困塵寰。從今去願君好著祖生鞭。

張相公。此間有一袁大娘。精於易理。賣卜東郊。明日去問他一卦。以卜行藏。何如。﹝生﹞這也使得。明日就行。

【尾聲】龍蛇倚伏今難辧。不惜君平買卜錢。﹝小生﹞應把他鄕意緖寬。

﹝生﹞艸色靑靑柳色黃。

春風拂地日空長。

﹝小生﹞多才自有雲霄望。

計日應追鵷鷺行。

第三出寵賜

【齊天樂】﹝淨冠帶扮元載末雜從上﹞巍巍位列三臺上。尊貴當今誰讓。八柱承天。四時成歲。共道功垂霄壤。威權無兩。看饋獻塡門。寶玩盈筐。初度欣逢。瑤池遙引佐霞觴。

詔下黃麻拜上公。衮衣玉帶聖恩隆。臺階上應三光象。槐位還同五嶽崇。下官姓元。名載。鳳翔岐山人氏。官居宰相。職掌朝綱。寵冠九重。當代之臣僚少匹。富傾四海。歷朝之宰輔無雙。夫人王氏。共傳婦道母儀。小女湘英。更喜天才國色。今乃下官誕辰。正値艷陽佳景。夫人已曾分付安排筵席慶賞。院子。請夫人小姐出來。﹝末應請介老旦扮王氏旦扮湘英小旦扮冰夷上老旦﹞

【寶鼎現】簾櫳紅日上。舞臺金簇。妝樓珠晃。聽鳥語笙簧疊奏。看瑤階繡茵初長。﹝旦﹞窺鏡雙眉裁柳葉。玉臉桃花一樣。﹝合﹞喜二月龍生。壽筵正列。良辰堪賞。

﹝相見介老旦﹞今日相公華誕。壽酒俱已淮備在此。﹝淨﹞將酒過來。﹝送酒介淨﹞

【錦堂月】瑞日當陽。祥風繞席。春來武陵溪上。﹝老旦﹞金母蟠桃。今朝正看初放。鋪云幄玄圃芝鮮。薦霞杯赤城標上。﹝合﹞須歡暢。惟願花下年年共看無恙。

【前腔】﹝旦﹞稱觴。瑞液瀼瀼。花源馥馥。春歸萬年枝上。日月移來。雲霞綴成黼帳。﹝小旦﹞任鸞歌歲月休論。聽鶴語春秋難量。

﹝合前小生扮內官捧暖金盒上﹞淑景風光媚。皇恩寵賜重。捧觀珍質麗。拜受聖心崇。﹝末報介老旦旦小旦暫退介小生進上立介﹞奉萬歲爺聖旨。道老相公壽誕。特將西域所貢暖金盒賜與老相公。此盒所在。𨿽是寒時。一室暄熱。不假鑪炭。乃無價之寶。﹝淨﹞下官方慚曠職。忽被殊恩。實切媿感。分付快排酒席。管待中貴。﹝小生﹞上命難稽。就此吿別。願續南山壽。千春奉聖躬。﹝淨送小生下仍進介﹞夫人。聖上念下官虛度。將此暖金盒賜與下官。此盒乃西域所貢。所在去處。便覺和暖。眞至寶也。女孩兒。你可將去。好好收藏。勿得輕用。﹝旦應介淨﹞

【醉翁子】曠蕩。這恩寵誰人敢望。看制出天工。光分僊掌。﹝老旦﹞還想。是義取斷金。作礪阿衡相倚仗。﹝合﹞翻弄處。須珍重君恩。好敎無恙。

【前腔】﹝旦﹞浩蕩。這恩寵喜從天降。看影蔽金屛。暖蒸錦障。﹝小旦﹞玩賞。更紅紫增輝。燁燁階庭春正長。

﹝合前外扮官捧金幣上﹞柳垂金屋暖。花發玉樓香。萬壽禎祥獻。臨行意緖長。﹝向末介﹞小官是黃門侍郞王爺差來送壽禮的。﹝末報介淨﹞著他進來。﹝末引外進見介﹞黃門侍郞王縉。要親來拜賀老爺。因衙門有事。不能脫身。先差小官前來。奉上黃金千兩。彩段千端。聊充壽禮。少間還要親來。﹝淨﹞收了。多拜上。﹝外應介﹞願奉南山壽。千年常若斯。﹝下淨﹞

【僥僥令】羣僚皆拱向。九錫足恩光。﹝老旦﹞但願鳳翼龍鱗歌喜起。萬歲千秋慶未央。

【前腔】﹝旦﹞門庭添气象。筐篚斗輝光。但願椿樹萱花歌保定。萬歲千秋樂未央。

【尾聲】﹝眾﹞祥光靄靄瑤京上。寵命源源玉殿傍。會見歡慶於今與日長。

澹蕩春光滿曉空。

祥雲瑞气捧階濃。

若非羣玉山頭見。

會向瑤臺月下逢。

第四出買卜

﹝旦扮道童上﹞松下問童子。言師采藥去。只在此山中。云深不知處。自家仙師袁大娘的道童便是。俺師父隸名仙籍。寄迹人寰。假易課而指塵世之迷塗。通劍術而救人生之危難。囊中丹藥。煉金屑玉。可以補髓還精。匣裏靑鋒。陰縵陽文。常是淩霜耀雪。髙翔五嶽。低望九河。禦蒼龍而驂白獸。數千里外瞬息飛還。軌出蒼垠。旌披宵崿。拖星佩而戴霞冠。百萬軍中單身直入。遨遊紫府。則隨王母木公云行星步。眞个黃節羽衣風裊娜。戲侮黃塵。則與紅綫隱娘吐火吞刀。果然紅霞紫气晝氛氳。空空兒。精精兒。白日擊人。矯如俊鶻。紅旛子。白旛子。深宮飛入。輕若遊蜂。正是暗臨黑水蛟螭泣。潛倚空山鬼魅愁。道猶未了。師父早到。﹝老旦道妝扮袁大娘上﹞坐掩茅庵煉性靈。角冠時禮一壇星。藥將雞犬雲中試。琴許魚龍月下聽。自家袁天綱之女袁大娘是也。奉玉帝之旨。說那南康秀才張無頗是天宮司香散吏。元載之女湘英是水府織綃仙姝。他兩个夙緣未了。合爲夫婦。著我先結他浩劫業緣。方授他淸虛仙訣。但目前尙有磨難。未得會合。昨日朝廷賜元載的暖金盒。原是水府廣利王之寶。只因無頗與湘英的姻緣。該在這金盒上結果。因此傳出人間。不免叫直日天將。盜這盒兒出來。少間張無頗到我庵中買卜。將續命龍膏藏在盒中。贈與他去。日後自有應驗。直日天將何在。﹝雜扮天將上老旦﹞你可到元載府中。取出那禦賜暖金盒來。﹝雜應下﹞

【僊呂點絳唇】他兩个是碧海瓊姬。紫皇仙吏。班聯貴。名注仙籍。又結下風流誓。

﹝雜捧金盒送上介老旦發付雜下介﹞我看起來。人世上姻緣。就如這盒兒一般。盒兒有開有合。姻緣也有開合。開了的少不得要合。合了的少不得要開。因此上張無頗與那湘英也逃不過這開合也。

【混江龍】紅絲曾系。人間天上有相思。只爲著姻緣分定。因此上會合佳期。只敎他乍出滄溟塡欲海。遨遊塵世下云逵。爭柰眼根前花星還未照。命運中劫數正當時。問靑鸞𨿽有信。恨靈鵲未銜枝。我先將這暖金盒勾了姻緣簿。卻把那紫金丹再作上天梯。恐迷了他仙風道骨。也不是惜樹憐枝。

旣是他夙世根由。須證他今生公案。欲歸本位。先了塵緣。我且坐在庵前。待他來時。付與金盒便了。﹝生上﹞云碓無人水自舂。野桃無語笑春風。偶將心地問髙士。坐指浮生一夢中。自家要訪袁大娘。求他占卦。此間已是東郊。你看裏面坐著一位女仙。想只他便是袁大娘。只索上前相見者。仙師拜揖。﹝老旦﹞先生稽首。先生那裏來。﹝生﹞小生南康張無頗。特造仙庵。買求一卦。﹝老旦﹞先生爲甚事要買卦來。

【油葫蘆】賣卜君平簾自垂。何來得長者車。這行藏禍福你卻待要前知。你不是賈太傅遠貶長沙去。又不是楚三閭澤畔苦吟日。﹝生﹞久聞仙師易卦通神。小生爲功名一事。特來拜懇。望乞指示迷塗。﹝老旦﹞卻原來龍虎榜欲問功名事。麒麟閣未際風雲會。待抱筮問易求明示。早難道詞組定恁个狐疑。

先生。你要問前程事。好難決斷也呵。﹝生﹞仙師胸羅星斗。袖頓乾坤。乞指愚迷。長行吉地。﹝老旦﹞

【天下樂】恁道我日月乾坤藏袖裏。這話兒待說破怎生提。﹝生﹞仙師。小生十載靑燈。半生黃卷。憑著這管筆兒。唾手功名。但不知命運若何。﹝老旦﹞只待要功名仗著這筆尖兒。一任你墨淋漓灑鳳闕。策光芒燦虎墀。只落得到處逢人忌。

﹝生﹞若依仙師這般說。我張無頗終身不遇了。﹝老旦﹞先生。卜以決疑。不疑何卜。據先生才地。豈長貧賤。只是目下不利。恩反成讎。﹝生﹞自古道前程暗如漆。還求先生快卜一卦。俺這裏虔誠禱吿者。﹝老旦﹞

【那吒令】他抱枯莖問伏羲。擲金錢占周易。論終身卻怎的。據前程暗似漆。先貧賤受人欺。後富貴緊相隨。終用著你駕海棟梁材。鎭國璠玙器。怎生的林壑也那棲遲。

﹝生﹞原來無頗還有顯達之日。﹝老旦﹞咦。先生。後來𨿽是亨通。災星還未過度。

【鵲踏枝】你馳騁處有趦趄。快活處帶憂虞。端的是恩反成讎。節外生枝。﹝生﹞這卻是甚緣故來。﹝老旦﹞參不透玄機啞謎。著緊裏惹了些閒是閒非。

﹝生﹞仙師。這災難可有處躱避麼。﹝老旦﹞不妨不妨。

【寄生艸】縱風波無端至。遇災殃須躱避。遊絲兒怎縛得鵾鵬翅。魚蝦兒怎困蛟龍勢。浮雲呵怎蔽靑天日。你乘風飛下紫雲車。登仙終帶瓊琚佩。

﹝生﹞吉凶禍福。時命所招。多承仙師指示。小生自當趨吉避凶。只是如今旅邸蕭條。行囊羞澀。好生難過也。﹝老旦﹞先生不須愁煩。我有暖金盒一个。送與先生。兼有玉龍膏數丸。可以起死回生。

【麼篇】金盒世罕希。靈藥眞奇異。回生起死功無比。金丹本是龍膏制。贈君聊作長安費。髙標著表白待人求。个中便是神仙意。

﹝生﹞仙師。甚麼个中便是神仙意。﹝老旦﹞先生聽者。這龍膏非小可也。

【賺煞】云竇采靈苗。月府舂霞髓。他不比那尋常艸根木蕊。是結婚姻玉液瓊飴。成好事玉斧靈絲。﹝將盒幷膏付生介﹞你將此龍膏去賣。不但可供客中之資。兼可獲佳麗之偶。他經玉杵搗多時。遇佳人好訂佳期。便有難也自逢吉地。折莫你天臺路不迷。憑著這暖金盒子。向錦窩花障覓嬌姿。

﹝下生﹞呀。仙師將暖金盒玉龍膏付與我。就瞥然進去。閉上庵門。他道賣此龍膏。可得佳偶。中間必有緣故。我且將回客捨。標立招牌。看有甚麼人來買便了。

巫嶺岧峣天際重。

佳期夙昔願相從。

朝雲暮雨連天暗。

神女知來第幾峯。

第五出起釁

【杏花天】﹝外冠帶扮郭子儀小生雜從上﹞幾回掃盡欃槍。論勛名首著旗常。承恩命來朝建章。看天香猶沾衣上。

拖玉腰金報主身。早開黃閣畫麒麟。指揮如意回天地。訓練彊兵動鬼神。自家郭子儀。職統元戎。閫分重鎭。二京收復。兩河蕩平。馳單騎而退回紇於涇陽。借虛聲而走吐蕃於商陜。眞个是功蓋天下。位極人臣。屢蒙聖恩。進爵爲汾陽王。以太尉兼尙書令。八子七婿。皆爲顯官。次子郭曖。得尙升平公主。一門恩寵。至此極矣。只是魚朝恩忌我位望。心存嫉妬。我以信義感之。不敢加害於我。近日討平僕固懷恩之亂。奉詔班師入朝。昨日那魚朝恩又來請我到章敬寺飮宴。我若不去。反生彼疑。且待孩兒們出來。與他商議。﹝淨冠帶扮郭曖上﹞

【生查子】主第勝平陽。繡閣懸金帳。度曲又飛觴。鎭日神魂蕩。

自家汾陽王之子駙馬都尉郭曖是也。父親在堂。上前參見。﹝見介外﹞孩兒。我前日在軍中命你聘張無頗爲記室。他以春試約我一定到在京師。只因軍務匆冗。不及再問。你可知他蹤迹麼。﹝淨﹞這樣人朝東暮西。那裏曉得他下落。﹝外﹞哎。汝生閥閱之門。爲帝室之戚。似這等人才。正該去存問他。方見你折節下士。﹝淨﹞謹依爹爹嚴命。﹝醜扮官持書上﹞特傳丞相命。專報令公知。自家元丞相府中差來送書與郭令公老爺。已到他門首。不免徑進。﹝進見介外﹞你是那裏差來的。﹝醜﹞小官是丞相爺差來的。有書拜上老爺。﹝外接書看介﹞拜上你家爺。說我知道了。﹝丑應介﹞早離■﹝螕﹐豸代虫﹞貅帳。仍返鳳凰池。﹝下淨﹞爹爹。那元載書中怎麼說。﹝外﹞明日魚朝恩請我到章敬寺飮宴。元載說他將不利於我。叫我不要去赴。這是誹謗之言。不必信他。﹝淨﹞爹爹。那魚朝恩姦謀叵測。況忌爹爹勛望。每事阻撓。明日之宴。未必無意。依孩兒愚見。還是不去的是。﹝外﹞那有此理。我爲國家大臣。他非奉王命。豈敢加害於我。我若不去。反起他疑心了。﹝淨﹞爹爹。元載之言。必有所據。不可不聽他。﹝外﹞這是元載恐我與魚朝恩相結傾他。故造此謗言。我明日一定要去。

【剔銀燈】我領重鎭邊疆保障。建奇勛王朝老將。南衙北府無相抗。怎把干戈暗藏犧象。思量。他萋菲怎當。我豈怕弘恭勢張。

﹝淨﹞爹爹只是不該去。

【前腔】負重望功成不賞。算刑餘恩難役養。非全气體曾鉤黨。變倉皇有誰相仗。須防。他忠謀可商。看漢室蕭周慘傷。

爹爹如要去。須多帶人馬。以防不虞。﹝外﹞我明日減去騶從。止帶親隨數人。跟去服役。﹝淨﹞爹爹怎麼到減了騶從。﹝外﹞我自有道理。

﹝外﹞精神動天地。

正直不妨身。

﹝淨﹞莫信直中直。

須防仁不仁。

第六出成隟

【卜算子】﹝末冠帶扮魚朝恩醜雜從上﹞威望震華夷。權勢傾寰字。天香兩袖出龍墀。早到琉璃地。

雉扇才分拜玉旒。宵衣應待絕更籌。金貂再入三公府。錦帳連封萬戶侯。自家唐朝內官魚朝恩是也。荷蒙聖恩。初判國子監事。今領神策禁軍。眞个漁陽老將皆回席。果然魯國諸生半在門。今日置酒章敬寺中。請郭令公飮宴。早已差官去請。想就到了。叫左右。郭爺到來。隨從必多。可多備酒飯犒勞。﹝雜應介外帶小生上﹞

【前腔】報國誓無欺。何必多浮議。牙官暫減赴招提。堪笑宵人計。

﹝雜報介末出迎作看隨從介外末相見介末﹞元帥奏凱榮歸。下官特備魯酒稱賀。﹝外﹞此是聖天子福庇。諸將士協謀。下官方愧無功。何足爲賀。﹝末﹞元帥今日下臨。爲何減去騶從。﹝外﹞恐煩老公公經營。不敢多帶。﹝末﹞說那裏話。其中必有緣故。﹝外沈吟介﹞不敢相欺。昨日元丞相有書。說今日之宴。老公公將不利於我。我料公公必無此意。特地減去騶從。來赴寵招。﹝末驚介﹞天日在上。我魚朝恩那有此心。元載爲何無端造此謗言。若不是元帥寬洪長者。下官心事。何以自白。可恨可恨。﹝外﹞此是無稽之言。不必掛意。﹝末﹞將酒過來。﹝送酒介﹞

【玉芙蓉】元戎細柳威。上宰調梅寄。羨汪洋大度。市虎無疑。蘋蘩聊且邀騶騎。葑菲何緣屈隼旟。﹝合﹞私心喜。幸追隨翠微。看縹緲天香。吹落護朝衣。

【前腔】﹝外﹞銀貂侍玉墀。繡服居丹陛。況弘敷敎典。妙運戎機。我東山虛爲蒼生起。南浦終當皓首歸。

﹝合前末﹞元帥。你誠孚回紇。計退吐蕃。眞个是再造邦家。重新宇宙。

【雁來紅】羣凶掃奏凱歸。扇皇風布九圍。親提三尺除妖气。譚笑淸區宇。他日淩煙姓字題。﹝合﹞論心臆。龍宮暫娛。瀉玄醪。拚沈醉。

【前腔】﹝外﹞憑天子威徳施。仗三軍忠義齊。況承指示多深計。徼幸驅殘敵。碌碌因人媿有餘。

﹝合前末﹞叫左右。把殿閣的門都開了。請元帥登覽。﹝外末同起看介外﹞貝闕珠宮。金姿寶相。千條纓絡。隱隱間龍蛇。幾處精藍。煌煌飛紫翠。眞好壯麗也。這都是老公公獨建的了。﹝末﹞伏蒙聖恩。毀淸華宮館。給賜下官。方能成此功徳。﹝外﹞

【朱奴兒】飾花宮輝煌玉題。施珠网燦耀琉璃。龍護瑤窗龍掩扉。更有那曇花盈樹。﹝末﹞下官建造此寺。專資太后五福。聖躬萬壽。﹝合﹞香臺啟。願岡陵壽齊。千萬歲崇佳祉。

【前腔】﹝末﹞聽寶磬聲傳九衢。看雁塔影掛淸溪。法座曇云自捲舒。更有那霏霏花雨。

﹝合前外﹞酒已多了。下官吿辭。

﹝外﹞笑志歌懷亦自如。

樓臺隱映接天居。

﹝末﹞謝安不倦登臨興。

阮籍焉知禮法疎。

﹝外小生先下末﹞可惱可惱。那元載每每與我相抗。今日爲何又造此謗言。我想起來。他與我勢不兩立。自古道先下手者爲彊。我如今尋一个機會。教幾个心腹的人交章論他。我在聖上面前攛掇幾句。殺了那老賊。方遂吾意。正是畫虎不成君莫笑。安排牙爪始驚人。

第七出閨病

【一翦梅】﹝小旦扶旦上旦﹞寂寂流蘇冷繡茵。不爲傷春。顦顇芳春。﹝小旦﹞遲遲曉日悄庭閽。無計畱春。斷送靑春。

﹝旦﹞雙鬟慵整玉搔頭。簾幕襤襂不掛鉤。﹝小旦﹞惆悵近來消瘦盡。淚珠時傍枕函流。﹝旦﹞冰夷。自我那一日春朝早起。抱此沈屙。你看羸臥空牀。支離病骨。擔延累日。堪憐月冷煙埋。迆逗到今。更覺香憔粉悴。𨿽然紅顏易謝。不憂我環佩空歸月夜魂。但是白髮無倚。只愁他畫圖省識春風面。如何是好。﹝小旦﹞小姐。正是。我看你楚腰漸怯。似弱柳迎風。螓首時飄。如新秋敗葉。黃昏廢寢。說甚麼棲老鳳凰枝。白晝忘餐。那裏是啄余鸚鵡粒。但你蘭姿蕙質。怎禁妬雨摧殘。況且時和景明。莫把韶光辜負。請自寬懷消遣則个。

【二犯傍妝臺】﹝旦﹞多病倦登臨。妬雲恨雨倍傷神。﹝小旦﹞小姐。你敢是冒了風。﹝旦﹞晴花不識東風勁。﹝小旦﹞你敢是冒了寒。﹝旦﹞餘寒不透瑣窗深。靑年病染惟髙枕。繡閣愁時早閉門。芳情自耿。芳心自驚。柳妖桃艷不勝春。

【前腔】﹝小旦﹞你病成銷骨妬蘭茵。遠山微畫翠猶顰。睡容無力羅裙褪。韶顏消盡鏡塵生。小姐。我今番說著你了。關情怕對摽梅影。抱恨還同落絮縈。臨妝自損。臨風自吟。遇人推道不宜春。﹝淨扮元載老旦扮夫人同上﹞

【下山虎】桑楡遲暮。蘭玉蕭森。淑女遭迍運。﹝見旦介﹞孩兒。你夜來好些麼。﹝介淨老旦﹞緩聲慰存。只見他气息懨懨。敎我淒然暗驚。風雨花枝弱不勝。取次摧殘盡。翠黛含愁金帶枕。﹝老旦﹞老相公。快分付院子。徧訪醫人。作急調治才好。﹝淨﹞院子去多時了。怎麼還不見來。﹝合﹞但願天憐憫。醫逢越人。指下潛回瓊樹春。

﹝老旦﹞孩兒。病人服藥是假的。還要自家排遣才好。﹝旦﹞

【前腔】鸞姿消減。雞骨伶俜。臨睡何曾穩。勞役夢魂。只爲病中膏肓。盡日心煩气昏。身似風中一片雲。﹝老旦背介﹞冰夷。你終日隨侍小姐。曉得小姐爲甚麼病的。﹝小旦﹞連冰夷也不曉得。只是小姐近日呵。寂寞鑪煙冷。睡怯梨花渾未醒。似殢酒淹淹困。無端病侵。體不勝衣可柰春。

﹝末扮院子丑扮醫上醜﹞貧無達士將金贈。﹝末﹞病有良醫說藥方。﹝末進見介﹞稟老爺。醫人請到了。﹝淨﹞著他進來。﹝醜進見介淨﹞我小姐有病。你可用心醫治。﹝醜﹞待醫人猜一猜。﹝淨﹞診脈便好。怎麼要猜。﹝醜﹞老爺。如今的醫人。那个曉的脈理。猜得著的便喚做明醫了。﹝作診脈諢介淨﹞這病該用甚麼藥。﹝醜﹞這病凡是女科的藥都要用。﹝淨﹞這等忒雜了。﹝醜﹞還是多用得些。定有幾樣撞著。老爺如不信。﹝付藥介﹞把這藥試一試。﹝淨﹞喫藥下去便好才是。怎麼禁得試的。﹝醜﹞老爺。如今的醫人。那一个不把病人來試手。﹝淨﹞院子。我叫你徧訪明醫。怎麼叫這樣的醫人來。快打發出去。﹝末應叫醜丑諢下淨﹞夫人。請醫無效。如何是好。﹝老旦﹞

【山桃紅】丹無橘井醫無杏林。投餌全無效也。﹝旦﹞母親。我神思撩亂得緊。﹝小旦﹞老爺。忍見他神魂亂。掩面對沾巾。﹝淨老旦嘆介小旦﹞老爺夫人省愁煩些。小姐病體沈重。見一家慌張。反增他憂愁了。﹝老旦﹞我待要暫寬心。怎當他閉哀弦。塵靑鏡。不耐春寒橫也。寶帳玉鑪殘麝冷。生死無憑準。沈沈轉深。難道殘紅送了春。

﹝淨﹞院子。小姐病勢如此。城中還有甚麼名醫。再去請來。﹝末﹞稟老爺。滿城中名醫俱已請徧了。只有个遠方秀士。在前街客捨中懸掛招牌。說道囊有異藥。可以起死回生。小人稟過老爺。就去請他來看。﹝淨﹞你快去請來。

【尾聲】芳年弱質多災疢。聞說南鄰有異人。亟往招尋莫得暫停。﹝末應介﹞

春風拂檻露華濃。

一片年光覽鏡慵。

多病獨愁常閴寂。

不堪吟罷夕陽鐘。

第八出投膏

【鵲橋僊】﹝生上﹞芳華開圃。錦茵鋪徑。常伴遊人孤悶。空齋長臥對瑤琴。看春光鄕愁堪盡。

張翰不歸吳。陸機猶在洛。時占季主龜。乍販韓康藥。小生自從那日買卜東郊。蒙袁大娘贈我金盒龍膏。說道可得甚麼佳偶。我想自家功名偃蹇。鄕國漂零。但願折上林之花。安敢望江臯之佩。如今招牌懸掛數日。尙不見有人來問藥。不知何故。當此暮春天气。索居旅邸。怎生消遣。

【太師引】暗傷情。浪迹渾無定。困長安玉粒桂薪。空懷著珠璣萬斛。怎濟得釜甑生塵。爲蝸角蹉跎光景。怕又早點霜潘鬢。長堤柳愁中盡生。凝眸望白雲歸好寄鄕心。

﹝末上﹞陸孟丘楊久作塵。同時存者更誰人。金丹別後知誰得。乞取刀圭救病身。自家元府中院子是也。因小姐有恙。奉老爺之命。到客捨中請一秀士醫治。已到店前。不免問一聲進去。﹝問介﹞店主人。此間有一个賣藥的。可在麼。﹝內應介﹞賣藥的是南康張相公。在裏面。你自進去。﹝末進相見介生﹞足下何來。﹝末﹞小人是元丞相府中差來的。小姐有恙。諸醫不效。老爺聞相公能醫異疾。特著小人奉請。﹝生﹞原來如此。我偶遇異人。授我龍膏。可以起死回生。我原不是醫人。況與你老爺素不相識。如何好去。

【前腔】看花帝裏春將盡。嘆身賤羞提姓名。少甚麼胸中錦字。那曾知肘後丹經。我淸齋閴寂誰相問。漫勞他結襪王生。﹝末﹞相公。你去醫好了小姐。老爺自當重謝。﹝生﹞自甘做涸轍腐鱗。今日裏且休誇郭穴多金。

﹝末﹞相公。俺小姐的病十分沈重。

【三學士】抱病三春珠翠冷。試求君玉液金津。須知君臣藥在寧憂病。子母錢成不患貧。開閣迎賓專待等。邀玉趾。早貺臨。

﹝生﹞旣承你老爺之命。你拿我這續命龍膏去與小姐喫。一定就效。我不必自去了。﹝與藥介﹞

【前腔】羽客曾將芝石贈。休猜做賣藥都門。﹝末﹞𨿽然如此。只是老爺專候。一定要請相公同去。﹝生﹞我自爲江上樵蘇客。不識天邊侍從臣。﹝生背介﹞袁大娘說我有佳偶。莫不應在那小姐身上。哎。我卻妄想了。楚水吳山成話柄。空記憶。枉勞魂。

﹝末﹞相公。小人將此藥去。小姐病愈之後。老爺一定還要奉請。

﹝生﹞蓬轉還家未有期。

白雲流水自相隨。

﹝末﹞煩君遠示靑囊錄。

準擬人看似舊時。

第九出開閣

【菊花新】﹝淨上﹞懨懨弱息病經春。粉褪香銷力不勝。客捨訪醫人。怕五石三芝無應。

事不關心。關心者亂。自家爲女孩兒病體沈重。諸醫無效。院子說客捨中有一秀士。能醫異疾。已著人去請。怎麼還不見來。﹝末上﹞靈藥不知何處得。禁方應自古人傳。﹝見介﹞稟老爺。藥已取在此了。﹝淨﹞那秀才怎麼不親來。﹝末﹞那秀才說曾遇異人。授此奇藥。名曰龍膏。只將此藥與小姐喫了。自然便愈。不必親來。﹝淨﹞旣如此。傳進後堂。快將此藥與小姐喫。﹝末應付內藥介淨﹞院子。我且問你。那秀才爲何不肯來。﹝末﹞老爺聽稟。

【桂枝香】他胸藏文錦。藥傳丹井。不肯投刺侯門。甘向新丰貧困。﹝淨﹞他姓甚麼。是那裏人氏。﹝末﹞他姓張。是南康人氏。﹝淨﹞我聞得南康有个張無頗。是个大才子。莫非就是此人麼。﹝末﹞這也小人不知。只聽得說他大有才名。他才華可欽。他才華可欽。是豫章材品。南州豪俊。振儒林。休言藥向成都賣。卻是文傳鄴下名。

﹝小旦上﹞藥醫不死病。佛度有緣人。﹝見介﹞稟老爺。小姐服了此藥。登時便好。如今就起在繡房中了。﹝淨﹞有這等事。可喜可喜。這一定是異人了。況又有才學。院子快與我去請來。我要見他。你可就去訪問。果是那張無頗麼。﹝末應介淨﹞冰夷。對夫人說。快排筵席。﹝小旦應介末﹞虛左迎佳客。﹝下小旦﹞開筵引上賓。﹝下淨﹞我女兒有病。諸醫不效。誰想服得龍膏。卽時便愈。甚是奇異。我想這秀才呵。

【前腔】他業精陽慶。名髙枚乘。漫言湯液回生。多是觀濤起病。我聞昔日東方朔未遇之時。也曾賣藥於會稽。是東方後身。是東方後身。暫向會稽棲隱。有日金門馳騁。款佳賓。非關五石能延歷。應爲三都久擅名。﹝生同末上﹞

【菊花新】羈身京洛染風塵。一片閒雲萬里心。相府引書生。看綺柱璇題輝映。

﹝末進報介﹞請到了。果是南康張無頗。﹝淨迎進介生﹞老相公斗山在望。鼎鼐久調。小生猥以鄙賤之姿。謬奉特達之顧。﹝淨﹞先生紫府謫仙。金閨時彥。願聞謦欬。喜接丰儀。﹝請坐介﹞先生。小女以蒲柳弱質。幾萎秋霜。得賜龍鳳仙膏。再生春色。眞是骨肉之恩。實切肺腑之感。﹝生﹞小生素習章句。不諳丹書。令愛偶爾違和。自是吉人天相。何勞鄭重。良切主臣。﹝淨﹞今日艸艸杯盤。非酬髙誼。慕你軒軒眉宇。望吐玄言。左右。將酒過來。﹝淨送生酒介﹞

【梁州序】槐庭含碧。荷池開鏡。翠羽流霞玉噴。新篁攢檻。輕收暑气沈沈。謾道習池選勝。河朔髙風。投轄畱豪俊。盤桓杯酒也共披襟。譚笑生風滿座春。﹝合﹞珠浪滴。紅妝靚。看靑泉雪藕冰漿瑩。歌吹急。管弦頻。

【前腔】﹝生﹞黃扉霞彩。平泉波影。綠樹陰濃掩映。涼生蘭牖。密垂珠箔沈沈。看你東山歌酒。綠野風煙。竹裏開三徑。涼飄檐外也浸云屛。不減蓬壺別院春。

﹝合前醜冠帶扮王縉帶小生從上﹞天髙謗易成。白髮帶愁新。北極辭明主。南溟作逐臣。自家王縉是也。一向依附元載。誰想爲魚朝恩所忌。謫爲括州刺史。卽日赴任。特來辭別。﹝向末通介末報介淨﹞著他進來。﹝醜進見介﹞下官謫貶括州。特來拜辭恩相。﹝淨﹞左遷刺史。太虧你了。﹝醜﹞不敢。﹝淨﹞這是南康張先生。當今大才子。王刺史你也該識荊。﹝生丑相見介淨﹞今日來得正好。就在此同飮一杯。﹝丑遜生坐介丑﹞

【前腔】仰開樽北海髙情。幸追歡西園名俊。看華筵勝景。賢主嘉賓只見披襟消暑。握塵生風。遶坐冰山冷。今朝何幸也挹淸芬。莫惜相傾玉甕春。﹝合前﹞

【前腔】﹝生﹞喜追隨下士平津。幸相逢含香荀令。我涼才未達。名愧諸生。自喜登龍成飾。禦李生輝。玉斝分餘潤。筵開東閣也意殷懃。盼睞潛回黍谷春。

﹝合前淨﹞今日佳會。不可無詩。二公卽席請教一首。若詩不成。罰以金穀酒數。﹝醜﹞這等下官罰了酒罷。﹝生﹞請韻。﹝淨﹞閣外溪流環繞。就是溪流二字。張先生得溪字。王刺史得流字。﹝生﹞有了。﹝念介﹞平津閣上酒重攜。一片涼云拂檻齊。向晚醉餘明月上。隔庭猶奏古前溪。﹝淨﹞妙妙。眞是子建七步之才。﹝醜走想介﹞我只會喫酒。那曉得詩。又要甚麼流字。待我把幼年讀過的舊詩想一首。攺數字便是。有了。又是我學問淹貫。要流便流將出來。﹝轉念介﹞遲日園林快活遊。起得如何。﹝淨﹞快活二字俗些。﹝醜﹞這等罰酒。﹝淨﹞怎麼便喫酒。﹝醜又念介﹞今春花鳥卓邊愁。﹝淨﹞桌邊二字不好。﹝醜﹞這等攺爲椅邊何如。﹝生﹞原是作邊愁。﹝醜﹞正是。我記差了。﹝又念介﹞京官不做遭南竄。跳入湘江水北流。﹝淨﹞怎麼說跳入。﹝醜﹞京官攺了外任。心中不樂。不如投江死了。這等意思。﹝生﹞原是獨憐京國人南竄。不似湘江水北流。這是杜審言的詩。如何把他來攺壞了。﹝醜﹞攺了數字。便是我的。彊如那直抄李杜詩的。﹝生﹞卻是點金成鐵了。﹝丑﹞張兄。下官會飮酒。你會做詩。各有所長。﹝生﹞只是美酒易傾盡。好詩難率酬。﹝醜背介﹞小畜生這樣輕薄。可惡可惡。可惜是丞相佳賓。只得忍耐了罷。﹝淨﹞再進酒。

【節節髙】金罍引上賓。吐靑英。詩成倚馬眞堪敬。﹝醜﹞潘江潤。陸海澄。題橋俊。當年子建應無遜。陽春白雪誰能並。﹝合﹞莫嘆儒冠久悞身。鵬程萬里終當奮。

【前腔】﹝生﹞貂裘久滯秦。少知音。朱門倒屣堪棲影。風樓靜。水檻沈。冰壺冷。名園嘉會風光盛。尊前且醉侯家醞。﹝合前﹞

【尾聲】玉繩低轉金烏影。響泠泠瓊簫再品。璧月無雲興轉深。

﹝淨﹞張先生就畱在府中住下。老夫還要請教。叫左右打掃水閣。待張相公安歇。﹝醜﹞下官吿別。

巖前樹色隱房櫳。

乳燕涼飛玉宇風。

深荷良宵慰憔悴。

卻疑身在廣寒宮。

第十出酬詠

【遶紅樓】﹝小旦上﹞芳槿低檐欲吐紅。看春意忽罷簾櫳。雛燕驚心。新蟬喚夢。惆悵對燻風。

昨日我家老爺請那南康張秀才飮宴。他卽席賦詩。老爺極口贊他。特抄他的在此。我小姐雅好文墨。不免拿來與他一看。呀。小姐。此時還未起哩。哎。小姐小姐。你夙疾初平。新愁更重。袖飄細縠。一點點淚雨斕斑。扇掩輕紗。一陣陣悲風淒惋。冰簟與冰肌並徹。堪憐的楚楚冰心。玉骨與玉枕俱寒。怕聽的沈沈玉漏。小姐。這也怪你不得。你看這時節風老鶯雛。雨肥梅子。𨿽夜夜笑風嗽露。不負佳人雪藕絲。縱朝朝浮李沈瓜。那得公子調冰水。就是我冰夷呵。觀金別玉。遠遜石季翾風。調古弄今。愧非鄭玄家婢。尙怕聽蟬鳴新怨。怎禁得燕訴餘愁。好生不耐煩人也。

【香徧滿】新愁誰共。雙雙伯勞飛向東。只落得心想夜閒惟足夢。春光日自濃。容華落鏡中。﹝旦內叫冰夷介小旦﹞呀。小姐早已下妝樓了。妝臺上半空。看獨下僊人鳳。

【懶畫眉】﹝旦上﹞麝香數度繡芙蓉。涼葉生寒玉簟風。鄂君香被夢難窮。覺來獨對人驚恐。爲想年來憔悴容。

冰夷。我今日身子不快。起遲了些。是甚麼時候了。﹝小旦﹞日髙花影重。將次晌午光景了。﹝出詩介﹞小姐。你看這一首詩。可做得好麼。﹝旦接詩念介﹞平津閣上酒重攜。一片涼云拂檻齊。向晚醉餘明月上。隔庭猶奏古前溪。這詩丰神逸宕。如俊鶻摩霄。詞藻淸姸。似新桐濯露。是好才子也。冰夷。這是那裏來的。﹝小旦﹞他金丹蠲疾。旣投續命之膠。玉薤臨風。又吐驚人之語。就是送龍膏那人做的。老爺昨日請他卽席揮毫。文不加點。老爺說。在座之人無出其右。﹝旦沈吟介﹞原來就是那張秀才做的。可敬可敬。

【前腔】長卿文采冠諸公。似碧水澄潭映遠空。醉吟偏稱紫荷筒。他如今在那裏住。﹝小旦﹞老爺見畱在水閣上住下。水邊重閣含飛動。且喜琴尊數日同。

【前腔】﹝旦﹞只今誰是出羣雄。南國詞人陸士龍。飄飄才思杳無窮。杯黏紫酒金螺重。譚轉琱璫玉麈空。

﹝小旦﹞小姐。據冰夷看起來。他年似長沙。才方鄴下。小姐你姻緣未偶。若還嫁得這樣一个。倒稱得過才子佳人。只是太窮些。﹝旦﹞說那裏話。你看這等人地。豈肯終身困窮。只是眼前沒人識得他。﹝小旦﹞正是如此。

【前腔】十年流落賦歸鴻。誰傍昏衢駕燭龍。今日你兩人呵。碧霄何路得相逢。不知他日華陽洞。更隔蓬山幾萬重。

﹝旦﹞冰夷。你可曾見他麼。﹝小旦﹞冰夷不曾見他。小姐。你若肯做靈妃。冰夷也不辭做蹇修之使。﹝旦﹞丫頭好饒舌。我只爲感他再生之恩。無由寄謝。你若相見。可爲我致聲。﹝小旦﹞小姐。你有謝他的心。何不做一首新詩。待我送去與他。﹝旦笑介﹞送去卻使不得。你只說我感他恩徳做的。你偶然帶在身邊便了。﹝小旦﹞小姐。這个極好。﹝旦作寫詩介﹞

【簇禦林】憐彤管意未通。愧瓊琚報未恭。聊將詩句相賡詠。﹝小旦﹞待我研得墨兒濃些。﹝旦﹞墨痕濃。爭似情深重。﹝小旦﹞你可有甚麼說話。﹝旦﹞意何窮。芳心自解。盡在不言中。

﹝小旦﹞詩做完了。念與冰夷聽一聽。﹝旦念介﹞羞解明璫尋漢渚。但憑春夢訪天涯。紅樓日暮鸚飛去。愁殺深宮落砌花。這是一首了。還有一首。燕語春泥墮錦筵。情愁無意整花鈿。寒閨欹枕不成夢。香炷金鑪自裊煙。﹝小旦﹞好詩好詩。正是對手。冰夷就拿去見他。

人間鴛鷺杳難從。

來是空言去絕蹤。

復恐匆匆說不盡。

行人臨發又開封。

第十一出傳情

【唐多令】﹝生上﹞朱邸暫盤桓。歌魚客裏彈。帝城塵夢已經年。枕上鄕關頻轉。憐寂寞。嘆迍邅。

﹝河滿子前﹞細艸孤云斜日。淒涼寶瑟餘音。夢裏不知身是客。覺來忙自追尋。畫臥北窗淸曉。種種幽恨難禁。自家蒙元相公館谷於此。𨿽孟嘗折節。長鋏可幸無彈。柰司馬倦遊。子虛終慚未獻。今日元相公入朝去了。當値的都外邊閒耍。教我獨坐空齋。不覺懸心故里。正是舊國應無業。他鄕到是歸。

【醉扶歸】望家山渺渺迷人遠。看晴暉亭亭向客前。砌花陰晴色上闌干。新篁影晝臥侵湘簟。閉空齋盡日冷含煙。鄕愁旅思增悲嘆。

晝長無事。不免午睡一番。﹝作睡介小旦上﹞

【不是路】柳咽新蟬。滿地飛花不捲簾。已到水閣上了。此處是他書房。深深院。文窗靜閉晝長閒。﹝窺窗介﹞原來睡在此間。枕書眠。想夢回鄕國雲山遠。﹝作叩門介﹞開門開門。﹝生﹞是誰叩門。待我來開。﹝整衣冠介小旦﹞他陡起朦朧漫整冠。﹝生出開門見介﹞呀。原來是位女郞。天仙伴。靑娥皓齒雙眸斂。半含羞臉。半含羞臉。

女郞何來。到此何干。﹝小旦﹞賤妾是小姐侍兒冰夷。奉小姐之命。說多感相公起死回生。特遣妾身代謝。﹝生﹞有這等事。小生何幸。﹝小旦﹞相公。俺小姐春華久悴。旣蒙噓植之恩。你秋色將臨。能無蕭瑟之感。﹝生﹞多謝小姐雅意。小生新丰孤客。頗愧羈棲。你小姐靑瑣仙姝。過蒙盼睞。小娘子蘭裾瞥顧。玉趾枉臨。必有好音。慰我岑寂。﹝小旦﹞相公。你才擅雕龍。文成倚馬。爲何獨淹旅館。尙未獻策金門。久沾京洛之塵。豈無室家之念。﹝生﹞鄕關久隔。琴瑟未諧。正難爲情。勞卿垂問。

【紅衲襖】我指望上金門姓字傳。誰知道困新丰時運蹇。因此上阻泥塗名未顯。因此上望雲霄翮未摶。怕的是夜雨濕燈花暗。怕的是曉鴉啼露井寒。每日價春色撩人也。紙帳梅花醉夢間。

﹝小旦﹞我到忘了。我小姐見相公席上賦詩。不忍釋手。因感相公厚誼。也賦二篇。頗有欽慕之意。﹝生驚介﹞詩在何處。﹝小旦﹞賤妾偶帶在此。﹝出詩與生生接詩念介﹞羞解明璫尋漢渚。但憑春夢訪天涯。紅樓日暮鸚飛去。愁殺深宮落砌花。燕語春泥墮錦筵。情愁無意整花鈿。寒閨欹枕不成夢。香炷金鑪自裊煙。好詩好詩。瀟瀟灑灑。不減班姬紈扇之篇。切切淒淒。豈讓蔡女胡笳之拍。世間有這等女子。正是瑤臺謫仙也。﹝小旦﹞我小姐見相公的詩。也道是奴隸曹劉。衙官沈宋哩。

【前腔】他道你筆生花綺藻鮮。他道你思飛霞云錦燦。是子虛賦就無推薦。是鸚鵡題成誰解憐。﹝生﹞我看小姐的詩句。甚有意在裏面。﹝小旦﹞他只想和陽春白雪篇。休猜做怨秋風題綺扇。小姐還道你來。分明是鵬摶暫息楡枋也。有日吹噓送上天。

﹝生﹞多承小姐過譽。只是我終宵冷落。竟日淒涼。見你小姐的詩。倒添了我一番縈系。

【解三酲】拂花箋靑閨寫怨。寄芳詞黃雀傳言。臨風空憶桃花面。禦溝紅枉到人間。他停機織女迷河漢。我失路劉郞憶洞天。﹝合﹞腸堪斷。怎做得襄王雲雨。夢入巫山。

﹝生﹞自古道。投以木桃。報以瓊瑤。你小姐旣有瓊瑤之投。我焉可無木桃之報。小生就次韻二首。欲勞女郞轉送小姐。﹝小旦﹞這个怎麼使得。﹝生作寫詩介小旦﹞不要寫。休得妄想。我小姐容貌𨿽如桃李。他節操卻似松筠。賤妾傳命𨿽將出戶。外言豈敢內入。這个決不與你拿去。

【前腔】雨中愁丁香結怨。雲中信靑鳥難傳。風光只隔宜春院。早難道鳳逐飛鸞。你花迷蝶夢休相戀。月冷梅魂若个憐。﹝合﹞腸空斷。休想那襄王雲雨。夢入巫山。

﹝生﹞女郞旣不肯與我拿詩去。小姐處與我多多致意。﹝揖小旦介﹞這个揖兒。勞你寄與小姐。﹝小旦﹞我小姐那要你這个揖兒。

花近髙樓傷客心。

落花流水怨離琴。

勞君詩思猶相憶。

題在空齋夜夜吟。

﹝小旦先下生﹞小姐。你玉繭揮毫。含著一腔幽怨。松煙染翰。惹起萬種新愁。那袁大娘說的佳偶。多應在此了。只是他蘭閨隔絕。誰傳賈氏之奇香。我蓬梗飄零。難牽郭生之紅綫。只恐沒有這般緣分。

【朝天子】綠蔭重重暗畫欄。春色無端至。錦字傳新詞。句句盡堪憐。思綿綿。想姻緣巧合蘭箋。又怕相思枉然。怕相思枉然。

幸喜元相公畱我在此。或者還有機會。也未可知。正是已知無益事。還作有情癡。

第十二出邂逅

【金瓏璁】﹝旦上﹞修蛾攢慢臉。金釵欲墮香肩。愁似結病堪憐。﹝小旦﹞長空秋色澹。雕欄曲檻初寒。開繡戶啟朱簾。

﹝浣溪紗﹞﹝旦﹞琪樹西風枕簟秋。一行新雁過汀洲。芙蓉花外夕陽樓。﹝小旦﹞香燭有光妨宿燕。曉屛無睡待牽牛。美人南國翠蛾愁。小姐。那張秀才見了小姐的詩。十分感慕。教我多多致意小姐。﹝旦﹞他還有甚麼說。﹝小旦﹞他說尙未有婚。﹝旦﹞這也不干我事。冰夷。你看云愁半嶺。露結髙天。蟬嘒嘒以吟寒。蛩淒淒而泣露。銅壺夜冷。淚滴淸鉛。金翦晝寒。脂蔫紅絮。又是淸秋天气了。﹝小旦﹞小姐。你春愁未已。渾如弱柳將眠。秋怨更增。好比黃花同瘦。你這般心緖。我與你同到園中消遣一回何如。﹝旦﹞張秀才在水閣上。怎麼好去。﹝小旦﹞小姐。你時常感他救你。又敬他才學。曾做詩與他。便相見一面何妨。﹝旦﹞冰夷。你是女孩兒家。甚麼說話。﹝小旦笑介﹞冰夷取笑。小姐。今日張秀才早已同老爺出外去了。﹝旦﹞原來如此。便去走一遭。﹝同行介旦﹞

【沈醉東風】蕩金飆秋色可憐。促商弦秋聲堪怨。看寒影墮髙檐。看寒影墮髙檐。更井梧零亂。怎敎人不翠顰紅斂。金鍼懶拈。銀箏懶彈。我病懨懨無言倚闌。

﹝小旦﹞你看園中好光景也。

【忒忒令】聽樹杪蟬聲正喧。看水面藕花猶艷。名園景物。種種眞堪消遣。你平白地翠蛾攢。平白地翠蛾攢。小姐。你爲著甚麼這般愁嘆。我猜著你了。莫不是爲多才題錦箋。因此上把柔腸系牽。﹝旦﹞冰夷。你又多心了。﹝旦小旦做臨池看介生上行介﹞

【尹令】云漠漠秋空黯淡。聲切切寒蛩淒斷。意無聊拊時難遣。怕歸來獨眠孤館。﹝做看見介﹞呀。前面的一定是小姐。爲何到此。偶遇娉婷。似一朶浮雲出水鮮。

﹝旦避介﹞冰夷。有人來了。怎麼進去。﹝小旦﹞你道是誰。就是救你的張先生。﹝旦﹞哦。原來是那生。

【品令】我香消翠殘。零落惜華年。憑伊沆瀣。一飮駐韶顏。﹝小旦﹞旣是這般說。便見他面謝一番。也不爲過。﹝旦﹞我閨門未出。見人猶赧。這雲天厚徳。芳心自感。﹝生﹞小娘子。前日蒙小姐惠我佳篇。小生也要面謝。﹝旦﹞冰夷。這怎麼好。﹝小旦﹞你閨房私感。常懷報效微忱。邂逅相逢。何惜謦欬一語。﹝低介﹞他攔在面前。去又去不得。躱又躱不得。他已看見了。況廣庭大廈。又非陌上桑間。快斂羞容。上前相見。﹝旦﹞相逢狹路間。安能無一言。也罷。冰夷。冰夷。你對張先生說。他施回生之妙術。延已絕之餘齡。徳自難名。恩同再造。﹝相見介﹞斂袂殷懃。深愧瓊瑤報謝難。

請張先生略讓一步。我好進去。﹝生﹞小生尙有片言。欲吿小姐。

【豆葉黃】我淹畱幸捨。蹤迹似馮驩。﹝旦﹞敢是老相公館谷不周。﹝生﹞料不爲彈鋏無魚。料不爲彈鋏無魚。只苦是文園消減。小姐豈不聞有狐之詩。無裳誰念。綏綏可憐。我是个傷秋的宋玉。我是个傷秋的宋玉。怎禁得鄰家搗月。秋砧暗傳。

﹝旦﹞冰夷。你對張先生說。秋風蕭索。旅捨淒涼。我豈不知。只是勸他畱意蕓窗。飛揚天漢。自有相會之日。

【玉交枝】不須嗟惋。荷深恩銘刻肺肝。張先生。豈不聞將仲子之詩乎。親言可畏嫌當遠。守深閨敢自踰閒。你靑雲萬里好髙騫。紅絲一縷休輕戀。﹝背介﹞那眞情都在不言。這幽懷何當靦覥。

冰夷。對張先生說。我偶爾閒行。驀然相遇。實非江漢之遊女。敢窺靑瑣之嘉賓。以禮自閒。願無及亂。﹝小旦低語旦介﹞小姐。

【玉山頹】他芳情展轉。鐵心腸也須畱戀。小姐。他方才說有狐之詩。你方才說將仲子之詩。我也說一篇詩。看河洲睢鳥相求。更關關雙棲堪羨。若耶溪畔。這邂逅夙緣非淺。今日一見之後。你兩个呵。藕斷絲難斷。兩心堅。﹝旦﹞冰夷。不可亂說。怕好姻緣做惡姻緣。

【川撥棹】﹝生﹞他含嬌艷。掩齊紈。春滿面。聽言詞有意相憐。聽言詞有意相憐。只是小生久畱在此。早已吿過老相公。目下暫欲辭歸。怕重來天臺路遠。﹝旦背介﹞待徘徊欲盡歡。怯匆忙怎盡言。

﹝內老旦叫介﹞冰夷。看小姐不要寒了。﹝小旦﹞呀。老夫人問小姐。張先生快閃開些。﹝旦﹞

【尾聲】池亭頃刻攄芳怨。﹝小旦﹞又被鶯聲偸喚。﹝旦小旦先下旦作回顧介生﹞呀。小姐去了。這如海侯門再會難。

寂寂花時閉院門。

美人相並立瓊軒。

含情欲說心中事。

鸚鵡前頭不敢言。

第十三出旤媒

【西地錦】﹝淨帶末上﹞愛女深閨嬿婉。一春多病纒綿。幸逢佳客精鴻術。一朝分袂依然。

自家子嗣無緣。箕裘零落。止有一女。尙未結婚。不料春來抱疾。幾至不起。幸遇南康張秀才。投以龍膏。一服而愈。一向就畱在府中。昨日說要辭我歸去。倘此人行後。女孩兒舊疾復發。怎生是﹝好。我且請他出來。再求數丸。以防不虞。有何不可。院子。去請張相公出來。﹝末請介生上﹞

【前腔】江北江南秋色。有風有雨人還。故鄕今夜思千里。明朝客路漫漫。

﹝相見介生﹞小生久蒙幸捨相畱。不勝首丘在念。雁書久絕。馬首將東。暫賦歸歟。尙圖再叩。﹝淨﹞老夫奉聆髙論。正挹叔度之玄穆。先生遽厭塵氛。忽動淵明之歸興。行色匆匆。離情款款。意欲再淹髙駕。數月而行。望先生許之。﹝生﹞多蒙相公厚意。小生敢不敬從。只是作客經年。久厭風塵迷目。離鄕一載。何當桑梓縈心。急欲吿歸。不能奉命。

【鎖南枝】離鄕井到日邊。霜紅染葉秋又殘。今日呵。鵬翮未能摶。驪駒路歸遠。﹝淨﹞一定要多畱幾時。﹝生﹞蒙投轄願執鞭。只是盼衡廬久縈念。

﹝淨﹞先生歸志旣決。老夫不敢彊畱。只是小女病體初安。老夫憂心未釋。猶恐前恙再發。敢求龍膏數丸。畱在此間。以備不虞。﹝生﹞這个當得奉命。﹝生出盒取藥介淨見盒作驚介﹞好金盒。好金盒。借過來一看。﹝生奉盒介淨接盒看介﹞

【前腔】精熌爍。溫辟寒。虹霓气吐光燭天。﹝背介﹞我想此無價之寶。朝廷賜我。我付與女孩兒收藏。爲何得在此人手中。難道有約在桑間。偸香寄宮苑。瓜田履。李下冠。我待窮究出來。必然出醜。我有計在此了。就其間有機變。

﹝淨轉對生介﹞先生此行。道出括州。前日酒席間相會的王刺史。正任彼處。老夫有書一封。勞先生便道寄他。書中就要他靑目先生。﹝生﹞小生四海孤蹤。𨿽不勞宣武之薦拔。相公五云寶翰。必不效豫章之浮沈。請卽揮毫。敢辭將命。﹝淨﹞旣然如此。請到書房收拾行李。老夫修書完了。就來奉請。﹝生﹞長當從此別。且復立斯須。﹝暫下淨﹞咦。可惱可惱。這暖金盒分明是與女孩兒做下醜事。那不肖之女將來贈與他的。今日我就發露其情。有何難處。只是播揚出去。玷辱家門。不當穩便。我只說寫書到括州薦他。書中說他偸了禦賜暖金盒。叫王縉置之死罪。豈不消了我這口腌臢臭气。哎。張無頗。張無頗。我怎生待你。你這畜生倒做出這般勾當。叫院子取筆硯來。﹝末應取筆硯書上淨作寫介﹞

【前腔】輕浮子。惡少年。穠桃艷李私自攀。我想他一死。我女孩兒的醜行就掩過了。搥碎這連環。免敎鶯聲出花苑。帷簿醜。怎外宣。他只道我書中薦他。誰知八行書是機陷。

叫院子。請那張秀才出來。﹝末應請介生上﹞嘉會難再遇。行人難久畱。﹝淨﹞先生。書已修完。你可收了。將金帛過來。﹝末持銀段上淨﹞這些微物。聊充塗中之費。﹝生﹞多謝相公。

【前腔】歸心急。行路難。徘徊路隅魂黯然。﹝淨﹞先生此別。不知何日再會。我欲將此金盒暫畱我處。待先生日後來時奉還。不知尊意若何。﹝生沈吟背介淨聽介生﹞這金盒故人所贈。他有意贈瑯玕。誰知被畱戀。悲故履。難再還。盒已在他處。不得不畱了。也知獻連城豈情願。

﹝轉介﹞旣承尊命。便當畱在此間。小生就此吿別了。﹝淨﹞先生。那王刺史的書。還有機密事在裏面。千萬就去走一遭。﹝生﹞領命。就此奉別。久爲名所誤。今日始知還。﹝先下淨﹞可惱可惱。這畜生不怕不死在王縉手中。

正是恨小非君子。

果然無毒不丈夫。

第十四出藏春

【風入松幔】﹝老旦﹞幸逢女病乍回生。還憐嬌怯難禁。﹝旦﹞朝來彊起臨妝鏡。才檢罷驚疑不定。﹝合﹞舊病未曾離體。新愁偏自縈心。

﹝漁歌子﹞﹝老旦﹞雁響遙天玉漏淸。翠幃金鴨炷香平。﹝旦﹞鸚鵡臥。蟪蛄鳴。﹝背介﹞簟涼枕冷不勝情。﹝老旦﹞孩兒。我看你身子未見全愈。如今張秀才又要歸去。怎生是好。﹝旦﹞還與爹爹說。再畱他幾時才好。﹝老旦﹞你爹爹再三畱他。苦苦要去。我已與你爹爹說。要他再畱些龍膏在此。不知怎麼。﹝小旦上﹞落花有意隨流水。流水無情戀落花。﹝附旦耳介﹞再沒處尋。怎麼好。﹝老旦﹞孩兒。你又爲著甚麼來。﹝旦﹞就是前日朝廷賜的那暖金盒。孩兒放在妝奩裏面。一向因病。不曾點檢。今日再尋不見。﹝老旦﹞一定混在那裏。冰夷。你從容再與小姐尋便是。﹝旦﹞早上直尋到這時候。徧處搜尋。並不見有。

【風入松】龍精飛去杳冥冥。玉鏡臺前孤另。少原空抱遺簪恨。早難道金瓶墜井。徧尋覓似滄溟探鍼。心自忖怨難平。

【前腔】﹝淨怒上﹞春光漏泄出閨門。展轉狐疑不定。怎做得楚弓得失何勞問。﹝見介﹞前日叫你收的暖金盒兒。拿來我看。﹝旦不語介老旦﹞正爲不見了這盒兒。在此煩惱。﹝淨怒介﹞嗄。這是朝廷賜的。你拿在那裏去了。你閨門何人得近。難道這金盒無脛自行。情可憤。气難平。

﹝老旦﹞待他慢慢的尋出來。﹝淨出盒付老旦介﹞慢慢的尋甚麼。這不是暖金盒兒。﹝旦驚介﹞呀。爹爹。你那裏得來。

【前腔】緣何璧返滈池君。卻訝去來無定。﹝淨﹞不要問我。你只問自家。﹝旦悲介老旦﹞呀。相公。女孩兒久病新愈。今日爲何這般著惱。可不驚嚇了他。將伊抵死相淩倂。看弱質懨懨多病。論金盒値得幾文。好笑你驟相嗔。

﹝淨﹞你倒笑我。外人還笑你哩。﹝老旦﹞怎麼笑得我著。﹝淨﹞你一个女兒不能管他。不笑你。倒笑我。﹝老旦﹞這是怎麼說。女孩兒有甚麼事。要管著他。﹝淨﹞哦。你說不要管他。這暖金盒兒爲何在張無頗身邊拿出來。﹝老旦顧旦驚介﹞孩兒。這盒兒怎麼在他身邊。﹝旦﹞爹爹。你旣見他拿出來。就問他那裏來的才是。﹝淨﹞你還要巧言。我問他時。他說你與他的。可不羞殺了我這面皮。

【前腔】根由說出愧難勝。只得忍羞含恨。﹝旦哭介﹞母親。無端橫事相淩迸。便百口是非不定。總一死無由自明。﹝淨﹞不怕你不死。﹝旦悲介﹞當不得狠相嗔。﹝老旦﹞

呀。相公。你怎麼忍得說出這等言語。他朝夕在我身邊。那有些兒差池。﹝淨﹞呸。這金盒兒在我根前拿出來。還要與他賴。﹝小旦﹞冰夷稟老爺知道。這金盒若是小姐贈與那張秀才的。他怎麼敢在老爺面前拿將出來。天下豈有無對之物。或者另是一个。也未可知。老爺不要錯埋怨了小姐。﹝淨﹞唗。這妮子也是一路的了。﹝旦哭介﹞我少不得是一死。﹝內﹞聖駕行幸洛陽。請老爺卽往扈從。﹝淨﹞我從駕去。你快死快死。不及黃泉。無相見也。﹝先下旦﹞

【橊花泣】風波頃刻。骨肉忍參辰。疑怎釋。恨難任。妝鈿檀粉淚空橫。眼睜睜玉碎珠沈。﹝小旦﹞小姐。你若死了。這事再不明白了。﹝旦﹞我若不死。這事也不得明白。寃深覆盆。怕泉扉自掩誰相信。哎。俺爹爹道這金盒。似江臯珠佩相投。又誰知是弓蛇杯酒無憑。

母親。爹爹道我偸將金盒。送與外人。玷辱閨門。不容再見。我想起來。𨿽生於世。也無顏見人。不如尋个自盡。免得爹爹終日气惱。哎。這荷池一泓淸水。是我終身結果的所在了。﹝投水介老旦小旦急扶介老旦﹞我兒。你爲何這般性急。你爹爹旣往洛陽。一時未歸。待異日我自慢慢勸他。虎毒尙不食兒。孩兒切莫短見。﹝旦﹞母親。你孩兒旣逢不解之怒。又蒙不潔之名。縱然不死。也難做人。不如死了罷。﹝老旦哭介﹞孩兒。你怎麼捨得我。﹝小旦﹞老夫人在上。老爺之怒。未得便解。小姐之事。不可不明。不如尋一个幽僻所在。將小姐暫且寄居。待老爺回心。方請小姐相見。有何不可。﹝老旦﹞這倒使得。只是沒个幽僻所在。﹝小旦﹞冰夷母親。家在城南韋曲。甚是幽寂。況且他是孤身。莫若送去那裏同住。冰夷又好常常往探。﹝老旦﹞這个極好。你就去喚你母親來。相伴小姐同去。﹝旦﹞母親。這卻使不得。﹝老旦﹞我那兒。你不要固執了。與其負屈而死。孰若從容討个明白。若是心迹旣明。你爹爹自然回心轉意。﹝小旦﹞老夫人見得極是。冰夷就去叫母親來。豈令寃气積。未必去經年。﹝下老旦﹞

【前腔】潛蹤隱迹。韋曲暫藏鶯。疑共信。假和眞。水淸石見兩分明。孩兒。你也不要怪你爹爹。這狐疑似聽層冰。因此上嗔怒頓生。怕不修帷簿把家聲隕。﹝看盒介﹞我想當初禦賜金盒的時節呵。道是寵元臣禮絕恩隆。到做怨東風割愛分情。

﹝付旦金盒介﹞這金盒你依先收了。且待日後明白。﹝醜扮趙母同小旦上﹞靑蠅一相點。白璧遂成寃。﹝見介老旦﹞媽媽。小姐的事。你女兒一定對你說明白了。如今我小姐朝夕全托在你身上

【急板令】念牽衣嬌癡可矜。長深閨風霜未經。仗爾看承。仗爾看承。﹝對旦介﹞孩兒。你如今不比在娘身邊了。朝夕寒暄。好自支撐。形影淒涼。莫自呻吟。﹝合﹞從此後兩地關情。愁似織。淚如傾。

﹝小旦﹞小姐。冰夷本該隨去。又恐怕老爺知道。只是自今以後呵。﹝悲介﹞

【前腔】思巾櫛妝臺鏡塵。憶刺繡紗窗影沈。不柰傷心。不柰傷心。﹝對醜介﹞母親。你在小姐面前。勉力追隨。好侍晨昏。曲意周旋。免使沈吟。

﹝合前老旦﹞孩兒。你快攺了衣妝。乘夜同趙媽媽出城去。﹝旦哭介﹞孩兒怎忍得離了母親。

【一撮棹】離膝下。魂夢遠。暗心驚。辭閨合。分恩愛。出門庭。母親。憐晚景。休爲我痛傷神。臨別腸欲斷。敎我步難行。回首處嗚咽各沾巾。

【尾聲】臨岐分手渾難定。浪卜刀頭無準。﹝旦醜先下老旦哭倒小旦扶起介﹞我那兒呵。何日相看眼倍靑。

﹝老旦﹞冰夷。你可分付府中人老爺回來。只說小姐投水死了。﹝小旦應介﹞

仙娥終去月難畱。

一別心知兩地秋。

無復綺羅嬌白日。

寂寥燈下不勝愁。

第十五出羅織

【掛眞兒】﹝醜扮王縉外小生從上﹞羊質虎皮衣錦繡。假威權坐鎭雄州。豎子相嘲。狂生巧詆。爲權要包羞忍詬。

自家括州刺史王縉是也。前在元丞相府中。與張無頗那小子分韻賦詩。可耐他自恃才髙。好生輕薄。這場怨恨。堆積在心。爲他是丞相上賓。投鼠忌器。只得且忍耐了。哎。張無頗。你若撞著我。斷不輕放過了你。叫左右。無事且把衙門掩上。如有星相求見。與鄕裏來打抽丰的。不可放進。﹝外小生應介生上﹞不待金門詔。空持寶劍遊。曾從投轄飲。還作置書郵。小生自從辭了元丞相。急欲回家。他又托致書括州王刺史。今日已到。只得暫停車轍。送彼函書。此間已是他衙門首。煩與我通報。說南康張相公要見。﹝外小生﹞相公。老爺分付。一應星相打抽丰的。俱不許相見。﹝生﹞我不是星相打抽丰的。你說當朝元丞相爺有書在此。﹝外小生﹞這等進去通報老爺。自當跪迎。﹝報介醜出迎做奉承生介丑﹞張兄。久違顏範。殊切欽馳。近日不知丞相好麼。﹝生﹞丞相多多致意。有書在此。﹝丑﹞張兄這等髙才。自來下顧。學生一定厚贈。何必要丞相的書來。旣是有書。越發該加敬了。書在何處。借來一看。﹝生出書丑接看轉身作怒介﹞張無頗。我到說你是文墨中的人。原來到會做賊。那暖金盒是甚麼東西。你就敢偸將出來。﹝生驚背介﹞呀。王刺史好生慢客。這話是怎生說的。﹝醜﹞張無頗。你不要推蠪妝啞。這是丞相書中言語。拿與他看。﹝外小生拿書與生看介生﹞呀。使君差矣。這金盒是故人所贈。丞相一見。便要畱在那裏。我倒慨然與了他。他怎麼反說我盜他的。﹝醜﹞張無頗。這暖金盒是無價之寶。世上那有兩个。朝廷賜與丞相。誰人不知道。到是你的。你明明盜了。被他看見。假意送他。終不然丞相到圖賴你這金盒不成。叫左右。與我拿下去。﹝生﹞唗。誰敢來拿。難道我做鼠竊狗偸的事麼。﹝醜﹞你不做。倒是我做。快拿下去。去了他衣服。﹝外小生扯生下介生﹞

【八聲甘州】淸操素守。是不疑廉介。肯把金偸。﹝醜﹞好髙比。你做了賊。還要說這樣大話。﹝生﹞無瑕瓊玖。驀地裏點污蠅垢。﹝醜﹞自做自當。誰來點污你。﹝生﹞我此來差了。自傷劍气沈埋久。悔把隋珠暗裏投。﹝醜﹞哎。翻雲覆雨。數黑論黃。都是這張嘴。今日到此。嘴也彊不去了。﹝生﹞休愁。看張儀舌在何愁。

﹝醜﹞你還要說甚麼舌在。正是你口舌傷人。所以有今日之禍。

【前腔】輕浮。兒曹乳臭。那日在酒席上呵。恃朱門貴客。笑傲公侯。你說我點金成鐵。又說甚麼美酒易傾盡。好詩難率酬。微言詆詬。那些个自緘其口。﹝生﹞原來你爲此懷恨。今日思量報復。﹝醜﹞張無頗。我也不計較你。只是你小小孩童。眇視先達。只道常在丞相府中髙譚闊論。原來也有井落在弔桶裏面的時節。今日做了賊。在我手裏。決斷你搖唇鼓舌輕耆舊。今日呵。敗面蓬頭類馬牛。﹝生﹞王使君。王使君。勿相輕薄。你道死灰不復然乎。﹝醜﹞堪羞。溺韓灰怎脫羈囚。

﹝生﹞王使君。你道我張生向日倚元公之勢。輕薄你麼。﹝醜﹞卻不道怎生。﹝生﹞

【前腔】休休。我胸藏錦繡。論髙才八斗。气肅三秋。冰山誰倚。肯如伊尋香逐臭。﹝醜﹞倒罵我倚靠冰山。尋香逐臭。你死在目前。尙未知哩。﹝生﹞王使君。天不可欺。你爲何要把我奉承元相公。﹝醜﹞張無頗。你曉得烏紗帽上是靑天。天隨著我做官的。難道倒隨你這窮儒不成。﹝生﹞困龍怎共魚蝦斗。鴻鵠翻遭燕雀讎。﹝醜﹞張無頗。我機關已造就了。不怕你才髙不踏在我圈套裏。﹝生﹞姦謀。嘆鄒陽難免犴狴窮愁。

﹝醜﹞你偸了禦賜寶盒。是該死的人了。何況又惹了丞相。

【前腔】堪尢。他燻天炙手。笑傾梁燕壘。沸鼎魚遊。王章輕構。那些个法從三宥。﹝生﹞咳。是我不該久滯長安。遭此枉屈。﹝醜﹞張無頗。你也曉得自作自受。快快招了罷。樊籠窮鳥誰相救。烈熖飛蛾卻自投。﹝生﹞王使君。你旣要誣我爲盜。豈不知國家法律。有贓無證者。尙不妄坐。如今金盒在那裏。你憑著紙上空言。就要輕入我罪。﹝醜﹞這也不難。我且把你監禁在此。待我差人到丞相處。請了金盒。差了人來。那時節贓證明白。不怕你飛上天去。﹝生﹞窮搜。謾把範睢拉脇追求。

﹝醜﹞叫左右。把他收了監。我還要再審。﹝外小生﹞張相公行路辛苦。且請去監裏坐幾時。﹝生嘆介﹞時來天地𨿽同力。勢失英雄不自由。﹝外小生押生先下丑嘆介﹞盜金盒之事。明明是丞相害他。況且又無贓證。怎麼問得他的罪。也罷。我只教禁子獄中安排死了。又消了我這口气。禁子何在。﹝末扮禁子上應介丑﹞方才這犯人是丞相爺的讎人。你可在獄中快結果了他的性命。帶挈老爺做个大大的官兒。我重重賞你。﹝末﹞老爺。如何把人的性命來換官做。

﹝醜﹞我只要趨權附勢。

那裏管殺人媚人。

﹝末﹞那善惡到頭有報。

遠在兒孫近在身。

第十六出賜玦

【一江風】﹝淨老旦小旦同上﹞悶無聊。風度窗紗悄。蛛网房櫳杳。憶秦娥魂夢空勞。膝下無人到。香魂不可招。香魂不可招。遺珠恨怎消。怕慈烏反哺檐前鬧。

﹝淨﹞夫人。我當初一時心性。你也該勸止我才是。如今女孩兒投水死了。膝下無依。怎生是好。﹝老旦﹞相公。我當初怎麼樣勸你。你苦苦不聽。早知今日思量。誰教你這樣狠毒。﹝小旦跪介﹞老爺不消苦得。﹝老旦背搖手介淨﹞怎麼說。﹝小旦﹞自古道死者不可復生。請自消遣則个。﹝淨﹞𨿽如此說。教我怎生消遣。我仔細思量起來。冰夷。你前日說得有理。若是小姐與他的。他怎麼敢在我面前拿將出來。卻不屈死了他。教我怎生不苦。﹝淨老旦小旦同悲介﹞

【前腔】淚痕交。彩鳳辭巢蚤。蘭玉臨春夭。恨狂風摧折柔條。幾度縈懷抱。晨昏苦郁陶。晨昏苦郁陶。音容轉寂寥。﹝內作鴉鳴介﹞怪寒鴉盡日迎人噪。

﹝外扮官小生丑扮校尉上﹞懼法朝朝樂。欺公日日憂。奉聖旨拿元載。來到此間。不免徑入。﹝進介﹞聖旨下。﹝淨老旦小旦驚跪介外﹞傳奉聖旨。元載黷貨營私。欺君誤國。著法司審實賜死。﹝淨﹞元載爲相十六年。不曾有一毫負著朝廷。我曉得了。這是魚朝恩的姦計了。他始拿守令。繼拿監司。我都不能禁他。如今該輪到我宰相了。

【四邊靜】漫漫請室無昏曉。彌天罪自造。盤水劍相承。一朝禍難料。﹝合﹞天閽路遙。黃泉路杳。怨气慘愁城。沈寃結蒿艸。

﹝外﹞元載妻王氏。太后聞你賢淑。勑免汝死。著你掌管後宮彤管事務。意下如何。﹝老旦﹞妾身二十年太原節度使女。十六年宰相妻。怎書得長信昭陽之事。罪當萬死。怎敢偸生。

【前腔】鸞封鳳軸皇恩浩。宮闈事誰曉。彤管愧親操。靑鋒甘自蹈。

﹝合前外﹞叫左右。先把元載幷妻王氏押送萬年縣。聽候審決。一面抄沒家產。﹝淨老旦小旦哭介淨﹞

【鷓鴣天】竊弄威權意气豪。誰知一旦似冰消。﹝老旦小旦﹞華堂目斷情難斷。繡閣香銷恨不銷。﹝小生押淨老旦先下外﹞還有元載之女湘英在那裏。﹝小旦背介﹞呀。小姐也不免了。幸喜不在此間。妾身就認了。倘有患難。我自承當。﹝轉介﹞妾身就是湘英。﹝外﹞奉聖旨發給汾陽王府中爲奴。﹝下醜押小旦介小旦﹞凝望處。白雲髙。侯門一入粉容憔。沈沈幽恨何時了。渺渺遊魂甚處飄。﹝共下﹞

第十七出下獄

﹝淨末上﹞靜室閒逾邃。幽庭春未暄。寄語韓安國。何驚獄吏尊。自家括州的禁子便是。適才老爺發下一个犯人。叫做張無頗。說道盜了丞相府中的金盒。教今夜害了他。我想起來。這般無影的官司。多是寃枉。你要報自家寃讎。到教我造來生罪業。只是上命遣差。槪不由己。我和你做了這樣人。管不得甚麼天理。只得做他不著。不免教他出來。有錢詐了他些。待到夜深時分。動手結果了他。有何不可。張無頗在那裏。﹝生囚扮悲上﹞

【金蕉葉】時慳運慳。恨無端囹圄屈陷。要潛形縮地又難。待插翅上天又遠。

﹝淨末﹞張無頗。自古道靠山喫山。靠水喫水。我們在此。但是囚犯進監。都有个常例。你旣到來。也該見賜我們些。怎麼竟不說起。是何道理。﹝生﹞小生千里客遊。陡遭陷害。身邊並無半文。望二位可憐。﹝末淨﹞張無頗這話也難說。我們衙門中人。只曉得要錢。便是親爺親娘來。也顧他不得。你這些斯文禮數。我們用他不著。若有銀子。快快拿來。別有計較。若沒有銀子。且請在柙牀上睡一睡。﹝將生上柙牀介﹞

【羅江怨】﹝生﹞悲風入夜寒。孤燈半殘。幽蛩敗葉客心酸。圜扉鎖定怨漫漫也。三木關身。瞬息難舒展。巫咸莫問寃。寒灰怎復燃。嘆何年能脫今朝難。﹝淨末﹞

張無頗。自古道癩絲蝦蟆想天鵝肉喫。一世也不能勾。你今日犯了不赦的罪。又撞了寃家。怎麼還想出去。且安心在這裏住幾時。﹝生﹞

【前腔】霜風夜轉寒。荷衣漸單。愁聲嚴柝愈心酸。圜扉深閉淚澘澘也。白日無光。況復當昏黯。江淹筆可傳。鄒陽才可攀。嘆誰人來解今朝難。

﹝淨末﹞張無頗。你犯了大罪。尙不知死。還要說這樣大話。早間老爺分付。教我害你性命。還思量人來解你的難。一發做夢了。明年今日。是你的周年。你要訴寃。對頭是元丞相王刺史。與我無干。不知你尊意要怎麼樣死。作速見教。待我們好伏侍。﹝生驚介﹞

【香柳娘】乍聞言膽寒。乍聞言膽寒。不勝驚戰。胸中怨气應無限。﹝末淨﹞張無頗。也是你的數該如此。不要怨著我們。﹝生嘆介﹞我怎麼怨著你們。恨權臣肆姦。恨權臣肆姦。徳厚反成寃。恩多變爲怨。拚今宵命捐。拚今宵命捐。袁大娘。你把我那金盒呵。誰道姻緣。翻爲坑塹。

【前腔】﹝老旦戎妝扮袁大娘上﹞暫乘風下天。暫乘風下天。霞衣霜點。須臾千里塵寰徧。嘆鯫生負寃。嘆鯫生負寃。桎梏已堪憐。危亡更應念。且從容斬關。且從容斬關。須續姻緣。忍淪坑塹。

﹝打門進扶生起介﹞張先生。你受苦也。﹝生﹞呀。你莫不是袁大娘麼。﹝老旦﹞正是。﹝淨末驚攔倒介生哭拜介﹞

【前腔】謝神明救援。謝神明救援。暫寬危難。天髙地厚恩何限。望始終保全。望始終保全。虎穴莫畱連。龍潭亟離遠。願回風早還。願回風早還。速挈沈淵。上超霄漢。

【前腔】﹝老旦﹞你不須絮煩。你不須絮煩。且休憂嘆。好敎脫卻桁楊難。笑幽垣戒嚴。笑幽垣戒嚴。超海等如閒。挾山同轉眼。﹝淨末攔介老旦﹞任伊家阻攔。任伊家阻攔。早出重關。已騰霄漢。

﹝挾生下淨末﹞好古怪。怎麼一个婦人。好好的打將進來。便把張無頗輕輕的取了出去。他是个要緊人犯。怎麼沒得。快快報與老爺知道。作速追趕。﹝叫介﹞有人劫了牢。快快請老爺出來。﹝醜扮王縉慌上﹞怎麼說。怎麼說。﹝淨末﹞適才正要把那張無頗下手。忽然一个婦人。打將進來。竟把他扭開枷鎖。搶了出去。我們一齊攔阻。他就飛出牢墻。上天去了。特來報與老爺知道。﹝醜﹞有這等事。怎麼一个婦人。就打得進來。又搶得出去。﹝淨末﹞小的們說謊。就生疔瘡。人人都是見的。﹝醜﹞怎麼好。他是當朝丞相的對頭。要我謀害他。若是沒了。教我如何回報。快點起人馬。四路擒拿。我也自帶人馬。親自捉他轉來。

一心忙似箭。

兩腳走如飛。

第十八出脫難

﹝老旦挾生上﹞張先生。早與你飛出這括州城也。﹝生﹞袁大娘。我與你𨿽離犴狴。未脫网羅。那王縉毒過虎狼。惟圖吞噬。倘來追趕。怎生脫得這禍患。須索趲行者。﹝老旦﹞是是。快趲行些。

【北鬥鵪鶉】只俺這兩袖天風。早離了括州城下。想著您牢獄深沈。險些兒遭刑來犯法。就便是對獄吏的條侯。下蠶室的司馬。﹝生﹞小生本待上苑看花。到去都門賣藥。誰想撞了元相公。惡了王刺史。也是前世寃家也。﹝老旦﹞你本待上苑看花。誰著你都門買卦。說著元字兒擔驚。提著王字兒害怕。這的是今生罪業。是前世寃家。

﹝生﹞我想元相公玉刺史好不利害。﹝老旦﹞

【紫花兒序】你道他兩个覆地翻天。射影吹沙。舞爪張牙。那恢恢天网。終久還他帶鎖披枷。只爲你謫塵世命運駁雜。因此上受著眼前折罰。少不得爲雨爲雲。怎生的只這般兒地角天涯。

﹝暫下醜帶外末雜眾趕上﹞只爲一个酸倈。趕得兩腳蘇麻。撞著五瘟使者。去捉八臂那叱。趕了一夜。並沒一些影兒。﹝外末﹞老爺。你看見不見。﹝醜﹞著你眾人趕。到問我見不見。﹝外末﹞老爺不見。我們也不見。﹝醜﹞胡說。快去趕。﹝外末﹞老爺。寃家只可解。不可結。他與你甚麼殺父母寃讎。你抵死要趕著他。﹝醜﹞你不知道。殺了我父母到不打緊。他是丞相爺要緊人犯。丞相爺就是我的父母。﹝外末﹞這裏路境又雜。那裏去趕。﹝醜﹞沿途去問。﹝外末問介﹞這一路人民。曾見一个奇妝女子。帶著个囚首男子麼。﹝內應﹞過去得不多時。﹝外末﹞旣有下落。我們只得趕上去。饒他走到焰摩天。腳下騰雲須趕上。﹝虛下老旦生上老旦﹞

【金蕉葉】恰過了白茫茫斷岸平沙。雲淡淡斜籠月華。一陣曉風兒相送咱。俺這裏那怕他千軍萬馬。

﹝生﹞小生陷在獄中。若非大娘拏云妙手。怎脫得這一場大禍也。﹝老旦﹞

【調笑令】你道這橫禍受波查。這椿事不■﹝鬼監﹞不魀有天來大。他不公不法不詳察。到頭來也見根芽。若不是神仙來救拔。兀的不斷送了人年華。

﹝生﹞袁大娘。此難𨿽脫。只是四海無家。半生作客。怎得个出頭日子。﹝老旦﹞

【小桃紅】休道是龍潛淺水困魚蝦。有一日向滄溟化。得志也玉鞭隨驕馬。先看了上林花。須信道洛陽才子多聲價。從此去雲程萬里。吐出來文光千丈。醉春城花月夜煞堪誇。

﹝暫下醜同外末雜眾趕上﹞好古怪。那婦人帶了張無頗在面前。緊趕緊走。慢趕慢走。不趕不走。趕得人困馬乏。你這夥人全不上緊。只教老爺自趕不成。﹝外末﹞老爺。非敢後也。馬不進也。﹝丑﹞這樣時節。還要通文。﹝外末﹞老爺。趕不著了。轉去罷。﹝醜﹞你們不知道。他是丞相爺對頭。拿轉去擺布死了。我卻升个大大的官兒。﹝外末﹞若拿得張無頗轉去。老爺便升官。旣是這等。括州土地。決然著力。一定拿著他。﹝丑﹞怎麼土地肯著力。﹝外末﹞他巴不得老爺升了去。畱些地皮還他。﹝醜﹞胡說。只在前面了。快趕快趕。﹝虛下老旦生上內作鳴鑼鼓介生﹞袁大娘。你看後面旌旗蓋地。鑼鼓震天。好怕人也。﹝老旦﹞

【禿廝兒】早只是前隊兒擺著鎗義。耳邊廂只聽得喊殺諠嘩。﹝生﹞袁大娘。追趕漸漸近了。怎麼是好。﹝老旦﹞不妨不妨。趕得來水遠山長气力乏。一時間只敎他就眼睛花胡抓。

他若來時。只將幾句話兒發付他去。﹝醜帶外末雜眾趕上介﹞好了。被俺追著了。﹝老旦同生作立半空介外末﹞怎麼趕著了就飛在云端裏去。﹝醜﹞快拿他下來。﹝外末﹞他在半空中。小的們怎麼拿得他著。老爺的手長。還自老爺自去拿。﹝醜﹞唗。胡說。這等放箭。﹝眾作射箭老旦接箭介﹞

【鬼三臺】休得把烏號架。休得把靑莖射。﹝眾﹞老爺。射不著。﹝醜﹞快拿刀去砍。拿鎗去搠。﹝眾作鎗搠刀砍不著介老旦﹞那怕你丈八蛇矛。淩霜寶鍔。﹝醜﹞擺陣勢圍了。鎗刀布住。不怕你上了天。﹝眾作圍介老旦﹞縱旗旛密似麻。更劍戟亂交加。多勞你護送到仙家。俺待蹂踐你這些兒曹。一霎時抽筋來拔發。

﹝外末﹞老爺。這是个活神仙。再擺布他不得。老爺到不如自去拜求。要他放轉張無頗。他或者肯也不見得。﹝醜﹞有理。﹝跪拜介﹞仙姑。張無頗是元丞相的讎人。仙姑不要說小官面皮。只看丞相大面皮。放還了張無頗罷。﹝老旦﹞

【天淨沙】堪笑您井底蝦蟆。只好去聽候隨衙。且向那勢利場中弄滑。把英雄來叱吒。到頭來燃臍有樣黃犬堪嗟。

﹝醜﹞我不知道這許多。只要還我張無頗。﹝老旦﹞你不知道。他是天上星宿。偶然有難。今日災殃已過。發達有時。你何苦與他做對。回去了罷。

【麻郞兒】他是棟梁材暫時禁架。須敎發達。把你惡肚腸好生按納。造橫業有神明鑑察。

﹝醜﹞我怕丞相怪。回去不得。﹝老旦﹞

【麼篇】盡他萬千掗■﹝扌霸﹞。亂國家使些姦詐。少不得蕩產傾家。能幾日妝孤做大。

﹝醜﹞你這些話也沒憑準。只要張無頗。﹝老旦﹞

【絡絲娘】你只會俺跟前喳喳來嗑牙。枉敎你擁專城管軍民坐衙。眼睜睜臨頭禍將發。叫眾天將。把王縉打下去。只敎你天傾地塌。

﹝淨小生旦小旦扮天將上打醜眾介醜﹞不好了。神兵來了。將軍不下馬。各自奔前程。﹝眾天將趕醜眾同下老旦﹞張先生。你災星已過。吉曜將臨。如今王縉旣去。元載又死。春榜動。選場開。你可到長安赴試也。

【尾聲】穩情取風雲際會把龍頭跨。登紫閣題名雁塔。從今後新風月緊趁逐。舊相思都畢罷。

﹝老旦先下生﹞呀。袁大娘去了。他道元載已死。好事將到。想他必無謬語。我且轉去長安。求取功名去來。﹝下﹞

第十九出棘試

【雙勸酒】﹝醜扮試官末旦扮從隨上﹞昏花眼睛。胡塗方寸。不公不明。錢財性命。由他皓首有窮經。是孤寒總不關情。

快把選場大開。英才任他進來。文章不論好歹。去取全憑貨財。若問試官肚裏。昏天黑地亂猜。下官奉命典試。今日試期。左右的。快把應試舉子點將進來。﹝末旦應介生淨上﹞

【海棠春】朝廷辟四門。濟濟人文盛。

﹝進見介醜﹞諸君美才。一定都是髙中的。但三年難得遇。作文須要用心。起來聽題。﹝生淨應介丑﹞叫左右把應試舉子分爲天地二號。﹝末旦應介丑﹞先叫天字號舉子領題。﹝生對丑立介醜﹞梅占百花魁。就把梅爲題便了。﹝生﹞

【駐雲飛】嫩蕊淸英。幾樹淩寒庾嶺橫。倚檻芳魂冷。傲雪疎枝勁。嗏。桃李莫相輕。繁苞蔥蒨。物序驚時。漏泄春前信。好待和羹佐聖明。

﹝丑﹞絕妙絕妙。好个宰相的气象。左右。先放他出去。﹝生揖出介末旦﹞地字號領題。﹝淨對醜諢介醜﹞也把梅爲題。﹝淨﹞我是有關節的。饒我做文章也罷。﹝醜﹞若是白卷子。叫我也難中你。便文理不通些。也要做來。﹝淨﹞个這何難。

【前腔】月老冰人。男女成親說事因。﹝醜﹞這个是媒妁之媒了。不是不是。﹝淨﹞如今曉得了。炭火功相並。﹝醜﹞這是燒的煤了。﹝淨﹞鍋底煙燻盡。﹝醜﹞這是煙煤了。一發不是。我的題目是梅花之梅。﹝淨﹞呸。說得明白。做得明白。旣是梅花之梅。如今斷不差了。嗏。萬象漸回春。神童詩證。畫影圖形。狗腳看相近。若論滋味呵。濺齒如同醋裏生。

﹝醜﹞這文章實是去不得。叫我如何處置。﹝淨﹞我是這等文理不通的。若是會做文章。如何來買你。﹝醜﹞也罷也罷。我如今把你的攺一攺。將就中了你便是。﹝淨﹞快攺快攺。我要出去。﹝醜﹞不要著忙。聽我道來。

【前腔】折取遺人。春到江南贈有因。這兩句就做著了題目。不像你胡謅亂謅。況與你的韻腳相同。難道不好。﹝淨﹞妙。﹝醜﹞妙。且看下句如何。香气誰能並。幽韻應無盡。嗏。萬象漸回春。有詩爲證。這兩句便用了你的。也畱些本色。﹝淨﹞原來你也動我的不得。﹝醜﹞畫影圖形。桃李顏相近。若到淸明時節呵。梅子靑靑如豆生。

﹝淨﹞這程文也不見佳。﹝醜﹞這是試官自做的。難道倒不好哩。你那裏知道。

不要文章中天下。

只要文章中試官。

第二十出訪舊

【髙陽臺】﹝外扮郭子儀小旦旦扮從隨上﹞露濕犀旗。霜淩龍劍。專徵屢假黃鉞記室需才。當年曾聘英傑。如今鵬翮飛天路。羨芳名早奏金闕。漫乘機掇月移云。赤繩堪結。

閒看人間得意人。賈生才調更無倫。好風儻借低枝便。莫遣靑絲掃落塵。我郭子儀。昔年曾聘張無頗爲記室。只因春試屆期。不來應聘。可喜他得中進士。昨日曲江題名。惟他年少。多因未曾婚配。我想元載之女湘英。一向沒入我府中。旣以同僚之誼。育爲己女。必須爲他覓一快壻。倘配得此人。豈不稱快。今日必來參謁。待我細問他一番。再作區處。叫左右。諸進士來見。說省中已承公謁。不敢再勞。只請南康張進士進來。我有話講。﹝旦小旦應介生冠帶老旦小生扮從隨上﹞

【三臺令】淑女沒入侯門。蕭郞堪悲路人。知己有平津。且向他試探緣因。

下官就試棘闈。叨中進士。不意元相公全家抄沒。小姐給發郭令公府中爲奴。我想令公昔年曾聘我爲記室。𨿽未應聘。也是舊時知己。今日特來到他府中參謁。探聽小姐消息。有何不可。左右通報。﹝旦小旦報介外出迎生進見介﹞﹝減字木蘭花﹞﹝生﹞掃淸海宇。伯仲之間見伊呂。﹝外﹞買駿金臺。托乘還徵鄴下才。﹝生﹞功髙絕代。天子預開麟閣待。﹝外﹞羅得好英。好取從容致太平。﹝生﹞下官昔緣春試。有方寵招。非效阮瑀之固辭。實負孫陽之淸盼。久蒙涵庇。實切恐惶。﹝外﹞先生當世名流。靑年妙選。昔在蓮幕。未慰禦李之懷。今睹龍光。深藉識荊之願。﹝生﹞令公。你勛業格天。威名蓋世。下官江右鯫生。久欽山斗。

【髙陽臺】威震華夷。心懸日月。千年間气豪傑。再造唐家。赤手獨扶天闕。卓越。丹心耿耿忠帝室。看鯨鯢連番頻掣。是當年非熊發夢。濟川舟楫。

【前腔】﹝外﹞休說。你玉幹驚華。瓊基疊秀。五采來自丹穴。鄴下髙才。郢中舊歌白雪。屑越。虛慚鼎鉉原非據。這邦家待君調燮。應自有浴日功名。格天勛業。

先生客寓京華。曾差人去請寶眷麼。﹝生﹞下官箕裘凋落。家室荒涼。種玉無緣。射屛未選。

【前腔】悲切。拾艾幽人。緯蕭末品。秦樓鳳簫聲絕。湖海飄零。冷落謝庭風月。﹝外﹞休熱。宮花帝城千萬樹。有仙葩任君攀折。﹝背介﹞他旣未娶。就可將湘英許他了。這姻緣鸞凰輻輳。須知天設。

﹝轉介﹞先生。向年元載賜玦之時。其女湘英。沒入我家。我以同僚之誼。育爲己女。久欲爲彼求一佳壻。先生旣未有婚。願將此女。以奉箕帚。若得絲蘿附喬木。不但良緣。也是義舉。先生意下若何。﹝生﹞齊大非偶。恐不敢攀。﹝外﹞說那裏話。此女呵。

【前腔】堪說道蘊幽閒。班姬俊雅。況相國門楣枝葉。只因傳燭深宮。輕煙散入侯宅。﹝生背介﹞我與那小姐。園中曾有婚姻之約。一向隔絕。只道永作參商。誰想復有緣會。心熱。丰城劍去無處覓。喜延津終合神物。﹝轉介﹞這姻緣連枝再發。藕絲不絕。

伏承大人盛意。敢不從命。﹝外﹞旣蒙俯兪。下官卽當選擇吉日。奉迎過捨成親便了。

【尾聲】花迎喜气皆歡悅。桃李鮮鮮待君折。﹝生﹞有日把一段離愁燈下說。

﹝生﹞就此吿別。

天上碧桃和露種。

日邊紅杏倚云栽。

縱令奔月成仙去。

且作行雲入夢來。

第二十一出邪萌

【霜天曉角】﹝淨扮郭曖小生雜扮從隨上﹞丈人皇帝。到也隨吾意。叵耐醜驢公主。更兼忤逆爹爹。

我本是个世祿侈富。那曉甚麼天地玄黃。日間只會具膳餐飯。夜間但知籃筍象牀。撞著公主驢騾犢特。常要倚那鳥官人皇。並不顧甚上和下睦。也不管甚四大五常。有時撏了蓋此身發。有時剝了乃服衣裳。我家也有府羅將相。怎麼便肯臣服戎羌。我也不管勞謙謹勑。那管甚麼顧答審詳。他去吿訴龍師火帝。驚得我好宇宙洪荒。又撞了那資父事君。捉得我似捕獲叛亡。更不說起恭惟鞠養。又說甚麼豈敢毀傷。定要教我知過必攺。教我好不悚懼恐惶。如今只得何遵約法。幾曾像个男效才良。終朝只是曰嚴與敬。好一似个率賓歸王。那裏尋个毛施淑姿。與他暫做侍巾帷房。別尋一處索居閒處。悄地裏去銀燭煒煌。倘若得个晝眠夕寐。也是一時悅豫且康。﹝小生﹞不恇駙馬爺。有這一肚千字文的學問。﹝淨﹞我曉得千字文。還是虧我的了。﹝小生﹞足見駙馬爺有才學。﹝淨﹞閒話休講。這幾日只因公主惱我。只好跪在筵前。聽候指揮。並不敢走動一步。好生气悶。今日公主入宮去了。討得片時自在。欲趁此時。尋个樂地。去耍一耍。不拘樂戶良家。但有新出標致的婦人。報幾个來。﹝小生﹞近因兵火之後。那得有標致的婦人來。就是那些勾欄中娼妓。那是駙馬爺看見的。那有中得駙馬爺意的。昨日偶然在城南。見一村落中有个女子。甚是標致。﹝淨﹞怎見得。﹝小生﹞但見他穠纖得中。修短合度。皛皛的齒如含貝。熒熒的膚似凝脂。美目娟娟。涵著一泓秋水。芳顏皎皎。帶著幾度春風。淸淸翠羽。低眉淡灣新月。綰綰靑絲。垂鬢巧挽重云。楚腰束素。輕輕盈盈。不數那小蠻楊柳。檀口施朱。鮮鮮的的。賽過那樊素櫻桃。從容罷繡倚欄幹。翠袖中露出纖纖玉筍。徘徊顧影搖環佩。湘裙下移來步步金蓮。淸標不染。秀色可餐。翩翩西子毛嬙。當年堪擬。丰若有餘。柔若無骨。嘖嘖太眞飛燕。曠世兼長。丹唇啟處。那嬌滴滴的珠喉。卻似日暖巧傳鸚鵡。錦帶飄來。那郁氳氳的香气。猶如風淸滿爇麝蘭。延佇一回。脈脈的無限幽思。眞个是懷情入夜月。畱連再顧。依依的許多歡意。果然是含笑出朝云。千般姿態橫生。妖妖嬈嬈。若還若往。若危若安。盡道嫦娥降臨月殿。四面神光溢出。熌熌爍爍。乍離乍合。乍陰乍陽。共疑織女謫下星橋。或忘犂。或忘鋤。神魂蕩蕩。可知迷君傾國。或忘餐。或忘駕。志意搖搖。更詫落雁沈魚。虛飄飄暮雨朝雲。笑宋玉枉賦巫山神女。空渺渺春松秋菊。嘆陳王浪傳洛浦仙姝。況且他亭亭的詠摽梅正當及時。更兼那寂寂的嘆瓠瓜尙然無匹。駙馬爺。你枉有明珠三斛價。空傳金穀十分春。

【一盆花】那女子十分標致。看將來眞个絕世丰姿。恍似神仙下瑤池。丹靑圖畫應難比。人也要迷。佛也要迷。空笑你使君有婦。怎如得秦氏羅敷。

【前腔】﹝淨﹞聽說罷佳人可意。霎時間敎我意蕩魂迷。作速搶來莫遲遲。朱樓綺室同歡會。臉兒慢依。體兒慢偎。看我這風流範蠡。也須得越國西施。

一心只要那嬌娥。

管取拿來做老婆。

計就月中擒玉兔。

謀成日裏捉金烏。

第二十二出錯媾

【行香子前】﹝外帶末雜上﹞才子芳年。淑女韶顏。喜風流共結天緣。

今日把湘英招贅張進士。吉時已至。院子。分付掌禮。快請新人。﹝末應喚介丑扮掌禮照常念介生小旦冠帶上﹞

【行香子後】彩雲低捲。絳蠟催燃。看鳳臨軒。花明夜。鵲喧檐。﹝丑生小旦拜送酒照常介生﹞

【惜奴嬌】絲幙紅牽。對梅梁曖日。蛩氈坐暖。香風滿。連理枝頭花徧。堪羨。塡就銀河。吹徹瓊簫。歡情繾綣。﹝背介﹞偸看。分明舊識靑鸞。卻做雙棲新燕。

【前腔】﹝小旦﹞天然。會合良緣。看夭桃未吐。梅英先占。瑤臺畔。縹緲巫山云滿。如願。倚玉蒹葭。附木絲蘿。香奩增艷。﹝背介﹞還念。朱陳席上文鴛。王謝堂前舊燕。

【斗寶蟬】﹝外﹞翩翩。秦晉交歡。喜蘭閨芳質。玉堂名彥。看瑟調琴弄。畫眉舉案。欣羨。仙郞步廣寒。姮娥愛少年。堪憐。妬殺獨宿鴛鴦。勝似於飛春燕。

【前腔】﹝末眾﹞僊僊。閬苑三千。正絳臺云細。繡簾風軟。羨僊媛跨鳳。天孫捧雁。忻忭。金屛瑞靄聯。洞房明月懸。喜連綿。永結百歲姻盟。莫負今宵歡燕。

【錦衣香】﹝共﹞映畫堂紅妝蒨。靄瓊筵金鑪暖。雜佩含風。叢花隔扇。錦茵繡榻結新歡。雀屛中選。鳳卜和占。問看花上苑。又何似蟾宮月殿。樂事生平占。天從人願。芙蓉並蒂。兔絲不斷。

【漿水令】護藍橋五云低院。耿銀河三星在天。輝煌髙燭燦金蓮。銅壺合箭。玉漏穿簾。前生願。今夜滿。山盟海誓期無限。從今後。從今後天長地遠。還願取。還願取種玉藍田。

【尾聲】有緣千里能相見。這其間夙因不淺。看錦帳流香度百年。

閶闔疎云漏絳津。

橋頭此夜鵲飛頻。

桂扳明月曾觀國。

錦裏逢迎有主人。

﹝外眾先下生﹞小娘子。我想昔日池亭邂逅。曾傳上苑春光。今朝朱邸姻盟。實慰長安客思。何意卻逢冰室。不見湘君。雲散楚峯。望故人之何處。絲牽繡幕。豈奇遇之無因。旣道是小姐沒入府中。何緣漂流天末。卿家同時被難。當時蹤迹。必知其詳。願速吿我。勿重生疑。

【啄木兒】追良晤邂逅間。頃刻紅塵悲隔斷。喜今宵契合鸞儔。又誰知枉續鵾弦。縱玉淸堪作衙城伴。還憐織女孤銀漢。怕做了彩鳳辭巢逐野鴛。

﹝小旦﹞自從別後呵。

【前腔】風波起瞬息間。楚岫空悲環佩遠。笑寒鴉早自雙飛。苦文鸞尙爾孤騫。小星幸賦緣非淺。翻敎桃李花埋艷。我怎忍獨向羅帷伴彩鴛。

我且問你。當初那盛藥的金盒兒。是那裏得來的。﹝生﹞正是。我以金盒之故。幾乎死於獄中。你怎麼也問起這金盒。﹝小旦﹞呀。這金盒是朝廷賜與老相公的。一向付與小姐收藏。偶然失去。不知何故。卻在相公身邊。我老相公一見生疑。道小姐與你私通。暗中相贈。把小姐抵死埋怨。欲置死地。因此老夫人不得已。暫把小姐寄在我母親家中。不久老相公老夫人被法。我就替小姐沒入府中。今日得附喬木。實出偶然。只是這盒兒畢竟是那裏來的。﹝生﹞是我向女仙袁大娘買卜。他送與我。你老相公一見。便使機心。送到括州。叫王縉害我。誰想小姐流落。也爲此盒。不知何日得重逢也。﹝小旦﹞

【三段子】蕭墻禍延。把嬋娟偸離廣寒。村居待年。嘆明珠塵埋可憐。雲英咫尺藍橋伴。書傳橘浦應非遠。管取你指日雙棲交頸鴛。

【歸朝歡】﹝生﹞堪悲處。堪悲處緣乖分慳。從別後情拋意閃。誰能料。誰能料姻緣偶然。謝家莊又早見桃花再艷。應知王母離蓬苑。先敎萼綠通歡繾。今夜裏暫把流蘇護錦鴛。

碧落香銷蘭露秋。

星河無夢夜悠悠。

靈妃不降三淸駕。

仙鶴空成萬古愁。

第二十三出砥節

【山坡羊】﹝旦同醜趙母上﹞气蕭蕭柴門風驟。冷颼颼孤帷寒透。悶沈沈妝臺懶親。病懨懨人比梅花瘦。心暗愁。把恩情付水流。更雙親咫尺。咫尺分離久。怎撇蘭閨。獨居蓬牖。堪憂。濕盡羅襟淚不休。堪羞。撥盡銀箏怨未休。

﹝醜﹞小姐。如今光景𨿽是淒涼。你我晨昏無事。尙足消遣。還要省愁煩才是。﹝旦﹞媽媽。你還不知我心事哩。我一生心迹未白。雙親膝下久離。只爲這金盒。把我再生恩人不知如何斷送。向來你女兒過一二日還要看我一看。如今連你女兒也不來了。怎教我不添煩惱。﹝醜﹞小姐。你一向不提起。我也不敢說。如今料瞞你不過了。我說與你知道。你不要苦。﹝旦驚介﹞有甚話說。﹝醜﹞小姐到此不久。老相公老夫人俱被朝廷賜死。全家抄沒入官了。﹝旦﹞有這等事。豈不痛殺我也。﹝倒介醜扶起介旦﹞

【前腔】痛驚風大椿忽掊。恨臨霜靈萱摧朽。嘆南枝鷦鷯借棲。問扶搖鵬翮摶風否。淚雨流。榮華一夢休。愁腸種種。種種難消受。我是玉樹瓊枝。到做風中飛柳。堪憂。欲效慈烏不到頭。堪羞。欲學鴛鴦不並頭。﹝淨帶小生雜眾上﹞

【字字雙】終朝快樂恣遨遊。﹝眾﹞福厚。﹝淨﹞房中少个俏風流。﹝眾﹞將就。﹝淨﹞今朝忽起不良謀。﹝眾﹞不如守舊。公主知道喫拳頭。﹝淨﹞慣受。

﹝眾﹞稟駙馬爺。已到他門首了。﹝淨﹞叫人把住他後門。我不免徑闖入去。﹝撞入旦做避眾攔住旦低頭背介醜﹞呀。相公何來。﹝眾﹞這是郭駙馬爺。﹝淨偸看旦介眾﹞駙馬爺。何如。﹝淨﹞說不差。妙妙。小娘子。你在此這般冷落。怎麼過得日子。不如隨了我的好。我那裏呵。

【憶多嬌】花滿樓。月滿樓。寶貝珍珠成土丘。只少个娉婷做一頭。慕你嬌柔。慕你嬌柔。﹝揖介﹞特地親來拜求。

﹝旦悲低向醜介﹞這場寃債怎麼了。

【斗黑麻】嘆屋漏連朝雨偏不休。嘆水逆行船風偏打頭。﹝淨諢介旦﹞人無禮類馬牛。莫道文鴛肯配禿鶖。﹝淨﹞呀。怎麼就罵我。﹝眾﹞駙馬爺。打情罵趣。他肯罵你。是有口風了。﹝淨﹞有理有理。院子。我前日見搬琴甚麼記的戲文。那故事你可記得麼。﹝眾﹞是琴心記。卓文君的故事。﹝淨﹞小娘子。你可曉得麼。﹝旦﹞文君可羞。漫說桃花逐水流。怎抱琵琶。怎抱琵琶又過別舟。

﹝淨﹞小娘子不要舟。自有轎在此。﹝旦﹞唗。﹝淨怒介﹞

【憶多嬌】我位莫儔。勢莫儔。生殺之權得自由。那怕你區區一女流。﹝眾﹞駙馬爺不要狠。狠便壞了事。﹝淨﹞正是。小娘子。我意綢繆。我意綢繆。﹝揖介﹞只得再三拜求。

﹝旦﹞罷罷。我有个道理。

【斗黑麻】要彊續鸞膠把魚腸刺喉。要野合桑間拚湘江自投。琉璃碎翡翠休。不是寃家不敎聚頭。﹝淨﹞好个寃家二字。﹝眾﹞駙馬爺。不要差認了。他是不肯的話。﹝淨﹞這等你們與我搶將去。﹝眾﹞淸平世界。怎麼好搶得。﹝淨﹞我家前日一个紅綃。也被昆侖奴輕輕的搶去了。你們也搶一个來還報。﹝眾搶醜奪介旦﹞昆侖可尢。你癡心認好逑。我死效共姜。死效共姜永言柏舟。

﹝淨﹞不要管他好歹。把他兩个一齊搶了。要死到我府中去死。﹝外扮院子急上介﹞有事不敢不報。無事不敢亂傳。稟駙馬爺。公主出宮。宣駙馬爺快快回去。﹝淨﹞怎麼好。怎麼好。我且回去。你們與我拿他到園中。封鎖在那裏。待我攺日來用。﹝淨同外急下眾擁旦介旦抱醜哭介﹞

【臨江僊】情到不堪回首處。一齊分付東流。﹝淨復上介﹞封鎖好些好些。再差兩个看守。好生管待茶飯。不可把他餓瘦了。﹝眾應淨下旦﹞終須一死在荒丘。銅臺空自鎖。睢鳥隔河洲。

獨閉空山雪影寒。

等閒平地起波瀾。

春蠶到死絲方盡。

蠟燭成灰淚始幹。

第二十四出修郤

﹝末扮院子上﹞得便宜處折便宜。未曾舉意早先知。善惡到頭終有報。只爭來早與來遲。自家王老爺府中院子是也。俺老爺一生嗜利。半世趨炎。愛的是刀尖上蜜。使的是舌頭上鎗。向來奉承元相公。甘爲鷹犬。近日結交常僕射。托爲腹心。因此廢而復起。出而再入。只是他陷人的機械益深。害人的心腸更毒。未能一飯之徳必酬。果然睚眥之怨必報。他道富貴須在計較上得來。我說陰隲已從刻薄中損去。正是作善降祥。作惡降殃。天网恢恢。疎而不漏。我𨿽閒中評論。這也不要管他。老爺將次出來。只得在此伺候。﹝醜扮王縉上﹞

【普賢歌】由人說我是姦人。要做髙官機要深。人前須奉承。心中卻妬傾。轉面無情豬狗行。

要得顯爵髙官。那顧奴顏婢膝。須是昏夜乞哀。方可驕人白日。我昔日依附元載。做得美官。誰想忤了魚朝恩。謫爲括州刺史。如今魚朝恩已死。常衮爲相。我曲意奉承。他依先轉我進京。甚是得計。只是張無頗這畜生。昔年元載席上。把我輕薄。後來不知何故。惡了元載。寫書與我。說他盜了禦賜暖金盒。教我害他。我一則是奉承元載的風指。一則要燥自己的脾胃。把他監禁在獄。正要擺布他的性命。不知那裏走一个女仙。救了出獄。便會中了進士。又去郭子儀府中。娶了元載之女爲妻。只當做了郭子儀的干女婿。甚有勢要。倘或他懷舊日之恨。尋事害我。甚是可慮。自古道。當斷不斷。反受其亂。不若先劾他一本。絕了他仕路。免得復報。院子那裏。﹝末﹞階下聞呼喚。堂前聽使令。老爺有何分付。﹝丑﹞我明日要上本劾人。你曉得京城中會做本的。請一个來。﹝末﹞老爺要做甚麼本。﹝醜﹞要論張無頗。﹝末﹞老爺。小的聞張爺大有才名。人人敬服他。又做了郭令公的女壻。只怕弄他不倒。﹝醜﹞他有兩樁事兒在我手裏。一定劾得他倒。﹝末﹞那這兩樁事。﹝丑﹞他未曾中時節。盜了元丞相禦賜暖金盒。送到括州。教我問他罪名。這事文卷未結。隱匿過犯。得中甲科。如今又娶元載之女爲妻。這是抄沒官奴。怎生擅自娶得。﹝末﹞老爺。旣有這兩樁事。那本中只消說未遇之先。竊盜禦賜之金盒。旣遇之後。私娶欽給之官奴。都是無君的罪名。有何難處。﹝醜﹞妙妙。你到來得。我依你寫在本中。那怕劾他不倒。

【鏵鍬兒】生平笑裏藏機穽。麼麼小輩敢相輕。萋菲計謀定。安排鑠金。﹝合﹞張牙噬人。捕風捉影。敎他受迍邅。方消我舊恨。

﹝末﹞老爺爲何恨那張爺。﹝丑﹞我昔日在元載席上。與他分韻賦詩。我抄了幾句舊詩。被他輕薄了。因此恨他得緊。﹝末﹞老爺原不該抄舊詩。﹝醜﹞我便抄詩。與他何與。他便識得幾个字。難道就該看人不在眼裏。如今仕途上。正不在你這些才學哩。

【前腔】錦心繡口何須論。奉承鉆刺要通神。鯫生不安分。輕浮可嗔。

﹝合前﹞明日就去上本。若還準了。重重賞你。

叵耐書生太不仁。

須敎明日奏楓宸。

平生莫作皺眉事。

世上應無切齒人。

第二十五出空訪

【意遲遲】﹝生小旦同上生﹞無意鴛鴦偏並頸。若个成孤另。對景更傷情。終宵魂夢俱無定。﹝小旦﹞鷦鷯早占向南枝。最苦是蓬山隔斷鸞凰影。

﹝木蘭花令﹞﹝生﹞沈檀煙起盤紅霧。一縷朝霞窺繡戶。﹝小旦﹞漢宮花面學梅妝。謝女雪詩裁柳絮。﹝生﹞長垂天幔孤鸞舞。旋炙銀笙雙鳳語。﹝小旦﹞紗窗病困對冰寒。永覺相思無夢處。﹝生﹞娘子。我早上遣人去訪小姐消息。如何還不見來也。不知花埋幽徑。未許蜂蝶私窺。又不知絮逐東風。早已飄揚無主。教我愁腸空轉。望眼將穿。﹝小旦﹞相公。我小姐素慕你逸駕之才。且感你更生之徳。錦瑟未調。愁縈鳳柱。雲箋一到。自夙魚軒。諒執一心。必無他志。﹝生﹞下官想當日呵。

【白練序】西風緊。正寂寞相如臥茂陵。新詩句卻把心猿勾引。虧殺你拈成一段因。恨別後風波兩地驚。情堪憫。怕鶯花誤老。金縷生塵。

【醉太平】﹝小旦﹞靑靑。章臺柳嫩。喜長條待折。正値三春。﹝生﹞這一向可曾有消息麼。﹝小旦﹞誰憑記問。耳邊消息沈沈。從今。引鸞勾鳳出愁城。這風流向洞房親證。﹝合﹞心旌無定。怎香車赤茀。未返門庭。

﹝小生扮院子上﹞夜靜水寒魚不餌。滿船空載月明歸。﹝見介生﹞院子回了。你到城南韋曲趙媽媽家。可曾見元小姐麼。﹝小生﹞小人到那裏逐一詢問。不要說不見小姐。連趙媽媽都不見了。再三細問。那鄰近人家說。昨日一夥人馬。登時搶去。不知下落。﹝生小旦驚介﹞有這等事。好苦人也。﹝生﹞

【白練序】心驚。淚雨傾。鈿車枉迎。誰知道做了綆沈銀瓶。多情委路塵。怕永負今生玉杵盟。空思省。是我姻緣分淺。敎他簪珥飄零。

【醉太平】﹝小旦﹞傷情。紅顏薄命。恨偸云掩月。藏影潛形。今成畫餅。空辜負紀信殷懃。﹝悲介﹞連我那母親也不在了。星星。衰年辛苦幾曾經。爲多嬌蓬飄沒定。﹝合﹞倩誰著緊。使珠還合浦。劍合延津。

﹝生﹞院子。你還再去仔細尋訪一个的信。﹝小生﹞小人理會得。﹝小旦﹞

【尾聲】一別芳容悲斷梗。﹝生﹞千年幽恨正難平。準備著屛山和淚憑。

云想衣裳花想容。

未知何日得相從。

豈知爲雨爲雲意。

只有髙唐十二峯。

第二十六出巧遘

【女冠子】﹝旦同醜趙母上﹞幽居春曉。懨懨粉污香銷。心事蕭條。三分春色。一分愁病。二分煩惱。鱗鴻音信杳。無媒徑路還遙。憂心悄悄。更形容枯槁。可憐辜負鳳幃人老。

﹝旦﹞美目揚玉澤。蛾眉象翠翰。﹝醜﹞容華耀朝日。誰不希令顏。﹝旦﹞一朝許人折。何得坐相捐。涕淚灑衣裳。能不憶所歡。﹝醜﹞不悟永離別。愈隔增憂嘆。誤落世网中。一往不可扳。﹝旦﹞未知生死處。何能兩相完。黃鳥爲悲鳴。哀哉傷肺肝。我自那日被他搶來。拘禁在此。分明是檻鳳圍鸞。奮飛無地。愁紅怨綠。幽恨難平。遇此狂且。必無出頭日子。不如早早尋个自盡罷。﹝醜﹞小姐。且自柰煩些。定有个出頭日子。﹝旦﹞媽媽。我父母俱亡。冰夷遠隔。那恩人張秀才全無下落。我一身又不知究竟若何。教人怎生的消遣。

【二郞神】重門悄。怨悠悠離情多少。記邂逅山盟羞艸艸。無端心許。翻成翠減紅消。會合今生難自料。怕鏡裏孤鸞空老。﹝合﹞夢魂搖。這新愁一時撮上眉梢。

【前腔】﹝旦﹞飄颻。嘆椿萱早謝。孤身誰靠。又爲著情由添懊惱。風愁月恨。迢迢水闊天髙。﹝醜﹞小姐。聞得公主十分拘束。駙馬也不能脫身到此。不須煩惱。﹝旦﹞他錦帳流蘇春意好。兀自彊攀芳艸。﹝合﹞淚痕交。暈紅腮丁香露泣花梢。﹝生小旦帶小生從上行介﹞

【轉林鶯】晴雲點點芳樹髙。橫空香雪飄瀟。井幹雕闌春窈窕。度平林花顫云翹。東風裊裊。送幾陣淸芳繚繞。﹝生﹞小娘子。我爲小姐杳無下落。心緖愁煩。與你到此園中消遣。你看這个光景。卻似舊日水閣上一般。但不知小姐流落在何處。﹝生小旦﹞憶多嬌。武陵人去。一水遠迢遙。

﹝小旦﹞已到園中了。且在此閒玩片時。﹝旦﹞

【前腔】寒梅幾點同寂寥。堪憐粉悴脂憔。薄命紅顏難自保。﹝悲介﹞淚痕流血染鮫綃。﹝生﹞小娘子。如何有婦人啼哭。﹝小旦﹞正是。﹝旦﹞媽媽。外面似有人聲。莫非是那狂且到此。他若來時。我只是自盡了。蘭芽蕙艸。寧自向秋風枯槁。枉相邀。冰心一片。怎肯逐春消。

﹝生﹞叫園丁。﹝末扮園丁上﹞銀燭樹前長似晝。露桃花下不知秋。﹝見介生﹞這房中緣何有婦人啼哭。﹝末﹞老爺在上。前日駙馬爺不知那裏搶了一个小婦人。一个老婦人。正要同回。半路上公主宣召。不曾成事。押來拘禁在此。那婦人不知爲甚麼。鎭日在此啼啼哭哭。﹝生﹞開門。問他是甚麼人家女子。﹝末﹞門窗俱是駙馬爺封的。開不得。只這壁廂有小窗。僅容半面。可通飮食。﹝生﹞小娘子。你到窗中去看。是何等婦人。這般哀怨。﹝小旦窺介﹞呀。好似小姐。﹝再窺驚介﹞相公。小姐在此。﹝旦﹞他莫不是冰夷麼。﹝醜看介﹞正是我女兒。﹝小旦﹞小姐。張相公在此。﹝生旦作隔窗相見各悲介生﹞快打門進去。﹝末﹞老爺。打不得。這是駙馬爺封鎖的。若是開了。我們都是个死。﹝生﹞胡說。快打進去。﹝末﹞老爺。可憐小的性命。決開不得。若畢竟要開。須稟明老老爺。方可開得。﹝生﹞呀。老老爺此時在朝未回。怎麼等得。快打開來。﹝旦﹞相公不可造次。還等令公回來。說个明白。與你相見。如今只就窗中。少敍離情便了。﹝生﹞這也說得是。﹝旦﹞相公。你一向在那裏。﹝生﹞我自園中見後。老相公以金盒生疑。附書括州。幾乎死於獄底。也竟不知小姐音信若何。

【啼鶯兒】孤云沒定鶴離巢。隔瑤臺杳無靑鳥。近日到京。聞得一家遇害。小姐沒入郭府。道侯門永閉春嬌。誰知末路無靠。小生那裏不尋問小姐的信息。誰知落在這裏。想今朝云窗乍逢。恍疑是夢魂來到。枉心焦。盈盈一室。如隔楚天遙。

﹝旦﹞冰夷。你爲何在此。﹝小旦﹞當初抄沒之時。小姐不在。冰夷就代小姐沒入府中。令公只道眞是小姐。看老相公分上。育爲己女。前日相公中了進士。參謁令公。令公就把冰夷嫁了相公。﹝生﹞小生此時只道是小姐。不想到是冰夷。﹝旦﹞相公。且喜你功名成就。琴瑟和諧。只是我孤身流落。困苦無依。昔日園中之約。只索休了。

【前腔】你天機五色裁錦袍。靑驄玉貌爭耀。倒敎我淪落無聊。似風中柳絮飛遶。妾身昔以金盒之故。抱恨難明。今朝又逢狂暴之徒。幽囚殆盡。只恐此生終無相見之日。如今得見相公之面。便死也不恨了。幸今日相逢故人。便九地黃壚含笑。冰夷。你好好伏侍相公。嘆鷦鷯。一枝難借。好惜鳳凰毛。

﹝小旦﹞小姐何出此言。冰夷一見老相公。卽當稟明。就來奉迎小姐。與相公成此姻緣。﹝旦﹞冰夷旣如此說。怎麼別來不見你記念我呢。﹝小旦﹞

【黃鶯兒】鎭日系心苗。憶飛瓊下碧霄。怕愁多瘦損如花貌。﹝旦﹞你旣念我。怎麼不通一个信兒。﹝小旦﹞侯門路遙。靑閨信遙。冰夷自幼隨侍小姐。江梅肯占春光早。莫悲號。陽臺咫尺。會合在今朝。

﹝醜﹞孩兒。你隨了相公倒好了。只是小姐畢竟怎麼。

【前腔】你羅綺艷仙桃。他痛芳容暗裏消。相公。我小姐呵。爲郞竟日縈懷抱。柔脂不調。修蛾不描。空敎靜女隨春老。可相拋。空房寂寞。忍見鎖妖嬈。

﹝旦﹞相公。前日那暖金盒。說是你身邊拿出來的。今日依舊還你去罷。﹝出盒介﹞

【貓兒墜】這是姻緣業債。惹出禍根苗。﹝生﹞說這金盒原是小姐的。還依先畱在小姐處。﹝旦﹞咳。相公。我一身尙且不保。要他何用。羞把珍珠伴寂寥。空遺玉佩在江臯。徒勞。使君有婦。枉到藍橋。﹝投盒與生介﹞

【前腔】﹝生﹞這是樂昌破鏡。埋沒在蓬蒿。怎比秦樓弄玉簫。我想袁大娘說。得此龍膏金盒。可得佳偶。今日小生與小姐對面。如隔天涯。仙源無分續弦膠。﹝小旦﹞心勞。看疏窗掩映。似隔重霄。

﹝老旦扮侍女急上﹞老老爺回朝。快請張爺小姐講話。﹝生﹞令公相召。我們暫且回去。少間稟明。定有處置。不必愁煩。﹝小旦﹞母親。好生伏侍小姐。勸他寬心。﹝醜﹞曉得。﹝生﹞就此吿別。暫時相見還相別。不是愁人亦斷腸。﹝生小旦同從先下醜﹞小姐。他們此去。定有好音。﹝旦﹞媽媽。事未可知。

【尾聲】可憐人去情悰杳。只剩得東風嶛峭。好敎我幾度腸回魂暗消。

自有春愁枉斷魂。

不堪芳艸憶王孫。

落花寂寂黃昏雨。

深院無人獨倚門。

第二十七出訴因

【番卜算】﹝外上﹞鳳閣罷朝歸。市虎眞堪訝。無端貝錦奏天家。休戚相牽掛。

老夫適在朝中。見王縉論張無頗一本。說他未遇之時。竊盜禦賜金盒。旣遇之後。私娶欽給官奴。恰好各衙門交章發他姦惡。聖上大怒。斬首市曹。他的章奏幸得停罷不行。但不知甚麼金盒。其中必有緣故。我已令人去請。待他出來。便知端的。﹝生小旦上生﹞

【前腔】破鏡幾時圓。花落何年發。﹝小旦﹞重門深鎖隔天涯。閉老梅花萼。

﹝相見介外﹞適才我在朝中。見王縉論你一本。你可曉得他論你的事情麼。﹝生﹞小生不知。﹝外﹞他本中說你未遇之先。竊盜禦賜之金盒。旣遇之後。私娶欽給之官奴。﹝小旦驚介﹞這本如今怎麼了。﹝外﹞恰好各衙門交章發他姦惡。聖上大怒。斬首市曹。他上的本就停閣不行了。但不知甚麼金盒。你可說與我知道。﹝生﹞大人聽稟。

【獅子序】圖攀折上苑花。困長安飄蓬自嗟。向君平買卜。偶遇仙家。此時有一袁大娘賣卜東郊。小生到彼買卜。他贈以金盒一个。龍膏數丸。說可以起死回生。又說因此可得佳偶。﹝外﹞哦。原來是袁大娘。我素聞他有仙術。你到曾遇他來。﹝生﹞贈我那續命的靈藥。那時適値元相公的小姐有病。徧訪明醫。誰知徧京城都尋覓。問明醫經春入夏。其時訪得小生有此續命龍膏。贖取回去。一服而愈。仗仙膏頓蠲夙疾。喚起嬌娃。

﹝外﹞也只是龍膏有效。怎的說甚麼金盒。﹝生﹞誰想這金盒是聖上賜與元相公的。一向是小姐收藏。不知何故卻在袁大娘處。及小生臨別元相公之時。元相公恐小姐舊病復發。再取龍膏。偶見金盒。就疑小姐贈與小生的。

【東甌令】道是桑間約暗投瓜。偸折吳王宮苑花。元相公就思一計。謀害小生。﹝外﹞怎麼害你。﹝生﹞那時他只說有書一封。教小生便道寄與括州刺史王縉。不想他書中說我盜他金盒。叫王縉置小生於死地。誰知就裏藏機詐。把盜璧虛情駕。王縉昔年曾與小生同席賦詩。一時言語相傷。他心懷舊日之恨。怎當山鬼夜含沙。三木驀然加。

﹝外對小旦介﹞孩兒。這等說起來。那金盒事情。俱是你身上起的了。﹝小旦不言介生﹞事到其間。不得不說了。﹝外﹞但說何妨。﹝小旦﹞孩兒非元相公親生之女。是他府中侍女冰夷。老相公爲金盒之事。百般窘辱小姐。小姐無以自明。遂欲自盡。

【賞宮花】他雷霆怒發。把靑蠅點污他。幸喜老夫人見小姐不離身伴。知他必無此事。適値老相公隨駕幸洛。恐怕回來。激起他變。因此權把小姐藏在冰夷母親家裏。王謝堂前燕。暫爾入人家。不想朝廷將老相公與老夫人賜死。小姐要沒爲官奴。倉卒之間。小姐不在。冰夷只得應了小姐名字。﹝外﹞虧了你了。﹝小旦﹞東帝頻催春信緊。穿庭白雪作飛花。

﹝外﹞有這等事。張君。你當日在獄中怎得脫身。﹝生﹞

【降黃龍】嗟呀。一自委泥沙。抱痛圜墻。覆盆誰察。那時又是袁大娘。從空飛入獄中。把小生救出。丰城獄劍。誰知道貨與王家。﹝外對小旦介﹞你一向知道小姐音信麼。﹝小旦﹞冰夷久有此心。謹守爹爹家法。不敢訪問。昨日偶到園亭。聽得房中有个婦人哭聲。細問園丁。他說駙馬搶來拘禁在此。﹝外﹞咳。又是他做出來的。﹝小旦﹞冰夷從窗中窺看。不想就是小姐。波查。嘆碧桃無主。果然是任東風到處飄颯。恰便是這憂懷無限。難訴琵琶。

﹝外﹞你如今待要怎麼。我與你做主。﹝小旦跪介﹞冰夷有一言稟上爹爹。相公與小姐。當時香閨阻隔。未赴鸞鳳之期。錦字傳情。已訂鴛鴦之約。昨日見小姐獨自拘囚。若隔河邊之織女。相公相對永訣。似阻溪上之劉郞。望爹爹特賜矜憐。廣開方便。救他今日之苦。結彼夙昔之盟。使交甫之佩。不致虛投。樂昌之鏡。可以再合。一則培植故相將折之蘭枝。一則完成相公旣去之趙璧。恩沾肺腑。感佩死生。﹝外﹞我兒。你起來說。﹝小旦﹞

【大聖樂】他正韶年灼灼奇葩。那禁得朝來風雨大。望東君早與成姻婭。可敎他受孤寡。﹝外﹞你要去取小姐。這也何難。不知你們眞情若何。﹝小旦生﹞我這裏繡幃錦帳春風夜。他那裏少女風前數落花。眞情怎假。忍見他垂垂淚雨。向小窗沾灑。

﹝外﹞旣然如此。卽便分付安排香車。你就去迎接他到府中。明日恰好元宵。又是黃道吉日。就與他二人成了金盒之緣。我還把始末奏過官裏。明白你的心迹。﹝生﹞如此多謝。

從來玉谷有離鸞。

浮世塵埃久住難。

越女含情已無限。

莫敎長袖倚闌干。

第二十八出觖望

【梨花兒】﹝淨扮郭曖丑扮院子上淨﹞堪愛佳人美似玉。搶來不曾同一宿。今朝賺得出宮來。﹝醜﹞嗏。勸君休想天鵝肉。

﹝淨﹞唗。這小廝慣要插嘴。本該打你一頓板子。只是今朝是我恭喜日子。姑且饒你。﹝醜﹞不知老爺恭甚麼喜。﹝淨﹞前日搶來那女子。我一向被公主拘管得緊。不得出來。今日得空出來。到園中去成親。豈不恭喜。﹝醜笑介﹞老爺若是這等說。無喜可恭。那女子已是去了。﹝醜怒介﹞胡說。誰敢開我封鎖。﹝丑﹞昨日張爺與元小姐到園中遊玩。那女子正在裏面啼哭。張爺與小姐聽得。就窗楞中張看。兩下廝認起來。那女子到是眞正的元小姐。就是張爺原定的夫人。一向沒入我府中的到是假鈔。他們就去稟知老老爺。登時備了香車鼓樂。要迎到府中。與張爺成親哩。﹝淨驚介﹞有這等事。﹝醜﹞老爺。你聽鼓樂喧天。迎將來了。﹝淨丑看介小生末老旦雜扮從鼓樂迎旦小旦上﹞

【神仗兒】香車乍輾。香車乍輾。花籠寶扇。響鈴鈴珠串。鳳管鸞笙相間。張繡幕。擁嬋娟。張繡幕。擁嬋娟。

﹝下淨怒介﹞果然有這等事。可恨可恨。

【大迓鼓】笙歌正鬧喧。敎人眼中繚亂。怒气沖天。恨他們酬了平生願。好笑我空惹一身膻。使盡機謀。到底枉然。

快再趕上去看。﹝同醜虛下卽上小生末老旦雜扮從鼓樂又迎旦小旦上﹞

【神仗兒】花明寶鈿。花明寶鈿。光浮琬琰。是廣寒仙媛。合配風流時彥。跨彩鳳。逐文鸞。跨彩鳳。逐文鸞。

﹝下淨﹞你看他們竟自去了。教我如何處置。﹝醜﹞這是老老爺不是。不爲自家兒子。到奉承別人。﹝淨﹞正是。

【大迓鼓】爹爹見忒偏。惟知勢利。拆散姻緣。霎時間環佩聲兒遠。只落得口內枉流涎。﹝醜﹞不如守舊回宮。省喫大拳。

好笑人心忒不足。

喫了五穀思六谷。

姻緣本是前生定。

空敎喫个大合撲。

第二十九出償緣

﹝末扮院子上﹞鐵關金鎖徹明開。碧落搖光霽後來。喚上紫微三五夕。王孫帝女下仙臺。自家汾陽王府中院子便是。今夜張爺與元丞相的小姐成親。適値上元佳節。昨日老爺分付安排筵席。不免在此伺候。道猶未了。老爺早到。﹝外上﹞

【意難忘前】明月上梅梢。正和鳴雙鳳。共下層霄。瓊筵佳气集。火樹瑞煙飄。

院子那裏。﹝末應介﹞筵席俱已完備。﹝外﹞分付掌禮奉請新人。﹝末應叫淨介淨扮掌禮請照常介生旦冠帶小旦小生丑從上﹞

【意難忘後】鸞音報。鵲聲髙。舊恨喜全消。看今朝團圞金盒。會合龍膏。﹝淨贊生旦拜送酒照常介生﹞

【好事近】花燭映元宵。璧月重輪髙照。祥雲香靄。遙將畫堂籠罩。屛開孔雀。燦溶溶萬點燈光繞。春漸歸金屋瓊樓。人似在玉京瑤島。

【前腔】﹝旦﹞良宵。月彩散璇霄。凝望處漢陌三星初耀。銀花寶樹。欲把宵光縈曉。樓疑十二。喜盈盈一派簫聲到。樂潛通萬戶千門。景移來十洲三島。

【千秋歲】﹝小旦﹞燦星橋。爍爍霞標繞。光皎皎金漢塡了。織女牽牛。織女牽牛。早趁著佳節元辰爭巧。不夜城夜光照。長春窟春寒猶峭。共喜佳期早。卻先歌采荇。預詠桃夭。

【前腔】﹝外﹞度藍橋。步裊裊瑤京道。鮮的的珠彩聯了。宋玉陳思。宋玉陳思。恰遇著洛楚巫山緣巧。並頭花百枝耀。連理樹九華飛繞。共道姻緣好。看壻顏美玉。婦色穠桃。

【越恁好】﹝生旦﹞鳳臺鵲渚。鳳臺鵲渚。暖融融淑景饒。幾回兒顧影。隨月艷。伴燈俏。錦重重絳綃。錦重重絳綃。見拂霏霏篆煙兒間著鳳膏。皎團團扇兒整齊齊彩仗兒繞著玉毫。落梅曲。踏歌詞。盡是雙聲調。羨千金一刻。萬井歌笑

【前腔】﹝外小旦﹞郞才和女貌。郞才和女貌。樂融融喜气饒。幾回兒笑聲。琴瑟好。鳳凰調。響悠悠玉簫。響悠悠玉簫。聽急錚錚琵琶兒振著碧霄。吉支支笛兒骨冬冬畫鼓兒鬧著彩鰲。同聲曲。相和歌。盡唱上元好。願雙心一意。百歲歡笑。

【紅繡鞋】﹝末丑淨小生﹞看秦樓鳳影飄颻。飄颻。似西池鶴馭逍遙。逍遙。今夜燈爲君耀。今夜月爲君嬌。今夜景爲君饒。

【前腔】﹝生旦﹞山盟海誓堪邀。堪邀。天長地久同遙。同遙。今夜燈願常耀。今夜燈願長嬌。今夜景願長饒。

【尾聲】﹝共﹞金吾不禁爲歡好。銀燭還看逐夜銷。正洞房春滿。莫把佳期虛度了。

靑鸞飛入合歡宮。

神女知來第幾峯。

可憐今夜千門裏。

銀漢星回一道通。

第三十出遊仙

﹝老旦扮袁大娘上﹞尋思百計不如閒。須看人間比夢間。已見槿花朝委露。朝簪未擲復何顏。自家袁大娘是也。那張無頗與湘英夫妻二人。重諧金盒。已了卻一段姻緣。只恐他貪戀榮華。迷失眞性。斷絕仙路。永墮塵寰。我今不免去點化他一番。呀。可早來到了也。

【北雙調新水令】一生泡影水中圓。到頭來被那業風兒吹散。銀屛排粉黛。玉陛列千官。誰得完全。都是那假骷髏浮雲幻。

咦。他兩人這早晚還未起來。是好受用。只恐你沈淪了正果也呵。我且暫遊洞府。待他出來。卻來見他。﹝虛下生旦上﹞

【南步步嬌】當年阻隔深深院。兩地相思斷。瓊珠碎又圓。燕爾芳年。桃花人面。斗帳盡淸歡。卻疑身在瑤池畔。

﹝生﹞夫人。我和你伉儷重諧。多虧此金盒之力。﹝旦﹞相公。此盒奴家藏在妝奩中。不知相公那裏得來。﹝生﹞下官向年買卜東郊。袁大娘憐我桂玉蕭條。將此金盒盛貯龍膏贈我。他說賣藥都城。可得佳偶。我想佳偶正應夫人。只是金盒的緣由。並不知道。﹝旦﹞那袁大娘是甚麼人。可去問他一个明白麼。﹝生﹞他名列仙曹。蹤迹無定。那裏去尋他。只索休了。﹝老旦上﹞

【北折桂令】看人間幾變桑田。忙提覺柱下仙官。早喚醒繡戶嬋娟。休戀著舞鏡飛鸞。靑樓鳳館。紫闕鵷班。瞬息裏空華雲散。霎時間石火冰寒。早辦个鳳想仙緣。休等待臨淵結网。只落得月缺花殘。

﹝進見介生﹞呀。來的是袁大娘。正爾想念。爲何到此。﹝老旦﹞你兩个夫妻完聚。特來相賀。﹝生﹞我夫妻得有今日。多感大娘成就。﹝生旦拜謝介﹞

【南江兒水】雲路仙蹤幻。丹臺姓字懸。神功廣布行方便。﹝生﹞小生在獄中時節呵。淒淒夜雨圜墻怨。忽衝開寃气遊蓬苑。早成就百年姻眷。噓植枯枝。黃雀銜恩非淺。

﹝旦﹞袁大娘。向日盛龍膏的金盒。是朝廷贈與我爹爹的。奴家藏在妝盒裏面。爲何得在袁大娘手中。﹝老旦﹞你要知金盒的事麼。這金盒非同小可也。

【北雁兒落帶得勝令】他也曾伴金人捧玉盤。他也曾隨玉女依金殿他也曾貯玄霜石竇寒。他也曾盛鳳液冰壺暖。﹝旦﹞旣是仙府之物。爲何朝廷賜在我家裏。

﹝旦﹞到如今流落在人間。暗妝成花柳關。酬卻了風流願。和合你二姓歡。根源。到做了玉鏡臺新公案。團圓。成就了鳳凰簫夙世緣。鳳凰簫夙世緣。此盒原是水府廣利王鎭海之寶。只爲你兩人姻緣在這盒上。因此傳到人間。是我特遣天將到你家中偸將出來。做成方便。合你夫妻。如今你兩个琴瑟旣諧。功名已就。終身的事都已完了。我想幻世光陰。眞同一瞬。何不隨我到山中學道去來。﹝生﹞下官才涉宦途。再完伉儷。事業未終。遽難從命。

【南僥僥令】﹝生旦﹞宮袍才燦爛。燕侶正芳姸。五嶽雲遊非所願。還要佐飛龍麗九天。佐飛龍麗九天。

【北望江南】﹝老旦﹞呀。你待要佐飛龍麗九天。怕興盡酒闌珊。波波劫劫甚時閒。枉把那他身皮肉彊來黏。笑癡迷可憐。笑癡迷可憐。可知道不將雲水換朝簪。

﹝生旦﹞袁大娘。我二人蒙你指點。如夢方覺。似醉初醒。我想塵世勞勞。眞是終無結果也。

【南園林好】聽伊言塵迷恍然。猛回頭繁華枉然。想蕉鹿終成夢幻。離浩劫學香園。參祕訣煉金丹。

﹝老旦﹞張先生。你聽我道來。你原是玉帝殿前司香仙吏。夫人。你原是水府廣利王長女。只因你二人塵緣未了。合當配爲夫妻。因此謫在塵中。屢遭磨難。若不早棄浮榮。復歸正道。只恐眞性一迷。永淪劫海。何時再得上升也。

【北沽美酒帶太平令】你是雲臺吏水府仙。雲臺吏水府仙。離閬苑謫塵寰。回首靑霞路不懸。火坑中須早道。苦海內莫牽纏。須丟卻閒愁簪冕。早辭那束縛朝班。待遨遊蕊珠宮殿。戴上了朗月霞冠。你呵若不早飄然駕驂。向山前水邊。呀。怕難尋本來頭面。

﹝生旦拜介﹞願隨袁大娘山中學道去也。﹝淨丑末小生扮仙女仙官執符節旛幢上迎介﹞

【南淸江引】從來濁世休迷戀。好把黃庭念。庭栽五粒松。袖握千年篆。穿一領紫綃衣。再不上黃金殿。

王子求仙月滿臺。

玉簫淸轉鶴徘徊。

曲中飛去不知處。

山下碧桃春自開。

龍膏記終

