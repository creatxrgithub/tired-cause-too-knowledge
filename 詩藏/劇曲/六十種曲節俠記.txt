《六十種曲節俠記》

﹝明﹞許三階著

﹝明﹞毛晉輯

節俠記

﹝明﹞許三階著

繡刻演劇十本

第六套

白兔殺狗曇花龍膏飛丸東郭節俠雙珠四賢牡丹

繡刻節俠記定本

●節俠記目錄

第一出開宗

第二出憂國

第三出閨憶

第四出忠忤

第五出虜俠

第六出直諫

第七出勘責

第八出聞謫

第九出送別

第十出壻謁

第十一出計諂

第十二出成婚

第十三出春遊

第十四出訂訪

第十五出俠晤

第十六出謀歸

第十七出毒媚

第十八出再貶

第十九出私仰

第二十出北往

第二十一出南徵

第二十二出奇偶

第二十三出寄衣

第二十四出圍獵

第二十五出誣激

第二十六出密報

第二十七出遁荒

第二十八出追獲

第二十九出泰回

第三十出誅佞

第三十一出迎內

第三十二出圓全

第一出開宗

【滿庭芳】﹝末上﹞公子賢豪。將軍義俠。論交意气縱橫。伸寃廷諍。杖下死重生。遠向嶺南竄迹。因輻輳舊日姻盟。潛歸去。風波平地。夫婦各飄零。

孤徵邊塞。苦。可汗雅重。贈女殷勤。恨讒言構難。遁入胡塵。鐵騎挺身隨護。交情重死有餘榮。恩詔下。除殘起廢。完聚樂升平。

第二出憂國

【夜遊朝】﹝生冠帶扮裴伷先上﹞龍種由來誇上選。喜逢時早入天閒。一片雄心。滿腔俠气。萬里鵬摶秋漢。

﹝鷓鴣天﹞自小豪雄意气揚。翩翩結客少年場。千金不惜酬知己。一劍還堪倚太行。歌待警。頌盈箱。守官爲國有輝光。生來肯落它人後。縱死猶聞俠骨香。自家姓裴。名伷先。本貫絳州人氏。伉俠好交。多才負气。年方一十七歲。官拜太僕寺丞。結客傾時。不數雞鳴狗盜。開樽入座。足參龍子驎駒。伯父裴炎。侍中尊貴。聘妻盧氏。嶺外長流。哎。公子西園。𨿽浪追無忌之迹。佳人南國。能無嘆莫愁之名。且待伯父退朝回來。再作計議。道猶未了。伯父早到。﹝外冠帶扮裴炎淨醜扮從人隨上﹞

【前腔】左相東臺身貴顯。冠惠文貂尾金蟬。職管喉唇。官居帷幄。國步豈容傾崄。

﹝生見介外﹞多慚未報主人恩。霄漢常懸捧日心。北極朝廷終不攺。西山寇盜莫相侵。下官裴炎是也。身受遺詔。位列臺衡。爭柰母后乖張。天王播越。張昌宗武承嗣旣憑狐鼠之姦。李敬業駱賓王復張蛇豕之暴。侄兒。國事如此。如何是好。

【啄木兒】鸞旗遠。鳳駕遷。龍漦居尊國運艱。這牝雞鼓翼司晨。那雄狐肆志滔天。魚書復起潢池亂。狼煙直照甘泉徧。怎得虎踞龍盤保百年。

﹝生﹞以侄兒論來。太后暱狎邪佞。殘害忠良。殺子屠兒。弒君酖母。猶復包藏禍心。窺竊神器。神人之所共嫉。天地之所不容。李敬業公侯冢子。駱賓王詞賦名流。共起義旗。匡復唐室。州郡響應。朝野震驚。正當趁此時節。遲延不討。畱住大兵。看有機會。劫遷太后於內殿。奉迎大駕於房州。則人心自服。天下自安。維揚之師。可傳檄而定矣。

【前腔】雲龍會。豺虎邊。燕啄皇孫敢肆姦。自當年白馬渝盟。致今朝赤狗漫天。爲今之計呵。除是麟符謹按觀機變。鸞輿反正從人願。會見鳳翼龍鱗慶百年。

﹝外﹞侄兒所見極是。只是少一个將兵的。﹝生﹞侄兒賓客中有一果毅都尉李多祚。忠誠許國。勇略過人。若委將兵。定不辱命。﹝外﹞

【三段子】珥貂有年。侍鵷鸞恩深九淵。驅狐甚難。將貔貅機藏九天。﹝生﹞他酬恩龍劍堪臨難。匡時豹略能觀變。若使掃蕩鯨鯢管萬全。﹝小生冠帶扮李多祚上﹞

幾回奏事建章宮。聖主偏知漢將功。身著紫衣趨闕下。口銜丹詔出關東。自家果毅都尉李多祚是也。奉命賷詔出京。特來拜辭裴侍中與他令侄。﹝向雜介﹞說我賷詔出京。特來拜辭。﹝雜報介外向生介﹞他旣要出京。適才商議的。且未要與他講罷。﹝生應介外向雜介﹞道有請。﹝小生進見拜外揖生介﹞李多祚爲賷詔出京。特來拜辭恩相。﹝外﹞又是甚麼詔。﹝小生﹞適才太后降出旨意。攺元光宅。服色旗幟。皆從金色。官名都已攺了。頒詔天下。﹝外怒介﹞

【歸朝歡】豺狼性。豺狼性虺蜮似姦。要把那鴻圖更變。攺甚麼。攺甚麼龍紀鳥官。料金天豈是你妖狐稱亂。﹝生小生﹞斷鰲煉石聲名遠。漢時呂雉誅夷慘。看你這虎噬鴟張怎保全。

﹝外﹞百官何日再朝天。

﹝生﹞萬事傷心在目前。

﹝小生﹞但用東山謝安石。

﹝合﹞看題日月更髙懸。

第三出閨憶

【薄幸】﹝老旦扮盧母旦扮盧氏上﹞遲日催花。東風淚眼。嘆佩蘭香老。子規聲斷。﹝旦﹞澹雲閣雨。輕寒輕暖。﹝合﹞屛山掩。壓重檐半庭淸晝。向南樓一聲歸雁。

﹝相見介老旦﹞愁見遊空百丈絲。春風挽斷更傷離。﹝旦﹞閒花落盡靑苔地。盡日無人誰得知。﹝老旦﹞老身左拾遺盧藏用之妻是也。系出宦門。流居粵徼。先夫中年見背。老身晚景無依。止生一女。小字郁金。朗映玉山。美參螺女。雲鬟翠黛。不讓班石珠岑。蕙質蘭姿。何異香林神艸。但衡陽雁影。盡日孤飛。庾嶺梅花。終宵冷落。如何是好。﹝旦﹞母親。這到不必掛念。只是巢居有日。椎紒堪悲。戶外之雀可羅。堂前之燕盡去。母親年髙孤寡。蒲澗將衰。孩兒弱息伶仃。蘭湖未秀。好傷感人也。﹝共悲介﹞

【傍妝臺】﹝老旦﹞淚闌干。北邙松柏鎖愁煙。舊時王謝堂前燕。早隨陽雁及春還。更憐我一身去國三千里。萬死投荒十二年。﹝合﹞歸云盡。落日殘。故園相望路漫漫。

【前腔】﹝旦﹞鶯啼燕語報新年。遊人陌上拾花鈿。偏我母子呵。孤情迥出鸞皇遠。晴花偏自犯江寒。﹝背介﹞好教我機中錦字論長恨。樓上花枝笑獨眠。

﹝合前老旦﹞孩兒。你的父親在日。曾將你許與裴。侍中之侄裴。伷先。近日聞得它做了太僕寺丞。但裴郞宦遊京邸。你我蓬飄嶺南。歲月蹉跎。音書斷絕。你看這時候呵。

【前腔】藍田日暖玉生煙。敎人气盡憶長安。平沙渺渺迷人遠。無因雁足系書還。他那裏支離東北風塵際。我這裏漂泊西南天地間。﹝合前﹞

【前腔】﹝旦﹞你老年花似霧中看。不如髙臥且加餐。若論孩兒的終身呵。芙蓉帳小云屛暗。料不做朝朝應上望夫山。﹝老旦﹞𨿽如此說。只是向來富貴。如今一時怎消受得這般光景。﹝旦﹞呀。母親。再休提妝樓翠幌敎春住。舞閣金鋪借日懸。﹝合前﹞

紗窗日落漸黃昏。

金屋無人見淚痕

寂莫空庭春欲晚。

梨花滿地不開門。

第四出忠忤

﹝淨冠帶扮武承嗣上﹞金殿當頭紫閣重。鳳城連夜九門通。鑪煙乍起開仙仗。玉佩成行引上公。自家左丞相魏王武承嗣的便是。倚椒房之戚。柄政當朝。叨桐葉之封。食采於魏。今日俺姑娘則天皇帝登極。文武官僚。蠻夷酋長。俱朝見於光順門外。不免在此伺候。﹝醜冠帶扮李秦授上﹞補闕連車載。拾遺平斗量。糊心存撫使。瞇目聖神王。下官李秦授。官居補闕。實歉箴規。意在逢君。專工讒佞。今日天后攺唐爲周。百官朝賀。聞得還要立武氏七廟。若立得成。武承嗣定立爲太子。待我先去奉承它一番。等它做了皇帝。怕這丞相不是我的。遠遠望見光順門邊站的想是魏王。且上前參見則个。﹝見介醜﹞啟上大王。小官袍笏在身。不敢參拜。﹝淨﹞補闕請了。﹝末冠帶扮思摩上﹞長安雪後似春歸。三殿花香入紫微。渭水自縈秦塞曲。倂將歌舞報恩輝。俺乃思摩可汗是也。蒙唐天子封俺爲和順郡王。統領幽州部落。今日天后臨朝。特來稱賀。﹝與眾請介外生同上﹞

【北點絳唇】﹝外﹞一統山河。盡歸女主。嘆唐家。宗社丘墟。﹝生﹞何日裏驅諸武。

﹝與眾見介醜對淨介﹞天色將明。聖上傳宣升殿。怎麼還不見六郞出來。﹝淨﹞不消忙得。一定就同聖上出來了。﹝老旦冠帶蟒衣扮武后小生冠帶扮張昌宗旦貼扮宮女雜扮宦官隨上﹞

【前腔】﹝老旦﹞夢裏歡娛。漏傳五鼓。臨朝寧。齊祝嵩呼。﹝小生﹞臣入幕叨恩溥。

﹝老旦﹞鐘鼓餘聲裏。千官向紫微。﹝小生﹞小臣瞻日月。歌舞共春暉。﹝叩頭介﹞臣張昌宗見。﹝老旦﹞你上殿來。﹝眾跪介淨﹞臣武承嗣見。﹝外﹞臣裴炎見。﹝醜﹞臣李秦授見。﹝生﹞臣裴伷先見。﹝末﹞臣思摩見。﹝老旦﹞眾卿平身。﹝眾起介老旦﹞朕承天踐祚。已經頒詔四方。官爵悉照新規。旗幟盡從金色。﹝淨跪﹞臣啟奏陛下。唐之七廟。乃李氏之祖宗。陛下旣有天下。當立武氏七廟。﹝老旦﹞卿言正合朕意。著該衙門官擇日興工。建立武氏七廟。﹝淨﹞領旨。﹝醜跪介﹞臣奏陛下。還當立親侄爲太子才是。﹝老旦﹞秦授之言似亦有理。﹝外跪介﹞呀。陛下受先帝顧托。若立武氏七廟。又以天下與侄。則唐家不血食矣。老臣死不敢從。﹝老旦﹞此朕家事。豈爾所知。﹝淨醜﹞臣奏陛下。裴炎老矣。不足與謀。﹝外﹞李秦授。你差矣。武承嗣乃太后之侄。欲立七廟。固不足責。爾實唐家臣子。安得爲此叛逆之言。﹝外醜起介﹞

【北滚繡球】﹝外﹞哎。俺本待要掃浮雲揭太陽。斥羣邪回眾望。只這一時兒怎看得那姦雄伎倆。﹝醜﹞誰是姦雄。﹝外﹞聽著恁這廝們說短論長。把那朝綱那宗祊日漸淪亡。便是那唐天子也不免廬陵虛王。﹝醜﹞老相公。你可自反一反。廬陵王之事。難道也是我李秦授。﹝外﹞誰知道恁慣雌黃。慣使著猖狂。卻不念餐風沐雨先皇創業多辛苦。到做了个棄正趨邪沒主張。﹝醜﹞我怎麼沒主張。聖上貴爲天子。立七廟追王其祖。建嗣以延武氏宗支。此是正理。到說是趨邪。﹝外﹞尙說甚麼建嗣追王。

﹝老旦﹞裴炎。你爲宰相的。不思盡宰相之職。到與李秦授在殿中爭鬥。是何道理。假如昨日李敬業的檄文。出自駱賓王之手。人有如此之才。而使之淪落不偶。你亦不得無罪。如今他哨聚維揚。正當興師討罪。克期收復。你乃逡巡觀望。意欲何爲。著裴炎與文武百官退在光順門外議了來說。張昌宗。我與你且入宮去罷。﹝老旦攜小生宮監俱先下淨﹞聖上大怒。入宮去了。﹝醜﹞老相公。如今李敬業作反。京師震驚。何人爲將。何日出師。事不宜遲了。

【北滚煞尾】﹝外﹞那李敬業呵。只爲女主在朝端上。因此上仗義興兵挽大唐。若得乘輿返建章。社鼠城狐遠遁藏。那反側聞風自請降。今日呵。君側姦邪正未央。討叛除殘气不揚。恁道滿目烽煙徧四方。俺道禍起蕭墻眞可傷。便待命將提兵難攔當。怎把我待斃孤臣來倚仗。

﹝醜向內跪介﹞臣奏陛下。李敬業克取潤州。金陵危在旦夕。裴炎不欲出師。實有同謀之意。今日不斬裴炎。它日必然裏應外合。爲禍不小。﹝內﹞聖旨道來。侍中裴炎。鑑乏知人。心存助逆。不欲興兵討叛。明與敬業同謀。著武承嗣李秦授押赴市曹。梟首示眾。﹝小生旦扮二將軍拿外介生哭扯外介醜淨同押外下生哭介﹞哎。怎麼好。不免就上封事。爲伯父稱寃便了。﹝哭下末﹞好漢子。好漢子。中國畢竟有人。﹝嘆下﹞

第五出虜俠

【霜天曉角】﹝小旦扮閨華旦扮侍女隨上﹞海棠睡醒。曉日窺妝鏡。翠黛眉灣漢月。靑絲髻挽烏雲。

﹝搗練子﹞春寂寞。影徘徊。片月寒生玉鏡臺。無可柰何花落去。似曾相識燕歸來。奴家可汗之女閨華是也。身長蠻夷。情偏娩媚。揮弦撥調。楚楚多奇。約鬢暈眉。新新無已。我爹爹因則天皇后臨朝。入京稱賀去了。還不見回來。你看這些時節。海云無葉。山雪飛花。北裏王孫。悵行春之有待。南鄰少婦。嘆拾翠之無期。白艸黃楡。何似蘭臯蕙畹。胡琴羌笛。終非子夜前溪。正是靑海城頭空有月。黃沙磧裏本無春。好不淒楚人也。

【六犯淸音】﹝梁州序﹞蔥山橫黛。楡河開鏡。遙障時侵日影。憑闌無語。自憐身染胡塵。﹝桂枝香﹞春色臨關盡。黃雲出塞橫。﹝甘州歌﹞遊絲罥。落絮零。多情常自不勝情。﹝傍妝臺﹞愁聞折柳悲春曲。怕聽吹笳斷夜聲。我想皇都這樣時節呵。﹝皁羅袍﹞屠蘇送暖。子規弄晴。韶華爭上春風鬢。﹝黃鶯兒﹞願花神。平分花信。探取一枝新。﹝末扮思摩可汗騎馬醜雜扮從人隨上﹞

【西地錦】禮樂夷風歸正。衣冠漢制常新。函關回首長安近。恍聞上苑鶯聲。

俺思摩可汗朝覲回來。早已到門首了。左右的回避。﹝丑雜應下小旦見介﹞爹爹回來了。皇都的光景好麼。說與孩兒知道。﹝末嘆介﹞說他何用。如今皇都這樣光景。有甚好處來。

【風入松】俺秪見皇州春色起愁城。白日渾無精景。﹝小旦﹞爹爹。這等說起來。難道到不如俺這裏。﹝末﹞俺這裏蠻夷尙識君臣分。﹝小旦﹞爹爹。這是怎的說。﹝末﹞孩兒。你那裏曉得。如今女主當朝。更兼姦臣竊柄。滿朝的官。只有裴炎侃侃直言。又被眾人羅織。登時就殺了。﹝小旦﹞有這等事。可惜可惜。﹝末﹞他還有一个侄子裴伷先。年方十七。官居寺丞。又要上封事。不知怎麼了。抒孤憤犯顏匡正。艸短疏含寃叩閽。憐忠義萃一門。

【前腔】﹝小旦﹞朱云折檻枉嶙峋。忠赤有誰憐憫。爹爹。你怎麼不救他一救。也學那滿朝的官。做寒蟬聲咽西風緊。﹝末﹞呀。我們是夷人。怎好干預朝政。﹝小旦﹞正是。爹爹。我們管他則甚。趁這時節呵。且莫惜歌殘舞困。還自樂朱圍錦屛。任理亂不須聞。

酒樂備在後園。請爹爹拂塵。

﹝末﹞樂聚南宮宴。

觴連北斗醇。

﹝小旦﹞緩歌將醉舞。

宜拂繡衣塵。

第六出直諫

【秋葉香】﹝老旦扮武后小生扮昌宗淨扮承嗣旦丑扮宮女外雜扮宦官從上老旦﹞一統華夷環向。柰朝端羣小譸張。﹝小生淨﹞巍巍聖主計周詳。有何事更須酌量。

﹝小生叩頭介﹞臣張昌宗叩頭。願陛下萬歲。﹝老旦﹞愛卿起來。﹝起介淨叩頭介﹞臣武承嗣叩頭。願陛下萬歲。﹝老旦﹞我兒免禮。﹝起介老旦﹞昨日裴炎謀叛。已伏其辜。他侄兒太僕寺丞裴伷先。又上封事請見。要面得失。甚是可惡。且召他進來。看他怎麼。傳旨召裴伷先。﹝外雜召介生冠帶上﹞

【玉井蓮】丹心一點奏明光。拚死忠貞無兩。

﹝外雜﹞裴伷先當面。﹝生﹞臣裴伷先見。﹝老旦﹞汝伯謀反。干國之憲。自貽伊戚。爾欲何言。﹝生﹞臣今爲陛下計。安敢爲伯父訴寃。夫陛下乃先帝皇后。唐家新婦。今先帝棄世。陛下臨朝。理當委任大臣。保其社稷。東宮年長。復子明辟。以塞天人之望。柰何遽自封崇私室。擅立諸武爲王。誅斥唐宗。自稱皇帝。海內憤惋。蒼生失望。臣伯父忠於唐室。反誣其罪。陛下爲計若斯。臣深痛惜。臣望陛下復立唐家社稷。迎太子東宮。則陛下髙枕。諸武獲全。如不納臣言。天下一動。大事去矣。產祿之誡。可不鑑哉。

【八聲甘州】乘輿艸莽。似炎精息焰。諸呂稱王。神人失望。怎做得幕燕如常。一時速正乾坤象。片翳無侵日月光。早防。任深宮髙枕徜徉。

【前腔】﹝老旦﹞荒唐。少年鹵莽。似﹖﹖人憂慮。終孺猖狂。﹝淨小生﹞因仇造謗。這胸中機變非良。﹝生﹞漢時後族終淪喪。唐室山河莫妄量。試詳。看它年產祿堪傷。

﹝老旦﹞這都是阿黨裴炎的說話。

【解三酲】﹝生﹞我非是一家阿黨。也只爲萬古綱常。由來婦道無相抗。怎臨朝擅奪乾綱。﹝老旦﹞何物小子。敢發此言。扯他出去。﹝外雜扯生介生畱介﹞天時災異徵非妄。人事兵戈勢已張。﹝老旦﹞快扯出去。誰聽你虛誑之言。﹝外雜又扯生又畱介﹞非虛誑。速乘時反正。莫自貽殃。

﹝老旦﹞快扯他出去。﹝外雜扯生生反顧介﹞能用臣言。猶未晚也。﹝外雜扯生下介﹞

【前腔】﹝小生淨﹞嘆無知窮酸魍魎。做當車怒臂螳螂。出言廝挺眞無狀。怎饒他伏法云陽。﹝老旦﹞他言詞喋喋𨿽不妄。意气翩翩甚慨慷。﹝小生淨同應介老旦﹞須輕放。﹝淨小生又應介老旦﹞看靑年美質。忍使淪亡。

裴伷先著該衙門官在朝堂上勘杖一百。長流嶺南。﹝淨﹞領旨。

﹝老旦﹞澹淡春光滿曉空。

不應黃葉久從風。

﹝小生﹞已知聖澤深無限。

﹝淨﹞共識皇恩造化同。

第七出勘責

【上林春】﹝醜扮李秦授上﹞堪笑狂生意气豪。遇寃家看他怎了。

懼法朝朝樂。欺公日日憂。欺公猶自可。莫教撞對頭。那裴炎前日在聖上面前。甚是無理。被我奏他謀反。聖上大怒。登時殺了他。他侄兒還不識時气。又去上甚麼本。陳甚麼得失。今日發在朝堂。著我勘杖一百。遠流嶺南。我想這个小小後生喫得多少苦起。重打幾下。送了他性命。有何不可。校尉何在。﹝末雜扮二校尉上應介丑﹞今日打的犯人。是反賊親侄。又去上了本。聖上極惱的。可做幾下打死了他。﹝末雜應介生冠帶外雜押上﹞宮門深鎖綠楊天。零落殘魂倍黯然。賈誼上書憂漢室。長沙謫去古今憐。自家裴伷先。直諫忤旨。決杖長流。不免到朝堂受罪去也。

【北賞花時】俺把那一片忠心撼九霄。誰道是觸犯天顏起怒濤。由你那萬里瘴煙遙。盡著這鞭箠多少。大丈夫那怕那七尺掩蓬蒿。

﹝生對丑立介醜﹞裴伷先。你這殺不盡的反賊。不知一些法度。所以造反。你今日旣有了罪。如何不跪。﹝生﹞沒有聖旨在上。難道跪你。﹝醜﹞快請聖旨過來。﹝旦捧旨上生跪介旦﹞裴伷先著該衙門官在朝堂上勘杖一百。長流嶺南。﹝生跪叩頭稱萬歲介醜﹞拿下。﹝末雜喊介生從容解衣介﹞

【北後庭花煞】解下了裹精忠靑錦袍。﹝除帽介﹞除下了能敬懼烏紗帽。只道做鯨鯢遭天討。誰承望止鞭笞離聖朝。﹝醜笑介﹞你爲伯父伸寃。何等英雄。如今在那裏了。﹝生﹞比似你姦邪們位便牢。那能勾千百年常自保。怎如我看微祿値幾毫。視浮生等一毛。史書中上首標。姓名兒後世道。﹝丑﹞你死在眼前了。尙不自知。還要講甚麼。﹝生﹞窮通生死都休料。滿拚杖下微軀盡。肯向人間壯气消。死便也還含笑。﹝伏地介﹞甘與那龍逢結伴。每日價地下消遙。

﹝末雜杖介生作死介末報死介醜﹞這是聖旨。不論死活。定要打完的。﹝末雜又打至九十八生醒叫天介醜驚喝重打介末雜又打至一百介小旦扮解子上丑向小旦介﹞卽刻押赴嶺南。不許遲滯。﹝小旦應押生介﹞

﹝生﹞崇山瘴癘不堪聞。

﹝小旦﹞北望衡陽雁幾羣。

﹝醜﹞兩地江山餘萬里。

何時重謁聖明君。

第八出聞謫

【亭前柳】﹝旦上﹞枝上弄鶯簧。喚醒夢魂香。蒙矓勻睡臉。倦怯試羅裳。爲誰瘦損嬌模樣。自覺愁來一日卽爲長。

﹝如夢令﹞樓外殘陽紅滿。春入柳條將半。桃李不禁風。回首落英無限。腸斷。腸斷。人共楚天俱遠。奴家幼遭不辰。遠流此地。但見石室煙埋古桂。嵩臺月冷啼猿。有托之蔦蘿。飄零沒定。及時之桃李黯。淡無顏。一榻淸幽。寶篆沈煙裊。終身孤另。翠被曉寒輕。當此春色惱人。好難消遣也。

【小桃紅】東風掠鬢。初日凝妝。睡起嬌無力也。暗惜流光。鏡臺羞自對。膏沐爲誰芳。冷落鴛鴦枕翡翠衾與那芙蓉帳也。含嬌誰倚傍。轉添惆悵。春日偏能惹恨長。

【前腔】香銷鸞鳳。屛掩瀟湘。寒透羅衣薄也。錦瑟淒涼。斷腸芳艸碧。牽恨柳絲黃。怕對摽梅實唐棣穠與那夭桃放也。闌干閒自傍。沒些情況欲捲珠簾春恨長。﹝老旦紛盧母急上介﹞

【下山虎】心旌飛越。步履倉皇。﹝旦見介﹞呀。母親爲甚麼事。這等慌張。﹝老旦﹞嬌倩驚風浪。他一朝白簡飛霜。誰料天顏難抗。致令鎩羽投荒。聞此踟躕欲斷腸。﹝旦背悲介﹞回首長安望。中心暗傷。愁聽淸猿夢裏長。

母親。敢怕信息未眞。﹝老旦﹞他因伯父直諫。被姦臣羅織。立時賜死。就上封事。面陳得失。武后大怒。廷杖一百。流發嶺南。院子適才在街坊上來。親見刺史差人迎接他去了。怎的不眞。

【前腔】橫行魍魎。屠毒忠良。一室遭羅网。孤身遠謫蠻方。﹝背介﹞咳。我子母流離。又遇這樣的事。眞个屋漏更遭雨驟。行船又被風狂。不是愁人亦斷腸。我心中甚放不下。就要叫院子去迎接他了。蹤迹多飄蕩。雲山渺茫。地角天涯未是長。

院子那裏。﹝末上﹞堂上聞呼喚。階前聽使令。稟老夫人。有何吩咐。﹝老旦﹞如今裴爺遠來。路上不知怎麼。我差你一路迎接上去。你可卽刻起身。﹝末應介老旦﹞你聽我道來。

【一封書】他翩翩畫省郞。旅服那經驛路霜。你去見他時。對他說我這裏呵。𨿽越在遐荒。喜春光似洛陽。莫嘆天連銅柱蠻煙黑。地接珠崖海气黃。﹝合﹞在華堂。盼湘江。一水牽愁萬里長。

﹝末﹞小人見裴爺呀。

【前腔】從來志激昂。繞指難柔百煉剛。料慷慨束行裝。把單車赴夕陽。怕甚麼射工巧伺行人影。颶母偏驚旅客航。小人就此前去。﹝合﹞離華堂。問湘江。風便那知道路長。

鵬鳥巢南更數千。

明時非罪謫何偏。

榮枯盡寄浮雲外。

哀樂猶驚逝水邊。

第九出送別

【菊花新】﹝淨醜外扮一冠服一行衣一野服上﹞論交卻憶十年時。駐馬銜杯問謫居。白日麗南隅。別路靑靑艸細。

﹝各相見介﹞我們這數百人。素與裴太僕情洽金蘭。義輕生死。未圖犬馬。遽隔參商。同到長亭。送他一程。﹝淨醜﹞呀。果毅都尉李多祚平日與裴太僕極厚。聞得他賷詔已回。怎麼到不見來。﹝外﹞李都尉是个有義气的漢子。決不如此。說話之間。遠遠望見的是李都尉來了。﹝小生扮李多祚便服上﹞

【掛眞兒】愁聽啼鳥頻求侶。憐知己剗地分離千里含情。一杯促膝。惆悵靑山綠水。

﹝與眾相見介小生﹞諸兄到此。想是送裴太僕麼。﹝眾﹞然。﹝小生﹞呀。諸兄還不知道。那李秦授害老相公的時節。說老相公有反叛之心。如今諸兄上數百人在此。倘若姦人知道。又好說聚眾謀反了。諸兄到不如請回。下官少間見裴兄時。道達盛意便了。﹝淨醜﹞𨿽則如此說。難道獨是兄送得的。﹝小生﹞下官遠回。尙未相會。還有一事要與裴兄商議。故此潛來。若諸兄。昨日一定安慰他過了。何必拘拘在此一送。﹝眾﹞正是正是。我們如果有心。他日到嶺南去看他便了。猿啼客散暮江頭。一別心知兩地秋。總爲浮雲能蔽日。長安不見使人愁。﹝眾下生巾服扮病雜扮從小旦扮解子上﹞

【唐多令】病骨苦支離。孤身嘆路岐。可憐人世隔云泥。瘴雨蠻煙迢遞。愁似織。淚如絲。

﹝小生相見介生﹞渭城朝雨浥輕塵。客捨靑靑柳色新。﹝小生﹞勸君更盡一杯酒。西出陽關無故人。小弟蒙相公國士之知。感仁兄虛左之遇。自足千古。永戴二天。不意昨日賷捧方回。相公已罹大辟。仁兄遠謫炎方。旣頹太山。復壞喬木。如何是好。﹝生顧介﹞只有兄一人在此麼。﹝小生﹞正是。那許多賓客。一齊都來候送。小弟又恐觸姦人之忌。一力阻他們回去了。﹝生﹞這个見得極到。﹝末扮堂候官上﹞道葉陶鈞力。恩回日月光。﹝見生叩頭介﹞小的是平章事魏玄同老爺差來的。爺說多多拜上。向與老相公交厚。今裴爺遠行。極該親自來送。因朝中有事。特差小官賷驢車一輛。俸金百兩。奉送老爺。﹝生﹞這驢車我正用得他著。多拜上魏爺。說我都收了。﹝末應下外扮王府官上﹞夜玉妝車軸。秋金鑄馬鞭。﹝見介﹞小官是瑯邪王差來的。說不好出城送爺。差小官賷黃金百鎰。彩段百端。以爲贐敬。﹝生﹞多謝了。爲我啟上大王。說我收了。﹝外應下小生﹞小弟本該遠送。苦被微官所縛。不能脫身。聊具杯酒。少壯行色。﹝把酒介﹞

【傾杯玉芙蓉】艸色靑靑送馬蹄。行止皆無地。可憐你孤鳳辭巢。匹馬投荒。門外風波。眼底暌違。三洲水淺魚難至。五嶺山髙雁到稀。生不遇。令英雄短气。問驅馳。何年卻向帝城飛。

仁兄。你一向因盧公家眷流居嶺南。姻事久羈。如今此去。𨿽是炎荒辛苦。卻好完此終身大事。﹝生﹞哎。李兄。小弟心在朝廷之上。全無室家之思。

【前腔】嘆惜人間萬事非。揮手從玆去。小弟此行。不愁那夜火山妖。毒霧蠻蛇。桂嶺炎蒸。鬼國羅施。只愁異日呵。王侯第宅皆新主文武衣冠異昔時。生不遇。令英雄有气。嘆驅馳。離筵散處白雲飛。

小弟就此拜別。﹝別介﹞煙照慘平林。孤云任此心。﹝小生﹞艱難此爲別。惆悵一何深。﹝下介生上驢車行介﹞

【普天樂犯】柳絲垂。牽愁緖。馬聲驕。嘶長路。我本待頌黃臺反正乘輿。又誰知賦離騒放逐湘累。飄零何處。一生忠膽能爲祟。鳳朝陽與孤鶩齊飛。只恨鷹隼張威。

﹝淨扮將官上﹞金壇申將禮。玉節受軍符。﹝見生叩頭介﹞小官是河南巡撫狄仁傑老爺差來的。說拜上裴爺。聊具菲儀百金。爲一路盤費。攺日回朝。還要上本與裴爺白寃。﹝生﹞遠勞你了。多拜上你家老爺。﹝淨應下生﹞

【朱奴兒犯】看衡陽雁飛錦字。聽羅浮猿啼哀淚此時對景遙相憶。益添我旅思淒其。遠指竹王祠。煙藏翡翠。逢人嶺外稀。更自傷情處。桄榔椰葉暗蠻溪。

﹝外醜扮官吏上﹞嶺外資雄鎭。朝端寵節旄。﹝見生叩頭介﹞官吏是嶺南刺史差來迎接老爺的。﹝生﹞多勞你們了。你們暫且先回。﹝外醜﹞要領回書。﹝生﹞你說我得罪於朝廷。今爲老爺部下編民。不好回得書。到日自來拜謝。﹝外丑應下末扮院子上﹞天南愁緖絕。臨行意緖長。﹝見生叩頭介﹞小人是盧老夫人差來接爺的。﹝生﹞老夫人一向好麼。﹝末﹞仗庇粗安。﹝生﹞我一到此。要拜謁老夫人。你隨我同去。﹝末應介﹞

【尾聲】﹝生﹞南浮漲海人何處。夢斷王孫歸路迷。落日亭亭向客低。

潮州南去接宣溪。

雲水蒼茫日向西。

客淚數行先自落。

鷓鴣休傍耳邊啼。

第十出壻謁

【長相思】﹝老旦扮盧母旦同上﹞瑣窗寒。怨寂寥。更憶王孫魂轉。踏莎行路遙。﹝旦﹞玉樓春。景自饒。我倦尋芳困碧桃。綺羅香漸銷。

﹝老旦﹞春日載陽。出自東方。﹝旦﹞肅肅鴇羽。集於苞桑。﹝老旦﹞所謂伊人。格車乘黃。﹝旦﹞勞心怛怛。曷維其亡。﹝老旦﹞我一向爲你摽梅待日。破瓜無期。如今裴郞也謫在嶺南。你的終身事到可完了。但他弱質伶仃。怎耐鞭笞痛楚。豪門安樂。那禁道路流離。未知他在路上安否何如。又未知何日得到這裏。前日已差院子過嶺去迎他。一去音信杳然。好生放心不下。

【二郞神】心如搗。爲徵人愁占蓍艸。盡日綿綿思遠道。他靑年貴介。怎禁途路岧峣。須知芳艸伴人還易老。更風霜有誰相靠。粵云遙。好敎人孤帷望斷徵軺。

【前腔】﹝旦﹞母親。你休焦。長沙𨿽遠曾羈年少。世事茫茫難自料。﹝背介﹞𨿽則如此說。關山阻隔。知他甚處飄颻。人在夢中何日到。好敎我長皺眉梢。﹝轉身介﹞中庭悄。聽嬌鶯聲聲若訴無聊。﹝生巾服末從上﹞

【囀林鶯】夕陽影裏斜度鳥。回瞻鄕路迢遙。老夫人家去此還有多少路。﹝末﹞過石橋便是了。﹝生﹞藍橋應有裴航棹。﹝整衣介﹞試徵衣山翠拂行鑣。﹝到介末﹞此間已是。裴爺少待。﹝進報介生﹞你看幽居悄悄。蝶懸蛛网無人到。﹝老旦對末介﹞快請進來。﹝顧旦介﹞孩兒。你且進去。﹝旦應介﹞舞榭妝樓處處遮。門前初下七香車。﹝下末出請生進介生﹞坐相邀。秦樓徑入。耳畔恍聞簫。

嶽母請坐。女壻拜見。﹝老旦﹞行路辛苦。免拜罷。﹝生拜介﹞江入千峯暮。花連百粵春。﹝老旦答拜介﹞秦樓憐白髮。楚澤怨靑萍。院子。快備飯來。﹝末應介老旦﹞

【前腔】風塵荏苒音信杳。敎人夢想常勞。今日呵相逢更覺傷懷抱。你數奇未偶忠信涉波濤。驅馳縹緲。又未審程途安好。挹丰姿。衛郞玉潤。愁破在今朝。

賢壻。你已往的事。老身盡知。只是一路上不辛苦麼。﹝生﹞聽稟。

【啄木鸝】嗟鳴鳳。恨鷙鴞。賦就悲生同鵩鳥。喜得管鮑交情。多憐範叔綈袍。因此上虞翻落魄心猶傲。形容幸不淪枯槁。﹝老旦﹞這等還好。﹝生背介﹞暗心焦。屛懸孔雀。何日鵲塡橋。

嶽母一向好麼。﹝老旦﹞

【前腔】悲離玦。折大刀。蒲柳摧殘同露艸。欲問我盡日行藏。只看短鬢蕭蕭。幸得桃花一樹堪娛老。又嘆紅鸞影裏孤星照。今日得你到這裏呵。耀蓬蒿。屛開孔雀。卜日鵲塡橋。

﹝末﹞稟老夫人。飯已設在後亭了。﹝老旦﹞請進少坐。

﹝老旦﹞逆旅相逢處。

江村日暮時。

﹝生﹞長安如夢裏。

何日是歸期。

第十一出計諂

【生查子】﹝丑扮李秦授上﹞孺子犯天威。遠謫投荒裔。只道瘴煙悲。卻赴鴛鴦會。

禍兮福所倚。福兮禍所伏。裴伷先違犯聖上。傷觸我們。前日決杖一百。流發嶺南。誰想這賊骨頭打又打他不死。去到嶺南。恰好他原定的妻子正在此處。只當選他去做親。甚是气他不過。不免往見魏王。商議一計。安排他才好。迆邐行來。此間已是魏府了。有人在此麼。﹝小旦扮內官上﹞當年許史宅。昭代帝王家。那一个在這裏。﹝醜去須趨揖介﹞老公公拜揖。補闕李秦授求見大王。﹝小旦﹞李補闕是有須的。如何沒了須。﹝醜﹞老公公不生須。小孩兒焉敢生須。﹝小旦﹞這官兒到會講話。俺與你通報便是。﹝醜仍上須介旦向內介﹞大王有請。﹝淨扮武承嗣上﹞

【前腔】帶冕侍黃扉。棨戟開朱邸。尊酒送良時。歌舞娛長夜。

﹝小旦報介淨﹞著他進來。﹝小旦引醜進見介﹞李秦授拜見大王。﹝淨﹞補闕少禮。補闕今日到來。有何見教。﹝醜﹞裴氏伯侄。衝突聖上。觸犯大王。甚是可惡。後來裴炎斬首市曹。伷先卻從薄罰。誰想伷先杖後。畢竟不死。流到嶺南。恰好他定的妻子也在那裏。卻不是到成就了他的親事。心中甚是不甘。特來啟上大王。須在聖上面前攛掇一聲。殺了他才好。﹝淨嘆介﹞你那裏知道。前日召見的時節。我再三勸殺了他。誰想聖意甚是爲他。著實稱贊他。到像有些看上了他的意思。倘若召用了他。如何是好。﹝醜﹞這也不難。我們就把奉承張昌宗的嘴臉。掇將轉去奉承他便了。﹝淨﹞他是个蹊蹺古怪的人。如何好奉承的。況且他心懷舊怨。怎麼肯與我們干休。﹝醜﹞旣然如此。下官有一計在此。如今聖上宮中止是張昌宗弟兄侍寢。他們近來也覺有些厭倦。我們及早多進幾个人進去。使聖上應接不暇。自然不思量他了。﹝淨﹞說得有理。妙妙。只是一時那得有這等豪傑。﹝沈吟介﹞有了。我見那戶部郞宋之問。丰姿出眾。才學過人。這人去得麼。﹝醜﹞大王還不知道。他前日獻明河篇求用。聖上道他有口過。不中意他。如何去得。大王。你道這件事那裏用得才學著的。我到訪得有兩个人。一个是禦醫沈南璆。一个是和尙薛懷義。現在千金公主家裏。這兩人呵。

【剔銀燈】論丰姿非凡可擬。況材具如今無比。一朝聖上誠歡喜。是微臣區區孝意。二人在朱門久棲。論親情豈容他自私。

﹝淨﹞好好。正是這等樣爲朝廷。才見得是个補闕。這件事明日早朝就要奏聞聖上了。裴伷先那一節。還須要你在意。

【前腔】他狂言甚無忌諱。柰聖恩反加寬恕。料來已作炎荒鬼。那恇他如魚得水。這廝少年場妄爲。要畱心好尋他事機。

﹝醜﹞領命。

﹝醜﹞南天瘴癘和。

行矣愼風波。

﹝淨﹞明朝有封事。

數問夜如何。

第十二出成婚

﹝末扮院子上﹞一飮瓊漿百感生。玄霜搗盡見雲英。藍橋便是神仙窟。何必崎嶇上玉京。自家盧府中院子是也。今日俺小姐與裴太僕爺成親。不免在此伺候。但見皎皎明月。煌煌列星。鮮潔潔玉宇雲開。碧澄澄銀河水瑩。香焚百和。拂拂霏霏。正看寶鼎長春。燈上九微。燦燦爛爛。還見璚臺不夜。繽繽紛紛的杏梁桂棟。掩映琉璃。鮮鮮灼灼的椒合蘭房。蔽虧黼繡。錦炫金鋪。熌熌爍爍。鳳吐流蘇帶晚霞。玉朗珠明。陸陸離離。龍銜寶樹迎朝日。更有那妖妖嬈嬈的夜月情。朝云笑。佳人絕世無雙。合配著濯濯軒軒的春柳態。曉霞標。快壻當年少匹。這壁廂正當貯來金屋。亭亭才賦摽梅。那壁廂恰好謫下瑤池。盈盈便欲采荇。熀熀的的玉勒金鞭的龍媒麟種。準備那仙子會星橋。玲玲瓏瓏絕疎珠箔的鸞馭鵷輿。專待那嫦娥離月殿。華堂上擺列著鵝笙象板。龍鳴笛。鳳翼簫。一聲聲奏出相和之音。繡閣中陳設著鸞鏡鴛帷。龍須席。鳳紋衾。一件件鋪就成雙之象。尊開玄碧。淸淸湛湛。遙引著蒲澗蘭湖。肴薦芳馨。馥馥芬芬。盡指著香林神艸。只見那合歡杯。連理衣。交龍錦。雙絲絹。同功綿。比翼扇。並根粒。行行列列的盡是禎符。又見那合歡結。連理樹。交頸鴛。雙飛燕。同心鳥。比目魚。並蒂花。疊疊重重的悉呈瑞應。晴光漸暖。急釀成氤氤氳氳的一陣麝蘭香。和風乍來。又送到丁丁當當的幾聲環佩響。碧簫裊裊。早是那佳期將近。仙人樓上鳳凰飛。翠杼沈沈。會見那好事非遙。織女橋邊烏鵲起。皛皛的雀屛開處。分明葉葉相當。雍雍的鳳卜占來。眞个枝枝相値。人如月。夜如年。歡情泄泄。不羨他神遊閬苑三千。朝行雲。暮行雨。笑臉依依。不數那夢到巫山十二。但願璧月夜夜滿。山盟海誓不渝。更祈瓊枝朝朝新。地久天長無量。正是王孫帝女下仙臺。金榜珠簾入夜開。遽惜瓊筵歡正洽。惟愁銀箭曉相催。道猶未了。夫人早到。﹝老旦上﹞

【意難忘前】春色正芳姸。看羣祥旣集。二姓交歡。畫屛凝瑞靄。寶扇擁香煙。

可憐桃李徑。更繞鳳皇臺。仙媛乘鸞日。天孫捧雁來。院子那裏。﹝末應介老旦﹞今日裴爺與小姐成親。吩咐安排筵席。可曾完備未曾。﹝末﹞完備多時了。﹝老旦﹞吉時已到。吩咐掌禮請新人。﹝末應叫掌禮介淨扮掌禮上向內揖念介﹞伏以風流才子謫遐方。瀟灑佳人出華堂。燭影輝煌當此際。分明一對好鴛鴦。云云。﹝又揖念介﹞鸞車鳳駕初來到。玉樹瓊枝相映耀。金鴨香浮敞玳筵。神仙一對離蓬島。云云。﹝生巾服旦冠帶丑外小生扮從隨上﹞

【意難忘後】蟾宮畔。鵲橋邊。是人世神仙。聽簫聲縹緲。鳳影聯翩。

﹝生旦拜照常科淨念介﹞伏以才郞女貌相當。天然吩咐成雙。地久天長難計。五男二女成行。男作公卿將相。女嫁君宰侯王。從此榮華富貴。更兼福壽無疆。云云。﹝各送酒照常科﹞

【惜奴嬌】﹝生﹞璧月髙懸。更彩雲萬朵。畫堂繞徧祥光滿。華燭熒熒星燦。試看孔雀屛間。鳴鳳樓中。於飛雙燕。﹝合﹞歡宴。隨鸞鶴入靑冥。此際裴航堪羨。

【前腔】﹝旦﹞天邊。金漢初塡。正碧霄萬里。片塵無染雙星見。桂帳飄飄風暖。試看玳瑁梁間。蘇合香中。雙棲海燕。﹝合﹞歡宴。看玉杵會藍橋。此際雲英堪羨。

【斗寶蟾】﹝老旦﹞蹁躚。謫下雙仙。是有緣千里。一朝相見。似雙絲彩纈同心金篆。輝燦。香飄連理盤。光生比目鮮。﹝合﹞結良緣。從此賦就桃夭。看取歡情無限。

【前腔】﹝眾﹞聯綿。會合雙鸞。是女牀飛集。歸昌相喚。似團團寶鏡動搖紈扇。璀燦。合歡照四筵。同心影萬年。﹝合﹞結良緣。從此曲奏關雎。管取歡期無限。

【錦衣香】﹝生旦﹞洛浦邊。天臺畔。巫岫巓。江臯岸。紅綫姻聯。赤繩緣絆。說甚麼云來似墨瘴如煙。且吹簫鳳嶺。合巹龍川。﹝合﹞喜中屛卻從借劍。看批鱗已成奠雁。此日緣非淺。百年姻眷。兔絲根蒂從風無斷。

【漿水令】﹝老旦眾﹞最堪誇玉姿郞面。恰相逢桃花婦顏。遙看五嶺作盟山。還將漲海設誓彌堅。﹝合﹞今日裏天可鑑。休敎溝水東西怨。南山上。南山上。鴛鴦不散。長交頸。長交頸。歡慶千年。

【尾聲】﹝共﹞洞房佳气春應滿。看錦帳香溫夢暖。莫使靈虯促夜闌。

銀漢星回一道通。

靑鸞飛入合歡宮。

若非羣玉山頭見。

會向瑤臺月下逢。

第十三出春遊

【逍遙樂】﹝小旦帶醜淨扮侍女上﹞隔院春催緊。多少落英相倚恨。靑娥紅臉笑來迎。向碧闌干外。赤玉樓前。緩步閒吟。

﹝集古曲﹞枝中水上春倂歸。長楊掃地桃花飛。淸風吹人光照衣。光照衣。在鳳樓。弄嬌響。發淸謳。奴家可汗之女。性喜繁華。情耽弦管。如今春光垂暮。花气漸闌。趁此晴日好懷。且向園中少步。侍兒們隨我來。﹝淨醜老旦旦隨行介﹞

【宜春令】﹝小旦﹞穿芳徑。步翠茵。薄羅衣風來自輕。柔情耿耿。爲花長抱三春恨。撲風塵香褪衣襟。篩斜日簾移碎影。人都說白艸城中春不入。看起我那園中的光景呵。算分明。名園金穀。皇州淑景。

【前腔】﹝眾﹞銀題影。玉砌陰。促東風春歸幾程。徘徊對景。隔林啼鳥如相問。飛不到半點紅塵。掃不開幾重綠蔭。郡主。你這等花容月貌。埋沒在這裏。算分明。鸞棲枳棘。花埋幽徑。

﹝小旦﹞且喜今日閒在此。你們把平日學的歌舞。將來閒耍一回。﹝眾應介﹞

【金字經】﹝吹笛介﹞暗飛聲。散入春風滿洛城。曾絕朱纓吐錦茵。茵也麼茵。愁中柳盡生。想那宋褘風流韻九成。

【前腔】﹝彈琵琶介﹞寄春情。掩抑淒鏘多好聲。袖拂龍門空自生。生也麼生。懷風殊復淸。想那發種明君怨未平。

【前腔】﹝歌介﹞動朱唇。春暖江城斜日陰。舌上宮商且雜陳。陳也麼陳。鶯啼漢苑春。想那撫節韓娥度曼聲。﹝舞介﹞試抖身。長袖回鸞市欲傾。鶴顧低鬟逐上聲。聲也麼聲。衫飄曲未成。想那飛燕翩翩掌上輕。

【貓兒墜】﹝小旦﹞淸歌艷舞。飛雪共停雲。莫惜追歡笑語頻。蛾眉好趁漢宮春。﹝合﹞娉婷。且樂靑鏡韶年。白晝芳辰。

﹝眾﹞郡主。你看天色已是晚了。

【前腔】開林選勝。浮影忽西沈。傑閣煙含石气靑。一方明月可中庭。﹝合前﹞

錦城絲管日紛紛。

半入江風半入云。

此曲只應天上有。

人間那得幾回聞。

第十四出訂訪

【一翦梅】﹝小生僧扮駱賓王上﹞振錫空山蹤迹幽。象外浮游。世外閒遊。腰間猶佩舊吳鉤。謀在心頭。恨在眉頭。

古來名利若浮雲。人生倚伏信難分。朱門無復張公子。灞亭誰識李將軍。自家駱賓王是也。向與李英公共起義兵。同討武氏。不意英公敗亡。我以計脫。祝髮爲僧。攺號無名。避迹嶺南。豈欲暫脫是非。正思永離生死。我想起來。奔走風塵。終爲自迷愛欲。皈依淨土。方能不墮湼盤。打破了幾座愁城。跳出那無邊苦海。神開金葉。塵洗玉池。四大體眞無拘束。夜誦靈花。晨踏忍艸。二六時常得逍遙。繞禪扉淡淡蓬山靑不斷。侵講席泠泠液水碧常流。開關又閉關。那管落花飛梵宇。出定復入定。不知巢燕污袈裟。禮金姿。瞻寶相。百道毫光。映七寶雕牀閃閃。參象座。展蜂臺。千條纓絡。隨五云錦帶飄飄。金花銀花靑蓮花。誰識何時開放。銀缽玉缽水晶缽。忽從甚處飛來。鑪焚馥馥芬芬非雲非霧的旃檀香。甁注淸淸淨淨似玉似冰的琉璃水。嶺頭梅萼。燦燦爛爛間曇花。天外猿聲。切切淒淒和梵語。瘴海空山熱。而火宅自晨涼。雷州白日蒙。而重昏常夜曉。哎。布衲絲絳。掛著一輪明月。何必紫綬金章。麻鞋竹杖。踏破幾處孤云。豈羨琱輪珠履。吐忠義於紙上。皆是業障緣塵。何如臆藏貝葉。詠月露於毫端。盡屬妄言綺語。孰若舌吐靑蓮。呸社鼠城狐。不過毒龍狂象。豈必伏降。牝雞啄燕。亦是水怪山妖。任他伎倆。永斷那無明無無明。自然火內披蓮。收拾了非想非非想。畢竟空中生樹。不住子。不住心。不住天。參透空卽是色。住於無住。無生篇。無生鄕。無生觀。看破色卽是空。生乃不生。眞个六念靜心猿。果然三循祛愛馬。但我道念𨿽堅。塵緣未盡。杖錫所到。車馬隨來。如何是好。今日少閒。恐又有客相訪。我且閉了庵門。趺坐片時。正是道性深寂寞。世情多是非。﹝虛下淨便服扮張說末野服扮兪文俊上﹞

【前腔】﹝淨﹞耿耿丹心白日愁。社稷堪憂。狐兔堪憂。﹝末﹞蒼梧遠竄幾經秋。塵染貂裘。風入驦裘。

﹝相見介淨﹞下官鳳閣舍人張說是也。因不證魏元忠反。忤於張昌宗。被流嶺南。﹝末﹞小生江陵布衣兪文俊是也。天后欲攺新丰爲慶山縣。朝臣莫敢進諫。我伏闕直言。天后大怒。遠竄此地。張大人。昨與劉將軍相期。往訪裴太僕。此時還未見來。﹝淨﹞想就到了。﹝外扮劉生武巾便服上﹞英名振關右。雄气逸江東。遊俠五陵內。去來三秦中。自家鐵騎將軍劉生是也。平生負气。浪遊嶺南。昨張舍人兪布衣相期往謁裴太僕。聞他是个豪俠的人。只索走一遭也。﹝相見介末﹞我們在此等久了。劉將軍。我聞駱賓王削髮爲僧。隱迹在此。我輩今日先訪了他。明日同去見裴太僕。﹝淨﹞向來士夫都講道學。如今道學敗了。都學逃禪。若吾輩去訪駱丞。人又好說我們逃禪了。﹝外﹞這也不妨。﹝淨﹞但是他攺名在此。我們相見時。不必道破他。﹝末外﹞正是。﹝眾行介﹞不知香積寺。數里入雲峯。有人在此麼。﹝小生上﹞是那个。﹝開門相見介眾﹞上人稽首。﹝小生﹞諸公何來。﹝眾﹞特叩禪關。專求指教。﹝小生﹞山僧形同槁木。心若死灰。何勞諸公枉顧。旣到在此。就在小庵坐譚片時。﹝淨﹞敢問上人。何以爲宗。﹝小生﹞

【太師引】論禪宗淨業開靈鷲。憩龍宮煙花自幽。磬聲鳴巢烏飛集。優曇樹常掛狝猴。把無名業网來參透。苦海內急忙回首。承諸公枉顧。無以爲款。愧無有芳尊勸酬。空山裏共相邀漱齒寒流。

【前腔】﹝末﹞緣塵業障俱烏有。說法處三生點頭。笑支遁求山隱遠。羨維摩面壁嵩丘。﹝外﹞香林尙種先生柳。拂靑萍气挾長秋。﹝淨﹞上人。你已登彼岸。我尙溺迷津。戴南冠愧學楚囚。今日裏逢君。似泛虛舟。

﹝外﹞上人。太僕裴伷先也流在此。吾輩相期訪他。欲偕上人同往。不知尊意如何。﹝小生﹞諸公靑雲貴客。臭味相投。正該相訪。山僧是世外之人。況避迹深山。不得追隨了。﹝末﹞上人。裴太僕忠肝俠骨。虛左迎賓。正是我輩中人。上人旣卓錫此地。豈可不一相識。那裴太僕呵。

【三學士】賈傅才髙多朗秀。更兼倜儻風流。西園向慕夷門客。東觀羞爲白版侯。取日虞淵遭佞構。邀杖履好共遊。

【前腔】﹝外﹞抗疏攖鱗眞罕有。更兼他意气橫秋。﹝淨﹞上人。你髙人應下陳蕃榻。我逐客還登謝朓樓。﹝小生﹞豪傑堪爲方外友。明日裏願共遊。

旣承諸公相挈。須索同往。﹝眾﹞明日相候同行便了。

﹝淨﹞蕭寺房廊竹颭風。

﹝末﹞幾年辛苦與君同。

﹝外﹞心中無限不平事。

﹝小生﹞一宵淸話又成空。

第十五出俠晤

【卜算子】﹝生帶雜扮院子上﹞南越暫羈身。瘴海沈云黑。它鄕倒屣有佳賓。門外多車轍。

舊國經年別。關河萬里思。歸心惟有夢。掩泣向南枝。下官面奏彤庭。放逐桂嶺。幸嶽母向流此地。得諧秦晉。𨿽未展報國之心。反得遂有室之願。且喜杖頭頗堪取酒。囊中盡可畱賓。座有髙人榻。門多長者車。生平志願足矣。院子。有客相訪。快來通報。﹝雜應介淨小生末外同上﹞

【前腔】褦襶訪蘭英。下馬炎威失。垂楊一帶遶朱門。遠艸俱含碧。

﹝雜通報介生出迎進見介生﹞諸公飛鸞翔鳳。望重時流。﹝小生﹞羊質虎皮。實切素想。﹝眾﹞裴兄俠節雄風。抗取日之義。英年貴族。虛下風之懷。久願識荊。實忻禦李。﹝生見小生驚介﹞駱兄爲何祝了發。﹝小生﹞山僧無名。避迹久矣。﹝生沈吟介﹞我知道了。﹝外背介﹞看他遠心曠度。翩翩豪舉。劉生一腔熱血。今番有用處了。﹝生﹞張大人。朝廷之上。自大人謫貶。老成雕謝。只有狄梁公一人砥柱中流。其餘碌碌庸才。國事如之柰何。﹝淨﹞下官何足掛齒。只是承嗣鴟張。秦授狐媚。竊窺神器。毒流縉紳。我輩深爲痛心。﹝生﹞兪先生以布衣伏闕謫居瘴癘。更爲難得。﹝末﹞小生怒臂當車。自取戮辱。慚愧慚愧。﹝生﹞敢問劉將軍何以便掛冠了。﹝外﹞下官少負意气。豈肯北面以事婦人。旣不能借尙方之劍。以斬佞臣。只索拂衣歸隱。﹝生﹞上人教振禪林。性超塵外。視我輩之升沈。眞是一場大夢。﹝小生﹞山僧枯槁之人。何足比數。據山僧鄙見。唐家王气方隆。牝雞之鳴有日。魍魎之技將窮。諸公不足爲慮。﹝生﹞旣辱冒暑枉顧。小園盡可納涼。聊陳雞黍。請教片時。﹝眾﹞不當奉擾。﹝生﹞叫院子。快設酒到西園水閣上來。﹝雜應介生請眾行介﹞薜茘山徑入。荷芰水亭開。﹝雜﹞稟老爺。酒完備了。﹝生送酒介﹞

【畫眉序】西園宴佳客。醁蟻冰漿盡浮碧。看池荷跳浪。淚珠傾滴。心哽咽。狐鼠當途。歡宴會羊求相集。﹝合﹞淸泉百尺寒飄栗。且醉碧紗窗北。

【前腔】﹝眾﹞槐陰覆庭屋。翠葆當軒弄金色。碾玉盤朱李。靜沈寒碧。瞻北闕。有日刀頭。笑佞幸都冠巾幗。

﹝合前生﹞諸公。夕陽西下。野煙如織。景色盡可佐觴。我輩須開懷暢飮。

【滴澑子】﹝淨末﹞你道是。你道是園林煙霧如織。又誰知。又誰知繁陰轉移蔽日。罷罷。拚一死五羊城北。﹝小生外﹞且把人間閒是非。總付浮漚迹。共醉髙歌。莫負杯浮琥珀。

【鮑老催】﹝眾﹞鄕關阻隔。炎云眇眇遮山色。愁腸切切頭應白。喜朋儕共閒。歌情綢密。黃昏月照歸未得。消愁飮盡杯中瀝恐杯將盡愁無極。

【雙聲子】﹝眾﹞論交誼。論交誼習習風生腋。遇知心。遇知心懇懇盟金石。投車轄。投車轄。情未極。情未極。拚夜深沈醉。冰盤狼籍。

【余文】﹝眾﹞竹影桐陰映瑤席。雪藕冰壺瀉玉瀝。可惜情長馬歸急。

萬戶傷心生野煙。

平臺賓客有誰憐。

相逢意气爲君飮。

愁破方知酒有權。

第十六出謀歸

【鳳皇閣】﹝旦上﹞蒹葭倚玉。曉起邀郞畫翠蛾。靑棠新種映絲蘿。堪笑鴛鴦獨宿。更憐那燕巢故土。

結髮爲妻子。蒼茫雲海間。沈吟對遷客。嘆息未應閒。奴家自嫁裴郞之後。見他座客常滿。尊酒不空。終日與賓客們往來。但恐那姦邪知道。或把聚眾的名色誣害他。也不可知。昨日母親教我勸阻他。我想他慷慨好交。一定不肯聽的。這幾時來。我常見他枌楡在念。歸興甚濃。少間待他出來。且把母親的說話勸他一番。若不聽時。到不若隨他回去。那時只好斂迹在家。豈得復與人來往。或者得以保全。道猶未了。裴郞早到。﹝生上﹞

【前腔】花明五嶺。北雁歸飛入杳冥。何時不起故園情。喜得佳賓顧問。釀綠蟻牀頭未罄。

夫人拜揖。﹝旦﹞相公萬福。你在何處來。﹝生﹞我倍那賓客們來。﹝旦﹞相公。我常聞大臣退廢。當閉門謝過。不宜交通賓客。況且如今法令嚴酷。你終日與賓客往來。只恐那吿密的奉承姦佞。不說你結客論交。反說你招亡納叛。以妾論之。及早謝絕。庶可自全。相公。你聽我道。

【桂枝香】孤臣匡正。羣凶懷恨。若不計就藏身。只恐那含沙射影。早潛蹤杜門。潛蹤杜門。交遊遠屛。莫敎開釁。細評論。須知得罪風霜苦。莫負全生天地仁。

﹝生﹞夫人。你道這些賓客呵。

【前腔】廟廊豪俊。山林嘉遁。終不然爲患難相侵。肯廢卻金蘭投分。且招尋友朋。招尋友朋。憑伊構釁。存亡何論莫勞神。人生自古誰無死。怎負平生結客心。

﹝旦﹞相公。你與賓客往來。𨿽是好事。但遠棄墳墓。在此終日宴樂。恐非事體。﹝生﹞夫人說那裏話。我丘隴荒蕪。歸心久切。但恐道路艱苦。不知你與嶽母意下如何。﹝旦﹞相公所見。這是正理。奴家焉敢有違。就請母親出來。商議同行便了。母親有請。﹝老旦盧母上﹞

【海棠春】憑軒涕泗流。羈望傷千里。

﹝見介﹞女孩兒。你接我出來。有何話說。﹝旦﹞官人故園興思。欲圖歸計。特請母親商議同行。﹝老旦﹞哎。此事卻好。只怕被人得知。恐有不便。﹝生﹞這都在女壻身上。嶽母放心。﹝老旦﹞旣是這等。就此收拾起程。

【長拍】﹝生﹞望裏關山。望裏關山。王孫愁緖。白雲飛故鄕何處。﹝老旦﹞那嶺頭梅樹。幾翻兒心慘流離。山樹囀黃鸝。喜聲聲向枝頭喚人歸去。客裏淒涼誰共語。怎禁得涉水登山道路時。﹝旦﹞盼垂楊那虞阪舊風色。料難免依依故主淒其。

【短拍】﹝生﹞落魄天涯。落魄天涯。浮雲流水。攺村妝潛行嶺陲。去去首重回。棄舊遊幾番縈系。盼不見晉原迢遞。怎能勾隨風直至。策歸騎返鄕閭。

【尾聲】﹝共﹞遙看故國三千里。無限風波訴與誰。只恐嶺外還將輕騎追。

西原驛路掛城頭。

人自傷心水自流。

日暮徵帆何處泊。

煙波江上使人愁。

第十七出毒媚

【雙勸酒】﹝淨扮武承嗣上﹞椒房至親。威權日甚。朝朝縱淫。時時獻佞。終敎冊立做儲君。難道只位極人臣。

俺武承嗣心極狼貪。計工狐媚。俺姑娘於諸侄中最是喜我。常要立我爲太子。無柰狄仁傑他們再三諫阻。我想起來。他們與我非親非眷。不肯也罷了。那張昌宗與俺姑娘相好。也該看親情分上。成就我做个太子也好。如何也教不要立我。﹝怒介﹞張昌宗。張昌宗。你只與我姑娘在被窩中圖些快活罷了。怎麼也來干預朝廷大事。這幾日來。聞得有个召廬陵王的意思。我心上甚是煩惱。怎得个知心的人兒來解一解悶才好。﹝醜秦授上﹞

【普賢歌】權門奔走便頭低。一出人前狐假虎威。逢人逞滑稽。隨機構是非。勢利小人如我有幾。

﹝笑介﹞笑我李秦授。甘爲牛馬走。殺人以媚人。作事堪遺臭。我前日奉魏王之命。打聽裴伷先蹤迹。不恇他竟自回去了。不免報與魏王知道。斷送了他的性命。有何不可。此是魏府門首。不免徑入。大王參拜。﹝淨﹞補闕少禮。﹝醜﹞下官有一機密事情。特來稟上大王。﹝淨﹞俺這幾日心中不樂。你這事兒可與我消得愁。解得悶的麼。﹝醜﹞怎麼消不得愁。解不得悶。﹝淨﹞你且說來。﹝醜﹞下官前日奉大王之命。差人前往嶺南探聽裴伷先蹤迹。說他帶了嶽母妻子。私自逃歸去了。昨又差人到他家裏細訪。果然躱在家裏。如今不若乘此機會。拿來殺了他。卻不是好。

【大迓鼓】長流出帝畿。蠻方安置。豈得潛歸。他昭關夜遁非無意。那五陵報怨更堪虞。莫敎養寇容姦。及賓有魚。

﹝淨﹞他𨿽然逃走回家。論法止該攺配邊遠地方。如何殺得他。不若吩咐法司官。教他只說罪坐夫男。把裴伷先攺流塞外。他的妻子嶽母仍舊發回嶺南。那時節妻在南。夫在北。待他孤身上路。叫解子謀害了他。卻不是斬艸除根的計兒。﹝醜﹞妙計妙計。

【前腔】﹝淨﹞王章誰敢違。他逃回鄕國。實犯明威。料今朝羅网難逃避。那怕他插翅向天飛。事到臨頭。管敎噬臍。

就去與法司說。

急忙拿住莫疎虞。

南北分開夫與妻。

計就月中拿玉兔。

謀成日裏捉金烏。

第十八出再貶

【三臺令】﹝老旦生旦上﹞故園幸有歸蹤。衰鬢還悲斷蓬。﹝生旦﹞三徑艸萊中。堪憐是白日悲風。

﹝相見介老旦﹞賢壻。關吏無詞。𨿽得遂首丘之願。家園漸廢。能無起懸磬之悲。如何是好。﹝生﹞嶽母。你看棨戟門墻。何止相如四壁。交知饋贈。還多陸賈千金。況且避難居家。杜門謝客。交遊之費已絕。甘脆之供頗饒。這也何須憂慮。

【沈醉東風】想當初雲山萬重。賦歸來今朝堪詠。也彊似那毒霧炎風。彊似那毒霧炎風。更囊金足用。少甚麼翠圍珠擁。﹝合﹞這歡情自濃。何必三公萬鍾。又何須眉攢兩峯。

【前腔】﹝旦﹞想當初關山萬重。賦閒居今朝堪諷。也彊似那宿水餐風。彊似那宿水餐風。更旨甘可奉。況兼著瑟調琴弄。

﹝合前生﹞𨿽如此說。只是小生離羣索居。吞聲忍气。殊覺悶懷。

【五供養】追思感動。意气由來欲吐霓虹。座賓常自滿。尊酒不曾空。豪蹤堪踵。怎禁得淒涼萬種。交情悲衛展。儉嗇嘆王戎。便到千年縱醒猶夢。

【前腔】﹝老旦旦﹞千金自重。事到如今豈得縱橫。狐冰須愼聽。鵬翮莫淩風。休敎輕動。且暫作拘鸞檻鳳。朱家𨿽任俠。季布卻潛蹤。倘下金雞再堪豪縱。

﹝外扮官淨醜扮校尉同上﹞王法無私怎暫違。投荒何故擅歸來。會施兔走烏飛計。難免天羅地网災。﹝打門進見介﹞你們長流嶺外。豈得私自逃回。如今法司知道。把盧氏母子仍發嶺南。裴伷先攺流塞外。卽刻押發起程。﹝老旦生旦同驚哭介﹞呀。怎生是好。

【玉交枝】﹝生﹞驟然驚恐。在須臾你西我東。嘗聞得詩云。南山有桂樹。上有雙鴛鴦。千年長交頸。歡慶不相忘。那鴛鴦猶得時相共。怎敎我拆散雌雄。霜風燕塞枉悲鴻。梅花庾嶺空縈夢。﹝合﹞知道是何年再逢。怎能勾今生再逢。﹝外淨醜催介﹞

【前腔】﹝旦﹞別離俄頃。嘆今朝渾如轉蓬。也曾聞得詩云。兔絲從長風。根莖無斷絕。無情尙不離。有情安可別。他無情猶似分離重。可敎我各自西東。炎蒸粵嶠瘴煙濃。寒生隴水霜威猛。﹝合前外淨醜又催介﹞

【川撥棹】﹝老旦﹞心悲痛。看風波平地湧。正於飛燕燕情濃。正於飛燕燕情濃。怎翻成離鸞斷鴻。﹝合﹞料今生難再逢。要相逢是夢中。﹝外淨醜再催介﹞

【前腔】﹝生﹞我地北孤身犯朔風。你母子天南路怎通。似伯勞飛燕西東。似伯勞飛燕西東。淚盈盈徵衫染紅。﹝合前外淨扯生先下旦扯不去哭倒地介﹞

【尾聲】﹝旦﹞生離死別眞哀慟。﹝老旦扶介﹞容易裏將人斷送。﹝醜﹞老夫人。小夫人。請自寬心。小人們來時。魏王與李補闕𨿽曾吩咐。教在路上害了裴爺。本官果毅都尉李爺厚賞我們。教一路好好伏侍裴爺與二位夫人。適才本處官司在此。不得不催裴爺起身。裴爺此去。管取平安。不須掛念。小人在此送二位夫人到嶺南便是。﹝老旦旦﹞旣是這等。謝天謝地了。生死交情方知結客功。

雄飛竄北翔。

雌逝赴南湘。

棄我交頸歡。

別離各一方。

第十九出私仰

【似娘兒】﹝末扮可汗小旦扮閨華同上﹞山雜夏云多。臥陰山枕畔橫戈。﹝小旦﹞樓臺憑處楊花過。戲拋蓮菂。倦欹寒玉。扇動輕羅。

﹝末﹞絕漠大軍還。平沙獨戍間。﹝小旦﹞空畱一片石。萬古在燕山。﹝末﹞孩兒。適才京中人來說。那裴伷先如今攺配在我這裏來了。﹝小旦﹞爹爹。就是那爲伯父諫死要上封事的麼。爲何又配到這裏來。﹝末﹞他前日上了封事。天后惱他。杖了一百。流配嶺南。如今又因他逃歸。把他妻子依先流到嶺南。他卻攺配在此處。﹝小旦﹞竟把他夫妻都拆散了。可憐可憐。爹爹。他爲人怎麼樣有這等奇禍。﹝末﹞他少年磊落。直節嶙峋。又好結交豪傑。以此人都忌他。我卻重他。如今要差人去迎接他了。﹝小旦﹞爹爹。他這等好人。還該親自去接他。況且他孑然而來。行李必是蕭條的。我們還該預備館捨供具待他才是。﹝末﹞孩兒說得有理。我卽刻前去。你在家裏打點便是。

【瑣窗郞】羨英年壯節堪多。似冰心在玉壺。散財結客。俠比三河。風流倜儻。名傾六輔。更憐他生平忠義能爲禍。親按轡迓鳴珂。

【前腔】﹝小旦﹞嘆英年壯志蹉蛇。受迍邅遭坎坷。他此行呵。料無家彈鋏。气足悲歌。我居停下榻。禮應虛左。羨他生平忠義甘蒙禍。供帳具候鳴珂。

遠別秦城萬里遊。

雪山漫漫使人愁。

誰能更向靑門外。

秋艸茫茫覓故侯。

第二十出北往

【天下樂】﹝生淨丑同上生﹞世事如花落曉風。玉關孤望杳冥蒙。分明更想殘宵夢。故國依然涑水東。

竄逐勿復哀。關山淩旦開。往來時屢攺。川陸日悲哉。遠別淚空盡。長愁心已摧。三年吟澤畔。憔悴幾時回。我裴伷先遠配北庭。這也罷了。只是我那夫人與嶽母。一路不知怎麼。好生放心不下。﹝淨﹞這都是那魏王與李補闕的計較。他們臨行時節。還買囑小人。要在路上謀死老爺哩。﹝生驚介﹞有這等事。﹝淨﹞小人怎敢害老爺。況蒙本官果毅都尉李爺重賞。著一路小心伏侍老爺。請自從容前去。﹝共行介生﹞

【香柳娘】恨姦雄計通。恨姦雄計通。九閽莫控。靑靑艸色行相送。嘆風波驟逢。嘆風波驟逢。零落並枝紅。驚開合棲鳳。﹝淨﹞老爺。只是路途遙遠些。﹝生﹞望煙雲萬重。望煙雲萬重。迹逐離鴻。心隨飛鞚。﹝暫下末帶小生雜從上﹞

【前腔】駕雕鞍玉驄。駕雕鞍玉驄。幹旄前擁。中原莫道無麟鳳。痛英雄數窮。痛英雄數窮。白日貫霓虹。淸朝失梁棟。麗晴臯日融。麗晴臯日融。絳節先橫。畫輪飛鞚。﹝暫下生淨上﹞

【前腔】憶鄕關夢中。憶鄕關夢中。不禁倥傯。﹝淨﹞老爺。你看前面爲甚麼有好些官兵來了。﹝生望介﹞旌旗日暖龍蛇動。我們且避一避。﹝末眾上﹞望淸塵目窮。望淸塵目窮。河抱紫關重。山通玉門迥。﹝遇介﹞前面來的莫不是裴太僕大人麼。﹝生﹞小生裴伷先。曾叨任太僕寺丞。﹝末揖介﹞下官思摩可汗。特來奉迎。﹝生﹞小生素不識荊。何敢遠勞。﹝末﹞昔年下官在光順門仰慕髙風。至今渴想。今日車駕遠來。故此親來迎接。﹝生﹞喜匆匆乍逢。喜匆匆乍逢。傾蓋披衷。連鑣飛鞚。

﹝末﹞請大人上馬。﹝共上馬介﹞

【前腔】﹝生﹞嘆飄零轉蓬。嘆飄零轉蓬。窮途誰共。感使君地主能推奉。﹝末﹞下官𨿽是夷人。仰賢豪下風。仰賢豪下風。禦李幸增榮。班荊更相重。﹝生﹞不敢。﹝合﹞把歸驂並攏。把歸驂並攏。云罨花驄。煙迷飛鞚。

﹝小生﹞這是裴爺行館。請下馬。﹝共下馬介生﹞明早卽來奉候。﹝末﹞尙容竭誠奉屈。叫軍校們。好生在此伺候裴爺。﹝小生應介﹞

﹝生﹞一從恩譴度瀟湘。

﹝末﹞塞北江南萬里長。

﹝生﹞但使主人能醉客。

﹝末﹞不知何處是他鄕。

第二十一出南徵

【破陣子】﹝老旦旦外扮老院子丑扮校尉同上老旦﹞兩處參辰分散。一般淚雨如傾。﹝旦﹞回首燕山人去遠。遙望衡陽雁幾羣。﹝合﹞江村獨自行。

﹝老旦﹞君去我亦東。銜杯涕如霰。浮雲一南北。何時重會面。﹝旦﹞方作異鄕人。贈子同心扇。搖曳發海鴻。連翩出檐燕。春秋更去來。參商不相見。﹝老旦﹞孩兒。你夫壻遠流塞外。我母子再謫嶺南。你看一路上紫煙罩樹。靑瘴漫天。好生淒楚人也。﹝旦﹞母親。愁多似結。淚滴如珠。形影孤單。關山險阻。怎生是好。﹝醜﹞啟二位夫人。天气新涼。路途遙遠。請二位夫人趲行。﹝老旦﹞

【漁家傲】愁脈脈去國離家委路塵。沈沈的象郡。迢遙龍荒絕信。﹝旦﹞把我鴛鴦輕離散。帶圍寬盡。﹝旦﹞憑誰寄庾嶺梅花。怕深山猿淚數聲。幾登臨。萬水千山。千山中路怎行。

﹝老旦﹞孩兒。悲風瑟瑟。衰艸萋萋。都是斷腸光景。

【剔銀燈】蕭蕭的朔風吹短鬢。王孫艸萋萋山徑。﹝旦﹞一片片雲障著幾重兒蒼梧影。一陣陣鴻寄著幾番黃楡信。﹝合﹞思君。胡天粵地。目斷各東西。南北共苦辛。

﹝旦﹞母親。孩兒記得歸時。也往這條路來。只是如今秋云障綠。山色溟蒙。竟不是當初的光景了。

【攤破地錦花】望羊城提不起來時景。種種斷魂。聽孤村落葉風聲。﹝老旦﹞瘴癘重重。海霧冥冥。﹝合﹞濕云蒸。金縷衣盡沾湮。

【麻婆子】﹝旦﹞別離別離鄕國遠。羈危萬里身。﹝老旦﹞跋涉跋涉程途險。衰年萬里行。﹝合﹞行行側望苦傷神。珠淚界破胭脂暈。會合無憑準。何日是歸程。

南過猿聲一逐臣。

回看秋艸淚沾巾。

寒天暮雨秋山裏。

幾處蠻家是主人。

第二十二出奇偶

【謁金門前】﹝末帶淨扮從隨上﹞黃雲斷。錦繡拂廬霜染。焱拉旌旗天外捲。自覺秋光歷亂。

塞外蕭條望。徵人此路賒。邊聲亂朔馬。秋引動胡笳。自家𨿽是蠻夷。常懷義俠。昨見裴太僕丰標霞舉。气節天成。意欲將女孩兒贈了他。今日請他飮宴。酒席之間。喚女孩兒出來送酒。看他意思怎麼。再作區處。叫軍校。裴爺下馬。快來通報。﹝淨應介生帶小生雜扮隨從同上﹞

【謁金門後】玉塞關河遠。南望著淚珠如霰。它鄕猶幸逢靑眼。稍寬離別怨。

﹝淨報介﹞裴爺下馬。﹝末出迎進見介生﹞元帥。昨勞遠接。今荷寵招。不勝愧感。﹝末﹞大人遠來。下官聊具魯酒。爲大人拂塵。不過酭漿膻肉。無以爲敬。軍校。將酒過來。﹝末送酒介﹞

【梁州序】龍城秋早。燕支云滿。毳帳穹廬列宴。你是髙騫翠鳳。蓬蒿暫屈飛翰。看那盤陳冰鼠。杯瀉蒲萄。綺席香生徧。五原秋艸綠。錦如煙。漠漠燕雲淡淡天。﹝合﹞鳴羯鼓。羅華饌。把靑城美酒頻頻勸。拚酩酊。樂陶然。

【前腔】﹝生﹞關山阻絕。沙塵飛滿。閶闔金莖隔斷。媿我心懸捧日。何時得奏甘泉。小生旣蒙館谷。又辱華筵。多感中原繡帳。塞外氍毹。寒谷春生徧。﹝末﹞大人。你我地分胡越。同爲唐家臣子。僚友之誼。何以爲謝。﹝生﹞帝城雙鳳闕。在云端。怎得同瞻尺五天。

﹝合前末﹞裴大人。爲何不肯飮酒。下官有女樂。叫出侑觴何如。﹝生﹞這等小生痛飮了。﹝末﹞叫女樂們承應。﹝小旦引老旦醜扮侍女鼓吹上﹞北望祁連花滿煙。百花開處更堪憐。誰來載酒開金盞。喚取佳人舞繡筵。﹝末對小旦介﹞孩兒過來。見了裴大人。﹝對生介﹞這是小女。﹝生﹞旣是郡主。小生當回避了。﹝末﹞通家之誼。這也何妨。﹝相見介老旦醜女樂磕頭生起介末﹞孩兒奉酒。女侍奏樂。﹝小旦送酒介﹞

【前腔】羨相如飛步羣賢。捧金甌半遮羞面。把琵琶撥動。盡成哀怨。﹝背低介﹞那人在此呵。怎禁胡笳互動。牧馬悲鳴。寄宿無人館。﹝轉身介﹞平沙開翠幕。雁聲寒。明月無情卻上天。﹝合﹞回踏舞。團歌扇。把冰弦玉柱頻頻勸。重進酒。樂堯年。﹝生作醉出席背介﹞

【前腔】羨飛瓊吹落人間。﹝偸看小旦介﹞盼蘭情平生稀見。柰云和再鼓。曲終人遠。﹝轉對末介﹞小生在此。形影相弔。好生淒楚人也。怎禁孤城畫角。別館寒砧。一派秋聲亂。胡塵客鬢老。月空圓。珠樹瓊枝近碧天。

﹝合前末﹞裴大人。下官有一言相吿。下官身居邊裔。向往賢豪。小女質𨿽醜陋。頗通書史。欲將此女。聊奉箕帚。不知尊意如何。﹝生﹞小生異鄕逐客。郡主金屋嬌姿。自揣絲蘿。難附喬木。﹝末﹞我與你俱是大丈夫。意气相期。死且不惜。一女子何足掛齒。不必固辭。叫女侍快排花燭。你兩人就此拜了天地。﹝生小旦拜照常科﹞

【節節髙】﹝眾﹞金尊對綺筵。赤繩牽。穠桃塞外應開徧。紅絲幔。葉鳳占。三星現。蒹葭倚玉眞堪羨。雙簾好取懸雙雁。﹝合﹞莫上龍堆望故鄕。卻疑身在瑤臺畔。

﹝末﹞女侍們。再送酒。

【前腔】﹝眾﹞夷歌捧玉盤。對嬋娟。眉峯巧畫宮妝淺。祥雲徧。瑞气連。冰輪滿。金輝玉映眞堪羨。胡風獵獵飛雙雁。﹝合前﹞

【尾聲】交河白艸瑩如練。燦溶溶明霞光爛。﹝末﹞叫女侍們。將笙歌送裴爺郡主到洞房去。管取於飛效百年。

﹝生﹞淒淒遊子若飄蓬。

神女知來第幾峯。

﹝眾﹞月落低軒窺燭盡。

羅幃繡被臥春風。

第二十三出寄衣

【金瓏璁】﹝旦持衣上﹞分飛方抱恨。授衣早是秋深。鴻雁至信音沈我懷人空淚盡。北望枉自傷神。且裁心錦。刀尺傍寒檠。

﹝菩薩蠻﹞蛩聲泣露驚秋枕。羅幃淚濕鴛鴦錦。獨臥玉肌涼。殘更與恨長。陰風翻翠幌。雨澀燈花暗。畢竟不成眠。鴉啼金井寒。奴家自與裴郞分別。再到嶺南。你看又是桂苑香殘。蘭閨寒透。我這裏鬼門𨿽應苦夜。瘴浦尙不宜秋。他那裏漢月空望刀環。胡霜怎當劍鍔。教我愁逾斷雁。悲切寒蛩。當此夜長無事。不免制一寒衣。寄去與他少禦寒冷。有何不可。﹝縫衣介﹞

【九疑山】﹝香羅帶﹞西風送雁聲。空階露凝。深閨猶自覺寒生。長徵況復滯邊塵也。﹝徵胡兵﹞塞月當秋冷。胡風入夜緊。應知他此際。怯衣單誰人記問。﹝懶畫眉﹞展開鴛綺燦雙文。牙尺金刀翦制新。蘭缸欲暗再挑燈。﹝醉扶歸﹞細看體制能廝稱。只見我鏡中非是舊時形。那知他腰圍比舊還相近。﹝梧桐樹﹞情多添綫頻。意密增綿襯。萬縷千絲都是縈方寸。春蠶到死絲方盡。﹝瑣寒窗﹞爲無裳有狐堪憫。這衷腸似鍼刺已難禁。又何心忍得拈鍼。﹝大迓鼓﹞徘徊夜漸深。寒侵纖指。轉自殷勤。匆匆珠淚將衣潤。﹝解三酲﹞看到處盡啼痕。此時此意無人省。更何緣投至得徵衣白艸城。空思忖。空思忖。﹝劉潑帽﹞幾回難逐孤月影。到如今怎寄得歸鴻信。

【尾聲】堪憐有綫無鍼引。淚銷夜燭又天明。那能勾寒到君邊衣到君。﹝外扮劉生雜扮從隨上行介﹞

【瑣寒窗】念金蘭遠戍邊庭。命駕今朝萬里輕。裴太僕再謫北庭。好生記念。我今往彼探望。不免到他家中討取家書寄去。向機中蘇蕙。好覓回文。嶺頭梅樹。寄將春信。早來到舊遊三徑叩柴門。﹝雜叩門介外﹞孤幃應自夢魂驚。﹝旦﹞外面有人扣門。母親有請。﹝外﹞隔墻早啟朱唇。﹝老旦上﹞

【東甌令】長吁气。翦刀聲。何事相兼直到明。﹝見介﹞孩兒。爲何夜來不睡。﹝旦﹞爲裴郞制一寒衣。﹝老旦﹞邊秋九月風霜緊。好念徵人冷。﹝旦﹞不知何人在外扣門。﹝老旦﹞院子何在。﹝末院子急上﹞靑女餘寒漸透。黃粱殘夢初回。﹝見介﹞老夫人有何吩咐。﹝老旦﹞朝來忽有扣門人。細問是何因。

﹝末應出開門見外介﹞呀。原來是劉爺。到此何干。﹝外﹞我到塞外探望裴爺。特來討一家報。﹝末﹞劉爺少待。﹝進見介﹞鐵騎將軍劉爺。要去塞外探望裴爺。特來到此討取家書。﹝老旦向旦介﹞劉將軍是裴郞好友。旣要親到塞外去。須索請他進來相見。﹝旦應介老旦向末介﹞道有請。﹝末出請外進相見介老旦﹞敢問將軍因甚到裴郞那裏去。﹝外﹞二位夫人聽稟。

【三換頭】從分雁羣。久無魚信空凝望也。每臨風斷魂。交情難冺。到如今那怕得賦關山程途勞頓。﹝老旦﹞不知將軍何日起程。﹝外﹞馬足秋風緊。河梁曉色新。特地前來。爲一紙家書抵萬金。

﹝旦﹞將軍行期旣迫。不及寫書。夜來制得寒衣一件。就求將軍寄去。

【劉潑帽】天涯阻絕鸞皇影。幾番來望斷窮陰。寒衣制就將誰倩。﹝付衣介雜收衣介旦﹞仗羽翎。莫使那寒威近。

﹝外﹞謹依尊命。就此吿別。

舉目蕭條總是秋。

羅衣濕盡淚還流。

行人萬里向西去。

卻閉閒門依舊愁。

第二十四出圍獵

【北醉太平】﹝生小旦帶小生末外雜扮軍校淨醜老旦旦扮侍女戎服上﹞陰沙蔽空。校獵山東。靑莖箭控綠沈弓。看旌旗倒北風。千羣胡騎戈鋌擁。兩行髽首笙簧送。夷歌一唱鼓蓬蓬。勝當年云夢雄。

﹝生﹞郡主。自家牛羊滿山。馬駝蔽野。客囊無憂羞澀。幸捨不致空虛。毳帳穹廬。豈減華堂曲室。衽襟■﹝韋未﹞韐。何必絲竹管弦。況下官麾下。金戈鐵騎之士三千。眞个个是猛將如虎。郡主帳中。髽首鐻耳之女數百。果然是侍女如雲。如今白艸正枯。盡堪搜山燒野。黃塵不起。頗可逐兔放鷹。下官帶軍校在前。郡主帶女侍在後。打圍一番。意下何如。﹝小旦﹞妾身正有此意。﹝生﹞叫軍校隨著我在前隊。叫女侍隨著郡主在後隊。放鷹的放鷹。逐犬的逐犬。﹝末﹞小的放鷹。﹝生﹞鷹有甚麼好處。﹝末﹞頭圓頂平。頸長臆闊。身重若金。爪剛如鐵。炯炯兩眼類明珠。斑斑細毛猶霜雪。響鈴鈴華絆金鐶。旋轉矯若風生。忽蓬蓬靑骹素羽。飛翻疾如電掣。驚獸不及奔。噬得那狡兔無毛。猜禽無暇息。搏得那大鵬點血。﹝醜﹞小的逐犬。﹝生﹞犬有甚麼好處。﹝醜﹞奔騰走百里。昂藏髙九尺。象貌似虎蹲。形體如箭鏑。吠一聲直教雕虎潛形。奔數里直使飛猱滅迹。蹄排著如戈如矛的利爪。可以截鐵斷金。口列著似刀似劍的剛牙。專能斷鎖嚙石。武王旅獒以來無雙。靈公周犬之後難匹。﹝生﹞就此起身前去。﹝生小旦眾上馬行介﹞

【普天樂】錦模糊羅裙動。鐵兜鍪香雲重。芙蓉帶。芙蓉帶綰著雕弓。躍騰驤赭汗追風。﹝合﹞呀。聽淸笳鬧哄。連天野燒紅。翠羽云旓飛展飛展金鈿叮冬。

【北朝天子】﹝生﹞軍校。流星劍指空。蜿虹旗捲風。星羅貝冑眞雄猛。﹝末﹞稟爺。前面是金微山了。﹝生﹞旣如此。把馬放過去。飛黃噴玉。躡孤雲彩虹。鏤金鞭。靑絲鞚。望龍沙幾重。望金微萬重。遠峯遠峯遠遠峯。﹝合﹞看三軍爭先賈勇。爭先賈勇。角弓鳴笳吹動。角弓鳴笳吹動。

﹝生﹞前面是甚麼地方。﹝雜﹞前面從這一路去。是李陵臺。昭君墓。從那一路去。是黃花戍。拂云堆。這幾處都是塞外勝地。﹝生﹞旣是這等。郡主帶女侍往黃花戍拂云堆去。下官帶軍校往李陵臺昭君墓去。都會聚在受降城便了。﹝小旦﹞相公請先行。﹝生﹞艸枯鷹眼疾。雪盡馬啼輕。﹝帶軍校暫下小旦女侍﹞

【普天樂】拂云堆雲鬟擁。黃花戍花香送。飛塵起。飛塵起綠鬢蓬松。看羅衫裊裊飄風。﹝合﹞呀。聽淸笳鬧哄。連天野燒紅。翠羽云旓飛展。飛展金鈿叮咚。﹝暫下生帶軍校上﹞

【北朝天子】掛烏號寶弓。樹葳蕤繡罿。齊齊四校軍威猛。叫軍校。前面平沙白磧。把犬放過去。平沙逐犬。塞中原五茸。赤精流。烏龍種。馬卒兒左衝。步卒兒右衝。選鋒選鋒選選鋒。﹝合﹞看三軍爭先賈勇。爭先賈勇。角弓鳴笳吹動。角弓鳴笳吹動。﹝暫下小旦帶女侍上﹞

【普天樂】接龍城秋云滃。捲鳴沙秋聲動。巾■﹝巾冓﹞濕。巾■﹝巾冓﹞濕香汗蒙朧。一聲聲佩玦迎風﹝合﹞呀。聽淸笳鬧哄。連天野燒紅。翠羽云旓飛展。飛展金鈿叮咚。﹝生帶軍校上﹞

【北朝天子】馬騰騰似龍。卒桓桓似熊。堂堂數組眞雄猛。叫軍校。把胡鷹放過去。孤飛片雪。駭遊禽散風。搏飛猱。摶威鳳。罝竿兒掛虹。罼罘兒繞虹。遠空遠空遠遠空。﹝合﹞看三軍爭先賈勇。爭先賈勇。角弓鳴笳吹動。角弓鳴笳吹動。

﹝相會駐馬淨丑先下介生﹞叫軍校。一路擒獲的。可都獻上來。﹝末獻雁介﹞小的獻雁。﹝生﹞這雁怎麼沒毛的。﹝末﹞打從雁門關過拔去的。﹝生﹞怎麼拔去了。﹝末﹞如今關上抽稅的凶。雁過也要拔毛哩。﹝外獻猿介﹞小的獻猿。﹝生﹞這裏塞外。那得有猿。﹝外﹞有詩爲證。大都秋雁少。只是夜猿多。﹝生﹞這是閩中的詩。你差用了。﹝外﹞老爺。如今用差詩的不知有多少哩。﹝生﹞休得胡說。﹝共﹞

【普天樂】射鵰還軍聲湧。獵騎歸金鈴動。縈鬟女。縈鬟女間著羆熊。看楡林幾處煙濃。﹝合﹞呀。聽淸笳鬧哄。連天落照紅。翠羽云旓收卷。收卷鼙鼓咚咚。

陰磧茫茫塞艸腓。

桔橰原上暮煙飛。

少年獵得平原兔。

馬后橫矟意气歸。

第二十五出誣激

【梨花兒】﹝淨扮武承嗣上﹞俺家姑娘忒福大。一言出得便開花。帶挈侄兒也造化。﹝丑扮李秦授上﹞嗏。這也造化不是耍。

﹝見介醜﹞恭喜大王。燮理有功。當此凋零時節。上苑的花都盛開了。甚是可喜。甚是可賀。﹝淨﹞說那裏話。昨夜俺姑娘要遊上苑。做一首詩說道。明朝遊上苑。火速報春知。花須連夜發。莫待曉風吹。所以一夜裏這些花都大開了。這是眞天子百靈顯助。若說我甚麼燮理。不要說此時沒得花開。便是春天也沒得開了。﹝醜﹞這畢竟是大王做宰相的還有些功在裏邊。﹝淨﹞李補闕。我且問你。今日賞花是內宴。我與張昌宗他們。都是聖上的至親。方得侍宴。你何故也來。﹝丑﹞今日正該下官入直。所以徼幸得預盛會。還要面奏一事。正要啟知大王。﹝淨﹞有甚麼說。﹝醜﹞裴伷先這廝。我們屢次擺布他。只是擺布他不死。如今配在北庭。到做了和順王的宣魯幹。財寶甚多。賓客愈眾。只是這京城裏。不知有多少他的門下人在此。時常往來探聽。就是這些內外文武官員。大半與他交厚的。一旦作起反來。甚是可慮。正要尋个計兒害他。虧殺近來有一句讖。說道代武者劉。我一時聽得。眉頭一蹙。計上心來。就把那劉字詳做流放的流字。該應在流人身上。如今奏過聖上。把這些流人盡數殺了。那時節不怕裴伷先不斷送在我手裏。大王。你道此計何如。﹝淨﹞妙計妙計。畢竟是你們這些讀書人。說來的就有文理。﹝醜﹞下官虧殺有這些文理。所以做得這官。﹝淨﹞只是今日花開。這等祥瑞正要慶賀。殺人是凶事。如何好說得。便到明日奏也未遲。﹝丑﹞說得有理。說得有理。道猶未了。聖駕早到。﹝老旦扮武后小生扮張昌宗旦小旦扮宮女外末扮宦官隨上﹞

【鵲橋仙】﹝老旦﹞奎章啟祕。上林呈瑞。慶豫堪誇絕代。﹝小生﹞簫聲常繞鳳皇臺。願花下承恩萬載。

﹝小生淨丑朝見介小生起介淨丑跪介﹞臣等恭聞聖藻弘飛。天花隨應。果然是功侔造化。澤洽林泉。臣等特此稱賀。﹝老旦﹞這是卿等調燮之功。使朕得恭逢其盛。看酒來。

【玉芙蓉】﹝小生上酒介﹞皇風扇九圍。聖徳超千代。看花神奉詔。東帝揚輝。香飄白雪依旌蓋。色借靑陽艷酒杯。﹝合﹞邦家瑞。喜陽和早回。惟願取萬千長此樂無涯。

【前腔】﹝淨醜上酒介﹞奇花感睿才。勝事邀行蓋。似橫汾曲奏。在鎬筵開。文移北斗成天象。酒近南山作壽杯。﹝合前﹞

【前腔】﹝老旦賜眾酒介﹞堯尊傍日隈。舜樂臨風外。看瓊筵正啟。寶扇橫開。花迎喜气何須待。鳥識歡心卻再來。

﹝合前老旦﹞花發寒時。𨿽是太平有象。狐鳴叢薄。還須儆戒無虞。近來聞得外邊有讖。說道代武者劉。這話可是有的麼。﹝淨醜﹞不敢上欺陛下。外邊果有此言。﹝老旦﹞卿等計議。不知應著甚麼來。﹝醜向淨私白介﹞聖上旣是問及。今日就奏了何如。﹝淨﹞李秦授適才已與臣說。甚是有見。只因今日慶賀。未敢瀆奏。﹝老旦﹞但說何妨。

【前腔】﹝醜﹞姦邪犯徳威。流竄遭摧敗。是遊魂沒主。死命無歸。陛下登極以來。凡所放流。已數萬人。一旦同心爲逆。深足爲慮。讖曰代武者劉。正應在流人身上。陛下若不盡殺流人。臣恐爲禍不小。須知有毒防蜂蠆。莫自無端縱虎豺。﹝合﹞休輕貸。早驅除禍胎。管取那萬年長此樂無涯。

﹝老旦﹞卿之所見。甚合朕心。可卽往流放所在。拘刷流人。除婦女外。悉押赴市曹處斬。﹝醜﹞領旨。

飛花澹蕩禦筵紅。

今日宸遊聖藻雄。

睿賞歡承天保定。

曈曈日出大明宮。

第二十六出密報

【梁州令】﹝小生扮李多祚上﹞朝來密旨出楓宸。因讖戮流人。故人何計可全生。裁尺素。遣一介。報邊庭。

我李多祚。自與裴太僕相別。滿望聖主賜環。逐臣反斾。不意李秦授這廝。因讖奏殺流人。私意實在太僕。我今修書在此。不免差个勇士。星夜報他。使他早爲之計。勇士那裏。﹝醜扮勇士上﹞一生能擘兩雕弧。虜騎千羣只似無。﹝見介﹞稟爺。有何吩咐。﹝小生付書介﹞我這書你可快快到北庭。送與裴太僕老爺。﹝丑應介小生﹞

【四邊靜】懷人絕塞魂消盡。憑伊展音問。早度赫連城。速投醴泉郡。﹝合﹞行行苦辛。時時探聽。莫自滯邊塵。兼程好前進。

﹝醜﹞稟老爺。不知還有甚麼吩咐。

【前腔】﹝小生﹞驚看烽火關情緊。全憑這書信。雁帛莫浮沈。鸞音要詳審。﹝合前﹞

淚墨灑爲書。

將寄萬里親。

書去神亦去。

兀然空一身。

第二十七出遁荒

【風馬兒】﹝生帶末院子同上﹞黯淡彤雲六花驟。凝階掩映梅花瘦。望裏冰山。玉塵擁簇。夕陰裏遠空如晝。

去歲嶺南梅似雪。今年薊北雪如梅。我裴伷先身羈塞北。盡足自娛。只是夫人遠隔嶺外。故友各滯天涯。好生懸念。

【花落寒窗】想當初燕侶鶯儔。到如今鳳泣鸞愁。交知阻隔。況撇五龍金友。一重怨做兩重迍遘。休休。絕塞羈畱。怎如王粲登樓。

﹝外扮劉生雜捧衣隨上﹞卿家本六郡。生長入三秦。劍鋒生赤電。馬足起紅塵。迆邐行來。聞得此間已是裴太僕行館。不免徑入。﹝生﹞呀。劉兄因甚到此。﹝外﹞特來訪兄。﹝生﹞這等遠勞了。﹝外送衣介﹞這是你夫人寄來的。

【前腔】他念良人紫塞淹畱。寄徵人鍼綫綢繆。﹝生﹞荊妻與嶽母好麼。﹝外﹞你那夫人呵。嬌姿瘦損。不比寒衣丰厚。子和母煢煢相守。﹝生哭介﹞休休。冷落衾裯。怎能同典鸘裘。

院子。快備夜筵。我與劉爺賞雪。﹝末應介﹞

【不是路】﹝醜上﹞粉散荒丘。踏徧平原到北陬。﹝急進遞書介生接與外同看介醜﹞傳書友。敎來覿面向君投。﹝生作看完介﹞呀。禍臨頭。難中霜雪頻來湊。使我去住無依不自由。叫院子取白金二錠。先打發這勇士去。﹝末應遞銀介生﹞你去拜上李爺。說我知道了。不及寫回書與你。﹝丑應下小旦忙上﹞忙來叩。相公爲甚在此著忙。﹝與劉生見介生﹞京中不日就來殺流人了。眼前生死難參透。定須奔走。﹝小旦﹞急忙奔走。

相公。胡地是我故鄕。不若逃到那裏去。庶可全生。﹝外﹞旣如此。待我護送你們前去。

【掉角兒】﹝生﹞向異域藏身避仇。只愁那風沙難受。嘆萋斐貝錦無休。我英雄气豈堪僝僽。郡主你呵。檢珍奇。備鞍馬。卸宮妝。更胡服。兔走星流。﹝合﹞黃雲馳驟。望斷首丘。拚韶顏空磧自老。永絕刀頭。

郡主。你快進去收拾。卽刻就要行了。﹝小旦末暫下﹞

【前腔】﹝生﹞望陰霾慘淡凝眸。指荒原驚聞刁鬥。準備著越劍吳鉤。離天羅一似浮雲出岫。堪嘆我生無歸。死無倚。向犬羊。尋儕偶。萬恨千愁。

﹝小旦帶末雜攜輜重上﹞相公。輜重俱已收拾了。﹝合前眾﹞快走快走。﹝共下﹞

第二十八出追獲

﹝淨醜雜扮追兵執兵器上﹞月黑雁飛髙。流人夜遁逃。欲將輕騎追。大雪滿弓刀。我們因裴太僕逃走出塞。奉都護爺將令。著我們追他。又說把他帶的金銀牛馬。盡數充賞。這一樁大富貴。須索拿他轉來。但願應時還得見。須知勝似嶽陽金。﹝暫下外生小旦帶末雜扮從俱胡服攜兵器輜重上外﹞雪嶺無人迹。冰河有雁聲。李陵甘此沒。惆悵漢公卿。裴兄。俺與你更闌夜靜。賺出北庭。此間已是塞外了。你看白茫茫一片大雪。好光景也呵。

【雙調北新水令】朔風千里度陰山。冷淒淒六花零亂。溟蒙迷道路。淅瀝透衣衫。怎顧得艱難。整鞭策無畱戀。

【南步步嬌】﹝生小旦﹞黃雲漠漠交河暗。路似王陽險。通朧夜影懸。跋涉程途。幾曾經慣。無處可停驂。不由人珠淚盈雙眼。

﹝暫下追兵上﹞燕山雪花大如席。片片吹落軒轅臺。我們趕出北庭。杳無蹤迹。這樣大雪。實是難走。只是都護爺的將令。不可有違。只索趕向前去。正是一心忙似箭。兩腳走如飛。﹝暫下外生小旦眾上﹞

【北折桂令】﹝外﹞憑著這駿馬雕鞍。早離了虎穴龍潭。爲甚的冒雪衝寒。只因恁手撼天關。舌搖赤電。气吐瑯玕。引起我熱心一片。恨他們橫起波瀾。埋沒恁義膽忠肝。到如今無門控訴。好敎我怒气沖天。

【南江兒水】﹝生小旦﹞匹馬行將久。徵途去轉難。更飛花遫遫縈人面。胡笳何處聲哀怨。長徵絕塞程何限。仗你周旋危險。髙誼雲天。好敎我銜恩非淺。

﹝暫下追兵上﹞行人趕行人。一程遠一程。我們走了半晌。𨿽是大雪難行。難道他們帶了這許多人馬輜重。到比我們走得快哩。快追上去。快追上去。由他走上雁摩天。腳下騰雲須趕上。﹝暫下外生小旦眾上﹞

【北雁兒落帶得勝令】﹝外﹞俺恨的世情交道義寒。俺恨的白首盟須臾變。俺恨的遇崎嶇袖手觀。俺恨的臨禍患將人閃。那些兒詞組重丘山。我視驅馳如等閒。也只爲交難斷。忍分開爾我看盤桓。共執轡將前途盼。摧殘。那顧得困胡塵兩鬢斑。困胡塵兩鬢斑。

﹝小旦﹞呀。這處兒是我們平日打獵的所在。離北庭不過三十里。不辧路徑。走了一夜。才到得這裏。怎生是好。

【南僥僥令】關山多路岐。夜色又將闌。馬困寒沙行已倦。怎做得趁雞鳴曉度關。趁雞鳴曉度關。

﹝追兵上﹞去時雪滿天山路。雪上空畱馬行處。尋蹤覓迹。遠遠望見一夥胡人。快去問他一个信兒。﹝問介﹞你們曾見大唐一个官兒。夜半帶著一起人馬。許多行李。逃入胡地。不知過去幾時了。﹝外﹞我們是漠南王庭上差往塞下換馬轉來的。天明才起身。那曉得夜走的官兒。﹝追兵﹞你旣不曉得。我們快追上去便了。相逢不下馬。各自奔前程。﹝暫下﹞

【北望江南】﹝外﹞呀。漢營中鐵騎將人趕。麾百隊遠臨邊。只聽得摐金伐鼓震祁連。激得我稜稜霜劍頓生寒。俺衝先鋒敢前。衝先鋒敢前。怕甚麼官軍西出過樓蘭。

【南園林好】﹝生小旦﹞聽軍聲相將近前。嘆微軀如何保全。嚇得人心驚膽戰。怎脫得這迍邅。怎脫得這迍邅。

﹝追兵上﹞曠野行人絕。相逢知是誰。前面雪深逾丈。絕無人迹馬蹄。他們決不曾過去。我們方才遇著那夥人兒。𨿽是胡人裝束。敢就是他們。也未可知。待我轉去盤問他一番。你們敢就是裴爺麼。﹝外﹞不是。不是。﹝追兵﹞那一个到像裴爺的模樣。﹝外﹞是俺同行之人。那裏是甚麼裴爺。﹝追兵細看生介﹞呀。果是裴爺。﹝跪介﹞稟上裴爺。都護府差人迎接爺轉去。﹝生﹞我已胡服。不轉去了。﹝追兵立起介﹞爺若不轉去。都護爺就著我們綁轉去哩。﹝外怒出戰介﹞

【北沽美酒帶太平令】我披霜甲仗龍泉。披霜甲仗龍泉。您奮怒臂敢當先。﹝追兵﹞你是甚麼人。敢打奪朝廷的犯官。若不放裴爺與我。我就抓了你的頭去。﹝戰介外﹞你這兵馬休來抵死攔。激得俺不耐煩。猛持戟把弓彎。覷他那旌旗閃閃。不由人發上衝冠。盡敎您突圍挑戰。只落得自投災難。﹝追兵﹞休得閒說。快快放裴爺來。饒你殘生。遲則一刀兩斷。﹝又戰介外﹞你呵若要俺言旋實難。拚老死桑幹賀蘭。呀。女君王誓無相見。

﹝又戰追兵殺外介小旦戰被綁介追兵﹞我們快解他見都護爺去。﹝眾押介﹞

【南尾聲】﹝小旦﹞人生聚散眞如幻。﹝生﹞我一片雄心倍黯然。劉兄呵。你刎頸交情實可憐。﹝共下﹞

第二十九出泰回

﹝旦扮黃門官﹞絳幘雞人報曉籌。尙衣方進翠云裘。九天閶闔開宮殿。萬國衣冠拜冕旒。自家唐朝黃門官便是。恭遇社稷有靈。文武葉力。太后退居於別殿。皇帝返駕於房州。佞幸若張昌宗。已看授首。姦權若武承嗣。復見亡身。眼見得寰宇升平。皇圖鞏固。今日聖上反正臨朝。百官齊來慶賀。不免在此伺候。﹝末扮張柬之小生扮李多祚俱朝服上﹞

【賀聖朝】晨光乍啟鑾輿。祥煙欲傍龍旗。雙瞻禦座引朝儀。率舞向丹墀。

﹝朝賀介旦﹞百官有事奏事。無事退班。﹝末﹞臣同平章事張柬之有事上陳。﹝旦﹞就此披宣。﹝末﹞臣竊惟陛下乾綱復振。泰宇重熙。無任雀躍。但各方流人。非以黜邪伏罪。卽以持正蒙辜。天后復惑於流讖。信李秦授讒言。欲以一切誅之。殊爲可閔。伏乞陛下。速降徳音。赦流人之罪。嚴秦授之誅。以快天下。臣不勝瞻仰。

【駐雲飛】虐過坑儒。蘭桂俱同秋艸萎。雨泣流人涕。日上愁雲蔽。嗏。流恨滿山隅。那李秦授呵。王章難恕。伏乞垂慈。少雪英雄气。萬里無畱楚客悲。

﹝小生﹞臣果毅都尉李多祚奏聞陛下臣竊惟侍中裴炎。匡正持危。一時就戮。他侄子太僕寺丞裴伷先。因上封事。面陳得失。上干天后之怒。流之嶺南。後復墮姦人之謀。徙之塞外。臣念伷先才兼文武。名震華夷。伏乞陛下廣起廢之途。優褒忠之典。卽行擢用。不勝瞻仰。

【前腔】二謝當年。報主生平願不違。死者追無地。生者忠堪許。嗏。削迹嘆艱虞。才堪用世。伏乞垂慈。速把刀環賜。會使夔龍集鳳池。

﹝旦﹞奏事官俱退在午門外候旨。﹝末小生起介﹞眼望旌捷旗。﹝旦﹞耳聽好消息。﹝下末小生﹞神人仰望。在此一舉。封章𨿽已進去。不知聖意若何。﹝旦捧勑老旦小旦扮宮女持節上行介﹞

【神仗兒】恩從天至。恩從天至。傳呼虎使。看祥雲影裏。擁出白麻黃紙。宣丹鳳下金雞。宣丹鳳下金雞。

﹝旦﹞聖旨道來。張柬之所奏。流人準悉赦免。李秦授著所在官司立時處斬。李多祚所奏裴伷先起授工部尙書。兼幽州帥。李多祚加羽林衛大將軍。卽著賷勑前往。謝恩。﹝末小生叩頭謝恩起立小生接勑介旦老旦小旦下﹞

【滴澑子】﹝末小生﹞當日裏。當日裏丰蔀晝迷。今日裏。今日裏宸衷天啟。再見君臣魚水。捧綸音出禁闈。無私天地。彰殫分明。纖毫不渝。

聖代卽今多雨露。

擁旄持節遠橫行。

長沙不久畱才子。

賈誼何須弔屈平。

第三十出誅佞

【朝中措】﹝醜扮李秦授外雜扮從隨上﹞一封詔下九重天。寒星導馬前。內苑略施計策。少年斷送邊關。

自家李秦授。爲害裴伷先。賷了殺流人的勑。來到塞外。不想其餘的流人。到都殺了。單走了一个裴伷先。甚是煩惱。被我要在此處的都護身上拿他。如今聞得追他轉來了。今日解來處斬。這番才是削艸除根。可喜可喜。左右。快去催綁裴伷先來。﹝外應介生綁淨雜押小旦哭扶老旦從上﹞

【山坡羊】﹝生﹞我激昂昂气沖霄漢。烈轟轟志淸宮殿。虛飄飄斷送一生。急煎煎蚤喪沙場畔。步欲前。行行去不還胸中萬事。萬事難提徧。做東市遭刑。鴟夷銜怨。堪憐。欲奏廣陵琴曲難。澘然。欲聽華亭鶴唳難。

【前腔】﹝小旦﹞眼睜睜拆開雙燕。苦哀哀卻成孤雁。陰慘慘殺气晝昏。戰兢兢魂已飛天畔。泉壤間。茫茫去不還。傷心萬古。萬古應無限。做鸞鏡光分。鳳簫聲斷。堪憐。欲似靈河牛女難。澘然。欲會巫山雲雨難。

﹝淨雜押生見醜介丑﹞裴伷先。你是流人。奉旨應該誅戮。如何私自逃竄。抗拒官兵。今日到此。更有何言。﹝生﹞我裴伷先生不能爲國家反正除邪。死當爲厲鬼以殺爾輩。使得反周爲唐。我𨿽在九泉之下。亦瞑目矣。﹝醜﹞誰聽你多言。快推出去。斬訖報來。﹝淨推轉生小旦抱生哭介﹞

【憶多嬌】雪影寒。劍影寒。死別生離在眼前。忍見你靑鋒送少年。﹝合﹞兩下相看。兩下相看。血淚渾如湧泉。

﹝醜﹞法場所在。不許閒人喧嚷。﹝外應傳介﹞

【前腔】﹝生﹞白艸寒。白刃寒。人世冥途在眼前。忍見你紅顏誤少年。

﹝合前醜﹞這是甚麼所在。怎麼許人在外啼哭。﹝外應傳介旦扮胡女上見小旦介﹞奉大王爺之命。請郡主回府。﹝小旦﹞你先回去。說我就回了。﹝旦應下﹞

【斗黑麻】﹝小旦﹞你只爲忠貞流離在邊。誰知道姦雄圖謀有年。今日裏死蒙寃。怎得那巫咸下臨九天。﹝合﹞分離此間。悲風泣斷猿。若要相逢。除非魂歸夜泉。

﹝醜﹞怎麼這時候還不開刀。快些起鼓。﹝外﹞就起鼓了。﹝旦又上﹞大王爺請郡主速回府。﹝小旦﹞我知道了。﹝生﹞

【前腔】我只爲朝廷挺身建言。因此把微軀甘心棄捐。今日裏死何難。願與那比干遨遊九淵。

﹝合前旦老旦扯小旦先下淨作行刑介末急上﹞報報報。稟老爺。有聖旨到。﹝小生扮李多祚捧勑雜扮從急上小生﹞

【繞地遊】才離金殿。飛馬交河畔。只爲金蘭。敢辭勞倦。

﹝先吩咐開生綁介﹞聖旨已到。跪聽宣讀。皇帝詔曰。朕惟彰善癉惡。帝王之明訓昭垂。棄徳崇姦。經傳之炯戒具列。朕今再承統緖。用示勸懲。玆爾原任太僕寺丞裴伷先。乃故侍中裴炎之侄。助伯驅邪。濱危進諫。向時𨿽治以罪。朕心實憫其忠。今據羽林衛大將軍李多祚。奏爾才兼文武。名振華夷。特起授爾爲工部尙書。兼幽州帥。裴炎顧命元老。死節忠臣。贈益州大都督。各處流人。當玆朝廷大慶。悉準放還故鄕。補闕李秦授。附從邪逆。已犯不赦之條。殘害忠良。允伏橫分之典。著令所在官司卽行處斬。庶幾神人胥快。激厲攸關。謝恩。把李秦授拿下。﹝生冠帶與小生相見介雜綁丑介生﹞小弟得保微命。復叨顯官。皆出兄恩。何以爲報。﹝小生﹞這是爲國。非弟私情。何以言報。裴兄。李秦授這廝。今日聖旨殺他。大快人心。兄請正坐了。就決了他。使小弟得以快睹。﹝生驚介﹞小弟此身方才離得法場。豈有就坐在上邊監斬別人的事。恐無此理。﹝小生﹞聖旨道。李秦授著令所在官司卽行處斬。裴兄。你旣兼幽州帥。此處正是你管下的地方了。你若不殺他。更推與何人。﹝生沈吟介﹞旣如此。小弟得罪了。﹝揖小生正坐介﹞綁李秦授過來。﹝雜帶醜過跪介﹞李秦授當面。﹝生﹞李秦授。你這附從邪逆。殘害忠良的賊。我且問你。我有何得罪與你。前日把我夫婦分開南北。今日又要把我性命斷送沙場。你爲我一个人造此無稽之言。不知枉害了多少性命。我看你當初在朝堂中看打。適才坐在上邊監斬。何等無狀。何等軒昂。今日事到如此。亦有何言。﹝醜﹞老爺。近來世上的事。大率番覆不常。比如適才李秦授坐在上邊監斬老爺。誰想一時間就掇將轉來。老爺到監斬李秦授。如今或者又是个聖旨到來。依先著李秦授監斬老爺。也未可知。不若早殺了些。省得後來懊悔。﹝小生生﹞唗。休得胡說。﹝醜﹞是不敢。老爺永世坐在上邊斬秦授。秦授永世綁在這裏做犯人。﹝小生﹞你看這廝。還是奉承張昌宗武承嗣的故態。

【玉胞肚】﹝生﹞權門鷹犬。慣逢迎。常工脇肩。看姦謀嘻笑藏刀。更讒言貝錦滔天。已從歡會拆鴛鸞。險做寃魂托杜鵑。

【前腔】﹝小生﹞昏衢坑塹。設機謀無端逞姦。只因你一字胡搊。可憐他萬命含寃。秪恇千載肆鷹鸇。誰識今朝泣杜鵑。

﹝生﹞就推出去。斬訖報來。﹝外斬醜獻頭介小生﹞裴兄。小弟還有一事奉吿。﹝生﹞願聞。﹝小生﹞兄𨿽連姻塞外。夫人羈迹嶺南。今兄宦遊在此。莫戀新歡。遂拋舊好。

【前腔】微時故劍。怎敎他沈埋在淵。那白頭溝水堪悲。更扊扅富貴須憐。黃雲何日駕雙鸞。紅淚休敎染杜鵑。

﹝生﹞李兄。你看小弟豈是薄幸的人。

【前腔】微風紈扇。嘆年來分開合歡。怎禁他夢斷黃沙。忍敎他悶損朱顏。楡關有日會雙鴛。桂嶺何須怨杜鵑。

吩咐中軍官。差官一員。點兵一哨。備帶車馬金帛。卽往嶺南。迎接夫人與盧太夫人前來赴任。﹝淨應下小生﹞小弟就此吿別了。﹝生﹞小弟才得與兄相會。豈忍遽別。﹝小生﹞王事靡盬。不敢久畱。﹝生﹞旣然如此。吩咐眾將官排列隊伍。護送李爺入塞。﹝眾應﹞

忽聞漢詔還冠冕。

始覺殷王解网羅。

日比皇朝猶自暗。

天齊聖壽未云多。

第三十一出迎內

【胡搗練】﹝老旦旦同上﹞六花淅淅灑窗楞。去人無信﹝旦﹞兩地分離。指望同歸故里。誰知道永絕今生。

﹝老旦﹞孤城廓外送王孫。﹝旦﹞別後淸霜點鬢根。﹝老旦﹞儒行公才更何在。﹝旦﹞欲將修短問乾坤。母親。裴郞一去。杳無音信。不意李秦授這廝。又奏誅流人。我想起來。裴郞一定不免了。如何是好。﹝悲介﹞

【綿搭絮】蛾眉愁鎖。異國嘆飄零。白骨胡塵。正是靑閨夢裏人。最傷心月冷黃昏。痛殺天閽誰叩。薤露難聞。頓敎我紅粉成灰。怕聽松窗雪打聲。怕聽松窗雪打聲。

【前腔】﹝老旦﹞殘年衰鬢。風浪頻驚。望斷黃雲。絕塞誰招楚澤魂。最傷心母子浮萍。﹝內作鵲噪介旦﹞母親。昨夜燈花結蕊。今朝鵲噪檐前。我們這般光景。有甚好處。﹝老旦﹞須信燈花沒準。鵲噪無憑。遙把那淚滴窮泉。怕聽蕭蕭打葉聲。怕聽蕭蕭打葉聲。﹝淨小生雜扮官卒上﹞

【滿江紅】雪滿長途。折梅傳遠信。

一路行來。問說老爺眷宅在此。不免徑入。﹝見叩頭介老旦旦﹞你們那裏來的。﹝淨﹞將官奉裴爺差遣。帶領兵馬。迎接太夫人夫人赴任。﹝老旦旦對語介﹞怎麼有這等事。﹝淨﹞如今朝廷反正。一應流人。盡行赦免。李將軍又保奏老爺。官加工部尙書。兼幽州帥。拜官之日。奉旨殺了李秦授。就差將官們來的。﹝老旦旦﹞感謝天地。你們外面伺候。我收拾了。明日早行。﹝老旦﹞

【摧拍】震雷霆潛龍再騰。需雨露枯荄復生。喜气盈盈。喜气盈盈。一紙家書。萬兩黃金。破鏡仍圓。缺月重明。多僥幸。免卻呻吟。車似水。馬如輪。﹝旦﹞

【一撮棹】喜夫壻光生在覆盆。喜姦雄一似日潰春冰。還自省。我兩口嘆伶仃。誰承望歲月主恩深。書報天中赦。人從海上聞。眞个是六翮起靑雲。

桂月雙眉久不描。

殘妝和淚污紅綃。

丈夫鵲印搖邊月。

寒谷冰隨暖气銷。

第三十二出圓全

【行香子前】﹝生小旦同上﹞玉佩珊珊。錦綬翩翩。縈心處望眼懸懸。

﹝生﹞郡主。下官思那日與你永訣。自分魂飛白刃。身掩黃沙。不料又有今日。只是那鐵騎將軍爲我身死。深爲痛傷。﹝小旦﹞正是。這都是相公一生忠義之報。平日結客之功。﹝生﹞這也不敢。還有一件。我前日差人去請盧氏夫人與嶽母。怎生還不見到。好生放心不下。﹝小旦﹞不久一定就到了。﹝老旦旦淨小生雜從上﹞

【行香子後】胡云冉冉。塞艸芊芊。正得意。重相會。喜綿綿。

﹝相見介生﹞夫人。這是和順的郡主。下官在此虧殺那和順王周全。幸不落莫。﹝旦笑介﹞還是虧他的郡主哩。﹝末扮可汗上﹞云沈塞上妖氛斷。雪照回中探騎閒。﹝見介﹞下官聞得夫人到此。特來稱賀。﹝生﹞多謝。

【山花子】當時失路誰靑眼。謝居停屈意周全。借鷦鷯一枝暫安。今日裏人月同圓。﹝合﹞更堪誇交盟不寒。孟嘗結客得益歡。信陵虛左興未闌。倒屣迎賓。只手扶天。

【前腔】﹝眾﹞忠貞節俠殊堪羨。任摧殘赤膽常懸。總浮沈壯心自堅。今日裏夷夏同瞻。﹝合前﹞

【舞霓裳】今逢再造盛明年。盛明年。恩榮喜至五云端。五云端。共看聖澤深無阻。且自稱觴慶壽樂鈞天。早漏泄春光一綫。猛聽得鳥弄歌聲雜管弦。

【紅繡鞋】霏霏瑞靄鑪煙。鑪煙。熒熒獨映珠簾。珠簾。鳴鳳管。吸龍川。歌扇軟。舞衣斑。娛舜日。樂堯天。

【意不盡】莫敎淸漏催銀箭。一任嬌歌逐寶筵。興來重整。又何妨十日醉平原。

白芷動芳馨。

淸香入杳冥。

曲終人不見。

江上數峯靑。

節俠記終

