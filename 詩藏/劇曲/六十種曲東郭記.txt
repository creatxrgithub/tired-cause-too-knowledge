《六十種曲東郭記》

﹝明﹞孫仁孺著

﹝明﹞毛晉輯

東郭記

﹝明﹞孫仁孺著

繡刻演劇十本

第六套

白兔殺狗曇花龍膏飛丸東郭節俠雙珠四賢牡丹

繡刻東郭記定本

●東郭記目錄

第一出離婁章句下

第二出人之所以求富貴利達者

第三出少艾

第四出井上有李

第五出則將摟之乎

第六出齊東野人之語

第七出媒妁之言

第八出綿駒

第九出則得妻

第十出日攘其鄰之雞者

第十一出鉆穴隙

第十二出以利言也

第十三出一妾

第十四出先名實者

第十五出其良人出

第十六出他日歸

第十七出與之偕而不自失焉

第十八出出而哇之

第十九出吾將瞷良人之所也

第二十出蚤起

第二十一出徧國中

第二十二出卒之東郭墦間之祭者

第二十三出與其妾訕其良人而相泣於中庭

第二十四出頑夫廉

第二十五出將有遠行

第二十六出妾婦之道

第二十七出丈夫生

第二十八出爲人也

第二十九出與之大夫

第三十出郁陶思君爾

第三十一出而獨於富貴之中有私壠斷焉

第三十二出右師不悅

第三十三出讒

第三十四出托其妻子於其友

第三十五出爲將軍

第三十六出戰必勝

第三十七出爲衣服

第三十八出諂

第三十九出妻妾之奉

第四十出百工之事

第四十一出其妻妾不羞也

第四十二出所識窮乏者得我與

第四十三出殆不可復

第四十四出由君子觀之

第一出離婁章句下

【西江月】﹝末笑上﹞莫怪吾家孟老。也知徧國皆公。些兒不脫利名中。盡是乞墦登壠。

長袖妻孥易與。髙巾仲子難逢。而今不貴首陽風。索把齊人尊捧。

走東郭的齊人英雄本色。

訕中庭的妻妾兒女深情。

隱於陵的仲子淸廉腐漢。

爭壠斷的王驩勢利先生。

第二出人之所以求富貴利達者

【破齊陣引】﹝生靑袍儒巾扮齊人上﹞髙算已空赤縣。孤蹤尙困靑齊。妾婦名流。兼金世界。說甚淸廉道義。笑餓士西山無气色。大盜東陵有面皮。吾徒聽不羈。

﹝鷓鴣天﹞落落男兒未有妻。隻身猶爾滯全齊。世人無眼空談笑。吾輩多才愈滑稽。能變豹。會攘雞。英雄那得效羣黎。他年衣錦歸來日。應使鄕閭共口提。不佞齊人是也。昔爲姜氏之齊。今爲田和之齊。齊一變矣。未爲富貴之人。且爲飮食之人。我何人斯。普天下東西南北。乞食吹竽者。皆爲咱四海兄弟。盡宇內秦楚燕韓。傍門依戶者。共是俺一家友生。或在此。或在彼。眞如千百萬億之化身。或在前。或在後。更似髙曾祖禰之一派。未奠臨淄之雁。久爲卽墨之鰥。吐气揚眉。是予後來之面目。垂頭俯首。乃吾今日之神情。彼一時。此一時。君子亦有窮乎。爾爲爾。我爲我。丈夫當如此矣。由他笑罵。固自豪雄。死生只命一條。朋輩有齊庶士稷下淳於髠。滑稽多智。裏中王子敖。諧媚能容。更有小友二人。合之是爲四傑。相與浪遊街市。狂走塵埃。𨿽則一時暫安。恐非終身長策。不免待他每來時。再商出處。我想俺齊人如此抱負。不知何時發迹也。

【太師引】待雄飛海內應無幾。縱饑寒心寬體肥。柰枳棘鳳鸞失勢。盡楡枋斥鷃偏譏。道胸中奇奇異異。怎年來流離瑣尾。笑不了時人口皮。分何年男兒吐气揚眉。

【前腔】把先齊豪傑還援比。釣竿兒飛熊渭涯。痛羈囚夷吾淹滯。笑牧豎寧戚寒微。一般兒相投魚水。轉眼的勛名俊偉。羨髙風鴻逵可儀。一任俺齊人驥尾攀躋。

呀。卻早二弟來也。﹝扮淳於髠王驩並衣巾上﹞

【一翦梅】﹝淳﹞男兒未際嘆無衣。空欲飛飛。那得飛飛。﹝王﹞更兼饑餓不勝啼。心事齊齊。人物齊齊。

﹝相見介生﹞伯夷甘忍饑。商山歌采薇。﹝淳王﹞我輩病其隘。用是道相違。﹝生﹞二兄。我與你一貧如洗。日不聊生。聚首一隅。終非髙見。不佞想起來。當今之日。賄賂公行。廉恥道盡。我輩用其長技。取富貴如拾芥耳。焉能鬱鬱久居此乎。﹝淳王﹞大兄言之然也。

【三學士】﹝生﹞髙節淸風今已矣。英雄須識時宜。堪憐街上惟餘我。更嘆閨中未有姬。﹝合﹞念此靑雲須早致。免塵埃共笑嗤。

【前腔】﹝淳王﹞自古賢豪從困起。吾儕應此爲期。而今跨下無完袴。他日街頭著錦衣。

﹝合前生﹞俺可就此分袂前去。各自求取利達。毋貽朋友之羞。﹝淳王﹞旣然如此。俺二人就此分別。但大兄何以教我。﹝生﹞吾聞規小節者。不能成榮名。惡小恥者。不能立大功。惟去西山之面皮。乃有東陵之气焰耳。﹝淳王﹞多謝大兄明教。俺每就此分別。﹝相拜別介﹞

【香柳娘】望天涯奮飛。望天涯奮飛。相看短气。論先資。全在無廉恥。﹝各拭淚介﹞嘆知交別離。嘆知交別離。千里勉同馳。十年作歸計。﹝合﹞盼夕陽已西。盼夕陽已西。相逢莫期。倉皇揮涕。

﹝淳王先下生﹞他二人已是分途前去。俺不免攺換行裝。變易衣服。執荊藜以前進。持筐篚而遠行。咳。這都是近來求富貴的機關也。﹝攺乞態介扮二小齊人乞態疾走上﹞

【前腔】笑雙雙在齊。笑雙雙在齊。庸庸無濟。有齊人兄長堪依倚。到如今傍誰。到如今傍誰。牛後我甘隨。馬腹兄何及。

﹝合前見生介﹞兄長。虧你兩三人丟了俺小齊人去也。﹝生﹞兄弟。俺此去富貴。便來看你。好自珍重。﹝二小哭介﹞哥哥。俺兩个是沒用的花子。你去了決是餓死也。﹝生﹞舌在你口中。腳在你腿下。何處不得衣食乎。俺就此相別。你不索深悲。﹝二小﹞旣如此。則索送大兄一程。﹝生二小並走介﹞

【前腔】爲功名太急。爲功名太急。衣裳變易。從敎諳盡江湖味。執靑靑杖藜。執靑靑杖藜。一似狗累累。還愁尨也吠。﹝合前﹞

止爲名利走山川。

孤身分手各淒然。

丈夫會應有知己。

悠悠俗態何足纏。﹝共下﹞

第三出少艾

【憶秦娥】﹝旦小旦艷妝扮二女上旦﹞人間少。雙雙姐妹紅顏好。紅顏好。幽居冷落。深閨空老。﹝小旦﹞奴年十五眞眞小。春光提著心兒曉。不堪花外。一聲啼鳥。

﹝回文菩薩蠻﹞﹝旦﹞早來春恨雙蛾掃。﹝小旦﹞掃蛾雙恨春來早。﹝旦﹞鶯語怪聲聲。﹝小旦﹞聲聲怪語鶯。﹝旦﹞寂寥空麗色。﹝小旦﹞色麗空寥寂。﹝旦﹞腸斷欲昏黃。﹝小旦﹞黃昏欲斷腸。﹝旦﹞奴家齊之二女。先君姜氏之裔。不幸棄世之後。止畱下俺姐妹二人。藉有餘貲。聊以度日。但奴年亦已十八。妹子正在三五。寂寞門庭。蹉跎歲月。如何是好。﹝小旦﹞姐姐。俺看王孫公子。結駟連騎。好不繁華。俺與姐姐適人。須是這般人兒方好。﹝旦﹞你所言正合我心。但俺門戶荒涼。姓氏未著。恐富貴者不免棄之。惟擇一孤窮而倜儻者。正自有富貴之日耳。妹妹你道如何。﹝小旦﹞然也。

【金落索】﹝旦﹞嬋娟體度嬌。綽約姿容俏。姐妹相隨兩下鸞凰杳。東風翠翹。步妖嬈。三五年華爾正饒。似俺蹉跎歲月人應老。兀的埋沒容顏心轉焦。何時好。嘆靑春十八暗中銷﹝背介﹞那能勾秦樓鳳簫。明河鵲橋。雙雙的鸞鏡還同照。

【前腔】﹝小旦﹞閨中兩寂寥。花下齊歡笑。只恐於歸不得同歸了。看王孫富饒。斗奢豪。羅帕鈿車陌上挑。他纖穠玉貌應非少。我窈窕柔姿只自嬌。何時好。嘆靑春並姐暗中銷。﹝背介﹞那能勾蕭郞共招。牽牛共邀。翩翩的吉士還偕老。

﹝旦﹞妹妹。𨿽則如此。所爲歸妹愆期。遲歸有時。俺則索等待時來便了。

【劉潑帽】愆期歸妹終須好。算三星可待非遙。夭桃看取佳期早。摽梅會有冰人巧。

﹝小旦﹞姐姐。聖人云。二女同居。其志不同行。似俺姐妹相得。又未必然矣。﹝旦﹞妹妹。你若有此心情。我與你共適一人何如。﹝小旦笑介﹞

【前腔】同居二女歸期邈。冀同心鳩鵲雙巢。大姨應得謀蘋藻。小姨聊可同綦縞。

姐妹𨿽同居。

所志不同行。

我願不爲此。

效法在皇英。﹝共下﹞

第四出井上有李

﹝小生髙巾破衣扮陳仲子上﹞吾友夷齊在首陽。只今畱得姓名香。滔滔濁世誰堪比。仰止髙風去故鄕。小生陳仲子是也。齊君不義而竊國。齊人無恥以成風。舉一國之人若狂。卽仲子之兄不免。是以甘心於遁。易姓爲陳。偕隱同志之妻。卜居於陵之地。因辟地以辟兄。頗有同淸之望。因辟兄以離母。時懷陟■﹝山巳﹞之思。室人辟纑。小生織屨。萬鍾如屣。遠違朝市之風塵。十乘可捐。淸掬瀟湘之日月。近來捆屨不足。織作無餘。因之餓以三旬。不復能爲一飽。耳目若喪。聞見如無。只索彊捱幾步。𨿽然餓死道旁。俺廉士甘心也。

【北脫布衫】避紅塵霞韻淸孤。坐靑山云骨蕭疏。弄白石迹寄樵漁。倚蒼松遊同豕鹿。

【小梁州】覷他每盡日營營走穢途。泛泛如鳧。爭趨顯者似奴僕。全無骨。應自愧妻孥。

【麼】俺因此呵。孤身獨自奔荊楚。卜於陵此地堪居。謝狂且。離兄母。偕來室子。老死在吾廬。

【上小樓】飮河偃鼠。無過滿腹。俺可也女執懿筐。自鬻芒鞋。飮食些須。常則是夫婦每爲農學圃。昔日箕潁輩也於斯得趣。

呀。十分餓得緊了。可將何物療饑乎。

【麼】俺待要吸霜華。飮露濡。乘雲气。淩碧宇。當不得這枵腹空虛。兩眼胡塗。兩足趦趄。況又這於陵並沒卻田幾畝。何來稻黍。夷齊兀的死山墟。陳仲子誰人及汝。

呀。俺耳目𨿽昏。鼻中頗聞香气。莫不是天公未絕廉士也。只索向前去著。﹝匍匐介﹞

【耍孩兒】鼻中香气來何處。敢天帝心憐予苦。神農虞夏忽焉䢐。怯書生願與爲徒。黜聰爲厭談諧聒。不見隨他伎倆殊。我神凝注。淸芬自合。俗物還逋。

呀。這卻是井邊也。井邊復有何物乎。

【五煞】問淸流何物乎。井中蛙。士大夫。總來不掛巢由目。煙風蘿月無煩買。流水髙山味可咀。他來脈兒深堪取。淸淸似我。淡淡如余。

呀。上邊乃有一果乎。此非不義之物。可以嘗之。﹝作嘗介﹞原來卻是一李。李呵。陳仲子於足下有緣。暫屈爾於淸人之腹矣。

【四煞】憐予苦似渠。井欄香若敷。須知此物非周粟。一時酸澀喉三咽。數口淸甘體半舒。這滋味全無。俗人之所棄。取不爲污。

呀。可可耳有聞。目有見也。誰知俺廉士之命。竟生於一李乎。﹝視井介﹞呀。這井上卻有螬虫在上。螬呵。得罪了。

【三煞】囑伊螬休怪吾。非是咱奪汝余。偶然昏憒叨卿俎。黃泉不免慚蚯蚓。竹實應堪比鳳雛。況與汝同斯土。鄕鄰之義。空乏應需。

俺不免入吿細君。免其憶念。我想仲子有如此之遭逢。可知天生廉士。不偶然也。

【二煞】報與他美且都。這夫君可偶無。天生廉士超今古。蛾眉旣使予心醉。螬食還將我口餬。這都是天張主。野人之味。隱士家蔬。

【煞尾】靜玩楚天霞。閒成山澤臒。看瀟湘云夢還吞吐。想著我淸操。只一片首陽山石可語。

第五出則將摟之乎

【遶地遊】﹝生衣巾上﹞浪遊曲徑。蹤迹眞無定。爲功名四方馳騁。資斧蕭然。窮途淸冷嘆英雄時兮未乘。

四海無家只浪遊。飄零卻似水東流。男兒苦沒資生策。長嘯塵中何處求。齊人散羣以進。望貴而投。命之未亨。其人不遇。思量俺資斧旣乏。卽次未定。只索覓一人家。暫爲逆旅。庶可以營求富貴。守我些須。趁步行來。又是這般幽徑也。

【金井水紅花】四海尋姬媵。三齊誰舅甥。聽伐木響丁丁。鳥嚶鳴友聲相應。怎似俺孤身逆旅。未得葉秦盟。嘆吾儕枉一生也囉。朱唇玉貌。弱骨丰肌。蕙質蘭心。知何日雙雙照鏡。想那巫臣竊夏。總是齊人此行。便那宋郞艷孔。何異齊人此情。從來遊俠。偏有紅妝興。﹝暫下﹞

【遶地遊】﹝旦素妝上﹞齊姜本姓。采采參差荇。嘆時光柳殘花剩。一種柔腸。數年愁病。怪容顏春來瘦生。

愁來頻蹙兩眉尖。總爲春風相滯淹。幼女未知心下事。朝朝彊我看銀蟾。奴家姐妹孤窮。婚姻未定。此徑從無人迹。只索彊行幾步。以消悶懷。俺妹子年兒弱小兀自獨守閨中也。

【金井水紅花】吉士人何在。齊姬心早縈。聽芳樹語倉庚。愧吾生關關不應。甚日得良人雄俊。相與葉鸞笙。枉敎人淚偸零也囉。親親未遇。妹妹嬌癡。姐姐情深。因此上獨來幽徑。想那夷光困守。何異咱每此情。想那陶朱閒訪。未必他每此行。從來淑女。偏苦紅顏命。

﹝生上見介﹞慢道齊東野。眞成越薴蘿。小娘子。拜揖。﹝旦﹞客官。萬福。﹝生背介﹞我齊人今日遇仙也。

【玉胞肚】齊人煞幸。陡相逢西家美英。乍驚他環佩珊珊。還看他羅襪盈盈。趨前便欲問卿卿。可是瑤臺舊有名。

﹝旦背介﹞是何方俊雅。偶然一盼。便爾躊躕。天下有此多情之士。

【前腔】郞君可敬。負昂藏丰姿性成。覷著他顧盼徐徐。還兼他襟帶靑靑。狂童狂也太多情。有女懷春我未曾。

﹝生向前介﹞小娘子何方居住。豈非齊之姜乎。﹝旦﹞妾身姐妹二人。先君姜氏之裔。﹝生﹞果然名族。小生何幸得逢我卿。敢問小姐已許人否。﹝旦﹞妾已十八。尙未字人。﹝生﹞卿旣無家。我亦未室。倘小姐不棄。願言偕老。意下何如。﹝旦﹞君實英雄。妾非淑女。幸締姻好。實媿我心。﹝生﹞何言之謙也。小生明日便當央媒納采。幸勿鄙我。或有後言。﹝旦﹞君子。俺家便在此徑中。不越數步是也。願毋遐棄之耳。﹝生﹞小生怎敢。

【前腔】聆音細省。俏喉嚨聲聲可聽。看煙光織柳成絲。又東風翦艸齊縈。桃花回首不勝驚。那得逢仙忘世情。

【前腔】﹝旦﹞相逢一頃。早敎人心懷暗傾。動離愁是落花風。送春歸有子規聲。摽梅豈敢負深盟。君若歸妻須迨冰。

夕陽遄西。就此吿別。﹝生﹞敬當遣聘。願俟佳期。

【尾聲】一時便把紅鸞訂。﹝旦﹞愧沒瓊瑤爾贈。﹝合﹞他日還當枕上盟。

﹝旦﹞幸妾姻緣卻還未。

﹝生﹞何殊範蠡來諸曁。

﹝合﹞此身旣已許君家。

便復同行不相諱﹝別下﹞

第六出齊東野人之語

【西地錦】﹝扮公行子東郭氏尹士各深衣幅巾上﹞稷下素誇佳勝。齊東況聚名卿。淸談妙論堪人聽。看喙長三尺偏稱。

田騈愼到舌鋒長。長在齊東辟講堂。自是竊將餘論好。共揮玉麈任荒唐。﹝公﹞不佞臨淄公行子是也。﹝東﹞不佞東郭氏是也。﹝丑﹞小生尹士是也。﹝公﹞俺與東郭先生讀禮多聞。淸談少憩。俺這齊東稷下。向來是田騈愼到惠施公孫龍一班兒羣聚髙談。喜的這尹先生正乃及門髙足。今日約同開講。看有甚人來聽也。﹝淳於髠上﹞

【番卜算】口舌已天成。緖論還竊聽。﹝王驩上﹞試來莊嶽拜先生。學取些兒佞。

﹝撞遇介﹞呀。卻是淳於兄。﹝淳﹞子敖。俺與大哥三人別後。不想又會於此。﹝王﹞小弟聞得此中士大夫講學。特來一聽。﹝淳﹞俺亦爲此而來。如此一同進見便了。﹝進見介公﹞二君何來。﹝淳﹞小生淳於髠。這是契弟王子敖。久慕諸公髙論。敬此竊聽余談。﹝東﹞野人鄙論。竊媿大方。旣荷辱臨。敢藏醜拙。尹先生。俺每就此坐下閒談何如。﹝淳﹞三公請登髙座。小生輩侍立以聽。

【惜奴嬌】﹝公東﹞稷下儒生。早詞鋒無兩。堪資談柄。慚余輩未獲門墻躬請。私幸髙足非凡。講席齊推。玄風嗣聽。不佞。也只爲暫優閒。聊戲與齊諧一訂。

【前腔】﹝尹﹞閒評。黃馬堪賡。雞胥三足。輪非蹍徑。毛生卵。飛鳥何嘗動影。想應雄辯髙談。惠子公孫。多方廝競。休病。不讀卻五車書。那能勾辯才無罄。

﹝公東﹞諸君。古來還有多少異事也。

【斗寶蟾】難明。古迹堪徵。那堯囚舜偪。何須深病。更來朝瞽瞍。蹙然不定。宣聖。一言正大經。千秋感不寧。更堪衡。似這魯國名儒。又主卻癰疽嬖幸。

﹝尹﹞老先生。豈但此老而已。

【前腔】阿衡。負俎調羹與羊皮牛口。秦臣輝映。甚鼓刀誇呂。披裘說寧。還訂。人情似犬情。周聲遜夏聲。莫紛爭。似著過泥詩書。索向齊東釐正。

﹝淳王﹞竊聽佳談。頓開茅塞。二生今日眞幸會也。

【錦衣香】謬悠語。談天逞。滑稽舌。懸河挺。甚倏忽分王。觸蠻爭境。南箕北斗總堪憑。公行開社。東郭持盟。何處士。尹先生。齒牙余勁。王子開茅徑。淳郞鞭影。眞堪西席。何妨北溟。

【漿水令】﹝合﹞覷臨淄犬雞爭應。盡莊嶽蛙蚓齊鳴嘈嘈橫議耳偏盈。楊朱墨翟。愼到田駢。借唾沫邀餘剩。就中暗把吾徒醒。談和論。談和論。不妨偏逞。名和利。名和利。要得旁行。

【尾聲】與君一話眞成幸。抵多少丸僚斵郢。這的是齊東野語索分明。

﹝淳王別介﹞承教了。﹝公東﹞好說。污耳污耳。

﹝淳﹞先生妙論眞不刊。

﹝公眾﹞還媿諸君義未安。

﹝王﹞自此愈知遊世術。

﹝合﹞割烹五羖復何難。﹝共下﹞

第七出媒妁之言

【字字雙】﹝淨扮媒婆上﹞媒婆卻把兩緣擔。重擔。世間惟我巧言談。善探。个中事體人未諳。黑暗。卻敎幼女早逢男。硬嵌。

自家齊東一个有名的媒婆便是。昨日遇一官人。央我爲媒。說有一女在此徑中。不免徑入則个。裏面有人麼。

【意遲遲】﹝旦上﹞憶昨郞君相過探。早是增傷感。愁緖復何堪。閨中小妹還譏俺。﹝小旦上﹞笑嫦娥空把悶愁耽。那兒郞恐怕心情泛。

﹝旦﹞何人到此。﹝媒入見介﹞二位小姐。是媒婆到此。前日有一官人逢大小姐於此徑中。說道親口許他。特央俺作伐。﹝旦背介﹞那人眞信人也。

【集賢賓】記前宵出門閒自覽。陡逢伊好是懷慚。那風流浪子將咱探。語悠悠好不情酣。我傷心慘淡。竟自許問咱朱檻。﹝合﹞紅顏減。只爲此粉慵花懶。

【前腔】﹝媒﹞那郞君爲伊深戴感。央咱特地相探。他翩翩濁世風標湛。是豪雄好駕鸞驂。你盈盈菡萏。正合配那靑靑橄欖。﹝合前﹞

【前腔】﹝小旦﹞婚姻簿中應細覽。俺姐姐只解淸談。陪不得尋常俗物胡淫濫。使不著暮四朝三。卿須少跕。詳說著蕭郞風範。

﹝合前媒﹞並不須疑。俺說將來。大小姐自然理會得。

【琥珀貓兒墜】軒昂眉宇。端的是奇男。一種多情兩眼含。不修邊幅會髙談。眞堪。好打疊鴛衾。翦下春衫。

【前腔】﹝旦﹞聽伊摹擬。半喜半羞慚。好弄簫聲子晉巖。憑將靑鳥寄鸞緘。心耽。更莫笑齊東。待接周南。

【前腔】﹝小旦﹞勞卿傳語。禮度索深諳。戎服憑敎似子南。私親應得數刑談。情含。這後範前模。要得相參。

﹝媒﹞如此別了。明朝乃是黃道吉日。那官人就入贅也。娶夫如之何。匪媒終不得。﹝下旦﹞妹子。我和你一胞姐妹。那忍先有室家。今日𨿽爾應承。不免爲卿怏怏。﹝小旦﹞姐姐說那里話。你妹子年小。正可從容。

【皂鶯兒】﹝旦﹞爲爾復愁含。一胞兒我獨耽。你春深不免還淒慘。空房那堪。我雙棲自慚。問嬌花果否甘淸淡。﹝小旦﹞念奴穉齒。婚姻未諳。論奴心緖。孤幃自甘。賢姐姐何必將咱探。﹝旦﹞慢私談。秦公五女。曾並晉侯驂。

﹝旦﹞有姐靑年先許姻。

﹝小旦﹞小姨應是未成人。

﹝旦﹞勸卿不必深相諱。

﹝小旦﹞他日時來自惜春。

第八出綿駒

﹝扮綿駒時樣衣服琵琶簫管上﹞郢中歌白雪。下裏笑巴人。髙唐有綿老。一曲賽陽春。自家非別。齊國中有名會唱的綿駒是也。俺開口成腔。轉喉合拍。不論風流子弟。窈窕佳人。或爲倚門賣笑之資。或作徧國吹篪之計。都來俺處傳授。嘴皮兒可也叫破。唾津兒可也咽漧。幾番要戒了這事。三日不唱便覺喉嚨癢了。呀。遠遠兩个小娘兒來也。﹝扮二妓上﹞未歌先會舞。有色卻無聲。自家齊東有名妓者大花風小花風是也。我每姊妹家第一會唱。才鉤引得人心動。俺索去綿老官人家學一二套兒。來此已是。﹝見介﹞呀。綿老官人。萬福了。﹝綿﹞二位大姐。是要學唱麼。﹝妓﹞然也。﹝綿﹞少停一會。待人齊了。一幷教你。﹝王驩上﹞待試穿窬術。先傳乞丐歌。自家王驩。別了齊人之後。稷下聽講一回。頗悟涉世之術。待把穿窬一試。匆匆未果。今者來到這髙唐地面。聞得有綿駒善歌。雅俗共賞。思量俺一身空乏。前進無資。須索學些歌兒。沿門乞食。卻也便當。來此已是他門。不免徑入。﹝綿﹞客官何來。﹝王﹞小子從臨淄來。聞得綿老官人善唱。敢求指教一二。﹝綿﹞卻要唱甚的。﹝王﹞只上好新曲兒指教數套便了。﹝綿﹞這容易。待我先與二位大姐唱來。你二人先學兩个打棗竿去。﹝綿撥琵琶教妓唱介﹞

【掛枝兒】小娘兒卻待要從良罷。恨悠悠待撇下這琵琶。幾番兒舊事難撇下。那大娘兒不當耍。俺門戶裏盡風華。老實的不從良。再莫妝這般假。

【前腔】小娘兒大半喉嚨啞。唱將來有幾个到得家。遶梁音會的添聲價。當筵眞愛殺。到處盡偸他。但得个俏聲兒。打也隨你打。

只將這兩調唱會了。明日又教你。這位要唱新曲兒。隨我唱一套寄生艸罷。但得合簫。唱來更好。二位大姐可會吹寄生艸。﹝妓﹞這倒卻才學會的。﹝綿﹞如此卻湊巧。我唱。你每吹便了。﹝綿王唱妓吹介﹞

【北寄生艸】第一笑。書生輩。那行藏難掛牙。賤王良慣出奚奴胯。惡蒙逢會反師門下。老馮生喜就趨迎駕。不由其道一穿窬。非吾徒也眞堪罵。

【二】第二笑。官人輩。但爲官只顧家。牛羊兒芻牧誰曾話。老羸每溝壑由他罷。城野間屍骨何須詫。知其罪者復何人。今之民賊眞堪罵。

【三】第三笑。朝臣輩。乂何曾一个佳。諫垣每數月開談怕。相臣每禮幣空酬答。諸曹每供禦慚無暇。不才早已棄君王。立朝可恥眞堪罵。

【四】第四笑。鄕閭輩。更誰將古道誇。盼東墻處子摟來嫁。盡鄰家雞鶩偸將臘。便親兄股臂拳堪壓。豺狼禽獸卻相當。由今之俗眞堪罵。

﹝綿﹞客官。近來齊國的風俗一發不好。做官的便是聖人。有錢的便是賢者。這是俺稷下諸儒田騈愼到所度新曲。專一笑罵此輩。你可記熟了唱去。﹝王﹞領教了。只怕學生後來早被他笑著了。﹝妓﹞好嘴臉。你難道會做官不成。﹝王﹞你識得甚。做官的正是我輩。﹝綿﹞客官果是个中人。只日後富貴時莫忘卻唱曲的日子。

﹝王﹞新音一曲間琵琶。

喜得嬌娘幫襯佳。

﹝眾﹞爲問靑雲貴公子。

此中聲調莫須差。

第九出則得妻

【謁金門】﹝旦紅衫艷妝小旦素妝隨上﹞梳洗罷。妝束十分瀟灑。報道兒郞來繡榻芳心還復怕。﹝小旦﹞尙有小姨未嫁。權作小姑陪話。﹝合﹞這段姻緣眞可詫。一言親許下。

﹝相見介﹞﹝更漏子﹞﹝旦﹞試新妝。凝翠黛。好个朱顏今壞。﹝小旦﹞嗟寂寞。盼歡娛。看看卻有夫。﹝旦﹞眉自鎖。羞難躱。今夜如何則可。﹝小旦﹞姐和妹。恨孤單。今朝獨我寒。﹝旦﹞妹妹。昨日媒婆說。那人來贅。俺則索花燭雙燒。艷妝以待。﹝媒送禮物上﹞報道新郞到。須將簫鼓迎。大小姐。那人來也。這是隨身來的贄物。便可收下了。﹝小旦收介﹞就勞你贊拜便了。

【女冠子】﹝生時式巾衫上﹞衣冠俊雅。爲姻親靑藜拋下。相逢一話。便央媒氏爲予傳語。那人肯嫁。﹝到介媒﹞請新人並立。贅壻成雙。﹝旦並立介﹞含羞非是假。見夫壻眞來。如何對答。﹝合﹞並雙雙燭下。齊右嬌姝。山東豪俠。﹝內鼓吹媒贊拜介與小旦拜介旦送酒介﹞

【錦堂月】喜就蒹葭。歡調絲竹。齊姜幸配豪華。耀我門楣。笑把文鸞雙跨。成就了百世良緣。早圖个一朝撐達。﹝合﹞傳杯斝。看春日遲遲。慢銷銀蠟。

【前腔】﹝生送酒介﹞堪誇。俺四海無家。一身逆旅。逢伊憐取天涯。姐妹雙雙。粉面雲鬟相亞。覷姐姐嫩蕊可親。望妹妹嬌枝如畫。﹝合前﹞

【前腔】﹝小旦﹞無他。爲姐姐韶華。姐夫禮意。周旋錦席朱紗。相見何妨。知是嫡親姻婭。覷了他兩意綢繆。好敎我一身羞怯。﹝合前﹞

【前腔】﹝媒﹞如花。二女嬌娃。一人俊傑。眉來眼去歡洽。一撚姨娘。到底投他門下。大姨夫終作兒夫。舊女壻還爲新婭。﹝合前﹞

【醉翁子】﹝生﹞嬌奼。覷姐妹每龐兒沒價。與令姐相投。小姨終嫁。﹝旦低介﹞羅帕。今晚交加。一點新紅綴玉紗。﹝合﹞同遊耍。願琴瑟調和。弄璋及瓦。

【前腔】﹝小旦﹞一搭。做阿姨的如何說話。便年紀無多。終須長大。﹝媒﹞休怕。久在伊家。托熟佯羞自叫他。﹝合前﹞

【僥僥令】﹝生旦﹞和風才啟甲。嫩蕊正含葩。記取此夜恩情如天大。更漏再三撾。新孔嘉。

【前腔】﹝小旦媒﹞嬌鶯啼欲罵。雛鳳笑微嘩。只恐他日芳時也十八。不免及時花。將破瓜。

【尾聲】﹝生﹞齊人喜得齊姬嫁。中饋裏得人查察。從此方堪做室家。

﹝生﹞自憐出世獨鐘情。

﹝媒﹞偶爾姻緣巧訂盟。

﹝旦﹞相逢慢道初相識。

﹝小旦﹞昨日門前遇此生。﹝共下﹞

第十出日攘其鄰之雞者

【普賢歌】﹝王驩賊態衣巾上﹞謳歌講學煞匆忙。悟得穿窬我輩當。帶巾不礙方。逢人面不惶。笑我這賊衣冠偏用罔。

俺子敖。自稷下講學之後。省得求名覓利。須要不羈。伊尹聖人。尙且割烹媚主。我獨圖甚廉恥乎。近來把髙唐歌兒念熟了。沿街賣唱。卻也取利不多。只得攺做穿窬之賊。爬墻穵壁。頗是獲利。所恨這城中雞犬頗繁。夜來大是不便。前日綿老官唱个鄰家雞騖偸將臘。我今便試一試。把這鄰鄰捨捨雞兒每日偸他一隻。一來免他夜啼。二來充我饑腹。且是受用。昨夜爬墻辛苦了。今日起來。早是午飯時候。肚兒有些饑了。不免再撈他只雞兒煮煮。﹝行介﹞這家養了十餘只嫩雞兒。也被我五六日間偸了一半。今日看手段也。﹝攘雞介鄰人趕上介﹞

【前腔】何來狗盜太無良。只只雞兒葬腹腸。今朝見了贓。原來是老王。笑殺你號冠裳忒不像。

﹝生﹞罷了。被你識破了。還了你罷。只是你這鄰捨家。便請我只雞兒。也不爲多。﹝鄰﹞老先生還說這話。這般沒行止勾當。不是你這樣人做的。﹝王﹞不是我做。待那个做他。﹝鄰﹞咳。老大人。這非君子之道也。

【玉山頹】藥言陳上。論攘雞豈我輩行藏。聽鄰家詬罵何安。問淸夜捫心堪愴。況伊家模樣。又博帶峨冠廝像。太覺風斯降。請回腸。幸把余雞惠赦報秋窗。

﹝王笑介﹞老兄。我如今攺過了罷。每常日取一隻。以後月取一隻便了。

【前腔】不須相謗。論攘雞比竊國田常。祗緣咱盜小無名。還則是贓多受賞。俺權依卿講。但一月一雞充髒。可也廉堪奬。慢寬商。把這余雞璧上任鳴桑。

﹝鄰﹞這等多謝了。

小用則割雞。

小盜則攘雞。

攘雞何足論。

冠裳盜不齊。

第十一出鉆穴隙

【夜遊宮】﹝旦上﹞嫁得夫君豪壯。會溫存更復情長。所恨情兒太廣。偸覷姨娘。妝臺邊。枕簟上。繡簾旁。

偶爾相期共嫁他。誰知自是會豪奢。但嫌有意窺嬌妹。可道男兒情易邪。奴家自許良人。匆匆好合。頗稱得意。果是知心。看他𨿽則孤貧。要自終能富貴。自春間成親來。早是初夏天气。所恨他情兒太廣。頗有竊吾妹妹之心。俺思量起來。昔日原與妹妹相期共嫁一人。若果妹妹心允。便索成就也罷。如今且冷眼看他兩下。又作區處。正是郞君多薄行。房幃有二心。﹝下生上﹞

【月兒髙】忽來天上。幸得嫦娥傍。含羞上牀。妖艷應無兩。有个姨娘。知趣長陪講。嬌模樣。令人懷想。喜吾妻不甚防。

新婚燕爾。趣偏饒。有个人兒還更嬌。朝夕令予長盼盼。何時愛我復相招。小生自贅他家以來。又早春盡夏初矣。撞著這等標致的妻兒。怎不愛惜。又添一位俊俏的阿姨。更自彷徨。喫一看二。可知令人心癢。所喜俺尊夫人賢慧。不甚堤防。我因此得朝夕窺覦。雜之戲謔。得此一姨。方成二美。他如今半親半疏。或近或遠。眞弄得人苦也。新夏初炎。聞得他時常洗浴。不免竊一窺之。方見他內體的妙處。爲愛鸞凰好。幾成禽獸行。﹝暫下小旦紗衣上﹞

【前腔】春寒已往。新夏神情爽。心兒暗傷。不柰這風淸朗。怪那兒郞。冷處來挑講。他情兒廣。令人悒怏。我時時淚幾行。

知趣郞君眞不凡。爲卿淚點透羅衫。妾心豈不懷君子。爭柰姻緣兩有妨。自姐夫來俺家後。日日眼角相挑。微詞半引。我看他倜儻風神。昂藏气骨。善爲談笑。巧於滑稽。當是不羈之士。知非長困之人。俺姐姐也看得著也。想當初許聘之時。原有共俺同嫁之意。如今看他朝夕光景。眞是難爲發付。目下春去夏來。好生傷感人也。

【懶畫眉】想著他朝朝繡戶把人張。眼去眉來直恁忙。恨當初不共效鸞凰。到而今可是難依傍。只落得一水銀河隔兩廂。

【前腔】見了俺親親姐姐日濃妝。靜夜相偎共玉牀。有時攜手出蘭房。不禁冷眼生淒愴。妹自孤單姐自雙。

今日天气覺暖。不免蘭湯一浴。俺生怕他又來張也。須索把門縫兒都遮了。素手下朱簾。香肌浴蘭水。﹝暫下生作緩步上﹞

【不是路】爲覓紅芳。俏俏輕輕過畫堂。斜凝望。那多嬌可是試蘭湯。﹝張介﹞呀。在裏面洗浴哩。解羅裳。金蓮倚處香飄蕩。玉體窺時室渺茫。尋方向。那門邊隱隱些兒亮。鉆他明朗。﹝鉆介﹞鉆他明朗。

﹝張介﹞呀。卻早張得見了。好有趣也。

【前腔】仔細偸張。膚若凝脂乳正芳。翻銀浪。纖纖束素細腰香。俊嬌娘。如何不敎人兒想。爲甚偏將那好處藏。無由向。他春羅半幅中間放。沒些疏曠。沒些疏曠。

呀。如何不再洗一會。又起來了。呀。他敢待出來也。﹝小旦披衣上﹞

【前腔】浴罷新涼。笑向妝臺試晚妝。誰來往。敢娘行環佩。我速趨蹌。﹝見生介﹞呀。是伊郞。敎人含笑歸羅幌。何事藏蹤向綺窗。﹝生揖介﹞姨娘。吿揖了。﹝小旦回介﹞他深深唱。鞠躬而揖多謙讓。意兒堪諒。意兒堪諒。

﹝生﹞姨娘。小生來久了。姨娘敢是洗浴哩。

【前腔】﹝小旦背介﹞不住姨娘。語語聲聲意態狂還疏放道多時久立在回廊﹝對生低介﹞對伊行。傳聞我阿姐應相謗。只道俺爲姨沒主張。須深想。奴非怨女君非曠。慢勞相訪。慢勞相訪。

﹝生﹞姨娘不說罷了。姨娘如此說。小生也有一言。姨娘呵。你怎知俺做姐夫的肝腸斷也。

【園林好】細說向聰明女郞。俺爲伊一身多恙。日相望。怎心兒不想。況値著這淸晝永。綠陰香。黃鳥叫。紫薇芳。

【嘉慶子】﹝小旦﹞告郞君休把人錯怏。未知俺姐姐心腸。也須問如何情況。𨿽則親女弟不須量。也要賢令政兩相商。

【伊令】﹝生﹞聽了你一朝細講。可正是聰明沒兩。則道你將人輕相。誰知你情兒醞釀。若沒你姐姐頻來。便待將卿抱上牀。

【品令】﹝小旦﹞笑伊狂壻。直恁的意兒忙。便就是佳期報可。也索要禮相將。昔日承筐毫無爽。問名納采。俺姐姐才歸繡帳。難道我不如他。艸艸私談便嫁郞。

【荳葉黃】﹝生﹞我躬身訴向。說與你好姨娘。覷著你螓首蛾眉。覷著你螓首蛾眉。兀的不心迷意恍。花期已往。燻風正涼。早成就百年中情好。早成就百年中情好。休孤負紅顏。趁此靑春未央。

【玉交枝】﹝小旦﹞期君心諒。論婚姻終須酌詳。𨿽然姐妹無他講。怕人情久有參商。況奴弱質未堪霜。望君慢俟花將放。且受用俺姐姐象牀。且放松俺姨姨繡窗。﹝旦潛上窺介﹞

【麼令】﹝生﹞𨿽則卿卿不爽。我這裏心兒怎降。便就是你姐姐艷妝。便就是你姐姐艷妝。齊國之姜。可知你是弱柳柔楊。乳鳳雛凰。一縷粉花香。親姻婭人良意長。

【江兒水】﹝小旦﹞蓮葉看池長。薔薇滿院香。雙雙野鴨銀塘漾。盈盈紫燕泥梁唱。翩翩粉蝶園亭撞。早是令人惆悵。又可柰這浪子言長。不免畱他心上。﹝旦下生揖小旦介﹞

【川撥棹】非吾浪。把親親只索彊。但得你衣袂兒輕湯。但得你衣袂兒輕湯。不由俺心情欲狂。是何時解繡裳。是何時捧俊龐。

【尾聲】﹝小旦﹞兒家何事心粗莽。笑你个齊人太妄。可正是敗化傷風輕薄郞。

﹝生抱小旦介﹞姨娘成就了罷。﹝小旦推生介﹞啐。怎這等忙麼。推出窗前月。應爲夢裏云。﹝下生﹞我看小姨十分心肯。只怕姐喫醋耳。我想俺那妻兒賢慧。定是相成。不免去求他罷。

纏卿不免一身汗。

何日雙雙共跨鸞。

令姐應知是賢達。

豈知人世十分酸。

第十二出以利言也

【霜天曉角】﹝扮田戴冠帶醜外扮從人隨上﹞齊中衣錦。全爲宗支蔭。吾家仲子老山林。落得一人富甚。

齊邦今日已爲田。喜得宗支一派連。淸廉介弟於陵去。不義家兄蓋祿纏。下官田戴。齊之宗支也。以天潢之巧合。更人謀之克臧。官拜蓋大夫之職。母弟仲子。迂僻爲心。矯孑自好。私其妻子。逃於於陵。近聞他飮食不充。聞見自廢。因之匍匐井上。邀惠螬余。咳。腐儒酸子。何自苦如此乎。這也不在話下。俺位居上僚。職司取士。齊國之賢。仰如山斗者久矣。但俺原以財致貴。故人必以賄取憐。如此者是吾門生。不然者亦吾家弟耳。左右。看有人請謁。卽便通報。﹝丑外應介王驩衣巾包袱上﹞

【前腔】盜泉慣飮。積得囊中稔。齊人似我實堪欽。早向朱門求蔭。

俺王驩。別了齊人兄輩。旣作乞人。還爲盜賊。囊中積有百金矣。聞得田大夫好財愛得。竟此自獻他家。求爲小小官兒。倘因此起家。從斯發迹。那時才見俺子敖是能人也。﹝見醜外介﹞大哥通報。道臨淄王驩拜見。﹝醜外稟介田﹞快請。﹝王入拜介﹞王驩本國之人。有志之士。聞大夫廣羅才俊。故小子敬入微貲。聊備百兩之金。用充一茶之費。願策名於門下。或效職於官班。是望髙賢。敢陳先達。﹝田﹞看你言詞出世。意气超人。數倍才華。十分學識。可嘉可敬。不佞卽當上薦我君。並升公室。願通家之好。如同气之親。相助羅財。毋私取士。﹝王﹞敢不勉遵臺命。用效愚忱。若或負恩。須教惡死。

【皂羅袍】﹝田﹞滿眼齊人識甚。你擔囊揭篋。實獲予心。他孤窮反欲我捐金。你賢豪更復來添錦。當今才士。惟君可欽。當今先達。惟僕可尋。囑相知。好共把這機謀任。

【前腔】﹝王﹞喜得吾師細審。果憐財愛得。賄賂知音。我感恩應復效愚忱。若忘師便可酬凶讖。俺門生發迹。你杯中滿斟。若先生剩物。俺頭邊略簪。望師翁早賜我三分蔭。

﹝田﹞願子如此。我不敢忘。明日就薦你同升矣。﹝王﹞這多謝老恩師。

【尾聲】﹝田﹞銓衡久秉少同心。賢契呵。人間似子聰明甚。且和俺後堂中把杯酒飮。

也知才學獨君髙。

﹝王﹞可識吾徒是俊豪。

﹝田﹞道徳文章且休矣。

﹝王﹞銓衡夫子在錐刀。

第十三出一妾

【掛眞兒】﹝旦上﹞俺的郞君情太厚。把小姨絮得相投。﹝生上﹞內子賢哉。丈夫狂也。近日衷情憐否。

﹝相見介﹞﹝南鄕子﹞﹝旦﹞新荷四月天。小院淸淸籠翠煙。郞君偏爾能知趣。身邊。往往來來倚妾肩。﹝生﹞未敢爲卿言。有个人兒我亦憐。算來不是分情者。嫣然。渠與卿卿共久眠。姐姐。俺承你十分寵愛。同衾共枕。好是歡娛。但小生還有一樁心事。久欲見憐。不知肯否。﹝旦笑介﹞此身已許君矣。有甚的不肯來。﹝生﹞如此。小生稟上。願毋深罪。我的娘。我爲你的阿妹害也。

【三換頭】向妝臺妄求。爲伊家閨秀。自知非偶。柰心情已投。這一樁婚媾與卿卿可正是連枝並頭。兩下情都有。三人成好逑。他年少含羞。況妹妹招夫敢自由。

【前腔】﹝旦﹞何須訴休。知君已久。我容顏愧丑。應把姨娘解愁。他閨中之幼。望卿卿須念著身裁嫩柔。可是三生就。應他兩意投。早與綢繆。不索郞君暗裏偸。

郞君。俺就教妹子梳妝易服。與恁今日成親。你意下何如。﹝生﹞旣蒙賢妻許俺。便遲數日何妨。﹝旦﹞你心中等不得。眼前怎說此話。待我進去與他梳妝易服便了。願爲皇與英。同心事君子。﹝下生﹞天下有如此賢慧妻子乎。我齊人眞造化也。﹝望介﹞姐妹每。可快些麼。﹝旦小旦艷妝同上﹞

【滿江紅】﹝小旦﹞我有姐姐全不妒。爲咱成就。許妹妹同歸君子。共操箕帚。﹝生﹞今日齊人福果大。紅妝兩兩扶衣袖。﹝旦合﹞一雙白璧付郞君。君知否。

﹝內鼓吹旦贊拜介﹞拜了姐姐。再拜謝主婚。幷拜謝媒人。﹝生笑介﹞總是一拜罷。新郞喫不得辛苦。﹝旦﹞旣如此。免你罷。請進合巹之酒。﹝生﹞今夕何夕。見此粲者。

【賀新郞】偶爾閒遊。遇卿卿一時成偶。又逢他綠衣嬌秀。相挑逗。還著你賢姐爲媒鵲引鳩。看今夕三星恰湊。解羅帶。松衣扣。笑問我誰情厚。﹝合﹞兩姐妹同消受。

【前腔】﹝旦﹞覷爾風流。道尊姨一家骨肉。逞風情暗中相誘。伊年幼。也似俺姐姐當初不自由。今日个同牀共宿。無嫌忌。相前後。笑飮杯中酒。﹝合前﹞

【前腔】﹝小旦﹞相好無尢。在閨中雙雙聚首。怕於歸不能相守。今依舊。待學个肅肅宵徵抱爾裯。也只爲那風魔顏厚。恃伊善。欺儂幼。日日窗前走。﹝合前﹞

【節節髙】﹝生﹞相將夏日遊。詠韓攸。祁祁美姊如雲湊。家貲有。內閫修。專房又。看茂萱翠映眉山秀。更橊花紅妬羅裙斗。俺何緣卻與粉香謀。拚將老向溫柔宿。

【前腔】﹝二旦﹞相親復自羞。爲情柔。小星江汜重歌奏。須心厚。要恩稠。還意守。莫於姐妹分新舊。莫因容易成虛謬。俺一家爲甚兩相投。你心兒索要思量透。

【尾聲】﹝生﹞帷簿從敎謗不修。這姊姒須知古有。抵多少大小夫人醉畫樓。

子兮子兮如之何。

﹝旦﹞見此粲者爲情多。

﹝小旦﹞而今不用相違避。

﹝生﹞也是愚夫小老婆。

第十四出先名實者

【番卜算】﹝淳於冠帶僕從上﹞稷下士名髠。寸舌能爲隱。一言半語合齊君。富貴須臾瞬。

獨我生來巧舌尖。君王有意會微覘。一言卻教龍顏喜。此種機關大是銛。俺淳於髠。生成滑稽絕世。自別了齊人大兄。去聽諸生閒講。倍覺長我詼諧。助予遊戲。昨者來此都下。聞得个君王喜隱。好爲淫樂。沈湎不治。百官荒亂。諸侯並侵。國且危亡。在於旦暮。左右莫敢諫之。俺思量起來。俺不過稷下贅偦耳。何畏於死。況俺之舌頭原自辯捷。又何畏不行乎。前日竟入見君王。說之以隱語曰。國中有大鳥。止王之庭。三年不飛又不鳴。此何鳥也。於時君王省悟了。便答曰。此鳥不飛則已。一飛衝天。不鳴則已。一鳴驚人。乃召諸縣令長七十二人。誅一人。賞一人。奮兵而出。諸侯震驚。皆還侵地。君王大悅。歸功於髠。拜俺主客之職。一霎時早富貴也。

【九回腸】也則是君王喜隱。一言兒便愛臣髠。談言微中人情順。虧這三寸舌口內猶存。𨿽然七尺長不滿。爲問三齊誰可倫。俺淳於眞是千人俊。兩三言解卻人紛。卻敎俺齊中大鳥衝天舉。嚇得那泗上諸侯掩耳聞。這齊東郡能勢利。趨炎熱。看朱履客早晚好盈門。

【生查子】﹝王驩冠帶僕同上﹞窮命喜逢春。好友齊交運。投刺特相親。結綬堪同奮。

俺王驩受知田大夫。已拜官爵。近聞得淳於遇主。陡致亞卿。原是俺貧時舊友。旣已同升。合應交結。特此進賀。左右通報。﹝眾稟淳接見介﹞聞子敖髙選。未及趨賀。何當辱顧。﹝王﹞好說。弟兄每今日同升。小弟十分私慶。凡百長兄淸目。﹝淳﹞自當彼此同之。只齊人大哥尙無消息。不知羈畱那里。﹝王﹞此兄自會逢時。不消得長兄過念。淳於兄。你道如今做官。須是何等方好。﹝淳﹞子敖何須問得。只像兄這等面孔。便盡意做得去了。﹝王﹞依小弟愚見。第一要銀子多的。便爲美缺。

【黃鶯兒】﹝淳﹞喜共步靑雲宦途中大不羣。只花斑面孔堪相諢。官精是君。官行莫倫。好敎行老官兒運。慢縈神。弟兄遭際。尙有老兄貧。

【前腔】﹝王﹞幸得列朝紳。舊知交豈別人。雙雙幫襯能升進。休題士民。須爲子孫。從敎老卻贓官鬢。慢閒論。從來好缺。羨的是多銀。

﹝王﹞自幸官星好。

君王爲寵愛。

﹝淳﹞還思貧賤交。

何時作寮寀。

第十五出其良人出

﹝生破衣持棒作乞態上﹞吾儕原是眞英傑。得此嬌花共歡悅。姐妹雙雙不相妒。夜來含笑吹燈滅。俺齊人半年之中。得他姐妹。紅衫兩整。秀眼雙拋。姐姐賢而雅。妹妹慧且嬌。俺可是受用也。但俺與王驩每兄弟相別。原爲求彼利達。不宜戀此好姻。今日暫且出門行遊。以觀世態。棄頭上之巾。執手中之棒。又是當初打扮也。

【二犯江兒水】英才遊宦。俺是个英才遊宦。止爲著些个趕。喜幽居深巷。弱蕙芳蘭。識英雄。丟嬌眼。姐姐秀堪餐。姨兒更弱孱。鸞佩珊珊。鳳履彎彎。這歡娛士夫每還則罕。孤身有鰥。熬殺俺孤身有鰥。相偎彼粲。喜的个相偎彼粲。出門遊爲功名兩字間。

早來到大街上也。則索向朱扉以投。望畫閣而進。圖个醉飽。充我肺腸。你看街市上酒肉好香人也。

【前腔】朱門玉饌。待乞那朱門玉饌。又何須言拙赧。想驢腸鴟炙。兔首熊蹯。滿華筵。多奇產。俺乞食效昭關。男兒自厚顏。靑竹斕斑。破袖翩翻。這形容在吾徒應不罕。橫襟縱看。請諸兄橫襟縱看。一街討飯。滿目中一街討飯。笑衣冠那人兒應自汗。

那一个與俺些酒肉兒麼。呀。那人家正請客哩。﹝執棒舞疾走介﹞

【北對玉環帶淸江引】此際雲鬟。閨中正自閒。媿我孤寒。人前笑有攀。一眼望銅環。筵中想已闌。不用門關。無多求爾餐。況復餘殘。何須復吝慳。晉家公子方蒙難。險阻誰靑盼。多將擲塊來。那復堪璧反。想那饋盤餐僖大夫千古罕。﹝舞下﹞

第十六出他日歸

【杏花天】﹝陳仲子傘袱上﹞俺是个齊國之廉。對夷齊應知沒玷。只家兄見我憎嫌。論家慈頗自愛咱淸檢。

一別慈親已數年。教人陟■﹝山巳﹞一澘然。爲斯復走齊東路。回首閨中獨自姸。小生幸藉螬余。得全微命。思量髙堂老母。時時不忘。想夷齊就養文王。猶然暫離北海。況仲子歸寧母氏。何妨再入東齊。前日別了辟纑之妻。早過了許多山水也。

【山坡羊】想生平淸名𨿽占。爲慈親終朝言念。別於陵暫赴臨淄。道途中並不宿三家店。養淸恬。步步有人。瞻。鞠躬踧踖。踧踖還如歉。回首荊蠻。吾家嬌艷。纖纖。爲我遙徵悶緖添。懨懨。爲憶行人淚雨淹。

行路倦了。不免暫息片時。﹝扮二盜上﹞盜跖親支派。莊蹻嫡友朋。俺弟兄兩个翦徑爲業。數日生意不濟。才方尾著一書生。背著包袱。就中最有物在內。不免劫了他去。呀。可可還在此間。漢子畱下行李。﹝陳﹞大王。小生是陳仲子。別沒甚東西奉敬。﹝盜﹞我那管你仲子不仲子。快將行李來。﹝陳﹞俺仲子眞窮命也。

【前腔】怯書生窮形堪驗。那些兒隨身書劍。﹝呈袱介﹞大王請看。一些些麻縷粗鞋。破茸茸舊布單衾欠。犯臺嚴。休將膻行兼。那莊蹻遺臭。遺臭千人厭。何似儒酸。甘心寒儉。﹝盜﹞腐儒莫多說。﹝陳﹞休嫌。敢學尼山編虎髯。﹝盜﹞再說就一刀殺了。﹝陳﹞還謙。敢把窮肝膾斧尖。

﹝盜﹞活活腐儒。饒你去罷。鱉殺兩彊盜。爲遇一儒酸。﹝下陳﹞不幸又遇此二位。擔閣了半日。天色已晚。趲行幾步。

暴客陡相値。

夕陽忽已晚。

何日進臨淄。

日暮途還遠。﹝下﹞

第十七出與之偕而不自失焉

【搗練子】﹝生執杖乞態上﹞郊以外暫遊之。龍蛇之蟄未遭時。慢自道男兒終若此。

丈夫之未際。不免類餓殍。執杖問何之。蹤迹故矯矯。塵埃不知我。應復爲予藐。縱步天壤間。吾志原不小。齊人乞食市中。杖藜郊外。皮相者謂我乞人。肉眼者笑予無賴。惟有室人不知。終日雙雙款拜。因此愈益風騷。自覺神情豪邁。今日只索郊外走一回也。

【步步嬌】俺是个未際英雄天之使。弄得窮如此。飄零寄一枝。天作之合。新婚燕爾。想他姐妹兩西施。俺齊人只索爲情死。

呀。遠望著一腐儒來也。﹝陳仲子上﹞

【前腔】久矣於陵相棲止。爲甚閒來此。爲看陟■﹝山巳﹞詩。我意傷悲。劬勞母氏。𨿽然避地遠臨淄。又道的个我母還思子。

﹝見生介﹞老丈。吿揖了。﹝生笑介﹞何處豎儒。向乃翁作揖乎。﹝陳﹞老丈聽稟。

【孝順歌】吾翁丈。聽鄙詞。俺卜居楚荊非一時。問余安所之。舊家還相邇。老丈莫怪我說。你執靑靑竹枝。托翠翠花瓷。豈丈夫之事。你指望人施。只恐怕還蹴爾。勸你須攺矣。莫勤斯。我非他。於陵子。

﹝生笑介﹞原來食螬余的陳仲子就是你。怪道如此模樣。識時務者謂之俊傑。你豎儒焉知時務乎。﹝陳﹞小生狂言。還請尊教。﹝生﹞聽俺道來。

【前腔】聞卿久。才會之。果然面顏酸若斯。伊兄良可師。如卿不堪齒。你撇哀哀老慈。戀款款嬌姿。豈獨非人子。你試一深思。可道是今堪死。我也深愛你。故孜孜。我非他。齊人是。

﹝陳﹞原來是齊人老丈。承教了。其人不甚非。其言亦大是。﹝下生﹞這腐儒去了。滔滔世中。應是難得此輩。令世皆若人。吾又何必喬妝至此乎。不免歸語妻孥。爲之笑笑。

世上如君是丈夫。

滔滔濁世不應無。

吾非故爾輕談笑。

只爲而今不重儒。

第十八出出而哇之

﹝田戴共母夫人僕從上﹞朱門棨戟獨陰森。齊國之中人共欽。髙堂不免多長嘆。難轉於陵遊子心。俺蓋大夫田戴是也。與母親享萬鍾之祿。安簪纓之貴。頗是安樂。柰家弟未歸。下官不免有在原之嘆。俺老夫人不免有子季之思耳。﹝母﹞我兒。我憶念仲子。昨日夢他來家。好生歡喜。今朝只你在前。好生悶郁也。﹝田﹞母親且自寬懷。倘仲子或有歸來之日。也未可知。﹝老僕上﹞旣作蓬蓽人。何來朱門裏。稟老爺。二相公回來了。﹝田母﹞回來了。謝天謝地。﹝母﹞你見誰說來。﹝僕﹞小的見街上喧喧嚷嚷說廉士來也。故此知二相公歸了。﹝田﹞快去門前俟候。來時疾忙通報。﹝僕應下陳傘袱上﹞

【北醉花陰】爲甚麼離卻衡門赴靑瑣。好幾日奔馳道左。俺長領卻那煙蘿。走風塵好是難過。便待回西山臥。﹝僕報介﹞二相公到了。﹝田接介陳打躬介﹞哥哥久違了。敢勞著你這錦衣哥。早則是出華堂來接我。

﹝共進見母介﹞不孝兒久違膝下。望母親恕罪。﹝揖田介﹞長兄。拜揖。﹝母﹞我兒。這幾日想殺我也。你在於陵可好麼。﹝陳﹞托母親哥哥之福。幸爾粗安。孩兒因記掛母親。故此不遠而來。﹝母﹞生受你了。﹝陳﹞哥哥。嫂嫂好麼。小弟造次不敢請見。﹝田﹞不勞了。﹝母覷陳介﹞我兒直恁餓的瘦也。

【畫眉序】吾已鬢成皤。見汝容顏更摧挫。嘆齊荊途路遠隔煙波。你餓三朝幸藉蠐螬。怎生只兩口未甘藜藿。不然怎的形容弱。好敎我肝腸如割。

﹝陳﹞這是生成如此。不必過慮。孩兒倒忘記了。你小媳婦沒有甚孝順。績得麻兒半斤。聊充母親一綫之費。﹝對田介﹞長兄。小弟窮苦。也沒甚相敬。所織粗鞋一雙奉上。﹝解包取送介母田﹞你那里來路好要你的。還自用罷。﹝陳﹞這是我與娘子一點薄意。定要笑畱。

【北喜遷鶯】窮困兒並無奇貨。只些須自愧微薄。娘也麼哥。這履兒是男親做。這麻是你媳婦將來孝阿婆。𨿽輕約。也是俺夫妻生活。望尊親鑑此如何。

﹝母笑介﹞旣如此。哥哥可收了他的。﹝僕提鵝上﹞先來一條曲蟺。後送一隻肥鵝。稟老爺。王驩大夫送一隻鵝在此。﹝田﹞收了他的。﹝陳蹙眉介﹞哥哥收這東西做甚。丈夫寧餓而死。惡用是鶃鶃者爲哉。﹝田笑介﹞賢弟。我每士夫交際。豈止一鵝。況他旣送來。卻之不恭矣。

【畫眉序】收此未云多。吾輩簪纓禮儀大。有金珠錯落。璧玉嵯峨。你髙隱輩𨿽則嫌憎。俺士夫每常收些个。卿來無物爲卿樂。權把做一餐消餓。

﹝陳﹞俺眼也不欲見他。況於食之乎。﹝田笑介陳﹞哥哥。你尙不知你阿弟的苦操也。

【北出隊子】想著咱淸操頗頗。考盤間獨晤歌。若是出於陵俺脧也不脧。只俺夫妻一口水兒嗑。呀。這鶃鶃之聲好是聒。

﹝田﹞明日公行子家開靈。士夫每約同相弔。待去備辦禮儀。兄弟且暫坐一坐。再來陪話。﹝下母﹞叫院子。可將這鵝宰了。﹝僕應下母﹞我兒。不道你這般瘦了。你不來也罷。你旣來了。俺做娘的怎看得你過。今日可可的送這鵝來。便宰了請你。﹝陳﹞母親再不要如此。孩兒就去了。﹝母﹞你不要苦違了老娘這點意思。便嘗也要你一嘗。

【滴澑子】勸我兒。勸我兒須當允諾。從母命。從母命有何不可。也消得你遠來口渴。﹝陳搖頭介﹞這實難從命。﹝母﹞難道你母親言都厭我。央殺你仲子孩兒聽娘攛掇。

﹝僕捧熟鵝上介母﹞我兒。可趁熱喫些。也使我老娘歡喜。﹝陳接介﹞俺陳仲子若非從母之命。怎食此鶃鶃之肉乎。

【北刮地風】呀。一霎時鼎中調。席上羅。好敎咱幾度沈哦。是萱慈再四央著我。須不似黿汁招訛。較不比羊頭伏禍。俺只得唇外微過。﹝母﹞兒是必嘗一塊。才是孝順的兒。﹝陳﹞定要兒嘗也麼可。敎俺柰若何。眞逼勒的無方躱。也索盡些些沒柰騰那。只怕陡遇著俺那官哥。﹝田上陳忙遞介田指介﹞

【雙聲子】腸兒餓。腸兒餓。一口的還偸撮。言何左。言何左。一眼的輕瞧破。沒處躱。卻怎可。卻怎可。笑靈龜捨爾。朵頤觀我。

﹝陳慚介﹞大兄責之有理。俺陳仲子眞沒得解說也。﹝走介﹞

【北四門子】猛然間熱語閒提掇。﹝唾介﹞唾唾唾唾出他這片鵝。好敎咱嘔的肝腸脫。他在喉嚨可也還未磨。好也唾出來了。﹝母出哭介﹞我的兒。朝著風這樣唾。便喫這一塊也不做肉。﹝陳﹞喫也幾何。唾也沒多。卻敎老親娘放不落俺臨風唾。俺可也把眼兒慢抺。肚兒慢挪。這的是福消不過。

﹝母﹞快取茶來與二相公。﹝遞茶介﹞我的兒呵。

【鮑老催】淚珠兒掙墮。生剌剌敢撾的咽喉破。是哥哥不合來相聒。是娘親愛惜他生來禍。一杯苦茗休推托。口中酸气須搜括。且將息坐一坐。﹝陳放茶鍾怒走介﹞

【北水仙子】呀呀呀俺來甚麼。險險險險把俺半世淸名累的訛。﹝母扯介陳﹞苦苦苦苦的這白髮婆婆。想想想想著俺紅顏娜娜。怎怎怎怎知咱遭此磨。可可可可不如井李也多。去去去去依舊於陵老薜蘿。再再再再不來朱戶親花萼。﹝揖田介﹞拜拜拜拜別了你這好哥哥。

﹝欲下母扯介﹞我兒便要去。今朝去不得也。

【雙鬭雞】癡兒忍割娘心似挫。便去於陵怎麼。怎麼把娘親闊。且須擔閣。暫畱將家裏臥。

﹝陳﹞旣如此。孩兒暫且歇下。只久別了於陵也。

【北尾】碩人薖松桂云應鎖。﹝嘆介﹞俺好一似舊蘇秦遭摧挫。從今歸去呵。須老死在陵阿。再不向這蓋大夫門下過。﹝共下﹞

第十九出吾將瞷良人之所也

【駐雲飛】﹝旦小旦上﹞嫁得多才。日日街頭去復來。欠了俺寃親債。不柰他風情大。乖。笑對俺兩裙釵。十分恩愛。消愛他款軟溫存。好敎俺羞無柰。姐妹雙雙眼怕擡。

﹝旦﹞妹妹。良人自夏中與你成親後。又不覺仲秋來矣。他日日醉飽而回。好是風情蕩漾。俺姐妹每也當不過這浪子也。還有一件。他朝朝醉飽。未知何來。今日回時。須問他个端的。倘有勢交貴友。也是俺爲妻小的榮耀也。﹝小旦﹞待他來時。問他便了。﹝生禿頭披衣作醉態上﹞

【前腔】破帽丟開。又作翩翩美俊來。﹝小旦迎介﹞郞君回了。﹝生﹞小的前來拜。大的人何在。﹝摟小旦介﹞孩。愛你小身裁。把羅裙索解。﹝旦出笑介﹞可又醉了。﹝生揖介﹞俺將伊令妹偸親。你休要心兒怪。﹝旦笑介﹞可是怪哩。﹝生﹞一笑知卿不介懷。﹝生倚旦介﹞

【前腔】﹝旦﹞故意相挨。爲問卿卿何處來。怎不把巾兒戴。直恁的風魔態。﹝生摸旦懷介旦﹞歪。何處錦筵排。將伊畱在。弄得你酒興顚狂。活把人兒害。試屈指良朋笑口開。

【前腔】﹝生﹞俺一品人材。盡處交遊富貴來。相與的皆冠蓋。邀飮的都豪邁。﹝旦﹞是那幾位顯者呢。﹝生﹞猜。齊國幾人哉。晏嬰不在。便那管氏夷吾。他可也違時代一任閨中女酌裁。

【前腔】﹝小旦﹞俺對語妝臺。兩兩何曾出戶來。不似你常遊外。那里問三千客。呆。怎的爲伊猜。瞞咱索柰。只看你言語支吾。未必交遊在。料得相知也有涯。

【前腔】﹝生﹞醉矣難捱。快抱衾裯上榻來。苦爲這賢豪愛。也只爲交情大。咳。我未際困塵埃。他故人情藹。消受他鳳髓龍肝。我寸舌應嚼壞。愧沒歸遺兩女才。

我睡去也。﹝旦扶下復上﹞

【前腔】好是疑猜。常道豪華席上來。又不把名兒賣胡亂將言詒。唉。他覷俺似嬰孩。大言相駭。果是他顯者相投。應出形骸外。怎不髙車辱顧柴。

【前腔】﹝小旦﹞慢爲差排。試與夫君共去來。識破他生平態。自沒得胡遮蓋。挨。今晚且寬懷。明朝先待。蹤迹相隨。看甚樣人兒采。判取這多情才不才。

﹝旦﹞妹妹言之有理。你年紀弱小。且自在家。待俺明日早起隨他便了。今夜你可陪他睡去。

敢避五更寒。

明朝早起看。

爲愛情親極。

閨中不自安。

第二十出蚤起

【七娘子】﹝旦持燭上﹞淸秋早起羅衣顫。爲良人盼望心穿。玉漏將終。明星猶爛。淚痕界破殘妝面。

﹝小重山﹞八月秋風起嘆吁。通宵愁不寐。意何如。寒蛩喞喞似憐予。妝臺露冷一身孤。奴家昨日與妹妹商量。瞷我良人。一夜等不到曉。只索燃燭梳妝。隨他蹤迹也。﹝梳妝介﹞

【漁家傲】爲甚麼曉絕梳鬟八月天。對著這玉露商飆。繁霜冷煙。如雲鬒發粗粗展。蛾眉低偃。也只索垢面蓬頭。淨洗朱鉛。生恐怕窈窕風姿。風姿兒炫市廛。

頭已梳完。再把衣裳易換了。﹝易衣介﹞

【剔銀燈】脫下了輕羅細絹。早換上粗衣一件。一搦搦腰系著一絲絲裙兒旋。一丟丟腳用著一星星綾兒纏。嫣然。還須小扇。一路上把紅顏遮著半邊。

我想此一出門。若良人果與豪華爲友。也不枉俺一片心兒。倘有不然。兀的不羞殺俺施從的妻子也。

【擲破地錦花】好難言。只願得朱門宴。便早早旋。待傳向俺在室嬋娟。若或差池。怎不埋寃。好姻緣恐未必出人前。

呀天已明了。他將次出門。俺索隨他去也。﹝行介﹞

【麻婆子】良人良人將出戶。知卿何處延。室子室子相隨步。爲君不自憐。內家誰共外廂騫。恨儂早不將伊勉。如今呵。秋風蓮步離庭院。抵多少繡被日髙眠。

覓得男兒諧白首。

出門日日豪杯酒。

未知果否好知交。

妻子相隨簾外走。

第二十一出徧國中

【出隊子】﹝田大夫僕從上﹞春秋合渙。春秋合渙。日月雙輪疾似丸。素冠聊擬棘人欒。蕭索西風墓木盤。慢薦蒸嘗。淒淒夜漫。下官田戴。今日乃淸秋節屆。隕霜殺艸。爲子孫者有先祖之思。先塋卻在東郭之外。只向前去祭也。慢薦蒸嘗。淒淒夜漫。﹝下﹞

【前腔】﹝王驩僕從上﹞先塋親灌。先塋親灌。地脈培予已做官。從今齊國重王驩。一路鏘鏘鳴遠鑾。風景依然。靑山碧湍。下官王驩便是。前日進賄於田戴。聞之吾君。拜爲大夫之職。俺子敖是个能人。百方媚主。當今極爲寵幸。思量起來。此皆俺祖宗之福也。今日秋祭之時。只索東郭一奠。以盡俺心。家僮。前面輿馬是誰家的。﹝僕﹞便是田大夫老爺。﹝王﹞旣是田老師。讓他前去。風景依然。靑山碧湍。﹝下﹞

【前腔】﹝生乞態上﹞荊條木盌。荊條木盌。名利場中盡意搬。雕鞍繡轂與盤桓。要路閒門揀著鉆。且自豪雄。城東一歡。你看紛紛秋祭的都往東邊去了。俺索跟他一遊。且自豪雄。城東一歡。﹝下﹞

【前腔】﹝旦走上﹞暫離朱幔。離暫朱幔。嗟彼無良涕淚酸。那些口裏士夫團。出外原來醜行完。覷這行藏。紅顏命拚。奴家早早尾他出來。誰知出了門兒。便作這般打扮。咳。我姐妹好苦。怎生嫁著這樣的人。且自遠遠的隨他。看又做甚的勾當也。覷這行藏。紅顏命拚。﹝下﹞

【前腔】﹝生上﹞危樓飛觀。危樓飛觀。半掩朱簾隱鳳鸞。呀。卻早雨來也。﹝遮頭走介﹞白雲一片出煙巒。秋雨沾衣風帽寬。﹝向內揖介﹞列位長兄請了。呀。他公然不采。還指著俺罵也。咳。汝輩豈遂勝我乎。妄自尊髙。同吾一般。﹝下﹞

【前腔】﹝旦上﹞爲君腸斷。爲君腸斷。徧國無人靑眼觀。還誇飮食盡衣冠。終日空將妻妾瞞。步步難行。雙眉自攢。

咳罷了。分明嫁了个乞丐了。且隨他到東郭。看待如何。

丈夫不成器。

兒女太傷心。

第二十二出卒之東郭墦間之祭者

﹝田僕上﹞早到俺墳邊也。﹝王僕上﹞早到俺墳邊也。﹝王見田介﹞老恩師拜揖。﹝田﹞賢契。敢亦來祭祖麼。﹝王﹞然也。聞老師令弟亦已歸府。怎不同來。﹝田﹞他矯孑太過。不屑同來。﹝王﹞原來如此。俺每就此祭祖。旣灌之後。共享祭余。家僮。可把禮物擺下。﹝眾動樂器祭祖介生上﹞早出了東郭。到此墦間也。我想徧國之人俱勢利小人耳。焉能物色我於塵埃之內乎。呀。那兩个貴官卻已祭祖也。﹝眾祭畢介王﹞老師。我每可就此共享餕余。猜拳行令。﹝王田飮酒介生近前介﹞呀。那胡子好似王子敖。他怎麼就得到此。況旣是子敖。怎生不認得我。可是狀貌偶同。不足介意。一路遠來饑餓。不免向前求些祭餘者。﹝向王田介﹞老大人。可把俺些酒肉充饑者。﹝僕罵介﹞哫花子。我每還未受用。你便來討喫哩。﹝生﹞呀。這些家僮大是欺人也呵。

【北新水令】風塵寥落自興嗟。嘆齊人傷哉貧也。骨緣金气老。恨向楚天賒。對景淒絕。倍敎人壯心烈。

【步步嬌】﹝旦上﹞看秋容一片荒郊寫。盡處霜紅葉。愁來不可遮。滿眼蒼山。妝點出兒郞劣。羞他廉恥沒些些。對野花黃蜨增悲咽。

你看他立於祭者之旁。多是乞其餘矣。俺且遠遠的脧著他。﹝生﹞老大人。我肚兒饑得緊了。快賜與酒肉者。

【北折桂令】您可也是三齊兩位英傑。須念俺不速而來。興致豪俠。𨿽然你受用華奢。有的是流蘇錦帳。油壁香車。須索把孤寒提挈。方顯得富貴超軼。不是俺饒舌。不是俺言邪。只足下可早些兒成業。與不佞也不甚差疊。

﹝田﹞這花子卻是个風的。不要多說。俺賞你酒肉去。﹝僕與介﹞兩三塊鵝肉賞了你去。﹝生接食介﹞酒也賜兩鍾麼。﹝田﹞再把酒與他些。﹝僕與生飮介旦﹞虧他一口兒喫得下也。

【江兒水】齷齪齪虧他咽。腌臢臢怎下舌。這般口嘴眞不潔。這般態度眞無藉。也敎人兒替你爲妻妾。想著俺伊前風月。好是羞慚。祗爲个乞人周折。﹝生﹞

再求這一位大人賜些。﹝王﹞你也勾了。﹝生﹞當得甚的。你這大人模樣。我有些認得你。﹝王﹞你認得我。我卻不認得汝。俺富貴的人。便親知故舊。那一个看他在眼睛哩。﹝生笑介﹞俺又有甚麼人在眼中乎。肚兒盡是未飽。索與俺酒肉者。﹝王﹞家僮。省得他纏俺。也與他些去。﹝僕與介﹞造化你。又是半碗雞骨頭。一甁老酒。﹝生接飮食介﹞

【北雁兒落帶得勝令】領了那老大人鵝半截。又待領這老先生雞一碟。不是俺做男兒圖口舌。可道你做尊官有交接。想著俺好賓朋素俠邪。指望你賢主人休拋撇。爲甚麼把諸兄酒肉賒。可道俺享子孫的春秋節。權把俺做了您祖與爹。權把伊做了俺枝和葉。瓜瓞。您爲俺享祀兒能丰潔。非別。這是咱血食兒不應絕。

﹝眾僕推介﹞花子醉了。胡說亂道怎的。﹝旦頓足介﹞你看他憑人推拽。好是沒气魄也。

【僥僥犯】看他个扯去推來身半斜。要人憐無多說。陪著臉妝聾作呆。那心情太劣。只貪這口酸膿血。憑他扯得皮膚裂。好敎我恨著他還爲擔疼熱。

﹝生﹞那盤中還有許多剩下。一發把了俺罷。﹝田王﹞眞眞可厭。推他開去。﹝僕推介生怒介﹞

【北收江南】呀。眼前尙未辧龍蛇。休把我便摧折。一會價人兒做兩截。前番恭敬總虛竭。恁悠悠可嗟。恁悠悠可嗟。您可也爲徳不卒未豪奢。

﹝僕推生倒介旦﹞苦。直推倒也。這賤骨頭呵。

【園林好】在家中將他愛也。又何曾輕湯半些。似這樣的一交橫跌。敢揑得手兒瘸。敢撞得腳兒折。

﹝生持棒舞介僕﹞還不去。﹝生﹞這靑山綠水都是你家的麼。

【北沽美酒帶太平令】這的是古今來相共者。這的是古今來相共者。須不是您兩家的私產業。覷了這古冢累累白日斜。那些个久驕奢。可是沒方法把春賒。看蕭蕭白楊丹葉。狡狐兔穿透了荒穴。莽牛羊踹蹋了殘碣。你呵。誇甚的豪傑大俠。到斯時存耶否耶。呀。笑殺了齊景公牛山嗚咽。

﹝舞棒下田王﹞這分明是个風子。倒被他攪這一場。家僮每快些收拾回去。﹝眾應介王田上車行介﹞

【淸江引】暮光又早生新月。野曠西風冽。狂夫直恁邪。心喪應難說。俺且歸臥紅妝談笑也。

﹝共下旦﹞人之無良。我以爲夫。他已是爛醉去了。這兩个官兒也去了。俺索從舊路早赴家中。說與妹妹知道。

【尾聲】他在家可是心兒熱。指望他做嘉賓歡悅。又誰知底樣兒郞難訴說。

第二十三出與其妾訕其良人而相泣於中庭

【菊花新】﹝小旦上﹞畱余小妹在深閨。也自關心鎭欲啼。姐姐未言歸。敢覷著良人髙會。

小婦閨中心怏怏。人兒未返還深想。夫妻何事戀秋風。明月依稀窗外朗。俺姐妹有疑夫主。俺姐姐竟爾施從。不知他是好是歹。好教人放心不下。今早去了多時。怎雙雙還未來也。

【二犯傍妝臺】爲君淚點濕羅衣。男兒何事卻敎脂粉疑。俺盈盈兩眼參差盼。他小小雙尖左右隨。莫敎路上啼紅頰。已分閨中鎖翠眉。娟娟月照。行行可歸。敢香車共載一齊回。

如何許久還不歸也。且到中庭一候著。

【前腔】中庭款步自心疑。怎披星而出又復見星輝。敢柔姿怯走繁華境。倘遠道難敎紅粉窺。應知結駟歸家晚。底是追蹤覓路遲。倘爲歡卜夜。相邀永夕。望淩波羅襪早些回。

【紫蘇丸】﹝旦上﹞墦間一盼心兒碎。怎說向孤幃佳麗。他心中滿望笑顏歸。俺只可頻吁气。

﹝小旦接介﹞姐姐來了。﹝旦嘆介小旦﹞呀。姐姐爲何嘆息。

【紅衲襖】只指望你笑歸家心事怡。爲甚的卻交門長太息。敢則你行沾霜露心兒气。敢是他路入煙花你因此悲。想著你趁雞鳴著膝衣。想著你聽虫飛離繡被。可甚的沒个輝光淚眼歸。

【前腔】﹝旦﹞只情願盼朱輪俺羅襪隨。也指望飮豪家俺小腳兒尾。又誰料去衣冠打扮頹。又誰知走風塵蹤迹異。那些个在家中意气巍。全不似俺跟前口嘴兒。會。覷了他一路行藏俺羞自提。

【前腔】﹝小旦﹞他敢是避豪奢姑委蛇。他敢是養淸髙輕酒醴。止不過對前言他舉動違。有甚麼辱衣冠把體面廢。若只是諱淸貧將妻妾欺。俺也索守孤窮和夫主對。爲甚的含涕盈盈似欲啼。

【前腔】﹝旦﹞便就是恁孤寒無所依。也不敎挈空囊沿路乞。猛見了破簞瓢手自攜。並沒有半衣冠相與立。猛可的走東郊望祭者啼。又則見乞其餘還過彼。俺姐妹今日雙雙是乞丐妻。

﹝小旦淚介﹞原來是如此勾當。俺兩人終身倚靠還望誰人。咳。這樣不長進的人兒也。﹝旦﹞妹子。當初只我嫁了他也罷。如今又累著你。我替自苦。還替你苦。天呵。俺姐妹每直恁命薄也。﹝泣介﹞我聞得昔日晏平仲爲相之時。其禦者之妻從門間而窺其夫。其夫爲相禦。擁大蓋。策駟馬。意气揚揚。甚自得也。旣而歸。其妻請去。夫問其故。妻曰。晏子長不滿七尺。身相齊國。名顯諸侯。今日妾觀其出。常有以自下者。今子長八尺。爲人僕禦。子之意猶以爲足。妾是以求去也。其後夫自抑損。晏子怪而問之。禦以實對。晏子乃薦爲大夫。俺齊國之中以爲美談。傳聞至今。似著他這般光景。又僕禦不如者矣。日日歸來。揚揚自得。可不道羞死人也。

【江頭金桂】想那日門前偶會。輕可的一言兒許嫁伊。只道衣冠濟楚。好个門楣。便一心兒情願隨。也只爲常不家食。揚揚得意。又則道交遊豪富。敎俺不免狐疑。誰知你爲人直恁的。嘆終身無倚。嘆終身無倚。心兒自悔不堪提。那里有一點男兒气。俺可也深慚禦者妻。

【前腔】﹝小旦﹞見了你歸來況味。俺便道這兒郞不甚奇。又誰知沿門俯仰。乞食吹箎。受嗟來厚臉皮。好敎我一會心癡。慚顏無地。旣做了同歸二女。不比得做妻姨。可敎俺靑年女兒還望誰。笑伊家眞鄙。笑伊家眞鄙。羞吾姐妹悔應遲。可道自古紅顏子。常自蛾眉掩淚啼。﹝二旦哭介生衣巾上﹞

【不是路】東郭緣奇。祭者遭逢傾蓋。如今歸矣。喉間回味尙依稀。二位姐姐何在。問妻妻怎生不笑臉來相媚。﹝覷二旦介﹞爲甚的顰眉似共啼。知何意。敢親親姐妹閒淘气。看好好夫君且解眉。﹝揖介﹞卿卿歡喜。卿卿歡喜。

﹝二旦拭淚介﹞去這一日。你那里來也。﹝生﹞顯者家來。那里來。二位姐姐。好不盛的筵席也。﹝旦﹞擺在那里。﹝生﹞在他家裏。在那里。﹝小旦﹞還則怕擺在城外哩。﹝生背介﹞咦。這說蹺蹊。﹝回介﹞我今好醉飽也。快扶俺牀上睡去。

【憶多嬌】好盛席。有的喫。至友公卿膠與漆。水陸珍羞樁樁特。吾心喜極。吾心喜極。飮食眞堪一石。

【前腔】﹝二旦哭介﹞眞可泣。羞不識。敢是墦間虛左席。還道雙雙好瞞得。爲君赧極。爲君赧極。地縫鉆來沒隙。

﹝生大笑介﹞呀。卻被妮子瞧破也。你姐妹也不須啼哭。這是俺玩世之意。汝輩婦人女子耳。焉知丈夫行事乎。﹝二旦泣介﹞好丈夫行事。教你墦間跕著。﹝生﹞癡妮子。那有如此良人而長貧賤者乎。呀。我看他哭泣之態。更自可人意也。

【鬭黑麻】我玩世之心卿須未識。你紅粉之流知些甚的。看著你兩相泣。西子嬌顰。尢增愛惜。﹝合﹞不須苦憶。男兒自發迹。我輩鄕紳。我輩鄕紳。簠簋由來不飾。

【前腔】﹝二旦拭淚介﹞俺待學懷嬴將君鞭策。況身在艱難怎懷安逸。情旣剖。愁還釋。且自回嗔。我心匪石。

﹝合前生﹞賢哉妻也。勝於蘇季子之妻矣。但問你在此閨中。何以知之。﹝小旦﹞若要不知。除非莫爲。難道俺姐妹眞是好騙的麼。﹝生笑介﹞得罪得罪。這遭再不了。﹝旦﹞好說。再去去。﹝生笑攜二旦手介﹞

﹝生﹞拭卿雙淚痕。

﹝旦﹞只得轉溫存。

﹝小旦﹞從此須賢達。

﹝合﹞髙車輝蓽門。

第二十四出頑夫廉

﹝陳仲子傘袱上﹞螬餘食卻不傷廉。生鵝一語使兄嫌。從今永謝朱門去。還歸荊楚樂香奩。小生陳仲子。念母而歸。剛剛到家。便有送家兄生鵝者。勢利場中。竟是如此。俺不免多說了一句。誰知俺那母親又殺是鵝以食我。俺以親命難違。只得取他一塊。眞个好難下咽也。不想家兄憤俺前語。陡然走來相譏。只得哇而出之。此時好難過活。我想如此之兄。豈堪與之久處。祇因母親之命。彊住了兩日。今日別了母親。依舊歸家。但昨聞家兄與王子敖祭掃之時。有一乞丐相纏。模其光景。乃向日所遇之齊人也。我想此人襟度。倒不比家兄一輩。轉堪提醒。俺不免蹤迹他家。將言語打動一番。倘或回頭。好共俺於陵隱也。

【黃鶯兒】仰止首陽髙。向於陵避市朝。歸寧母氏遭談笑。慈親惠叨。嚴兄語嘲。出門嘔的肝腸倒。老蓬蒿。淒淒秋雨。長憶室中嬌。﹝暫下生二旦上﹞

【夜遊湖】﹝生﹞郭外遨遊爲汝笑。嘆英雄好是無聊。﹝二旦﹞餬口墦間。驕顏枕畔。早覷破一生虛套。

﹝生﹞自是卿卿望我深。卻來郊外慢追尋。陡然挑動英雄气。敢負相期一片心。二位姐姐。拜揖。﹝二旦﹞花子免禮。﹝生笑介﹞有這樣的花子。﹝二旦﹞難道沒有。﹝生﹞二位姐姐不要取笑。發誓再不幹這事了。但昨日墦間之地。有一胡子官兒。好似王子敖兄弟。他怎麼就得到此。﹝旦﹞不要又攀貴人。旣是兄弟。怎教你旁邊立著。﹝生﹞姐姐不知。此子一富貴。便眼中無人矣。那里認得我來。俺如今索自家爭气。倘日後富貴。看此子何顏見我。﹝旦﹞你昨日有顏見他。他明日自有顏見你。﹝生﹞姐姐又來取笑。這遭再不許談及舊事。再談者罰做花子妻兒。﹝二旦﹞也差不多。﹝生﹞謅也。

【黃鶯兒】矢志上扶搖。柰時窮鎩羽毛。妻孥交謫眞堪弔。相知志驕。相逢眼髙。一貧一富情難料。負粗豪。他年貴顯。好問舊知交。

【前腔】﹝二旦﹞姐妹嫁英豪。望鸞封兩惠邀。何當鼎食墦間道。腰金艸絳。衣朱布條。贈雙雙乞婦花冠誥。敢相嘲。嫡親骨肉。不過愛卿曹。

【前腔】﹝陳上﹞風露冷蕭蕭。志同淸望爾曹。如君應是塵埃少。他神情自超。風期頗髙。俺西山化得這東陵盜。把門敲。淸人惠顧。豈是等閒交。

﹝生出見介﹞呀。原來是仲子先生。俺齊人怎屈得你伯夷貴步也。請進請進。﹝陳進介﹞老丈。拜揖。二位老嫂。見禮。﹝生﹞請坐了。﹝陳﹞尊嫂在此。小生吿退。﹝生笑介﹞通家之誼。固自不妨。敢問先生何以光降。﹝陳﹞昨日家兄與王驩大夫秋祭東郊。其時有一漢子。再三乞食家兄。模其光景。儼似足下。故此造府奉拜。略有一言。﹝生笑介﹞先生昔日艸艸一遇。便爾不忘小生了。有何淸談。便請見教。﹝陳﹞老丈勿笑。聽俺道來。

【啄木兒】吾家孟。自遠郊。道與奇蹤心了了。解東君一世豪雄。對西風半會牢騷。熱心腸應把塵埃笑。望同余偕隱眠云壑。濁世回頭鳳羽髙。

﹝生﹞雅承厚意。但當粗爲妻子之榮。然後接踵淸人之迹耳。

【前腔】鴻堪慕。燕正嬌。不柰雄姿滯翠翹。寄齊東暫了柔情。望荊南空仰淸操。承君幽徑來相造。敢將雞黍當東道。自是於陵井上螬。

﹝陳﹞君旣未肯同淸。小生就此吿別。﹝二旦﹞久聞得先生髙雅。更有室人同志。俺姐妹雅是相羨。狂夫𨿽鄙。雞黍相畱。自是蔬水之常。不比世家之祿。旣荷辱臨。還求惠享。

【前腔】蒙淸盼。敢妄邀。雅慕先生气節超。出東門聊樂綦巾。走西山困守簞瓢。良人自是承尊敎。妾身也慕你閨中俏。敢望髙賢鑑我肴。

﹝陳﹞多謝了。小生賤腹還是飽的。斷不敢領。﹝生﹞旣如此。先生髙誼。俺不可彊。才聞得說王驩大夫。敢昨日與令兄同往者乎。﹝陳﹞然也。﹝生怒介﹞他是俺至友。今日富貴。就不認得俺也。﹝陳﹞而今世態自是如此。老丈何見之晚乎。

【三段子】官情紙薄。更誰人風霜誼髙。窮途寂寥。便家兄言詞煞佻。君家朋友何須道。翻騰雲雨都常套。抵多少白首相知。按劍同袍。

【前腔】﹝生﹞臨風怒號。盡知他談交量交。神情太囂。算將來名邀利邀。休提管子遭逢鮑。偏他以薄爲其道。須有日自致靑雲。笑殺兒曹。

【前腔】﹝二旦﹞君須自髙。那敎伊嗷嗷遠郊。非渠太驕。祗緣卿卑卑自招。而今須聽冥鴻敎。淸貧自隱南山豹。管有日龍虎風雲。傲彼鷦鷯。

﹝陳﹞賢哉二位。老丈有此室人。須當努力。莫負賢令政也。吾聞得近來有个淳於髠。主上所悅。拜爲主客之職。頗薦賢豪。不索財賄。大非家兄之比。君欲致身。可枉見之。﹝生﹞承教了。原來淳於兄弟也發迹了。咳。弟兄每只畱得我齊人也。﹝陳﹞就此吿別。竟歸於陵。從此老於荊楚矣。

【歸朝歡】淳於子。淳於子。君王寵褒。英賢輩齊齊媚竈。功名事。功名事。不能便拋。君須去那桃李的門墻乞巧。望君榮顯歸來早。山靈有約終須了。莫敎那流水桃花馳檄嘲。

﹝下生﹞仲子先生去了。他所謂淳於髠。又是學生至友。此人不比得王驩那廝。可便備些禮物去見他也。﹝旦﹞俺姐妹妝奩。略有些須。盡數收拾。助君前去便了。﹝生﹞多謝姐姐。明早便起身前去矣。

﹝生﹞感此西山好叔齊。

﹝旦﹞男兒自此振塗泥。

﹝小旦﹞豈徒莫負陳夫子。

﹝合﹞也念閨中兩淑妻。

第二十五出將有遠行

【遶地遊】﹝旦上﹞畱他不住。要取功名去。話通宵三人款語。﹝小旦上﹞好是風流。不禁委曲。在牀頭低言愛奴。

﹝旦﹞我有郞君忒愛妻。﹝小旦﹞戀戀牀頭恩寵齊。﹝旦﹞歡情好似魚穿水。﹝小旦﹞一會東來一會西。﹝旦﹞妹妹。今日良人壯行。俺將妝奩爲贈。但是提起一去字兒。好教俺捨不得也。﹝小旦﹞旣然捨他不得。畱他幾日何如。﹝旦﹞他旣在必行。那里阻他髙興。只索送他便了。

【卜算子】﹝生上﹞一宵恩愛余。兩足渾難舉。笑語低低共戀余。趣味平分取

﹝見介﹞姐姐。俺只爲功名二字。不免離卿。怎生是好。﹝旦﹞好不長的日子哩。只要你富貴回來。俺姐妹正好服事起了。但此去須當保重。免俺記掛。﹝生﹞姐姐不須在意。途路上俺盡自小心。只你姐妹孤單。好生放心不下。且大姐姐近日身兒覺粗。敢是有了喜也。更須十分將息。

【朱奴兒】你不須念我良人在途。則慮著你姐妹雙孤。可鎭日裏兩兩珠簾慢自娛。耐幾个黃昏夜雨。﹝合﹞傷心曲。秋風綠蕪。丟不下情親去。

【前腔】﹝二旦﹞盡妝奩盡交子都。盡肝腸都送狂且。俺姐妹相妨難盡抒。怎了得芳心縷縷。

﹝合前生﹞行囊早已端正。小生就此拜別。﹝旦﹞且慢著些兒麼。俺姐妹還有魯酒一杯。爲君餞行。﹝送酒介﹞

【雁來紅】﹝二旦﹞酌金罍送我夫。在徵鞍莫念奴。一心心休得思兒女。路上還調護若愛惜尊軀勝愛吾。﹝合﹞叮嚀語。三人共歔。淚珠兒怎畱住。

【前腔】﹝生﹞本齊東一酒徒。他一家兒肯贅吾。又齊齊促我上功名路。之子眞賢淑。況又儀容美且都。﹝合前﹞

【尾聲】﹝二旦﹞君本翩翩豪俠徒。割恩情索把功名掙取。休得又錯向那墦間舊路趨。﹝拜別介﹞

﹝旦﹞夜來共把良人擁

﹝小旦﹞分離不免心悲恐。

﹝生﹞秋風蕭索苦徵人。

爲難別此多情種。﹝生先下二旦隨後下﹞

第二十六出妾婦之道

【小蓬萊】﹝王驩引眾上﹞自笑權姦得主。一時威震齊都。城狐有勢。驪龍可豢。羣羊競趨。

金多職顯任橫行。自羨男兒名利成。欲斷掃門那可得。世人煞是會逢迎。下官齊國右師王是也。俺自田師薦引之後。君王特簡拜爲今職。舉前之人無出吾上。﹝笑介﹞眞不負王子敖也。近者這些勢利老兄時時拜謁。卻也懶於交接。但難爲他每來意。索與傾倒一番。左右。如有人來。卽便通報。﹝扮陳賈景醜共田戴上﹞

【紫蘇丸】同朝臭味偏無妒。結就了一番黨與。而今顯者是誰與。索與髙攀去。

﹝賈﹞下官下大夫陳賈是也。﹝景﹞下官中大夫景醜是也。﹝田﹞下官蓋大夫田戴是也。﹝賈﹞田老先生。今王右師大人當朝第一。卻在老先生門下。俺與景老先生因此借重吹噓。約同進謁。﹝田﹞少停見子敖。便與導達二位盛意便了。﹝景﹞些須禮物。都是俺二人薄敬。煩老先生一言。須得右師全納。﹝田入眾稟介﹞稟爺。田爺和兩个官兒來到。﹝王﹞便請進。﹝田遜見介王迎介﹞老師請轉。﹝田﹞今日右師尊貴。朝廷序爵。區區師生名分不必提了。﹝王﹞豈敢。這二位一向未會。﹝賈﹞晚生陳賈。﹝景﹞晚生景丑。﹝田﹞二君久仰子敖髙誼。特以禮幣爲贄。央不佞導達。幸爲俯存。﹝王﹞老師見教。便當權領。二君多謝了。﹝賈景﹞些須孝敬。媿不成禮。﹝王﹞二君初會。杯酒一談。不知可屈畱否。﹝賈景﹞不敢。右師老大人畱酌。晚生輩爲榮多矣。﹝王﹞如此。教左右看酒過來。﹝王把酒眾遜謝介王﹞不佞菲才。何當厚雅。

【排歌】市井凡才。穿窬鄙夫。何當長者之車。更多儀斐疊燦金珠。禮意周旋敬有餘。羞當路。慚要樞。髙賢不識是余辜。須脫略。休過拘。髙歌暢飮屬吾徒。

陳郞少年。美如冠玉。若作婦人。不知得人多少愛也。﹝賈﹞旣明公過愛。便當攺作紅妝。以侑明公之酒。﹝賈去冠帶作婦扮介王﹞妙人妙人。怎就曉得俺子敖酷愛南風。備此物色。﹝賈奉酒介﹞右師爺請酒。﹝王笑飮介﹞

【前腔】﹝賈﹞喜値靑年。全然未須。何妨巾幗羅襦。搽脂抹粉媚如狐。不數龍陽和子都。深深拜。款款趨。衾稠願抱夜深余。無陽气。不丈夫。朝中仕宦盡如奴

﹝田﹞王子敖。就將陳卿作如夫人何如。﹝王笑介﹞

【前腔】﹝田﹞何物陳娘。偏敎美都。渾身膩滑如酥。丰肌弱骨是名姝。皓齒明眸女不如。須垂盼。還借噓。使君有婦願爲夫。憐新妾。存小奴。齊卿唾手笑姑姑。

﹝景﹞俺原與陳兄同來拜謁。倒冷淡我沒趣了。難道他會作婦人。我不會作婦人麼。不免也扮作婦人著。﹝田﹞你卻多幾根胡須了。﹝景﹞這何難拔而去之。﹝拔須扮婦介﹞右師爺請酒。

【前腔】腐鼠堪驚。黔驢技孤。也應狼跋其胡。便敎搖尾竹籬呼。何似簪筓枕席娛。名節掃。廉恥無。一班兒妾婦笑誰乎。看顏色。躬起居。門前常有婦人輿。

﹝賈景﹞晚生暫此吿退。惟願大人靑目。﹝王﹞中心藏之。何日忘之。﹝田﹞一日不見。如三月兮。﹝王田先下景﹞小陳。你委實標致。可惜多了那話兒。﹝賈﹞老婆子莫胡說。看你這般行狀。一發醜了。﹝景﹞我每如此模樣。怎生家去。路上傍觀不雅。﹝賈﹞怕他甚的。遮了扇兒。只作女子走去便了。

兩个大老先生。

忽然妾婦其行。

莫笑陳娘景姥。

而今都是卿卿。

第二十七出丈夫生

【金蕉葉】﹝小旦抱子上﹞憐卿愛卿。喜新添兒男歡慶。好似他龍虎人材。端的是熊羆天幸。

﹝添字招君怨﹞才別老兒半載。可是光陰難買。俺耽耽待待。暮秋哀。春又來。姐姐喜添一个。姐妹合爲奇貨。這親親嫡嫡像爹多。鎭相晙。自良人去秋別去。倏爾今春。十日前喜得姐姐添下這个孩兒。十分像爺得緊。他產中未健。朝夕是我抱他。但𨿽然添得一子。半年來怎沒个音書也。

【羅江怨】新添一小嬰。啼聲頗英。儼如爾父一般形。待歸來還爲起伊名也。且叫親親。料未解相呼應。喜春來芳艸生。問王孫尙遠徵。弄嬌兒踏徧了繁花徑。

【金蕉葉】﹝旦上﹞心驚夢驚。乍生兒十分多病。幸得俺小妹殷勤。略放我親娘安靜。

﹝小旦見介﹞姐姐起來也。你今日身子可好些麼。﹝旦﹞身子𨿽覺好些。柰記掛他爹。好生愁悶。﹝小旦﹞你產中未健。且自將息。﹝旦﹞我想他出去多時。不知有了一官半職否。如今𨿽然添得孩兒。怎的放心得下。

【羅江怨】𨿽然添一丁。親爹遠行。敎人洗目盼歸旌。不知得个小前程也。乳燕鳴鳩好是魂難定。﹝兒啼介﹞嬌兒啼一聲。慈親淚暗零。小齊人未得你爹來慶。

﹝旦﹞妹子。我許久不出。你看花事恁般繁盛了。

【香徧滿】妖紅滿徑。流鶯錯亂啼相應。聲聲似語還如慶。緣君猶未返。敎儂悲不勝。記當年兩訂盟。正値著花開盛。

【前腔】﹝小旦﹞韶光絕勝。知他旅邸能豪興。敢馬蹄兒賞徧桃和杏。知郞何日返。好攜咱共踏靑。勸娘行且遣情。怕春色兒增人病。

﹝旦﹞夢蘭喜得慰金釵。

﹝小旦﹞親父還羈天一涯。

﹝合﹞此子看來是英物。

病中爲爾少寬懷。

第二十八出爲人也

【秋夜月】﹝淳於冠帶上﹞淳於髠口嘴生成泛。巧把君王心事探。便老鄒的孟夫子爲咱頷。﹝笑介﹞這先生先生善談。這先生先生善談。

滑稽多智淳於髠。仰天大笑王之門。請兵十萬驅荊楚。生平恃。此舌猶存。俺淳於一言合主。官拜主客之職。前者楚國加兵於我。俺主上命髠使趙。爲請救兵。王乃賫金百斤。車馬十駟。髠心少之。因以微詞相諷。王乃益賫黃金千鎰。白璧十雙。車馬百駟。髠乃兼程進趙。趙王與俺精兵十萬。革車千乘。楚聞之引兵而去。君王大悅。置酒後宮。召髠而飮之。此時宮嬪在前。蛾眉螓首。巧笑倩兮。美目盼兮。眞乃胡然而天。胡然而帝也。髠於其時。好生快活。思量俺本稷下贅偦。與齊人大哥王子敖弟一時分袂者。今子敖已作大夫。髠也亦爲主客。那齊人大兄不知下落。髠欲差人前訪。因爲往趙請兵。稽遲未迨。俺主上日以賢士詢我。當今豈有賢士乎。有則髠必識之矣。則索引進一二知交便了。﹝生破衣巾上﹞

【西地錦】苦殺男兒坎壈。貂裘敝盡何堪。喜淳於返國好私談。應憐我相知冷淡。

來時正爾咽秋風。今日何堪春暮中。祇爲遭逢多不偶。教人長是問蒼穹。俺齊人暮秋別了妻孥。來見淳於兄弟。不想他請兵趙國。直教等到於今。貲費都盡。昨聞請兵已歸。特來他宅前求見。此間已是。不免徑入。﹝淳迎介﹞兄長久違了。尙爾一貧如洗乎。﹝生﹞別君之後。幸有室家。但寒困日甚耳。去秋聞兄得君遇主。俺意欲相附靑雲。妻孥首飾盡皆贈我。將辦禮以致門下。而時命不利。君正在趙請兵。遂爾飄零落魄。資斧蕭然。今日素手來參。實爲厚顏之極。﹝淳﹞兄長怎出此話。小弟久欲差人相請。也爲往趙羈遲。今幸親逢。敢辭綿力。但王子敖亦已貴倨。兄可再往見之。庶可以補小弟之不及也。﹝生﹞再休題子敖。俺爲他摧挫也。﹝淳﹞怎的來。﹝生﹞此君大是負心。那比得吾兄多情若此。

【八聲甘州】風情自感又那堪。市態窮交可憾嘆。熱腸冷眼。那些兒風雨還堪。聞君髙誼須自慚。似此知應作美談。﹝合﹞徵衫。看今番換卻朝簪。

【前腔】﹝淳﹞知交偶然北與南。旣蒙恩先達舊友應擔。班荊道故。共把靑雲路攬。夷吾應進國髙銜。越石還輕平仲驂。

﹝合前﹞兄長可住俺家。待君王詢俺賢士。則索相見便了。﹝生﹞多感厚情。

﹝生﹞誰憐貧賤交。

﹝淳﹞薄道故應嘲。

﹝生﹞朋友須連茹。

﹝淳﹞心知共拔茅。

第二十九出與之大夫

【步蟾宮】﹝生新衣巾上﹞故友相遭情分大。志同升薦我公家。從今好撇舊生涯。吿了當年乞假。

小生幸藉淳於兄弟一見相歡。故交戀戀今早主上召他相見。其間便推轂小生。那靑竹棒生涯敢丟下也。﹝淳於二使捧冠帶同上﹞

【前腔】自是君王恩寵大。但淳於開口稱嘉。﹝生接介淳﹞兄長。爲君乞得好烏紗好把頭顱洗刮。

大兄便可換了冠帶。﹝生換介﹞多謝吾兄。俺齊人不才。恐爲衣冠之玷。何以相薦。乞道其詳。﹝淳﹞俺淳於髠一日而進七士。都是兄輩。兄何太謙至此乎。

【錦纏道】進公家。不終朝七賢並拔。較吾兄應是沒爭差。暗想著辟門遠選舉風遐。到而今問甚的莘犂渭涯。可知道恁胡塗總是魚蝦似兄輩煞無瑕。可正是出驪黃天閒之馬。幸龍顏喜有嘉。便敎你大夫銜掛。看這紅袍繡補背胸花。

﹝生﹞感君薦拔。小生拜謝。

【前腔】恁稽滑。賤齊人品題便佳。竹枝兒時運卻當發。對君王把聲價髙誇。感你好淳於髙誼無加。那似惡王驩郊外淩咱。今日裏也風華。好制著新官頭踏。慢昂昂大步蹅。煉幾句大夫說話。到寒門便寫著世卿家。

﹝淳﹞家僮看酒。爲齊人老爺稱慶。﹝生﹞俺蒙君之薦。又叨君之酒乎。﹝僕持酒上淳送介﹞

【前腔】喜無涯。弟兄每雙雙起家。持杯酒相奉煞喧嘩。舊衣衫都一一畱他。須敎俺好兒孫把世徳相誇。可道立榮名小恥非瑕。明日去開衙。拜公卿紛紛都下榻。便王驩輩須敎荊請咱。覷了這人情笑殺。可道當今底是識烏紗。

﹝生﹞此種世情。俺當初分袂時早已窺破也。

【前腔】慢提他。論人情一些兒不羞。當初的分手走天涯。早見破了沒得瞞咱。﹝背介﹞猛想起簇簇新夫人在家。他可也眼睜睜盼著京華。忘不了俊嬌娃。虧殺他雙雙肯嫁。索傳將小絳紗。應寫著夫人福大。看墦間夫壻也撐達。

不才怕家下二妻牽罣。索將喜信報他。兄處有人。可借一个前去。﹝淳﹞兄請修書。小弟著人領去。家僮。可把酒席收下。就你領書前去。﹝僕應介生修書讀介﹞不才夫齊人頓首二位賢卿夫人妝次。匆匆出戶。我心傷悲。幸藉淳於厚友。薦於公庭。拜大夫之職。不日旋裏。可無念也。昔聞夫人責我以晏嬰禦者。今當不媿之。弄璋果否。幸姊妹各自珍重。以慰旅人。不宣。﹝付僕書介﹞可往齊東訪問我家投下。﹝僕應介淳﹞大兄好是多兒女之情。﹝生笑介﹞正所謂未免有情。誰能遣此。﹝淳﹞明日早朝。便當謝恩。俺與兄長同去便了。

【古輪臺】﹝合﹞寵褒嘉。從今更要臉皮花。好官已做由人罵。沿門徧國。托缽吹箎。都交與後輩生涯。吐气揚眉。靑雲激勵。卻憐小友尙窮乏。想東郊之地。馬足兒應復相踏。休忘了靑山。乞候紅顏。瞷際黃昏訕罷。不覺事情遐。羞重話。怕傳聞笑落士夫牙。

【尾聲】﹝淳﹞今朝方得乘車馬。象簡朝衣气象兒達。﹝生﹞這是沐猴而冠井中蛙

本爲東郭墦間客。

今日腰金還衣赤。

自是男兒不可輕。

莫爲妻妾將人嘖。

第三十出郁陶思君爾

【一江風】﹝旦抱子上﹞自傷心。抱著嬰兒寢。獨自捱衾枕。望知音。他浪走都城。辜負春如錦。何時返故林。何時返故林。那堪夏復侵。嘆雙頤淚點兒時時浸。

﹝淸平樂﹞良人去久。沒个人兒走。風吹橊花紅欲剖。問道兒家知否。夏來春去心傷。空幃有妹淒惶。索乳嬌兒正小。求名夫壻難量。自從夫君去後。春間添下孩兒。忽忽時光。又方初夏。𨿽然有妹相解。看他暗裏也自傷情。當此綠暗紅稀。好是心情不快也。﹝小旦上﹞

【前腔】沒佳音。空盼庭槐蔭。夏日長偏甚。解伊心。彊自歡顏。玉筯心中飮。何時再撫琴。何時再撫琴。堪憐剩繡衾。怪流鶯枝上啼難禁。

﹝旦﹞呀。妹妹來也。妹妹。他去秋一別。又是初夏。可爲甚沒个音書來也。﹝小旦﹞姐姐。正是如此。我也爲此記掛。

【六犯宮詞】﹝旦﹞日長無柰。空閨自寢。底是頻推鴛枕。出門閒步。傷情怕的登臨。乳燕空梁際。新蟬髙樹陰。頻回袖。慢開襟。爲君稚子不勝禁。著甚麼秋風夫主馳千里。到今日遠道音書抵萬金。還嗟當日墦間苦尋。把親親逼去蹤難審。悶愁侵。紅飄綠暗。風雨幾回心。

【前腔】﹝小旦﹞憐予賢姐。彊加餐飮。誰解離懷更甚。思君心事。敎人更自沈吟。愛妾眉方翠。憐儂筓未簪。時偸語。慢言心。道恩情更比姐還深。想著你風姿款款攜紅袖。便敎俺雨淚些些滴素襟。秋中別去。傷情至今。懨懨弱息愁難任。恨相尋。春花夏月。腸斷爲佳音。

﹝僕上﹞忙傳千里信。好慰一家心。俺從都城至此。訪問得他家在此徑中。則索徑入。﹝進見介﹞二位夫人。齊人老爺做官了。有書寄上。﹝二旦拜介﹞謝天謝地。做了官也。﹝拆書介﹞勞你了。知他榮歸有日。俺不復回書。倘你去後。他尙在都城。索與寄一口信。說春間添一公子。俱幸平安便了。

【風入松】﹝旦﹞聞他今已列朝簪。歡喜也妻男藉蔭。待歸來相與同之任。且和咱傳語那知音。道穩卻夢蘭嘉讖。﹝合﹞相盼著錦衣臨。

【前腔】﹝小旦﹞還虧殺中庭一淚動伊心。發憤去叨咱福蔭。一回頭便覺驚人甚。俺俊眼兒可也煞堪欽。選得个良人直恁。﹝合前﹞

【尾聲】玉音知爾沒遐心。道便歸家俺回書沒甚。則一个口信相聞你要記的審。

夫壻京師才有書。

數行速寄爲憐余。

自此不須相訕泣。

歸來應有七香車。﹝共下﹞

第三十一出而獨於富貴之中有私壠斷焉

﹝王驩上﹞俺右師王是也。自拜今職之後。權柄獨竊。富貴莫倫。舉朝皆吾門下。怎耐淳於髠這油嘴。把齊人薦之我主。拜爲大夫。我想此人嫵媚入時。機謀善世。若一見用。必奪我權。又聞得他兩下私談。道俺曾於墦間辱他。說一樣舊交。偏淳於有情。獨俺王驩薄幸。俺想起來。墦間並未會他。是了。那日與田大夫往祭。有一漢子乞食。說有些認得我。可就是這花子也。咳。齊人齊人。非俺那時不認得你。你今日富貴。那些小齊人你也不認得了。近聞有一壠斷在於國中。先達髙賢欲盡四方之利者。往往登之。俺不知在於何所。又被這廝打聽著了。道今日自往據之。俺索去爭將來也。﹝暫下生紅袍率眾扮皂隸持棍擁上﹞下官齊人。蒙淳於兄薦引。拜爲大夫。仕路相羈。別妻妾已是年餘了。前日差人回來。傳一口信。說已添一孩兒。也是俺旅中一喜。近聞有壠斷在於國中。頗是要利之快捷方式。集膻之總途。俺已窺見其路。卽索往登之。以招海內。昨聞得王驩那廝要來搶據。俺特命隸人執棍以待。一路而來。已是壠斷之間也。

【北南呂一枝花】勢利的老鄕紳。鉆刺的眞英俊。卻待要乘髙呼。造下了這利名墩。罔市趨膻。並沒得他人分。卻把那普人間食貨一齊吞。暫畱在齊國荒蕪。又撞著我齊人開墾。

左右。則索鼓吹起來。扶俺老爺上去也。﹝眾鼓樂扶登介﹞

【梁州第七】望巍巍峻如千仞。黑簇簇密若層雲。躍雙靴撲的塵埃震。千家俯伏萬竈紛紜。士夫仰止。編戶奔屯。其東則絲和漆聲色鄕村。其西則纑與谷玉石乾坤。其南則錫和金姜桂通津。其北則馬和牛旃裘邦郡。其中則他與我貨殖衙門。髙蹲遠引。利場中豎的這旌旗峻。賤丈夫把財利盡。怕甚麼巖壑英靈移卻文。好个齊人。

﹝王上介﹞呀。齊人卻早到也。你那乞人快些下來。讓俺王爺登者。﹝生笑介﹞我把你這个無情漢倒不請罪。開口便要罵人。俺怎的肯讓你也。

【牧羊關】捷足無人分。髙才自不羣。誰著伊早不來奔。這可不是那東郭間古冢荒村。使不得那威風兒發憤。您可也聽著咱髙處哂。憑著俺上頭嗔。閉著口望著風兒忍。王驩。這的是宦途中難認眞。

﹝王﹞气殺我也。全無朋友之情。便不然也分一甲兒與我。﹝生﹞則你有朋友之情。教左右。須索周圍守著。沒得那廝上來也。

【四塊玉】並非俺嫡子孫。又非俺親支胤。卻教俺已定山川鼎足分。你个大老先生可也十分蠢。誰肯把好田園不較論。可知道得寸也王之寸。癡人。請回了俗士輪。

﹝王﹞少不得你日裏登。我夜裏也登。你今日上。我明日也上。﹝生﹞這卻由你。則這會兒你休指望者。

【罵玉郞】便教伊三更半夜偸來問。不是那呂叟怎到的渭河濱。可正是堂阜間也索夷吾認。更何人指此津。君君君。君來時怕變作深深囤。

【玄鶴鳴】呀呀呀卻分明窺見其門。笑兒曹偏生不認。不道小人每近市心偏穩。便千金不換卻晏嬰鄰。道甚麼朋友之情相允。可待要獨占了潁上分金管仲墩。不索你壠頭寄信。俺自道得壠爲尊。

﹝王﹞我便拚个面皮攛上來也。﹝生﹞左右。將棍子打者。﹝眾舞棍介生笑介﹞

【隔尾】笑墦間早不畱賢俊。卻壠上偏來混主人。這盜跖東陵怎相遜。爾自輕身。吾非太峻。俺呵。壠斷上翼子貽孫索吏隱。

﹝王欲上眾亂棒打下介生﹞爲這廝攪了半日。未得盡觀。俺試一縱目者。呀。是好大觀也呀。

【烏夜啼】是洋洋哉大邦雄郡。可隱隱的魯國吳門。問四方壠斷未全湮。怎三齊只有一方兒頓。自立乾坤。盡處堪蹲。這老齊人罵小齊人。俺眞光棍打虛光棍。掙得个一天虎踞。萬貨鯨吞。

【尾煞】喜東郊別業堪肥遁。待妝點煙霞傲隱淪。栽了些碧桃綠柳添風韻。想著那貪污要津。無廉庶尹。有誰人壠斷上不相屯。倒歸來下邊兒盹。﹝共鼓吹擁下﹞

第三十二出右師不悅

【臨江仙】﹝王眾隨上﹞爲問誰將壠斷搶。兒曹大是無良。今朝斷送入燕邦。敎他易水上。魂气去茫茫。

俺子敖。怎耐齊人據其壠斷。不與同登。今日聞燕王失道。讓國於其臣。子之北面而拜。君顧爲臣。吾王命俺與多官商議。遣將伐之。俺不免就保薦齊人。著他前去。他只可統領花子沿門乞食。怎做得將軍去伐人國乎。天生成是送了命也。只待眾官到來。便一力稱贊便了。

【謁金門】﹝田戴上﹞同酌量。伐國應難鹵莽。仁義先聲須大將。還應仔細講。

下官田戴。主上伐燕一事。著與右師商之。則索進見。﹝見介王﹞老師。主上伐燕。必須大將。俺仔細看來。無過齊人。則索保奏他便了。﹝田﹞齊人卽前日乞於墦間者乎。﹝王﹞然也。﹝田﹞這怎麼使得。那有乞人做得將軍之理。﹝王﹞他做得大夫。怎做不得將軍。﹝田﹞萬一致敗。恐損國威。﹝王﹞你這老師又太認眞了。國威便損損何妨。門生實有一心事。要藉此斷送他。望老師成之。﹝田笑介﹞使得。使得。

【前腔】﹝淳於上﹞堯舜燕君大妄。湯武吾王癡想。底是爲人輕自奬。燕齊知沒兩

﹝相見介淳﹞齊欲伐燕。誰可往者。﹝王﹞小弟商議。惟齊人兄長可往。﹝淳﹞子敖差矣。你與俺共他貧賤相交。怎不曉他爲人。這个怎麼去得。﹝王﹞他去不得。誰又去得。﹝淳﹞我看滿朝中惟章子可以去得。﹝田﹞淳於老先生。頭一陣便著齊人老先生試試何如。﹝淳﹞你這老先生又差了。豈不聞將非其人。以國與敵。豈可以人國僥幸乎。﹝王﹞齊人旣做不得將軍。你又何爲薦他作大夫。﹝淳﹞豈不聞寸有所長。尺有所短。孟公綽爲趙魏老則優。不可以爲滕薛大夫。齊人兄長固文士非將才也。且子敖與他貧賤之交。柰何欲置之死地乎。﹝王﹞此是兵法所謂置之死地而後生。置之亡地而後存。且俺爲國家擇將。豈能顧其所私乎。﹝田﹞右師兵法數語。又酷似淳於老先生口角了。﹝淳﹞田老先生。不知俺淳於髠小事滑稽。大事不滑稽。﹝王﹞也不必多言。你自舉章子。俺自舉齊人便了。

【柰子花】﹝王田﹞論齊人可以擒王。在同朝也都推讓。師中長子誰相抗。管成功追蹤師尙。非浪。尙記得墦間悲壯。

【前腔】﹝淳﹞論興師豈是尋常。將非人國還淪喪。伊家杯酒𨿽豪放。怎輕充伐燕之將。非彊。那章子才猷克壯。

俺自去薦章子便了。如何家國事。卻作等閒看。﹝下王﹞他不別而行。徑自保薦章子去了。俺便來保奏齊人。看他造化。君王取那一个也。

可柰淳於不比周。

卻敎章子帥貔貅。

明朝請旨令伊往。

爲問先生可止不。﹝共下﹞

第三十三出讒

【生查子】﹝扮黃門官上﹞齊起伐燕謀。還向多臣叩。大將故難求。索聽階前奏。

俺齊之黃門官也。我主伐燕議將。則索俟候多臣。呀。卻早淳於主客來也。﹝淳朝服上﹞

【前腔】伐國用深謀。況乃燕齊鬥。章子武功優。自合爲戎右。

俺淳於髠保薦章子伐燕。則索進奏。﹝入奏介﹞主客臣淳於髠爲遣將伐燕。有表章奏上。﹝黃﹞主客請就此披宣。﹝淳奏介﹞

【桂枝香】臣髠稽首。短章披奏。𨿽然之噲狂愚。未易甲兵馳驟。索精求賢將。索精求賢將。鷹揚前後。壯猷天就。統貔貅。直走幽燕道。歌旋易水頭。

﹝黃﹞主客所薦何人。﹝淳﹞章子也。﹝遞表黃持下介淳﹞想主上必然允從也。王驩。王驩。你也虛用心了。﹝黃上﹞主君準奏。著章子卽便統精兵二十萬前往伐燕。不得稽遲。便勞主客淳於先生諭之。﹝淳謝恩介﹞從教得燕土。自此倍齊邦。﹝下王朝服上﹞

【神仗兒】君門速走。君門速走。丹墀忙叩。把齊人保奏。管敎他輿屍授首。看壠斷獨吾遊。

﹝入介﹞右師臣王驩爲遣將伐燕。有短章奏上。﹝黃﹞右師所薦何人。﹝王﹞齊人也。﹝遞表黃收介﹞才方淳於主客已薦章子。主君允從了。﹝王﹞主君允從了。旣已披宣。則索進上。或者又點一个副將也不見得。﹝黃﹞如此待本官達上。﹝下王﹞這廝大是用心。又早奏了去也。﹝黃上﹞主君準奏。著齊人統十萬精兵。助章子進討。不得有違。﹝王謝恩介﹞

伊曹𨿽則據髙陵。

可是而今讓予登。

十萬甲兵送燕土。

此時應釋我心憎。﹝下﹞

第三十四出托其妻子於其友

【玩仙燈】﹝淳帶僕上﹞紅樹萬山秋。痛故國徵人分手。

王子敖爲爭壠之故。遂陷齊人大兄遠去伐燕。相知契友反面一至於此。本待相餞郊關。想他必來言別。或有密囑。則索備酒在此俟候。左右。看齊人爺到來。卽便通報。﹝生帶僕上﹞

【小蓬萊】巧宦待將壠守。讒人又送燕遊。誼髙朋友。情沾兒女。特爲干求。

子敖陷我徵燕。聞命卽當赴敵。柰妻兒遠在故鄕。令人憶念。特此托與淳於兄。教他時時著人一看。通我音問。聊寬遊子之腸。來此已是。則索直入。﹝見介淳﹞大兄。小弟聞子敖之議。卽便先舉章子爲帥。不想君王聽他言語。又點兄助陣。遠去異國。爲之柰何。﹝生﹞感兄至誼。笑彼險情。千里之行。我所不憚。只家下兩个女子。尙未接來。近又添一小犬。好生記掛。不才此行。願得足下時遣一力。逹我音問。慰彼閨人。故此造府奉陳。幸爲畱意。﹝淳﹞老嫂越在故鄕。聞此信息。不免縈懷。小弟卽當遣人相慰。兄幸放心前去。無以爲念。本欲相餞國門。旣幸辱臨。敢此致祖。左右。看酒過來。﹝奉酒介生﹞淳於兄。不想子敖爲人刻薄。一至於此。﹝淳﹞此兄蓋天資殘忍人也。然今世交情。大都如此矣。

【五供養】﹝生﹞窮時知舊。歷徧風霜老幾春秋。平居相慕悅。握手話綢繆。泣天盟誓。道生死不相背疚。一臨小利害。頓變大仇讎。下石何難。反唇煞驟。

【前腔】﹝淳﹞由來親舊。誰念平生幾个千秋。山川何足險。雲雨未雲繆。谷風誦罷。便發憤絕交非疚。誰懷仲叔誼。盡作臏涓讎。隙末如常。凶終非驟。

﹝生﹞淳於兄。這也不須談了。只所托妻孥。幸爲靑眼。

【江兒水】薄道休污齒。髙情幸掛眸。盈盈弱息堪回首。哇哇小犬知安否。重重雅誼惟君有。爲此懷慚啟口。但得內顧無憂。一任邊疆堪走。

﹝淳﹞此自是弟事。一言旣許。有如白日。

【前腔】室子須愁夢。徵人慢淚眸。一言旣肯君前首。千金一諾公知否。咱兩人意气從來有。且自開顏笑口。待慰紅粉人憂。索遣紀綱僕走。

﹝生﹞如此多感。就此別君去矣。

【玉交枝】淸霜時候。控徵鞍幽燕浪遊。喪家一似累累狗。不堪聽畫角邊愁。幹城慢擬兔罝休。雲山早是鴻來又。持別酒不禁淚流。知甚日歸來故丘。

﹝淳﹞此行勉立奇功。小弟肅聽佳報。

【前腔】前途難候。好加餐功成燕遊。奇勛應似韓盧狗。索驅將東郭■﹝鵕﹐兔代鳥﹞愁。黃花待折祖行休。紅英滿擬稱觴又。嘆歲月車馳水流。嗟故友登山涉丘。

﹝生﹞王程有限。就此分手了。

【鷓鴣天】南箕掉舌陷修矛。北地臨戎媿壯猷。東國樽罍叨密契。西風鞍馬憶嬌柔。﹝淳﹞落葉靜。語虫啾。雁山遼水路悠悠。靑茅問楚余風在。莫戀繁花燕市頭。

故友一朝頓別。

何堪黃菊秋風。

丈夫豈能無淚。

泣向相知寸衷。﹝共下﹞

第三十五出爲將軍

【金錢花】﹝眾扮軍卒上﹞孤城九月江幹。江幹。將軍泣別加餐。加餐。秋容一帶白雲灣。城兒外水潺潺。眼兒下淚澘澘。

咱每徵燕士卒。相隨主帥齊人。接應章子之軍。早則主將到來也。﹝生戎妝一卒捧戟一卒佩劍鼓吹同上﹞

【滿庭芳】﹝生﹞才下墦間。方登壠斷。西風又送邊關。權姦嫉妬。戎馬四郊環。爲問玉人佳否。到如今望斷雲鬟。從軍苦。黃花綠野。畫角促龍幡。

何事同朝偏妬人。驅來作將渡關津。一鞭已出臨淄路。南北東西遊子身。俺齊人。爲因爭壠。遂致伐燕。俺𨿽不嫻武事。卻有章子前驅。不足爲意。但俺與室子相別。已是數年。今又帥兵異國。兀的不老卻人也。王事勞我。則索前往。將士趲行。﹝眾應鼓吹行介生策馬介﹞

【朝元歌】淸霜景殘。遊子愁腸綰。金風候闌。將士心情散。幸有前驅。不須遄趕。對著旌旗自報。如此容顏。何當甲兵驅十萬。舉目送飛翰。低頭覷馬鞍。﹝合﹞師中興嘆。怕老卻朱顏歸慢。

【前腔】﹝眾﹞著甚將人塗炭。繁花滿目斑。野艸對人閒。戰馬聲悲。將軍淚掩。試聽南飛之雁。千里雲山。淒淒出關人自憚。室子繡衾單。徵人鐵甲蠻。

﹝合前眾作悲思介生﹞呀。旣已至此。眾士卒何得悲傷。須索翦滅燕邦。壯我齊國。俺老爺可也壯心陡起。眼淚旋幹矣。取鎗過來。﹝持鎗介﹞俺齊人出關來好沒丈夫气也。俺以匹夫作大將。統兵伐國。何所憚而若此乎。

【前腔】笑把黃金甲擐。當初曾乞墦。何似入燕關。兒女癡情。英雄笑眼。一霎風雲變幻。﹝舞戟介﹞橫槊翩翩。年來竹枝長不按。蛇已變龍看。男兒眞不凡。﹝合﹞師中回盼。正古戍斜陽云棧。

﹝扮章子軍接上介﹞咱每章爺軍士。奉主帥之命。迎接齊人老爺。﹝生﹞先歸拜上主帥。候俺合兵徵進便了。﹝軍應下眾舞介﹞俺大家殺上前去。

【前腔】也自雄風無限。逍遙豈所安。踴躍用兵還。萬里長徵。千人褊袒。爲拯燕民之難。寶劍爭彈。三齊壯夫誰不悍。歌舞過樓煩。蕭蕭磨室寒。﹝合前﹞

﹝生﹞雄心不覺從斯起。

短劍秋風過燕市。

一軍亦復共豪雄。

可道男兒當若此。﹝鼓吹下﹞

第三十六出戰必勝

【六麼令】﹝章子領兵上﹞戎衣親擐。聽鉦人擊鼓升壇。鷹揚韜略素諳閒。徵不服。取其殘。臨淄技擊由來罕。

自家齊將章子是也。奉命將兵二十萬進討子之。復聞遣齊人相助。昨移下文書。約俺挑戰。彼以奇兵從旁截殺。則索布下陣勢。直逼燕城。一面待他兵到也。﹝生帥眾持竹棒襤褸上﹞

【前腔】奇兵精簡。盡諸軍伐木持竿。十三篇兵法馬前看。皆宿飽。盡朝餐。還敎翦此三日飯。

自家奉命助徵。喜臨燕境。昨移下文書章子軍中。教他先驅誘敵。俺以練下家丁。各持木棍竹竿。從旁殺入。早是章子合圍了。三軍齊上。﹝生眾從旁繞章子軍介扮子之敗走上﹞

【前腔】齊人煞誕。馬牛風不及邊關。無端侵越我江山。須血戰。莫心寒。萬不得已。便把這頭顱送上何須憚。

﹝對章子軍戰介生軍從旁截殺介﹞哫。子之那里去。﹝子之敗介﹞呀。到當不過這一班花子兵也。﹝敗下生章見介章﹞有勞助討。大服奇勛。﹝生﹞偶爾隨徵。敢貪宏伐。﹝章﹞老先生。俺每就此追進城去。

【前腔】﹝合﹞謨謀相贊。好成功早把師班。看城門直入沒遮欄。京觀築。凱歌還。幹城今日差無赧。

相共揚威武。

成功堪列士。

不必問將軍。

試聽得勝鼓。

第三十七出爲衣服

【長相思】﹝旦上﹞悶來添。病轉懨。爲念良人倦整奩。從他絲网黏。﹝小旦上﹞悶還兼。病亦僉。爲念良人不捲簾。彊將鍼綫拈。

﹝相見介旦﹞孤幃轉眼朔風天。我有行人遠伐燕。雙雙姐妹拈鍼綫。欲寄寒衣到塞邊。良人一別數年。今又嚴冬時候。昨承淳於叔叔寄一信來。道良人以王驩嫉妬。作將伐燕。幸有章子前去。可以無虞。教俺不須記掛。但𨿽則如此。千山萬水。經年累月。好是懸懸。當此寒天。俺姐妹念彼徵人。共作寒衣一件。就浼淳於叔叔之人帶去。教他轉寄燕中。也盡俺一點心兒。孩兒已睡。妹妹。索與你挑燈了此。﹝共做衣介﹞

【二郞神】﹝旦﹞時光冉。自前秋輕拋輕閃。到如今又雪片紛飛時物斂。狂童嫉妬。誣他素解韜鈐。去白艸黃沙途路險。恨殺那王驩讒諂。淚痕淹。聊做件寒衣。慢把鍼拈。

【前腔】﹝小旦﹞鶼鶼嘆和鳴未久。分飛荏苒。盡日朱扉空自掩。羅裙寬褪。湘腰更倍纖纖。數盡長更銀漏點。捐膏沐曉妝不艷。正寒嚴。想起邊塵。鎖卻眉尖。

﹝旦﹞想他相別數年。不知肥些瘦些。這是貼肉衣裳。不妨窄做一二分兒。﹝小旦﹞你看他墦間那般時節。尙自儀容恢偉。如今𨿽則離鄕。亦已富貴。料男子心腸。不至消瘦。只索照常做去便了。﹝旦﹞你這話也說得是。

【囀林鶯】英雄知是愁不沾。應他未攺須髯。但魁梧體貌𨿽常儼。也須知有个涼炎。寒威言念。怕關塞風侵龍劍。暗中瞻。身裁模想。慢把繡絨添。

【前腔】﹝小旦﹞朝來飮食都不忺。問刀環應也難占。想閒花燕市知不欠。那風流敢待沾黏。芳心檢點。以後逢郞休閃。料無嫌。吾家賢姐。常自意謙謙。

﹝旦﹞寒衣已成。須作一書寄之。﹝小旦取筆硯介﹞就請寫書便了。﹝旦寫畢讀介﹞賤妾姐妹斂袵拜上郞君大夫麾下。前歲夏日領書。悉佳況。妾心甚喜。聞之淳於君。知爲王子敖所陷。助徵異國。妾姐妹終夜皇皇。念此寒天。聊奉粗衣一件。昔管大夫問楚包茅。齊俗以爲美談。願我良人如是。淳於有使。藉手上聞不盡。﹝與小旦看介小旦﹞只消如此。姐姐便可封了。﹝旦封介﹞外面封字。你可寫上。﹝小旦寫介﹞

【啄木鸝】﹝旦﹞梅英綻。朔吹銛。未報音書空自歉。昔日个口信遙聞。今日裏寸楮憑瞻。邊笳戍火空相念。閨人夢度黃雲塹。費春纖。七襄才就。霜管更重拈。

【前腔】﹝小旦﹞情緣一心。事兼彼此。柔腸都不掩。訴衷懷姐姐親書。再封題妹妹同簽。齊都豪傑雙雙僭。齊姜文雅雙雙占。是無鹽。才華相似。薄命怯柔纖。

【尾聲】﹝合﹞兩下裏都深念。爲君枕席未曾沾。一夜裏縫就寒衣怯指尖。

﹝僕上﹞寒雞催我去。餓馬向人嘶。二位夫人。小人就此起身前去。不知有何分付。﹝二旦﹞淳於管家。俺有寒衣一件。家書一封。勞你帶去。轉付俺家老爺。若你去後。俺老爺將回京師。便候他到京付罷。﹝僕接介﹞知道了。﹝二旦﹞俺還有話說。

【香柳娘】見行人悶添。見行人悶添。音書相倩。閨中少婦無煩念。道雙雙喜兼。道雙雙喜兼。愁病未曾沾。饔飱也都贍。莫常懷鏡奩。莫常懷鏡奩。齊將醜殲。好敎功占。

﹝僕﹞知道了。瘦馬堪乘去。啼雞不耐聽。﹝下旦﹞呀。天已明了。﹝小旦﹞這樣長夜。不知不覺又亮了。

【前腔】﹝合﹞見光侵畫檐。見光侵畫檐。東方日漸。長宵不覺灰燈焱。把徵夫遠瞻。把徵夫遠瞻。霜月冷偏尖。沙場到還險。問何時捲簾。問何時捲簾。朱門望炎。紅裙增艷。

十月閨人正苦寒。

何當夫壻跨徵鞍。

一封聊寫相思意。

不盡余衷淚眼看。

第三十八出諂

【似娘兒】﹝生髭髯冠帶眾擁上﹞滅國返臨淄。今日裏是我之時。怕伐燕一節書靑史。道君王有意齊人伐取。章子因之。

﹝減字木蘭花﹞家山太遠。到得齊都心稍展。念我裙釵。誰爲持將書信來。愁衷慢遣。柰此春寒猶未免。好是難捱。何日歸看兩女才。俺齊人帥師入燕五旬而舉。藉章子之智勇。成不佞之功名。振旅獻俘。君王大悅。加俺亞卿之職。好不富貴也。但別俺二女。已是多年。當初只傳得个口信兒來。好是放心不下。待淳於兄來時。或者有个信息。未可知也。左右的俟候著。﹝淳從人上﹞

【北醉太平】喜平燕復旨。早振旅班師。君王大喜過前時。道成功一矢。而今寵命如章子。淳於故友歡來此。﹝從人遞寒衣及書介淳﹞他閨中還有俏言詞。索如今付之。

﹝眾稟生介﹞淳於爺到。﹝生迎介﹞久違我兄了。﹝淳﹞幸喜收功。敬此趨賀。還有尊嫂去冬所寄寒衣及家報。幷以奉上。﹝生接讀介﹞好聰明的女子也。兄請看一看。﹝淳看介﹞大兄眞福人也。﹝生﹞淳於兄。子敖陷我伐燕。欲假手於燕兵。以快私仇耳。誰想俺齊人伐燕。竟能勝之。﹝淳﹞正是這等說。前日鄒國的老孟著孟子七篇。他也記你功。說齊人伐燕取之。﹝生﹞承賢者這等好意。我齊人也流芳百世了。煩他再把俺生平事迹一發記一記何如。﹝淳﹞這也不難。待我明日與他說。要他與你作傳便了。﹝生﹞幷俺日後墓志銘。也勞一做更好。﹝淳﹞這也使得。﹝田王僕從上﹞

【麼】羨功成飮至。致主上隆施。王驩不免愧當時。且牽羊獻豕。從前光景休深懥。交情今日仍篤鷙。吾儕勢利自如斯。任諸君笑之。

﹝眾稟介﹞王爺田爺來拜。﹝生淳笑迎入介生﹞尙未過謝。何當先施。﹝王﹞有何薄敬。煩兄謝爲。﹝生﹞伐燕成功。皆君一薦之力也。﹝王笑介﹞豈敢。﹝田﹞伯夷叔齊不念舊惡。怨是用希。敢以此言。獻之座右。﹝生﹞田老先生俺齊人豈念舊惡者乎。今日故人依舊。我心實喜。﹝王揖介﹞大兄眞好大肚皮也。﹝淳笑對王介﹞他這回若再到墦間。您定然尊之首席了。﹝眾笑介生﹞今日旣得家報。兼逢故人。敢以杯酒爲歡。左右。看酒﹝生把酒介﹞

【桂枝香】玉音歡視。石交重至。仍如分袂之時。卻憶布衣前事。匪相知挈之。匪相知挈之。終焉齊市。爲人譏刺。慢銜巵。小怨應須釋。深情故可思。

【前腔】﹝淳﹞疇昔之事。丈夫嘗試。好尋舊日宗支。爲譜生平姓氏。嘆英雄末之。嘆英雄末之。窮途顚躓。倒行逆施。更追思。也是奇男子。方爲貧乞兒。

【前腔】﹝田﹞當初秋祀。翩然而至。此時豪气堪思。此日鄙人眞肆。媿當前失之。媿當前失之。而今慚懥。無顏相視。藉恩私。舊怨如冰釋。新交似酒滋。

【前腔】﹝王﹞兄眞豪士。名光國史。於今功紀歌詩。向後恩畱贈謚。倘墦間再之。倘墦間再之。淸塵恭俟。陳觴洗觶。好男兒。我固倉和獲。那知雄與雌。﹝眾辭介﹞

﹝王﹞爲君不免還嘖舌。

﹝田﹞須識此翁是豪傑。

﹝淳﹞丈夫自應有達時。

﹝生﹞猶喜諸公復相結。

﹝王田淳先下生﹞叫左右。可備香車二乘。明日齊東迎取二位夫人。一路上須小心服事者。

【一封書】思伊兩美姿。風雪寒燈夜做時。殷勤寄所思。艷絕多情桃李枝。咱管子勛勞。應不媿他懷嬴策勵。敢忘斯。好人兒太心慈。候爾鸞軿一謝之。

我固烈丈夫。

幸遇賢女子。

富貴深相念。

願爾同來此。﹝共眾下﹞

第三十九出妻妾之奉

【花心動】﹝旦小旦上旦﹞一轉春風。又見鮮鮮花萼。人阻天涯。魂逐風塵。只恨少他一个。﹝小旦﹞淚珠姐妹雙雙墮。敢眉山一時蹙破。﹝合﹞鎭終朝金錢試卜。臨風無那。

﹝卜算子﹞﹝旦﹞一別已多年。流水時光去。轉恨當初去戶時。不把人畱住。﹝小旦﹞著甚瞯墦間。送上功名路。一刻相思不得來。此悶和誰訴。﹝旦﹞妹子。自從寒衣寄後。轉眼又是而今。𨿽則孩兒稍長。不知良人已歸國否。昨夜燈花頗燦。我又夢見他來接俺。敢目下有个喜信也。﹝小旦﹞姐姐。這都是記心夢。俺那夜不夢見他在家哩。如今那得來也。且和你中庭一望。

【駐馬聽】﹝旦﹞眼不停脧。小腳時時簾外那。只見桃花爛熳。柳葉陰森。竹影婆娑。云邊夫壻可如何。身旁弱息同悲愕。不柰愁多。那頑皮稚子沿街掠。

【前腔】﹝小旦﹞不住嗟哦。間隔關津柰若何。一似雲遮巫峽。霧隱秦樓。風阻銀河。俺一雙姐妹尙難過。他隻身關塞堪愁麼。日日蹉跎。無情無緖燻香坐。

【不是路】﹝眾作推車上﹞奔走風波。兩乘香車幽徑過。人兒娜。淸畏人知隱薴蘿。來此已是。直入則个。﹝叩頭背介﹞好兩位夫人也。繡裙拖。一雙小腳些兒大。怪的東君記掛他。﹝旦﹞你是俺老爺差來的麼。﹝小旦﹞老爺回國了麼。﹝眾﹞齊聲和。俺老爺相請去都中樂。速將輿坐。

﹝旦﹞呀。原來回國了。謝天謝地。﹝眾﹞老爺成功回日。都官升亞卿之職了。﹝二旦﹞做了亞卿了。

【橊花泣】﹝旦﹞中庭訕泣。激爾去關河。喜故友用情多。大夫拜下沐恩波。敎妻孥歡笑呵呵。遭逢网羅。恨權姦陷你去幽燕坐。聽風聲嚇殺雙鴛。喜歸來爲展愁蛾。

【前腔】﹝小旦﹞寒衣寄去。未審到君麼。怨命薄。恨春蹉。怕到得相逢鬢已皤。幸今朝魚乘相過。門楣喜多。這郞君嫁得堪人賀。坐朱輪不負相期。趁靑年好與同歌。

﹝眾﹞二位夫人就請上車。老爺都城懸望。﹝旦﹞小公子還在那里耍子未回。索等一等。﹝眾﹞夫人車兒先行一會。俺著一人抱了小公子隨卽馬上來也。﹝旦﹞這等你可小心看著。妹子。俺和你先上車去。﹝上車介﹞

【急板令】﹝旦﹞別柴扉雙雙笑脧。上香車盈盈慢那。把前後籌度。把前後籌度。想著墦間。渺若山河。望著都城。遠在煙波。﹝合﹞從此去可再來麼。不覺的暮光矬。

【前腔】﹝小旦﹞在車中衣衫慢拖。到朱門重裁綺羅。把道路經過。把道路經過。錯雜繁花。嘹亂鶯歌。幾疊髙巒。一派流波。

﹝合前旦﹞可到前邊驛庭住下。待公子到來。一齊起身便了。

當初跣足走墦間。

今日車輪好面顏。

爲問貴人妻與妾。

可曾東郭一回還。﹝眾作推車下﹞

第四十出百工之事

【大迓鼓】﹝扮木匠上﹞學生善劈鉆。公輸作下。柟梓常摶。憑咱造彼輪和奐。丰屋翔天人壯觀。﹝合﹞今日完工。領他花銀小攢。

小子木匠是也。齊人老爺舊宅。教俺起造小小門面。卻做了髙房大廈。他不日與夫人來此。今日卻教管家犒賞每人花銀一兩。桌面一張。好受用也。呀。卻早泥水作頭來了。

【前腔】﹝扮泥水上﹞學生善砌搬。傅巖徒弟。石塊常摶。泥墻粉壁眞無算。運土輸漿心喜歡。

﹝合前﹞小子泥水是也。齊人老爺舊宅。造作衙院。墻壁都是學生砌括。今日完工。領他賞賜也。﹝與木見介扮裁縫上﹞

【前腔】學生善翦紈。軒轅流派。衣服常摶。些須偸得綾和緞。孝順家中老媽官。

﹝合前﹞小子裁縫的便是。齊人老爺與二位夫人廣制新衣。紬綾緞絹約有千餘件。今日完工。與木匠泥水一同犒賞。則索自領去。﹝與木泥見介﹞

【前腔】﹝扮廚子上﹞學生善做饅。易牙親族。魚肉常摶。鼻頭時嗅蔥和蒜。口嘴多沾咸與酸。

﹝合前﹞小子廚子的便是。齊人老爺日後新宅遊耍。定咱整備筵席百餘桌。便今日犒賞各色工匠的都是我小子整備。諸色都已買辦停當。則索領賞去也。﹝與眾相見介﹞列位老哥喫的桌面。都是小弟設法的。﹝眾﹞虧你也。﹝廚﹞適才落得饅頭幾个。哥兒每每人嘗嘗。﹝眾接食介﹞好松泛的麵食也。﹝木﹞我沒得回敬。一把純鋼鑿兒。送你拿去打刀。好切下飯。﹝廚﹞多謝了。﹝裁﹞我落得一塊花緞兒相送。好拿去做个荷包。﹝廚﹞多謝了。﹝泥唾介﹞我要做陳仲子出而哇之了。﹝裁﹞怎的唾將起來。﹝泥﹞我沒得回敬。用唾還他。也罷偸得一塊銅瓦兒。送了哥罷。拿去好與老嫂績麻。﹝裁﹞又道是妻辟纑。﹝廚﹞多謝了。﹝木﹞列位老哥且休閒說。我想齊人老爺當初好不低微。如今堂髙數仞。食前方丈。好不富貴。那一个不叫老先生老大人。當初那話兒再也不提起了。﹝泥﹞如今人都道他是个能人。是个豪傑。欣羨不了。還提那話。﹝廚﹞且不要說別的。只我小弟辦的筵席。他當初要喫塊骨頭兒也不能勾。﹝裁﹞就是這衣裳。如今要俺做這許多。當初掛著一半破叉袋。哩﹝眾笑介﹞活作怪。這樣花子會做官。我每木匠泥水裁縫廚子做吏部天官也做不住哩。如今且去領他銀子桌面來。慢慢也圖个紗帽戴戴便了。﹝笑行介﹞

【北淸江引】﹝木泥﹞咱每兩个難相判。彼此功居半。他將瓦礫搬。你把木頭斷。﹝合﹞喜今朝共將他老酒灌。

【麼】﹝裁廚﹞咱每兩个𨿽相判。一樣心多算。他偸魚四五盤。你落絹兩三段。﹝合前共下﹞

第四十一出其妻妾不羞也

【傳言玉女】﹝生眾擁上﹞富貴無涯。那似當初乞丐。朱門棨戟。畫棟雕檐瀟灑。男兒撐達。又喜値夫人少艾。把珍羞試設。用娛嬌黛。

勸君不必笑齊人。今日齊人意气新。蛾眉共賞三更月。豹變還驚一世塵。下官齊國上卿齊人是也。自從伐燕而歸。從亞卿連升今職。賓友俱至。讎怨皆忘。王子敖半路請荊。田大夫一時傾蓋。前者著人去舊宅迎我夫人。今已到久。此地新室方成。頗稱壯麗。只前日著人去。將舊宅一帶房屋盡買。廣其基址。創爲別宅。亦已完工。待秋涼之後。與二位夫人同去一遊。今日正當長夏。叫院子備下筵席。與二位夫人賞荷。院子。筵席可已完備否。﹝眾﹞俱已齊備。﹝生﹞可敲云板。請二位夫人出來。﹝眾應請介二旦冠服侍女同上﹞

【疎影】別離多載。喜香車接至。再勻恩愛。淡掃蛾眉。巧妝時樣打扮。十分嬌態。﹝生望介﹞立而望之偏齊整。羨你个靑年奶奶。﹝合﹞祇爲槐影荷香。暫步繡幃之外。

﹝相見介生﹞別我芳卿已數年。﹝旦﹞不覺時光幾度遷。﹝小旦﹞卻喜紅顏正未老。﹝生﹞共爾荷花六月天。夫人。今日丈夫何如也。﹝擺介小旦﹞又來驕妻妾了。﹝生笑介﹞夫人。新荷香極。與卿一玩。怎不教兒子出來呢。﹝旦﹞他六七歲的人。曉得甚的。教侍女每與他後邊水閣戲耍。﹝小旦﹞況且是个頑皮。這酒席不禁他打攪哩。﹝生﹞夫人。豈不聞寕養頑子。莫養呆子。侍女每且取酒過來。﹝生二旦遞酒介﹞

【畫眉序】﹝生﹞畫檻正荷開。邀爾夫人出閨外。看飡霞飮露。朝煙暮靄。恰正似兩兩紅妝。對著俺亭亭靑蓋。﹝合﹞疎簾冰簟燻風快。滿堂上笙簫一派。﹝僕上﹞

稟爺。淳於老爺請明日賞荷。﹝生﹞知道了。﹝僕應下﹞

【前腔】﹝二旦﹞羨此俊多才。又早公卿綺筵待。果而今顯者時時相拜。也不必誇俺荊裙。信得過交他冠蓋。

﹝合前僕上﹞稟爺。王右師老爺和田爺請後日槐亭筵宴。﹝生﹞知道了。﹝僕應下﹞

【前腔】﹝生﹞笑眼問金釵。今日夫君可豪邁。只重重請帖。肚皮愁隘。常則是才唱雞人。端的有成陰鶴蓋。

﹝合前僕上﹞稟爺。公行氏各位爺請後日筵席。﹝遞帖生看介﹞通家眷晚生公行子東郭氏景醜氏陳賈盆成括沈同時子仝頓首拜。右啟上大柱國齊翁老先生大人臺下。怎麼好。後日是王右師和大夫相邀。俺已許了他也。﹝僕﹞俺家列位老爺說。若後日有人相請。便遲一日。望齊人老爺賜顧。﹝生﹞旣如此。知道了。﹝僕應下﹞

【前腔】﹝二旦﹞不住有人來。盡處開筵似相賽。笑而今口腹不愁饑壞。多則是故友稱觴。又添得新交傾蓋。

﹝合前生作醉態介﹞竟醉矣。竟醉矣。﹝小旦﹞醉了去睡罷。將養著精神。明朝好赴宴也。﹝生﹞未也。俺還要做一故事。與二位夫人一笑。﹝旦﹞做甚的故事。﹝生﹞可便是您當初張俺的故事。我想你𨿽看見。你妹妹還未看見哩。﹝小旦﹞如今做了官了。還好做這花臉勾當。﹝生﹞你婦人家自不省得。當今仕途中。那一个不做這花臉勾當乎。你且不要阻俺髙興。我舊衣缽都帶在此。待我妝扮起來。﹝生取棒碗破衣出介小旦笑介﹞啐。好不識羞。這些物件。當眞還藏在這里。﹝旦﹞這是他祖宗三代遺下來的傳世之寶。﹝生笑介﹞你且不要笑人。只要你的令郞學得我這令尊。倒也通得哩。﹝二旦﹞俺的公子是有志气廉恥的。不學你這花子勾當。﹝生﹞罷了。把本來尊號一發都叫出了。且待我除下紗帽。脫了圓領。作一个舊齊人也。﹝下紗帽旦持脫袍小旦持生仍扮前乞態內作細樂介﹞

【滴澑子】﹝生﹞破木椀。破木椀。卻還畱在。靑竹棒。靑竹棒。不曾蛀壞。暫把簪纓一攺。披上了破衣兒和布袋。且自浪遊東郭之外。

﹝向二旦乞介﹞奶奶可憐見那。﹝二旦﹞拿些米來賞他。﹝貼花衣金冠扮小公子上﹞

【水底魚兒】水閣嬉來。見堂前錦席排。呀吾家奶奶。對花子笑顏開。

﹝生向子笑介﹞公子賞些兒麼。﹝旦笑介﹞兒。可認得這是你爹爹。﹝子笑介﹞當眞是俺爹爹也。你做老花子。俺做个小花子跟著你。﹝脫衣持棒作乞態介二旦笑介﹞啐。不長進的。好樣不學。學這花臉。

【鮑老催】口兒笑壞。口兒笑壞。一雙喬梓眞奇怪。老爺扮得寒酸態。還添他賢公子妝著賽。墦間光景渾如在。當時只沒這小乞丐。這的是英雄槪。

﹝旦﹞換了罷。﹝生﹞未換哩。直待你中庭相泣哩。﹝小旦﹞眞是醉哩。好好的官兒。做這等模樣。﹝生﹞還是俺兒子聰明。接得俺爹爹的腳也。你每兩姐妹。怎生還不訕。還不哭。

【雙聲子】中庭訕。中庭訕。那言語發得太。還相泣。還相泣。那眼淚流得快。應須再。應須再。反歡待。反歡待。笑人情世故。兩个裙釵。

【尾聲】﹝二旦﹞郞君好个冠裳客。一班侍女口都歪。笑道這樣公卿也少見來。﹝二旦各持冠裳共大笑下﹞

第四十二出所識窮乏者得我與

﹝扮前二小齊人乞態上﹞可嘆終生長是貧。知交富貴不相親。困時盡道無相負。旣達何曾有一人。俺小齊人便是。七八年前與齊人大哥王驩淳於分別之後。連叫化也沒得叫化。可道做頭的去了也。三年前聞得王子敖亦已富貴。徑去見他。倒被他一頓搶罵。後來聞得淳於也富貴了。待去見他。又恐怕做人一樣。因循不果。今聞得齊人大哥亦已富貴了。他是个有義气的人。料不相負。只得遠遠來此。聞他不日要往舊宅遊耍。俺那里又跟去見他。只索趁他在此時節。竟求一見也。

【北端正好】笑男兒長貧賤。無食喫沒得衣穿。故交發達還誰綣。抺下了當時面。

【滚繡球】當初呵。分離各一天。相誓毋心變。到如今只獨自朱門宴。管甚舊知交沒粥無饘。都則是賤羊斟似宋臣。那些兒飯翳桑等趙宣。只守著一家宅眷。恣情的饜膏粱笑把髯掀。功名馮婦狥人慣。學術楊朱爲我偏。緩急無援。

【叨叨令】瞧著那珠兒玉兒有的癡癡呆呆的羨。造著那堂兒室兒常則周周圍圍的轉。問著那風兒水兒早則搜搜尋尋的徧。護著那孫兒子兒直恁思思量量的倦。兀的不是笑殺人也麼哥。兀的不是恨殺人也麼哥。但遇俺朋兒友兒卻便憎憎嫌嫌的見。

早來到俺大哥府前也。﹝僕上﹞談笑有貴客。往來無乞人。花子那里走。﹝小﹞大哥。我每是你老爺故友。特來求見。﹝僕﹞我老爺有你這樣的故友。﹝小﹞你不信。但去稟看。﹝僕﹞也罷。我去稟看。﹝下隨生上﹞我懷管鮑誼。此道今人鮮。笑彼輕薄兒。還復自黽勉。快請進來。﹝僕請二小進見介生﹞兄弟。怎麼還是這等。叫院子。快取衣巾來。與二位換了。﹝二小換謝介﹞多謝老長兄。﹝生﹞好說。請坐下細談。﹝二小﹞自別大兄之後。一發貧困了。

【倘秀才】當日呵。肉和魚些須有緣。別後呵。湯和水漧海口涎。那先達無情面孔堅經營過兔犬。毒害抵鷹鸇。兀的是今人義鮮。

﹝生﹞說起眞可憐也。叫院子。可設法酒席端正。卽便請二位夫人來見。﹝旦小旦上﹞爲念貧賤情。還將妻子見。﹝二小見介﹞尊嫂請上。待小叔二人拜見。﹝生﹞只常禮罷。﹝小﹞如此請上些。二位嫂嫂拜揖。﹝二旦﹞二位叔叔萬福。﹝小﹞嫂嫂請進。﹝生﹞夫人便可叫侍女每設辦下飯。二位叔叔饑了。﹝二旦﹞曉得了。﹝下小﹞哥哥。似你這樣的人千古少也。

【滚繡球】風霜節獨全。金石盟偏踐。解下俺舊鶉衣新衣戀戀。便敎俺那侍妾每準備著開筵。咱髒神兒敢夢羊。你獸人兒盡給鮮。又敎著閨中僊媛。雙雙的共出華軒。笑將咱叔叔深深拜。可是你哥哥嫂嫂賢。委實超然。

﹝生﹞兄弟。俺還要與你每做一个官兒哩。﹝小﹞多謝兄長。天下有這等好哥哥也呵。

【白鶴子】則笑俺兄弟爭如越石父。單羨你大義偏超平仲先。眞个是俠气千秋。端的有熱腸一片。

【煞尾】走盡了東西南北將咱譴。受盡了冷暖髙低沒个憐。休提那軟設設紗帽兒加。且把你美甘甘筵席兒捲。﹝共下﹞

第四十三出殆不可復

﹝扮二院子上﹞有才人服事。無才服事人。咱每齊人老爺的院子是也。老爺舊宅攺作大院。亦已完工。自從新秋和夫人都中來此。暮樂朝歡。前歌後舞。好不受用。近乃暮秋之時。老爺憶起貧賤之事。要與二位夫人東郭一遊。兼之祭祖。昨已分付安排車馬祭儀。今日卻都齊備也。﹝生旦小旦鮮衣盛妝上﹞憶昔當年未際時。曾於郊外一遊之。而今蹤迹全然異。駿馬雕鞍錦瑟隨。夫人。俺與你都城來此舊院。已是多時。你看起造的好不齊整。與昔時門面大是不同了。今日要與二位夫人東郊祭祖。鮮車盛服。一洗當年之恥。昨已分付院子。整備車馬祭禮。不知已端正否。﹝院﹞稟爺。俱已齊備了。﹝生﹞如此。請二位夫人先上了車。下官跨馬相從者。﹝鼓吹上車馬介﹞

【北粉蝶兒】﹝生﹞寶馬香車。偕著咱嬌妻嬖妾。想當初寒困堪嗟。徧國中沒一个不笑咱無藉。當日个附耳誰耶。到今朝我立談也不屑。

呀。你看瞧著咱的。都个个跕起也。

【醉春風】也不勞你貧賤日把人輕。也不勞你豪華時將俺懾。見了他這鞠躬欣敬。沒來由有甚麼說。說。這的是舐痔吮癰。後恭前倨。奴顏婢頰。

早來到郭外也。夫人。當初虧你直跟俺到此。

【紅繡鞋】出東郊商飆何冽。索將著羽扇輕遮。當日个未豪奢。俺夫人赤足撇。你命婦繡鞋斜。早受了走荒郊封贈也。

﹝旦﹞當初出來。好不羞人也。﹝生﹞如今可好麼。

【迎仙客】您可也憶年時面害羞。今日的恁輝光他眼還熱。覷著伊艷麗的親姐姐。分明出若耶。果是羞花月。這儀容偏則在野外嬌怯。好敎我心歡悅。

這郊外好風景也。且待俺下馬步行一會。夫人可也下車一行。

【石橊花】你看滿目前簇簇的碧山疊。綠綠的流水一灣斜。有的是蕭蕭的霜葉舞黃蝶。則見淒淒的猿聲嘯徹。濯濯的鹿蹤四野。皎皎的白鷺橫飛。俊鶻遠獵。喞喞的秋蛩不住咽空穴。

﹝院稟介﹞稟爺。這是太老爺墳前了。﹝生﹞可把祭禮擺下。俺與夫人拜奠。﹝院擺祭禮作細樂生旦拜介﹞

【鬥鵪鶉】拜上你二十代遠祖親爹。喜的俺不肖兒成家立業。不能勾桓司馬石槨重疊。早不做若敖鬼香煙斷滅。好佑俺嫡親骨血。好蔭俺幾代瓜瓞。不是你老太爺百世能靈。怎敎這舊齊人一朝發越。

祭奠已畢。小的每。可把祭禮且收了。﹝二旦﹞今日俺老爺祭祖。偏沒个齊人來乞食也。﹝生笑介﹞怕他尊夫人來瞧哩。

【上小樓】拜罷了佳城悲咽。索又將年來事說。則看俺乞食朱門。攜杖荒郊醉倒墳穴。誰想俺也有時乘璧車大道斜。偕著俺雙雙都冶。誇道是堂堂閥閱。

【麼】今朝的貴老爺。昔日的窮小捨。覷了俺目下時節。意气豪俠。體貌超軼。可道是皆運也。皆命也。爲甚麼始終兩截。一生兒被他磨湼。

呀。過了俺家先塋。這便是昔日乞祭之所了。你看田大夫與王子敖的先塋。如今轉不及我每的了。正所謂風景不殊。而人情變矣。

【白鶴子】﹝生﹞覷他每馬鬣封和著俺舊龍穴。𨿽則風景未全殊。卻舉目有炎涼別。

【四煞】想當年眞折挫。气殺了大豪傑。俺試把舊模樣爲妝些。要你小姐姐親觀者。

﹝二旦笑介﹞又舊病發了。﹝生作王驩坐介﹞

【三煞】這的是王驩容惡劣。﹝作田戴坐介﹞這的是田戴气驕奢。﹝作怒目介﹞兩下裏瞪著眼罵齊人。﹝自作乞態介﹞俺可也低著首憑他說。

【二煞】則見田大夫與俺鵝半截。子敖弟與俺雞一碟。﹝作接介﹞俺雙手兒接將來。﹝作食介﹞一口的忙忙啜。

﹝旦笑介小旦掩口介﹞姐姐。你形容他那有如此光景。﹝生﹞還未哩。﹝作醉態介﹞

【快活三】不覺俺醉將來身子斜。不覺俺酒興發口胡喋。眼睛兒認不得那爺爺。﹝作推倒自跌介﹞卻被那小的每推將跌。

﹝二旦扶住笑介生﹞那時卻恨沒你每扶扶也。﹝小旦﹞虧你好受用那。﹝生笑介﹞我這獨腳戲做將出來。比你姐姐形容。可更加一分麼。﹝旦笑介﹞你這花子模樣。俺可學不來也。﹝生﹞天已過午。俺回去罷。﹝各上車馬介﹞

【鮑老兒】﹝生﹞一會價芳塵遊徹。早醒悟在萸菊佳節。看取這霜英凋謝。衰艸叢遮。須知道人壽復幾何。直待要日暮興嗟。

夫人。俺想起富貴功名。艸頭露耳。從今後索把壠斷讓與朝士輩。俺淸閒自在也。

【滿庭芳】猛提起朝中羣哲。有幾个公忠淸節。陳賈輩諂媚姦邪。景醜氏一班兒不免庸庸者。那討个甘直諫蚳鼃气烈。那討个勤撫宇平陸心竭。則爲名和利一番中熱。做了妾與婦一般容悅。﹝旦笑介﹞竟是道學先生了。﹝生﹞好輕薄。難道齊人就談不得道學。想那道學先生正是我輩耳。休笑咱這齊人也髙談道學口兒喋。

二位夫人。俺想起當今之世。只陳仲子是个髙人也。我前日與他相約。說富貴之後。便當同隱。今日亦已榮顯。不索長戀此中。教這廉士每笑殺人也。

【耍孩兒】想於陵仲子眞淸潔。處塵世甘心苦節。一從惠顧去瑯琊。不覺的水遠山遮。而今好附新丘壑。向後休提舊狹邪。須踐俺前時說。休敎大笑。莫使長嗟。

【尾聲】不是那陳仲子候齊人卻是那辟纑妻思姐姐。可是跖和夷利善之間也。俺則笑滿人間做官的對著咱還更劣。﹝鼓吹同下﹞

第四十四出由君子觀之

【憶多嬌】﹝二小齊人冠帶上﹞做相公。做總戎。一个齊人始與終。帶咱每小友都得寵。喜今朝誕逢。喜今朝誕逢。索早去階前鞠躬。

俺下官小齊人是也。蒙大哥擡舉。都授郞官之職。今日乃他壽誕。則索俟候著同進賀也。﹝生錦袍玉帶二旦錦袍鳳冠侍女彩衣小公子繡衣金冠同鼓吹上﹞

【鵲橋僊】瑞气云濃。歡情日永。又早誕辰繁冗。畫堂鼓吹藹春風。笑徧國齊來趨捧。

﹝相見介生﹞丈夫不柰利名侵。﹝二旦﹞今日方完妻妾心。﹝子﹞也應笑殺趨炎輩。﹝生﹞卻把齊人越樣欽。夫人。俺齊人一時得運。十載宦途。賓朋紛集。士夫交至。正所謂臣門如市也。今日乃俺生辰。料諸友不免相賀。都是至交密友。二位夫人不妨共見。﹝二旦﹞曉得。今日相公貴誕。趁此賓友未來。請上受俺二人一拜。﹝生﹞省得煩俺回禮。只常禮罷。﹝二旦拜生回介二旦﹞俺二人也不願你多。只願你齊頭活一百歲罷了。﹝生﹞多謝了。﹝子拜介﹞孩兒願爹爹再加一百歲。﹝生﹞我兒好也。你如今長大。俺齊人箕裘有托了。﹝二旦﹞侍女每過來磕老爺的頭。﹝侍磕介﹞願老爺千歲。﹝生﹞每人都賞你紅紬衫一件。小心服事。﹝眾應謝介二小齊人進介﹞恭喜長兄貴誕。小弟二人等候已久。敢此拜賀。﹝拜介﹞只願你福如東海。壽比南山。時時靑眼二弟。﹝生﹞多謝盛情。﹝二小﹞呀。卻早王子敖輩來也。﹝王田冠帶上﹞

【金瓏璁】兩人同附鳳要來共拜堂中趨顯者效華封

﹝入共見介王田﹞大兄請上。受小弟每一拜。﹝生﹞才爾初度。敢煩諸兄。﹝交拜介生﹞我兒過來。拜謝了二位叔爺。﹝王﹞這是令郞。可喜可喜。今年幾歲了呢。﹝生﹞十歲了。﹝生﹞十歲了。我家小女也有十歲了。如大兄不棄。卽以侄女配爲媳婦何如。﹝生﹞不敢請耳。固所願也。﹝田﹞如此。小弟做媒便了。﹝僕報上﹞稟爺。淳於老爺奉聖旨來到。﹝生﹞快排香案。﹝淳冠帶捧旨上﹞

【前腔】欽將聖旨奉。封妻封妾多榮。驚室子。耀賓朋。

﹝生眾接介淳﹞聖旨已到。跪聽宣讀。詔曰。自我太公丁公以及寡人蒞有玆士。得保安寧。皆我齊國諸臣之力是賴。前者五旬克燕。倍子千乘。齊人之功爲多。今封爾爲上大夫。賜號東郭君。爾妻爾妾早起相夫。不愧雞鳴之詠。俱封齊東郡夫人。爾可與右師王驩一同輔政。以相我齊邦。如昔日管大夫故事。主客卿淳於髠可歲加祿米三百石。田戴可進亞卿之職。其弟於陵仲子。寡人甚慕其髙風。特賜粟帛若干。以旌廉士。戴亦可時周之。爾諸臣其益勵忠勛。用安齊國。欽哉。﹝生眾謝恩介眾相見介淳﹞大兄貴誕。請受小弟一拜。﹝生﹞再不敢勞。﹝交拜介生﹞我兒過來。拜謝淳於叔叔。﹝淳﹞好佳郞。有佳媳否。﹝生﹞適子敖不棄。許以姻盟。便是田兄作伐。﹝淳﹞作伐豈兄一人便了。帶小弟倍點如何。﹝生﹞多謝。侍女每。看酒。﹝遞酒介﹞

【剔銀燈】﹝生﹞遭時世陡蒙恩寵。敎齊人不勝惶悚。還承貴友相欽重。羞殺我這般梁棟。﹝合﹞添囪冗生辰乍逢。增吉慶姻親又重。

【前腔】﹝二旦﹞賢夫壻妻兒沾寵。好賓朋通家情永。又許咱兒子還乘鳳。越敎把良人歡奉。﹝合前﹞

【前腔】﹝子﹞天生就公卿嫡冢。論家門堪他相捧。俺箕裘不替眞麟種。須索把父書頻誦。﹝合前﹞

【前腔】﹝王田淳﹞論榮耀人人心動。兩夫人更還超眾。相知合作一禎祥頌。共向著丹墀爭貢。﹝合前﹞

【前腔】﹝二小﹞擡頭看朱門髙聳。低頭來紅裙雜擁。憶年時共把蛇兒弄。今日裏只他尊重。

﹝合前生﹞諸君在此。俺齊人今日可方管夷吾晏平仲否。﹝淳笑介﹞子眞齊人也。知管仲晏子而已矣。﹝生﹞淳於兄。只怕今人更可憐也。知齊人而已矣。諸兄。我想丈夫貧窮。則親戚賤惡。位髙金多。則妻妾畏懼。嗟乎。人生世上。富貴爵祿。蓋可忽乎哉。﹝淳﹞此老大是無禮。當面笑卻人也。﹝生﹞小弟豈敢。俺想昔時貧困。今日陡然發迹。皆時爲之也。偶作鄙語數句。敢爲諸兄誦之。﹝眾﹞願聞。﹝生朗吟介﹞𨿽有智慧。不如乘勢。𨿽有鎡基。不如待時。﹝眾﹞誠千古至言也。﹝生﹞諸兄。不才還有一言。富貴浮雲耳。腐鼠嚇人。達者鄙之。惟田兄令弟仲子。當今之世。眞所謂空谷之音。絕無而僅有者也。俺心慕其髙風久矣。止爲妻孥之事未了。只得含羞忍辱。奔走仕路。今幸至此。復何爲哉。惟有泛舟楚水。攀附於陵耳。富貴之場。讓諸兄爲之。﹝對王介﹞老親翁。那壠斷惟兄登之可也。﹝王﹞多謝兄長。俺王驩今日頗窺見其門路矣。﹝田﹞前日捨弟也有書自於陵來。招兄偕隱。但小弟未知尊意。不敢道及耳。﹝二旦﹞只那仲子先生的尊政。俺姐妹雅是相慕。願良人趁早回頭。毋使後人笑不了也。

【山花子】﹝生二旦公子﹞如今撇下墦和壠。讓諸君富貴之中。小齊人休如乃翁。都欽他陳仲髙風。﹝合﹞論人間榮華有窮。歸來小山歌桂叢。想二十載松風舊夢堪再從。竟附於陵丘壑言終。

【前腔】﹝生淳田二小﹞吾儕不免還相哄。鎭終朝俗狀塵容。仕宦裏穿踰舊迹。士夫每妾婦余風。﹝合前﹞

【舞霓裳】﹝合﹞鎡基數語煞名通。煞名通。及時乘勢是豪雄。是豪雄。微時舊事何深諷。總不礙齊人今日這恩榮。都則是英賢作用。這花面覺道冠裳頗爲眾。

【紅繡鞋】也知徧國皆公。皆公。髙巾仲子難逢。難逢。而今不貴首陽風。因此上譜齊東。與孟老。意思同。

【尾】音曲傳東郭非嘲諷。則索把齊人尊捧。君不見盡處熙攘名利中。

仲子先生有好妻。

淳於夫子善滑稽。

吾家孟老呵呵笑。

壠上墦間那止齊。﹝共鼓吹大笑下﹞

東郭記終

