六十種曲鳴鳳記明無名氏

鳴鳳記

﹝明﹞無名氏著

繡刻演劇十本

第一套

琵琶荊釵香囊浣紗尋親千金精忠鳴鳳八義三元

繡刻鳴鳳記定本

●鳴鳳記目錄

第一出家門大意

第二出鄒林遊學

第三出夏公命將

第四出嚴嵩慶壽

第五出忠佞異議

第六出二相爭朝

第七出嚴通宦官

第八出仙遊祈夢

第九出二臣哭夏

第十出流徙分途

第十一出驛裏相逢

第十二出桑林奇遇

第十三出花樓春宴

第十四出燈前修本

第十五出楊公劾姦

第十六出夫婦死節

第十七出島夷入寇

第十八出林公避兵

第十九出鄒慰夏孤

第二十出端陽遊賞

第二十一出文華祭海

第二十二出鄒林會試

第二十三出拜謁忠靈

第二十四出世蕃姦計

第二十五出南北分別

第二十六出二妻思望

第二十七出幼海議本

第二十八出吳公辭親

第二十九出鶴樓赴義

第三十出三臣謫戍

第三十一出陸姑救易

第三十二出易生避難

第三十三出鄢趙爭寵

第三十四出忠良會邊

第三十五出秋夜女工

第三十六出鄒孫準奏

第三十七出雪裏歸舟

第三十八出林遇夏舟

第三十九出林公理寃

第四十出獻首祭吿

第四十一出封贈忠臣

第一出家門大意

﹝西江月﹞﹝末上﹞秋月春花易老。賞心樂事難憑。蠅頭蝸角總非眞。惟有綱常一定。四友三仁作古。雙忠八義齊名。龍飛嘉靖聖明君。忠義賢良可慶。且問後房子弟。今日搬演誰家故事。﹝內應﹞是一本同聲鳴鳳記。﹝末﹞原來是這本傳奇。聽道始終。便見大義。

【滿庭芳】元宰夏言。督臣曾銑。遭讒竟至典刑。嚴嵩專政。誤國更欺君。父子盜權濟惡。招朋黨濁亂朝廷。楊繼盛剖心諫諍。夫婦喪幽冥。

忠良多貶斥。其間節義。並著芳名。鄒應龍抗疏感悟君心。林潤復巡江右。同戮力激濁揚淸。誅元惡芟夷黨羽。四海賀升平。

前後同心八諫臣。

朝陽丹鳳一齊鳴。

除姦反正扶明主。

畱得功勛耀古今。

第二出鄒林遊學

【風入松】﹝生扮鄒上﹞燈窗十載困靑氈。矢志不窺園。禹門一日翻桃浪。那時逞百丈樓船。霧起靑山豹變。雷轟滄海龍蟠。

﹝鷓鴣天﹞雄才銳气丈夫豪。寄迹衡門嘆未遭。袖裏虹霓衝霽色。筆端風雨駕雲濤。業孔孟。志禹臯。不效尋常士子曹。養就經綸康濟策。須教明主躋唐堯。小生姓鄒。名應龍。表字徳化。原籍陜西長安人氏。先人任浙江杭州府知事。隨任到此。豈遭不幸。怙恃雙亡。年幼家貧。不能回籍。因此入贅臨安沈氏。僑居附郭村鄕。俊髦𨿽育芹宮。桃李未榮上苑。然而爛爛錦心。夙寓淩雲之筆。稜稜玉骨。方乘犯斗之槎。志惟定國而安邦。學必升堂而入室。近聞得江西經元郭希顏。因會試便道在我杭州西湖報國寺看書。小生久仰其才學。特欲往從矜式。才已別過荊妻。不免就道而行。正是欲求他日君臣會。且盡今朝師友功。﹝下﹞

【前腔】﹝小生扮林上﹞藏修■﹝畝犬﹞畝費精硏。未著祖生鞭。春風養就淩雲翅。行看取一舉衝天。筆底風雲席捲。胸中星斗光涵。

﹝鷓鴣天﹞文光瑞气連天碧。樓閣功勛先世澤。金闕朝歸笏滿牀。瓊林宴罷花半壁。勉欽承。勤纘述。驚世文章大手筆。臥龍驚奮奮精神。咫尺雲霄應可陟。小生林潤。表字洪澤。祖居福建。本貫莆田。簪纓繼武。相傳二百年科第流芳。丕著十三省。人稱無林不成榜。自誇有士可希賢。小生求聲影於先範。勵進修於弱齡。未能飛鞚詞林。且學揚鑣藝圃。爭柰蘭省無由踴躍。雲程未遂翺翔。久聞浙省多士。欲尋明師賢友。切磋點化。故此不憚千里之遙。一路行來。已到西湖上了。待小廝看著行李在船。自家閒步一回。果然好个西湖景。

【前腔】山光四顧接湖邊。勝槪似蓬源。天開圖畫丹靑現。那里有个朋友來了。人行處宛若羣仙。﹝生上﹞不禁無邊風月。常畱有興英賢。

這个是遠方朋友。想亦是鴻門之客。老兄拜揖。﹝小生﹞長兄失瞻了。﹝生﹞請問老兄髙姓。仙鄕何處。﹝小生﹞莆田林潤。晚學書生。老兄想就是本郡。乞示尊姓。﹝生﹞鄒姓應龍。臨安弟子。請問到此貴幹。﹝小生﹞久仰大邦文獻。特來遊學從師。﹝生﹞正是寸心千里。不約而同。﹝小生﹞老兄亦有此意。乞示明師。同侍研席何如。﹝生﹞本郡師友𨿽多。學生不敢謬薦。止有江西經元郭希顏。偶在此報國寺看書。小弟正欲往彼相從。﹝小生﹞小弟亦久式其文。望挈同去。﹝生﹞如此就請。﹝小生﹞年有長幼。兄先請。﹝生﹞地有遠近。還是兄先請。﹝行介生﹞那个就是報國寺了。林兄。你看湖水淨而長天碧。煙光凝而暮山紫。斷崖磧石磊磊然。似我打不破的堅心。古柏蒼松森森乎。如我凋不殘的大節。濃淡煙霞。堪比仕途淸濁。參差花木。猶如甲第後先。矗天寶剎淩雲气。吞日瑤山噴火光。到此地來。實添我壯懷也。﹝小生﹞鄒兄。你看巖穴崎嶇虎踞。溪流旋遶龍蟠。禪關寂寂。鎖住了一點聖賢心。嵐气騰騰。變化著萬種風雲態。坐來時吟弄光風霽月。閒觀處徘徊云影天光。好鳥枝頭亦朋友。落花水面皆文章。當此之時。豈不助我文興乎。﹝生﹞早上送過柬帖。想只在此山房。

【阮郞歸】﹝小外扮郭上﹞師顏祖孔究淵源。斯文一脈傳。紅雲紫霧路三千。浮名等曉煙。

﹝朝中措﹞湖光瀲灩接晴空。山色有無中。宇宙皆吾度內。江山暫寄行蹤。文章班首。揮毫萬字。一灑成虹。待學蟠溪兩截。樂堯見舜同功。我郭希顏經學忝魁江右。行裝暫寓西湖。惟求學足三冬。豈望朋來千里。不想今早有个柬帖來。說鄒朋友要相訪。不免啟扉等候。呀。請進了。﹝生小生﹞不敢。﹝相見介小外﹞豈有文章驚海內。謾勞車馬注江幹。﹝生小生﹞神交向恨關山遠。今日相逢幸有緣。﹝小外﹞那一位是鄒兄。﹝生﹞學生就是鄒應龍。﹝小外﹞此位。﹝小生﹞學生是莆田林潤。﹝小外﹞如此遠勞。請問二位。武庫未窺。旌旄先指。有何見教。﹝生﹞某等井蛙眇見。樗駑庸才。先生負山斗之望。抱天人之學。敢撤虎皮而就正有道。願爲假館以矜式大方。﹝小外﹞鄒兄。默契當如周子。豪傑豈待文王。大才能自心師。學生豈堪相長。﹝小生﹞先生。立言必宗聖門。觀水必於滄海。某等一貫未究乎淵源。六經徒得諸糟粕。倘蒙時雨之化。如坐春風之中。﹝小外﹞林兄。南金不須艷冶。卞玉何俟良工。師卽在爾同行。學豈待吾僻見。﹝生﹞先生不必過辭。受某等一拜。﹝生拜介﹞

【玉芙蓉】才猷壓眾賢。徳望膺髙薦。喜吾邦有幸。聿增文獻。道山學海功非淺。孔思周情文可傳。﹝合﹞平生願。必伊周始踐。預擬經綸。待時同對帝王前。

【前腔】﹝小生﹞行雲舒捲篇。止水淸明見。喜吾儕相遇。出谷喬遷。夔龍禮樂承先範。班馬文章勘墨鉛。﹝合前﹞

【前腔】﹝小外﹞雙雙鼐鼎元。來中靑錢選。論功名須是。趁此芳年。二位。學不在章句之間。文正公秀才時就以天下爲己任。你先憂後樂師忠彥。由義居仁效昔賢。

﹝合前﹞二位髙才。不必拘弟子之禮。請回寓所看書。三六九日會文便了。千聖本無心外訣。六經須拂鏡中塵。﹝下生﹞林兄。小弟有言相吿。﹝小生﹞願聞。﹝生﹞千里相逢。是非偶然。小弟欲與尊兄拜爲兄弟。況兄客途少伴。就在家下作寓。朝夕相資。三六九日到先生處會文。未爲不可。﹝小生﹞承兄厚情。只是愚意不安。恐攪擾未便。﹝生﹞斯文一脈。何如此峻拒。況舍下離此不數里。舉足可到。﹝小生﹞如此從命就去。﹝生﹞請了。﹝行介小生﹞閩越江山異。鄕村風景同。﹝生﹞小橋臨曲澗。冷淡是儒風。此處就是家下。得兄光顧。蓬蓽生輝。先去打掃艸堂迎候。

【阮郞歸】﹝旦上﹞春風吹水日銜山。停鍼倦倚欄。落花狼籍興闌珊。無心整翠鬟。

﹝生見旦介旦﹞呀。官人。你早間才去從師。緣何就回了。﹝生﹞有个莆田林友。同志相孚。欲要拜爲兄弟。因請來到此。﹝旦﹞如此請過相見。﹝小生見旦介小生﹞率爾造謁。愧乏執見之儀。﹝旦﹞知子之來。慚無雜佩之贈。﹝生﹞林兄請坐。﹝小生﹞鄒兄。小弟與兄結義。非止外交面友而已。須要死生患難相扶。事業功勛共建。然後不負初心。﹝生﹞小弟正是此意。小廝取香燭過來。就此對天同拜。﹝醜笑上﹞心締交情結。何須歃血盟。官人。香燭在此。﹝二生同拜天﹞

【玉交校】﹝生唱﹞神明默鑑。爲尋師喜逢大賢。天風吹下鸞凰伴。棘林暫爾棲閒。從今後呵。應知管鮑重金蘭。不孤閩越攜書劍。﹝合﹞慶相逢千里有緣。如始締百年姻眷。

﹝小生﹞請問鄒兄貴庚。﹝生﹞學生二十有三。﹝小生﹞小弟方年二十。兄長三年。從今後兄爲長兄。小弟執爲弟之禮。長兄請上。小弟有一拜。﹝二生拜介﹞

【前腔】﹝小生﹞身離海甸。爲論交得親範顏。襟懷醇酒春風面。鯫生幸有依瞻。從今後呵。遊江休掛杖頭錢。聞雞共舞燈前劍。

﹝合前旦﹞奴家相見叔叔。亦有一拜。﹝小生﹞嫂嫂豈敢。﹝小生旦拜﹞

【前腔】﹝旦﹞家居淸淡。謝英才不嫌素寒。門題鳳字承畱戀。且須養晦林泉。願叔叔與我官人呵。瀛洲同泛濟川船。伊吾共仗屠龍劍。

﹝合前生﹞賢弟到西園書捨中安歇。叫小廝去舟中取行李上來。

﹝生﹞湖海蛟龍未出潛。

﹝旦﹞蓬窗結義勝桃源。

﹝小生﹞要將赤膽成匡濟。

﹝合﹞且向靑燈共勉旃

第三出夏公命將

﹝副末上﹞鳳閣龍樓位鼎臺。朝朝輻輳滿庭階。全家並受君王寵。總是書中讀得來。自家是夏太師府中院子。姓朱名良。原籍杭州城內一个裁縫。向年夏老爺起用。在我敝地經過。喚我去做衣服。不想段疋裏面都是金皮包裹。我竟送還了夏老爺。因此老爺信我誠實。帶到京中。用我掌管出入。呼爲朱裁而不名。正是不戀故鄕生處好。受恩深處便爲家。只是我老爺到京。不以承家繼嗣爲心。惟以恢復河套爲事。竊恐嚴家妬忌。不能成功。咳。爲人臣者固當與君之難。但恨我爲人僕者不能分主之憂。如何是好。道由未了。老爺已歸朝矣。

【瑞鶴仙】﹝外上﹞林壑悠閒地。怪當朝僚友推尊宣諭。君恩載隆日。效阿衡左右。傅巖霖雨。丹扆赤舃。恐誚南山瞻具。會芝田失種。不堪回首。謾縈心緖。

﹝鷓鴣天﹞金闕岧峣殿影重。殊恩常錫未央宮。爵崇一品思君寵。祿享千鍾愧我榮。登紫閣。拜丹楓。鳳凰池上集夔龍。越裳未奏來重譯。願展東山破斧功。下官華蓋殿大學士夏言是也。原籍江右。別號桂洲。官居九鼎之尊。位列三公之首。向因桑楡暮景。蘭桂無芽。乞骸骨於江西。樂優遊於林下。何期薦章累上。豈容臥謝安於東山。詔命頻加。終至召寇老於南海。遂作下車之馮婦。竟忘解組之兩疏。再受君恩。重叨國柄。非敢謂斷斷休休。聊以盡洞洞囑囑。追想河套之地。淪於土木之災。虧祖宗之洪圖。實臣子之大罪。敢此運籌。潛圖恢復。昨已差都禦史曾銑總制三邊。自謂得人。但恐內有嚴嵩忌功。外有仇鸞負固。不能成就大功。反使藉爲口實。朝夕憂懣。寢食皆忘。夫人易氏。憐我無子。前在揚州娶一女蘇賽瓊。用作偏房。以圖後胤。又恐他未閒婦道。不免請夫人訓誨。正是常將國事兼家事。安得愁心易喜心。朱裁請夫人賽瓊出來。﹝副末﹞老夫人瓊姐有請。﹝老旦貼上﹞

【點絳唇】﹝老旦﹞紅杏飄香。柳含煙翠拖金縷。小樓朱戶。門掩黃昏雨。﹝貼﹞燭影搖紅。一枕傷春緖。歸不去。維揚何處。芳艸迷歸路。

﹝老旦相見介﹞相公萬福。﹝貼﹞老爺叩頭。﹝老旦﹞相公憂國憂民。固大人之任。宜家宜室。亦人道之常。旣當退食委蛇。何故臨風長嘆。﹝外﹞夫人。無官一身輕。我爲有官所累。有子萬事足。我爲無子所牽。旣歉報君之忠。又失承先之孝。覩此白駒彈指。豈堪華發蒙頭。﹝指貼介﹞況此妮子本爲繼嗣。倘失教於今日。恐貽悔於它年。望夫人早晚訓誨。予心始安。你聽我道來。

【桂枝香】我功名韁系。身心萍寓。自憐倦鳥思還。誰念孤鴻天際。這愁懷怎除。這愁懷怎除。賽瓊。願你習閒母諭。保全節義。謾思之。趨庭未見斑衣舞。勒鼎翻成墮淚碑。

【前腔】﹝老旦﹞相公。邊陲驚異。雲山迢遞。應知望重招讒。須要急流勇退。把愁眉且舒。把愁眉且舒。賽瓊。望你早傳麟趾。永錫賢裔。謾思之。願將樛木連枝舉。早見螽斯振羽飛。

【前腔】﹝貼﹞柳眉攢翠。花容憔悴。慚非金屋嬋娟。誤作玉堂姻契。願箕裘永垂。願箕裘永垂。相公夫人。從此見星入侍。脫簪待罪。謾思之。除非夢協熊羆日。不負恩同魚水時。

﹝副末﹞稟老爺。曾都禦史來見。﹝外﹞請進來。夫人賽瓊回避。﹝老旦﹞苑內鶯簧方引調。﹝貼﹞門前車馬又喧騰。﹝老旦貼下﹞

【夜行船引】﹝末上﹞萬里幹城膺重寄。拜元戎威權極矣。嵩洛鮏羴。關河鼎沸。願挽天潢一洗。

下官右副都禦史曾銑是也。蒙差總制北邊。特來拜辭內閣。才已報過。不免進見。﹝相見介末﹞職任三邊懼不勝。﹝外﹞胸蟠萬甲素稱英。﹝末﹞國家重地淪亡久。﹝外﹞捲土重來在此行。﹝末﹞曾銑一介書生。遂叨重任。九邊將士。並聽飛符。誠一軍之皆驚。愧六韜之未熟。若不先參帷幄。豈能出掌貔貅。敢此拜辭。幷求方略。﹝外﹞曾先生。國家大事。靼虜爲憂。況此河套。原爲我地。不意己巳之變。遂淪左袵之區。上厪宵旰之憂。下混華戎之辧。誠臣子枕戈待旦之時也。此去膺長子帥師之任。愼上兵伐謀之機。小則效蠶食以復其疆。大則奮鷹揚以搗其穴。倘能雪恥酬先王。除凶耀千古。不惟功在社稷。抑且澤及生民矣。先生勉爲之。﹝末﹞謹領教。學生就此拜辭。﹝拜介﹞

【三學士】親總皇師辭帝裏。旌旗動鬼泣神啼。破胡必用龍韜策。積甲應將熊耳齊。﹝合﹞看取單於來系頸。將功烈鐵柱題。

【前腔】﹝外﹞暫解金龜掛鐵衣。展胸臆萬甲光輝。北門鎖鑰萊公在。西夏威名範老齊。

﹝合前﹞﹝末﹞老大人。學生還有一言相吿。自古內無權臣。然後外有良將。學生此去。倘或中制外監。有謀無用。區區一身。固不足惜。竊恐有負老大人報國之心。﹝外﹞閫以外將軍制之。先生不必過慮。

【前腔】﹝末悲介﹞我白面書生蒙薦舉。當國難何以家爲。老大人。我只怕過河忽聽金牌召。分閫空揚織字旗。﹝合前﹞但願中朝無遠制。文和武免猜疑。

【前腔】﹝外﹞你擊楫中流志莫移。恢土宇復整華夷。曾先生。你須要閼氏血濺中原馬。可汗頭梟太白旗。﹝合前﹞

﹝外﹞塞北干戈戰血紅。

﹝末﹞專徵一面拜元戎。

﹝外﹞長城萬里君須寄。

﹝末﹞管取天山早掛弓。

第四出嚴嵩慶壽

【夜遊朝】﹝醜上﹞博帶峨冠身顯耀。登甲第始趨朝。富貴情懷。苞苴志量。那管經綸廊廟。

金榜臚傳姓字題。從今脫卻破藍衣。滿堂金玉重重富。誰信當年一腐儒。自家趙文華。浙江慈溪人也。名登黃甲。官拜刑曹。只是平生貪利貪名。不免患得患失。附勢趨權。不辭吮癰舐痔。市恩固寵。那知瀝膽披肝。且是舌劍唇鎗。有一篇大詐若忠的議論。更兼奴顏婢膝。用幾許爲鬼爲蜮的權謀。陷害忠良。如秤鉤打釘。拗曲作直。模稜世事。如蘆席夾囤。隨方就圓。不學他一榜三百人。賽過那八關十六子。我想起來。若不乞哀於黃昏。怎得驕人於白日。惟有謹身殿大學士嚴介溪。權侔人主。位冠羣僚。公子嚴東樓。總攬朝綱。裁決機務。四方貢獻。多歸其府。洪朝顯要。半出其門。京中有大丞相小丞相之稱。家內有眞兒子假兒子之號。爲何有假兒子之號。但是大小官員。拜他爲父。卽加顯擢。故此門下幹子頗多。下官久有此心。無由進見。且進見之時。必有贄禮。若不投其所好。怎得重用。因此費盡心機。訪得今日是他生日。預差人澆成一對壽燭。外用金皮包裹。雕刻五彩龍鳳。內用奇方制度。暗藏外國異香。點上燭時。百鳥皆來。香煙結成福壽二字。豈非無價之寶。又訪得他新造一所萬花樓。極其華采。止少一條鋪單。被我買囑匠人。量了他尺寸。前往松江打一條五彩大絨單。鋪在他樓上。實爲曲盡人情。那嚴東樓豈無所愛。又將上好荊金打一个■﹝氵梟﹞器。用珊瑚寶玉箱嵌。妝點奇異春畫。私奉與他。咦。不要說嚴東樓。就是泥人也要歡喜起來。他家書房內羅龍文。門上牛班頭。又各送銀一百兩。求他爲先容之地。亦可謂周到矣。前項禮物幷羮果。昨已差人送過。今日竟去把盞。不免就行。迆邐行來。此間已是嚴府前了。把門大叔在麼。﹝副末應上﹞呀。趙先生拜揖。﹝醜背云﹞怎麼不謝我。待我問一聲。牛大叔。昨日小禮到了麼。﹝副末﹞呸。我做公人的極怕倒贓。昨日送得些東西。今日就要倒了。﹝醜﹞不。我問小禮曾送到否。﹝副末﹞這个有了。只是少些。﹝醜背云﹞這个戲丫麻。一百兩銀子還嫌少哩。﹝副末﹞你怎麼罵我。﹝醜﹞豈敢罵大叔。我慈溪鄕語。但是敬重那人。就叫他是戲丫麻了。﹝副末﹞如此多叫我幾聲。折了銀子罷。﹝丑﹞這个就叫戲丫麻。戲丫麻。嵯娘戲丫麻。﹝副末﹞怎麼有个娘字在裏面。﹝醜﹞娘者是好也。﹝副末﹞罷罷。我不計較了。﹝醜﹞多謝大叔扶持。我且先問一个消息。昨日送七寶■﹝氵梟﹞器。大老爺歡喜麼。﹝副末﹞大老爺見了大惱。說道他是奉承僚子。不奉承我。﹝醜﹞如此怎麼了。﹝副末﹞趙先生不要慌了。被我解說得好了。我說道別人送禮。不過口內喫的。身上穿的。耳中聽的。眼前玩的。也不爲十分奉承。這个東西才是呵卵拋的樣兒。﹝醜﹞老老爺見了大單子也喜麼。﹝副末﹞老老爺把那單子鋪在樓上。只見一寸也不多。一寸也不少。那時不勝踴躍。脫下了朝靴。光光裏打了十七八个大滚。﹝醜﹞這是个赤腳光棍了。﹝副末﹞不是个赤腳光棍。那里稱得這樣大鋪。﹝醜﹞大叔。今日老老爺壽誕。特來祝賀。煩你通報一聲。﹝副末﹞如此少待。﹝下醜弔場作醜態跪介淨扮嚴嵩副淨扮世蕃末扮羅龍文副末持壽燭酒上﹞

【寶鼎兒】﹝淨﹞燮理陰陽調鼎老。感荷皇恩深浩。﹝副淨﹞瑤池日暖。環佩風輕。禦鑪香裊。﹝末﹞棨戟門全家天祿。﹝副末﹞平沙堤獨行坦道。﹝合﹞看人在花前。花諳人意。同歡同笑。

﹝副淨﹞爹爹今日壽旦。孩兒聊具春酒。以介眉壽。﹝淨﹞今日是家宴。分付門上。倘有各衙門官來賀。止收禮帖。免勞進見。﹝副末﹞刑部趙郞中跪門久了。﹝副淨﹞爹爹。這个且容他進來。﹝淨﹞請進來。﹝醜進見淨介淨﹞昨蒙寶炬。如錫百朋。﹝醜﹞竭盡寸忱。仰祈萬壽。﹝副末﹞厚貺重重。拜嘉愧赧。﹝醜﹞庸才瑣瑣。幸賴提攜。﹝丑末相見丑﹞羅先生。英豪幸聚一堂。﹝末﹞趙大人。喜起共期千載。﹝醜﹞老大人。我趙文華一則爲大人華誕。聊稱壽觴。一則欲拜大人爲嚴父。少伸孝道。﹝淨﹞多謝。多謝。﹝副淨﹞昨日趙榮江見惠鋪單。已知曲體人情。這對壽燭。想亦非常。﹝淨﹞如此就點上。﹝副末應點燭介眾看介淨﹞呀。怎麼異香滿室。百鳥皆來。香煙上結成福壽兩字。果是無價之寶。﹝醜﹞可見老爺福壽天成。故壽燭中亦顯此祥瑞。﹝淨笑介﹞果然奇異。﹝醜﹞老爺請上坐。待兒子送酒。﹝醜送淨酒﹞

【錦堂月】﹝丑﹞鳳蠟光搖。龍涎瑞靄。華堂恍如仙島。南極祥光。當筵喜臨髙照。慶春風橋梓齊榮。樂晚景椿萱同操。﹝合﹞齊祝禱。願與國同休。萬年壽考。

【前腔】﹝副淨送酒﹞自小。身拜龍樓。名班鳳闕。同歡月夕花朝。重慶堂開。孫枝更喜古肖。荷中朝誥捧黃龍。喜東海音傳靑鳥。﹝合前﹞

【前腔】﹝末送淨酒﹞祈保。天壽彌髙。皇恩克鞏。永爲策勛元老。鶴算綿延。流年暗中重造。喜瑤池王母增桃。看仙仗安期遺寶。

﹝合前淨﹞斟酒來。待我敬了趙羅二位老爺。

【前腔】﹝淨﹞垂老。華發蕭疎。韶光荏苒。漸看不同年少。廣集英豪。只指望輔車相保。喜一門六貴同朝。羨五色全家封誥。﹝合前﹞

【醉翁子】﹝丑﹞聽吿。從今效螟蛉子道。望恩相維持。仁兄引導。﹝淨﹞歡樂。會風虎雲龍。羽翼相從膽气豪。﹝合﹞樽傾倒。看海屋籌添。旭日云髙。﹝副淨﹞承敎。論吾翁是當朝顯要。且竭力趨承。盡心倚靠。﹝末﹞堪笑。那戇士狂生。獨立無親枉自勞。﹝合前﹞

【僥僥令】﹝醜﹞花香沾繡襖。﹝淨﹞酒色映宮袍。﹝合﹞但見躋躋黛眉吹鳳管。連袂奏鸞簫。舞楚腰。﹝副淨﹞春光𨿽易老。﹝末﹞春景任遊遨。﹝合﹞直飮到興盡酒闌歌舞罷。明月上花梢。轉斗杓。

【十二時】謝天謝地謝皇堯。冀默佑無疆壽考。惟願甲子循環轉一遭。

﹝淨﹞趙榮江。我門下惟有鄢懋卿最幸。今日你又在他上了。明日就升你爲通政。一應奏章。都是你執掌。﹝醜﹞多謝老爺。

﹝淨﹞筵開相府勝蓬萊。

﹝醜﹞壽比岡陵位鼎臺。

﹝眾﹞海外奇珍爭獻納。

﹝合﹞君王又進紫霞杯。

第五出忠佞異議

【髙陽臺】﹝生扮楊上﹞司馬淸曹。郞官節鉞。微名已序鴛列。光嶽攸鍾。須知要守全節。聞雞蹴起英雄志。看手中逆豎頭裂。怕爲臣尸位忘言。未成功業。

﹝滿江紅﹞執笏彈冠。相慶處九重恩渥。凝望眼。豺狼當道。謾縈心曲。嚙雪常持蘇武節。埋輪要挽張經轂。恐須臾白了少年頭。愁眉蹙。遇時艱。何須卜。事君數。何愁辱。笑談揮羽扇。掃盡塵污炎酷。三策驚分邪佞膽。一言寒卻姦回肉。看那時自在解朝簪。歸山谷。下官楊繼盛。直隸容城人也。忝中李春芳榜進士。除授兵部車駕司主事。夙秉精忠。素明大義。近日夏太師欲恢復河套。差都禦史曾銑督兵前去。爭柰總兵仇鸞。素蓄不臣之心。每挾和戎之計。不肯發兵相助。反欲交通馬市。又將銀三千兩。買囑權臣嚴嵩。內外同謀。陰排曾銑。下官目覩巨姦。豈容不奏。先把仇鸞一本。就將此揭帖明吿嚴嵩。使他知我假途滅虢之計。消彼得隴望蜀之謀。豈非一舉而兩得乎。正是要爲天下奇男子。須建人間未有功。此間已是嚴府門上。通報兵部楊主事要見。﹝內應﹞奉老爺鈞旨。道我門無私謁。楊主事免勞進見。﹝生﹞有公事相稟。再報一聲。﹝內應﹞旣有公事。明早入朝共議。不必在此纏擾。﹝生﹞好个納言宰相。是了。昨日本到通政司掛號。想趙文華報知。故把我峻拒。也罷。就到趙文華家去。使他轉達嚴嵩。有何不可。迆邐行來。此是趙家門首。待我進去。看他何言。門上報兵部楊爺要相見。﹝內應﹞老爺要去嚴府議事。楊爺下次來罷。﹝生﹞唗。如此無禮。再去報。﹝內應﹞楊爺不要惱。老爺出來了。

【番卜算】﹝醜上﹞尺蠖欲求伸。卑污須自屈。昨升通使與參謀。職在司喉舌。

﹝生﹞趙老先生拜揖。﹝丑﹞楊先生失迎了。請坐。小廝看茶。﹝副淨應送茶上丑﹞請了。﹝喫茶介丑﹞楊先生。這茶是嚴東樓見惠的。何如。﹝生﹞茶便好。只是不香。﹝醜﹞香便不香。到有滋味。﹝生﹞恐怕這滋味不久遠。﹝丑﹞楊先生到捨。有何見教。﹝生送揭帖介﹞老先生看這帖兒。就見其意。﹝醜﹞是送禮了。何勞厚賜。﹝作揖介生﹞不是。﹝醜﹞敢是請喫酒。不當厚擾。﹝又揖介生﹞不。這是學生上本的揭帖。﹝丑背云﹞鬼魂又來了。﹝生﹞老先生請賜覽。﹝醜接介﹞如今不叫做本。叫他是蟋蟀鳴。﹝生﹞那有此說。﹝醜﹞今人處世就如蟋蟀一般。閉口深藏舌。安身處處牢。若還開口。就是催死了。﹝生﹞人孰無死。寒蟬鳴古木。便死也淸髙。蠅蚋墮泥坑。那閉口的只覺死得污濁些。﹝醜﹞這本且謾看。請問所奏何人。﹝生﹞是仇鸞。﹝醜﹞仇總兵是个好人。常有禮物送到嚴府。帶挈我們也是有的。先生如何劾他。﹝生﹞他按兵不舉。交通馬市。叛逆顯然。﹝醜﹞咳。先生管甚麼閒事。如今做官若要保全爵祿。還是淹愼爲上。﹝生﹞老先生說那裏話。我楊繼盛呵。

【髙陽臺】性秉鋼堅。心貞冰潔。豈因五斗腰折。﹝醜﹞不爲爵祿。爲著甚麼。﹝生﹞我祗爲那當道豺狼。無人抗疏能說。﹝丑﹞先生又不是諫官。這本也盡罷得。﹝生怒介﹞中熱。姦臣賊子須誅討。豈必定拾遺補闕。﹝醜﹞他也沒有甚麼姦處。﹝生﹞還說不姦。看斯人和戎易馬。行同陵律。

﹝丑﹞楊先生。待我打个關節與仇總兵。教他多將金帛送你。這本不要上罷。﹝生﹞老先生如此小覷下官。莫說金帛。就是三公之位。此心斷然不易。

【前腔】休說。貨饋兼金。賂遺荊璧。敎我怎移忠節。﹝醜﹞就受了些貨饋。也沒有人知。﹝生﹞淸白流風。暮夜四知難滅。﹝醜﹞差別。卻衣凍死誠細事。羨昔日郭家金穴。你要盡忠。慕虛名空言無補。笑伊愚拙。

楊先生。你旣不爲利。也要避害。那仇總兵與我嚴相公最厚。此本一上。咦。我到不好說得。恐投鼠不著。誤傷其器。畫虎不成。反類其狗。那時悔之晚矣。﹝生﹞不要說有害。就死也何辭。

【前腔】轟烈。六尺微軀。一腔忠義。肯使行虧名缺。﹝丑﹞人生在世。也不要太輕生了。﹝生﹞爲國捐生。何慮粉齏骸骨。﹝醜﹞迂闊。爲臣豈必烹五鼎。笑狂直比干宗絕。楊先生。你急回頭休思逆耳。謾勞饒舌。

﹝副淨﹞稟老爺。嚴府相請。﹝醜﹞如此不得款畱了。

【尾聲】﹝生﹞我呵。封章明日朝金闕。從頭細將邪佞列。﹝丑﹞只怕未信君心你也空自說。

﹝生﹞你念念不忘嚴府。恐被他人笑罵。﹝醜﹞笑罵由他笑罵。好官還我爲之。請了。攺日相晤。﹝生﹞咦。安得上方斬馬劍。盡教斬卻佞臣頭。﹝不別下醜弔場﹞這畜生揖也不作一个。竟自去了。小廝。他口裏說些甚麼。﹝副淨﹞他說要斬佞臣頭。﹝醜﹞唗。可惡這廝買幹魚的放生。不知死活。﹝副淨﹞老爺還是送流年的沒春。不識好歹。﹝醜﹞不是我老趙誇口。只消我略把口來一動。先斬那忠臣頭郭碌碌滚將下來。﹝副淨﹞老爺。凡事不可預料。倘若朝廷準了他本。升了他一个大的官。那時卻怎麼。﹝丑﹞那時我就掇身轉來。就如奉承嚴家一般奉承他了。﹝副淨﹞若如此。太覺勢利了。﹝醜﹞當今天下皆尙勢利。我就做一个勢利的頭兒。有何不可。﹝副淨﹞正是富貴不可測。時勢須當識。﹝醜﹞人前放个屁。也要看風色。

第六出二相爭朝

【鳳凰閣】﹝外上﹞官居臺鼎。廣集眾思同輔政。謾憂朔漠有王庭還懼朝端添憸佞。衷心耿耿保天府萬載無傾。

﹝謁金門﹞愁脈脈。忍見塞鴻飛北。旁午羽書盈案積。悶懷堆幾尺。不憚汗流終日。豈作中書伴食。朝內姦雄除不得。誰人同著力。我夏言志存報國。力恢河套。前日差曾銑督兵。幸他紀律嚴明。謀猷練達。可謂文武全才。爭柰仇鸞這廝按兵負固。不肯相助。曾銑屢請援兵又被丁汝夔等以固守城池爲辭。若再不救援。前功盡棄。想是嚴嵩怪我老夫執政。又忌曾銑成功。致令邊將寢兵。英雄喪气。如何是好。今日特請老成部院商議。且看嚴嵩議論若何。﹝副末﹞禮部李爺都院周爺來了。﹝小外末上﹞

【窣地錦襠】﹝小外﹞邊城塵土暗滄溟。勒石燕然未有人。﹝末﹞謾勞臺閣費經綸。補衮分憂志可矜。

﹝小外﹞下官禮部尙書李本是也。﹝末﹞下官左都禦史周用是也。蒙夏太師相招議事。不免進見。﹝相見介外﹞救時無善政。﹝小外﹞坐鎭有淸風。﹝外﹞願借匡扶力。﹝末﹞同收擊楫功。﹝外﹞二位請坐。﹝小外末﹞不敢。﹝副末﹞嚴爺到了。﹝外﹞請進來。

【菊花新】﹝淨上﹞親臣密邇佐明君。順旨承顏稱上心。邊塞羽書聞。但幸中原平靜。

﹝相見介淨﹞下官有事來遲。仰祈恕罪。﹝外﹞介溪公釋政而來。足紉盛情。﹝淨﹞二位勞待了。﹝小外末﹞學生輩禮應伺候長者。﹝外﹞三位請坐。﹝眾﹞吿坐了。﹝淨﹞啟太師。兵部丁汝夔。下官委他點盤軍器。不得進見。望太師鑑原。﹝外﹞今日是他職分之事。也該來議。旣是介溪公有所委托。也罷了。﹝淨﹞請問老太師有何見教。﹝外﹞介溪公。你還不知胡虜犯邊。烽煙不息。督臣待救。帷幄無謀。皆我與你兩人之罪。如何是好。﹝淨﹞老太師。醜虜陸梁。自古有之。三皇不能化悔。五帝不能程督。故漢室和親。唐家納幣。典午當衰。五胡云擾。靖康失計。二帝蒙塵。覩此虎狼之威。終是犬羊之類。今日之禍。必是梟悍守臣。不遵朝命。效甘延壽之開邊。蹈馮奉世之生事。致使虜騎長驅。犬戎犯順。然小醜盜弄潢池。終無能爲也。爲今之計。不過戒嚴將士。固守城池爲上。若使戀戰貪功。必致喪師辱國。何如明先王荒服之道。峻四夷出入之防爲長。太師以爲何如。﹝外﹞介溪公差矣。先王守在四夷。謂彼此各有界限。王者不治夷狄。謂華夷不可相侵。未聞中國淪喪。置而不較者。故石敬塘獻地契丹。罵名萬代。金國主捐燕蒙古。遺臭千年。況此河套一方。沃野千里。我祖宗披荊帶棘。開創何難。到子孫束手閉門。委棄甚易。赤子蒼頭。悉爲左袵。玉容粉面。盡被鮏羴。迢迢古道積橫屍。凜凜朔風飄怨血。此誠我臣子所不忍見聞者。秦襄僅春秋之一國。尙欲復九世之仇。賈誼爲洛陽之少年。猶思系單於之頸。我和你旣事聖朝。忝爲宰相。固宜滅此而後朝食。乃甘於喪師失地。天下後世。謂我等爲何如人也。介溪請自思省。﹝淨﹞太師。大抵建功立業。也要度徳量力。趙有李牧。匈奴不敢近邊。蜀有孔明。南人不敢復反。苟非其人。必難成事。況河套之失。咎在前人。今旣沒於北虜。卽爲朔漠之鄕。得其人不足臣。得其地不足守。故牛僧孺不受悉怛。賈捐之請棄珠崖。古人所爲。必有定見。我國家四海盡屬版圖。何在彈丸黑子。百萬日增戶口。那須屑爾蒼生。若追踰垣之賊。必引斬關之盜。曾銑白面書生。未閒軍旅。前旣輕爲以取其敗。豈可重發而喪其功。以下官處之。先斬曾銑。靼虜自退。﹝外怒介﹞嚴介溪。你如此說。南朝可謂無人矣。大抵子不能爲親承家。卽爲不孝。臣不能爲君開國。卽爲不忠。故獻納二字。富弼彊爭。睢陽一城。張巡死定。忠臣賢將。何代無之。顧用與不用耳。道濟若存。胡馬豈容南牧。李綱見用。趙家豈至北轅。若中有忌功之臣。則外無建奇之將。盧■﹝木巳﹞用而懷光叛。秦檜相而嶽飛死。豈非孤忠被誣之故與。今曾銑有樂羊子之忠。不免謗書一篋。仇鸞有姚令言之悍。反加錫命三章。忠邪莫辧。用捨不明。時事可知矣。我老臣不能爲玉燭於光天。豈忍見銅駝於荊棘。明日奏過聖上。親總六帥。鞠躬盡瘁。死而後已。不必再議。﹝淨﹞太師且不要發惱。自古道順天者存。逆天者亡。皇上久厭兵革。方與邵眞人修延熙萬壽淸醮。太師要興兵。先已逆天了。﹝外怒立介﹞二位。看他言語。就見心迹。正所謂長君之惡其罪小。逢君之惡其罪大。皇上修眞打醮。必自小人導之。你就是个閉門修齋的王欽若了。﹝淨﹞這是聖意。與我何干。我不打緊。你且不要謗毀聖上。

【北端正好】﹝外怒介﹞恁說是俺謗毀明君違了天命。不知是那一个諂佞公卿。把君權侮弄乾綱紊。間沮了忠勛。俺這裏兀登登按不住心頭忿。﹝小外﹞老太師且息怒。﹝外﹞劾微忱拚死捐生。做不得拂須參政。俺待要對天朝明訊於君聽。

﹝淨﹞我與你同爲宰輔。只是未達一問耳。也不要太欺侮人。

【倘秀才】﹝外﹞俺這裏持身剛正。你說甚麼太欺人。誰知是你們作釁。俺和你矢天日辧个忠誠。﹝末﹞老太師此心。表表可見。﹝外﹞俺待學會澶淵提著過河兵。俺待學擒元濟安著淮蔡民。祇爲那金甌破損。你不救那曾銑呵。卻不道把檀道濟壞了長城。﹝小外﹞足見老太師憂君爲國之心。﹝外﹞俺只是一心分破了帝王憂。兩條眉鎖江山恨。祇看俺的雪鬢星星。

﹝淨﹞你是忠臣。我到是姦臣。﹝外﹞還說不姦。

【滚繡球】你辟私門。賄賂行。半朝臣。皆從順。你狼吞虎噬傷殘了萬民百姓。害得那有功臣百事無成。你是个老秦丞再生。姦佞。私寢邊兵。迎合著君王性。何異那守天雄束手無門。﹝末﹞老太師且息怒。嚴太師必無此心。﹝外﹞則敎你一時富貴如朝露。萬古姦回遺臭名。仔細評論。

﹝淨﹞罷罷。我自去了。讓你忠臣多做幾年。要爲匿怨求名士。且做吞聲忍气人。﹝下外﹞南渠白川二公。你看這姦雄竟自去了。我明日親自而君。先除姦佞。然後行師。﹝小外﹞老太師。自古道去河北賊易。去朝中朋黨難。忍耐些罷。﹝末﹞老太師。二虎不共斗。相如所以屈廉頗。兩賢不相戹。王浚所以讓王渾。還是愼重爲上。﹝外﹞二公曉得我平生剛介。倘有不虞。何惜一死。

【煞尾】我夏言呵。猛拚捨著殘生命。不學他靦覥依回苟祿人。接踵姦雄與日增。翹首邊塵何日淸。怕聽嘶風胡馬鳴。忍見中原戰血腥。誰犯龍顏願剖心。誰向燕山去勒銘。追想髙皇萬苦辛。可惜了二百年的基業無人整。呀。將俺赤惺惺的一片丹心化成灰燼。

﹝外﹞籌邊無計問如何。

﹝小外﹞忠佞由來是兩途。

﹝末﹞酒逢知己千鍾少。

﹝合﹞話不投機半句多。

第七出嚴通宦官

【探春令】﹝淨上﹞入朝劍履寵光鮮。滿皇都爭羨。暗通奄豎借威權。看指日讎家殄。

恨小非君子。無毒不丈夫。夏言這廝侵我朝權。反加斥辱。昨與眾官商議。一心要援曾銑。因我執意不從。他要面奏聖上。爲此連夜回來。賄通內監。打聽上方欲修醮。他本已不敢進。前日被我心腹劾奏曾銑克減軍餉。妄動失機。聖旨已批拿解來京。斬首無疑矣。夏言舉薦非人。誤國大事。皇上方在震怒。我欲乘機再托心腹劾奏夏言假圖復地。每歲逼取邊軍常例銀二萬兩。以致將士離心。喪師辱國。謗毀聖上。謀立東宮等事。咦。夏言夏言。此本一上。你不知死所矣。只是他是个老臣。未必加刑。訪得皇上兩个謹身太監。素惡夏言剛直。不通貨賄。今日乘他落班。特請他來用幾句言語打動。再將些金銀啖他。教他以漸譖愬。激怒聖心。必然處斬。好計好計。﹝老旦醜扮二監上﹞

【西地錦】﹝老旦﹞貂帽時瞻仙仗。黃衣日染天香。﹝醜﹞權傾司禮驚東廠。不比以下中常。

﹝相見介﹞老太師拜揖。﹝淨﹞二位老中貴拜揖。﹝老旦﹞老太師賀喜。﹝淨﹞老夫何喜可賀。﹝老旦﹞老太師還不知。上位正要罷兵。見你的和戎本。不勝歡喜。正要打醮。見你的修齋本。一發大喜了。明日就來召你監齋。道場完日。封蔭三代。豈非大喜。﹝淨﹞承見報了。請問二位。原籍何處。﹝醜﹞俱在大同地方。﹝淨﹞近日有家信來否。﹝老旦﹞便是沒有。﹝淨﹞我也報你一信。又恐驚了二位。﹝醜﹞但說不妨。﹝淨﹞近日靼虜攻陷大同地方。殺了無萬生靈。千里已絕無煙火。想二位宅上俱被害了。﹝二監悲介﹞身爲刑余。又絕宗族。豈不苦殺人也。﹝淨﹞這都是夏桂洲要用兵。以致如此。﹝老旦﹞若如此。灑家宗族。是夏言滅的一般了。﹝丑﹞平日不采灑家。今又害灑家一門。後有會期。就是灑家親父。也不饒他。﹝淨﹞老夫過蒙二位扶持。無以爲報。小廝擡禮過來。﹝二末應擡金上﹞輸得自己財。贏得他人首。老爺。黃金在此。﹝老旦﹞這是甚麼。﹝淨﹞荊揚好金二千兩。送與二位買小菜喫。﹝老旦﹞生受多次。這厚禮決不敢受。﹝醜﹞咦。好金子。好金子。你不受我自受了。打一个金人跳一跳。﹝老旦﹞金人怎麼跳得動。﹝醜﹞你不曉得。如今的世界。錢會擺。銀會度。有了金子豈不跳將起來。﹝老旦﹞只是受之無以爲報。﹝醜﹞左右把老夏出稍了。﹝淨﹞小廝。竟擡到二位私宅。教管家收下。﹝二末應下老旦丑﹞多謝多謝。不知太師還有見教否。﹝淨﹞若有人劾奏夏言。事無不實。全仗二位因風吹火。﹝老旦醜﹞這个不須叮寧。自有擺布的手段。﹝淨﹞二位聽我道。

【泣顏回】那老賊呵。一旦擢髙官。恃君恩獨掌朝權。況他性存剛愎。把汝輩土視塵看。徼功動虜煙。害良民肝腦塗荒甸。且覷他謗訕君言。豈容他骸骨歸田。

【前腔】﹝老旦﹞聽言。賢相免憂煎。我私讎欲報。厚貺相兼。天顏喜怒。暗地裏消息來傳。這傀儡苟延。須有日疏奏君王面。那時呵。仗胸中百煉飛鐮。管敎他七魄歸泉。

【前腔】﹝丑﹞老年。富貴不歸園。反相排同道。侵奪人權。驕情傲態。欺陵咱狗尾蜩蟬。看危亡眼前。恨不得一刺魚腸劍。老太師。不須你貨饋金錢。管敎他血濺京川。

﹝淨﹞當朝夏桂洲。

﹝老旦﹞堪笑沒來由。

﹝醜﹞天晴不肯走。

﹝合﹞直待雨淋頭。

第八出仙遊祈夢

﹝副末上﹞琴劍相逢浙水東。孤帆江上掛秋風。經綸功業匡時志。盡在仙遊一夢中。自家是鄒秀才家裏一个小童。我官人自從與莆田林官人結義。兄弟相從郭相公講書會文。今郭相公已上京會試。林官人要辭別歸家。聞得福建有个仙遊地方。其神靈應。凡富貴功名未來之事。俱在夢中預報先機。朝內公卿。江湖商賈。到彼祈夢。無有不驗。兩位官人亦欲往祈一夢。以卜終身。且是林官人回家便道。我官人幷要送他。一舉兩得。行李已備。著我雇个船兒。遠遠聽見歌聲。想是有船來了。﹝醜唱山歌搖船上﹞山外靑山樓外樓。西湖歌舞幾時休。只是我个船家犯子个徒夫命。一世麻繩拽到頭。﹝副末﹞搖過來。我教你福建地方去。﹝醜﹞弗見了地方。教我怎麼去。﹝副末﹞福建仙遊縣去。﹝醜﹞載甚麼寶貨。﹝副末﹞止有兩个秀才。﹝醜﹞去賣醋了。﹝副末﹞是秀才官人要去祈夢。﹝醜搖頭﹞阿咦。不去不去。﹝副末﹞怎麼說了秀才就不去。﹝醜﹞他要賴我的船錢。﹝副末﹞那見得。﹝醜﹞秀才是个儒者。書上說道。先儒以爲賴也。﹝副末﹞撐船的也要通書。﹝醜﹞我浙江文獻之地。蝦蟆也是會讀子曰的。不要說我是詩禮船家。﹝副末﹞一去一回。你要許多船錢。﹝醜﹞仙遊去路遠哩。也得三年回家來。﹝副末﹞那裏消許多時。﹝丑﹞你不曉得由也爲之。比及三年。﹝副末﹞不要通書了。我與你直講。﹝醜﹞直講也賣三分一部。﹝副末﹞就是二兩銀子。我就搬行李來了。﹝下﹞

【鵲橋仙】﹝生上﹞閩山越水畫圖間。人聚散愁眉難展。潮平增闊舊江邊。頃刻見帆花飛電。﹝小生﹞鄕心縈繾。朋情畱戀。從此雲山隔遠。﹝合﹞明朝同問九姑仙。試說向何年髙薦。

﹝小生﹞長兄。經年厚擾。兼領教益。雅愛髙情。何時補報。﹝生﹞賢弟。無限別情。不勝淒愴。關山迢遞。後會難期。﹝小生﹞但願同登金榜。共序鴛班。那時相親有日。﹝生﹞榮枯有命。富貴在天。全憑此去一夢。﹝醜﹞相公。船家拜見。﹝生﹞你的船寬大麼。﹝醜﹞好致廣大而盡精微。只是船底略有些漏。如今相公下去。也沒事了。君子居之。何陋之有。﹝生﹞且少待。

【霜天曉角】﹝末上﹞文場鏖戰。未遂登庸願。爭似白鷗江上。忘機正好閒眠。

﹝相見介二生﹞先生拜揖。﹝末﹞二位兄長拜揖。﹝生﹞請問先生髙姓。仙鄕何處。﹝末﹞學生姓孫名丕揚。陜西富平人氏。客歲忝領鄕薦。今春敗北禮闈。因家叔在貴處爲商。隨來遊翫湖山勝景。以遣悶懷。偶步江邊。得接二兄但不知貴姓。幷欲何往。﹝生﹞學生臨安鄒應龍。此友莆田林潤。千里從師一心相契。玆因功名未遂。特往仙遊祈夢。﹝末﹞如此大志。必然髙捷。但學生有一句不識進退的說話。不知二兄容否。﹝生﹞願聞。﹝末﹞當今小人得志。季女斯饑。學生𨿽得僥幸。未知究竟如何。亦欲附舟去祈一夢。望二兄見帶何如。﹝生﹞四海之內皆兄弟。就請同去。﹝小生﹞先生請下船。﹝末﹞煩二兄少待。學生到寓所說一聲就來。﹝下醜﹞這个相公。我的船你做人情。我不去載他。﹝生﹞這是一个舉人相公。怎麼不載他。﹝醜﹞呀呀。敬鬼神而遠之。便好歹招引他在船裏。是靑白日裏撞鬼了。﹝小生﹞你不要說。我加你一兩銀子罷。﹝丑﹞若如此。再搭得二三十人還好哩﹝末上﹞二兄勞待了。﹝醜﹞三位相公坐定。待我開船。你看我的船。也不要搖櫓。也不要扯撁。又不要使風。千里之程。頃刻就飛了去。﹝眾﹞那有此事。﹝醜﹞相公到不曉得書中云。然非歟。曰非也。﹝生﹞不要胡說。快行路。

【朝元歌】﹝末﹞蒼茫遠天。霞映湖山掩。潺湲淺川。風急江潮濺。盼望家鄕。云低隴甸。身似天涯飛雁。暮北朝南。功名豈隨蝴蝶翩。愁蹙兩眉間。魂勞一夢牽。﹝合﹞仙遊非遠。咫尺遇鬼神先見。鬼神先見。

﹝醜笑介﹞這相公唱得好。我也唱一个山歌何如。﹝眾﹞也使得。﹝醜﹞相公今日上仙遊要做官時再去夢裏求。只是我个船家命裏當悔气。教我灣塘拽撁幾時休。休回首。欲斷魂。數聲啼鳥不堪聞。﹝眾﹞好。到是歌頭曲尾兒。

【前腔】﹝生﹞萬里江拖素練。雲飛嶺欲顚。山側月難圓。輕泛孤蓬。縱橫水面。心似淸波一綫。千頃汪洋。陽臺豈思云女仙。養就性中天。憑伊夢裏傳。

﹝合前醜﹞鄒相公也唱得好。我也再唱一个歌頭曲尾兒。我替相公一樣年。我做船家你要去做官。世間多少弗平事。弗會做天沒做天天將晚。日已曛。一聲殘角斷譙門。﹝眾﹞也好。

【前腔】﹝小生﹞滚滚浪花雪捲。歌聲起白鷴。檣影亂靑天。野樹江云。相隨同轉。名似浮漚江上。聚散茫然。髙宗豈知良弼賢。欲棹濟川船。先期夢卜言。

﹝合前醜﹞林相公又會唱。我也再唱一个。相公祈夢要做官人。行子山程又水程。看看來到仙遊縣。我只怕欠子船錢無處尋尋宿處行步緊。前村燈火已黃昏。三位相公。此間已是仙遊了請上埃去。待我紮住船兒。在此等候。總然一夜風吹去。只在蘆花淺水邊。﹝下末生小生﹞果然好个聖迹。待我先作一揖。然後去尋廟主﹝叫介﹞廟主有麼。﹝旦扮道士上﹞洗硯魚吞墨。烹茶鶴避煙。洞門深鎖處。別是一壺天。三位公相拜揖。想來祈夢了。﹝眾﹞正是。﹝旦﹞公相。有其誠則有其神。有是心亦有是夢。先說姓名鄕貫。三位拜禱。然後待小道讀疏。﹝末﹞富平孫丕揚。﹝生﹞臨安鄒應龍。﹝小生﹞莆田林潤。﹝旦﹞請三位拈香。﹝拜介﹞

【皂羅袍】﹝合﹞幼負觀光深願。敢同心千里。拜謁先賢。﹝末﹞劉蕡初下對庭箋。﹝生小生﹞仲舒未吐天人見。﹝合﹞功名富貴𨿽云在天。吉凶休咎須知預占。淸宵顯應華胥殿。

﹝眾跪介旦﹞伏以寶鼎兒玲瓏七犯。靑玉案燭影搖紅。行香子拈上綺羅香尉遲杯灑下沽美酒。堂上奏起大聖樂。庭前唱動普賢歌。全憑玉女傳言。須用金人捧露。奉請天仙子江城子八六子降臨遶佛閣。相迎瑞鶴仙臨江仙鵲橋仙同坐慶春宮。老廟主作四朝元。小道士奉五供養。字字雙念出歌頭調。聲聲慢聽我訴衷情。玆有信士孫丕揚鄒應龍林潤等。倘秀才初入靑門引。南鄕子未得禦街行。日日鎖南窗。十二時用功不息夜夜剔銀燈千秋歲志願不休。步蟾宮要折桂枝香。謁金門欲去朝天子。爭柰事業猶如風中柳。功名好似浪淘沙。𨿽嘗望遠行。未能好事近依憑卜算子。來見菩薩蠻。同過小重山。願入華胥引。乞差二郞神到髙陽臺顯一如夢令。庶使三學士應南柯子皆得錦衣香。錦纏道上歸朝歡。晝錦堂內齊天樂。伏願洞仙歌東風齊著力。三位公相。你金錢花送入我門來。﹝眾﹞師父有勞了。﹝旦﹞三位就在此小房歇宿。晚間必有報應。﹝旦下三人隱兒作寤介淨扮金甲神上﹞天地大公。鬼神明鑑。報往知來。昭昭如見。看得鄒應龍等三人。夙抱經濟之才素懷忠義之气。他日誅佞除姦。安邦反正皆賴此三人之力。今來祈夢上界差我預顯靈應。不免將他終身事業。口占十二句。教他各人牢記四句。孫丕揚聽首四句三人名一在內千一來髙山退。鄒應龍聽中四句。髙山退。功爲最。八丘同。南北異。林潤聽末四句。南北異木之川。郡無君。諸不言。你各人牢記著。後必有驗正是大抵乾坤都一照。免教人在暗中行。﹝下眾作醒介﹞

【如夢令】半熟黃粱方戀。數點殘鐘敲斷。

奇哉奇哉。果有異夢。﹝道士上﹞神仙明要訣卿相得先機。三位公相賀喜。請問孫相公有何吉夢。﹝末﹞學生夢一金甲神。贈十二句口占。教我記首四句。﹝旦﹞甚麼四句。﹝末﹞三人名云云。﹝旦﹞好夢好夢。鄒相公有何夢。﹝生﹞亦夢金甲神。教學生記中四句云云。﹝旦﹞好奇夢。林相公有何夢。﹝小生﹞就此金甲神教學生記末四句云云。﹝旦﹞三夢相同。諒必俱是大貴人也。﹝眾﹞請師父解一解何如。﹝旦﹞這是仙機。直待後日自有應驗。凡人斷解不出。總是做官的吉兆。﹝眾﹞多謝多謝。﹝旦﹞還有一句話。若是讀書。便能做官。若不用功。只是做夢。三位請到後房素飯。﹝眾﹞不勞罷。就要下船去了。

﹝末﹞孤舟同泛到南瀛。

﹝生﹞止爲周公道未行。

﹝小生﹞蝴蝶夢中家萬里。

﹝旦﹞杜鵑枝上月三更。

第九出二臣哭夏

【謁金門】﹝小外上﹞朝命降。不覺重袿流汗。心訝姦謀。緬懷忠鯁。幾回腸欲斷。﹝末上﹞十載功銘鼎鉉。一旦遽罹刑典。凜凜朔風天際暗。葵心飛散亂。

﹝末﹞李大人拜揖。﹝小外﹞周大人拜揖。﹝踏莎行﹞﹝小外﹞帝室堂堂。王臣蹇蹇。孤忠自立誠難免。豈堪螳臂挽車輪。徒思仗劍除姦險。﹝末﹞秉正萊公。嫉邪王旦。十年欽若藏深怨。李膺誅僇範滂囚。紛紛國事知時變。李大人。今日聖旨倒下。將夏太師付市曹處斬。我和你旣有僚友之義不免狐兔之悲。欲同大人到法場上與他一永訣何如。﹝小外﹞咳周大人。元臣誅戮。國事反常。耳且不忍相聞。目豈容於親見。下官今早已差聽事官去打探消息。大人只在小寓待他回報。再爲之處。﹝末﹞李大人。自古未有首相典刑之理。夏太師𨿽在危迫。豈無一忠直之臣。保救元老。以全國家體統。﹝小外﹞周大人。嚴介溪交通內臣。譖愬已入聖心久矣。況今文武臣僚。多是他家羽翼。言路官員。箝口結舌。尙恐禍至。誰敢捨身力救。﹝末﹞若如此桂洲公休矣。老天那。如何是好。﹝小外﹞他也自有些不愼密。﹝末﹞卻爲何。

【紅衲襖】﹝小外﹞他恃著屠龍手气沖天。誰想道騎虎勢行山險。他做了蕭望之逢石顯。他做了趙宣子遇屠姦。他做不得亡家遠竄的窮張儉。怎學得辟穀歸山的松子仙。早知道功髙望重招讒也。爭似桑田十畝閒。

﹝末﹞李大人。夏公也只是不識人。

【前腔】他只指望並鵷班馳後先。誰想道獨飛鴻遭冷箭。那嚴老呵。他是个李林甫腹中劍。他是个李貓兒笑裏姦。他待學妨賢病國的盧藍面。何異那平生姦僞的老曹瞞。夏太師呵。可惜你當朝倚重元臣也。卻被牢籠入死關。

﹝小外﹞周大人。夏公𨿽有小過。亦有大功。今日朝廷處得太過了些。

【前腔】他也曾鳳池環佩賜經筵。他也曾龍樓著作修墳典。他也曾和羹妙手調金鉉。他也曾舟楫宏材濟大川。縱然使蕭相國拘獄犴。難道比淮陰侯付市廛。今日呵。亮工補闕俱忘也。須信爲臣難上難。

﹝末﹞李大人。聞言興慨。觸目驚心。夏公一死不打緊。

【前腔】驚得我戰兢兢歪了鐵豸冠。驚得我荒忙忙失了白象簡。驚得我气漫漫衝倒了朝陽殿。驚得我鬧炒炒踢綻了皂靴尖。做甚麼持風裁烏臺憲。那裏有敢回天靑瑣言。今日呵擎天柱石俱頹也。一死須敎輕泰山。

﹝小外﹞周大人。此時尙未有消息。或者夏公得生了。﹝末﹞若如此。不惟全了朝廷體面。我輩亦與有光。﹝小外﹞只是一件。夏公尙未有子。倘有不虞。是忠孝兩忘了。﹝末﹞李大人還不知。聞桂洲幼妾蘇賽瓊有娠。倘生得一子。亦不絕了忠臣之後。﹝小外﹞可喜可喜。若果然生子。是夏公爲我朝之趙盾。嚴老爲當世之岸賈。但恐程嬰杵臼無其人耳。這也是身後之事。萬一不免。妻孥就該流徙。皇上方在震怒。這屍骸誰與收葬。﹝末﹞這也不難。下官當以身任之。彭越死而季布哀。董卓亡而蔡邕泣各盡其心而已。何禍患之有。﹝小外﹞此際已是午牌時分。如何還不見回報。﹝小生扮聽事官上﹞駭聞破膽驚天事。來報同心輔國臣。聽事官叩頭。﹝小外﹞你回來了。夏老爺事情何如。﹝小生﹞小的一言難盡。﹝小外﹞你且起來。謾謾的說个詳細。

【東甌令】﹝小生﹞承鈞旨親視閱。﹝小外﹞那時卻怎麼。﹝小生﹞小的到教場中。只見人馬重圍。鎗刀密布。被我撞將進去。萬刃叢中穿破穴。﹝小外﹞曾見夏老爺麼。﹝小生﹞小的見夏爺呵。赤身綁縛鬢蓬松。領後旌旗插。﹝小外﹞還見甚麼人。﹝小生﹞見兩旁立著劊子呵。虎狼開吻同蛇蠍膽落心驚裂。

﹝末﹞卻無人救他。﹝小生﹞咳周爺。

【前腔】畏姦雄言路絕。﹝末﹞可有人惜他麼。﹝小生﹞小的只見監斬官與眾人呵面面相看聲痛咽。﹝末﹞那夏老爺卻是怎麼。﹝小生﹞那夏老爺呵。低頭惟願早歸泉。淚滴湘江竭。﹝末﹞那時怎麼結果了。﹝小生﹞那時只見一騎飛馬前來。小的將謂是畱人。卻說時辰已到。監斬官不得久畱。霎時間只聽得喧聲震動刀飛雪。斷卻常山舌。

﹝小外末哭介﹞夏公果然斬了。好苦殺人也。﹝小外﹞周大人。有這等非常之事。

【四邊靜】太山頹陷梁木折。憑誰挽傾轍。憂國更思臣。衷腸大刀折。﹝合﹞傷心事切。淚珠難徹。萬里接天江。長流怨臣血。

﹝末﹞人孰無死。只是他死得不明。

【前腔】孤忠此恨何時滅。無辜死縲紲。朝隮亂南山。妖氛蔽忠烈。

﹝合前小外﹞夏太師這一死呵。

【前腔】銜寃負屈心千結。無由吿金闕。﹝小生﹞二位老爺。小的見夏爺死時呵。怨气滿乾坤。今生與誰雪。﹝合﹞吞聲飮泣。故人永別。荒艸暗愁雲。啼鵑帶歸血。

﹝末﹞時事如此。吾輩做甚麼官。

【前腔】兔亡鳥盡良弓絕。空勞盡臣節。﹝小生﹞二位老爺。夏爺臨刑。還有一句說話。﹝小外﹞他說甚麼。﹝小生﹞他說道寄與後男兒。休將簡編閱。﹝合前﹞

﹝小外﹞元老孤忠節義髙。

﹝末﹞誰知中卻笑中刀。

﹝小生﹞身騎箕尾歸天上。

﹝合﹞气作山河壯本朝。

第十出流徙分途

﹝副末上﹞﹝菩薩蠻﹞晉誅趙盾情何刻。楚逐伍員須滅迹。寃淚逐江流。閒花滿地愁。客散西堂別。燕語空梁月。患難去相投。何人是孔褒。我朱裁隨夏老爺到京。指望終身倚靠。不想我老爺爲收復河套。因與嚴家不合。被他陷成案獄。竟至典刑。昨日成殮。已停柩在城外西寺。又被嚴家羽翼。奏請罪人妻孥該流五千里外。今早旨下。將我老夫人幷家小流到廣西全州安置。爲此家奴侍婢个个逃竄。所存惟管家老媽與我朱裁夫妻而已。覩此淒涼風景。不容不淚出痛腸。﹝悲介﹞還有一節大不堪事。我小主母賽瓊姐懷娠五月。倘得生一子。亦不絕了夏氏一脈。但恐嚴家曉得或在路途用謀。或在地方陰害。那時節。連我兩位夫人性命。俱尙不可保。豈能復存後嗣。爲此已定下一計。且待老夫人出來與他商議。

【霜天曉角】﹝老旦占泣上老旦﹞來侯成案。災禍重重見。﹝占﹞堪悲死別在黃泉。又苦生離荒甸。

﹝副末﹞老夫人小主母。朱裁叩頭。﹝點絳唇﹞﹝老旦﹞鳥去巢危。未知飛止於誰屋。﹝副末﹞飄零骨肉。生死同臣僕。﹝占﹞揉碎胭脂。滿地污香玉。﹝副末﹞分飛去。萋萋芳艸。誰唱陽關曲。﹝老旦﹞朱裁。相公旣遭刑戮。我等卽該流徙。但不知流在那裏地方。幾時解去。﹝副末﹞稟老夫人知道。在廣西全州。限明日起程了。﹝老旦﹞天那。苦殺人也。﹝抱占哭介﹞

【哭相思】﹝老旦﹞骨肉一朝皆拆散。分崩五內添淒愴。

﹝副末﹞老夫人小主母。左右是苦了。且不要啼哭。小人還有一言吿稟。﹝老旦﹞有話但說。﹝副末﹞老夫人。人無遠慮。必有近憂。今日我老爺𨿽死。幸得小主母懷五月之孕。倘生得公子。是謂不死。只是那嚴賊旣結那殺身亡家之仇。豈無去艸除根之念。此去全州五千餘里。路途遙遠。難保無刺客姦人。弱質衰年。焉知不中傷受禍。倘有疎虞。我老爺後嗣從此絕矣。海天大恨。何時得雪。﹝老旦﹞我也慮及於此。只是無計可施。﹝副末﹞小人有一計。不知老夫人聽否。小人原是杭州。頗有故鄕親戚。老爺在日。嘗問我托妻寄子。待我小人與妻子。今夜三更。先領小主母逃出。潛歸杭州。尋个仁厚長者。僑居幾時待生公子徐圖復歸江西。老夫人明日權奉皇命。帶領管家媽竟到全州。嚴賊見老夫人年老。又無侍妾相隨。必不加害。後遇天恩大赦。待小人與小主母迎歸老夫人。庶可再得團圓。豈非兩全之計。﹝老旦﹞此計𨿽好。但他州遠徙。舉目無親。我與賽瓊方將相倚爲命。豈可又作分離。﹝占悲介﹞我與老夫人願同生死。決不忍相離。況夫人年老。奴家幼弱。若然兩地艱難。左右同歸於死。朱裁。不如待我死於一處罷。﹝副末悲介﹞小主母差矣。生離死別。何人無之。不幸適在吾家耳。且患難之際。也要識禍之輕重家破人亡。兩人又要拆散。豈非至苦之事。然不過狼狽憂思之苦。後日諒有相會之期。其禍還小。若同到廣西。見得一時相倚。恐中他姦計。覆宗絕嗣。此誠莫大之禍。老爺臨刑之時。我小人豈不欲死節。也欲畱此身做个程嬰耳。小主母豈可爲無益之死。使老爺爲無後之鬼。早早分別爲上。﹝老旦﹞朱裁忠心大義。只得要從他了。賽瓊。

【尾序犯】雙璧種藍田。舊燕新昏。恩情非淺。雨潤雲溫。忽遇他妖虹驚電。滿承望蘭芽瑞茁。誰料道江沱流散。分明是鵲鳩同處。一矢盡驚殘。

【前腔】﹝占﹞數載見星還。感荷仁慈。情同排雁。飛鳥依人。今做了喪家之犬。嘆今夕難畱信宿。知明日何方投竄。從今後雲山兩地。一樣落風煙。

﹝老旦﹞朱裁。事勢如此。我兩人定是各分了。但我相公柩在西寺。此後再無一陌紙錢矣。今日將一杯別酒。待我與賽瓊對此靈坐一拜。少盡其心。﹝副末﹞足見老夫人恩義兩盡。管家媽將酒過來。﹝醜持酒上﹞人生有酒須當醉。一滴何曾到九泉。老夫人。酒在此。

【黃鶯兒】﹝老旦遞酒悲介﹞殿閣老忠賢。爲讒邪落塹淵。一家零散如飛霰。形分鏡鸞。恩離枕鴛。訴衷情不見生前面。恨綿綿。何時同穴。重締再生緣。

【前腔】﹝占送酒悲介﹞俄爾太山顚望中堂散冷煙。花殘玉病愁何限。血流艸川。人離故園。長江瀉不盡今生怨。淚漣漣。萬般哀苦。腸斷夜啼猿。

﹝副末﹞小人也送老爺一杯酒。﹝悲介﹞

【貓兒墜】我那老爺呵。官居淸白。無有買山錢。可惜蓋世功勛未入鐫。楚峯云斷驟風前。追奠。望耿耿英靈庇我歸園。

﹝醜﹞我也拜老爺一拜。

【前腔】陰靈𨿽遠。忠義在人間。只有寡鵠孤鸞苦棄捐。明朝楚越兩情牽。休怨。願夢寐相隨永作雙鴛。

﹝內叫﹞夏家大叔。我是刑部典差解官。差我解送老夫人等往廣西去的。上覆裏面收拾行裝。限明日起程了。﹝副末應﹞曉得了。明早伺候。老夫人小主母。事已危迫。請就此別了各辦行程罷。﹝老旦占抱哭介﹞天下那有這等樣的苦事。

【棹角兒】﹝老旦﹞恨豺狼勢惡滔天。悲鸞鳳並遭危蹇。﹝對占﹞賽瓊。你爲亡夫愛惜花鈿。﹝對副末﹞朱裁。你到杭城潛居鄕甸。﹝對天拜介﹞吿穹蒼幷亡靈。同默佑早誕麒麟。﹝合﹞離情相戀。淚眼相憐。嘆一家冰消瓦解。曷勝悲怨。

【前腔】﹝占拜老旦﹞荷深恩得侍幃前。蒙大難各思飛遠。老夫人呵。念娘行未歷塵煙。﹝對醜﹞老媽媽呵。望維持保全釵釧。﹝對天拜介﹞吿穹蒼幷亡靈。同默佑永慰慈顏。

﹝合前副末﹞拜別了老夫人。

【前腔】遇衰年善保慈顏。﹝對醜﹞老媽媽。你念恩母路途須眷。﹝醜對占﹞小主母。你育嬰兒節操須堅。﹝醜對副末﹞朱大哥。你效程嬰始終勿變。﹝末醜同拜天介﹞吿穹蒼幷亡靈。同默佑早返家園。﹝合前﹞

【尾聲】﹝合﹞痛分離腸裂斷。今生未卜見儀顏。夢裏除非可再圓。

﹝老旦﹞嫡妾相離別故鄕。

﹝占﹞未知棲止在何方。

﹝副末﹞此行不敢髙聲哭

﹝醜﹞恐怕猿聞也斷腸。

第十一出驛裏相逢

【玩仙燈】﹝生扮楊上﹞鐵面魚頭。骨鯁志難酬。嘆神龍暫居涸藪。萬里孤臣似風飄柳。﹝看指介﹞只恐這手足皆疲。股肱非舊。

一封朝奏九重城。夕貶宜山萬里程。折指不忘匡濟手。丹心還是股肱臣。睜怒目。切朱唇。嘗懷按劍上彤庭。咦。我有朝感悟天王聖。把那誤國姦臣一掃淸。我楊繼盛。只因劾奏仇鸞逆賊。卻被姦臣威逼。問官將我手指拶折。脛骨夾損。必欲置之於死。幸蒙皇上薄賜降謫。貶我爲口外邊城典史。又被當道不容。攺爲廣西宜山驛丞。數月之間。奔走一萬五千餘里。孤身到此。不覺踰年。幸喜上司說我是謫官。不必往來迎接。只是遐想朝中權臣姦黨。終爲國患。近日驛中傳言。夏桂洲被嚴嵩誣陷。監禁在獄。不日處斬。我想起來。自古朝廷未有元臣就僇當朝臣子謾無保救之人。但我職卑。未見朝報。是以怏怏於懷。今日頗暇。不免到驛前閒步一回。﹝行介﹞

【月云髙】風塵奔走。愁腸與誰剖。追想我昔日糾劾仇賊。豈是沽名幹譽。也只要三策安邦國。一劍誅豪右。今日一事無成呵。憂國憂民悲傷兩僝僽。這貶竄之苦。也自甘無怨。榮辱皆由命。豈怨數遭陽九。但我平生不願與姦臣同朝。不斬元凶志不休。不到烏江不盡頭。

那裏有一个男子。領著兩个婦人來了。不知是何處人。且待前來。便知端的。

【掛眞兒】﹝外扮解官同老旦醜上﹞懊恨風霜催老朽。長途顚沛多憂。﹝醜﹞吉网羈縻。羅鉗掣肘。﹝外﹞西出陽關誰救。

老夫人。此處已是宜山驛了。聞知兵部楊主事。謫在此做驛丞老夫人且暫駐。待我進見。與他討个腳力。﹝外見生﹞楊老爺叩頭。﹝生﹞你是何處人。那裏認得我。﹝外﹞小的是刑部典差解官解送夏老夫人流徙全州。在此經過。﹝生﹞是那个夏老夫人。﹝外﹞就是當朝宰相夏太師的夫人。太師爲軍國重情。前已處斬。今特解妻小前來。﹝生驚介﹞天那。有此大變之事。可不駭死了人。想此位就是夏老夫人了。請進驛中相見。﹝生﹞仙鸞儀範。何期邂逅途中。﹝老旦﹞司馬威名。豈意遭逢客裏。﹝生﹞請問老夫人。老太師爲何遭此大變。

【宜春令】﹝老旦﹞吾夫主剛過柔。﹝生﹞剛介乃立朝之本。有何不可。﹝老旦﹞爲權姦攢成寇讎。﹝生﹞朝中臣子。豈無一人救元老。﹝老旦﹞靑蠅會聚。毫端無計祈天佑。﹝生﹞老太師旣死。一家都被拆散了。﹝老旦﹞飄零我世澤箕裘。﹝生﹞老夫人得何罪。﹝老旦﹞風波我暮年箕箒。﹝生﹞那姦賊果是不共戴天之仇。﹝合﹞這寃情石爛難忘。海枯不朽。

【前腔】﹝生﹞聽伊語不共讎。不要說親受其禍。使人聞心傷眉皺。這老太師呵。暮齡遭難。況無令子承君後。老夫人。你平日呵。本是个天上鸞凰今目受此大難呵。反做了風中塵垢。

﹝合前外﹞老夫人一路行來。萬般辛苦。特與楊爺討个腳力。望求方便。﹝生﹞這个定有。且是小事。老夫人。廣西乃荊蠻之地。不比江南富貴。此去舉目無親。恐難存活。下官有个朋友。姓張名翀。乃馬平縣人。前年已中鄕舉。會試京師。因與下官相厚。況馬平相近全州。待我修書。浼他周濟老夫人。此人平生好義。決不失信於我。老夫人且權居幾時。諒必回鄕有日。﹝老旦﹞多謝恩官。﹝醜﹞這老爺就是重生父母了。﹝生﹞老夫人請到後堂茶飯。待下官修書起來。﹝老旦醜外﹞貴人擡眼看。便是福星臨。﹝俱下生﹞叫驛卒取文房四寶過來。﹝副淨應上﹞難中一紙書。勝賜千金惠。四寶在此。

【一封書】﹝生寫介﹞京師憶舊遊。遇相知信義周。誰想別後兩年。京中有此大變。元臣陷死囚。痛全家復遠流。佐命忠勛應可惜。莫逆深交更轉求。到全州。望容優。存沒沾恩感不休。

侍生楊繼盛頓首拜。鶴樓張先生厚契門下。書已寫完。叫驛卒速備肩轎兩乘。官馬一匹。送夏老夫人到全州去。﹝副淨﹞老爺。驛中缺少轎馬。畱待要緊官員。這老媽是失時人了。奉承他怎麼。﹝生﹞唗。你小人勢利。但知錦上添花。我砥柱中流。偏喜雪中送炭。快備過來。請老夫人出來上轎。﹝老旦醜外上﹞自憐送別無杯酒。誰信陽關有故人。恩官吿辭了。﹝生遞書介﹞這是一封小柬。這是五兩俸銀。但恨官卑祿薄。不能厚贈。少助路途之費。﹝老旦﹞重蒙華翰。如錫百朋。這厚禮決不敢受。﹝生﹞老夫人。患難之中。不須過辭。解官收下。﹝外接介﹞多謝恩官。

【鎖南枝】﹝老旦拜介﹞遭命薄被徙流。喪家棲犬空奔走。盛徳感賢侯。相逢信非偶。恩官。我今生報你的恩不成了。嘆今生事已休。效銜環怎能勾。

【前腔】﹝生﹞老夫人你潭潭府金作甌。一朝喪在姦雄手。你暫爾寓他州。時乖且須守。倘有一日聖心回悟。那時呵。遇天恩早回頭。我楊繼盛倘有復見天日之時呵。到朝廷當保奏。

﹝對外﹞解官。你一到全州。就將我書送與馬平張舉人相公。﹝對醜﹞老媽媽。路上好生伏侍老夫人。

【前腔】﹝外丑拜生介﹞蒙君惠患難周。春風雨露沾枯朽。楊老爺。你雞隊屈鸞儔。迍邅諒非久。﹝合﹞望天朝早召畱。俾忠良同輻輳。

﹝老旦﹞骨肉凋零實慘傷。

﹝生﹞驛中邂逅意彷徨。

﹝丑﹞一時忠義相悲愴。

﹝外﹞千載芳名共勒章。

第十二出桑林奇遇

【六麼令】﹝旦攜筐上﹞幽棲鞅掌。遇良人暫困寒窗。尸饔薪水意彷徨。勤職業采繁桑。春風幾度添惆悵。春風幾度添惆悵。

﹝海棠春﹞流鶯窗外啼聲早。睡未足把人驚覺。翠被曉寒輕。羅帶東風裊曲欄轉過。侍兒報道。架上春蠶兢巧。試問後園桑。枝上存多少。奴家沈氏。幼適鄒郞。我官人學業𨿽成。功名未遂。且喜他暮習朝溫。不放白駒過隙。師嚴友益。須教黃鵠衝霄。只是男攻經史。婦主蘋蘩。也要各盡其道。奴家幼習紡績之勤。頗識蠶繅之務。宅外有桑園一所。在於西郊。兩日蠶事匆忙。家無閒婢。不免自采一回。就此小路行去。

【一江風】﹝攜筐行介﹞謾攜筐。緩步蒼苔壤。泥軟鞋痕嵌。怎麼有許多狂蜂浪蝶。逐遊蜂抖住小桑條。扯得雲鬟亂。﹝采介﹞綠葉應靑衫。綠葉應靑衫。纖纖素手忙。這是甚麼鳥鳴。聽倉庚兩兩聲嘹喨。

方采得半筐。不覺手足皆倦。待我暫歇片時再采。我想起來。奴家采桑。不過爲蠶績之備。與我丈夫讀書成功的何異。

【前腔】嘆才郞。苦志學文章。似繭絲同樣。讀書的須要積學。就如蠶績的須要預備。趁今時收拾化工春。預作經綸釀。看他繡口錦爲腸。繡口錦爲腸。終成補衮裳。古人嘗有以此教子者。羨斷機敎子功無量。

那裏有一个背包男子來了。待我避在一邊。

【六麼令】﹝末上﹞歸途勞攘。怕逢人愈覺匆忙。枯蓬斷梗去何方。云漠漠。樹蒼蒼。投身無地難尋向。無地難尋向。

我朱裁夫妻。自從伏侍小主母出京。受了萬千辛苦。已到臨安地方。且喜杭城相近。但我小主母弓鞋腳小。不能前進。只得慢慢引道。待我妻子隨他後行。﹝回頭看介﹞還不見來。想他又走不動了。好苦也。不免在此少待﹝立介﹞

【一江風】﹝副淨扮朱妻隨占上占﹞到村鄕。淒慘情千狀。渺渺魂飄蕩。苦窮途歷盡了風霜。瘦損了花模樣。一日幾回腸。一日幾回腸。如禁萬刃芒。別離愁都撮在眉尖上。

奴家一路行來。萬般苦楚。不知前到杭州。還有許多路程。又不知到此地方。投向何人棲止。行到這裏。更覺腰疼腳軟。且在桑林下少坐再行。﹝坐介旦﹞好古怪。我看這女子相貌幽閒。情懷淒楚。那男人遠遠站立。老嫗不敢同坐。似有主僕之分。且是遠方來的。必有不得已之事。待我試猜他一猜。

【步步嬌】莫不是荊釵節婦投江上。莫不是塞上寒衣■﹝女黨﹞。豈是个桑間遊冶娘。莫不是曾母踰墻。緹縈訴枉。思忖這悲傷。敎人疑慮難消暢。

我就問他也不妨。﹝相見介旦﹞小娘子。你是何家宅眷。爲何到此。﹝占﹞一言難盡。

【前腔】我不爲著春山憔悴思張敞。不爲著鵲渡銀河朗。豈爲著陽臺夜夢寒。不爲著南浦雲飛。西廂月上。提起這災殃。敎人未語先斷腸。

﹝旦﹞小娘子。不須啼哭。你且說个詳細。﹝占﹞奴家蘇賽瓊。是當朝宰相夏公之妾。不意我老爺被姦臣嚴嵩誣陷典刑。妻小俱流廣西。我老夫人憐我懷孕五月。欲延宗祀恐同到遠方。被仇謀害。故此身當其難。著我潛地南還。﹝指末介﹞此人姓朱。原是杭州裁縫。我老爺知他可以托妻寄子。恩養數年。今日果不負所托。夫妻二人。領我到此。欲投个仁人長者。僑居幾年。且待仇家疑釋。徐歸江西。但不知從何去向。不免在此恓惶。﹝末淨見旦﹞有失回避。萬望恕罪。﹝旦﹞難得你兩个好人。小娘子。我家丈夫鄒應龍。𨿽爲艸茅韋布之士。常懷渡蟻還帶之心。見你狼狽。必思安集。況家下幽居桑柘之地。絕無塵囂之染。宅外桑園之內。正有空房一所。你且權居於此。待我著老嫗朝夕陪伴。朱裁夫妻自到杭州營生。常來看顧主母。未爲不可。你意下何如。﹝占﹞過蒙厚情。足占大徳。但我未亡之婦。不可投非戚之家。窮途固知顚沛。大節必要始終。恐萍水相依。有妨禮義。﹝旦﹞小娘子。守經行權。各有其時。撫孤卹寡。存乎一念。若非公孫杵臼。焉得趙氏孤兒。旣以遇難避仇。不必膠柱鼓瑟。況我官人忠義自持。別嫌有道。恐捨此而去。未必有可投之家。就在舍下權住罷。﹝副末﹞重蒙大娘子盛徳。我主母只得借居於此。畱我妻子伏侍。小人自到杭州做些生理。薪水之費。都是小人送來。﹝旦﹞這个也不須你的。我家自有粗淡之需。﹝副末﹞小人送到宅上。拜見了鄒相公。然後敢別。﹝占﹞多謝恩母。

【玉胞肚】乍離閨幌。遇飄零其實可傷。嘆一門飛絮風狂。念孤身弱艸濃霜。今日幸遇我恩母呵。相依撫字。如同漂母庇韓王。慰我顚連在異鄕。

【前腔】﹝旦﹞裙釵雅淡。在流離動止有常。小娘子。你縱含著讎海寃山。應須有玉茁芝香。今日我見你呵。相逢如故。公孫重見太平莊。永保孤兒育遠鄕。

【前腔】﹝副末副淨﹞大娘子。你情懷慨慷。荷相畱大義怎忘。苦長途永宿淒涼。幸今朝萍迹安康。只是我老夫人不知下落。﹝悲介﹞天涯翹首。斷雲衰艸在何方。安得同歸返故鄕。

【尾聲】﹝合﹞遇艱難休悲愴。依人飛鳥暫相將。勿憶京華富貴場。

﹝旦﹞家下就在此間。小娘子請進。

﹝占﹞身家飛絮逐東風。

﹝旦﹞京國煙花總是空。

﹝副末﹞一葉浮萍歸大海。

﹝淨﹞人從何處不相逢。

第十三出花樓春宴

【菊花新】﹝副淨上﹞家君近喜破姦仇。柱國威權獨自收。機務與誰籌。朝命盡經吾手。

斬蛇須斬蛟。獵獸須獵虎。除卻萬人雄。天下惟有我。嚴世蕃蔭藉家君。位同卿相。陰險勝如蔡卞智謀遠過王雱。前日夏言老賊與我父親爭權。被我家直致典刑。妻孥盡皆流徙。我父子背始帖席矣。且喜君王寵眷。獨掌朝綱。兒孫滿堂。並食天祿。我父親嘗自題家慶曰。有我福。無我壽。有我壽。無我夫婦同白首。有我夫婦同白首。無我子孫七八九。有我子孫七八九。無我个个天街走。﹝笑介﹞我父之樂如此。我爲子者可知。到此地位。富貴極矣。但前日擺布夏言多賴羽翼趙文華爲通政。沈捺保救之章。鄢懋卿爲禦史。阻塞直言之路。二人之功尢大。今日父親分付。著我置酒萬花樓上。請二人同飮。幷賀仇亡恥雪之樂。且朝中直言無隱之士。難保必無。倘有人再來干犯我家。還要二人協謀用力。不可就拔短梯。且把酒食來啖他一啖。才已差人去邀。想就來也。﹝末報﹞趙鄢二位老爺到了。

【前腔】﹝醜上﹞官居樞要並王侯。全賴趨迎有智謀。﹝淨扮鄢上﹞屈膝一時羞。驄馬威風無右。

﹝醜﹞下官通政司使趙文華是也。﹝淨﹞下官監察禦史鄢懋卿是也。蒙東樓公招飮。不免赴席。請了。﹝相見介副淨﹞榻邊驅鼾睡。﹝醜﹞海外獻奇珍。﹝淨﹞要賀重重喜。﹝合﹞花前對酒杯。﹝副淨﹞小廝將酒過來。﹝末﹞杯擎紅瑪瑙。酒泛綠葡萄。老爺。酒在此。﹝副淨﹞二位請上坐。﹝醜淨﹞大哥在上。我二小弟焉敢。﹝副淨﹞今日敍賓主之禮。不論兄弟之情。請坐了。﹝醜淨﹞如此吿坐了。﹝副淨送酒介﹞

【二犯傍妝臺】賓主意綢繆。展開懷抱。同賞萬花樓。趙兄。我與你風雲會人罕有。鄢兄。我與你魚水遇永相投。我不效象賢匡太戊。且向歡娛學蔡攸。﹝合﹞喜逢仇滅。還荷寵優。玉杯謾酌紫霞流。

【前腔】﹝醜﹞卑職久淹畱。猥蒙提挈。得與廟堂謀。﹝副淨﹞這大單兒還是兄見惠的。﹝醜﹞愧微禮休掛口。賴親徳重如丘。四美二難眞際會。九棘三槐盡我儔。﹝合前﹞

【前腔】﹝淨﹞愚弟荷相周。職居風憲。權壓眾公侯。這洪澤叨庇久。﹝副淨﹞承兄見惠白玉杯。尙未有報。﹝淨﹞儀菲薄願難酬。我三窟成謀無限樂。九尾藏機不復憂。

﹝合前副淨﹞趙鄢二兄。今日我三人聚會。俱是心腹。各把心話講一講。大抵人生在世。如白駒過隙。旣處富貴。必要及時行樂請問二兄在家。有何受用。﹝醜﹞大哥。實不相瞞。小弟有兩个愛妾。一个叫憂人富。一个叫自怕窮。一夜之間。教他輪流伏侍。上半夜憂人富。下半夜自怕窮。豈不受用。﹝眾笑淨﹞若如此。一夜都不睡了。那得受用。不若小弟。也有兩个愛妾。一个叫忘恩。一个叫負義。終日教他侍立在跟前左顧右盻。正是轉眼忘恩。回頭負義。豈不快活。﹝副淨﹞二兄都不是眞樂。我家有个美人。喚名解語花。乃是平江伯送來的。絕色無雙且善於音律。待我叫他出來。以爲侑酒之樂。左右。請美人出來。﹝占﹞舞低楊柳樓頭月。歌罷芙蓉帳底風。三位老爺。解語花叩頭。﹝醜淨﹞果然天下絕色﹝副淨﹞今日要你吹彈歌舞。各顯所長。你先試歌。然後彈舞。﹝占﹞待奴家送酒就唱。﹝占送酒醜淨伸頭作醜態介副淨﹞二兄敢是骨鯁了。﹝醜淨﹞不是。咽唾。

【香柳娘】﹝占﹞詠新詞勸酬。詠新詞勸酬。輕開檀口。白家樊素甘低首。轉淸音謾謳。轉淸音謾謳。髙調遏雲頭。陽春並先後。﹝合﹞且頻頻斟酒。且頻頻斟酒。聽鳳管齊鳴。鶯簧疊奏。

﹝眾﹞唱得好。﹝淨對醜﹞你家憂人富自怕窮也有這等風致麼。﹝醜﹞你且彈一回。﹝占﹞三位老爺請酒。奴家就彈。

【前腔】﹝占彈琵琶介﹞把琵琶掩羞。把琵琶掩羞。冰弦在手。翠眉蹙恨毛延壽。看纖纖指頭。看纖纖指頭。飛電疾如流。明珠滿盤走。﹝合﹞且頻頻斟酒。且頻頻斟酒。看撥盡相思。消殘淸晝。

﹝醜淨﹞彈得尢好。﹝醜對淨﹞比你家忘恩負義的情趣若何。﹝副淨﹞你且舞一舞。﹝占﹞老爺請酒。待我舞一回。﹝醜淨立起看舞介﹞

【前腔】﹝占﹞把霓裳斂收。把霓裳斂收。展開羅袖。腰肢裊娜風前柳。任雲鬟嚲頭。任雲鬟嚲頭。佩玉響裙橊。花容汗香透。﹝合﹞且頻頻斟酒。且頻頻斟酒。看髙下鷥飛。翩■﹝扁遷﹞鶴驟。

﹝淨﹞舞得尢好。﹝醜﹞酒闌興盡。日已將晡。﹝眾﹞望收了筵席去罷。﹝副淨﹞旣如此。徹去了。

【前腔】﹝眾﹞把嘉筵且收。把嘉筵且收。歡娛良久。賞心樂事緣非偶。嘆人生寄漚。嘆人生寄漚。一刻恣風流。黃金直千斗。且姑畱美酒。且姑畱美酒。待月夕花朝。酣歌依舊。

﹝淨﹞歌舞醉樓前。

﹝丑﹞當空月色懸。

﹝副淨﹞不照逃亡屋。

﹝合﹞常照綺羅筵。

第十四出燈前修本

【緱山月】﹝生上﹞天步有乘除。仕路如反掌。豺狼盈帝裏。筆劍須誅攘。

﹝訴衷情﹞三年宦興落風塵。事業曉雲輕。昨將舊冠重整。義气滿乾坤。悲棲楚。羨溫生。笑楊城。萬言時事。千古髙風。一片丹心。我楊繼盛向爲諫阻馬市。謫貶萬里邊城。今因仇賊姦謀敗露。欽升孤臣爲兵部武選司員外郞之職。竊喜不死逆鸞之手。以爲萬幸。而又轉遷如此之速。則自今以往之年。皆聖上再生之身。自今以往之官。皆聖上特賜之恩也。旣以感激天恩。敢不捨身圖報。目今蜥蜴𨿽除。虎狼入室。嚴嵩父子秉政弄權。妬賢嫉能。誅戮上下首相。賣官鬻爵。取利下盡錙銖。以刑余爲腹心。招羣姦爲子弟。若不早除賊黨。必至大害忠良。向日王宗茂徐學詩沈煉等𨿽嘗劾奏。不過止言其貪污而已。若其大逆無道。聖明尙出未知。下官目覩其姦。豈容坐視。今晚就此燈下艸成奏章。明早上瀆天聽。倘蒙見準。朝野肅淸。在此一本也。叫直書房的。取文房四寶過來。﹝末持紙筆硯上﹞太平無以報。願上萬言書。老爺。四寶在此。﹝生﹞點明了燈。你自去罷。不須在此伺候。﹝生執筆看本介﹞這賊臣僭竊多端。正所謂罄南山之竹。書罪無窮。決東海之波。流惡難盡。這一幅有限奏章。教我如何寫得盡。﹝寫介﹞

【解三酲】恨權臣協謀助黨。專朝政顚覆乾綱我寫不出他滔天的深罪樣。我寫不出他欺罔的暗中腸。他罪惡顯著的。那个不曉得。我只寫他一門六貴同生亂。更兼他四海交通貨利場。還思想。畢竟是衷情剴切。面訴君王。

﹝停筆看指介﹞我這手指。前日已被拶折。終不免有些傷損。才寫得數行。就疼痛起來。莫說疼痛。就死也何辭。

【前腔】嘆孤臣溝渠誓喪。祇爲那元惡猖狂。﹝又寫介﹞我楊繼盛𨿽非諫官我若不言。更無人言矣。﹝嘆介﹞怪當朝無肯攀庭檻。又誰个敢牽裳。又寫得兩行。這手指就流血了。也由他。我只是一心要展擎天手。管不得十指淋漓血未幹。還思想。只須這淚痕血迹。感動君王。

﹝副淨扮小鬼上隱燈下作叫介生聽介﹞四面絕無人迹。敢是个鬼兒。

【太師引】細推詳。這是誰作響。我曉得了。是我祖宗的亡靈。恐有禍臨。教我不要上這本了。心中自忖量。敢是我亡親垂念。咳。我那祖宗。你只願子孫做得个忠臣義士。須敎你萬古稱揚。大抵覆宗絕嗣。也是一个大數。何慮著宗支淪喪。﹝鬼又叫介生﹞你不要叫了。縱然恁哀鳴千狀。我此心斷易不轉。怎能阻我筆底鋒芒。我就拚得一死。也彊如李斯夷族趙髙亡。

﹝燈下鬼現形介生﹞呀。不惟聞其聲。抑且見其形。

【前腔】這是幽冥誰劣像。你在此現形呵。似敎我封章勿上。你𨿽然如此。怎當我戇言方壯。﹝鬼作悲狀介生﹞你自去罷。休得要在此恓惶。我理會得了。你也不是甚麼鬼。想是我忠魂遊蕩。到死時也做个厲鬼顚狂。人生在世左右一死。生如寄死誰曰難。須知安金藏剖腹屠腸。

﹝鬼滅燈下生﹞可惡那鬼兒。竟把這燈兒打滅了。此際已將三更時分。小廝們俱已睡去。﹝叫介﹞小丫鬟。點燈來。

【生查子】﹝旦秉燈上﹞良人素秉忠。封事頻頻上。淸夜謾勞神。幽閫添悲愴。

﹝生﹞呀。緣何夫人自家秉燭。﹝旦﹞此際已將夜分。丫鬟輩都睡去。妾聞相公在此喧嚷。故特秉燭而來。﹝點燈在臺介生﹞夫人。有這等奇事。下官方在此寫本。只聽幽冥之中漸作鬼聲。少頃忽見燈下現出一鬼。披髮赤身。滿面流血。似有悲切之狀。竟把燈兒打滅去了。﹝旦﹞此事奇怪。恐非吉兆。請問相公寫何奏章。﹝生﹞此乃國家大事。非夫人輩所宜知。你問他怎麼。﹝旦﹞妾聞皐夔稷契。優遊無事。謂之良臣。龍逢比干。因諫而亡。謂之忠臣。妾願相公爲良臣。不願相公爲忠臣。﹝生﹞夫人。忠良本無二理。顧臣之遇與不遇耳。臯夔稷契。遭逢堯舜。故得吁咈一堂。設使當龍逢比干之遇。敢不竭忠盡諫。﹝旦﹞妾聞君子見幾。達人知命。陳平不爲王陵之戇。卒至安劉。仁傑不爲遂良之直。終能祚唐。王章殺身。忤王鳳也。鄴侯寄館。避元載也況相公職非諫官。事在得已。縱然要做忠臣。養其身以有待如何。﹝生﹞夫人。食人之祿。當分人之憂。苟利社稷。死生以之。呂奉先爲國而殺董卓。鄭虎臣爲民而誅似道。匹夫尙然有志。直臣豈容無爲。我自艸茅韋布之時。常恨不能見用。今見用矣。猶曰彼非我職而不言。是終無可言之時也。況今言路諸臣。不過杜欽谷永者流。摭拾浮詞以塞責耳。若我坐視。元姦大惡。豈能除去。﹝旦﹞察言觀色。洞見其中。相公此本。想是要劾嚴老了。但投鼠必忌其器。毀櫝恐傷其珠。嚴嵩寵固君心。賄通內監。夏太師且受其殃。曾禦史並遭其毒。今上旣信他大詐若忠。必罪你居下訕上。倘觸犯天顏。恐禍有不測。鬼形悲泣。未必無爲。相公請自思省。﹝生﹞你還不知我平生心迹。貪生害義。卽非烈丈夫。殺身成仁。才是奇男子。況爲臣死忠。乃我之分。今日之本。我非僥幸不死。沽名幹譽。多將頸血濺地。感悟君心。倘能剪除逆賊。得與夏曾二公報仇。我楊繼盛就喪九泉。亦瞑目矣。夫人何必苦苦相勸。﹝旦﹞相公堅執如此。夫婦死無葬身之地矣。

【啄木兒】﹝旦悲介﹞聽哀吿說審詳。自古道從容就死難。念曾公忠義遭傷。痛夏老元宰受殃。看滿朝密張羅雉网。前車已覆須明鑑。相公。你休得要無益輕生絕大綱。

【前腔】﹝生﹞夫人。你何須泣不用傷。論臣道須扶綱植常。罵賊舌不愧常山。殺賊鬼何怯睢陽。事君致身當死難。你休將兒女情縈絆。我大丈夫在世呵。也須是烈烈轟轟做一場。

【三段子】﹝旦﹞相公。你此心何壯。矻睜睜銅肝鐵腸。我這苦怎當。哭哀哀兒啼女傷。﹝生﹞夫人。你譬如■﹝木巳﹞梁戰死沙場上。其妻哀泣長城斷。卻不道千載賢愚總堆黃壤。

【歸朝歡】﹝旦﹞兒夫的。兒夫的節重義堅。頓忘了終身依仰。今朝後。今朝後未卜存亡。是伊家自詒災禍倩誰祈禳。

【尾聲】﹝生﹞我明朝碎首君前抗。我那妻兒。我死之後。你將我屍骸暴露休埋葬。﹝旦﹞卻爲何。﹝生﹞古人自以不能進賢退不肖。旣死猶以屍諫。下官亦是此意。須再把義骨忠魂瀆上蒼。

﹝生﹞赤心爲國進忠言。

﹝旦﹞休觸天威犯禦顏。

﹝合﹞此去好憑三寸舌。

再來不値半文錢。

第十五出楊公劾姦

【點絳唇】﹝末上﹞斗轉參橫玉壺傳點天階曉。鐘鳴長樂。仙仗千官遶。

甲帳徐開殿影齊。三更津吏報朝雞。風回上苑鑪煙裊。日上瑤天雨露低。萬國衣冠春共育。五云環佩曉相攜。瑣闈禁闥重重閉。郞吏何須上諫書。自家乃本朝黃門官是也。身親丹陛。職侍紫宸。力贊經綸。功歸機軸。雙龍地望。見許多舟楫濟川才。九虎天覘。知無數鹽梅調鼎手。從容靑瑣。躬承稷契近唐天。咫尺黃袍。心切蕭曹依漢日。都兪吁咈。榮名動百僚。進退周旋。治道期千載。化行禹貢山川外。人在周官禮樂中。如今正是早朝時分。聖上已升寶殿。恐有表章傳達。只得在此伺候。道由未了。奏事官早上。

【小重山】﹝生﹞金殿岧峣紫闕髙。龍蛇盤結處。動旌旄。朝陽鳷鵲壓雲濤。緋煙擁咫尺赭黃袍。

漏滴葵心亂。鐘敲蝶夢驚。滿懷憂國事。今日見明君。此處已是午門了。不免進去。﹝末﹞奏事官不得擅入。就此拜舞。

【神仗兒】﹝生舞蹈介﹞揚塵舞蹈。揚塵舞蹈。手持文表。對彤庭拜了。遙望重瞳髙照。尊殿陛。肅官僚。尊殿陛。肅官僚。

﹝末﹞是何衙門官。所奏何事。﹝生﹞臣乃兵部武選司員外郞楊繼盛。上啟天聽。

【滴澑子】微臣的。微臣的職具兵曹。微臣的。微臣的僭言直道。﹝末﹞你敢是越職言事。﹝生﹞念微臣官卑職小。捐生報聖朝。欲除姦老。干瀆天威。望乞恕饒。

﹝末﹞有何文表。就在此披宣。

【入破第一】﹝生﹞具官臣繼盛啟。仰荷皇恩旨。升臣爲署郞官職。干冒天威。臣謹誠惶誠恐。稽首頓首。伏念微臣初登甲第。選兵司。爲劾仇鸞逆侶。遠謫邊城地。傷足脛。折手指。甘心爲棄人而已。豈想銓曹不限卑微。常例到京畿。特賜殊恩。復叨郞署。

【破第二】剩此微軀。皆賴天恩庇。捨身圖報。如何敢逡巡回避。切惟元老嚴嵩僭竊。權侔人主。誤國殃民。姦謀久矣。

【破第三】那更上天垂象。降爾多災異。日下赤光。雷陰噎星墜地。又見崩山溢水。太史曾占。云是權臣所致。最可悲。他調燮無功。恐食祿有愧。

【歇拍】濁亂朝綱。逆天大罪。臣又訪得世蕃子。同票本。掌中書。幹子文華。協助姦雄之計。昔虜圍。束手藏兵。誤殺汝夔。

【中滚】賊嵩享厚祿掛朱紫。出入承明地。惟肆苞苴。失人心。壞風俗。變成規。妄揑長孫效忠。從事江西。許冒軍功。世襲錦衣。

【煞尾】他總典樞機。密構中常侍。恃五姦。蒙十惡。鬼神知此。仇賊死猶遲。陛下優容。臣恐禍貽非細。視朝歸。親問二王。始知詳備。

【出破】若念老臣不加刑。遠惡州望安置。庶使權姦惡黨悉驅除。臣無任瞻天仰聖。激切屛營之至。

﹝末﹞楊先生此本好生利害。事已到此。只得與你進上。移步上金階。封章達帝臺。午門欽候旨。禍福自天來。﹝持本下生﹞今日之本。我豈不知有禍無福。但一則要報皇上再生之恩。二則要展生平忠義之气。三則要與四海萬民除害。四則要與忠臣義士雪寃。正所謂鞠躬盡瘁。死而後已。成敗利鈍。豈能逆覩。萬一僥幸不死。得除元惡。亦千古必無之事也。待我禱吿上蒼。

【滴澑子】天憐念。天憐念孤臣拜禱。今日的。今日的死生未保。天那。可惜君恩難報。一封奏九重。知他聽否。我楊繼盛的斧鑕囹圄都在這遭。

本已進去多時。不見回報。想是拿問了。且到朝房少待。

【前腔】﹝末捧本上﹞署郞臣。署郞臣越班進表。乾天聽。乾天聽龍顏怒了。道小臣居下訕上。把太師來輕誚。罪難恕饒。見有玉音午門聽剖。

﹝末﹞聖旨已到。跪聽宣讀。﹝生跪介末﹞聖旨道。楊繼盛這廝。因謫官懷怨摭拾浮言。恣肆瀆奏。本內故引二王爲辭。是何主意。著錦衣衛好生打問。從重擬罪來說。﹝生﹞萬歲萬歲萬萬歲。

【前腔】﹝校尉上﹞奉聖旨。奉聖旨旗牌宣召。到錦衣。到錦衣依律問拷。﹝眾扶生介﹞楊爺。你無事休將言造。今日呵。災禍自家招。怎生是好。到我錦衣衛時。定無榮賞。惟有明條。

﹝生﹞忠臣不怕死。

﹝眾﹞怕死不忠臣。

﹝生﹞錦衣甘擬罪。

﹝眾﹞靑史永標名。

第十六出夫婦死節

【北混江龍】﹝外上﹞丹書飛電。只爲那忠言逆耳怒龍顏。三章定典。一劍橫天。看怨气撒成千里雪。愁雲捲起萬家煙。訴衷情寃深海樣寬。望長安日暗天還遠。舌吐了六曹兵馬。汗淋了五府牌官。

執笏垂紳滿帝京。誰人能掃宇寰淸。權姦未滅身先死。長使英雄淚滿襟。下官錦衣衛都指揮使陸炳是也昨奉皇命。著我會同刑科都給事鮑道明。監斬諫官楊繼盛。下官自忖職掌錦衣二十餘年。不知拿問了多少官員。羣臣𨿽上奏章。未有如楊椒山之激切。皇上𨿽嘗責問。也未有竟置之於典刑。只爲他尋差了對頭。今早內監口傳聖旨道。如有大小官員奏饒楊繼盛者。一同處斬。這便知楊公必無可生之路也。咳。楊椒山。楊椒山。夏太師且不免。何況於汝乎。你到今日呵。正是滿身是口不能言。徧骸排牙說不得了。﹝眾報﹞鮑爺到了。

【粉蝶兒】﹝末上﹞朔雪翩翩。看同云四郊飛徧。聽金門上命初傳。把忠良如艸菅。有言難辧。駭得俺毛骨竦然。最堪悲一封書斷送了三生夙願。

下官刑科都給事鮑道明是也。奉命監斬楊繼盛。不免到此法場。呀。陸大人已先在此了﹝外﹞下官已在此伺候。﹝相見介末﹞十月天飛雪。多爲楊公泣。﹝外﹞杜宇聲悲咽。叫落枝頭月。﹝末﹞陸大人。今日𨿽蒙聖旨。勅俺兩个監斬。萬一楊公有救亦至幸也。﹝外﹞鮑大人還不曉得。今早內監傳出聖旨。若有保救者同斬。﹝末﹞口傳聖旨。未可盡信。﹝外﹞總然是假。誰敢再奏。﹝末﹞若如此。楊公命盡此刻矣。我和你不惟不能救。且監斬他。於心何忍。﹝外﹞皇命使然。無可柰何。﹝內催介﹞奉皇爺聖旨。嚴府鈞旨。著監斬官速斬犯人回話。﹝外﹞旣如此。左右。帶楊老爺過來。﹝眾扮旗牌官劊子押繼盛綁上﹞天作孼猶可違。自作孼不可活。老爺。斬罪犯人聽候。﹝外末悲介﹞

【耍孩兒】﹝外﹞楊先生。你囹圄桎梏皆天譴。把事付東風休嘆怨。你鐵肝石膽眞堪羨。邊城萬里方遭貶。邊城萬里方遭貶。嘆今日兵曹又受顚。少微月犯多災變。你本是个王朝柱石。埋沒在相府塵煙。

【前腔】﹝末﹞椒山兄。羨君家立志堅。爲朝廷欲去姦。讜言直犯君王面。號神泣鬼驚讒諂。號神泣鬼驚讒諂。正气漫漫塞兩間。貴戚權收斂。你本待要名標靑史。先投下沒底黃泉。

﹝小外小生上小外﹞靴尖踢倒鳳凰樓。﹝小生﹞怒气沖翻鸚鵡洲。﹝小外﹞海天寃忿憑誰訴。﹝小生﹞太白旗懸忠義頭。﹝小外﹞下官禮科給事吳國倫是也。﹝小生﹞下官監察禦史王遴是也。今日我楊年兄被姦臣誣謟。在此典刑。特來與他永訣。﹝左右報﹞兩位科道老爺來了。﹝相見介小外小生﹞二位大人。生殺在手。可謂有權。﹝外末﹞二位大人。感慨在心。不得已也。請問掌科道長可曾保救楊先生麼。﹝小外﹞聖旨旣下。誰敢再救。﹝小生﹞下官輩不過與他永訣。少盡同年之義耳。﹝小外小生見生抱哭介生﹞二兄不必痛傷。

【前腔】﹝小外﹞念吾兄節義全。眾流中獨挺然。歲寒松柏當朝選。忠臣要剖葵心獻。忠臣要剖葵心獻。折檻無功反受寃。吞卻魚腸劍。俺非是江州司馬。也落得淚濕靑衫。

﹝小生﹞老年兄。你當此大辟。又遇此大雪。一發苦丁。

【前腔】嘆遭逢命運艱。更臨刑遇雪天。囊頭三木刑何慘。你足疲指折猶難免。你足疲指折猶難免。須與地下龍逢作比肩。血濺朝陽殿。俺非是蘇州刺史。也須知惱亂愁腸。

﹝小外﹞老年兄。我和你從此一別。今生再無相會之期矣。小弟有挽詩一首。以備我兄他日靑史之助。﹝出詩誦介﹞食祿分憂士。憐君獨處難。囊頭追孟博。斷舌繼常山。雪映心猶赤。風吹骨愈香。傷心千古恨。揮淚灑斜陽。﹝小生﹞小弟次吳年兄韻。也贈一首。聊表吾兄忠烈之气。﹝出詩誦介﹞仗節多臣子。從容就死難。忠懷吞瀚海。義气壓衡山。魂斷關河杳名存艸木香。丈夫無別淚。含笑赴云陽。﹝生﹞過蒙謬贊。但死不足以塞責。終無益於朝廷也。天下事尙可爲。二兄好爲之。﹝左右報﹞楊宜人來了。二位老爺請方便。﹝小外小生﹞好苦也。左右是一死了。只得去罷。正是見君且斂湘江淚。恐逼愁人速斷魂。﹝對外末﹞二位大人請了。﹝外末﹞刑法所在。不敢送了。﹝小外小生下旦手攜酒帛哭上﹞

【哭相思】當日封章未上曾頻勸。何期此地遭迍難。

【耍孩兒】﹝放酒壺在地抱生哭介﹞我那相公呀。你纓冠束髮塵生面。似縲紲俘囚同執攣。奴家今日在此呵。也是鬼門關上空畱戀。你一腔忠義惟天鑑。你一腔忠義惟天鑑。嘆六尺微軀無計全。千古興長怨。今日呵。將臨刑別酒。斷送了合巹前緣。

﹝內催介﹞奉皇爺聖旨。嚴府鈞旨。著監斬官速斬犯人。毋得遲誤。﹝末﹞曉得了。王法固不可畱。私情也要少盡。﹝旦﹞相公今日死後。奴家存亡未卜。𨿽有一陌紙錢。無人燒化。今日將一杯別酒。聊盡夫婦之情。望容鑑納。﹝遞酒介外﹞左右與他送一送酒。﹝旦跪讀祭文介﹞奴家自制祭文數句。以表相公平日忠義之心。不免宣讀。維皇明嘉靖歲次乙卯十月朔越九日。未亡妻張氏。謹采首陽之薇。挽汨羅之水。致祭於忠湣夫君奉直大夫椒山楊公之靈曰。於維我夫。兩間正气。萬古豪傑。忠心慷慨。壯懷激烈。姦回斂手。鬼神號泣。一言犯威。五刑殉裂。關腦比心。嚴顏稽血。朱檻段笏。張齒顏舌。夫君不愧。含笑永訣。耿耿忠魂。常依北闕。嗚呼哀哉。尙饗。﹝外末左右劊子皆悲介旦﹞雪中遭此大僇眞个苦上加苦。

【前腔】看愁雲怨滿天。痛生離死別間。須曳七魄無從見。牽襟結髮今朝斷。牽襟結髮今朝斷。腸裂空山哀月猿。刳不出傷心劍。我那相公本是个飛黃千里。今做了帶血啼鵑。

﹝內催介﹞奉皇爺聖旨。嚴府鈞旨。犯人不得久畱。如遲幷罪。﹝旦﹞一刻也不容。可不苦殺人也。相公。你有家事欲言。說與奴家知道﹝生﹞唗。婦人好不曉事。我平生那有家事。我浩气還太虛。丹心照千古。平生未了事。畱與後人補。﹝外﹞楊宜人。你且對天祈禱一祈禱。你丈夫有人救他。未可知也。﹝旦對天拜介﹞天那。願少須臾無死。﹝劊子作斬眾推生下旦哭倒地介外末驚作悲狀介﹞楊宜人還未蘇醒。可憐可憐。此際不好著人扶。你校尉們且叫聲。﹝眾叫旦漸醒介﹞

【江兒水】天那。我魂離體。魄喪泉。痛思鴛侶遭飛箭。我那相公。你一點丹心明素願。翻成白刃流紅茜。禍比史蘇尢慘。仇海寃天。對著誰人悲怨。

﹝外﹞楊宜人。死者不可復生。請自寬慰罷。﹝旦﹞我未亡人還有一言相吿。

【前腔】再啟吞聲愬。重開染血箋。﹝懷中出本介﹞粉身猶要將屍諫。大人。此本乃未亡人代夫明志。屍諫感君之本。煩大人轉達天聽。倘得剪除權姦。我夫婦萬剮甘心。﹝外﹞咳。楊宜人。椒山且如此。你一女人。濟得甚麼事。不如息了這个念頭罷。﹝旦﹞我兩兩哀鳴如鳥怨。人之將死其言善。﹝外﹞你情𨿽切。此本決不敢與你上。﹝旦﹞我苦只苦萬里君門難見。大人不肯與未亡人上本。請略觀一觀情節。﹝外﹞旣如此。左右接過來。﹝外看本旦出刀痛哭介﹞我同到烏江。免使亡夫心眷。

﹝自刎介外驚介﹞呀。楊宜人也自刎了。可憐可憐。

【前腔】我看他夫爲綱常重。妻能節義全。雙忠九烈誰能先。光嶽千年鍾气鮮。君明臣直孤忠顯萬古淸名不殄。這些碌碌姦庸。顧此獨無靦覥。

叫手下擡那屍首。好生成服。與楊爺同厝西城外。後日必有旌其忠節者。朝廷有旨道。楊繼盛斬後。卽將妻孥流徙居庸關外。今宜人已死。又無人與奏免。只得將他幼子與家奴流去罷。

﹝末﹞臣爲君亡實可傷。

﹝眾﹞妻因夫喪重綱常。

﹝外﹞憑君莫話糾彈事。

﹝合﹞一个忠臣九族殃。

第十七出島夷入寇

【番卜算】﹝淨扮汪上﹞五島並欽從。一言招寇叛。男兒志气欲圖王。敗則依山險。

海島經營二十年。中原激我上番船。從今仗起龍泉劍。霹破東南一半天。自家姓汪。原是通番主人。出沒江洋。招引來船去棹。埋藏島嶼。貿遷寶貨奇珍。瓊崖儋萬是家鄕。日本流球爲傳捨。五島倭夷。並皆欽服。因自號爲汪五峯。不想近年以來。大明宰相嚴嵩當國。賄賂公行。故此沿海守郡官員。競來索我外國奇珍寶玩。貢奉權姦。多不償價。有等門下貪污黨與。謀升福浙等處鎭守。意圖滿侵東南海利。將我商人屢次腰斬。旣奪我生涯。又絕我歸路。我大丈夫不能流芳百世。亦當遺臭萬年。昨已分付頭目徐明山等。打造戰船數千。率領倭夷數萬。整備五須槍。鉛錫銃。燕尾箭。福淸刀等器械。一齊舉發。徑到福浙蘇松等處。攻劫城郭村鄕。擄掠子女玉帛。滿載而歸。勝做一生買賣。頭目們何在。﹝眾扮倭夷上﹞科頭跣足學蛙鳴。跳梁跋扈乾天憲。大王有何鈞旨。﹝淨﹞戰船兵器。可曾完備麼。﹝眾﹞完備多時了。﹝淨﹞如此。逞風先到福建等處。攻殺前去。

【豹子令】﹝淨﹞跨海攻城星鬥戰。星鬥戰。鯨川交刃浪波穿。浪波穿。寰宇橫行誰禦我。虎賁何足數三千。數三千。﹝合﹞諒無充國守屯田。大明從此震山川。

【前腔】﹝眾﹞兩兩飛刀追走電。追走電。搜搜羽箭混飛煙。混飛煙。城郭村莊燒毀徧。金銀婦女載歸船。載歸船。﹝合前﹞

﹝淨﹞豪傑潛居海島中。

﹝眾﹞一朝兵動滿江紅。

﹝淨﹞江南金帛千千窖。

﹝合﹞大笑一場天地空。

第十八出林公避兵

【傳言玉女】﹝小生上﹞乍折秋香。疑似蟾宮初降。步云衢扶搖直上。行看那咫尺玉階仙仗。這階梯經史如何撇漾。

﹝南鄕子﹞人樂艷陽天。百囀鶯聲醒醉眠。樹杪斜陽影裏掛秋千。隔水遙聞笑語喧倦倚綠窗前吟就新詩又斷聯。惹得梁間雙燕舞翩躚。飛遶靑雲復入簾。小生林潤。幼入鴻門。賴師友之功。荷祖宗之澤。今科添領鄕薦。平生志願。少伸萬一。且喜聞得我恩兄鄒蘭谷亦中本省髙魁。不勝踴躍。昨日修書寄去。少表微忱。且待會試將期。預到杭城敍闊。約他同上京師。是所願也。兩日塵事碌碌。簡編久廢。今日稍暇。不免到書房把舊文點檢一檢。﹝看書介﹞

【駐馬聽】靜幾明窗。積案文章翰墨芳。只見千般月露。萬種風雲。筆勢熒煌。文字也各成一家。多有不同。有一等大羹玄酒味難忘。有一等長江一瀉翻空浪。仔細端詳。滿前錦繡皆師範。

兩日中酒。不覺神思困倦。才看得幾篇文字。就要睡來。且隱幾少臥。﹝作臥介﹞

【步蟾宮】﹝貼上﹞綠鬢仙郞膺重望。時不遇珠韜夜光。今朝桂子發天香。幸作月中仙匠。

﹝南鄕子﹞曉日壓重檐。斗帳春寒起未忺。天气困人梳洗懶。眉尖。淡掃春山不時添。悶把繡絲撏。認得金鍼又倒拈。陌上遊人歸也未。厭厭。滿院楊花不捲簾。奴家王氏之女。林郞之妻。金屛繡褥。生成紈袴之家。韋布荊釵。暫作糟糠之婦。窗前相夫子。惟知舉案齊眉。架上勤女工。不學回文織錦。且喜我相公新中鄕舉。已有登第之階。只怕他學病於自足。力怠於名成。終爲小就而已。兩日在外應酬世事。今日想在書房看書。不免去勸勉一回。正是不用紅妝牽李靖。且將機杼激蘇秦。此處已是書房。﹝聽介﹞

【駐馬聽】悄步書堂。怎麼不見書聲。不聽得吟哦誦典章。待我覷他一覷。只見他一似宰予晝寢。孟軻隱幾。夢熟黃粱。莊周蝴蝶正顚狂。周公事業成何望。謾且思量。想是他酒酲春色生微恙。

﹝叫介﹞相公。﹝小生醒介﹞娘子何來。﹝占﹞特來探你看書。﹝小生﹞娘子請坐。卑人神思困倦。隱幾而臥。得一午夢。十分奇異。﹝占﹞願聞其詳。﹝小生﹞娘子。你聽我道。

【素帶兒】方成睡夢。一夥彊徒仗劍芒。只見他裸形披髮。不似我中國衣冠模樣。他攻殺來時。英雄似虎狼。又見許多婦女盡皆擄去。見幾處悲號欲斷腸。還思想。這夢兒呵。非常災異不比髙唐。

﹝占﹞相公。晝之所爲。夜之所夢。相公連日飮酒。神思不寧。致成此夢。

【升平樂】惆悵。君心未靜。感塵囂碌碌。世務忙忙。﹝小生﹞世事𨿽接。我也絕無感動。﹝占﹞遊思妄想。難保必無。你或念著干戈搶攘。和那年歲凶荒。﹝小生﹞何曾念及於此。﹝占﹞終不然夢見許多婦女。敢在花街柳巷。有所感動。堪傷。少年司馬易輕狂。牽惹得精神莽撞。﹝小生﹞這个一發沒有了。﹝占﹞相公不須疑愴。卻不道十二巫峯夢斷襄王。

﹝小生﹞娘子。古人有言。寧爲太平犬。莫作離亂人。我和你際此承平。可謂福矣。近聞得海島倭夷造亂。倘或有變。應了我夢中之事了。如何是好。你聽我道來。

【素帶兒】家居在海邦。城垣非壯。承平久怎驚鼓動漁陽。若有此變。未免漂流別境。那時呵。飡風宿水鄕。恐破甑生塵愁範丹。到那時我𨿽要去會試。如何放得你下。只求沒有此變便好。須祈禳。願淸平郊野並見鸞凰。

﹝占﹞相公。你有此誠心。故有此奇夢。倭夷之變。妾未嘗聞。不須過慮。

【升平樂】才郞。少年經緯。當匡扶宇宙。何憂離亂。巨舟弘楫。應須駕龍門春浪。休傷。太平有象樂春光。豈妄憶無端春夢。還期觀花上苑。勿作喪家情況。

【神仗兒】﹝林相上﹞倭夷作亂。倭夷作亂。人民逃竄。官軍難阻當。把城池盡攻陷。男和女盡淪亡。鄕和邑盡燒殘。

相公娘子。不好了。不好了。數萬倭夷盡登海岸。擄掠金銀男女。燒劫城郭鄕村。煙焰障天。哀聲載道。漳泉二城已被攻陷。不日就到我興化來了。城郭不完。守禦無備。不可在此待死。早尋避兵之計。﹝占悲介﹞天那。有此大變。果然應了相公的夢了。敢只是死也。﹝小生﹞娘子且不要煩惱。如今只要性命。顧不得家了。倭夷入寇。不過在我沿海郡縣。杭州內地。必然安堵。我有恩兄鄒蘭谷在彼。且是嫂嫂賢慧。我與你同到那裏。僑居幾時。再作區處。﹝占﹞此計固好。但奴家從來嬌養。安能遠涉江湖。況此行囊橐蕭然。豈可久依親戚。﹝小生﹞娘子。事已至此。無可柰何。只是免死而已。﹝副末﹞相公娘子。事不宜遲。旣有此意。早早去罷。﹝小生﹞林相。你快去收拾幾兩盤費。只帶些隨身細軟。其餘都撇了罷。頃刻就要下船了。快走快走。﹝副末﹞小人就去顧船了。相公娘子。再不可遲。正是棟梁遭突厥。燕子各分飛。﹝下﹞

【排歌】﹝小生﹞家世莆田。箕裘永常。無端海寇猖狂。百年桑柘嘆淪亡。千里萍菇傍那方。﹝合﹞靑山古。綠水長。江河舉目異風光。途中味。客裏腸。豈堪回首望家邦。

【前腔】﹝占﹞金屋嬋娟。漂流異疆。何曾歷此淒涼。愁眉一帶蹙春山。淚滴千行灑夕陽。﹝合﹞夫攜婦。子喚娘。江天烽火斷人腸。千江月。一葦航。堪嗟黃鳥寄他邦。

﹝小生﹞兄弟當年會浙西。

﹝占﹞今朝患難欲相依。

﹝小生﹞鸞凰本是同聲鳥。

﹝占﹞天借風雲一處飛。

第十九出鄒慰夏孤

【臨江仙】﹝旦上﹞閒階和煦花如擁。柔風簾幙搖紅。轆轤聲轉粉墻東。寶猊煙未冷。山枕夢成空。

﹝靑玉案﹞一年春事今來幾。早過了三之二。綠暗紅嫣渾無事。鶯啼深院。燕穿疏幕。晝永人憔悴。花間日影方才計。又見三分移去矣。試問閒愁知幾許。瓊苑春光。瑤臺夜思。總是傷情處。奴家自歸鄒郞以來。夙興夜寐。淺泳深舟。薪水勤供。春山懶畫。刺繡添燈。每伴讀書過夜半。采蘩烹釜。更思繼晷惜春殘。且喜我相公已中鄕舉。只是林家叔叔遠隔千山。未知可曾中否。向年安集夏家小夫人生子已經七歲。正可就學。但我家園淸素。無力延師。如何是好。且待相公拜客回來。與他商議。

【前腔】﹝生上﹞金門射策文星拱。洋洋意气如虹。他邦同契慶登庸。一朝雲霧起。兩處並飛鴻。

﹝靑玉案﹞人生南北如岐路。世事悠悠等風絮。錦瑟年華皆暗度。三分春色。二分風雨。添一分愁緖。伊周功業難憑據。不學江東百六吏。用捨行藏隨所遇。玉堂金馬。竹籬茅舍。總是無心處。﹝相見介旦﹞呀。相公回來了。﹝生﹞卑人訪客才回。﹝旦﹞相公爲何面有喜色。﹝生﹞娘子。我今早入城。偶遇福建商人。說我林弟得中髙魁。見有書寄此。﹝袖中出書介旦﹞旣有書。請相公讀一徧。﹝生誦介﹞莆田通家契弟林潤頓首拜啟。大恩家蘭谷長兄先生大人侍下。向者輕攜笥笈。遠荷箴規。徳學兼醉乃心。教養遂銘諸骨。一別迹拘南閩。幾回夢遶西湖。恭聞吾兄先點朱衣。已陟云梯之上乘。竊幸小弟謬知靑眼。遙分月桂之餘香。夙昔之願少伸。彼此之情允愜。但願同登紫闕。共展丹心。逐盧■﹝木巳﹞以除君側之隱憂。弔屈原以舒泉下之忠悃。建業當如韓範。締交不替陳雷。豈非千載之奇逢。一時之盛事。第念賢嫂尸饔。未遑結艸。所賴仁兄引道。準擬觀花。聊附便鴻之箋。慚無拜使之敬。伏惟尊照不宣。﹝旦﹞且喜林家叔叔果得髙中。也不枉了昔年結義之願。﹝生﹞他日立朝匡濟。不患無助也。娘子聽我道。

【賀新郞】自昔交情重。每相期挾持抱負。天朝同用。夜半燈前追往事。今日呵喜遇春雷齊動。秀才不中也罷了。我旣有進身之階。須要展胸中操縱。近聞得朝中姦相弄權。朋黨誤國。此正臣子撥亂反正之時。錯節盤根須利器。看冰山終怕暘光瑩。況我與林弟俱得僥幸。這功業豈讓與他人。安社稷。我昆仲。

﹝旦﹞相公。除佞驅姦。撫孤卹寡。本同一理。相公與林叔他日立朝忠義。固不待言。只是夏家母子在我西園。亦望相公令終如始可也。

【前腔】向日蠶桑動。忽相逢孤鴻寡鵠。無門投控。飛鳥依人情可憫。今日呵。幸喜天生雛鳳。夏公子已年七歲。相公必須扶持他就學。庶可他日有成。須要使荊瑜成用。大抵天生忠義。多是患難相扶。相公若居當道。須是正色當朝明往事。把寃情泣向君前誦。且林家叔叔又與相公同心。相輔翊。有昆仲。

﹝副末換白須上﹞數年蒙難離京華。望斷雲山不見家。萍梗他鄕棲未定。城頭又聽奏悲笳。相公夫人。朱裁叩頭。﹝生﹞朱大叔何來。﹝副末﹞相公夫人。有天大一樁奇事。特來相報。﹝旦﹞甚麼奇事。﹝副末﹞聞說通番主人汪五峯。招自變量萬倭夷。攻破福建漳泉興化等處。以漸殺入內地。恐杭城也不免到來。﹝生﹞此事眞的。﹝副末﹞三司府縣各衙門俱有報了。﹝旦驚介﹞這等如何是好。﹝生﹞我家鄕居難保。必要遷在城中去了。只是夏家母子撇他在鄕。不免狼狽。與他同居。又涉嫌疑。將如之何。﹝副末﹞小人有一言相吿。不知相公夫人聽否。﹝旦﹞有話但說。﹝副末﹞昔年與主母來時。本欲暫依棲止。待生公子。徐歸原籍。興復夏氏。幸遇洪恩。育養數年。今公子長大。豈無故鄕之思。但感恩未報。不能恝然而去耳。今遇倭夷之亂。諒江西內地必安。待小人伏侍公子主母。歸尋夏易二家宗族。一則可以避兵。一則可延宗祀。不知相公夫人意下何如。﹝旦﹞此見𨿽好。但我與汝家母子數載相處。一時難別。﹝生﹞娘子。朱裁之言。最爲有理。倘我亂離之際。不能周旋。可不反負了所托。﹝旦﹞望相公善始善終。﹝生﹞我理會得了。朱大叔。江西郭修撰是我恩師。今正丁憂在家。待我修書。把你家母子轉托與他。必然得所。一應路費。俱是我備。﹝副末拜介﹞如此多謝始終大恩。我夏家宗祀復振。實在此行。小人就收拾行裝起程。但相公夫人無限恩徳。不能少報。異日公子成就。銜環結艸。尙有日也。

【錦衣香】﹝生﹞朱大叔。我爲兵戈驚恐。諒桑林難久永。念彼萍絮他邦。又經風送。此行輕別豈由衷。怕相耽誤。寄托無終。你到江西去呵。安居故土。仗忠良轉相倚重。﹝合﹞有日皇風動。黎民歡頌。那時呵。看潛蛟困鳳。終須騰踴。

【前腔】﹝旦﹞望江城烽煙冗。看錢塘橫屍湧。把我昔日相逢。又成悲慟。此情未語淚先溶。自今別去。目斷飛鴻。朱大叔。你此去呵。須尋一脈。轉維持宗祧繼重。

﹝合前副末﹞小人就此拜辭了。﹝生﹞說那裏話。明日待我整備盤費。親送你主母公子。豈可就行。﹝末﹞相公夫人大恩。小人一言難盡。

【漿水令】﹝副末拜介﹞賴洪恩周旋推重。荷餘情始終相送。寒崖枯木幸春逢。再生仁徳。重造天功。深稽首。頻祝頌。銜環犬馬。常存寐夢。﹝合﹞相辭去。相辭去。未知誰共。離情苦。離情苦。嘆飄蓬。

【尾聲】﹝生﹞從今分袂殷懃送。﹝旦﹞回首桑園似夢中。﹝副末﹞滴淚如流浙水東。

﹝生﹞難中母子正相依。

﹝旦﹞誰料江幹動虜夷。

﹝末﹞應是夏家宗不絕。

﹝合﹞故敎天送到江西。

第二十出端陽遊賞

【出隊子】﹝淨上﹞蟬吟涼杪蟬吟涼杪。燕遶疎簾日色髙。﹝副淨﹞忽驚時屆遇端陽。又見皇恩賜扇搖。﹝合﹞堪笑。汨羅忠魄誰招。

﹝淨﹞五月初晴日正長。﹝副淨﹞水晶簾捲午風涼。﹝淨﹞宮中禦賜金樽酒。﹝副淨﹞歸與妻孥共飮嘗。﹝淨﹞孩兒。今日艾虎懸庭。龍舟競渡。又是端午時節了。浙江等處。不見進貢鰉魚。不知何故。﹝副淨﹞想已進過上位。敢是爹爹不知。﹝淨﹞豈有此理。常年進貢未到尙方。必先到我府裏。今年必有其故。﹝副淨﹞且待孩兒查究。只是韶光易老。好景難逢。昨日分付管家人預備酒席。在禦河樓船上同爹爹去看那龍船。﹝淨﹞我心正要遊賞。﹝副淨﹞叫打轎。﹝內應擡酒羅上眾隨行副淨﹞你看好个端陽時節帝都景致也。﹝南柯子﹞山與歌眉斂。波同翠眼流。﹝副淨﹞遊人都上十三樓。﹝合﹞不羨竹西歌吹古揚州。﹝淨﹞菇黍連菖歜。瓊彜倒玉舟。﹝副淨﹞誰家水調唱歌頭。﹝合﹞聲遶翠山飛去晚云畱。﹝副淨﹞此是禦河船上了。將酒過來。﹝送酒介﹞

【金索掛梧桐】﹝副淨﹞默林雨乍飄。處處蛙聲鬧。角黍包金。滿切瓊香小。玳筵羅列也。奏云璈暗度荷風過小橋。看紛紛兒女纏絲彩。帝裏繁華景物饒。須歡笑。﹝淨﹞孩兒。今日倘未盡情。明日可再來也。﹝副淨﹞賞心樂事日日有明朝。﹝合﹞遇佳時最要逍遙。且莫惜金樽倒。

﹝醜扮舍人上﹞老爺。報軍情事的。﹝淨﹞岸上跪的是甚麼人。﹝醜﹞小人是福建巡按差來的上本舍人。爲數萬倭夷殺入內地。漳泉興化等城並皆攻陷。擄掠男女無數。燒毀民居殆盡。本處官兵不能拒敵。特來上本請兵。先送揭帖到府。﹝淨﹞咄。這廝好可惡。我國家一統無外。便殺了幾个百姓。燒了幾間房屋。甚麼大事。不看我在這裏遊賞。輒敢大驚小怪。拿那廝去鎭撫司監候。﹝醜﹞啊呀。急驚風撞子个慢郞中。﹝眾押醜下副淨﹞爹爹請寬飮。﹝送酒介﹞

【前腔】﹝淨﹞新篁翠葆搖。簾動南燻遶。紈扇長閒。汗透香肌少。憑欄凝盼久。謾遊遨。看幽鳥髙低戲柳梢。笙歌斷續歡聲沸。何處龍舟競畫橈。開懷抱。﹝副淨﹞爹爹。便是海寇也與我何與。﹝淨﹞那知鼙鼓海上起波濤。

﹝合前外上跪介﹞通政司差官見老爺。﹝淨﹞爲何事。﹝外﹞浙江蘇松等處。奏稱倭寇漸入內地。請兵剿捕。已到本司掛號。趙爺差小的預報老爺知道。﹝淨﹞你去教趙爺分付各處奏本舍人。不得妄進。驚動天威。待我入朝。徑將本到我閣下。我自有處。﹝外應下淨﹞樂飮一日。我已醉了。收拾回去罷。﹝眾﹞畫船簫鼓人羅綺。十里橫塘載月歸。稟老爺。已到府門首了。﹝淨﹞那一簇是甚麼人。﹝眾﹞是眾官作晚揖的。﹝淨﹞分付他散去罷。﹝內應介﹞

【出隊子】﹝老旦扮內臣賷本上﹞邊塵驚報。邊塵驚報。親閱丹書下九霄。東南土宇盡漂搖。傍午徵書已頻到。要選能臣剿逐海妖。

旨下。﹝二淨跪介老旦﹞聖旨道。據南京科道奏稱。倭寇攻陷域池。殺戮萬姓。此非小變。何不早聞。著大學士與該部會同推舉文臣總制督兵剿滅。毋遺後患。﹝二淨﹞萬歲萬歲萬萬歲。﹝老旦對淨﹞老太師。此非小事。不可再緩。﹝淨﹞欽依旨命。﹝老旦﹞吿辭了。盡我蟬冠傳內命。任他虎節去專徵。﹝下介淨﹞可惡這些科道。把本兒徑到禦前。我正好快活。教我又將此事縈心。倘舉薦非人。不能成功。如何是好。﹝副淨﹞爹爹。千里專徵。責任非小。倘薦一智謀勇略之臣。成功回來。皇上必加殊遇。爵位旣尊。必不受制於我。並寵爭權之日。難保必無。以孩兒之見。不若就勑趙文華總制浙直等處。督兵剿賊。幸而成功。是我腹心爪牙之士。將相同心。永無後患。不幸無功。他有應變之才。必善彌縫之計。或廣求些首級。或僞報些軍功。朦朧奏上。著他班師。豈有舉薦非人之慮。且還有一件好處。﹝淨﹞甚麼好處。﹝副淨﹞江南富貴繁華。趙公一去。可保金銀寶玩滿載而歸。少不得一半是我家的。﹝淨笑介﹞孩兒。明日就升我趙文華爲兵部尙書。勑他總制江南水陸。遠近官兵。聽憑調用便了。

【鎖南枝】聞兵燹選俊豪。文華特命仗旌旄。心腹作爪牙。威權屬淸要。只願他去之時呵。風從虎雨助蛟。奮英雄展天造。

【前腔】﹝副淨﹞爹爹。他無方略非勇驍。喜他才智彌縫好。赤子弄潢池。何須命龔老。只願他班師早功績髙。那時呵沐恩光並榮耀。

﹝淨﹞丹書飛下選賢能。

﹝副﹞保薦同心一體人。

﹝淨﹞謾說獻俘歸海上。

﹝淨﹞且看金帛入吾門。

第二十一出文華祭海

【喬八分】﹝醜領眾上﹞腰懸金印气英豪。耀日旌旗間寶刀。長驅水陸駕波濤。先聲後實。直搗向倭巢。

少壯曾無汗馬功。止因權要拜元戎。提兵且玩江南景。那管民財盡劫空。我趙文華素無龍韜豹略之才。遽統蟻集蜂屯之眾。人皆道我任大責重。不堪其憂卻不知我隨機應變。自得其法。我聞得海上倭賊利害。自去廝殺不成。只是調兵遣將。罰罪賞功而已。幸而成功。歸功於我。不幸無功。當廣求些首級。亦可塞責。況我朝內有人。邊功易奏。豈有他虞。眾將官聽我號令。﹝眾應介丑﹞隊伍務要齊整。器械務要鮮明。糧艸務要接濟。先聲務要驚人。沿途迎接將官。贄禮重者容他相見。輕者發在軍前聽調。驛中所備供帳鋪陳。動用酒器。不整齊者以爲不敬論。百姓犯我軍令者梟首。起程前去。

【金錢花】貔貅百萬雄驍。雄驍。轅門號令聲髙。聲髙。金戈鐵馬出王朝。﹝合﹞弓上矢。鞘離刀。魍魎避。鬼神號。魍魎避。鬼神號。

﹝眾﹞稟老爺。已到蘇松地方了。﹝醜﹞目紮住人馬。待我行牌到各府州縣。弔取金銀。先賞三軍。然後出兵。﹝眾﹞稟老爺。官軍利於海戰。故將官出兵。必先祭東海龍王。自然取勝。老爺到此。也要祭海。﹝醜﹞祭海用何禮物。﹝眾﹞用豬羊四十副。金銀酒器一箱。誦經和尙一名。﹝醜﹞祭過了。這東西何用。﹝眾﹞豬羊分賞眾軍。酒器畱在老爺公用。﹝醜笑介﹞有理有理。且到杭州去祭了罷。﹝眾﹞就要出兵。等不得到杭州。﹝醜﹞你不曉得杭州近我家裏。這些豬頭羊頭好腌回去當菜蔬喫。﹝眾﹞老爺。這个是小事。不如快祭了。多取得幾个倭頭少不得每顆値五十兩銀子。﹝丑﹞說得有理。快備祭禮來。﹝眾﹞祭禮已備完多時。和尙也在轅門外聽候。﹝醜﹞換進來。﹝二末擡祭禮淨扮和尙上﹞送祭禮官吿進。﹝淨﹞祭海誦經僧人見老爺。﹝醜﹞起來。旣已完備。就此起程到海上去。

【前腔】悠悠旌斾飄搖。飄搖。聲聲金鼓齊敲。齊敲。艨艟巨艦駕雲濤。﹝合﹞登海岸。祭龍蛟。星鬥戰。嶽山搖。星鬥戰。嶽山搖。

﹝眾﹞此處已是海船上。祭卓已擺完了。﹝醜擺作跌介左右扶醜介淨﹞請爺爺拈香。小僧禱吿。﹝醜拈香介淨挽誦子﹞雲淡風輕近午天。將軍出海駕樓船。胸中不識韜和略。祭吿龍神只靠个天。南無東海大龍王。八萬金剛佛菩薩。﹝內吹波鑼吶喊介醜﹞這是甚麼聲﹝眾﹞倭船上會哨。﹝醜驚介﹞好怕人也。﹝末﹞請爺爺拈二炷香。﹝醜拈香揖介淨挽誦子﹞三月殘花落更開。三軍結束出兵來。平生不習得刀鎗法。只願倭頭滚得來。南無東海大龍王。八萬金剛佛菩薩。﹝內鳴鑼吶喊介醜驚掩耳介﹞這是甚麼響。﹝眾﹞是倭船上殺人。﹝醜﹞不殺到這裏來麼。﹝眾﹞尙遠。在此老爺放心。﹝淨﹞請爺爺拈第三炷香。﹝醜特落香介淨挽誦子﹞金鑪香燼漏聲殘。聽得波羅陣陣寒。來時弗見个倭夷面。只要金銀滿載還。南無東海大龍王。四萬金剛佛菩薩。﹝眾﹞這和尙方才念八萬金剛。如今念四萬。如何少了一半。﹝淨﹞你不曉得這一半是冒支官糧的虛兵。恐怕爺爺點名。故不敢念。﹝眾﹞祭吿已畢。請老爺回船。﹝醜﹞旣祭畢了。把那老和尙開刀罷。﹝眾綁介淨喊﹞爺爺。小僧是有功之人。怎麼到把來開刀。﹝醜﹞常人有言。未過江要做千僧功徳。過了江把和尙就煮來喫。今日海又祭了。不殺了你。要你做甚麼。且把你頭來充做倭頭。也値五十兩銀子。﹝淨﹞爺爺饒了小僧。有个大好處。﹝醜﹞甚麼好處。﹝淨﹞小僧是戒壇上住持。管下五百雲遊和尙。待小僧率領前來。充作倭兵。幸而取勝。不要說起。若不勝。那時獻首盡作倭頭。到有一萬五千兩銀子。﹝丑﹞說得有理。快放了。﹝笑介淨﹞爺爺。若把我和尙上下兩頭算起來。到滿了三萬兩。也不可知。﹝醜﹞唗。好無狀。﹝淨﹞好無恥。﹝下醜﹞眾軍士聽我分付。水兵停泊東海大洋。且待倭寇劫掠滿載。那時邀截。可以人財兩得。﹝眾應丑﹞陸兵沿路巡哨。遇倭斬倭。若無眞倭。就殺幾个疲聾殘疾面生可疑的百姓。亦可假充要賞。﹝眾應丑﹞我兒。只是一件。不要殺蘇州人。﹝眾﹞爲何。﹝醜﹞他有記色。頭髮都是空心的。那裏像个倭頭。且收船入港去。

【前腔】天生當世雄豪。雄豪。提兵不用心勞。心勞。從今一祭息風濤。﹝合﹞看夷虜退。喚回朝。金滿載。任逍遙。金滿載。任逍遙。﹝內奏軍樂眾齊下﹞

第二十二出鄒林會試

﹝副末上﹞閩南才望越州文。養翮淩霄已數春。海甸淸風今始順。飛騰直上帝王城。自家是林舉人家僮林相。我相公向因倭寇攻陷本郡。避難杭州。幸蒙臨安鄒相公重金蘭之契。同移入城。寓居一所。炊爨𨿽分彼此。朝夕實賴周旋。且喜邊烽稍息。道路淸寧。我相公家業分崩。已無南還之志。試期迫促。方懷北上之思。今早著我買舟。與鄒相公同上京師。我想𨿽則漂流外境。舉目無親。幸得二位相。公相倚同行。亦可少舒旅況。二位夫人同居相傍。亦且內顧無憂。實不幸中之幸也。船已雇下。不免回覆相公。收拾行李。早辦登程前去。﹝下旦占同上﹞

【一剪梅】﹝旦﹞才郞將玩上林春。絮舞空庭。花謝閒庭。﹝貼﹞連枝花底促分襟。觸景關情。覩物傷情。

﹝玉樓春﹞﹝旦﹞綠楊芳艸長亭路。年少拋人容易去。﹝占﹞樓頭殘夢五更鐘。花底離愁三月雨。﹝旦﹞無情不似多情苦。一寸還成千萬縷。﹝占﹞長江無盡水悠悠。比我愁腸短幾許。﹝旦﹞嬸嬸。裙釵遭變亂。邂逅江關。夫壻爲功名。同遊上苑。當此別離情況。焉能止淚交流。﹝占﹞伯母。萍梗寓他鄕。過蒙招集。鴛鴦棲梁石。又見分飛。言及傷心事情。添我斷腸隱痛。﹝旦﹞今日也無可柰何。只得要送他行了。﹝占﹞看他行色匆匆。諒不可挽畱矣。

【前腔】﹝生﹞桃香浪暖正春晴。雷動龍門。魚躍龍門。﹝小生﹞扶搖萬里奮鵾鵬。直上雲程。同步雲程。

﹝玉樓春﹞﹝生﹞風光艷冶侵簾幙。辭別春閨啟朱戶。﹝小生﹞墻頭紅杏雨餘花。門外綠楊風後絮。﹝生﹞朝云望斷知何處。應作巫陽春夢去。﹝小生﹞紫驑今日逞行蹤。嘶過畫橋東畔路。﹝相見介旦貼﹞二位相公。行裝𨿽整。情意牽縈。少緩半日何如。﹝生小生﹞二位娘子。試期已迫。道路尙遙。不得久畱也。

【二犯傍妝臺】﹝旦﹞行色向神京。垂楊影裏。馬嘶落日兩三聲。惹得我心添淒慘。﹝悲介﹞愁似織淚如傾。我半幅鴛衾悲乍冷。你一舉鰲頭願早膺。﹝合﹞江山跋涉。賓鴻遠徵。那堪蹤迹等浮萍。

【前腔】﹝生﹞自昔蘊經綸。憂民念國。此行端不爲微名。大丈夫非無別恨。言及處淚難禁。我京國有花須縱眼。你筐筥無桑要矢心。﹝合﹞孤幃寂寞。花鈿自矜。巫山休得夢朝云。

【前腔】﹝貼﹞南浦話離情。自今別後。吿君須記扊扅人。嘆兩處飄零他境。﹝悲介﹞腸欲斷淚先零。你上國並翔雙舞鳳。須念我異地愁聞對語禽。﹝合﹞江山跋涉。賓鴻遠徵。那堪蹤迹等云萍。

【前腔】﹝小生﹞名利綫牽人。此行勉彊。豈思朱紫佐朝廷。詩書債須當還盡。情脈脈淚紛紛。我客邸怕添魂夢遶。你鏡裏休嗟形影分。﹝合﹞孤幃寂寞。花鈿自矜。巫山休得夢朝云。

﹝副末﹞朋友相待多時。請二位相公落船去罷。﹝生﹞你搬著行李。我就來了。﹝旦﹞相公。你如此恝然就去了。﹝生﹞娘子。大軍之後。繼以凶年。家園淸素。桂玉關心。別後情懷。萬望自遣。林家弟婦。遠來避難。早晚維持。必須寬慰。﹝旦﹞相公。家事不必叮嚀。但恐荒村雨露。野店風霜。旅況愁懷。幸君自愛。﹝小生﹞娘子。黃鳥已寄他邦。靑鸞又分破鏡。興言及此。腸斷心崩。但旣欲名遂功成。未免遠離久別。鄒家嫂嫂。重蒙周卹。你可分勤代勞。事之如母。﹝貼﹞奴家職分。不須分付。但願相公鰲頭早占。雁足先傳。使尊嫂寡妻。同沾雨露。那時握手相歡。不似今日別離之苦也。﹝生小生﹞我二人就此別了。﹝旦貼﹞奴家有送。

【玉山頹】﹝旦扯生衣泣介﹞離情添恨。謾牽衣頻說誓盟。願珍防野店山村。﹝附耳低語﹞還須念玉消香褪。﹝生泣介﹞你蘭情蕙性。休害得愁眉蹙損。﹝合﹞返斾期難訂。淚盈盈。願封書早早報泥金。

【前腔】﹝貼扯小生手介﹞叮嚀須聽。未登程先問歸音。縱君家駟馬髙登。﹝低語介﹞休學做虧心短行。﹝小生﹞芙容帳冷。望娉婷寬心待等。

﹝合前內催介﹞潮水已平。請二位相公登舟。﹝生小生﹞滿懷離別恨。盡在不言中。二位娘子。就此拜辭了。﹝對拜介﹞

【鷓鴣天】﹝生﹞兩兩分飛痛此行。﹝旦﹞相攜無計破愁城。﹝小生﹞空山化鶴舒長翼。﹝貼﹞寒夜啼鵑泣短檠。﹝二生﹞二位娘子請回。﹝並下二旦弔場旦﹞人去矣。不畱情。﹝貼﹞雙眸凝注枉叮嚀。﹝旦﹞倚樓謾把長江盼。﹝貼﹞漸遠孤帆欲斷魂。

﹝旦﹞淚隨流水去。

﹝貼﹞愁逐野雲飛。

﹝旦﹞願取歸期速。

﹝貼﹞明朝也是遲。

第二十三出拜謁忠靈

【上林春】﹝小外上﹞思遶風雲。光依日月。經筵罷仙班方徹。公門桃李芬芳。總是同心豪傑。

﹝菩薩蠻﹞翰林聲價南金重。禁中曾賜金蓮送。屬艸墨淋漓。承恩在鳳池。昨將虎榜閱。同契名登列。濟濟入絲綸。何愁有佞臣。下官翰林學士郭希顏是也。職居鰲禁。名重鸞坡。黼黻皇猷。繼先王之統緖。文章潤筆。爲後進之規模。只是權姦當國。常勞靑瑣精神。諂諛成風。久厭黃粱富貴。且喜我門生鄒應龍林潤。今科並登進士。此二人夙抱經濟之才。素懷忠義之气。若天不欲轉危爲安。不使二人聯捷。今日戮力同心。共奬王室。信有人也。昨日殿試已畢。想今日必來見我。不免少待。

【紅林擒】﹝生小生上﹞十九人中名列。解卻藍袍結。﹝小生﹞宴罷曲江酣悅。金勒馬嘶風烏帽宮花插。﹝合﹞天街隨步朝金闕從此把忠誠竭。

﹝末持帖報﹞鄒林二進士老爺要相見。﹝小外﹞請進來。﹝見介生小生﹞恩師大人拜揖。﹝小外﹞二位老弟恭喜。西湖別後雲山隔。﹝生﹞柴桑今日沾新澤。﹝小外﹞雙鳳喜齊鳴。﹝小生﹞皆蒙樂育恩。﹝小外﹞與君重話舊。久旱甘霖驟。﹝二生合﹞慶幸共登庸。相逢喜气濃。﹝小外﹞二位賢弟請坐。看茶來。二位到京。本當寄居小寓。因有閱卷之責。恐涉嫌疑。不得相請。今蒙下顧。足見不忘故舊之情。﹝二生﹞學生輩捨館未定之初。本當先見長者。聞恩師大人入與場事。不敢請見。拜遲有罪。萬望海涵。﹝小外﹞桃李已入公門。鸞凰並歸羅网。但願二位不愧科名。不負天子可也。﹝生小生﹞謹領教。

【畫眉序】﹝小外﹞三策獻君前。頭點朱衣聖恩眷。慶朝廷明盛。羅网英賢。你報王家須效伊周明素志當卑管晏。﹝合﹞百年豪傑興文獻。重新造舜日堯天。

【前腔】﹝生﹞數載困寒氈。遭遇明揚簡微賤。喜昔年同契。並列春官。幸科名選中靑錢。展所學功崇紫殿。﹝合前﹞

【前腔】﹝小生﹞禮樂盛三千。瑣院掄才遇靑眼。似洛陽年少。前席君筵。謾誇他鳳沼瓊林。且學做魚頭鐵面。

﹝合前生﹞恩師大人。學生二人久仰當時夏太師忠義髙風。死於非罪。恨吾生也晚。不能與他同死臣節。今𨿽掉尾縉紳。瞻拜儀容。已無及矣。聞得他柩尙在城外寺中。欲去少伸一拜。以慰鄙私。﹝小外﹞足見忠誠默契。下官就陪同去便了。﹝行介﹞﹝憶秦娥﹞﹝小外﹞行寂寂。長安道上西風急。﹝生﹞西風急。煙花繚繞。塵沙淅瀝。﹝小外悲介﹞遠看白鶴巢蒼柏。老臣此處埋忠骨。﹝小生﹞埋忠骨。淒涼古寺。殘燈破壁。﹝小外﹞這是寺前了。請進。﹝生﹞呀。停柩頗多。不知那个是。﹝看介﹞桂洲夏公之靈位。這是了。就此同拜罷。﹝拜介﹞

【三段鮑老催】﹝合﹞元勛大賢。仰休風未瞻範顏。王臣盡蹇。遇讒邪疑生陛簾。臯陶明典原非犯。蕭何相業翻成陷。痛關河杳。丘隴頹。桑田變。天涯和鶴空悲咽。長安古道芳艸芊。遊人淚滴流紅茜。

太師旣已拜謁。請出寺門去罷。正是傍人恐作鳶蟻食。暫替兒孫哭夜臺。﹝醜扮瞽婦上﹞老爹奶奶呀。聽求乞的唱个曲兒。﹝蘇州歌﹞瞽目哀求淚滿腮。瘦骨如柴。記得當初花正開。遇喬才。在陽臺。魚水和諧呀魚水和諧。腰肢摟抱對胸懷。著意摸揣呀著意摸揣。露滴枝頭牡丹開。墮金釵。寶髻歪。飛散魂魄呀飛散魂魄。不覺春去又秋來。鶯老花衰呀鶯老花衰。百媚千嬌忘我愛。朝不揣。暮不來。撇在塵埃呀撇在塵埃。寃家把我目來害。抄化長街呀抄化長街。懨懨气息苦難挨。罵天災。吿官家。說个明白呀說个明白。﹝生﹞你那婦人。緣何有此怨聲。﹝醜﹞奴家原是揚州商人李氏之女。父親在京開个段疋官店。嚴世蕃在店前經過。見奴姿色。彊逼爲妾。父親旣死。家財盡被擄占。今世蕃有一十六个愛妾。見奴色衰。萬般淩虐。他正妻懷恨昔日寵愛。將奴刺瞎雙目。趕出抄化。﹝眾﹞有這等事。他旣無君臣之義。又乖夫婦之倫。眞禽獸不若也。﹝生﹞你那婦人。此處已無家矣。揚州有親戚在否。﹝醜﹞𨿽有親戚。無目難去。﹝生﹞婦人。我下處在貢院西首張家。你明日到我下處暫住。倘有南歸鄕裏。央他帶你回去。﹝醜﹞多謝老爹。正是救人一命。勝造七級浮屠。﹝下小生﹞恩師大人。聞楊椒山夫婦權厝西城外。學生二人也要去拜一拜。﹝小外﹞此去不遠。再陪同往。﹝行介﹞﹝憶秦娥﹞﹝小外﹞思臣節。關門西出音塵絕。﹝生﹞音塵絕。西風殘照。漢家宮闕。﹝小外﹞你看壘壘孤冢狐貍穴。猿聲哀斷空山月。﹝小生﹞空山月。愁雲衰艸。封頹馬鬣。此處已是他墓所。好淒涼風景。就此荒艸地拜一拜罷。﹝同拜介﹞

【三段鮑老催】﹝合﹞椒山公。你名髙泰山。挹天潢曾濯肺肝。老宜人。你心如冰鑑勵堅貞。叔姬並賢。羣姦隊裏孤忠顯。黃沙泉下淸風現。聽子規啼。流水泣。髙山怨。同心未遂鐫功願。長安古道芳艸芉。遊人淚滴流紅茜。

﹝眾﹞拜墓已畢。且回去。另日再來拜掃。黃壤千年埋恨骨。白雲平地結愁陰。﹝外扮乞丐上﹞老爺。求乞些。﹝打蓮花落介﹞一年去了又是一年來。哩哩蓮花。哩哩蓮花落也。又見梅花雪裏開。哈哈蓮花落也。人生在世就是一熟黃粱夢。哩哩蓮花。哩哩蓮花落也。我想富貴英雄都是命裏排。哈哈蓮花落也。我乞兒本是豪家子。哩哩蓮花。哩哩蓮花落也。與嚴家大相。自幼往往來來。嘻嘻哈哈。同眠同坐。相親相愛。就是一个人相交。不放下懷。哈哈蓮花落也。今日他做官來我貧苦。哩哩蓮花。哩哩蓮花落也。就是一个升天一个落在地塵埃。哈哈蓮花落也。特到京中尋故舊。哩哩蓮花。哩哩蓮花落也。又見他烈烈轟轟。呼呼喝喝。大模大樣。前遮後擁。把那街上閒人盡打開。哈哈蓮花落也。費盡盤纏不相見。哩哩蓮花。哩哩蓮花落也。害得我來不來去不去。只得打下一回蓮花落也。求乞些米糧齋。哈哈蓮花落也。﹝生小生﹞你那抄化的是那裏人。﹝外﹞小人原是江西袁州人氏。姓胡名義。自幼與嚴東樓爲挽角之交。他父親未貴之先。多虧我家。今因他父子權勢。管家人郭宜橫行鄕郡。將我田地吞占。小人無門控吿。尋了盤費上京。往訴東樓。望彼有故舊之情。或可還我。不意到此半年。不得相見。盤纏使盡。口食不周。欲得自盡。妻兒懸望。欲得還鄕。路途遙遠。只得做个乞兒。暫度幾日。再爲之處。﹝眾﹞那廝朋友之倫也絕了。罪惡貫盈。諒不爲天地所容也。﹝小生﹞我寓所在貢院之西。你那乞兒到此暫住。倘我同年中有先選江西者。央他帶你還鄕。﹝外﹞多謝老爺。正是著意種花花不活。無心栽柳柳成陰。﹝下生小生﹞恩師大人。學生二人本來拜謁忠魂。不意見此二奇事。忠義關心。姦邪觸目。莫非感慨。只得且回寓罷。﹝行介﹞迆邐行來。已入城了。﹝內作樂介﹞﹝生﹞這是那裏作樂。﹝小外﹞這是嚴家的園亭。想有人在內飮酒哩。﹝生看介﹞好壯麗也。

【滴滴金】﹝眾﹞看他樓臺掩映連畿甸。珠玉塵輕賤軒冕。黛眉歌舞歡聲徧。剝民脂充私苑。窮奢不悛。終須有日天開鑑。天開鑑。商君車裂難免。

﹝丑末扮二吏上末﹞朝爲田舍郞。暮登天子堂。問道因何故。家中有孔方。﹝醜﹞小小休勤學。金銀可發身。君看嚴宰相。必用有錢人。郭老爺拜揖。二位老爺賀喜。﹝小外﹞你是那衙門來的。﹝丑末﹞是嚴府大爺貼身的聽事吏。﹝生﹞到此何干。﹝末﹞特與二位新老爺說个私房說話。﹝生﹞所言公。公言之。所言私。我二人無私。﹝醜﹞實不相瞞。吏部每一開選。必來請問我大爺。不拘大小官員。若有禮到我家者。必有好選。二位老爺若要好官與好地方。早早來通關節。﹝生﹞這等有權。﹝末﹞不惟有權。且是有價的。﹝生﹞胡說。難道朝廷官爵。把與你家做買賣。﹝醜﹞你若不信。現有大爺親筆細帳在此。﹝出帳送生介丑﹞你看兩京十三省地方。都有在上。某處要銀多少。某處要銀多少。﹝小生怒介﹞這廝賣官鬻爵。大傷朝廷體統。長兄看他怎麼。﹝奪帳扯碎介醜﹞屈。屈。好大膽。大爺的親筆。敢擅自扯碎了。﹝小生﹞扯碎了便怎麼。﹝生﹞賢弟太性急了。畱他上本才好。﹝醜﹞要上本。夏禿頸。楊無頭。有樣在那裏。﹝小生﹞打這廝。﹝打醜介醜﹞打得好。打得好。不要也短了一尺。﹝小外﹞二位不要與他賽口。﹝對丑末介﹞你兩个好不識人。還不走哩。﹝醜﹞去。去。少不得到我嚴府前來。大眼睛拳也釘他一个。﹝並下生﹞恩師大人。時事如此。做官也難了。﹝小外﹞功名成敗。自有天數。

【雙聲子】﹝合﹞功名會。功名會。造物從公典。胸襟展。胸襟展。事業期宏遠。驅姦佞。驅姦佞。須黽勉。須黽勉。效夔龍匡贊。斯無圭玷。

【余文】﹝合﹞謨明啟沃黃金殿。從今效帝臣黎獻。看取奇勛振兩間。

﹝小外﹞十年埋沒少年豪。

﹝生﹞虎榜欣同姓字標。

﹝小生﹞艸就驅姦二三策。

﹝合﹞應搖山嶽鬼神號。

第二十四出世蕃姦計

【阮郞歸】﹝副淨上﹞椿榮桂茂冠當朝。威權肅百僚。金堆玉積富雄豪。尢誇軒冕髙。

金盈郭況穴。錢積鄧通山。自誇天上客。人地道行僊。我嚴世蕃荷皇上之恩。藉家君之勢。威權第一。寵幸無雙。家有敵國之資。朝無抗顏之士。人生至此。富貴極矣。只是俗諺云。兒多盡惜。財多盡要。假如我有八九个兒子。那少得一二百萬金銀。爲此設个賣官鬻爵之計。不拘大小官員。要選美職者。上等要他二三千兩。下等也要八九百金。若不求我者。置他苦寒地面。昨已差聽事吏去尋幾个富家主兒。且待他回報。聯名送去吏部便了。﹝末醜上﹞爛羊都尉無心做。伴食中書望眼穿。聽事吏叩頭。﹝付淨﹞你回來了。可有幾个好主兒麼。﹝醜﹞不要說起。有兩个新進士。鄒應龍。林潤。不來參謁老爺。反去拜那夏言楊繼盛的魂靈。﹝付淨﹞敢如此無禮。﹝末﹞老爺。還有無禮哩。小人說起選官的事。一个扯碎了老爺細帳。一个把小人一頓拳頭。﹝醜﹞又作謠言譏誚老爺。說道。此時父子二閣老。他日一家盡獄囚。﹝付淨怒介﹞這畜生好不知死活。須用計擺布他。快請我心腹鄢禦史來。﹝末應下﹞

【趙皮鞋】﹝淨扮鄢懋卿末隨上﹞臺省位淸髙。趨奉日心勞。笑裏藏刀勝李貓。偏宜相府爲牙爪。

下官監察禦史鄢懋卿是也。蒙東樓公相招議事。不免進見。﹝末報介﹞鄢爺到了。﹝見介淨﹞天上碧桃和露種。﹝付淨﹞日邊紅杏倚云栽。﹝淨﹞五侯權勢如山拱。﹝付淨﹞不懼乘驄二鮑來。道長賢弟請坐。﹝淨﹞長兄大人有何見教。﹝付淨﹞你曉得吏部開選。必來請問我家。故每次選官。少不得靳銀幾萬。﹝淨﹞這是相府舊規。再不可缺的。﹝付淨﹞正是。可惡那新進畜生鄒應龍林潤。打我差人。壞我體面。看他十分彊梗。若不早除了他。後日難保不受其害。你與我尋思一計。結果了他。省得他人看樣。﹝淨思介﹞這个有何難哉。古人云。將欲取之。必固與之。目今北邊靼虜彊盛。軍士乏食。就以急缺風憲事例。選鄒應龍爲巡邊禦史。賷銀五千兩去賞二十萬邊軍。人眾賞輕。必然生亂。那時待我劾他克減國課。激變軍心。豈不結果了他性命。林潤選他行人。就差安集雲南久反土官。必然遇害。倘幸回朝。再差往琉球日本。永無還鄕之理。外人見此美選。又不相疑。此是兩處中傷之術。不知大人以爲何如。﹝付淨﹞妙哉妙哉。此計不惟朝廷不知。抑且鬼神莫測。就把我帖兒送到文選司去。教他依此而行。﹝丑末應介﹞

【大迓鼓】﹝付淨﹞殷懃赴吏曹。分付那文選司官。教他勿依資格。超選英豪。鄒生禦史巡邊道。行人林潤撫南猺。﹝合﹞若有文憑。卽遣出朝。

【前腔】﹝淨﹞你疾忙到選曹。諒他承言順旨。不紊分毫。管教他北軍跋扈難安勞。南蠻未附易生撓。﹝合前﹞

【前腔】﹝丑末﹞明公命我曹。去吏部時呵。叮嚀吿戒。掌記須牢。那窮酸呵。昨朝性气還施傲。他年管取受風濤。﹝合前﹞

﹝付淨﹞術中藏隱禍。

﹝淨﹞巧內用深情。

﹝丑末﹞美選無人識。

﹝合﹞機關是殺人。

第二十五出南北分別

【賣花聲】﹝生上﹞豪傑气沖天。鶚薦鵬摶。口銜天命勞三邊。管敎安集軍民也。萬里威權。

聖主崇儒術。賢才翼帝躬。立朝防觸豸。行路避靑驄。筆底甘棠露。臺端古柏風。邊塵期掃盡。回劍斬姦雄。我鄒應龍身際五云。臚傳三甲。昨蒙吏部以急缺風憲事例。選我爲山西道禦史。就勑巡視三邊諸衛。近年資格。旣無如此之速。一榜之中。又無如我之驟。正在疑慮之間。朝廷降勑。著我賷銀五千兩。賞勞邊軍二十餘萬。天下難處之事。莫甚於此。我想起來。前日爲因扯碎嚴家細帳。那廝懷恨。故爲陽與陰排之計。致我激亂邊軍。那時就墮其計了。欲待上本劾他。柰我新進之士。素行未孚於君。且從王命。徑往三邊。死生禍福。自有天數。不遇盤根。誰別利器。倘天不助惡。使我生入玉門關。我與姦雄未知死誰先後也。我林弟亦選行人之職。奉使雲南。安輯土官。正是兩處中傷之計。勑命已下。今日就要起程。不免待他出來分別。

【雙勸酒】﹝小生上﹞英雄少年。經綸初展。玉音下傳。皇華遠遣。分飛鴻雁。意畱連望雲山。淚眼空瞻。

﹝相見介生﹞五更初聽報朝雞。﹝小生﹞丹詔親承走馬歸。﹝生﹞華館蘭臺𨿽寵遇。﹝小生﹞燕山蜀道兩暌違。﹝生﹞賢弟。我和你同登髙第。共濟時艱。方幸致君之有階。竊擬誅姦之在邇。何期觸犯權臣。選此遠任。𨿽躍龍門。實探虎穴。自今南北分離。須各要立功而歸。不墮姦計。再得相見可也。﹝小生﹞長兄。小弟因無涵養。觸怒姦雄。幷累吾兄。兩處狼狽。望兄到此委曲操心。黽勉自愛。養此有爲之身。以待歸朝之用。小弟此去。敢不臥薪嘗膽。他日南還。共建大業。豈非至願乎。﹝生﹞賢弟。但我與你旣分鸞鏡。又別鴿原。使命危疑。離情苦楚。好傷人也呵。

【江頭金桂】﹝生﹞自幼苦靑燈黃卷。勵躬行景聖賢。幸喜遭逢堯舜。不孤所願。把葵心來靖獻。﹝小生﹞長兄。我輩欲盡忠心。爭柰姦臣間阻。﹝生﹞自那日拜謁忠賢。佞臣窺覘。卻被姦謀巧術。命遣巡邊。飄飄一身等曉煙。﹝小生﹞他𨿽用計。也是有天命。﹝生﹞諒天開明鑑。諒天開明鑑。此身不殄。﹝小生﹞望長兄善撫邊軍。早圖歸計。﹝生﹞倘有回朝之日。那時呵進危言。撥開妖霧懸秋月。蕩去邪氛見晚天。

﹝付末持帖上﹞嚴府差官送贐禮。多拜上二位老爺。大爺有事。不得親送。﹝小生﹞這廝口蜜腹劍。正所謂慝怨而友者也。傾他的禮在外面。﹝生﹞賢弟。且不要使性气。鷙鳥將擊。卑飛斂翼。況彼以禮來。當以禮往。把个回帖與他去。只說例不敢領便了。﹝付末應下﹞

【前腔】﹝小生﹞自小負王臣蹇蹇。幸登庸志可堅。指望民安風善。讒邪艸偃。俾明王宗社奠。﹝生﹞這是我和你的素心。不意今日俱遣蠻荒之地。﹝小生﹞旣爲王事勞賢。敢辭荒甸。只得向邊城萬里。各履風煙。將燕沙嶺雲都遶徧。﹝生﹞從此別後。望各加勉勵。﹝小生﹞願相須黽勉。願相須黽勉。功勛早建。﹝生﹞下官此去。歸期未卜。但願賢弟早早南還。﹝小生﹞待南還。先將豺虎傾巢穴。謾把忠良付鼎鐫。

﹝付末持帖上﹞禮部董爺。工科吳爺。設酒在都門外。請二位老爺餞行。﹝生﹞你拜上二位老爺。王事匆忙。不得登領盛情了。多拜上罷。﹝付末應下生﹞賢弟。我與你兩處分飛。家鄕絕無音信。如何是好。﹝小生﹞只教林相回去。慰安嫂嫂與荊妻便了。﹝生﹞旣如此。就此拜別。﹝拜介﹞

【憶多嬌】﹝生﹞悲哽咽。眉似結。悠悠旌斾傷遠別。望斷衡陽音問絕。﹝合﹞命途多折。命途多折。遭此顚連阻節。

【前腔】﹝小生﹞愁蘊結。心似裂。孤飛兩處風與雪。腸斷驪駒聲慘切。﹝合前﹞

【斗黑麻】﹝生﹞身只爲朝端虎狼共穴。不念我孤臣瀝肝濺血。﹝生﹞賢弟。那賊臣呵。隆勑命豈心悅。我此去縱然有功。也被他蒙蔽。萬里君門怎知盡節。﹝合﹞山川歷越。橫雲遮帝闕。此去迢遙。此去迢遙。鱗鴻怎覓。

【前腔】﹝小生﹞心竊幸吾兄矢心似鐵。還堪慮孤臣未諳使節。長兄。從此一別。未知何時得會。辭別去轉悲切。到此地位。家也顧不得了。空把鄕心魂飛楚越。﹝合前﹞

﹝生﹞鴻飛塞北雁飛南。

﹝小生﹞兩處堪悲總一般。

﹝生﹞回首鄕關淒慘處。

﹝小生﹞越江流淚濕吳山。

第二十六出二妻思望

【念奴嬌】﹝旦上﹞野棠花落。漸殘紅飄盡。暮春時節。上苑才郞頻入夢。一枕銀屛寒怯。曲岸持觴。垂楊系馬。此地曾經別。樓空人去。舊時飛燕能說。

﹝浪淘沙﹞簾外雨潺潺。春意闌珊。羅衾不耐五更寒。綠鬢不歸魂夢冷。望斷長安。獨自莫憑欄。無限江山。別時容易見時難。流水落花春去也。天上人間。奴家自從鄒郞赴選之後。眼望旌旗。耳聽消息。且喜他與林家叔叔二龍競奮。雙鳳齊飛。髙科少年。天從人願。前日府縣已送過旗扁。但不知我相公該選何職。官居何地。歸期未卜幾時。正是上國觀光。𨿽慶雲龍風虎。幽閏離況。難禁寡鵠孤鸞。且待嬸嬸出來。與他排遣。

【花心動】﹝貼上﹞曉夢驚殘。聽流鶯幾囀。銜花聲咽。寶鏡羞臨。彩綫慵拈。對春風欲語無言。僊郞已逞看花眼。怕糟糠不似初年。願琴聲瑟調。常無間歇。

﹝浪淘沙﹞蹙損遠山眉。幽怨誰知。羅衾滴盡淚胭脂。春色上林遙望處。千里鶯啼。惆悵阻歸期。人在天涯。淸風頻動小桃枝。正是消魂時候也。撩亂花飛。﹝相見介貼﹞伯母。孤蒲弱柳。久寓他鄕。紅杏碧桃。喜攀上苑。但婦順𨿽供乃職。夫榮未測其心。名韁利鎖。常畱遠塞孤臣。楚館秦樓。易動少年司馬。情或遷於少艾慕君。信必負乎死生契闊。我等𨿽慶春闈之捷。難逢晝錦之遊。不免愈添愁思。﹝旦﹞嬸嬸。良人同貴。薄命有依。奴輩旣非買臣之妻。二郞諒無王魁之行。玉音在邇。海誓難忘。但身旣列於縉紳。情難戀乎衾枕。古人四月取塗山。未免八年治洪水。竊恐他灑泣登舟。徵帆遠托。澄淸攬轡。合劍無期。只得忍耐而已。﹝貼﹞伯母。看幾點落花。聽數聲啼鳥。當此暮春天气。眞个好傷情也。﹝旦﹞嬸嬸。剩半窗明月。畱一榻淸風。縱然獨坐香閨。借此自能排遣。﹝持帕拭淚﹞

【香羅帶】﹝旦﹞歸鴉噪夕陽。柴扉乍關。此時風景添淒愴。天涯遊子未應歸也。臨晚鏡。覷花鈿。昨宵淚迹還存半。倦看梁上也。燕墜泥巢落碎香。

【前腔】﹝貼﹞窗欞漏晚陽。月斜半山。黃昏寂寞愁懷滿。畫眉人去景蕭疎也。腰瘦損。帶圍寬。玉容不似當初樣。忍看窗外也。蝶帶餘花撲細香。

【生查子】﹝付末上﹞魚書慰好音。客路多勞攘。昨日水雲鄕。今日錢塘上。﹝見介﹞

二位奶奶。林相叩頭。﹝旦貼﹞呀。林相回了。起來。﹝付末應介旦﹞二位老爺客邸安否。﹝貼﹞選官曾未。﹝付末﹞聽小人吿稟。

【刮鼓令】﹝付末﹞京師慶履康。荷天恩開選場。蒙吏部超遷資格。不泥平時選士方。﹝旦﹞二位老爺可曾選麼。﹝付末﹞雙鳳喜翺翔。﹝旦﹞我大老爺選何職。﹝付末﹞大老爺呵。乘驄衣繡。親承勑奬。﹝貼﹞我二老爺選何職。﹝付末﹞二老爺呵。行人天使館華皇。﹝旦﹞旣如此。緣何著你先歸。﹝付末﹞爲泥金報喜特還鄕。

﹝旦﹞林相。我大老爺今在何處。﹝付末﹞大爺選山西道禦史。卽差巡察北邊諸衛去了。﹝貼﹞我二老爺今在何處。﹝付末﹞二爺選行人。也差去雲南安輯土官。﹝旦﹞他兩个又分別了。﹝付末﹞便是。

【前腔】﹝旦﹞好苦也呵。郞官應上方。爲羈畱名利韁撇下了寒衾冷帳。苦風塵侵鬢霜。一榜也有許多進士。偏差他去巡邊。王事獨勞賢。登山采■﹝艸巳﹞。敎人凝望。﹝悲介﹞相公。你幸然叨沐聖恩光。又堪嗟駐驛在膻鄕。

﹝貼﹞林相。二位老爺幾時可歸。﹝付末﹞諒在二三年間

【前腔】﹝貼﹞好苦也呵。聞言使遠荒。頓敎人增慘傷。自當日袂分南浦。苦晨昏魂夢涼。我那一日不望著京師。極目望衡陽。鸞簫聲斷。頻添悒怏。﹝悲介﹞今日呵。幸一朝身顯姓名揚。又空悲寂寞滯他鄕。

﹝付末﹞二位奶奶不須煩惱。諒二位老爺不出於二年之間。同建大功回朝。那時節共享富貴。須有日也。

【前腔】﹝付末﹞不須用感傷。聽微言說審詳。二位老爺在京呵。逢際會同沾雨露。仗旌旄分雁行。二位奶奶。他才略足勤王。忠心義气。比昔年益壯。此去呵。料應不久滯邊疆。看雙雙晝錦共歸鄕。

﹝旦﹞春色榮華憶上林。

﹝貼﹞那時鸞鳳久離分。

﹝末﹞須知愁思盈千斛。

﹝合﹞未必家書抵萬金。

第二十七出幼海議本

【瑞煙濃】﹝末扮董傳策上﹞憤發丘園遭遇早登天府。傳世文章幸無負。立朝忠義。會禁闥未開言路。休誤。還須把嘉猷匡佐。

﹝鷓鴣天﹞年少曾耽萬卷余。幸然身到鳳凰池。每懸玉佩聽雞入。曾戴宮花走馬歸。三尺劍。萬言書。要誅姦佞轉淸時。直從宇泰收功後。始信天生我不虛。下官禮部主事董傳策是也。庚戌榜中。最爲年少。春官署內。頗信知名。紈袴膏粱。恆患弗堪大任。錦衣玉食。每思難報皇恩。爭柰姦相嚴嵩。父子濟惡。自夏太師典刑之後。大臣無不戰兢脇服。自楊椒山被禍以來。諫官盡皆屛息忘言。邊上總制之臣。朝中直言之士。不知被他害了多少。近日鄒林二進士頗有風力。朝野方倚爲重。卻被遠逐去了。下官目覩其姦。不容不奏。豈不知直言取禍。只是忠佞不兩立。甘爲楊椒山的下稍耳。昨已約兵部張鶴樓工科吳惺齋聯名劾奏。諒他必來議本。

【菊花新】﹝小生上﹞胸懸鸂■﹝氵束鳥﹞佩銅符。名列黃門職掌科。姦佞未消磨。封事條陳細數。

下官工科給事吳時來是也。昨約董部長同劾姦臣。今日到他家議本。那來的想是張部長。待他同進。

【前腔】﹝外上﹞班隨郞署沐恩波。誅佞曾將寶劍磨。憂國鬢蕭疏。何日朝廷淸妥。

下官兵部郞中張翀。特來董部長處議本。呀。老掌科。你先在此了。﹝小生﹞下官在此拱候。請同進去。﹝末接見介﹞請了。﹝揖介﹞﹝浣溪沙﹞﹝小生﹞靑瑣初開散禦香。﹝外﹞掀髯長笑入朝陽。﹝末﹞觸邪自信有神羊。﹝小生﹞枕上夢魂因甚散。﹝外﹞鏡中華發爲誰班。﹝末﹞憂民憂國減容光。﹝小生﹞請問董兄。本曾完否。﹝末﹞略已艸完。但未知二兄主意如何。﹝小生﹞那廝罪惡。不能悉數。下官要把他父子盜權。欺罔朝廷。陷害忠良爲主。﹝外﹞下官要把他樹立朋黨。私賣官爵。實迹開後。﹝末﹞下官正是此意。請二兄賜覽。﹝出本看介小生﹞正所謂三人同心。其利斷金。就此聯名進去便了。

【三換頭】﹝小生﹞忠懷寫訴。喜得辭情俱可。爲勛臣元宰。陷姦雄佞徒。況生賊子。壞朝綱成病蠱。我若不除那賊臣呵。夢魂中難消怨魔。﹝外﹞吳兄之直諫。何異吳競之春秋。﹝小生﹞直筆思吳競。誅姦作範模。﹝合﹞爲國捐生。未卜君王意若何。

【前腔】﹝外﹞犯顏糾謬。養成平素。心盟盡吐。想天敎吾輦。殲除豺虎。這詞章眞泣訴。進本𨿽由於我。聽言則在於君。願重瞳明彰罪罟。﹝末﹞張兄之犯顏。卽唐太宗之張玄素也。﹝外﹞抗旨追玄素。當爲烈丈夫。﹝合前﹞

【前腔】﹝末﹞人生禍福。皆由前數。況君恩感激。肯私心自誣。羣狐期掃滅。孤臣甘鑕斧。今我三人之心。惟天可表。遇同心忠言幸符。﹝小生﹞董兄如此忠鯁。也不愧董宣之彊項了。﹝末﹞立志希彊項。何愁貴戚多。

﹝合前末﹞二位長兄。今日之舉。死多生少。下官孤身在京。無父母妻子之累。慷慨赴死。不足爲難。吳掌科萱堂暮景。不免烏鳥之情。張部長幼子嬌妻。恐有鴛鴦之念。倘赴死之時。少有勉彊畱戀。不免取譏後世。二兄也要斟酌。﹝小生﹞幼海兄。此身未仕。乃父母之身。委質爲臣。卽朝廷之身也。遭逢不偶。忠孝怎能夠兩全。況我老母節義持身。忠誠教子。若聞我剖腹當朝。他必含笑入地矣。歸當拜別老母。明早入朝。諒無牽掛也。﹝外﹞幼海兄。五倫之中。君臣爲重。夫婦爲輕。古人烹童殺妾。莫非爲君。下官𨿽不能取法古人。決不爲妻子所累。今晚卽將荊妻犬子。送歸本鄕。縱有慘禍。不使他見聞。明日暴屍市朝。亦何足惜。﹝末﹞旣如此。同拜吿天地。

【一封書】﹝合﹞同心奏遠謨。爲朝廷憸壬多。君心恐未孚。望神明默佑扶。稂莠芟除嘉谷長。鴟鶻殲夷鳳鳥和。息風波。固皇圖。願見康衢擊壤歌。

﹝外﹞心志相孚義气投。

﹝小生﹞皂囊親捧入龍樓。

﹝末﹞事君不懼頻加辱。

﹝合﹞不剪姦雄死不休。

第二十八出吳公辭親

【金瓏璁】﹝老旦上﹞桑楡方暮景。那堪半世孤燈。希孟母。敎曾參。堂前叢駟馬。囊底乏嬴金。兒郞惟願達承明。

﹝虞美人﹞春花秋月何時了。往事知多少。小樓昨夜又東風。故國不堪回首月明中。斷機投杼心猶在。只是朱顏攺。問兒靑瑣有何言。報道一封朝奏九重天。老身周氏。幼適吳門。夢斷兩髦。已經廿載。教傳孤息。不憚三遷。且喜我孩兒吳時來一舉成名。謬知靑眼。三年滿秩。榮擢黃門。但恐他少年英气。不知憂國憂民。尸位素餐。徒負有言有責。若得他犯顏廷諍。立身揚名。也不枉了我平生教子之功。正是不圖鼎食三牲養。惟願芳名千古知。

【前腔】﹝小生上﹞班衣思定省。何期言責羈身。烏鳥愛。忍難分。淚流還自止。心痛暗吞聲。斯須辭別向楓宸。

﹝老旦﹞孩兒回來了。﹝小生﹞孩兒今日與同僚議事。定省歸遲。望母親恕罪。﹝老旦﹞孩兒。仕則慕君。正當以公務爲急。但不知今日爲何面帶憂容。﹝小生﹞母親。孩兒職掌工科。爲朝廷興造。差委點計王木。明日早朝之後。就恐不得回來。視膳問安。恐有缺失。爲此而憂。﹝老旦﹞甘旨之奉。乃是小孝。但願孩兒匡濟國家。名揚於後。顯我生身所自。豈不勝於奉養。﹝小生﹞𨿽如此。孩兒此去。諒有幾日不歸。今晚將一杯酒與母親少敍。丫鬟將酒來。﹝丑應上﹞三杯和萬事。一醉解千愁。﹝小生送酒介﹞

【梁州序】﹝小生﹞孤幃堅守。三遷慈訓。節苦冰霜寒凜。劬勞難報。兒今幸喜登瀛。但只慮莪蒿非美。缾罍俱傾。晚景黃花另。﹝老旦﹞孩兒到此地位。我也心安意足了。﹝小生﹞髙堂衾枕冷。倩誰溫。﹝老旦﹞孩兒休說此話。亦不須下淚。﹝小生﹞捧檄難全毛義名。﹝合﹞母與子相依命。爲奪情國事須廷諍。思戲彩怎承順。

﹝老旦﹞孩兒。看你不勝悲痛。不是差點王木。想是要犯顏諫君了。﹝小生﹞母親。沒有此事。請自寬慰。﹝老旦﹞孩兒。你聽我道。

【前腔】﹝老旦﹞貞孤髙節。淸風家慶。世守相傳忠悃。天恩始受。應知便。罄葵心。但只願神羊利角。天馬長鳴。舉筆除姦佞。﹝小生﹞孩兒縱要諫君。豈不爲母親自愛。

旦﹞君親原一體。漫畱情。絕裾當成溫嶠名。﹝合前小生﹞母親。孩兒有一言吿稟。﹝老旦﹞有話但說。﹝小生﹞孩兒不敢相瞞。今早與同僚相約。要劾姦臣嚴嵩。倘聖上不準。必加斥辱。恐驚惶老母。不敢明言。今見母親忠言誨勉。特此吿知。但父母遺體。不敢毀傷。今爲君忘親。罪不容於死也。﹝悲介老旦﹞豈不聞王陵事漢。其母自刎以成其忠。範滂臨刑。其母婉辭以勵其節。孔融之母。爲子而欲當其辜。尹焞之母。𨿽貧而不思祿食。我老身𨿽不能取法古人。平生教子之心。實欲你做个忠臣義士。今日你爲國除姦。齊名李杜。吾事畢矣。死亦何憾。﹝小生﹞母親賢徳。遠過古人。但爲人子者。未報深恩。反貽伊戚。欲盡事君之節。難逃棄親之名。當此兩難。不勝腸斷。

【前腔】﹝小生﹞覩朝中獸迹狐形。忘膝下烏情鳥性。恨平生忠孝。不能兩盡。卻羨那陳情歸養。采葚供親。先範眞堪景。細思腸欲斷。淚沾襟。敎育空勞孟母名。﹝合前﹞

【前腔】﹝老旦﹞嘆藳砧一卷遺經。幸彩服名登臺省。這乾坤淸气。當存性分。你休爲著柏舟飄泊。菊徑荒蕪。章奏無心整。袖中誅佞策。勵精誠。避禍休思徐庶名。

﹝合前小生﹞孩兒此本縱有謫貶。諒無大禍。望母親不必掛心。﹝老旦﹞孩兒。你不須念我。且把死生父母置之度外。好好去做个忠臣。﹝小生﹞丫鬟收了酒席。就此拜別了母親。﹝拜老旦介﹞

【節節髙】﹝小生﹞蒙親慰好音。謹欽承。明朝玉漏聽雞進。鑪香燼。羽扇分。鴛班定。曙光浮動金龍影。一封親瀆重瞳聽。﹝合﹞只恐西山日影斜。愁深一夜霜添鬢。

【前腔】﹝老旦﹞爲臣要矢心。勿憂親。鞠躬盡瘁承先訓。三牲進。五鼎陳。晨昏定。算來爭似淸名勝。顯親萬古須忠鯁。﹝合前﹞

【余文】﹝合﹞古今靑史如明鏡。做男兒拚死捐生。畱取丹心照汗靑。

﹝老旦﹞爲國辭親志欲堅。

﹝小生﹞官居諫議敢忘言。

﹝老旦﹞若還內省除姦宄。

﹝小生﹞益顯髙堂有母賢。

第二十九出鶴樓赴義

【翫仙燈】﹝外上﹞攬轡登車。王事盡驅馳。厭元規塵污當世。激濁揚淸。怎成吾志。回首家園。妻孥休系。

﹝長相思﹞朝金闕。補玉闕。明朝封事從頭說。豺虎須殲滅。荊妻別。嬌兒別。贏得啼鵑紅兩頰。誰知腸欲裂。下官約董吳二兄同奏權姦。正是累卵擊石。犯之必碎。飛蛾投火。觸之必焦。在賊嵩固有五姦十惡之名。在翀等豈無萬死一生之慮。倘我臨刑就戮之日。使我妻子見聞。那時豈能爲情。昨已分付家僮。收拾行裝。送我嬌妻幼子還鄕。明日含笑赴死。豈不脫然無累。叫小廝。﹝付末上﹞堂上聞呼喚。階前聽使令。相公有何鈞旨。﹝外﹞教你預備棺木。可曾完否。﹝付末﹞已完備了。﹝外﹞行李可曾收拾麼。﹝付末﹞也完了。﹝外﹞請夫人公子就行。

【前腔】﹝旦扮夫人貼扮公子上旦﹞和水諧魚。封誥寵鸞書。俄爾間輕拋鴛侶。﹝貼﹞膝下承歡。養成麟趾。此去雲山。瞻依何自。

﹝相見介旦﹞相公。無故作凶器。君子稱不祥。妾聞相公分付家僮。要備棺木。將何所用。﹝外﹞昨見街坊老者凍死。憐其無棺。欲要送他。﹝旦﹞這也是好事。相公。他人凍死。尙在見憐。這等寒天冷月。不知爲著甚麼送我母子還家。﹝外﹞我也不爲甚麼。只是考績將滿。當補外任。爲此送你母子先去。下官不久就歸。﹝貼﹞爹爹。父子不忍相離。關山又難遠涉。旣當補外任。待有地方。同回何如。﹝外﹞你不曉得。大扺爲官要避嫌疑。不可挈妻帶子。﹝旦﹞相公縱要奴家回去。也須預擇歸期。今卒然之間。必有个緣故。爲何不明白說與奴家知道。

【紅衲襖】﹝旦﹞你莫不是在鵷班名見遺。﹝外﹞下官曾無過舉。難道見遺了。﹝旦﹞莫不是爲同僚爭忿气。﹝外﹞下官和以處眾。豈有此事。﹝旦﹞你莫不是受徵書差往蠻荒地。﹝外﹞也不是。﹝旦﹞莫不是思蒓菜專意掛冠歸。﹝外﹞也不是。﹝旦﹞旣不是惹禍招非。難道是矯情幹譽。如今曉得了。敢則是董卓袁隗贈个金屋嬋娟也。把我舊日糟糠棄土苴。

【前腔】﹝外﹞夫人。我本是一个老窮經素服儒。荷天恩欽崇到此榮多矣。點朝班幾度聞雞起。覩當道羞我問狐貍。夫人。我豈學做重婚王允愚。豈濕著司馬靑衫淚。﹝旦﹞相公。何不將送歸家的事。明言一言。﹝外﹞夫人。我祇爲著燕老巢危三年廬舍荒蕪也。只得割捨分飛遣恁歸。

【前腔】﹝貼﹞爹爹。我本是幸瞻依髫齔兒。今日裏向關河獨自回。豈孩兒不是屬毛離裏。豈孩兒未曾恭敬桑梓。爹爹。你旣道是外補他岐。又慮著室家荒廢。﹝外拭淚占看介﹞卻緣何言語參差暗中流淚吞聲也。不吐衷腸稚子知。

【前腔】﹝外﹞我那兒。我做爹行爲朝廷恁怎知。你做孩兒從母氏須相倚。﹝對旦介﹞夫人。你不是怯春閨年少塗山娶。﹝對貼介﹞孩兒。你也不是覓梨栗提抱泣呱兒。今日呵。向家山一心歸去。休得要望京華兩地云迷。﹝貼﹞孩兒與母親先歸。不知爹爹歸期在何日。﹝外﹞爲甚麼未登程先問歸期也。惹得我淚雨如珠滴兩頤。

﹝付末﹞稟老爺。行李已裝在車兒上。轎馬俱已完備在此了。﹝外﹞如此。請夫人公子就道罷。﹝旦﹞相公。奴家先歸。有家事可言否。﹝外﹞家事到沒有。只是夏老夫人在我近處。須要朝夕看顧他。﹝貼﹞望爹爹早辦回程。省得孩兒懸望。﹝外﹞朝中多故。歸期未卜。你且不須望我。只要勤苦讀書。後日做个好人。﹝旦﹞相公。奴家拜別。﹝對拜介﹞

【鷓鴣天】﹝外﹞三年攜手寓王畿。﹝旦﹞一旦分襟淚滿衣。﹝外﹞孤館人離腸愈裂。﹝旦﹞香衾身去夢還回。﹝占拜悲介﹞趨庭敎。陟岵思。望斷衡陽季子悲。﹝合﹞此去愁懷難自慰。春蠶絲盡燭成灰。

﹝外﹞夫人孩兒。不須回盼。去罷。﹝旦占拭淚下外弔場嘆介﹞我想朝中眾臣。多是封妻蔭子。下官爲國。反成拋妻棄子。恐非人情也。只是我平生志願。不在妻孥之樂。倘驅除姦佞。使天下夫妻母子皆得安寧。便苦了我一家也說不得。﹝悲介﹞

【紅衲襖】我祇爲著翦荊棘一紙書。撇下了親瓜葛成委棄。我那兒。我非是易牙諂佞思烹子。我那妻。我非是吳起貪榮要殺妻。端只爲明夙志自分捐軀。因此上把一家傾廢。我那妻兒。就畱你在此也不妨。只怕做不得楊椒山夫妻節義雙亡也。空使傍人講是非。

叫手下。明早把我棺木先擡到錦衣衛前。倘我打死之時。卽時掩釘。恐見者生悲。姦臣害眾。﹝付末應介外﹞準備靑衣小帽。到朝房裏伺候。﹝付末應介﹞

﹝外﹞割愛分情總爲君。

﹝付末﹞鐵爲肝膽石爲心。

﹝外﹞男兒必建回天策。

﹝付末﹞靑史應書萬古名。

第三十出三臣謫戍

﹝小生扮錦衣衛指揮上﹞﹝蝶戀花﹞鐘動長陽雞報曉。朝政驚心。睡起衣顚倒。碌碌功名人自老。漸看綠鬢都蒼了。塵世猶如風偃艸。骨鯁丹心。幾个人知道。昨上封書名表表。天涯又貶雲山杳。下官錦衣都指揮使朱希孝是也。自陸東吳棄世之後。重蒙皇上勅我掌堂。公侯世澤。休誇鐵券丹書。君父新恩。幸攬玉麟銅虎。昨日張翀吳時來董傳策聯名劾奏老嚴。聖旨批下。每人重打八十。發遣邊衛充軍。那嚴老又差人威逼下官。必欲置他們於死地。我的衙門𨿽掌生殺之權。但念三人皆忠義之臣。豈忍他死於非命。被我好生打个出頭棍兒。救了他性命。吳公原籍僊居。問遣定海衛。董公原籍松江。問遣金山衛。這都是以近就近了。惟有張公是个本頭。皇上親批楡林邊衛。卽時起解。可惜他俱是忠悃危言。求榮反辱。正是云不可使得罪於天子也。

【越調鬥鵪鶉】俺想那幾个書生。燈窗勤敏。宇宙胸襟。乾坤性分。抱負平生。功勛志銘。養就的是丹心。靖獻的是葵誠。磊磊睜睜。巍巍耿耿。

【紫花兒序】俺想他們將進本之時呵。哭哀哀拜辭了萱親。淚盈盈送歸了王孫。嬌滴滴撇下了鴛衾。曉夜無眠。惕勵憂勤。端的是烈轟轟鐵膽銅心。恨不得將姦回兒吞進。敢則是一言難盡。望斷了萬里君門。

【柳營曲】俺想他入朝之時呵。耳聽著那撾鼓聲。眼望著那庭燎明。入朝班緊緊兒將衣整。看楊眉樹目。鬼動神驚。猛可地那姦臣覷著失三魂。

俺昨日在武弁班中。遠遠望見東長安門進來時呵。

【麼篇】祇見那張兵部老成彊鯁。執牙笏面訴衷情。吳黃門欽依了那新王命。抖擻了舊精神。一定要重把綱常整。又覷著小後生。祇見那官兒年紀不上二十四五罷了。卻不曾聞姓名。人道是仲舒孫。他逞少年洛陽心性。至誠痛哭王庭。長嘆息。涕交零。恰便是漢朱云把檻兒攀損。俺想起來。楊椒山之後。卻還有這三个臣子。這三个攄丹誠。都學盡瘁報君。頭一个是老魏徵不怕瀆了君王聽。第二个鐵睜睜打破了堅城。第三个恨不得舞吳鉤掃蕩了姦黨盤根。

他有這等爲國忠心。俺將謂聖上越格超遷。今日呵。

【小沙門】張兔网反羅了雉兒淸耿。擊魔天反打了護法眞人。駭得俺雙股輕搖寒凜凜。一个个向邊城口吐寃聲。

這也不是聖上斥逐忠良。都是姦臣蒙蔽之過。

【聖藥王】他不爲著逆耳忠言進。爲姦謀石固淵深。欺君父狼行狐媚會逢迎。惡狠狠斂著那不露牙的吞忠吻。黑漫漫藏著那不掘地的陷忠坑。密圍圍將忠良兒一网都打盡。去匆匆不回頭誰作捲堂文。

可惜那三臣貶竄。朝中能有幾个人惜他。

【尾聲】只是咱惺惺的自古惜惺惺。望天涯魂消魄冷。空畱著靑瑣闥諫諍虛名。怎能勾紫淩煙功雕彛鼎。

忠臣爲國效三仁。

斥逐遐荒萬里塵。

此日暫爲金革戍。

他年還作縉紳臣。

第三十一出陸姑救易

【光光乍】﹝淨付淨同上淨﹞尊爵獨巍巍。逞英雄志未灰。古今相業無吾對。﹝付淨﹞嚴君聲勢震如雷。縱橫予奪。何求不遂。

﹝淨﹞赫赫威名震四方。﹝付淨﹞區區文武莫爭彊。﹝淨﹞與兒共建千年計。﹝付淨﹞宗社無疆福壽長。﹝淨﹞孩兒。我齒爵俱尊。兒孫共貴。人稱我爲半朝天子。可謂不謬所言矣。只是易家與我世讎。他有肥田三千畝。在我北莊相近。可柰他恃彊負固。不肯投獻。正思用計害他。何期那易弘器這小畜生又中了新科解元。昨日到京。特來參謁。我見他一貌堂堂。必然髙貴。若不早除了他。如虎生翼。後日我子孫難保不受其害。孩兒。可有擺布他的計策麼。﹝付淨﹞孩兒定下一計。正要吿與爹爹知道。昨已發帖請他。今日飮宴。哄他盡歡沈醉。畱在書房歇宿。那時鎖著門兒。孩兒房中有个使女秋蓉。顏色頗醜。要他無用。敎家奴彭孔。認作妻子。約至三更。先殺易弘器。後殺秋蓉。天明就叫彭孔執兩顆首級。到兵馬司首吿易弘器乘醉徉狂。彊奸良婦。幷妻殺死。那時彭孔不惟無罪。抑且有賞。那廝一死。田產不患不是我家的。﹝淨﹞孩兒此計甚妙。但不知他來否。﹝付淨﹞孩兒已著人去速他。諒必來也。

【前腔】﹝付末扮易弘器上﹞文省幸掄魁。到皇都赴禮闈。因參相府蒙深惠。鸞箋寵召自天來。黃扉紫閣。潭潭如海。

小生江西解元易弘器便是。昨來會試。因參嚴府。今日幸蒙招飮。不敢不領其命。此已是他府前了。門上通報。﹝醜上報介淨﹞請進來。﹝相見介﹞﹝錦堂春﹞﹝淨﹞畫棟樂賓彩燕。瑤臺畱客明花。﹝付末﹞重樓疊宇聞歌舞。疑是帝王家。﹝付淨﹞篆鼎猊香擁碧。流珠鳳蠟紅斜。﹝付末﹞侯門不厭柴桑士。寵渥慶無涯。老太師。老大人。學生輕率晉謁。執贄無儀。猥辱寵招。侍食有愧。﹝淨﹞易先生。我和你英豪會聚。何必謙恭。故舊相逢。勿存形迹。老夫舊年閱各省鄕試錄。見先生獨占髙魁。不勝雀躍。愚父子亦與有光。今春諒必大魁天下矣。特著小兒聊薦荳觴。少壯文場之興。老夫又爲入朝議政。不得相陪。待小兒陪過素絲堂寬坐。正是倦飛柳絮慚頭白。故讓東風舞落花。﹝下付淨﹞請了。這是素絲堂了。請易先生寬衣少坐。﹝脫衣坐介付淨﹞將酒過來。﹝醜上﹞甕頭春酒熟。江右故人來。酒在此。﹝付淨送酒介﹞

【玉交枝】﹝付淨﹞春風和藹。慢論交酒斟玉杯。郁金瀲灩光生彩。請君寬飮開懷。笙歌奏處意和諧。黛眉舞罷杯還再。﹝合﹞喜共遊皇宮禦臺。須沈醉肉林酒海。

【前腔】﹝付末舉酒介﹞寒微自揣。荷恩榮光生上臺。玳筵開處頻加愛。兩情豈復疑猜。錦堂春暖肆徘徊。玉樓人醉生狂態。

﹝合前末﹞奉老爺鈞旨。請易相公不要拘束。移席到後園萬春亭樂飮。以盡一日之歡。﹝付末﹞學生量不勝酒。吿辭了罷。﹝付淨﹞老父有命。請易兄到園中。﹝行介﹞這是萬春亭了。將酒來。易兄請樂飮。

【羅帳裏坐】﹝付淨﹞啼鶯語燕。聲如勸杯。明花媚景。爲君畱在。﹝付末﹞𨿽蒙盛情。但學生盡醉。必要吿辭。﹝付淨﹞一定要畱宿。且無處去。你看這梅梢月上。豈容不待。﹝合﹞人生笑口甚難開。須欠些酒錢詩債。﹝付末﹞學生醉得緊了。再不能加一杯矣。﹝醉唱介﹞

【前腔】飮酣興盡。紅生杏腮。花眠柳倦。日長力怠。﹝付淨﹞再請一杯。一定要盡情。﹝付末作醉狀介﹞教我峨冠不整。禮儀終懈。

﹝合前付末醉倒介付淨﹞小廝。那易相公果然醉了。扶他書房裏睡罷。﹝扶付末作睡介付淨﹞他旣睡了。鎖上了房門。正是斷送一生豪气。已消半熟黃粱。﹝並下老旦執鑰匙上﹞善哉善哉。手似扶人杖。心如活命丹。救得千人傑。勝燒萬炷香。老身陸氏。乃嚴太師的表妹。嚴世蕃的表姑。孀居無靠。暫依親戚。世蕃侄著我教小姐們鍼指。因此得宿臥房。才聽得世蕃與妻兒商議。說道易解元已鎖在書房內。少待三更。教彭孔先斬他首。幷殺秋蓉。嚇得我汗透重裘。我想易解元是少年豪傑。秋蓉亦非有罪。頃刻之間。可不送了兩條性命。天幸世蕃睡去。被我竊得匙鑰在此。先救了易生。秋蓉自然不死。呀。書房門果然鎖在這裏。待我開著。﹝開介叫付末介﹞易解元這等好睡。還不知死在頭上哩。﹝拖付末介﹞寃家快起來。﹝付末驚起介﹞

【柰子花】﹝付末﹞問娘行昏夜何來。﹝老旦﹞爲郞君卒犯飛災。﹝付末﹞老媽媽。小生醉後不知天地。敢問有甚麼飛災。﹝老旦﹞你還不知。我世蕃侄兒要謀殺你。故將酒醉倒。少頃就教彭孔斬首。幷殺秋蓉。我爲此奮身力救恐遭毒害。﹝付末﹞老媽媽就是我再生的母親了。如今卻怎麼好。﹝老旦﹞尋徑竇逃生莫待。﹝付末拜老旦介﹞深賴。銘心鏤骨。曷勝感戴。

﹝老旦﹞前面已無去處。後園門匙鑰我也竊在此。送你出去。﹝行介﹞

【前腔】﹝老旦﹞戰兢兢腳步難挨。﹝付末﹞小生還未醒也。行不動。爲酩酊欲去還來。老媽媽。若無你救我之時。險些兒做了粉齏肉醢。﹝老旦﹞好了。園門也開了。﹝付末﹞方幸得餘生猶在。﹝老旦﹞行快。須防後虜。追來莫解。

﹝老旦﹞易郞。後面人聲。想是追趕來了。快走快走。我欲去不能。欲回不可。這裏有一口枯井。待我投下自盡罷。﹝投井介下付末﹞苦。老媽媽爲我而死。後面追來。我又不能在此救他。只得且逃性命。正是撥開泉下路。跳出鬼門關。﹝下醜持刀上﹞欲存豫讓心。先試荊軻劍。我彭孔奉大爺鈞旨。去殺易弘器。我看這个小官兒少年美質。怎捨得殺他。只是大爺許我。殺了他時重重加賞。常言道。殺不得貧家。做不得富家。且把心腸硬了這一次。下次再不去殺人了。呀。書房門已開在此。莫非那个先殺了奪我的頭功。且把牀上摸一摸。好古怪。那裏去了。莫非在牀底下。待我開窗睄睄看。呀。去了去了。一隻鞋兒落在這裏。想打從後園門去了。待我追上去。﹝行介﹞一發不好了。園門也開在此。去了。湯正滚時。狗又走了。教我把甚麼來弄。想他性命不該死。反是我家裏人救了他了。

【前腔】嘆書生否極泰來。遇家人脫離危災。如今教我怎麼回報。做不得樊期獻首鉏麑觸殆。這也是天理。他又無罪。如何害他。諒皇天暗中庇蓋。我大爺如今也惶恐。羞害。陰謀枉使。卻被他打開機械。

只是一件。我大爺明日早上。就要這兩个頭兒來解官了。如今教我那裏去尋他來討賞賜。想他去也不遠。待我叫一聲。易解元。易相公。拿了頭來。你自去罷。呸。叫又叫他不應。趕又趕他不著。罷了罷了。正是得放手時須放手。得饒人處且饒人。﹝下﹞

第三十二出易生避難

【風入松】﹝小外上﹞少年髙折桂花枝。行斾駐京師。昨蒙相府畱深意。還未審是和非。且去尋消問息。燈前準擬歸期。

姦佞嫉吾曹。謀深益見髙。腹中原是劍。笑裏總成刀。香餌魚吞釣。機弓鳥失巢。秦姬裘未獻。關客恐難逃。我郭希顏有鄕親易弘器。新中解元。昨來會試。今日嚴府卽來招飮。我想嚴家素與易氏有隙。豈有不生妬忌之心。反加過愛之理。況兩京十三省解元俱在京師。焉能獨宴一人。爲此心生疑慮。倘加謀害。如何是好。此際已將二更時分。才著家僮到彼寓所訪問。且待回報。﹝外上﹞匿情吐哺畱賢士。誰識當朝王巨君。稟老爺。小人到易相公下處。說道午間赴宴。尙未回來。﹝小外﹞咳。罷了罷了易生必落圈套矣。小廝。你隨我暗中去嚴家門首。打探消息。﹝外﹞老爺。他家相府潭潭。縱然有謀。外面也不曉得。﹝小外﹞你不知道。事有偶然。倘天幸逃出。亦可接濟。不幸被害。亦必乘此黑夜。埋滅屍首。倘見之時。就此叫破。明日也好上本。快走快走。﹝行介﹞此是前門。絕無人迹。再到後園門去。

【醉落魄】﹝付末急上﹞忘機誤入迷魂地。幸然脫殼金蟬去。回頭恩母向枯泉。欲報恩無計。

﹝小外﹞那暗中有一个人來莫非就是易解元。且上前一看。﹝付末﹞那裏兩个人來。莫非嚴家巡更的。不免就此小巷躱避。﹝小外﹞那人荒荒張張。事有可疑。且追上去。﹝付末回頭認介﹞果是易兄。﹝付末哭介﹞

【哭相思】虎吻狼牙幾陷矣。何期此地重相遇。

﹝小外﹞恐有人追來。快到小寓去。﹝行介﹞此處是了。易兄請進。小廝閉上了門。易兄喘息定了。慢慢說个害你情由。

【皂羅袍】﹝付末﹞姦相心懷毒意。﹝小外﹞他請兄去怎麼相待。﹝付末﹞命東樓賊子。款曲羈縻。﹝小外﹞飮酒之間。有甚話說。﹝付末﹞玳筵歌舞恣歡娛。金杯酬勸忘猜忌。﹝小外﹞正是姦計。兄何不識。﹝付末﹞花前月下。又將席移。﹝小外﹞兄何不吿辭。﹝付末﹞酒闌更盡。豈容謝辭。﹝小外﹞那時怎麼。﹝付末﹞沈酣中卻牢籠計。

﹝小外﹞兄旣沈醉。就中其計也不知了。

【前腔】﹝付末﹞不解其間就裏。﹝小外﹞他何計害兄。﹝付末﹞待夜闌深睡。鎖上黃扉。﹝小外﹞那時何所作爲。﹝付末﹞持刀彭孔斷微軀。他把秋蓉並斬成姦罪。﹝小外﹞這等如何得脫了。﹝付末﹞天敎姑氏。私竊鎖匙。﹝小外﹞聞嚴世蕃有表姑陸氏在家。想就是他救你。﹝付末﹞重門引出。迷途指歸。﹝小外﹞難得這个好人。教他如何回去﹝付末﹞言之痛心。他欲逃不能。欲回不可須臾投井歸泉世。

﹝小外﹞咳可憐可憐。婦人女子有此大義。況爲嚴氏親戚。且肯捨身救人。益見姦賊之惡。下官𨿽無言責。明早將他罪惡。倂殺兄致姑死節的事情。詳奏一本。就死也何辭。

【催拍】﹝小外﹞聽說姦雄禍機。頓驚心覺涕洟。天下有這般婦人。追思救你時。何異那吳女投江。先脫子胥。我明日呵。旌表亡靈。大義捐軀。﹝付末﹞如今本也難上。大人也要自愛。﹝小外﹞臣子道願竭衷愚。掛冠去復何辭。

【前腔】﹝付末﹞荷得皇天鑑玆。離虎口幸脫災危。只是那姦雄呵。一不做二不休。雄心恐未灰。小生當此之際。京國固不能容。歸途又恐遇害。旅邸難居。遠道難歸。正是四海無家。張儉誰依。﹝小外﹞請自寬慰。﹝付末﹞鄕關杳雲樹重迷。回首處轉添悲。

﹝小外﹞易兄。你在此會試。諒不能容。復歸江西。又恐遇害。下官有門生鄒應龍。見任塞外巡邊。素有忠義。你去那裏投他。只說代我通問。相見之後。言及實情。他必安慰著你。待他復命同歸。料無人測識。下官明日捨身力諫。倘有不虞。諒鄒生回朝。必與我報讎也。﹝付末﹞重蒙大恩。又辱指教。只恐日裏難行。就此夜間吿別。﹝小外﹞此際城門未開。且到後堂茶飯。待五更時分。下官少助盤費。差人送出城去。

【川撥棹】﹝付末拜介﹞蒙君語。向邊城求暫止。﹝小外﹞須有日同賦歸與。﹝付末﹞怕回來姦雄未除。﹝合﹞怎敎人勿痛悲。不由人不淚垂。

【余文】生離死別何足慮。但願得早旋旌斾。气壯山河金戈挽落暉。

﹝付末﹞天地如此大。

一身不能容。

﹝小外﹞暫爲袁紹客。

回建破曹功。

第三十三出鄢趙爭寵

【窣地錦襠】﹝淨扮鄢懋卿上﹞牙牌紫綬兩垂腰。鐵豸金章逞貴豪。三年鹽鐵考功勞。品秩加封日漸髙。

收盡歷年鹽鈔。做成一等人家。千倉萬庫實堪誇。不在陶朱之下。自家天下都巡鹽鄢懋卿是也。﹝捋須介﹞堂堂相貌。堪爲宰相干兒。凜凜威風。克稱僉都禦史。只是平生受了趙文華的虧。我拜嚴介溪爲親父。他也來做兒子。我認嚴東樓爲長兄。他也來做兄弟。我送得白玉杯。他就送金■﹝氵梟﹞器。我苦苦裏諍得一个都巡鹽。他烈轟轟到做了都總制。人稱我是个附勢的小人。不知他卻倒是个趨時的老吏。近日班師回來。倭子不曾見面。升了尙書之職。昨嚴家會席。公然僭我坐位。爲此忿忿而歸。必須尋个人間未有的至寶。奉與嚴家父子。奪他的寵幸。方遂我平生之願。小廝那裏。﹝末上﹞一身非己有。半世爲人忙。老爺有何鈞旨。﹝淨﹞我官豪家富。皆是嚴家所賜。不想被趙文華奉承太過。僭在我上。倘若漸漸寵衰。教我置身何地。我欲尋取寶物投他父子歡心。那時的寵眷又是我爲第一也你與我尋思一計。就割我的肉奉他也情願﹝末﹞他家富比皇宮。無寶不備。除非所求者壽。所怕者死耳。聞有僊人赤肚子。餐松臥雪。煉長生不老之丹。現在西山小茅庵內。老爺不要使人知道。明早更衣獨步竭誠而去。求些僊丹。送與嚴家父子。保他長生。豈不是他至願。﹝淨笑介﹞有理有理。﹝末﹞老爺。還有好處。若求多得些。自家喫了。萬年千載。得與嚴氏同享富貴。﹝淨笑介﹞一發有理。明早就去。正是夜眠淸早起。須防還有不眠人。﹝並下醜上﹞帷幄𨿽無謀略。金銀滿載回朝。尙書名比斗山髙。不是昔年老趙。可惡那鄢懋卿昨在嚴府會席。忿忿先歸。想是忌我官髙。必要尋取計策。奪我權位。幸得嚴鴻嚴鵠潛地報我。說他祖父只少長生不老之丹。爲此欲求西山赤肚子僊丹奉他。只是此行斂些光彩。不可喝道而去。只得微服私行罷。﹝行介﹞

【前腔】徐徐緩步出西郊。學做東方去竊桃。﹝笑介﹞我想著那老鄢𨿽善趨迎。終沒有這樣心機。笑他無計枉心勞。﹝淨暗上﹞同去山家走一遭。

﹝醜驚介﹞呀。鄢老弟何來。﹝淨﹞趙賢弟拜揖。﹝醜﹞嚴家繼拜。惟我爲先。如何呼我爲弟。﹝淨﹞諸子之中。我爲最幸。如何你要爲兄。﹝醜﹞我是二品尙書。你是僉都豈無大小之分﹝淨﹞我是他嫡親鄕裏。你是浙江。豈無親疎之別。﹝醜背云﹞那廝好不讓人。卻不知到此何干。待我哄他一哄。鄢大人。我和你旣爲兄弟。就如親生。不可尙气。請問大人何往。﹝淨﹞要到山前去訪友。趙大人何往。﹝醜﹞也要山後去訪友。﹝淨背云﹞好古怪。待我少避。看他那裏去。如此請各分路。請了。﹝各走各回頭看介﹞請了。﹝淨下醜急走介淨暗上﹞趙大人山後去。如何對著小茅庵而走。﹝丑﹞兄要山前去。如何也到這裏來。﹝淨﹞實不相瞞。學生爲老母有疾。特求赤肚子僊丹。﹝丑﹞學生不敢隱諱。亦要求僊丹以救幼子之病。﹝淨﹞足見同心。就此同去。庵中有人麼。

【西江月】﹝小生扮道童漁鼓上﹞明月杖頭懸弔。淸風扇底招搖。輕將漁鼓簡兒敲。眼看蜉蝣笑倒。

﹝醜淨﹞小師父拜揖。﹝小生﹞二位大人稽首。﹝醜﹞我二人特來求見赤肚大仙。望乞通報。﹝小生﹞我師父聞忠臣林潤遠使雲南。恐他嵐瘴。特往護持他去了。﹝醜﹞那个林潤。﹝淨﹞就是向時衝犯東樓的小鬼頭兒。﹝小生對丑云﹞大人髙姓何職。﹝醜﹞你旣是仙人徒弟。不必明言。說个聲勢與你猜。

【駐雲飛】奉勑王朝。曾向江南仗節旄。文武聽吾調。生殺憑吾造。嗏。金鼓動龍蛟。海翻山倒。你看梟首轅門。血徧三吳道。屠滅江州似小曹。屠滅江州似小曹。

﹝小生﹞是趙大人了。﹝醜﹞你那裏就知。﹝小生﹞我師父說道。趙公領兵。有詩爲證。﹝醜﹞願聞。﹝小生誦介﹞戰血流紅白骨枯。江南春燕已無窠。元戎恐怕明君怒。就馘流民奏凱歌。﹝淨對醜介﹞惶恐惶恐。﹝小生﹞此位大人何職。﹝淨﹞我也說與你猜罷。

【前腔】利析秋毫。四海關津過幾遭。商賈皆輸鈔。帑藏無虛耗。嗏。國富與家饒。古今稱道。便遇孔僅弘羊。未必他能到。煮海吳王讓我曹。煮海吳王讓我曹。

﹝小生﹞是鄢大人了。﹝淨﹞那裏見得。﹝小生﹞我師父說道。鄢公巡鹽。亦有詩爲證。﹝誦介﹞監司昨日興常例。煎膏炊骨民無計。從今炙盡水中渣。五湖四海皆無味。﹝醜對淨介﹞你也大慚。﹝小生﹞趙大人尙勢。鄢大人尙利我師父有言。大人聽道。

【前腔】處世論交。忠孝當全道誼髙。﹝對醜介﹞勢大難依靠。﹝對淨介﹞利重非公道。嗏。王凱石崇豪。後須難保。你看鷸蚌相持。終有漁人到。勿效韓彭赴市曹。勿效韓彭赴市曹。

﹝醜﹞我二人一爲母疾。一爲子病。特來求令師仙丹。若有在此。萬望少賜。﹝小生﹞仙丹到沒有。有一个口傳藥方。待我誦與你去罷。﹝誦介﹞藥按君臣我備知。先培國脈用參茋。伏仁附子須防己官桂茴香要蒺藜。吳越倭膏休服用江淮血竭量情施。一鍾早早虛心服。𨿽不長生也免誅。﹝醜淨作赧顏介﹞承教了。只得去罷。吿辭了。正是踏枝不著空歸去。三匝無依烏夜啼。﹝下小生弔場笑介﹞好笑這兩个姦雄。明明要奉嚴家。反說爲母子求丹。天下那裏有長生不老之丹。可見姦臣固寵之心。無所不至。我師父有先見。常說鄢趙二人當遇楊椒山陰靈而死。不久皆爲何鄧也。到此還不省哩。

【沽美酒】我笑文華枉智髙。那懋卿計也徒勞。勢利冰山遇日消。讒罔極。罪難逃。空惹得神嗔鬼惱。我師父常說。嚴家此時父子二閣老。他日一家盡獄囚。諒不虛言。他食天祿全家不道。誅善類朝野寃號。千歲藥不醫姦老。九華丹來尋遲了。休休。你孽也自招。禍也自招。商鞅有下梢。須信是好還天道。

嚴介溪。嚴介溪。好心癡。縱有仙丹誰與伊。善惡到頭終有報。只爭來早與來遲。﹝下﹞

第三十四出忠良會邊

【醉扶歸】﹝左右喝道生上﹞望荒煙衰艸迷郊甸。仗旌旗驄馬遶邊關。聽胡笳千里斷魂時。正鴻聲暗度寒云畔。威行燕趙勢傾韓。還憂未落姦雄膽。

﹝漁家傲﹞塞上秋來風景異。衡陽雁去無畱意。四面角聲從地起。西風裏。長安落日孤城閉。濁酒一樽家萬里。燕然未勒歸無計。羌管悠悠霜滿地。人不寐。將軍白髮徵夫淚。下官鄒應龍。向年違忤權臣。差我遠巡邊衛。自分激變軍情。罪犯非小。豈意忠誠感動。將士安心。正所謂投醪共醉。挾纊忘寒也。今日巡視已畢。復命還朝。一路行來。風塵歷久。不知是那地方了。﹝眾﹞前面是居庸關了。﹝生﹞天色將晚。就在關上繳牌。明日再行。﹝眾應介淨領眾上﹞居庸關守備帶領將士接爺爺。﹝生﹞起去。﹝淨﹞請爺爺到察院裏坐。﹝眾﹞此是衙門裏了。﹝生﹞眾手下且退。止畱直日門子在此伏侍。﹝眾應下生立關看介﹞我看這關上隊伍整齊。器械精好。墅堡有聯絡之勢。溝塹得險固之方。城頭栽樹似疑兵。斥堠烽煙如走電。此皆昔年曾石塘親建。我朝有此人。可爲文武全才矣。惜其爲姦臣間阻。死於非命。今日人亡功在。豈不覩物傷情。

【普天樂】意懸懸。望孤臣渺渺魂無見。石塘公。你曾把忠誠兩字金精煉。公之生死。俱是上天畱意。旣生公文武才全。又付與完節歸天。下官不經過此地。那知你有這等大功。追思你功非淺。我國家此後恐無人繼你。還堪嘆。無人再整天山箭。下官此回。定當表白前賢。喜入朝相慶彈冠。應須頌當年蓄怨。把遺忠棄節。圖繪淩煙。

﹝淨捧茶上﹞本關守備獻茶。﹝生﹞起來。你曉得昔年有个楊員外之子。流徙在此關外麼。﹝淨﹞莫非楊繼盛之子麼。﹝生﹞正是。﹝淨﹞在此七年。今已長成。入在大同府學。﹝生﹞你與我請來相見。﹝淨﹞鄕試未回。﹝生﹞到此地方。不能卹忠臣之孤。吾有餘愧矣。也罷。取紙筆過來。﹝末捧紙筆上生寫誦介﹞憶昔鴟鴞覆爾巢。天涯何處羽翎焦。哀鳴且向朝陽殿。艸木江山恨始消。你把這詩封好。等楊公子回來。可寄與他。﹝淨應下﹞

【轉山子】﹝外靑衣小帽付淨扮解子上外﹞自恨孤臣空諍諫。謫戎伍遐邊。烏紗帽換做朱纓。白象簡更爲長劍。﹝合﹞嘆功名反復多艱。

﹝外﹞昨解朝簪別鳳池。﹝付淨﹞燕山道上掛徵衣。﹝外﹞陽關西出休回首。﹝付淨﹞恐去荊南雁足遲。張老爺。此處是居庸關上。聞鄒禦史老爺在此。必要到他衙門掛號。這是察院前了。張老爺。沒柰何。大家去跪一跪。﹝生﹞喚那跪門的進來。﹝進跪介付淨﹞小人是解軍犯的。﹝生﹞你是那裏人。問到那衛。

【羅江怨】﹝外﹞馬平是故鄕。楡林戍邊。﹝生﹞爲何問此邊衛。﹝外﹞爲因戇直違姦佞。﹝生﹞你何等人。敢違姦佞。﹝外﹞曾遊瓊苑聽臚傳也。﹝生立起介﹞原來也是个黃甲。曾選何職。﹝外﹞職署兵曹。瑣闥將言獻。﹝生﹞是前輩老先生了。﹝外﹞隨朝已有年。隨朝已有年。﹝生﹞願聞尊名。﹝外﹞張翀幼忝名登選。

﹝生驚介﹞呀。就是張鶴樓老先生。失瞻了。請起。討衣巾來。﹝末持巾服上外換衣巾相見介生﹞海內英名仰泰山。﹝外﹞自慚戍服出函關。﹝生﹞一朝縲紲非公罪。﹝外﹞萬里戈矛畏膽寒。﹝生﹞張大人請坐。﹝外﹞大人在上。罪人豈敢。﹝生﹞大人說那裏話。爲國受寃。於心何愧。他鄕遇故。方欲聚談。請坐了。﹝外﹞如此吿坐了。﹝生﹞閉門。﹝眾應介生﹞下官曾見朝報。知大人與董吳二公糾劾姦臣。反遭貶謫。不意在此相遇。且把朝廷事體細講一番。

【前腔】﹝外﹞朝廷具眾官。誰披義肝。﹝生﹞正是寡不敵眾。忠不勝邪之時。﹝外﹞車輪螳臂畱難挽。﹝生﹞下官出京以來。想國事日非矣。﹝外﹞姦風成癖黨盤根也。﹝生﹞大人。你三位可謂中流砥柱。﹝外﹞砥柱中流。不避延陵劍。﹝生﹞今日受寃。與昔年楊椒山無異。﹝外﹞何愁抱極寃。何愁抱極寃。丹衷竊效椒山願。

﹝生﹞大人不須到衛。下官自有知會文書。去開了門。喚解子進來。待我分付。﹝末﹞開門。﹝付淨跪介生﹞伺候在外。日下就有批回了。﹝付淨應下﹞

【似娘兒】﹝付末上﹞跋涉一空囊。容瀟灑形影淒涼。雲山縹緲蘭臺遠。不知甚日得同還。

小生易弘器。幸遇慈姑。逃生鋒鏑。又蒙恩友。指示邊城。一路行來。已到居庸關上。聞鄒禦史在此。不免跪門而進。﹝跪介生﹞著那跪門的進來。﹝付末進跪介﹞小生是江西舉子易弘器。﹝生﹞我昨見試錄。易弘器是江西解元。敢就是你。﹝付末﹞不敢。﹝生﹞請起來說。爲何到此。﹝付末起介﹞

【孝順歌】﹝付末﹞非常事難盡言。間關此身遭沛顚。﹝生﹞卻爲何。﹝付末﹞仇寇老嚴姦。田園冀吞占。﹝生﹞他用何謀。﹝付末﹞邀歸繾綣。﹝生﹞那時又怎麼。﹝付末﹞沈醉中間。潛加刀劍。﹝生﹞如何得生了。﹝付末﹞伊姑氏救我回旋。郭老加恩眷。﹝生﹞莫非翰林郭學士救你。﹝付末﹞正是。郭大人旣救小生。又恐歸途遇害。特著小生投吿臺下。就此避難。仗公義欲雪寃。望鏡臺作明見。

﹝外在傍云﹞那廝可惡。日甚一日了。﹝生﹞易先生。此位是兵部張大人。也爲糾彈嚴賊。謫戍在此。﹝付末見外介﹞小生𨿽仰忠節。未覿徳容。尙容拜見。萬望恕罪。﹝外﹞易先生大難不死。後祿可占。請問夏老夫人易氏。是先生同族否。﹝付末悲介﹞

【前腔】﹝付末﹞承公問心痛酸。親姑向年遭禍端。﹝生﹞原來是令姑娘。﹝付末﹞流徙在西邊。今生諒難見。﹝生﹞先生不必痛傷。令姑流徙全州。與家下相近。向年蒙故友楊椒山見托。一應布衣蔬食。俱是我張翀供應。諒他晚景平安。況荊妻在家。必時常看顧。﹝付末﹞大人不說。小生怎知。莫大深恩。謝不能盡。﹝拜介﹞蒙公見憐。轉死爲生。洪恩無限。﹝生﹞先生旣是夏老夫人令侄。向年朱裁送歸小夫人公子。不知今在何處。﹝付末﹞俱在家下。重蒙大人撫養恩徳。小生避難倉惶。未及拜謝。﹝拜介﹞來投吿失措顚連。未罄銜環願。張大人撫我先姑。鄒大人成我幼弟。今日俱在此會。兩遇主各有緣。這相逢數非勉。

﹝生﹞奇哉奇哉。今日之遇。若天使之也。張大人無謫戍之行。何以知夏夫人消息。易先生無逃難之事。何以知夏公子存亡。想是姦雄大數將絕。夏家母子重圓。故天遣二公臨難而免。至於此地。明日下官回朝。盡言極諫。誓不與此賊俱生。易先生可同張大人到廣西慰安令姑。諒天恩大赦。卽在指日。那時同歸故里。多少是好。

【橊花泣】﹝生﹞邊城偃蹇。盡霧气迷天。思返斾進微言。應將一木去支顚。諒天心厭亂。否極泰還旋。﹝合﹞愁懷萬千。望南山艸滿朝云暗。挽天潢碧水淸泉。看消殘妖火狼煙。

【漁家燈】﹝外﹞思前事撇棄家園。悲往日斷送妻賢。當此際誓喪幽泉。豈料微軀還見。今日歸家呵。屠龍未遂增靦覥。﹝合﹞愁無限。怕姦雄難遣。嘆從今又分異甸。彼此悒怏對誰言。

【剔銀燈】﹝付末﹞恨流離如風飄霰。望同心復仇舒怨。此去呵。天南地北情相戀﹝合﹞只恐孤忠有功難建須期个地轉天旋要使離人得再圓。

﹝生﹞分付關上備酒。﹝眾應下﹞

﹝生﹞明朝南北兩分程。

﹝外﹞侄見姑兮臣面君。

﹝付末﹞但願朝中誅首惡。

﹝合﹞何愁塞外未歸人。

第三十五出秋夜女工

【薄幸】﹝旦占同上旦﹞玉露生寒。金風欺柳。看小池荷敗。香消顏瘦也。知又是仲秋時候。﹝占﹞雙蛾皺。嘆鳳管吹殘楚調。何日見階前輻輳。

﹝醉春風﹞﹝旦﹞北望天涯近。云深何處問。倚樓終日盻旌旗。悶悶悶。回雁峯前。躍魚波上。難尋芳信。﹝占﹞夜永蘭膏盡。幽況何曾穩。枕邊珠淚幾時幹。恨恨恨。惟有窗前過來明月。照人方寸。﹝旦﹞嬸嬸。邊疆覊宦。已及三年。閨閫懸思。難忘一日。不知二位相公。可曾復命還朝否。﹝占﹞伯母。我和你旣有望思之情。他那裏豈無暌違之念。正是身離二處地。腸系四人心。﹝旦﹞今夜月色溶溶。深閨寂寂。我欲對此寒檠。做些鍼指。不知嬸嬸意下何如。﹝占﹞奴家之意。正欲如此。一則少盡女職。二則可遣悶懷。﹝旦﹞叫丫鬟。取衣服鍼綫過來。﹝丑應上﹞佳人心綫𨿽千丈。難系雙飛紫闕云。衣服鍼綫在此。二位奶奶。今夜是中秋。這等好明月閒耍一耍倒不好。苦苦裏做甚麼鍼指。﹝旦﹞你自去睡。﹝醜﹞我沒有个男子漢。教我怎麼睡。﹝旦﹞還不走。﹝醜下旦占做鍼指介﹞

【集賢賓】﹝旦﹞黃昏暝色煙侵柳。冰輪溶灩初浮。花底金猊蘭篆紐。正寂寞蕭條朱牖。金鍼在手。繡不就雙頭蓮藕。心自剖。爲塞北飛鴻無有。

【前腔】﹝占﹞初更鏡月懸畫樓。淸光掩映簾鉤。紙帳芙蓉方冷透。欲睡去還羞無偶。孤燈自守。聽幾處搗衣聲驟。心似剖。爲隴外魚書無有。

﹝旦﹞譙樓上已打二鼓了。﹝占﹞伯母手中。做甚麼衣服。﹝旦﹞做我相公的裏衣。他三載巡邊。諒必客久裘敝。預備幾件。待他回來更換。也少盡女工內助之心。

【鶯啼序】﹝旦﹞二更月皎云斂收。寒衣乘此裁就。我欲待要動金刀恐怕翦斷綢繆。那玉尺兒又恐量不到他此衷長短新舊。別去三年。不知他近日形體何如。欲把衣服做小了時。恐怕他養移體丰厚非常。若做大了呵。又恐怕他憂國難腰肢消瘦。心似剖。怕鶯老花殘難又。

﹝占﹞不覺又是三更了。﹝旦﹞嬸嬸。你繡著甚麼花。﹝占﹞繡我相公袍上的補兒。諒他復命回朝。非科卽道。預繡幾副鸂■﹝氵束鳥﹞獬豸。少助他烏臺靑瑣之威。

【前腔】﹝占﹞三更月午光四流。殘絨吐了還繡。且待我拭漧了眼淚。落得我淚痕班血染鍼頭。恐污了茜紅顏色難剖。欲將此補寄到京師。又恐怕系住他補衮忠心。忘卻我結褵恩厚。心似剖。怕香褪紅嫣難又。

﹝旦﹞殘燈燭盡。想是四更時分了。嬸嬸請停了鍼指罷。

【琥珀貓兒墜】﹝旦﹞四更停繡。心綫猶掣肘。剔盡銀燈空待久。子規啼罷月痕瘦。﹝合﹞相守。幾時得言韔綸繩。執箕攜箒。

﹝占﹞雞聲亂唱。天已將明。縱然憔悴。已不成夢矣。

【前腔】﹝占﹞五更雞唱。憔悴已良久。玉倦花愁猶病酒。修容無主嘆搔首。

﹝合前旦﹞叫丫鬟。收拾了衣綫。﹝丑應上收介﹞

【唐多令】﹝小外上﹞不用仲舒謀。權回範蠡舟。舊江山都是新愁。追想十年前在此。今不是少年遊。

下官爲嚴家謀害易弘器。盡言極諫。不想姦賊將本沈捺。爲此掛冠長往。今已來到杭州。我想鄒林二夫人同居在此。必不知丈夫消息與朝中事體。便道經過。與他口傳一信。使他心安。此是鄒家門首。家僮通報。﹝付末報介﹞翰林郭老爺京回。要相見二位奶奶。﹝旦﹞想是我兩位相公的業師。只得要相見他了。﹝付末﹞老爺請到裏面。﹝相見介﹞﹝浣溪沙﹞﹝小外﹞昔日曾叨駐柳橋。﹝旦﹞幸逢車駕過江臯。﹝占﹞鳳城佳報入東郊。﹝小外﹞羽扇乍揮江上棹。﹝旦﹞旌旗常望北來標。﹝占﹞三年消息在今朝。﹝小外﹞二位夫人。下官歸家。便道造拜。

【黃鶯兒】﹝小外﹞名忝寄瀛洲。爲英才遭寇仇。﹝旦﹞英才是誰。﹝小外﹞易解元。被嚴家要謀死他。下官呵一封逆耳當朝奏。如今朝政又不比昔日了。鴉蟬亂啾。豺狼並遊。把忠良一网無遺漏。時事如此。做甚麼官。覩朝綱天昏日暗。因此上身泛五湖舟。

﹝旦﹞老大人在京。可知我相公巡邊消息否。

【前腔】﹝小外﹞鄒夫人。你相公呵。承命已三周。向邊城運紀籌。澄淸貞肅聲名驟。﹝占﹞老大人在朝。亦有雲南信息否。﹝小外﹞林夫人。你相公呵。人豪挺秀。邈焉寡儔。定應荊楚旋歌奏。想二位也只在近日回來。諒回朝刻期指日。因此上信附一蓑舟。

﹝旦﹞重蒙大人見報佳音。但恐姦黨縱橫。我相公輩縱得還朝。難保後患。

【簇禦林】﹝旦﹞朝云亂。夜雨愁。嘆危疑。公與侯。朝門挕魄言非謬。怎能勾他衣錦遊淸晝。﹝合﹞省憂愁。天生俊傑。多應使保金甌。

﹝占﹞𨿽蒙大人附信。但我相公歸期尙未可必。

【前腔】﹝占﹞魚沈杳。雁遠悠。怕將歸。又挽畱。丰城去劍難回首。問蒼天人到也何時候。

﹝合前小外﹞二位夫人請自寬心。下官吿辭了。﹝旦占﹞多慢大人。不勝惶愧。﹝小外﹞故人南北天涯杳。聊附佳音到浙東。﹝旦占﹞無限心中不平事。一番淸話又成空。﹝並下淨扮舍人背勑上﹞是非只爲多開口。煩惱皆因彊出頭。自家是京師賷勑舍人。爲何說此兩句。可笑那翰林郭希顏將升侍郞之職。安然做个美官倒不好。也去把嚴家父子盡言一本。棄職歸山。不想聖旨批下。郭希顏誣謗大臣。私自逃匿。著彼處巡按。竟自梟首。傳遞京師。爲此著我賷勑前往江西巡按開讀。聞得他才在杭州經過。想到家未久。不免趲行前去。正是松菊方娛彭澤令。鐲鏤又賜闔閭臣。﹝下﹞

第三十六出鄒孫準奏

【點絳唇前】﹝生上﹞紫陌雞鳴。未央鐘動天旋斗。朝衣抖搜。步急環聲驟。

郞官下應列星辰。鐵面銅肝石作心。從今抽出除姦手。一掃塵污海宇淸。下官監察禦史鄒應龍是也。巡視邊衛。復命還朝。可耐嚴嵩父子濁亂朝政。殺戮忠良。且聞他私自票本。口傳聖旨。爲此諫官多受其害。今日下官將他罪惡。一一條陳。必要痛哭君前。感動天聽。倘有不虞。何惜一死。此是午門了。入朝尙未有人。

【點絳唇後】﹝末上﹞爲國忘眠。午夜聽傳漏。君知否。贊襄前後。忠骨潛消瘦。

顚衣起問夜何如。錦皁囊中有諫書。當道豺狼還未翦。何須郊外問狐貍。下官刑科給事孫丕揚便是。爲嚴嵩父子姦黨盤根。罪惡盈貫。故此日夜勞心。訪得眞情實迹。將他一一詳奏。倘蒙聽信。天下國家除大害矣。已到午門。想天气尙早。朝班未齊。呀。這是鄒道長。﹝生﹞這是孫掌科。朝服在身。不敢施禮。﹝末﹞老道長幾時回朝的。﹝生﹞下官昨日才回。今早復命。請問老掌科言責在身。奏何急務。﹝末﹞爲嚴家事情。﹝生﹞實不相滿。下官亦是此舉。﹝末﹞可見賊臣爲天下公惡。﹝生﹞恨吾輩面君之晚。﹝老旦扮內臣上﹞繡帶蟬冠服皁衣。天顏喜怒早先知。中常自古稱髙貴。不犯當年劉瑾誅。自家是上位爺跟前傳命太監。昨日爺幸經筵聽講。夜深勞久。今早已不視朝。各官俱散去罷。﹝生﹞臣等二人有疏。干瀆天聽。﹝老旦﹞也待明日罷。﹝末﹞臣等俱是機密重情。不容少緩。﹝老旦﹞如此上前叩頭。與你轉達天聽。﹝生﹞臣鄒應龍惶恐惶恐頓首頓首謹奏。

【駐馬聽】禦史班流。復命天朝拜冕旒。﹝老旦﹞爲甚麼來。﹝生﹞只爲姦邪元老。濟惡羣雄。濁亂皇猷。一朝成濟把戈抽創謀當國將誰咎。懇乞天優。宥臣狂罪容臣奏。

﹝末叩頭﹞萬歲萬歲。臣孫丕揚誠惶誠恐稽首頓首謹奏。

【前腔】給事班流。職主言詞任國憂。﹝老旦﹞爲甚事來。﹝末﹞只爲八關賊子。九尾邪狐。敵國同舟。須防涓水泛洪流。燎原不滅難成救。懇乞天優。宥臣狂罪容臣奏。

﹝老旦﹞文表與你轉達。二臣可到朝房聽候。重瞳髙照處。諒有玉音來。﹝持本下生﹞且到朝房去。﹝末﹞老道長。方才本未進上。小弟不敢明言。今日之舉。事在必濟矣。﹝生﹞兄何以知。﹝末﹞道長忘了。昔年曾記僊遊祈夢云。三人名。一在內。由今詳之。一字加內字。是个丙字。小弟與道長林年兄俱中丙辰進士。已應了首句了。又云千一來。髙山退。千一是壬字。山與髙是嵩字。今正當壬戌之年。諒嵩賊可退矣。﹝生﹞若如此。謝天不盡。但不知後云八丘同郡無君等語。應在何處。﹝末﹞僊機不可預測。後必有應驗。且近日姦黨頗覺不利。﹝生﹞那見得。﹝末﹞趙文華夜飮歸家。遇楊椒山陰靈。卒然暴死。鄢懋卿忿恨寵衰。疽發背而亡。﹝生﹞此皆是惡報。下官才得入朝。未知其詳。﹝末﹞只可惜令師郭大人。亦爲糾彈賊臣。著江西巡按賜死於家了。﹝生驚哭介﹞我那恩師緣何有此慘禍。﹝末﹞此非哭泣之所。道長不可失聲。﹝內喝旨下生末跪介老旦上﹞聖旨道。二臣所奏嚴嵩父子惡迹太多。豈無一實。著錦衣衛親領官校。速拿送三法司逐一究問。嚴嵩系老臣。如有可原。或可放歸免死。嚴世蕃羅龍文嚴鴻嚴鵠等。著從重擬罪。毋得輕貸。﹝生末﹞萬歲萬歲萬萬歲。﹝眾扮校衛持扭具上﹞饒他不犯三章法。誰怕當朝第一人。二位老爺。錦衣朱爺請問。去嚴家拿那一个。﹝生﹞與我合門大小拿來。﹝末﹞不要遺漏了一个。﹝眾應介﹞人心不似鐵。王法卻如鑪。善惡終須報。神明豈是無。﹝下生末弔場內喊介﹞平生未了事。今日有人補。﹝生末聽介﹞空中若有人聲。﹝內喊如初介生﹞奇哉奇哉。此是楊椒山昔年臨刑之語。想他忠魂不散。今日我輩成功。他願已遂矣。我等就此望空拜謝。﹝生末拜介﹞

【香柳娘】﹝合﹞仰忠魂在幽。仰忠魂在幽。丹心不朽。乾坤浩气彌綸久。今日呵。慶平生願酬。慶平生願酬姦佞悉拘囚。忠良賴匡佑。椒山公。你忠心旣白。追贈在指日也。看宸章錫優。看宸章錫優。雨露重新。勛名復舊

﹝生﹞昔日忠良志未伸。

﹝末﹞而今寰宇始淸寧。

﹝生﹞不是諸公遭遇蹇。

﹝末﹞天將完節付斯人。

第三十七出雪裏歸舟

【滿庭芳前】﹝淨上﹞侮戇狂生。楊眉樹眼。欺淩數載元臣。誰知弱艸顚覆路行人。惹得龍顏震怒。要乘時早辦歸程。堪悲處。銘功繪像。一旦削麒麟。

叱吒千人廢。陰謀萬鬼驚。一朝權不在。有令也難行。我老嚴廿載元勛。半朝天子。自量今生無人忤我矣。誰想那新進畜生鄒應龍孫丕揚摭拾浮言。禦前親奏。皇上大怒。將我一家拿問老身幸有免死金牌。放歸田裏。三法司把我孩兒擬成斬罪。諸孫並發爲民。幸蒙皇上憐憫。將世蕃姑問南雄衛充軍。案獄已成。無從可辧。只得收拾回去也。

【滿庭芳後】﹝付淨外扮家人占扮解語花同上付淨﹞恩榮期享盡。豈堪坦道忽遇車傾。﹝占﹞脫冠辭印。俛首向楓宸。﹝外﹞舊日相趨僚友。到今朝總是矛盾。﹝合﹞枝頭上。聲聲杜宇。叫斷別離魂。

﹝淨﹞孩兒行裝旣備。早早登程。﹝付淨﹞只是天色嚴寒。恐有雨雪。﹝淨﹞這也沒柰何。﹝付淨﹞如此就行。﹝行介淨﹞孩兒。你看張家灣裏。來千去萬。今日之行。教我怎生見人。﹝付淨﹞爹爹。別人回去。反有車馬供帳。送出都門。我家回去。揣也不揣。世情其實可惡。﹝淨﹞早上不做官。晚上不作揖。如今管不得他了。下船去罷。﹝占﹞上天下雪。好个淒涼風景也。﹝外﹞老爺。今日的雪。比楊員外殺的一日猶大。﹝淨﹞唗。

【甘州歌】﹝淨﹞朔風寒凜。看彤雲連野。雨雪紛紛。﹝付淨﹞歸途淒慘。難比鳳池鰲禁。﹝占潛下外﹞稟老爺。解語花私自逃去。雪天無處可覓。﹝淨﹞巢傾鳥散。理之自然。由他去罷。西堂已無畱客主。﹝付淨﹞南浦難畱出岫云。﹝合﹞藍關遠。秦嶺橫。慚無湘子度韓文。休嗟怨。勿涕零。復牽黃犬向東門。

﹝生扮內臣領眾賷勑上﹞千里黃麻頒禦祭。一封丹詔下維揚。自家是奉勑內臣。爲昔年都禦史曾銑受誣。死於非罪。今姦臣驅逐。皇上追思前功。欽賜復爵。差我親賷禦祭。表揚功烈。將近揚州。不意遇此大雪。如何是好。﹝眾﹞公公。河內冰凍。不能前進。﹝生﹞初冰未堅。趁早打去。﹝醜﹞那裏有一隻內閣牌衙的船。也冰斷在此。﹝生﹞咄。誰要你揣他。你自用力打去便了。﹝眾應介丑作歌頭打號眾打冰介醜﹞打開來也。﹝眾﹞恆耶。﹝醜﹞再打開也。﹝眾﹞恆耶。﹝醜﹞你看萬里冰山。﹝眾﹞恆耶。﹝醜﹞漸漸開也。﹝眾﹞恆耶。﹝醜﹞想是天公。﹝眾﹞恆耶。﹝醜﹞行惡報也。﹝眾﹞恆耶。﹝醜﹞凍死那姦臣。﹝眾﹞恆耶。﹝醜﹞再不來也。﹝眾﹞恆耶。﹝醜﹞一齊力也。﹝眾﹞恆耶。稟公公。有河路了。﹝生﹞有河路了。快行前去。正是昔年埋骨江山恨。今日揚名艸木香。﹝率眾下淨﹞這个太監。昔日也有往來。今日略不揣我。可見人情惡薄。﹝付淨﹞他便不揣我。河冰到虧他打開了。趲行前去。

【前腔】﹝淨﹞人情等曉云。嘆悠悠歸棹。無人憐問。﹝付淨﹞斜陽衰艸。西風裏悲切王孫。﹝小外奔上﹞小人是揚州管典人嚴冬手下差來的。嚴冬向年打死人命。無人敢發。今因老爺歸了。被人吿陷在獄。求老爺一个帖兒救他一救。﹝淨﹞我自家也管不得。怎救得他。你去。

外下淨﹞闔門總爲閒內虎。入井難扶泉底人。﹝合﹞黃扉艸。紫府塵。舊時王謝燕何存。思龐老。學邵平。從今辟世杜柴門。﹝下末扮董傳策上﹞我本蓬萊水。漸作淸淺流。靑門種瓜人。舊日東陵侯。董傳策向爲糾劾嚴賊。謫戍歸家。今幸姦謀敗露。父子斥逐。在我地方經過。不免去嘲笑他一番。那來船想是了。且住。若說是我。決不肯招接。用計哄他便了。

【前腔】﹝淨付淨外上合﹞孤帆過幾村。覩歸鴉落日。頻添愁悶。樓船車馬。知不似昔日喧騰。﹝末﹞船上通報。黃如桂要見老爺。﹝淨﹞黃禦史是我故人。請上船來。﹝相見淨驚介﹞呀。這是董幼海。先生何來。﹝末﹞小子向蒙教訓。特來拜謝。﹝淨﹞已往之愆。悔之晚矣。﹝付淨見末介﹞董先生。別來丰采倍常。卽日諒有榮擢。﹝末﹞小子戎伍之列。何足掛齒。﹝淨﹞愚父子乏物表忱。不敢過拜。﹝末﹞在敝地經過。本當奉些小禮。柰我松江舊有三般土產。今已無矣。﹝付淨﹞甚麼三般土產。﹝末﹞第一件。我松江出得好墨。但賢喬梓心上自是墨黑。諒不希罕。故不敢奉。第二。我松江出得好布。近日被江西大夥彊盜郭宜收去。與眾手下裹頭。各鋪賣盡。亦不得奉。第三。我松江出得好絨單。不知趙文華的姦賊向年打那大單子何用。行家折了本錢。此後再不肯打。小子止打得一个紅帽兒在此。送與東樓南雄去帶。﹝袖出帽送介付淨﹞惶愧惶愧。﹝末﹞不是黃塊。是一个金勇字。這金子還髙。是七寶金■﹝氵梟﹞器的成色。﹝付淨﹞董先生。勾了。﹝末﹞小生還有俚語幾句。贈喬梓榮歸。﹝出詩誦介﹞人心昧。天難昧。報道循環豈無會。文華死後懋卿亡。繼續應知第三位。金山衛。南雄衛。不同先後還同罪。憑君挽盡海洋波。難洗姦名千載愧。﹝淨﹞董先生。愚父子已知罪矣。﹝末﹞如此。小生吿回。請了片言誅破姦雄膽。辱撻何須到市朝。﹝下淨嘆介付淨﹞都是爹爹教他上船。到受了小畜生這一場大气。﹝淨﹞開船去罷。省得又有人來。﹝合﹞柱中幸脫李膺手。廁上須防鄭虎臣。休停轍。莫問津。江東父老面難親。遊魂擾。旅夢驚。空思待詔在金門。

﹝下付末扮朱裁背包上﹞十五年前中禍機。孤雛老燕各分飛。皇風淸穆天心順。今日當還合浦珠。我朱裁向隨小主母公子僑居易相公家。今幸鄒禦史老爺驅逐權姦。天恩大赦。聞我老夫人與易相公。只在目下同歸故里。不免遠來迎接。已到杭州北新關上。不知他到那地方了。只得沿路問去。那裏一隻官船。有兩个官兒登岸來了。就去問他。

【前腔】﹝淨付淨外上合﹞山程又水程。似行雲追雁。縱橫不定。湖山風景𨿽如舊。欲玩無心。﹝付末背云﹞這兩个是嚴家父子。想他不認得我了。我也只做不認得問他。二位老爺。路上可聞得夏老夫人的歸船麼。﹝淨﹞不曉得。﹝付末﹞就是向年被嚴家流徙的夏老夫人。今遇赦回來。可曉得麼。﹝付淨﹞那裏曉得。﹝付末﹞想他是女流。路上不知名。可曉得易解元的船麼。﹝淨﹞一發不曉得。﹝付末﹞就是向年被嚴家謀殺的易解元。如今也在廣西回來。﹝付淨﹞那人好可惡。說道不曉得就罷了。﹝外掩面羞介﹞好沒趣。﹝付末﹞我且再問一聲。二位老爺想在京回。聞嚴嵩父子問了充軍。此信可眞麼。﹝淨﹞我不管閒事。﹝付末﹞早是這等不管閒事。那見得有今日。﹝外掩面介﹞好大慚。﹝付淨﹞那人行路自行路。如何只管纏擾。﹝外﹞大哥。我老爺不曉得信。我在路上打聽得夏老夫人就在後面來了。你快去罷。﹝付末﹞如此多謝了。﹝指淨付淨介﹞咦。正是相逢恨少魚腸劍。羞與仇人共戴天。﹝下外﹞老爺。那人就是夏家朱裁。今須鬢白了。老爺不認得了。﹝淨﹞原來如此無禮。不知他一向逃在那裏。﹝外﹞聞夏公愛妾蘇賽瓊有遺腹子。一向是他撫養在江西。﹝付淨﹞當時一發殺了他便是。﹝淨﹞往事不可追矣。且登程回去。﹝合﹞早知此日遭戲悔。悔卻當年勿橫行。雄心老。客鬢星。十分權勢剩三分。除簪笏。服冑纓。羞將旗鼓向軍門。

﹝外﹞稟老爺。已到常山驛了。只是驛丞躱了。沒有扛夫轎馬。這一衝陸路。不能過去。﹝淨﹞快拿驛丞來。﹝外應下拿丑上﹞驛丞拿不著。拿一个夫頭在此。﹝淨﹞你是常山夫子。﹝丑﹞小人也弗是个常山。也弗是个附子。是个艸果。﹝淨﹞怎麼是个艸果。﹝醜﹞老爺近來有些气食相感。弗是艸果。再捉我消食下气。﹝淨﹞不要胡說。你驛中可有轎馬麼。﹝醜﹞沒有。﹝淨﹞怎麼沒有。﹝丑﹞轎子是本縣差去接夏老夫人。馬又死了。止剩得馬膫子。如今跳不動了。﹝付淨﹞這廝好打。﹝外﹞不要與他賽口。出幾个錢。雇了夫馬罷。

【尾聲】﹝合﹞倩夫丁忙投奔。含羞灑淚出長亭。始媿英雄是夢魂。

﹝淨﹞龍逢淺水遭蝦笑。

﹝付淨﹞鳳入荒林被雀欺。

﹝外﹞記得當朝權在手。

﹝醜﹞大虫也有困來時。

第三十八出林遇夏舟

【懶畫眉】﹝小生上﹞傳旌仗節劍南歸。忽受丹書整繡衣。洪濤定擬戮鯨鯢。回天幸在同心契。願續前功勒鼎彛。

恩洽九重瞻紫闕。時來六翮起靑霄。英豪本是天畱意。須把功名竹帛標。我林潤向年奉使雲南。幾遭危險。今幸恩兄廷諫。驅逐姦雄。擢下官爲南道禦史。就差江西巡江。我鄒兄欽升通政司參議。差人前到杭州。取嫂嫂上京。幷有書來致意。爲此下官亦差人去接荊妻。同赴江西之任。諒早晚可到也。

【前腔】﹝占同末上占﹞三年鸞鳳嘆分飛。幾度相思入夢幃。豈期經緯轉樞機。恩榮錫命風雲際。始信文章不誤儒。

﹝末﹞稟老爺奶奶到了。﹝小生﹞請進來。﹝相見介﹞﹝生查子﹞﹝小生﹞憶昔鏡分鸞。兩處遭危困﹝占﹞遙望楚云深。難訴閨中悶。﹝小生﹞音從別後稀。淚向愁中盡。﹝占﹞合劍喜相逢。琴瑟添和韻。﹝小生﹞夫人。下官貪磨蟻之微名。忘枕鴛之雅愛。瓜苦在栗。糟糠下堂。實下官薄幸也。﹝占﹞相公。你英才濟世。三事賢勞。旣思鐵柱名標。何惜玉關音斷。今黃誥紫封。妾受賜多矣。﹝小生﹞別後離愁。且細說一番。

【二郞神】﹝占﹞思千縷。望天涯云迷遠樹。﹝小生﹞幸有鄒家嫂嫂相依。可以解愁。﹝占﹞二鳥相依愁對語。﹝小生﹞但家園淸素。如何度日。﹝占﹞蠶桑早備。絲麻暫抵晨炊。﹝小生﹞如此淸涼。只恨下官歸遲了。﹝占﹞敎我數盡歸期重屈指。﹝小生﹞今日鄒嫂也封贈了。﹝占﹞幸天恩同沾春雨。﹝小生﹞想他亦上京去了。﹝占﹞最堪悲。又分襟雲山兩處暌違。

【囀林鶯】﹝小生﹞鳳鸞昔日輕分羽正上林花媚忘歸。﹝占﹞功名之心。人孰無之。﹝生﹞忽蒙天使龍章墜。﹝占﹞行人之職。是个好選。﹝小生﹞夫人。你不曉得佞臣深術。遠塞是危機。﹝占﹞今日相公回朝。謝天不盡。﹝小生﹞蒼穹默相。使微軀不負匡時志。﹝占﹞鄒大人榮擢。相公行取。可謂兩利俱全矣。﹝小生﹞兄和弟。蛟龍得雨。兩處奮澠池。

﹝外淨上外﹞小的是江西布按差官。帶領門役皁快。迎接老爺上任。﹝淨﹞小人是兵部車駕司。差送馬船水手。伺候老爺登程。﹝小生﹞江西差官先回。馬船水手聽候。﹝外應下小生﹞夫人內眷俱坐在後船去罷。﹝眾﹞開船開船。

【月云髙】﹝小生占合﹞碧雲天際。旌旗蔽江渚。風利飛帆速。聲振淸波拂。宣化承流。明時展經濟。看此去仁風播。俾黎庶咸沾惠。五褲歌謠信不虛。數卷圖書帶篋歸。﹝下﹞

【前腔】﹝老旦付末醜同上合﹞黃沙邊地。孤蹤久淹滯。霜徑秋容老。晚景天休至。姑侄崎嶇。長途幾滋味。記昔日辭家處。嘆舉目江河異。﹝小生率眾上﹞前望孤帆近水堤。此去相逢未審誰。

﹝醜﹞咄。你那船兒不要趕上來。省得抖了纖。﹝淨﹞咄。我是巡江老爺的船。誰敢不讓我前去。﹝醜﹞夏老夫人在船裏。那怕巡江老爺。﹝淨﹞打這廝。﹝打介小生﹞水手爲何喧嚷。﹝末﹞稟老爺。那船是夏老夫人在裏面。水手爭先。故此喧嚷。﹝小生﹞旣是夏老夫人在此。且住了船。待我相見。巡捕官報。巡江林爺相見老夫人。﹝末報介小生過船相見介小生﹞忠義遭遷播。相逢生感傷。﹝老旦﹞野花迷舊境。山鳥逐斜陽。﹝小生﹞家破人猶在。山荒艸更長。﹝老旦﹞壯年悲反復。一代語興亡。﹝老旦﹞林大人請坐。﹝小生﹞請問老夫人。數年流徙。安否何如。

【江兒水】﹝老旦﹞朋黨戈矛起忠良頃刻危。一家流徙難逃避。止有侍妾賽瓊。家人朱裁。又不得相隨。至親轉展皆離棄。﹝小生﹞可有人看顧麼。﹝老旦﹞多虧負了兵部張大人。困危中饑周廩餼寒添絮。幸免顚連狼狽。今日歸時呵。此後音稀。未審報恩何地。

﹝小生﹞老夫人𨿽受苦楚。幸得賽瓊姐生得公子。在我鄒長兄家撫養數年。已送歸故鄕。今日回去。正是一家骨肉團圓也。﹝老旦﹞林大人。𨿽蒙鄒大人夫婦大恩。只是老身不能報謝。

【前腔】﹝小生﹞老夫人。你昔日呵家破人亡矣。相離倍慘淒。煙飛霧散無存濟。最苦是桑楡遭亂世。今日呵天生麟子承先祀。嫡妾從今相遇。須信苦盡甘來。晚節黃花無旣。

﹝老旦﹞捨侄易弘器要見大人。因避難回來。不敢拜見。﹝小生﹞令侄在此。何不早說請過相見。想此位就是了。﹝付末見小生跪介﹞公祖老大人。易弘器拜見。﹝小生﹞還未到任。快不要行此禮。請起。﹝付末﹞不敢。﹝起揖立介小生﹞請問易先生。何由與令姑同歸。

【五供養】﹝付末﹞春闈臨試。驀遇姦雄。潛伏危機。嚴嵩父子欲占田產。將酒沈醉小生。夜間著人斬首。﹝小生﹞那時怎生脫了。﹝付末﹞伊姑生善念。冥夜啟金匙。﹝小生﹞那時何不就歸。﹝付末﹞多蒙翰林郭大人。恐我路上遇害。指示邊關。投避鄒公禦史。﹝小生﹞原來在我鄒兄處。如何又到廣西。﹝付末﹞適遇兵部張大人。亦謫戍在邊。蒙鄒大人呵贈金幷釋罪。同去到關西。今日遇赦回來。正是落葉歸根。丰城劍回。

﹝小生﹞易先生。姦佞驅除忠良相遇。今日之會。是天使然也。

【前腔】﹝小生﹞靑雲偉器。豺虎叢中。欣脫禍危。﹝付末﹞今日大姦除去。小生還鄕。亦至幸也。﹝小生﹞𨿽如此。還不足以盡其罪。以下官處之。大姦須赤族。餘黨悉殲除。凡事皆有大數。若賊臣不來害你。那裏便到全州。今日呵。最巧機關。天使攜歸姑氏。以此觀之。夏太師之後必昌。仁人多有後。元宰豈無兒。先生此回。正是缺月重圓。雙還浦珠。

【尾聲】明朝巡視洪都地。拜謁先賢表故閭。﹝合﹞徐把余姦來斬取。

﹝小生﹞下官吿辭了。﹝老旦﹞舟次多簡慢。幸勿見罪。﹝小生﹞不敢。﹝老旦﹞十五年前豺虎橫。今朝始遇鳳凰羣。﹝並下小生對末介﹞快備路費嗄程。送到夏老夫人船上去。﹝末應介小生﹞傳遞後船上備酒。請夏老夫人少坐。﹝末應介小生﹞此行願挽長江水。﹝合﹞洗盡寃魂怨骨醒。﹝下﹞

第三十九出林公理寃

【水底魚兒】﹝付淨上﹞驛宰風騷。烏紗葉葉囂。趨迎當道。走得腳無毛。

自家是醴陵縣祿口驛驛丞。到任以來。銅錢無處取覓。鎭日迎官接府。爲此自做幾句口號。不免誦一番。自幼出身小吏。要錢千方百計。撇淸做勢搖手。罰咒只當放屁。守得六年考滿。受了萬千驚塊。朝要接官趕纖。夜要巡更發擂。河泊已爭我个喏淺。閘官以鎗我个坐位。昨日充撞子一个洗馬。跪子了殺雞弗忌。朝廷以弗來欽取。吏部以弗來奬勵。﹝跌帽介﹞仔細思量。我也弗去戴个骨屑。以怕弗像个付淨做戲。方才起馬牌來。巡江林老爺就到。不免又要去接。﹝下﹞

【福淸歌】﹝左右喝道小生上﹞爲讒人胡行不道。痛黎民顚連無吿。巡行省察問知因鄕民耆老。這孽寃爲民須報。

國正天心順。官淸民自安。鴟鴞應滅迹。郊外見鸞凰。下官巡視江西。訪得嚴嵩父子稔惡不悛。白占鄕民田產。彊搶良家子女。縱家奴郭宜等假爲防盜。打劫鄕村。嚴世蕃抗君玩法。不赴南雄。昨袁州府郭推官。已伸他罪惡在本院。但未有實迹。不免到湖廣長沙府醴陵縣與他連界地方密訪一回。便知端的。此處想是醴陵縣了。﹝付淨上﹞祿口驛驛丞帶領人夫接爺爺。﹝小生﹞起去。﹝付淨﹞請爺爺到驛裏坐。﹝小生﹞叫驛丞。我且問你。此去袁州府內平鄕地方。有許多路。﹝付淨﹞地之相去也千有餘裏。透說了一半。﹝小生﹞只五百里。如此相近。你可知嚴閣老家的行惡麼。﹝付淨﹞知之爲知之。不知爲不知。這个不敢調謊。﹝小生﹞你曉得。可細說一番。

【下山虎】﹝付淨﹞大人聽吿。嚴府官豪。一自歸江右。勢惡似鴞。縱使護衛家丁遠方爲盜。白占田園無控吿。奸淫事知多少。閭巷呻吟兒女號。﹝小生怒介﹞聽說敎人怒。情難恕饒。須奏金鑾剿爾巢。

驛丞且退。叫左右快擡放吿牌出去。若有吿嚴家寃枉事情。不拘時進。﹝眾應介付淨下﹞

【字字雙】﹝淨扮吿狀人上﹞吾家積祖來溫飽。稱饒。田地被人白占了。煩惱。與他爭執逞官豪。打倒。關天人命非爲小。來討。

﹝跪介﹞爺爺。吿狀。

【前腔】﹝醜扮婦人上﹞吾家兒女年紀小。乖巧。體態娉婷又娜裊。眞好。何期撞著貴家豪。拖倒。紅羅帳裏作鴛交。壞了。

﹝跪介﹞爺爺。吿寃枉事。﹝左右喝﹞不要亂嚷。爺爺要面審。唱名進去。﹝淨進跪介小生﹞你是何處籍貫。姓甚名誰。﹝淨﹞小人知名不具。﹝小生﹞咄。從直說來。﹝淨﹞小人叫名趙出來。狀吿占產殺命事。小人有二千畝五升民。﹝小生﹞是田了。﹝淨﹞價錢眞直來千去。﹝小生﹞甚麼樣田。價直萬金。﹝淨﹞水已種得海洋彊。旱又種得頭暈眼。﹝小生﹞是花稻兩熟的了。﹝淨﹞撞子嚴世蕃个宿積老。挽同子个賣藥郞。虛寫子个二十四。﹝小生﹞旣有文契。是買的了。﹝淨﹞爺爺。索咸籍子我个黃金白。一网罟子我个鼻涕眼。﹝小生﹞賴了銀子。收了花利。那時卻怎麼了。﹝淨﹞小人便上渠个雙扇墻。替渠算个梅花紙。觸子渠个有頭無。就反轉子个京都地。背絲巾子我个黃冊書。懸空髙子我个靑絲細。萬里長便心悅成子金頭銀。剔鎗弄便風吹浪个金華火。登時吐出子个嫡親骨。幾乎送子个殺豬華。﹝小生﹞你受累了。﹝淨﹞爺爺。還有大事。拿个梨祗勞來玄壇菩。滴瀝沰子我个航船埠。﹝小生﹞你的頭兒見在。﹝淨﹞爺爺。有个緣故。他殺時節。小人怕事。縮了進去。如今吿狀。想有了利息。故此鉆頭出來。﹝小生﹞狀子準了。本府伺候。﹝淨應下小生﹞喚那婦人進來。甚麼姓名。﹝醜﹞小婦人是刁潑氏。﹝小生﹞刁潑婦人。必是造言生事。推出去。﹝醜﹞爺爺。我只愛推進來。弗願推出去。﹝小生﹞男子那裏去了。要你來吿。﹝醜﹞乞个丈夫死子了。﹝小生﹞旣如此。從直說來。﹝醜﹞吿狀婦香柳娘。年甲十二紅。系八聲甘州籍。狀吿風流子彊奸好姐姐事。有女似娘兒。生得眼兒媚。鎭日懶畫眉。未曾花心動。豈被薄幸嚴世蕃。經過傍妝臺。窺見點絳唇。自恃太史引勢。喝令醜奴兒。捉過三仙橋。竟到鳳凰閣。只待四邊靜。拖入銷金帳。上除女冠子。下除紅繡鞋。脫下紅衲襖。解開香羅帶。襯著玉胞肚。做个剗鰍兒。七犯忒忒令。直到滴滴金。意圖蝶戀花。占做七娘子。見有虞美人瑣窗郞等知證。切思念奴嬌。哭得靑衫濕。乞差蠻牌令。拘捉一干花犯。親奏一封書。驅除下山虎。庶使普天樂。有此上吿。﹝小生﹞狀子準了去。﹝丑應下內喊介﹞爺爺救人救人。﹝小生﹞那裏嚷。﹝眾﹞稟老爺。嚴家差人四路阻截搜捉吿狀的。有一个老兒。被他拿去了。﹝小生怒介﹞有這等事。在我衙門首。敢如此無狀。叫巡捕官快拿。﹝眾拿付淨同外上外﹞爺爺救命。方才小人來吿狀。被他拿去。搜了狀子。幾至打死。幸得爺爺差人救了。﹝小生﹞你叫什麼。﹝外﹞小人叫張謙。家住袁州府內平鄕。一家俱被嚴府官舍郭宜文攀錦等劫掠殆盡。老身漂流異鄕。今來投吿靑天爺爺。﹝小生指付淨介﹞他是甚麼人。﹝外﹞他叫嚴年。是嚴家第一个豪奴。﹝小生﹞張謙外面伺候。把那狗奴夾起來。﹝外應下眾夾付淨介小生﹞你那廝好好把你家裏打劫彊奸搶占等情一一招了。饒你性命。﹝付淨﹞爺爺。待小人招。﹝小生﹞取紙筆過來。寫他口詞。

【蠻牌令】﹝付淨﹞望鏡臺。苦哀吿。饒刑罰。願供招。﹝小生﹞詳細說來。﹝寫介付淨﹞官舍郭宜文攀錦。眞劫掠逞雄鴞。﹝小生﹞你嚴世蕃在家。何所作爲。﹝付淨﹞恣荒淫窮奢歡樂。﹝小生﹞記得吞占許多田地麼。﹝付淨﹞信知吞眾產盡民膏。﹝小生﹞他姦搶許多婦女。卻怎麼說。﹝付淨﹞這姦情莫逃。聽申明早典刑曹。

﹝小生﹞且放了。押這廝醴陵縣監候。﹝眾押付淨下小生﹞一面去外邊收眾百姓狀子。一面去喚聽差舍人進來。﹝眾收狀子上﹞稟老爺。共有二百八十五張狀子。﹝小生﹞封好在捲箱內。﹝末上﹞聽差舍人見爺爺。﹝眾應介﹞進來。﹝小生﹞可恨那嚴家父子。罪惡滔天。遠近受害。我連夜寫本。你明早兼程上京。速乾天聽。急救生靈。起來聽我分付。

【雁來紅】﹝小生﹞豺狼毒未消。痛蒼生適際遭。一封再瀆重瞳照。巢穴須傾倒。願轉悲號盡樂郊。﹝合﹞居當道。應除勢豪。望天誅須到早。

【前腔】﹝末﹞羣黎久竄逃。幸觀風省四郊。除姦須替天行道。民命期重造。看取光天玉燭調。﹝合前﹞

﹝小生﹞帶罪歸來惡未除。

﹝末﹞又勞節使上天書。

﹝小生﹞閉閣巳無思過日。

﹝合﹞闔門應有滅宗時。

第四十出獻首祭吿

【一枝花】﹝小外扮推官雜扮二吏奉文書首級上小外﹞猛虎渡河深避。鱷魚馴性無虞。江右喜逢淸白吏。直把妖氛盡掃除。﹝合﹞黎民頌允釐。

商於富足秦人泣。回首咸陽車殉裂。自古姦回報不輕。慘禍由來自作孼。下官袁州府推官郭諫臣是也。昨奉王命。同禦史馬文健兵馬陳潤抄沒嚴嵩全家。腰斬世蕃示眾。江院林公要世蕃之首。祭吿郭侍郞大人。故此將抄沒文書。幷他首級。送到察院。門尙未開。不免在此少待。

【前腔】﹝小生率眾上﹞天道好還如寄。人心公論難違。蟬遇螳螂方捕取。又見黃鸝宿柳枝。﹝合﹞英雄總是愚。

﹝眾開門吏報介﹞府官吿進。﹝小外﹞袁州府推官拜見。﹝小生﹞請起。﹝小外起揖介又跪送文書介﹞這是抄沒嚴家的數目。﹝小生﹞請起來說。﹝小外立介﹞稟老大人。嚴老已押去養濟院。討了收管了。﹝小生﹞𨿽則如此。尙不足以報夏曾楊郭諸公之寃。﹝小外﹞妻孥俱沒入功臣家爲奴。卽日起解。﹝小生﹞僅可以雪夏家流徙之恥。﹝小外﹞只有嚴世蕃一女自縊。一媳婦投井而死。﹝小生﹞此是楊宜人陸姑之報。豈爲節義而亡。﹝小外﹞諸孫嚴效忠等。皆戍萬里邊衛。﹝小生﹞此僅足以報張鶴樓等三臣之寃。﹝小外﹞推官會計他田地。共有八萬六千五百畝。俱已拴訂明白。斷給原主。止存半畝與老嚴做个葬身之地。﹝小生﹞他做人盡了。恐不爲道路所容。﹝小外﹞他莊宅共有四十二處。廳堂捨宇三千八百間。俱已拆卸官賣。止畱一所。塑夏曾楊郭諸忠臣神像在內。嚴家父子跪於臺下。如嶽墳故事。以爲忠佞之鑑。﹝小生﹞這也處得好。﹝小外﹞還有抄沒金銀首飾寶玩家私。共計解京者二百軍船。其餘十分之二。給賞與本處受寃小民。其十分之三。奏請代免今年田租之半。﹝小生﹞這个一發處得好。﹝小外﹞嚴世蕃已迎過四門。腰斬於市。首級獻在臺下。﹝小生﹞取過來。﹝吏捧上小生看介﹞咄。你那賊子。也有今日。英雄那裏去了。叫左右擡祭禮過來。就此設立神主。祭吿郭爺。推府在此同拜。吏外面伺候。﹝應下眾擺香燭祭禮首級介小生﹞看酒來。﹝拜介﹞

【北新水令】﹝小生﹞自違道範信音稀。爲傳旌久淹蠻地。幸微軀脫禍機。念深恩難報取。我那恩師。你本要別盤根利器。豈知先喪在鎗鋒底。

﹝小外﹞看酒來。﹝送酒介﹞

【南步步嬌】﹝小外﹞堪傷人萎山頹矣。嘆枉受了虛名利。枝頭杜宇悲。聲聲叫斷故人愁緖。郭大人。你秋江已有美鱸魚。無端天外飛鎌墜。

﹝小生﹞再斟酒來。﹝送酒悲介﹞

【北折桂令】﹝小生﹞痛追思。舊日相隨。徳業文章。斗重山齊。慶遭逢身上瑤池。名登紫闕禦燭迎歸。我那恩師。恁祇爲驅姦賊一行諫書把前功半途輕廢。枉卻知幾。誰想道種荳南山。又把恁重做了擊缶楊惲。

【南江兒水】﹝小外﹞說到傷情處。難禁珠淚垂。玉堂金馬輕遺棄。淸流投向黃河際。楚歌江上秋風碎。今日鄒林二大人誅滅姦雄。也與你泉低幽魂舒气。只恐怕同掩黃沙。佞骨尙欺忠義。

﹝小生﹞恩師大人。嚴世蕃姦賊之首。已獻在靈前。望賜明鑑。

【北雁兒落】﹝小生﹞擺著那躋蹌蹌冪鼎儀。獻著那眼睜睜賊首級。望洋洋昭義气聽轟轟吞佞鬼。﹝悲介﹞恨則恨檜𨿽亡飛先死。忠和佞兩成灰。拭不幹萬古江山淚。咽不住千年風木悲。恩師。俺念著君親師事同一體。思之。這寃愁千年萬載不盡太平車。

【南僥僥令】﹝小外﹞鼎湖龍遠去。華表鶴歸遲。終古王孫無覓處。徒使涕交頤。怨著誰。

【北收江南】﹝小生﹞呀。早知道禍機隱伏。誰羨著掛冠歸。便做了子陵靖節也來追。仕途危殆有如斯。總不如漁樵牧兒。總不如漁樵牧兒。因此上英雄長使淚沾衣。

【南園林好】﹝小外﹞對英靈香消寶猊。挹忠魂言猶在耳。思功績杳然天際。須指日復官彛。追配享永流輝。

﹝小生﹞昭吿已畢。且把祭禮收了。

【北沽美酒】﹝小生﹞我那恩師呀。你思歸引更作泣顏回。俺待要巡江渚反做了弔湘悲。功在人亡事已非。空畱著墮淚碑。豫章城總是愁城。洪都地皆成怨地。朝政有淸寧時節。姦佞有驅除之日。可惜恁爲國忠勛今在那里。堪悲。堪悲。若要見恩師。除非在簡編中尋些遺語。

【尾聲】﹝合﹞身騎箕尾歸天去。气作山河匡帝裏。願與完節睢陽同勵鬼。

﹝付末上﹞朱裁見老爺。奉老夫人命。求嚴世蕃首級祭吿太師老爺。﹝小生﹞把與他祭過了。還要解京祭曾楊二爺。﹝付末應下﹞

﹝小生﹞憶昔當朝罪惡時。

﹝小外﹞今朝赤族也爲遲。

﹝小生﹞仕途若要觀明鑑。

﹝合﹞遺臭千年在史書。

第四十一出封贈忠臣

﹝付末上﹞爲問當年素服儒。於今腰下佩金魚。分明有个朝天路。何事男兒不讀書。自家林相便是。我老爺向與鄒老爺結爲兄弟。恩若同胞。共除大姦。各伸所願。今鄒老爺升授通政參議。吿歸葬親。我老爺特差我打探消息。若鄒爺到來。我老爺奶奶也要同歸聚舊。訪得他已到姑蘇驛了。只在目下。準到杭州。不免回覆老爺。早歸趨賀。﹝下﹞

【排歌】﹝左右喝道生旦同上生﹞政自衡平。官如水淸。忝膺朝野聲名。﹝旦﹞休誇上國息讒臣。且慶江南見故人。﹝合﹞靑山路。綠水濱。風光依舊越州城。旌旗耀。鼓吹鳴。歡歌今遂晝遊心。

﹝生﹞澤國江山畫景開。﹝旦﹞雙雙彩燕去重來。﹝生﹞十五年前荒艸路。﹝旦﹞而今輻輳滿庭階。﹝生﹞且喜已到家中了。叫家僮取帖兒來。打發府縣迎接的回去。﹝外持帖眾接介生﹞你去多多拜謝。倘有三司府縣來訪。便說鄒爺方回事冗。明日接客。﹝眾應下生﹞夫人。我數年遊宦。雙親未葬。俱被那功名誤了。﹝旦﹞驅馳王事。斥逐權姦。可謂忠於君矣。今日榮歸葬親。鳳誥龍章。三牲五鼎。也不失爲顯親之孝。﹝生﹞夫人。你曉得念堂林弟巡視江西。見嚴家肆惡。奏請抄沒。將世蕃腰斬。萬民除害。其功尢在我上。諒亦不日超遷。﹝旦﹞若如此。忠義功勛。出在一家。不負昔日締交之志。可喜可喜。

【前腔】﹝小生占付末同上小生﹞鯁骨孤臣。芳年俊英。塤箎連奏同聲。﹝占﹞雲山兩地尙飄零。聚散無常憶故人。﹝合﹞髙車擁。駟馬新。此回不是舊時行。交花樹。對語禽。江城舉目總成春。

﹝付末進見介生﹞林相那裏來。﹝付末﹞老爺奶奶俱回在此。﹝生﹞請進來。﹝相見介﹞﹝減字木蘭花﹞﹝生小生相見介生﹞昔年分袂。陽關滴斷悲秋淚。﹝小生﹞今日歸家故苑同開向日花。﹝旦小旦相見介旦﹞倚闌臨鏡。常思同望衡陽信。﹝占﹞怨玉愁香。今幸偕遊晝錦堂。﹝生見占介生﹞鸞棲枳棘。山妻向愧無供給。﹝占﹞鶴帶飛鳥。夫壻欣逢有琢磨。﹝小生見旦介小生﹞孤雲飄泊。未遑結艸兼銜玉。﹝旦﹞雙鳳齊飛。焉敢無炊不下機。﹝生﹞賢弟。歸期相値。足見千里同心。﹝小生﹞小弟聞長兄歸葬。故夫婦暫回代勞。以盡弟子之禮。﹝生﹞多謝盛情。不勝欣慰。﹝小生﹞長兄。久別後且把闊情少敍。

【一封書】﹝生﹞邊回見聖明。爲朝端驅佞臣。蒙恩賜轉升。議參謀愧此身。負米常懷終養恨。聊乞銘旌葬槁砧。﹝合﹞念私恩。重天親。學做兼全忠孝人。

﹝生﹞賢弟。你把巡江事情少講一回。

【前腔】﹝小生﹞當日出視巡。聽顚連來吿民。封章達帝京。幸天誅得早臨。開國承家難兩盡。回首空勞望白雲。

﹝合前占﹞伯母別後。想福祉倍常。

【皂羅袍】﹝旦﹞那日相辭蘭閫。向長途迢遙幸抵京城。未遑深巷聽蠅聲。忽隨返棹歸鄕井。﹝合﹞幾年相倚。難忘寸心。三秋相隔。如挨萬春。今朝重會情無盡。

﹝旦﹞嬸嬸在江西。想亦平安。

【前腔】﹝占﹞別後從遊南郡。幸舟中相遇夏老夫人。﹝旦﹞相遇夏夫人。不知賽瓊母子如今安在。﹝占﹞賽瓊僑寓易家門。此回母子俱歡慶。

﹝合前生﹞賢弟。大抵功名事業。自有天數。追想昔年。仙遊祈夢。無有不驗。我與孫立亭在朝房中。始悟出三人名。一在內。千一來。髙山退等言。正是三人之名。同登丙辰進士。嚴嵩斥退。乃在壬戌之年。豈非最巧仙機。﹝小生﹞以此觀之。後面幾句。亦可類推。其曰南北異。八丘同。郡無君。諸不言。丘與八是一兵字。郡去了君。諸去了言。合成一个都字。或者我三人分掌南北兵權。同授都禦史之職。未可知也。﹝生﹞此地位固不敢望。但爲朝廷除了元惡。亦不世之功也。

【生查子】﹝末捧詔上﹞君恩豈負人。臣節須持正。龍虎會風雲。朝野咸歡慶。

聖旨到來。跪聽宣讀。﹝眾跪介末﹞奉天承運皇帝詔曰。繩愆糾繆。臣道爲先。罰罪賞功。乾綱不替。愧朕涼徳。謬纘鴻基。心實未虛。耳方逆聽。以致賊臣嚴嵩父子弄權。黨與亂政。忠良誅戮。閭巷呻吟。宜加赤族之誅。用雪蒼生之憤。爾巡衛禦史鄒應龍。不畏彊禦。驅逐大姦。巡江禦史林潤。和保黎民。殲夷大惡。誠曠古之奇功也。應龍妻沈氏。潤妻王氏。並爲宜家之婦。同贊報國之臣。今升鄒應龍爲巡撫雲南提督建昌等郡軍務左副都禦史。林潤爲巡撫應天提督南京等處軍務右副都禦史。沈氏王氏俱封慧徳淑人。再照得二臣一系陜西。一系福建。天使助朕。寄寓杭州。仍賜各歸原籍。著所在有司治第。俟葬親完畢。速赴乃任。爾其欽哉。同諫孫丕揚升授提督紫荊等關軍務右副都禦史。其張翀董傳策吳時來並以忠言受誣。赦罪復職。以待不次超遷。故相夏言追贈紫金光祿大夫。仍賜遺腹子襲蔭曾銑郭希顏並贈榮祿大夫。楊繼盛謚忠湣太中大夫。妻劉氏贈節義淑人。配享學宮。世以生員奉祀。嗚呼。旌善懲惡。申公匪私。生者享爵祿之榮。死者沐恩光之賁。欽此。謝恩。﹝眾﹞萬歲萬歲萬萬歲。

【山花子】﹝生﹞平生自負經綸蘊。連年播逐風塵。幸微忱敷陳帝庭。一言感悟承明。﹝合﹞荷天朝褒功錄名。黃麻紫泥傳玉音。仙槎使節來鳳城。四海平康。億兆歡騰。

【前腔】﹝小生﹞明時得展匡扶政。報君何卹捐生。喜郊原妖氛滅形。朝端綱紀淸寧。﹝合前﹞

【前腔】﹝旦﹞荊釵裙布曾孤另。桑麻幸遇娉婷。想當初天敎曾盟。何期異地相親。﹝合前﹞

【前腔】﹝占﹞孤蒲弱柳蒙廝認。自知有愧蘩蘋。想前生曾結世姻。今朝寵誥同新。﹝合前﹞

【節節髙】﹝眾﹞堂堂命世臣。聚朝廷。矢心重把綱常整。忠魂醒。義气伸。芳名振。非干明聖無聰聽。榮枯生死皆由命。﹝合﹞光嶽千年正气存。車書一統乾坤定。

【前腔】﹝眾﹞淩煙巳著名。畫麒麟。撫孤除佞持身正。皇風�。海宇淸。天心順。國家有道多英俊。從敎盛際同堯舜。﹝合前﹞

【余文】﹝合﹞皇明聖治稱嘉靖。遇明良喜起同聲。始信朝陽有鳳鳴。

忠臣爲國共除姦。

功在乾坤義燭天。

自是朝廷多有道。

直敎萬載樂堯年。

鳴鳳記終

