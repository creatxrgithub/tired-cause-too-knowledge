六十種曲幽閨記元施惠

幽閨記

﹝元﹞施惠著

繡刻演劇十本

第二套

南西廂幽閨明珠玉簪紅拂還魂紫釵邯鄲南柯北西廂

實獲齋藏板

繡刻幽閨記定本

●幽閨記目錄

第一出開場始末

第二出書幃自嘆

第三出虎狼擾亂

第四出罔害皤良

第五出亡命全忠

第六出圖形追捕

第七出文武同盟

第八出少不知愁

第九出綠林寄迹

第十出奉使臨番

第十一出士女隨遷

第十二出山寨巡羅

第十三出相泣路岐

第十四出風雨間關

第十五出番落回軍

第十六出違離兵火

第十七出曠野奇逢

第十八出彼此親依

第十九出偸兒擋路

第二十出虎頭遇舊

第二十一出子母途窮

第二十二出招商諧偶

第二十三出和寇還朝

第二十四出會赦更新

第二十五出抱恙離鸞

第二十六出皇華悲遇

第二十七出逆旅蕭條

第二十八出兄弟彈冠

第二十九出太平家宴

第三十出對景含愁

第三十一出英雄應辟

第三十二出幽閨拜月

第三十三出

第三十四出

姊妹論思

第三十五出詔贅仙郎

第三十六出推就紅絲

第三十七出官媒回話

第三十八出請偕伉儷

第三十九出天湊姻緣

第四十出洛珠雙合

第一出開場始末

【西江月】﹝副末上﹞輕薄人情似紙。遷移世事如棋。今來古往不勝悲。何用虛名虛利。遇景且須行樂。當場謾共銜杯。莫敎花落子規啼。懊恨春光去矣。

【沁園春】蔣氏世隆。中都貢士。妹子瑞蓮。遇興福逃生。結爲兄弟。瑞蘭王女。失母爲隨遷。荒村尋妹。頻呼小字。音韻相同事偶然。應聲處。佳人才子。旅館就良緣嶽翁瞥見生嗔怒。拆散鴛鴦最可憐。嘆幽閨寂寞。亭前拜月。幾多心事。分付與嬋娟。兄中文科。弟登武舉。恩賜尙書贅狀元。當此際。夫妻重會。百歲永團圓。

老尙書緝探虎狼軍。

窮秀才拆散鳳鸞羣。

文武舉雙第黃金榜。

幽閨怨佳人拜月亭。

第二出書幃自嘆

【珍珠簾】﹝生蔣世隆上﹞十年映雪囊螢。苦學幹祿。幸首獲州庠鄕舉。繼晷與焚膏。秪勤習詩書。咳唾珠璣才燦錦。養浩然春闈必取。一躍過龍門。當此靑雲得路。

中都風物景全佳。街市騈闐鬥麗華。煙鎖樓臺浮錦色。月籠花影映林斜。禮樂流芳忝儒裔。雙親不幸俱傾逝。止存一妹在閨中。眞乃家傳多富貴。自家姓蔣。雙名世隆。中都路人氏。𨿽叨鄕薦。未赴春闈。只因服制在身。難以進取。家中別無親人。止有一妹。叫名瑞蓮。年已及筓。未曾許聘。﹝鷓鴣天﹞正是錦繡胸襟气若虹。文章才學足三冬。循循善道馳庠校。濟濟儒風藹郡中。題鴈塔。步蟾宮。前程萬里附溟鴻。此時衣錦還鄕客。五百名中讓世隆。

【月上海棠】君子儒。文章學業馳名譽。但一心憂道。豈爲貧居。十年挨淡飯黃虀。終身享鼎食重褥。前賢語。果是書中自有金玉。

歲月易虛。寸陰當惜。不免到書房中將經史檢點則个。

琢磨成器待春闈。

萬里前程唾手期。

一舉首登龍虎榜。

十年身到鳳凰池。

第三出虎狼擾亂

【點絳唇】﹝淨番將上﹞勢壓中華。仁將夷化。威風大。一曲琵琶。醉後驅鷹馬。

你看邊塞上好光景。只見萬里寒沙。一天秋艸。馬嘶平野呼鷹地。犬吠低坡射鴈人。艸叢中無非是赤兔黃獐。天際表有些兒皂鵰白鷂。夜夜月爲靑冢鏡。年年雪作黑山花。俺這里喫的是馬酪羊羔。說甚麼龍肝鳳髓。穿的是狐裘貂帽。要甚麼錦衣繡裳。比著他諸夏無君。爭似俺蠻夷有主。漢家𨿽盛。曾與和親。唐國稱隆。結爲兄弟。國號附金。而威風凜凜。中華臣宋。而气宇巍巍。遠觀著幾層瑞彩罩金城。遙望見一派祥雲籠鐵柱。自家北番一个虎狼軍將是也。只因大金天子。俺這里三年一小進。五年一大進。十年一總進。今經一十五年。並無一絲兒回答。俺主大怒。著俺起兵前去。打奪州城。占據糧艸。不免叫把都兒每出來。與他商議。把都兒那里。

【水底魚】﹝小生外末番軍上﹞白艸黃沙。氈房爲住家。胡兒胡女慣能騎戰馬。因貪財寶到中華。閒戲耍。被他拿住。鐵裏溫都哈喇。

主帥呼喚。上前參見。﹝淨﹞把都兒每。只因大金天子。俺這里三年一小進。五年一大進。十年一總進。今經一十五年。並無一絲兒回答。主上大怒。著俺起兵前去打奪州城。占據糧艸。眾把都兒每聽吾號令。不可有違。

【豹子令】點起番家百萬兵。百萬兵。紛紛快馬似騰雲。似騰雲。尀耐大金無道理。與他交戰定輸贏。﹝合﹞安排器械便登程。殺敎片甲不畱存。

【金字經】嗗都兒哪應咖哩。者麼打麼撒嘛呢。哧嘛打麼呢。咭囉也赤吉哩。撒麼呢撒哩。吉麼赤南無應咖哩。

頭戴金盔挽玉鞭。

驅兵領將幾千員。

金朝那解番狼將。

血濺東南半壁天。

第四出罔害皤良

﹝小生丑金瓜武士上﹞蓬萊正殿起金鰲。紅日初生碧海濤。開著午門遙北望。赭黃新帕禦牀髙。﹝末黃門上﹞

【點絳唇】漸辟東方。殘月淡啟。猶伺顯。平閃淸光。點滴檐鈴響。

萬燭當天紫霧消。百花深處漏聲遙。宮門半辟天風起。吹落鑪香滿繡袍。自家乃金朝一个小黃門是也。主司儀典。出納綸音。身穿獸錦袍。與賓客言。口含雞舌香。傳天子令。如今早朝時分。官裏升殿。怕有奏事官到來。不免在此伺候。怎見得早朝。但見銀河耿耿。玉露瀼瀼。似有似無。一天香霧。半明半滅。幾點殘星。銅壺水冷。數聲蓮漏出花遲。寶鴨香消。三唱金雞明曙早。人過禦溝橋。燈影裏衣冠濟楚。馬嘶宮巷柳。月明中環佩鏗鏘。鐘聲響大殿門開。五音合內宮樂奏。只見那奉天殿。武英殿。披香殿。太乙殿。謹身殿。巍巍峨峨。日色乍臨仙掌動。奉天門。承天門。大明門。朝陽門。幹明門。隱隱約約。香煙欲傍衮龍浮。其時有禦用監官。尙膳監官。尙衣監官。各司其事。備其所用。鴻臚寺官。光祿寺官。太常寺官。各守乃職。聽其所需。周旋中規。折旋中矩。降者降而升者升。過立色勃。執圭鞠躬。跪者跪而拜者拜。文官有稷契伊傅之才。武將有起翦頗牧之勇。正是日月光天徳。山河壯帝居。太平無以報。願上萬言書。道猶未了。奏事官早到。

【出隊子】﹝淨聶賈列上﹞番兵突至。番兵突至。禦敵無人爲出師。敎人日夜苦憂思。事到臨危不可遲。奏議遷都。伏乞聖旨。

﹝末﹞來者何官。﹝淨﹞臣聶賈列奏聞陛下。﹝末﹞所奏何事。﹝淨﹞奏爲保國安民事。誠惶誠恐。稽首頓首。冒奏天顏。恕臣萬死萬死。臣聞番兵犯界。突入楡關。離俺中國。只有百二十里之地。況彼人彊馬壯。本國將寡兵疲。難以當敵。不若遷都汴梁。上保社稷無危。下免生民塗炭。﹝末﹞官裏道來。汴梁有何好處。可以遷都。﹝淨﹞夫汴梁者。東有秦關。西有兩隘。南有函谷。北有巨海。地雄土厚。可以遷都。所謂王公設險。以守其國。願我王準臣所奏。不必遲回。﹝末﹞官裏道來。可退在午門外。與眾官商議。卽便遷都汴梁。免致兩國相爭。實爲便益。﹝淨﹞萬歲。萬歲。萬萬歲。﹝退科﹞

【點絳唇】﹝外陀滿海牙上﹞長樂鐘鳴。未央宮啟。千官至。頓首丹墀。遙拜著紅雲裏。

﹝末﹞來者何官。﹝外﹞臣陀滿海牙。累世忠良。官居左丞之職。有事不容不諫。﹝末﹞所諫何事。﹝外﹞臣聞番兵犯界。軍馬已到楡關。相去百二十里之地。所謂剝牀以膚切近災者也。本合命將出師。剿滅夷冦。今被姦臣擅權竊柄。奏令遷都。以避彊勢。不惟天子蒙塵。抑且生民塗炭。於此不諫。不爲忠也。誠惶誠恐。稽首頓首。君乃臣之元首。臣乃君之股肱。君有諍臣。父有諍子。王事多艱。民不堪命。若鉗口不言。是坐視其危也。卽今番兵犯界。何不遣將禦敵。卻乃遷都遠避。﹝末﹞官裏道來。如今朝中缺少良將。著何人爲帥。統領三軍。與他對敵。﹝外﹞臣聞內舉不避親。臣舉一人。卽臣之子。陀滿興福。此子六韜三略皆能。有萬夫不當之勇。手下見有三千忠孝軍。人人敢勇。个个當先。可退番兵。﹝淨﹞臣聶賈列奏聞陛下。陀滿海牙已有無君之心。又令其子出軍。如虎加翼。爲禍不淺。我王不可準奏。﹝外﹞咄。聶賈列。你何故妄奏遷都。﹝淨﹞咄。陀滿海牙。你何故阻駕。

【新水令】﹝外怒科外﹞九重天聽望垂慈。主君賢諫臣須直。事當言敢自欺。旣爲官要盡臣職。﹝淨﹞如今聖駕遷都。有何不可。﹝外﹞你若是要遷移。把社稷一時棄。

﹝末﹞官裏道來。二人所奏不同。還退在午門外。與眾官商議。﹝外淨﹞萬歲。萬歲。萬萬歲。﹝退科外﹞聶賈列。你怎見得就該遷都。

【步步嬌】﹝淨﹞蠢爾番兵須臾至。力寡難當禦。朝臣眾議之。你不見昔日呵。太王居邠。狄人侵地。事之以皮幣不得免。事之以犬馬不得免。事之以珠玉不得免。他也無計可施爲。只得遷都去。

【折桂令】﹝外﹞古人言自有權輿。能者遷之。否則存之。﹝淨﹞說得好。說得好。你說聖上不如太王。﹝外﹞怎忍見夫挈其妻。兄攜其弟。母抱其兒。城市中喧喧嚷嚷。村野間哭哭啼啼。可惜車駕奔馳。生民塗炭。宗廟丘墟。

【江兒水】﹝淨﹞臣道當卑順。秋毫敢犯之。你道能如太王則遷之。不能則謹守常法。這是不能堯舜欺君罪。那百姓每呵。見說仁君遷都避。紛紛從者如歸市。你道效死而民勿去。這等拘守之言。怎及得遷國圖存之計。

【鴈兒落】﹝外﹞俺穿一領裹乾坤縫掖衣。要幹著儒家事。讀幾行正綱常賢聖書。要識著君臣義。俺則是一心兒淸白本無私。﹝淨﹞你觸犯了聖上。就該萬死。﹝外﹞言如達。死何辭。﹝淨﹞常言道閉口深藏舌。安身處處牢。﹝外﹞怎做得窨無气。﹝淨﹞你許多年紀了。還要管這等閒事怎麼。﹝外﹞怎做得老無爲。今日任你就打落張巡齒。癡也麼癡。常自把嚴顏頭手內提。

【僥僥令】﹝淨﹞半空橫劍戟。四面列旌旗。戰鼓如雷轟天地。你卻唱太平歌。念孔聖書。

【收江南】﹝外﹞呀。恰便是驕驄立仗。噤住口不容嘶。將焉用彼過誰歟。那知越瘦與秦肥。你這般所爲。你這般所爲。恨不得啖伊血肉寢伊皮。

【園林好】﹝淨﹞朝廷上尊嚴去處。豈容你談論是非。全不識君臣之體。憑河死。悔時遲。憑河死。悔時遲。﹝外將笏擊淨淨怒科﹞

【沽美酒】﹝外﹞你爲人何太諛。你爲人何太諛。腹中劍。口中蜜。長腳憸人藍面鬼。百般樣。肆姦回。肆姦回。把聖聰蒙蔽。俺學的是段秀實以笏擊賊。你那臭名兒海波難洗。我好名兒史策畱題。我呵這件事你知我知。天知地知。呀。便死做鬼魂靈。一心無愧。

﹝淨﹞聶賈列奏聞陛下。陀滿海牙故意阻駕。陀滿興福造意出軍。父子將謀爲不軌。﹝末﹞官裏道來。陀滿海牙父子旣有反叛之心。著金瓜武士打死。﹝外﹞聖上。讒言不可聽信。﹝小生丑扯外下末﹞官裏道來。陀滿海牙三百家口。不分良賤。盡行誅戮。齠齔不畱。就差聶賈列前去監斬。不得有違。﹝淨﹞奉聖旨。

﹝末﹞早朝奏罷離金階。

﹝淨﹞戈戟森森列將臺。

﹝合﹞會施天上無窮計。

難免今朝目下災。

第五出亡命全忠

【紅衲襖】﹝小生陀滿興福上﹞將門庭。非小輕。掌貔貅。百萬兵。威權勇猛千般計。勢顯英雄一派鉦。官宦族。名譽稱。聲聞徹帝京。好笑番魔也。怎當俺三千忠孝軍。

膽略曾經百戰場。勢如猛虎走羣羊。胸中豪气沖天日。訓練三軍悉智彊。自家陀滿興福。爹爹海牙丞相。今早入朝未回。不免把軍士每訓練一番。多少是好。軍吏那里。﹝醜上﹞朝中天子宣。閫外將軍令。覆將軍。有何鈞音。﹝小生﹞取軍冊上來。﹝丑取冊小生看科末上﹞有事不敢不報。無事不敢亂傳。將軍。不好了。﹝小生﹞怎麼說。﹝末﹞卽今番兵犯界。聶賈列奏令遷都。聖意欲從。老相公極言苦諫。那聶賈列輙生惡意。妄奏聖上。說老相公故意阻駕。謀爲不軌。聖上聽信讒言。將老相公金瓜打死了。﹝小生哭科末﹞還有一件。﹝小生﹞又怎麼。﹝末﹞聖上就差聶賈列爲監斬官。把將軍三百家口。不分良賤。盡行誅戮。如今聶賈列那廝帶領人馬將到了也。﹝小生﹞這苦怎生是了。﹝末﹞將軍不妨。將軍手下見有三千忠孝軍。人人敢勇。个个當先。待那姦臣來時。把他一刀殺了。上報老相公屈死之讎。下免三百口屠戮之苦。有何難處。﹝小生﹞我若殺了那廝。怎全得我老相公的忠義。無計可柰。只得逃難他方。再作計處。

雙手擘開生死路。

一身跳出是非門。

第六出圖形追捕

【趙皮鞋】﹝醜上﹞我是个巡警官。日夜差科千萬端。俸錢些少幾曾關。怎得三年官債滿。

﹝西江月﹞當職身充巡檢。上司差遣常忙。捕賊違限最堪傷。罰俸別無指望。日裏迎來送往。夜間巡警關防。𨿽然鵝酒得些噇。事發納贓喫棒。今有當朝陀滿丞相阻當鸞駕。朝廷大怒。將他滿門良賤。盡皆誅戮。只走了陀滿興福一人。奉上司明文。徧張文榜。畫影圖形。十家爲甲。排門粉壁。各處挨捕。但有拿得著者。有官有賞。窩藏者。與本犯同罪。不免叫左右的出來分付。左右那里。﹝末上﹞訟簡公衙靜。民安士庶稱。明如秋夜月。淸似玉壺冰。覆老爺。有何分付。﹝醜﹞我且問你。這个地方誰管。﹝末﹞這是中都路坊正管的。﹝醜﹞這等與我叫中都路坊正來。﹝末﹞領鈞旨。中都路坊正走動。

【大齋郞】﹝淨上﹞狂秀才。命兒乖。身充坊正是官差。三隅兩巷民戶災。要無違礙。好生只把月錢來。

身充坊正霸鄕都。財物雞鵝那得無。物取小民窮骨髓。錢剝百姓苦皮膚。當權若不行方便。後代兒孫作馬驢。罰願滿門都喫素。年頭年尾只喫麩。﹝末﹞你倒佛口蛇心。﹝淨﹞你是甚麼人。﹝末﹞我是公使人。﹝淨﹞公使人。幹熱亂。得文引。去勾喚。窮三千。富五貫。得了錢。解一半。這等之人。如何判斷。押赴市曹。一刀兩段。吾奉太上老君急急如律令勑。﹝末﹞你也不像个坊正。到是个掌法司巡警。老爹叫你半日了。且不要閒說。﹝淨﹞旣如此。待我去見。老爹見坊正。﹝醜﹞我把你這狗骨頭。我在此半日。你才來見我。到說老爹見坊正。我倒來見你麼。﹝淨﹞不是這等說。不曾分得句讀。我說老爹見。小人是坊正。只少小人是三个字。﹝醜﹞這狗骨頭。白鐵刀。轉口快。且不打你。聽我分付。今有當朝陀滿丞相阻當鸞駕。朝廷大怒。將他滿門良賤。盡皆誅戮。只走了陀滿興福一人。奉上司明文。徧張文榜。畫影圖形。十家爲甲。排門粉壁。到處挨捕。但有拿得著者。有官有賞。窩藏者。與本犯同罪。﹝淨叫科﹞東西南北四隅裏賣荳腐的王公聽著。但有人拿得陀滿興福者。有官有賞。窩藏者。與本犯同罪。﹝醜﹞拿過來。我把你這狗骨頭。東南西北四隅裏。豈沒有个姓張姓李的。偏只有這个賣荳腐的王公。﹝淨﹞老爹。有个緣故。小的老婆喫齋。賣荳腐的王公。每日挑了荳腐。在小的門首經過。小的老婆問他賒一塊兒喫。他再不肯。老婆說家長老官兒。今後有甚麼官府事。報他一名。故此只報他的名字。﹝醜﹞這狗骨頭。我倒替你官報私讎。叫左右拿下去打。﹝末﹞稟老爹。打多少。﹝醜﹞打十三。﹝末打科丑﹞你方才打多少。﹝末﹞打十三。﹝醜﹞狗骨頭。明明打得他三板。就說打了十三。壞了我的法度。坊正起來。拿這狗骨頭下去打。﹝淨﹞六月債。還得快。稟老爹。打多少。﹝醜﹞也打十三。﹝淨打科醜﹞我曉得人人如此。个个一般。你打得他三下。也就哄我說打了十三。你每欺我老爺不識數。左右的如今拿坊正下去打。打一下我老爺記一根簽。難道也哄得我不成。﹝末打淨淨打醜諢科﹞

【卹刑兒】﹝醜﹞你十三。我十三。三个十三三十九。賽過東京白牡丹。

【柳絮飛】﹝醜﹞聽我分付。一軍人盡誅戮。誅戮。走了陀滿興福。興福。徧將文榜諸州掛。都用心跟捉囚徒。﹝合﹞鄰佑與窩主。停藏的罪同誅。

【前腔】﹝末﹞聖旨非比尋俗。尋俗。明立官賞條局。條局。反叛朝廷非小可。市曹中影畫形圖。﹝合前﹞

【前腔】﹝淨﹞排門粉壁明書。明書。擾擾攘攘中都。中都。坊正干系天來大。沒錢撰不比差夫。﹝合前﹞

﹝醜﹞排門粉壁刷拘。

﹝淨﹞各分干系公徒。

﹝末﹞假饒人心似鐵。

﹝合﹞怎當官法如鑪。

第七出文武同盟

﹝小生慌走上﹞休趕。休趕。拆碎玉龍飛彩鳳。斷開金鎖走蛟龍。

【金瓏璁】鑾輿遷汴梁。朝廷。你信讒言殺害忠良。忠孝軍盡誅亡。慌慌逃命走。此身前往何方。天可表我衷腸。

陀滿興福。﹝水調歌頭﹞本爲忠孝將。翻作叛離人。番兵犯界。遷都遠避駕蒙塵。嚴父金階苦諫。聖怒一門賜死。亡命且逃生。上天天無路。入地地無門。

【北絳都春】興福家九族遭殃。六親俱喪銜寃枉。怎敎俺三百口無罪身亡。兀的是平地裏災從天降。

【混江龍】大金主上。怨著大金主上。信讒言佞語。殺害我忠良。把俺忠孝軍都殺盡。敎俺一身逃難。離了家鄕。朝廷忙傳聖旨。差使命前往他方。把興福圖形畫影。將文榜徧地裏開張。拏住的請功受賞。但人家不許窩藏。卻敎俺走一步一步回頭望。痛殺俺爹和娘。走得俺筋舒力乏。諕得俺魄散魂揚。

﹝內喊科﹞呀。後面軍馬越趕得緊急了。休趕。休趕。俺和你魚水無交。寃有頭。債有主。教你一个來時一个死。兩个來時兩个亡。

【油葫蘆】則見幾个巡捕弓兵如虎狼。趕得俺慌上慌。忙上忙。天那。這場災禍。無可堤防。見那廝惡吽吽手裏拏著的都是鎗和棒。諕得俺戰兢兢小鹿兒在心頭撞。這壁廂無處隱藏。且住。這裏有一堵髙墻。墻邊有口八角琉璃井。曾記得兵書上有个金蟬脫殼之計。不免將身上紅錦戰袍掛在這枯樁上。翻身跳過墻去。待那土兵來時。見了這袍。則道俺墜井身亡。一定打撈屍首。那時陀滿興福在墻那邊。不知走了多少路了。好計。好計。將俺這錦紅袍。錦紅袍脫放在枯樁上。呀。衣服脫了。粉墻這等髙峻。如何跳得過。自古道人急計生。不免攀住這杏花梢。跳將過去。跳過這粉墻。恰便似失路英雄楚霸王。敎俺興福慌也不慌。不覺來到花影傍。

呀。好大風。想必是天神過往。且在這花叢底下。暫躱一躱。再作區處。﹝下﹞

【旋風子】﹝末太白星上﹞祥雲縹緲。飛升體探人間。

湛湛淸天不可欺。未曾舉意早先知。善惡到頭終有報。只爭來早與來遲。

【北鴈兒落帶過得勝令】總乾坤一轉丸。覩日月雙飛箭。浮生夢一場。世事云千變。萬里玉門關。七里釣魚灘。曉日長安近。秋風蜀道難。險些兒誤殺了个英雄漢。淒淒冷冷。埋寃世間。

善哉。善哉。苦事難挨。有難不救。等待誰來。花園的土地那里。﹝醜上﹞花園土地老。並無犧牲咬。叵耐灌花奴。香鑪都推倒。覆仙主。有何分付。﹝末﹞今有本國忠孝將陀滿興福。乃寃枉之人。他家三百餘口。盡被誅戮。只脫得一身到此。此人去後。當有顯榮之日。如今被軍馬追趕緊急。汝可隱形全庇此人這場大難。不可有違。﹝醜﹞領鈞旨。便將此人變其形像爲小神。與他躱過便了。﹝末﹞降身臨凡世。起步到天宮。﹝下丑坐科小生上﹞風已息了。不免尋个走路。呀。這里太湖石傍。有个神像在此。牌上寫著明朗神之位。明朗神。陀滿興福是寃枉之人。逃難到此。若得片雲蓋頂。救了小將之難。他日重修廟宇。再整金身。

【混江龍後】望神聖將身隱藏。興福撮土爲香。禱吿上蒼。但願得俺興福離了天羅。脫了地网。﹝推醜下自坐科﹞

【六麼令】﹝外末淨醜上﹞官司徧榜。捕捉陀滿興福惡黨。正身拿住受官賞。尋蹤迹。問行藏。俺待見時。休想輕輕饒放。俺待見時。休想輕輕饒放。

﹝淨﹞你們見也不曾。﹝眾﹞見甚麼。﹝淨﹞攀脊梁不著。一个矮子。﹝眾﹞攀脊梁不著。是个長子。﹝淨﹞在這里。在這里。﹝眾﹞在那里。﹝淨﹞你看這腳迹。不是陀滿興福的。﹝眾﹞怎麼曉得是陀滿興福的。﹝淨﹞陀滿興福是个雕靑大漢。他人長腳也長。﹝眾﹞有多少長。﹝淨﹞待我量一量。看有一丈七八長。﹝眾﹞一丈七八長。且住。腳迹在這里。怎麼就不見了。﹝淨﹞是跳過墻去了。﹝眾﹞這墻是誰家的。﹝外﹞是蔣舉人的花園。那个先進去。﹝淨﹞你們進去。﹝眾﹞還是你進去。﹝淨﹞也罷。我有个分曉。待我先把這棍子丟將進去看。﹝丟棍科末﹞這个是護身龍。怎麼丟了進去。﹝淨﹞如今不叫他是護身龍。﹝末﹞叫做什麼。﹝淨﹞叫做查實。﹝末﹞怎麼叫做查實。﹝淨﹞丟這棍子進去。倘若裏面有溝有河。有人有狗。也曉得个明白。故此叫做查實。﹝末﹞如今丟在那里響。﹝淨﹞在平地上響。待我進去。﹝作跳墻科﹞呀。有个神像在此。牌上寫著是明朗神之位。且住。陀滿興福是个有本事的人。倘撞著了他。一拳打得稀爛。還出去叫他們一齊進來。﹝跳出科末﹞怎麼又出來了。可見甚麼。﹝淨﹞不見甚麼。只見一个神道。坐在那里。和你都跳去看。﹝末﹞我們奉上司拿人。和你推倒墻進去。怕他甚麼蔣舉人。墻倒眾人推。﹝眾﹞是如此。﹝眾推科﹞果然有个神道在此。﹝淨﹞列位哥哥。我和你在神道面前許下一个願心。保佑你我早拿得陀滿興福。你道如何。﹝眾﹞好好。﹝醜﹞我就許一隻鵝。﹝淨﹞我就許一隻雞。﹝末﹞我許一刀肉。﹝外﹞我許酒菓紙燭。都在我身上。﹝眾﹞明朗神爺。我每都是土兵。奉上司明文。捉拿陀滿興福。若拿得著。還你一个三牲。﹝醜﹞若拿不著。我那兒。你休怪。﹝外﹞神明怎麼去褻瀆他。﹝末﹞來和你在此嚷了半日。他就在此也去了。和你還到墻外邊去。追尋蹤迹。﹝淨﹞說得有理。快來。快來。走在這里。﹝醜﹞在那里。﹝淨﹞這不是陀滿興福的紅錦戰袍。想是見我們追得緊急。墜井而亡了。﹝醜窺井科﹞一个一个。﹝外看科醜﹞兩个兩个。﹝外﹞不是。是我和你的影子。﹝丑﹞怎麼有人在裏面說話。﹝外﹞是我和你的應聲。哥。被他使了計了。﹝淨﹞使甚麼計。﹝外﹞金蟬脫殼之計。他哄我和你在此打撈屍首。他不知去了多少田地了。不如拿這領衣服去請賞罷。﹝眾﹞說得有理。﹝眾﹞

【好花兒】恨不得掘地翻天。見樹邊一人端然。是个土地公公塑在花園。許金錢。望指點。﹝合﹞歹人歹人那裏見。

【前腔】尋不見連忙向前。搜索盡墻邊院邊。莫不是隱身法術似神仙。走如煙眼尋穿。﹝合前﹞

【前腔】捉拿了三千六千。做公人十年五年。馬翰司公且休言。見著錢。最爲先。

﹝合前外﹞手眼快且饒巡院。﹝末﹞心機巧枉說周宣。﹝淨﹞有指爪辟開地面。﹝醜﹞插翅翼飛上靑天。﹝並下小生弔場﹞你看這一起土兵。倒在我跟前許下三牲去了。這回不走。更待何時。不免拜謝天地則个。

【金蕉葉】謝天。謝了天。怎麼不拜謝明朗神爺。謝神。避難來。幸脫離了禍門。﹝欲下科生上﹞咄。是何人入我園中暗隱。﹝小生跪科﹞吿少息雷霆怒嗔。

﹝生﹞漢子。這不是說話的去處。隨我到亭子上來。

【章臺柳】﹝生﹞情旣緊。言又窘。我斟量非姦卽盜賊。﹝小生﹞小人不是賊。逃軀潛地奔。﹝生﹞旣不是賊呵。無故入人家。有何事因。﹝小生﹞小人也是好人家兒女。﹝生﹞你休得要逞花唇。稍虛詞。送你到有司推問。

﹝小生﹞長者息怒且停嗔。聽我從頭說事因。興福本爲忠孝將。誰知翻作叛離人。長者若拿興福去。官上加官職不輕。正是得放手時須放手。可饒人處且饒人。

【前腔】我將寃苦陳。敎君不忍聞。﹝生﹞你是何處人氏。姓甚名誰。﹝小生﹞念興福生來女直人。﹝生﹞做甚勾當。﹝小生﹞身充忠孝軍。﹝生﹞呀。旣是忠孝軍。怎麼不去隨駕。倒在這里﹝小生﹞爲父直諫遷都阻佞臣。齠齔不畱存。誅戮盡。只畱我苟活逃遁。

【醉娘兒】﹝生﹞我聽言。此情實爲可憫。漢子。擡起頭來我看。﹝小生擡頭科生﹞覷著他貌英雄出輩羣。﹝背云科﹞結交在未遇之先。施恩在當厄之日。看此人一貌堂堂。後來必有好處。欲結義他爲兄弟。未知他意下何如。漢子。請起。你不嫌秀士貧。和你弟兄相識認。﹝小生﹞小人該死之徒。得蒙長者饒恕。已出望外。焉敢與長者齊軀。﹝生﹞這也非在今日。他時須記取今危困。

【前腔】﹝小生﹞死重生。怎敢忘伊大恩。﹝生﹞你多少年紀了。﹝小生﹞小人二十八歲。﹝生﹞我今年三十歲。長你二歲。你稱我爲兄便了。﹝小生﹞旣如此。哥哥請上。受兄弟幾拜。﹝生﹞不勞拜罷。﹝小生拜科﹞旣爲兄。休謙遜。﹝生﹞你拜我受之不穩。﹝小生﹞休道是百拜受不穩。受兄弟千拜何勞頓。除了仁兄呵。誰肯把我負屈銜寃問。

﹝生﹞兄弟。我本待要畱你在此。暫住幾時。只是一件。

【雁過南樓】﹝生﹞此間難容汝身。但人知彼此遭迍。兄弟。你衣帽那里去了。﹝小生﹞衣帽多失落了。﹝生﹞叫院子取我的衣帽並銀子十兩出來。﹝末上﹞衣帽銀子在此。﹝生﹞你且回避。﹝末下生﹞無物贈君。些少鏒銀。不嫌少。望畱休哂。﹝小生﹞多謝哥哥。﹝生﹞兄弟。你此去呵。莫辭苦辛。暮行朝隱。更名姓。向外州他郡。

兄弟。你方才打從那里來的。﹝小生﹞後園墻上跳過來的。﹝生﹞我如今送你到前門出去。﹝別科﹞

【前腔】﹝小生﹞拜別拜別。方欲離門。且住。我陀滿興福聰明了一世。懵懂在一時。方才跳入那秀士園中。他不拿我送官請賞。反助我銀兩。又結義我爲兄弟。我久後若得寸進。欲報恩義。未知他姓甚名誰。猛回身。猛回身。又還思忖。﹝生﹞呀。兄弟。你去了怎麼又轉來。﹝小生﹞特有少稟。欲言又忍。﹝生﹞兄弟有甚話。但說不妨。﹝小生﹞哥哥姓和名。小兄弟敢問。﹝生﹞自家姓蔣。雙名世隆。中都路人氏。兄弟。你三回四次問我的姓名。莫非恐人拿住。要攀扯著我麼。﹝小生﹞無他效芹。略得進身。犬馬報。怎敢忘半米兒星分。

﹝走科生﹞兄弟且慢去。我還有幾句言語囑咐你。

【山麻客】﹝生﹞你去渡關津。怕有人盤問。又沒个官司文憑路引。此行何處能安頓。驀忽地怕有便人。寄取一封平安書信。

【前腔】﹝小生﹞兄長言極明論。徧行軍州。立賞明文。世沒个男兒。有誰投奔。一片心。后土皇天。表我忠直。不陷良人。

【尾聲】埋名避禍捱時運。滿望取皇家赦恩。罪大彌天。其時許自新

﹝生﹞古語積善逢善。

﹝小生﹞常言知恩報恩。

﹝合﹞此去願逢吉地。

前行莫撞凶門。

第八出少不知愁

【七娘子】﹝旦王瑞蘭上﹞生居畫閣蘭堂裏。正靑春歲方及笄。家世簪纓。儀容嬌媚。那堪身處歡娛地。

﹝踏莎行﹞瑞蘭蘭蕙溫柔。柔香肌體。體如玉潤宮腰細。細眉淡掃遠山橫。橫波滴澑嬌還媚。媚臉凝脂。脂勻粉膩。膩酥香雪天然美。美人妝罷更臨鸞。鸞釵斜插堆云髻。

【錦纒道】髻雲堆。珠翠簇。蘭姿蕙質。香肌稱羅綺。黛眉長。盈盈照一泓秋水鞋直上冠兒至底。諸餘沒半星兒不美。鍼指暫閒時。花朝月夕。丫鬟侍妾隨。好景須歡會。四時不負佳致。

【朱奴兒】春名苑。奇葩異卉。夏水閣。浮瓜沈李。秋翫蟾光折桂枝。逢冬景賞雪觀梅。知他喚喚愁是甚的。總不解愁滋味。

芳容魚沈鴈落。

美貌月閉花羞。

肌骨天然自好。

不搽脂粉風流。

第九出綠林寄迹

【水底魚】﹝外淨丑末嘍囉上﹞擊鼓鳴鑼。殺人並放火。倚山爲寨。號爲攔路虎。金銀財寶。劫來如糞土。無錢買路。霸王也難過。

﹝淨﹞山中壯士。全無救苦之心。寨內彊人。盡有害民之意。不思昔日蕭何律。且效當年盜跖能。眾兄弟。你我不是別人。虎頭山艸寇是也。寨中有五百名嘍囉。你我卻是頭領。昨夜巡哨各山。不知有事也沒有。﹝外﹞我巡東山。一些事也沒有。﹝淨﹞我巡西山。也沒事。﹝醜﹞我巡南山。也沒事。只有巡北山的頭領不見回來。﹝末上﹞歡來不似今日。喜來那勝今朝。﹝眾﹞哥回來了。﹝末﹞是回來了。你們巡哨如何。﹝眾﹞我們都沒事。﹝末﹞我倒有事。﹝醜﹞你敢被人拿住了。﹝末﹞被人拿住。還回來得。﹝醜﹞卻怎麼說。﹝末﹞我一巡巡到山凹裏。只見霞光萬道。瑞气千條。被我把刀尖掘將下去。只見一个石匣。石匣裏面。一頂金盔。一把寶劍。﹝眾﹞在那里。﹝末﹞是我藏在那里。﹝眾﹞去拿來看一看。﹝末﹞我去拿來。﹝背云﹞我在那里戴一戴。頭腦生疼起來。且把與他們戴戴看。哥。你看好東西。﹝淨﹞拿來我戴。﹝醜外奪科末﹞不要爭。我有个主張。我們虎頭山有五百名嘍囉。只少一个寨主。若是戴得這盔的。就拜他做寨主。﹝醜﹞這有甚麼難。拿來我戴起。﹝末﹞且住。要做寨主。還要通得些文墨才戴得。﹝醜﹞要弄文墨。這个不打緊。拿來我戴了說。﹝末﹞說了戴。﹝醜﹞也罷。我就說。怎麼樣說好。﹝末﹞要說得大些。﹝醜﹞混沌初分我出身。如何。﹝末﹞大便大了。且看下句。﹝醜﹞有麼。混沌初分我出身。伏羲神農是我後輩人。山中寨主無人做。五百名嘍囉我是尊。拿來我戴。﹝末﹞欽賜了你。不消謝恩。﹝外﹞好皇家气象。﹝醜﹞好。你看耀日爭光。這紅帽兒不用了。賜與你們罷。且住。還要早晨夜晚戴戴。拿那雌雄寶插在我楊柳細邊。﹝末﹞這怎麼說。﹝醜﹞雌雄寶劍。楊柳細腰。﹝淨﹞皇帝也打歇後語。頒行天下。都要打歇後語哩。﹝醜反戴科末﹞反了。﹝丑﹞一日皇帝也不曾做。怎麼就反了。﹝末﹞盔反戴了。﹝醜﹞你那曉得。我是个沒面目的大王。卻要垂簾聽政哩。﹝歪戴科末﹞歪了。﹝醜﹞這叫做耳不聞。﹝作跌推末科末﹞怎麼推我一交。﹝醜﹞這叫做推位讓國。﹝搖科末﹞不要搖。﹝醜﹞是堯舜之道。﹝末﹞怎麼這等抖。﹝醜﹞劉備兒子叫做阿斗。﹝末﹞怎麼坐在地上。﹝醜﹞地主明王也要坐朝問道。阿呀。盔內有鬼。﹝末﹞無鬼不成魁。﹝醜﹞快備龍牀。寡人要駕崩了。大家且來濟弱扶傾。﹝倒科眾扶科﹞怎麼。﹝醜﹞戴在頭上。漸漸似泰山壓頂一般。頭疼眼脹。成不得。這寨主不願做了。還是戴紅帽兒罷。﹝淨﹞我量你這等嘴臉。怎做得寨主。看我坐在這里。就有樣子了。﹝末﹞也先要通文。﹝淨﹞有麼。混沌初分我出世。壽星老兒是我的徒弟。這些小賊莫多言。虎頭山中我卽位。﹝末﹞好个卽位。﹝淨﹞進上我戴﹝末﹞把紅帽我拿了。﹝淨﹞且放在此。備而不用。我今日做了寨主。你每都要聽我令旨。遵我約束。如違拿來就斬了。﹝眾﹞好欺心。寨主未做得成。就要殺兄弟。﹝淨﹞不是。先說過了。日後方見寡人言顧行。都走過一邊聽點。走過東來。﹝眾走科淨﹞走過西去。呀。不好了。﹝倒科眾扶科﹞戴不得。戴在頭上。就像一萬斤重。寨主要做。受不得這般疼痛。罷。還是這紅帽兒安穩。﹝末﹞不瞞哥們說。我在山凹裏時。就戴一戴。頭上生疼。若是好戴呵。不到如今讓與你們戴。﹝醜﹞列位。以後有了得的客商經過。只把這盔與他戴。就壓倒了。不消費力。金銀財寶都是我每的。﹝末﹞不是這般說。天賜這頂盔。必有个做寨主的來戴。如今和你每下山去。招軍買馬。積艸聚糧。等候那人便了。﹝眾﹞說得是。

【節節髙】﹝眾﹞彊梁勇猛人會一家。殺人放火張威霸。行劫掠。聚艸糧。屯人馬。慣戰武藝多瀟灑。從來賊膽天來大。蛟龍猛虎離山窩。聞風那个不驚怕。﹝下﹞

【醉羅歌】﹝小生上﹞那日那日離都下。流落流落在天涯。畫影圖形徧挨查。到處都張掛。艸爲茵褥。橋爲住家。山花當飯。溪水當茶。陀滿興福這般苦楚呵。那些个一刻千金價。﹝內喊科小生﹞兵戈擾。道路賒。幾番回首望京華。

﹝外末淨醜上﹞這廝往那里走。﹝小生﹞你這夥是甚麼人。攔我去路。﹝眾﹞快畱下買路錢去。﹝小生﹞我且問你。這路是你家的。我且是沒錢在身邊。就有。你每也要我的不得。﹝醜﹞你是賊的老子。要你的不得。﹝淨﹞啐。賊的兒子。﹝小生﹞怎麼叫做買路錢。﹝淨﹞我每這个虎頭寨。但是打我這里經過。要幾貫買路錢。若是沒有。一刀兩段。﹝小生﹞你這夥元來是剪徑的毛賊。﹝淨﹞罷了。叫出表字道號來了。﹝小生﹞我行來路遠。肚中饑又饑。渴又渴。有酒飯拿來喫。有盤纏送些我。做个過路好看錢。饒你這夥毛賊的性命。﹝淨﹞倒要土地三陌紙。﹝醜﹞哥。但是過我這山的人。少不得大膽說幾句大話唬人。﹝淨﹞說得有理。待我去拿他過來。唗。你休得說大話。戰得我過。饒你性命。﹝小生﹞你來。﹝淨倒科醜﹞罷了。倒了虎頭山的架子。待我去拿他。你要活的。就是活的。要死的。就是死的。唗。這廝看刀。﹝小生﹞你來。﹝醜跪倒科淨﹞不是這等。和你眾人齊上去與他殺。叫他雙拳不敵四手。﹝醜﹞這个有理。和你齊上去。﹝小生﹞你每都來。﹝眾戰倒科醜﹞這个人果然有些本事。快拿那話兒來。﹝末﹞甚麼那話兒。﹝醜﹞戴在頭上生疼的。﹝淨取盔跪介﹞壯士爺。﹝醜﹞啐。怎麼跪了他。又叫爺。﹝淨﹞再不要惹他打了疼處。壯士爺。﹝末﹞又叫爺。﹝淨﹞哥。奉承他些罷。﹝小生﹞怎麼說。﹝淨﹞眾人沒有什麼孝順。止有一頂嵌金盔在此。壯士爺若戴得。就奉送。﹝小生﹞拿上來。你這夥毛賊也有這頂好金盔。﹝淨﹞眾人也指望成些大事。特打在此的。﹝小生戴科﹞倒正好。﹝眾﹞可疼。﹝小生﹞甚麼疼。﹝淨﹞你不頭疼。﹝小生﹞我怎麼頭疼。﹝淨﹞你可眼花。﹝小生﹞我爲甚眼花。﹝醜﹞這卻是眞命彊盜。﹝外﹞眞命寨主。﹝眾﹞稟壯士。你來得去不得。﹝小生﹞我怎麼來得去不得。

【不漏水車子】﹝眾﹞吿壯士。休怒嗔。不嫌艸寨貧。拜壯士爲山中頭領。掌管嘍囉五百名。﹝小生﹞你每要畱我麼。﹝眾﹞是。﹝小生﹞且退後。且自沈吟。謾自評論。畫影圖形。捕捉甚緊。不如隱遁在埋名徑。也罷。我且住在這里罷。﹝眾拜科﹞多蒙便應承。小的們悉遵鈞令。

請問寨主上姓。﹝小生﹞你問我姓名麼。﹝眾﹞是。﹝小生背云﹞𨿽然沒人到此尋我。也未可把眞名說與他每知道。眾嘍囉。我姓蔣雙名世昌。你眾人聽我號令。﹝眾應科小生﹞汝等下山。三不可殺。﹝眾﹞那三樣不可殺。﹝小生﹞中都路人不可殺。秀士不可殺。姓蔣的不可殺。其餘有買路錢的放他過去。沒有的帶上山來。﹝眾﹞領鈞旨。

【紅繡鞋】﹝小生﹞本爲蓋世英雄。英雄。姦邪疾妬難容。難容。萬山深處隱其蹤。不是路。且相從。屯作蟻。聚成蜂。屯作蟻。聚成蜂。

【前腔】﹝眾﹞將軍凜凜威風。威風。戰袍繡虎雕龍。雕龍。山花斜插茜巾紅。新寨主。坐山中。商旅過。莫遭逢。商旅過。莫遭逢。

﹝小生﹞暫居山寨作生涯。

﹝眾﹞喜得將軍肯上來。

﹝合﹞巍嶺峻峯通隱豹。

野花芳艸待時開。

第十出奉使臨番

【丞相賢】﹝外王尙書上﹞彎弓馳騎射雙鵰。武勇超羣膽气豪。紫袍金帶非同小。見隨朝。兵部尙書官養老。

馬掛徵鞍將掛袍。柳梢門外月兒髙。男兒未掛封侯印。腰下常懸帶血刀。自家姓王。名鎭。女直人也。官拜兵部尙書。家眷五十餘口。至親者三人。夫人張氏。小女瑞蘭。年方及筓。未曾許聘。今日私宅稱觴。怕有朝使到來。不當穩便。院子那里。﹝末上﹞堂上呼雙字。階前應一聲。覆老爺。有何分付。﹝外﹞我今日私宅稱觴。倘有朝使到來。卽報與我知道。﹝末﹞理會得。

【梨花兒】﹝淨使臣上﹞使臣走馬傳勅旨。鋪陳香案疾穿執。萬歲山呼行禮畢。嗏。欽依宣諭躬身立。

聖旨已到。跪聽宣讀。朕當邦國阽危。邊疆多難。士庶洶洶。各不聊生。賊情叵測。難以遙度。爾兵部尙書王鎭。當朝良將。昭代名臣。可前往邊城。緝探詳細。便宜行事。軍情緊急。不可稽遲。謝恩。﹝外﹞萬歲。萬歲。萬萬歲。朝使。不知朝廷勅旨。爲何這等急促。

【番鼓兒】﹝淨﹞爲塞北。爲塞北。興兵臨邊鄙。但州城關津險隘。勢怎當敵。待欲遷都回避。不許稽遲。上京去緝探事實。﹝合﹞火速便馳驛。等回音星飛電急。

【前腔】﹝外﹞念老臣。念老臣。年登七十歲。今又奉朝廷勑旨。事屬安危。恨不得肋生雙翅。兩頭白日。多隻行五里十里。﹝合前﹞

【前腔】﹝末﹞緊使人。緊使人疾速催驛騎。便疾忙安排鞍轡。打點行李。這回須敎仔細。先解韁繩。怕騎了沒頭馬兒。﹝合前﹞

【前腔】﹝淨﹞兀刺赤。兀刺赤。門外等多時。﹝外﹞縱轡加鞭。心急馬遲。﹝末﹞伴宿女孩兒。羊酒須要關支。管取完備。休得誤了軍期。﹝合前﹞

【雙勸酒】﹝外﹞軍情緊急。國家責委。不敢有違滯。常言道養兵千日。今朝用人之際。﹝合﹞火速便馳驛。等回音星飛電急。

﹝淨﹞老大人。此乃朝廷大事。卽日就望回音。作急起程罷。眼望旌捷旗。耳聽好消息。﹝下外﹞身食天祿。命懸君手。驛馬俱已完備。只得就此前去。院子。後堂請老夫人小姐出來。分付家事。卽便起程。﹝末﹞老夫人小姐有請。

【東風第一枝】﹝老旦上﹞宮日添長。壺冰結滿。仲冬天气嚴寒。﹝旦上﹞繡工停卻金鍼。紅鑪畫閣人閒。金猊香裊。麗曲趁舞袖弓彎。﹝合﹞錦帳中。褥隱芙蓉。怎敎鸚鵡杯幹。

﹝老旦﹞相公萬福。﹝外﹞夫人少禮。﹝旦﹞爹爹萬福。﹝外﹞孩兒到來。﹝老旦﹞﹝臨江仙﹞相公。忽聽朝廷頒勑旨。傳宣未審何因。﹝外﹞使臣走馬到家門。教老夫急離龍鳳闕。緝探虎狼軍。﹝旦﹞爹爹。朝中多少文和武。緣何獨選家尊。﹝末﹞惟行君命豈私身。正是家貧顯孝子。國難見忠臣。﹝旦﹞爹爹遲些去也無妨。﹝外﹞孩兒說那里話。我若遲延。是違忤了朝廷了。今日將家事交付與你母子。就此起程。﹝老旦﹞相公路上帶誰去伏侍。﹝外﹞六兒北邊慣熟。帶六兒去。﹝老旦﹞院子叫六兒過來。﹝末﹞六叔。老爺叫。﹝醜上﹞聽得爹爹叫。卽忙便來到。爹爹。奶奶。小姐。六兒叩頭。﹝外﹞六兒。我奉聖旨。往北邊和番。帶你去伏侍。快去收拾行李。﹝醜﹞理會得。﹝叫科﹞媳婦收拾我行李。我隨爹爹往北邊走一遭。﹝老旦﹞老身已分付安排杯酒。就與相公餞行。看酒來。﹝醜﹞酒在此。

【催拍】﹝外﹞受君恩。身居從班。食君祿。怎敢辭難。﹝老旦﹞此行非同小看。非同小看。緝探上京虛實。便往邊關。漠漠平沙。路遠天寒。﹝合﹞一別後涉水登山。今日去。甚時還。

【前腔】﹝老旦﹞气力衰。行履尙難。怎驅馳揮鞭跨鞍。﹝旦﹞愁只愁路裏愁只愁路裏。難禁冒雨蒙霜。此身勞煩。誰奉興居。暮宿朝餐。﹝合﹞

【前腔】﹝旦﹞去難畱。愁擎鳳盞。愛情深。重掩淚眼。﹝外﹞休憂慮放懷。休憂慮放懷。堂上母親。叮嚀小心相看。﹝老旦﹞娘女在家中。怎免愁煩。﹝合﹞

【前腔】﹝丑末﹞宣限緊。休作等閒。報國家。忠心似丹。﹝旦﹞稍遲延半晌。稍遲延半晌。尋思止得些時。面覷尊顏。子父隔絕。霧阻云攔。﹝合前﹞

【一撮棹】﹝外﹞夫人。只得就此分別了。今日去。便馳驛離鄕關。朝廷命。疾登途。怕遲晚。﹝老旦﹞兵南進。興戈甲。取江山。﹝旦﹞遭離亂。家無主。怎逃難。﹝外﹞𨿽士馬侵邊緊。兩三月便回還。﹝老旦﹞專心望。望佳音。報平安。

軍情怎敢暫畱停。

疾速登程離帝京。

正是相逢不下馬。

從今各自奔前程。

第十一出士女隨遷

【緱山月】﹝生上﹞守正處寒鑪。勤苦誦詩書。盼春闈身進踐榮途。柰雙親服制。前程未遂。敢仰天呼。﹝小旦上﹞樂道安貧巨儒。嗟怨是何如。但孜孜有志效鴻鵠。似藏珍韞匱。韜光隱諱。待價沽諸。

哥哥萬福。﹝生﹞妹子到來。妹子請坐。﹝小旦﹞哥哥請。哥哥。妹子往常間見哥哥眉開眼笑。今日因甚眉頭不展。面帶憂容。卻爲何來。﹝生﹞妹子。你不知道我有三件事在心。所以不樂。﹝小旦﹞那三件。﹝生﹞第一件。父母靈柩在堂。未曾殯葬。第二件。我服制在身。難以進取。第三件。你我年紀長大。親事未諧。以此不樂。﹝小旦﹞﹝玉樓春﹞瑞蓮愚不將賢諫。安居溫習何嗟嘆。退藏山水作漁樵。進身皇闕爲官宦。﹝生﹞妹子。迅速光陰如轉眼。少年何事功名賺。蒼天未必誤儒冠。儒冠豈誤男兒漢。﹝小旦﹞哥哥。你平日攻書多少。諒必自知上達之意。

【玉芙蓉】﹝生﹞胸中書富五車。筆下句髙千古。鎭朝經暮史。寐晚興夙。擬蟾宮折桂云梯步。待求官柰何服制拘。敎人怨。怨不沾寸祿。﹝合﹞望當今聖明天子詔賢書。

【前腔】﹝小旦﹞功名事本在天。何必心過慮。且從他得失。任取榮枯。爲人只恐身無藝。暫時間未從心所欲。金埋土。也須會離土。﹝合前﹞

【刷子序】﹝生﹞書齋數椽。良田盡可隨分饘粥。世態紛紛。爭如靜守閒居。﹝小旦﹞勤劬事業。學成文武。掌王朝方展吁謨。﹝合﹞但有个抱藝懷才。那曾見滄海遺珠。

【前腔】﹝生﹞難服。晚進兒童。肥馬輕裘。污紫奪朱。磊落男兒。慚覩蠢爾之徒。﹝小旦﹞聽語。萬事皆由天命。盡皆非者也之乎。

﹝合前末慌走上﹞災來怎躱。禍至難逃。官人。小姐。不好了。快走。﹝生﹞怎麼說。﹝末﹞只見簇簇軍馬往南來。密密刀鎗從北至。勢不可遏。鋒不可當。奪關隘爭履平川。攻城邑競登坦地。黎民逃難。街衢中似亂亂奔獐。官宦隨遷。途路裏若慌慌走鹿。百司解散。萬姓倉皇。明張榜示。今朝駕幸汴梁城。曉諭通知。卽日要徙中都路。一來軍馬臨城。二者都堂法令。螻蟻尙且貪生。爲人豈不惜命。官人小姐聽原因。滿目干戈不太平。雙手劈開生死路。一身跳出是非門。各人自去逃生去了。﹝下﹞

【薄媚衮】﹝生小旦﹞聽人報軍馬近城。國主遷都汴。今晚庶民。不許一人落後在京輦。生長升平。誰曾慣遭離亂。苦怎言。膽顫心驚。如何可免。

【前腔】聽街坊巷陌。惟聞得炒炒哀聲徧。急去打疊金共寶。隨身帶做盤纒。田業家私。不能守。不能戀。兩淚漣。生死安危。只得靠天。

﹝生﹞父母家鄕甚日歸。

﹝小旦﹞慌慌垂淚離京畿。

﹝合﹞避難一心忙似箭。

逃生兩腳走如飛。

第十二出山寨巡羅

【賀聖朝】﹝小生上﹞斬龍誅虎威風。擒王捉將英雄。錦徵袍相稱茜巾紅。鎭山北山東。

陀滿興福來到此間。所謂慌不擇路。饑不擇食。只得結集亡命。哨聚山林。靠髙岡爲寨柵。依野澗作城濠。風髙放火。無非劫掠莊農。月黑殺人。盡是傷殘民命。弓兵巡尉。聞知膽喪心驚。客旅經商。見說魂飛魄散。除非黃榜見招安。餘下官兵收不得。眾婁羅那裏。﹝外末應上小生﹞你每俱有差占。只有大小婁羅沒有什麼事委他。與我叫他來。﹝外末下喚科淨醜上﹞宋江三十六。回來十八雙。若還少一个。定是不還鄕。覆主帥。有何分付。﹝小生﹞大小婁羅。別的都有差占。獨你兩个沒有甚勾當與你管。今發下一个夥落更梆。一个巡山伏路。問你頭上戴的。腰間系的。手中拏的。腳下穿的。少了一件。重打二十。﹝淨醜﹞領鈞旨。大婁羅巡山。小婁羅打更。﹝諢科小生﹞聽我分付著。

【豹子令】聞說中都起戰塵。起戰塵。黎民逃難亂紛紛。亂紛紛。怕有推車儋擔人經過。劫掠財寶共金銀。﹝合﹞登山驀嶺用心巡。

【前腔】﹝淨﹞休避些兒苦共勤。苦共勤。提刀攜劍共成羣。共成羣。士農工商錢奪下。回來山寨醉醺醺。﹝合前﹞

【前腔】﹝醜﹞劫掠金珠不要分。不要分。肥羊美酒不沾唇。不沾唇。但願捉得个花嬌女。將來壓寨做夫人。﹝合前﹞

﹝小生﹞逢人買路要金珠。

﹝淨﹞認得山中好漢無。

﹝丑﹞日後欲求生富貴。

﹝合﹞眼前須下死工夫。

第十三出相泣路岐

【破陣子】﹝老旦上﹞況是君臣分散。那看母子臨危。﹝旦上﹞嚴父東行何日返。天子南遷甚日回﹝合﹞家邦無所依。

﹝老旦﹞﹝望江南﹞身狼狽。慌急便奔馳。貼肉金珠揣得甚。隨身衣服著些兒。子母緊相隨。﹝旦﹞離帝輦。前路去投誰。風雨催人辭故國。鄕關回首暮云迷。何日是歸期。﹝老旦﹞孩兒。管不得你鞋弓襪小。只得■﹝走贊﹞行幾步。﹝旦﹞母親。怎麼是好。

【漁家傲】﹝老旦﹞天不念去國愁人助慘淒。淋淋的雨若盆傾。風如箭急。﹝旦﹞侍妾從人皆星散。各逃生計。﹝合﹞身居處華屋髙堂。但尋常珠繞翠圍。那曾經地覆天翻受苦時。

﹝老旦﹞孩兒。天雨淋漓。人迹稀走。兩條路不知往那一條去。

【剔銀燈】迢迢路不知是那裏。前途去。安身何處。﹝旦﹞一點點雨間著一行行淒惶淚一陣陣風對著一聲聲愁和气。﹝合﹞云低。天色傍晚。子母命存亡兀自尙未知。

【攤破地錦花】﹝旦﹞繡鞋兒。分不得幫和底。一步步提。百忙裏褪了跟兒。﹝老旦﹞冒雨蕩風。帶水拖泥。﹝合﹞步難移。全沒些气和力。

【麻婆子】﹝老旦﹞路途路途行不慣。心驚膽顫摧。﹝旦﹞地冷地冷行不上。人慌語亂催。﹝老旦﹞年髙力弱怎支持。﹝倒科旦扶科旦﹞泥滑跌倒在凍田地。款款扶將起。﹝合﹞心急步行遲。

﹝旦﹞最苦家尊去遠。

﹝老旦﹞怎當軍馬臨城。

﹝合﹞正是福無雙至。

果然禍不單行。

第十四出風雨間關

【薄幸】﹝生上﹞凜冽寒風。淋漓冷雨。送君臣南北。父子東西。﹝小旦上﹞心腸痛。不幸見刀兵冗冗。﹝合﹞望故國雲山遠蒙蒙。

﹝生﹞﹝浣溪沙﹞萬里飛沙咽鼓鼙。三軍殺气傍旌旗。天涯兄妹兩相依。﹝小旦﹞前路未知何處是。故鄕猶恐不同歸。出關愁暮一沾衣。﹝生﹞妹子。管不得你的鞋弓襪小。只得趲行幾步。﹝小旦﹞是。哥哥。

【賽觀音】﹝生﹞雨兒催。風兒送。嘆一旦家邦盡空。﹝小旦﹞想富貴榮華如夢。﹝合﹞哽咽傷心。敎我气塡胸。

【前腔】﹝小旦﹞意兒慌。腳兒痛。顫篤速如癡似懵。﹝生﹞苦捱著疾忙行動。﹝合﹞郊野看看。又早晚云籠。

【人月圓】﹝生﹞途路裏。奔走流民擁。膽喪魂飛心驚恐。﹝小旦﹞風吹雨濕衣襟重。止不住雙雙珠淚湧。﹝合﹞行不上。惟聞得戰鼓聲振蒼穹。

【前腔】﹝生﹞軍馬又來。四下如鐵桶。眼見得京師城壁空。﹝小旦﹞他每趕著無輕縱。人似豺狼馬似龍。﹝合﹞遭驅虜。親骨肉甚年何日重逢。

急前去汴梁路杳。

慢停待中都亂擾。

烏鴉共喜鵲同巢。

吉凶事全然未保。

第十五出番落回軍

﹝醜扮老漢上﹞天有不測風雲。人有旦夕禍福。只今番兵犯界。天子南遷。百官隨駕。盡離中都。萬姓逃生。交馳道路。正是相逢不下馬。各自奔前程。呀。前面煙塵擾攘。想又是番兵來了。不免在此石板橋下。暫躱片時。再作區處。

【竹馬兒】﹝淨引眾上﹞喊殺漫山漫野。招颭著皂旗兒。萬點寒鴉。見千戶萬戶每領雄兵。圍遶中都城下。見敵樓上無一个人披掛。都遷徙離京華。前驅奮武徵伐。盡攬轡攀鞍加鞭乘著駿馬。待逃生除非是插雙翅。直追趕到天涯。呀。金鞍玉轡斜插著寶鐙菱花。

﹝淨﹞生長陰山燕水北。襖子渾金腰系玉。彎弓沙塞射雙鵰。躍馬圍場逐走鹿。展手齊齊弄舞腰。顚腳來來髙唱曲。有時畫在小屛風。展轉教人看不足。且喜已到中都地面。果然好花錦世界。彼國軍民。皆已隨駕遷都汴梁去了。不免與把都兒每閒玩一回。﹝眾﹞吿主帥。前面石板橋下有一个老兒。﹝淨﹞拿過來。﹝眾拿醜見科淨﹞你是甚麼人。﹝醜﹞小人是本處耆老。﹝淨﹞尀耐你大金天子。俺那裏三年一小進。五年一大進。十年一總進。今經一十五年。並無一絲兒回答。是何道理。﹝醜﹞本國前月差兵部王尙書。裝載寶物。從水路進至上國來了。﹝淨﹞我每從陸路徵發。想是錯過了也。你莫非說謊麼。﹝醜﹞小人怎敢。﹝淨﹞旣然如此。把都兒每傳下號令。且自回兵。

﹝淨﹞加鞭哨馬走如龍。

海角天涯要立功。

﹝合﹞假饒一國長空闊。

盡在皇都掌握中。

第十六出違離兵火

【滿江紅】﹝老旦旦上﹞身遭兵火。身遭兵火。母子逃生受奔波。怎禁得風雨摧殘。田地上坎坷。泥滑路生行未多。軍馬追急。敎我怎柰何。彈珠顆。冒雨蕩風。沿山轉坡。﹝眾上趕老旦旦下眾搶傘諢科下﹞

【前腔】﹝生小旦上﹞身遭兵火。身遭兵火。兄妹逃生受奔波。怎禁得風雨摧殘。田地上坎坷。泥滑路生行未多。軍馬追急。敎我怎柰何。彈珠顆。冒雨蕩風。沿山轉坡。﹝眾上趕生小旦下眾搶包諢科下老旦旦生小旦同上各唱前曲科醜扮婦人淨扮和尙外扮道士上諢科眾上趕散科並下﹞

【東甌令】﹝旦上﹞我那娘。心如醉。淚交流。去遠家尊絕信久。途中母子生離別。這苦如何受。一重愁翻做兩重愁。是我命合休。

我那娘。﹝下﹞

【望梅花】﹝生上﹞瑞蓮。叫得我不絕口。恰被喊殺聲流民四走。慌急便尋不知个所有。此間無處安身。想只在前頭後頭。

瑞蓮。﹝下﹞

【東甌令】﹝老旦上﹞瑞蘭。尋思苦。路生疎。軍喊風傳行路促。娘兒挽手相回護。這苦難分訴。望天天憐念老身孤。免使受奔波。

瑞蘭。﹝下﹞

【滿江紅尾】﹝小旦上﹞我那哥哥。大喊一聲過。唬得人獐狂鼠竄。那裏去了。哥哥。怎生撇下了我。敎我無處安身。無門路可躱。

我那哥哥。﹝下﹞

第十七出曠野奇逢

【金蓮子】﹝旦上﹞古今愁。古今愁。誰似我目下這樣愁。聽軍馬驟。聽軍馬驟。人亂語稠。向深林中逃難。恐有人搜。﹝下﹞

【前腔】﹝生上﹞百忙裏散失。差了路頭。尋妹子不見。敎我怎措手。瑞蓮。

內應科生﹞神天佑。神天佑。這答兒是有親骨肉。見了向前走。瑞蓮。瑞蓮。

【菊花新】﹝旦應上﹞你是何人我是誰。﹝生﹞應了還應。呀。見又非。﹝旦﹞將咱小名提。進前去問他端的。

我只道是我母親。元來是个秀才。﹝生﹞我只道是我妹子。元來是一位娘子。﹝旦﹞呀。你不是我母親。如何叫我。﹝生﹞我自叫我妹子瑞蓮。誰來叫你。

【古輪臺】﹝旦﹞自驚疑。相呼廝喚兩相回。瑞蘭和先輩不曾相識。﹝生﹞瑞蓮名兒本是卑人親妹。不知娘子因甚到此。﹝旦﹞妾因兵火急。離鄕故。﹝生﹞娘子如何獨行。﹝旦﹞母子隨遷往南避。中途相失。秀才在何處不見了令妹。﹝生﹞喊殺聲。各各逃生。電奔星馳中路裏差池。因循尋至。應聲錯。偶逢伊。娘子不見了母親。小生不見了妹子。正是俱錯意。一般煩惱兩心知。

【前腔】﹝生﹞名兒應錯了自先回。﹝旦﹞秀才那裏去。﹝生﹞急急便往跟尋。豈容遲滯﹝旦﹞事到如今。事到頭來。怎生惜得羞恥。﹝拜科﹞秀才念苦憐孤。救奴殘喘。帶奴離此免災危。我也不忘你的恩義。﹝生﹞娘子。你方才說。不見了令堂。遠遠望見一位媽媽來了。﹝旦回頭科﹞在那里。﹝生近看科﹞曠野間。曠野間。見獨自一个佳人。生得千嬌百媚。況又無夫無壻。眼見得落便宜。且待我諕他一諕。娘子。如何是。天色昏慘暮云迷。

﹝旦慌科﹞秀才。帶奴同行則个。﹝生﹞娘子差矣。我自家妹子尙且顧不得。怎帶得你。

【撲燈蛾】﹝生﹞自親妹不見影。自親妹不見影。他人怎相庇。﹝旦﹞秀才。你讀書也不曾。﹝生﹞秀才家何書不讀覽。﹝旦﹞書上說道。惻隱之心。人皆有之。旣然讀詩書。惻隱心怎不周急也。﹝生﹞你只曉得有惻隱之心。那曉得有別嫌之禮。我是个孤男。你是寡女。廝趕著敎人猜疑。﹝旦﹞亂軍中。亂軍中。有誰來問你。﹝生﹞緩急間。語言須是要支持。

【前腔】﹝旦﹞路中不擋攔。﹝生﹞路中若擋攔。﹝旦﹞路中若擋攔。可憐奴做兄妹。﹝生﹞兄妹固好。只是面貌不同。語言各別。有人廝盤問。敎咱把甚言抵對也。﹝旦﹞沒个道理。﹝生﹞旣沒道理。小生自去。﹝旦﹞有一个道理。﹝生﹞怕問時卻怎麼。﹝旦﹞奴家害羞。說不出來。﹝生﹞娘子。沒人在此。便說有何害。﹝旦﹞怕問時。權﹝生﹞怎麼又不說了。權甚麼。﹝旦﹞權說是夫妻。﹝生﹞恁的說方才可矣。便同行。訪蹤窮迹去尋覓。

【尾】﹝旦﹞今日得君提掇起。免使一身在污泥。﹝生﹞久後常思受苦時。

﹝生﹞半路兄尋妹。

﹝旦﹞中途母失兒。

﹝合﹞情知不是伴。

事急且相隨。

第十八出彼此親依

【普天樂】﹝小旦上﹞我那哥哥。叫得我气全無。哭得我聲難語。只敎我兩頭來往到千百步。兄安在。妾是何如。眞个是逆旅窮途。哥哥。須念我。念我爹娘身故。須是一蒂一瓜兒和女。割得斷兄妹腸肚。將奴閃下在這裏。進無門。退也還又無所。

【山桃紅】大道上。難前去。小路裏。怎逃伏。遙望窩梁三兩間茅檐屋。轉彎環野徑。休辭苦。暫安身。少避些風和雨。多管是村野民居。﹝下﹞

【生查子】﹝老旦上﹞行尋行又尋。瑞蘭。﹝小旦內應科老旦﹞遠遠聞人應。瑞蘭。﹝小旦應上﹞呼喚瑞蓮名。聽了還重省。

【水仙子】﹝老旦﹞眼又昏。天將暝。趁聲兒向前廝認。﹝認科﹞我那兒。渾身上雨水淋漓。盡皆泥濘。生來這苦何曾慣經。﹝小旦﹞眼見錯。十分定。事無可柰。只得陪些下情。老娘。﹝合﹞你是髙年人。怎生行得這山徑。瑞蓮款款扶著娘慢行。

【前腔】﹝老旦﹞觀模樣。聽語聲。呀。你是阿誰便應承。枉了許多時。敎娘苦相等。﹝小旦﹞非詐應。瑞蓮聽得名兒廝類。怕尋覓是我家兄。偶遇老娘如再生。﹝合前﹞

【刮地風】﹝老旦﹞看他舉止。與我孩兒也不恁撐。小娘子。廝跟去。你可心肯。﹝小旦﹞奴家不見了哥哥。望老娘帶奴同行則个。﹝老旦﹞事旣如此。我就把你做女兒看承罷。﹝小旦﹞情願做小爲婢身。焉敢指望做兒稱。﹝老旦﹞若得干戈寧靜。和你同往到神京。﹝小旦﹞謝深恩。感大恩。救取奴一命。﹝合﹞天昏地黑。迷去路程。就此處權停。

﹝老旦﹞母爲尋兒錯認眞。

﹝小旦﹞不因親者彊來親。

﹝合﹞愁人莫向愁人說。

說與愁人愁殺人。

第十九出偸兒擋路

【髙陽臺引】﹝生旦上生﹞凜凜嚴寒。漫漫肅气。依稀曉色將開。宿水餐風。去客塵埃。﹝旦﹞思今念往心自駭。受這苦誰想誰猜。﹝合﹞望家鄕。水遠山遙。霧鎖云埋。

﹝生﹞亂亂隨遷客。紛紛避禍民。風傳軍喊急。雨送哭聲頻。﹝旦﹞子不能庇父。君無可保臣。﹝合﹞寧爲太平犬。莫作亂離人。﹝生﹞娘子。你看一路上風景。好生傷感人也呵。

【山坡羊】﹝生﹞翠巍巍雲山一帶。碧澄澄寒波幾派。深密密煙林數簇。滴澑澑黃葉都飄敗。一兩陣風。三五聲過鴈哀。﹝旦﹞傷心對景愁無柰。回首家鄕。珠淚滿腮。﹝合﹞情懷。急煎煎悶似海。形骸。骨巖巖瘦似柴。

【水紅花】﹝旦﹞憶昔歌舞宴樓臺。會金釵。歡娛難再。﹝生﹞思之詩酒看書齋。命多乖。風光難再。﹝旦﹞母親知他何處。尊父阻隔天涯。不能彀千里故人來也囉

【梧桐葉】﹝生﹞徙黎民。遷臣宰。天子蒙塵尙遠邁。雕欄玉砌今何在。﹝旦﹞想畫閣蘭堂那樣安排。翻做了艸舍茅檐。這境界。怎敎人償得盡淒惶債。

【水紅花】﹝旦﹞路滑霜重步難擡。小弓鞋。其實難捱。﹝生﹞家亡國破更時乖。這場災。冰消瓦解。否極何時生泰。苦盡更甜來。只除是枯樹上再花開也囉。﹝內鳴鑼喊科生旦慌科﹞

【金錢花】﹝生旦﹞聽得數聲鑼篩。鑼篩。好漢山前齊擺。齊擺。个个獰惡似狼豺。﹝外末淨醜上﹞畱買路。與錢財。不畱與。便殺壞。

你兩个是甚麼人。快畱下買路錢去。

【念佛子】﹝生旦﹞窮秀才。夫和婦。爲士馬逃難登途。望相憐。壯士略放一路。﹝眾﹞捉住。枉自說閒言語。買路錢畱下金珠。稍遲延。便敎你身喪須臾。

【前腔】﹝生旦﹞區區。山行路宿。粥食無覓處。有盤纏肯相推阻。﹝眾﹞窮酸餓儒。模樣須尋俗。隨行所有。疾忙分付。

【前腔】﹝生旦﹞苦不苦。從頭至足。衣衫皆藍縷。難同他往來客旅。﹝眾﹞你不與我。施威仗勇。輪動刀和斧。激得人忿心發怒。

【前腔】﹝生旦﹞吿饒恕。魂飛膽顫摧。神恐心驚懼。此身恁地負屈死。眞實何辜。﹝眾挷生旦科﹞且執縛。管押前去山寨裏。聽從區處。﹝生旦﹞到那裏。吉凶事全然未知。

﹝生﹞秀才身畔沒行囊。

﹝旦﹞逃避刀兵離故鄕。

﹝眾﹞且聽雷霆施號令。

休言星斗煥文章。

第二十出虎頭遇舊

【粉蝶兒】﹝小生上﹞山寨鳴金。白鶴半空展翅。﹝眾押生旦上﹞見擒獲過客夫妻。﹝生旦﹞離天羅。入地网。逃生無計。﹝合﹞到麾下善惡區處。

﹝眾﹞稟主帥。夜來巡哨。拿得一个漢子。一个婦人。﹝小生﹞帶過來。﹝眾帶見科小生﹞那漢子。俺這裏經年無客過。累月少人行你明知山有虎。故作采樵人。

【尾犯序】山徑路幽僻。但尋常此間來往人稀。男女相隨。豈是良人行止。﹝生旦﹞凶時。遭士馬流民散失。避干戈君臣遠徙。夫和婦。爲天摧地塌。逃難路途迷。

【前腔】﹝小生﹞無非買命與贖身。但隨行有何囊篋貲費。﹝生旦﹞沒有。將軍。﹝眾﹞快口彊舌。休同兒戲。﹝生旦﹞聽啟。亂慌慌行來數日。苦滴滴實沒半釐。﹝眾﹞你好不知禮。常言道。打魚獵射怎空回。

【前腔】﹝小生﹞何必說甚的。眾嘍囉。便推轉斬首。更莫遲疑。﹝眾扯科﹞將他扯起。倒拽橫拖。橫拖倒拽。把軍令遵依。﹝生旦﹞魂飛。才逆旅窮途認妻。早背井離鄕做鬼。聽哀吿。望雷霆暫息。略罷虎狼威。

【前腔】﹝小生﹞軍前令怎移。但一言旣出駟馬難追。﹝生旦﹞將軍可憐饒命。﹝眾﹞枉自厚禮卑詞。休想饒你。﹝旦﹞傷悲。王瑞蘭遭刑枉死。﹝生﹞蔣世隆銜寃負屈。天和地。有誰人可憐。燒陌紙錢灰。

﹝小生﹞呀。像似那漢子說甚蔣世隆。眾嘍囉。

【梁州賺】且與我畱人。押回來問取詳細。那漢子。你家居在那裏。農種工商學文藝。﹝生﹞通詩禮。鄕進士。州庠屢魁。中都路離城三里。﹝小生﹞因甚到此。﹝生﹞閒居止。因兵火。棄家無所倚。﹝小生﹞聽說仔細。

漢子。擡起頭來我看。﹝生擡頭科﹞

【前腔】﹝小生﹞緊降階。釋縛扶將起。是兄弟負恩忘義。這是何人。﹝生﹞是我渾家。

生﹞尊嫂受禮。誰知此地能完聚。﹝旦﹞愁爲喜。深謝得賢叔盜跖。﹝小生﹞哥哥。行那些个尊卑。權休罪。適間冒瀆少拜識。﹝跪科生﹞恐君錯矣。﹝小生﹞哥哥。你就不認得兄弟了。﹝生﹞一時間想不起。

【鮑老催】﹝小生﹞朝廷當時巡捕急。閃避在圍墻內。若非恩人救難危。險赴法云陽市。﹝生﹞呀。原來是興福兄弟。相逢狹路難回避。這言語古來提。﹝小生﹞眾嘍囉。連忙整備排筵席。歡來不似今日。

看酒過來。﹝淨﹞酒在此。﹝小生把酒科﹞

【前腔】酒浮嫩醅。酒浮嫩醅。壓驚解煩休要推。嫂嫂請酒。﹝旦﹞奴家天性不飮。﹝小生﹞寒色吿少飮半杯。﹝旦﹞非詐僞。量淺窄。休央及。﹝小生﹞髙歌暢飮展放眉。開懷醉了重還醉。酒待人無惡意。

【前腔】﹝旦﹞秀才。你儒業祖傳襲。文章幼攻習。我低低問。暗暗猜。心疑忌。叔伯遠房姑舅的。﹝生﹞不是。﹝旦﹞敢是兩姨一瓜蒂。﹝生﹞也不是。﹝旦﹞這不是。那不是。怎有這个賊兄弟。﹝淨﹞吿主帥。主帥好意勸那娘子飮酒。那娘子反罵主帥。﹝小生﹞哥哥。兄弟好意勸嫂嫂飮酒。如何反罵兄弟。﹝生﹞兄弟。你小校聽錯了。道這不是。那不是。怎有這个好兄弟。賽關張。勝劉備。

﹝旦﹞秀才去罷。

【前腔】﹝生﹞吿辭去急。﹝小生﹞姑畱待等寧靜歸。﹝生﹞龍潭虎穴難住地。﹝小生﹞眾嘍囉。取白金百兩過來。﹝淨﹞金子在此。﹝小生﹞哥哥旣不肯住呵。金百兩。望領納爲盤費。﹝生﹞多謝兄弟。就此吿辭了。﹝合﹞懊恨人生東又西。難逢最苦別離易。嘆此行何時會。遲速早晚干戈息。共約行朝訪蹤迹。

【尾】男兒志。心肯灰。一旦風雲際會。怎肯依舊中原一布衣。

﹝旦﹞秀才去罷。

﹝生﹞相促相催行步緊。

﹝旦﹞廝收廝拾去心頻。

﹝小生﹞他日劍誅無義漢。

﹝眾﹞此時金贈有恩人。

第二十一出子母途窮

【天下樂】﹝老旦上﹞行盡長亭又短亭。窮途路。那曾經。﹝小旦上﹞飄零此身如萍梗。嘆何日歸到神京。

﹝老旦﹞﹝憶秦娥﹞拋家業。人離財散如何說。如何說。這般愁悶。這般時節。﹝小旦﹞不幸裙釵遭此劫。一回追想添情切。添情切。心兒悒怏。眼兒流血。﹝老旦﹞孩兒。天色將暝。和你只得趲行幾步。﹝小旦﹞是。

【羽調排歌】﹝老旦﹞黯黯云迷。寒天暮景。驅馳水涉山登。蕭蕭黃葉舞風輕。這樣愁煩不慣經。不忍聽。不美聽。聽得胡笳野外兩三聲。﹝合﹞風力勁。天气冷。一程分作兩程行。

【前腔】﹝小旦﹞只見數點寒鴉。投林亂鳴。晚煙宿霧冥冥。迢迢古岸水澄澄。野渡無人舟自橫。不忍聽。不美聽。聽得孤鴻天外兩三聲。﹝合前﹞

【憶多嬌犯】﹝老旦﹞前路梗。行步生。那更天將暝。憂心戰兢兢。傷情淚盈盈。那些兒淒慘。那些个寂寞。淸風明月最關情。無人來往冷淸淸。叫他不應天怎聞。不忍聽。不美聽。聽得疎鐘山外兩三聲。﹝合前﹞

【前腔】﹝老旦﹞忽地明。一盞燈。遙望茅檐近。不須意兒省。休得慢騰騰。休辭迢遞。望明前去。遠臨此地叩柴扃。今宵村捨暫消停。臥卻山城長短更。不忍聽。不美聽。聽得寒砧林外兩三聲。﹝合前﹞

【尾】﹝合﹞得暫寧。天之幸。一夕安穩到天明。免使狼籍遑遑登路程。

前村燈火已黃昏。

但願中途遇好人。

曾經路苦方知苦。

始信家貧未是貧。

第二十二出招商諧偶

﹝臨江仙﹞﹝末上﹞調和曲蘗多加料。釀成上等香醪。籬邊風斾似相招。三杯傾竹葉。兩臉暈紅桃。不飮傍人應笑你。百錢鬥酒非髙。莫言村店客難邀。神仙畱玉佩。卿相解金貂。且喜兵火已平。民安盜息。不免叫貨賣出來。分付他仍舊開張鋪面。迎接客商。多少是好。貨賣那里﹝醜上﹞忙把店門開。安排待客來。不將辛苦藝。難近世間財。家長老官兒有何分付。﹝末﹞貨賣。如今且喜兵火已平。民安盜息。你可與我開張鋪面。迎接客商。你在外面發賣。我在裏面會鈔記帳。﹝醜﹞說得是。我在外面發賣。你在裏面會鈔記帳。我一賣還他一賣。兩賣還他成雙。﹝末﹞說得是。奉饒加一二。自有客人來。﹝下醜﹞好招商店。前臨官道。後靠野溪。幾株楊柳綠陰濃。一架薔薇淸影亂。古壁上繪劉伶裸臥。小窗前畫李白醉眠。知味停舟。果是開埕香十里。聞香駐馬。眞个隔壁醉三家。但有南北二京福建江西湖廣襄陽山東山西雲南貴州廣東廣西客商都來買好酒喫。自古道。牙關不開。利市不來。不免把酒來嘗一嘗。好酒。一生喫不慣悶酒。得个朋友來同酌一杯才好。

【駐馬聽】﹝生旦上﹞一路裏奔馳。多少艱辛。來到這里。且喜略時肅靜。漸次平安稍爾寧息。恨悠悠千里旅情悲。苦懨懨一片鄕心碎。感嘆咨嗟。傷情滿眼關山淚。

【前腔】﹝醜﹞艸舍茅薝。門面不妝酒味美。眞个杯浮綠蟻。搾滴珍珠。甕潑新醅。﹝生旦﹞酒旗斜掛小窗西。布簾兒招颭在疎籬際。和你共飮三杯。今朝有酒今朝醉。

﹝生﹞娘子。此間是廣陽鎭招商店。且沽一壺。少解旅況。再行何如。﹝旦﹞但憑秀才。﹝生叫酒保丑﹞官兒買酒喫的。﹝生﹞是買酒喫的。﹝醜﹞請坐。﹝生﹞還有渾家在外面。﹝醜﹞渾家請。﹝生﹞咄。你這酒保好野。﹝醜﹞我小人不野。﹝生﹞夫妻才稱得渾家。你怎麼也叫渾家。﹝醜﹞官兒。我聞古人云。人之父母。就是我之父母。官兒的渾家。也就是我的渾家。一般大家渾一渾。﹝生﹞胡說。稱娘子才是。﹝醜﹞便是娘子請如何。﹝叫科﹞兩杯茶來。﹝生﹞酒保。你家有甚麼好酒。﹝醜﹞有好酒。﹝生﹞有甚麼好下飯。﹝醜﹞有好下飯。﹝生﹞只把好的拿來。喫了算帳。﹝醜叫科﹞那官兒腳上帶黃泥。必定遠來的。多著拋屍露。少著父娘皮。一賣當兩賣。不要少他的。﹝生﹞酒保。你說多著拋屍露。少著父娘皮。父娘皮是甚麼。﹝丑﹞父娘皮是骨。﹝生﹞拋屍露是骨。﹝醜﹞拋屍露是肉。﹝生﹞父娘皮是肉。你怎麼哄我。﹝醜叫科﹞這官兒是老江湖。不要哄他。拋屍露少放些。畫眉靑多放些。﹝生﹞酒保。畫眉靑是甚麼。﹝醜﹞畫眉靑是肉。﹝生﹞畫眉靑是菜。﹝醜叫科﹞不要哄他了。一賣肉。一賣雞。一賣燒鵝。一賣匾食。快著呵。﹝生﹞看酒過來。﹝醜﹞好酒在此。﹝生﹞這是新篘。可有窨下。﹝醜﹞我這裏來往人多。沒有窨下。只是新篘。﹝生﹞也罷。酒保與我斟一斟。﹝醜﹞不要說一鍼。八鍼也會。﹝生﹞休閒說。娘子請酒。

【駐雲飛】﹝生﹞村釀新篘。要解愁腸須是酒。壺內馨香透。盞內淸光澑。﹝旦作羞不飮科生﹞嗏。何必恁多羞。﹝旦﹞非是奴家害羞。天性不會飮。﹝生﹞但略沾口。勉意休推。莫把眉兒皺。一醉能消心上愁。

娘子不曾飮得一杯。爲何臉就紅了。

【前腔】﹝旦﹞盞落歸臺。卻早兩朶桃花上臉來。酒保將酒過來。待我也回那秀才一杯﹝醜背云﹞蹺蹊。待我問他。官兒。方才娘子說。酒保看酒過來。待我也回那秀才一杯。那者是怎麼說。﹝生﹞這是我那里鄕音。那者是好也。﹝醜背云﹞待我也打腔兒哄他。﹝叫科﹞夥計看那酒來。那下飯來。﹝生﹞酒保。甚麼那酒。那下飯。﹝醜﹞官兒就不記得了。我這裏也是那者好也。﹝生﹞休取笑。﹝旦把酒科﹞多感君相帶。﹝生﹞多謝心相愛。﹝旦﹞嗏。擎樽奉多才。﹝生﹞小生也不會飮。﹝旦﹞你量如滄海。﹝生﹞酒保減一減我喫。﹝醜﹞甚麼說話。喫一个滿面杯。﹝旦﹞滿飮一杯。暫把愁懷解。樂以忘憂須放懷。

﹝生﹞酒保。我與娘子一路來。因有幾句言語。不肯喫酒。你若勸得娘子喫一杯酒。我就與你一錢銀子。﹝丑﹞官兒。我勸娘子喫一杯酒就是一錢銀子。若喫十杯。﹝生﹞就是一兩。﹝醜﹞若喫了一百杯就是十兩。待我去奉娘子請酒。﹝作掩須科﹞

【前腔】﹝醜﹞瀲灔流霞。﹝生﹞酒保。你怎麼把臉兒遮了。﹝醜﹞小人臉兒不那个。恐娘子見了不肯喫酒。不比尋常賣酒家。娘子請一杯。﹝旦﹞我不會喫。﹝醜﹞小人跪了。﹝旦﹞請起。我喫。﹝丑﹞娘子出路人。不要喫單杯。喫一个雙杯。﹝把酒科﹞村店多瀟灑。坐起極幽雅。﹝旦﹞我再喫不得了。﹝醜﹞沒柰何。小人又跪下。﹝旦﹞也罷。起來。我再喫一杯。﹝醜﹞嗏。何必論杯斝。試嘗酬價。愛飮神仙。玉佩曾畱下。今後逢人喫甚茶。

【前腔】﹝生﹞悶可消除。只怕醉倒黃公舊酒壚。﹝旦﹞秀才。天色晚了。去罷。﹝生﹞天晚催人去。﹝醜﹞好熱酒在此。﹝生﹞好酒畱人住。嗏。香醪豈尋俗。味若醍醐。曾向江心。點滴在波深處。慢櫓搖船捉醉魚。

﹝旦﹞秀才。我猜著你了。﹝生﹞你猜著我甚麼。﹝旦﹞你哄我喫醉了。要捉那醉魚。只怕你滿船空載月明歸。﹝生﹞娘子。這是唐明皇與楊貴妃。在采石江邊飮宴的故事。﹝醜﹞著了。正是那唐明皇與楊貴妃。在采石江邊飮宴的故事。我小人親眼見的。也是我斟酒勸他。﹝生﹞酒保。你多少年紀。﹝丑﹞我四十歲了。﹝生﹞唐明皇開元到今。有四百餘年。你怎麼說親眼見。﹝醜﹞自不曾說謊。略謊得一謊。就露出馬腳來。﹝旦﹞秀才。天色晚了。去罷。﹝生﹞酒保。天色晚了。會鈔罷。﹝醜叫科﹞官兒娘子不喫酒了。會鈔。﹝生﹞酒保。這里到宿客館中。還有多少路。﹝醜﹞還有三十里。你問他怎麼。﹝生﹞我要去借宿。﹝醜﹞這等去不到了。官兒。我這里廣陽鎭招商店。前面喫酒。後面宿客。這里不歇。往那里歇。﹝生﹞娘子。方才酒保說。到旅館中還有三十里路。去不到了。就在此安歇了罷。﹝旦﹞但憑秀才。﹝生﹞酒保。一發明日會鈔罷。與我打掃一間房。鋪下一張牀。﹝醜叫科﹞那官兒不去了。一發明日會鈔。打掃一間房。鋪下一張牀。一个聯二枕頭。一个大馬子。﹝旦﹞酒保。那秀才與你說甚麼。﹝醜﹞那官兒叫我打掃一間房。鋪下一張牀。﹝旦﹞不要依他。只依我。與我打掃兩間房。鋪下兩張牀。﹝醜叫科﹞不依前頭了。打掃兩間房。鋪下兩張牀。兩个短枕頭。一个馬子。一个尿鱉。﹝生﹞酒保。娘子叫你怎麼。﹝醜﹞叫我打掃兩間房。鋪下兩張牀。﹝生﹞酒錢飯錢都是我還。你怎麼不聽我說。還只是打掃一間房。鋪下一張牀。﹝醜﹞是。酒錢飯錢都是官兒還。只依官兒。﹝叫科﹞不依後頭了。照舊依前。打掃一間房。鋪下一張牀。一个聯二枕頭。一个大馬子。﹝旦﹞酒保。那秀才又與你說甚麼。﹝醜﹞那官兒還教我打掃一間房。鋪下一張牀。﹝旦﹞你這酒保只依我就罷了。有這許多更變。﹝醜﹞你兩个只管咭力骨碌。骨碌咭力。﹝末上打醜科﹞狗才。成甚麼規矩。一張又是兩張。兩張又是一張。教我老人家。端到東。端到西。費許多气力。走出去。不用你了。﹝醜﹞咦。老官兒。我在此也是好的。畚灰刮鑊。擔柴挑水。門前招接。店中貨賣不用我。我住江西人餛飩店中去。﹝末指醜欲下醜﹞老不死。﹝末轉身上﹞你罵我老不死。﹝醜﹞我說你牛一般健。老了不死的。﹝末下醜﹞你兩个果來得蹺蹊。怪不得那老兒。如今也不依官兒。也不依娘子。依了我罷。﹝生﹞怎麼依你。﹝醜﹞依我便打掃一間房。依著官兒了。鋪下兩張牀。﹝生﹞一張。﹝醜﹞也依娘子一半。牀卻丁字鋪了。﹝生﹞怎麼丁字鋪。﹝醜﹞官兒的牀鋪在這里。娘子的牀鋪在這里。上了牀。吹滅了燈。一个筋斗就過了。﹝生﹞休取笑。張燈來。﹝醜叫科﹞看燈來。看洗腳水來。﹝下生﹞娘子。請睡了罷。﹝旦﹞你自請睡。﹝生﹞請睡了罷。﹝旦﹞秀才。你自睡。我自睡。只管問我怎麼。

【絳都春】﹝生﹞擔煩受惱。豈容易。共伊得到今朝。有分憂愁。無緣恩愛。何時了。﹝旦﹞長吁短嘆。我心自曉。﹝生﹞娘子。你曉得我甚麼。﹝旦﹞有甚的眞情深奧。﹝生﹞正要娘子曉得。﹝旦﹞禮法所制。人非土木。待說也難道。

﹝生﹞尋蹤訪迹遇林中。﹝旦﹞受苦扶危出禍叢。﹝生﹞我和你有緣千里能相會。﹝旦﹞我只是無緣對面不相逢。﹝生﹞娘子。你怎麼把言語都說遠了。你敢是忘了。﹝旦﹞奴家不曾忘了甚麼。﹝生﹞旣不曾忘。可記得林榔中的言語來。﹝旦﹞林榔中曾與秀才說兄妹同行。﹝生﹞這也有來。我說面貌不同。語言各別。娘子又怎麼說。﹝旦﹞奴家再不曾說甚麼。﹝生﹞正是貴人多忘事。娘子再想。﹝旦﹞奴家想起來了。說怕有人盤問。權說做夫妻。﹝生﹞卻又來。別的便好權。做夫妻可是權得的。我也不問娘子別的。可曉得仁義禮智信。不要說仁義禮智。只說一个信字。﹝旦﹞信字怎麼說。﹝生﹞天若爽信。雲霧不生。地若爽信。艸木不長。爲人可失得信麼。﹝旦﹞奴家也不曾失信與秀才。﹝生﹞旣不失信。如何不依林榔中的言語﹝旦﹞秀才。你送我回去。多多將些金銀謝你罷。﹝生﹞豈不聞書中自有黃金屋。要你那金銀何用。﹝旦﹞也罷。你送我回去。我與爹爹說與你个官兒做罷。﹝生﹞呀。官是朝廷的。是你家的。我一路來。到不曾問得娘子。不知娘子是何等人家。﹝旦﹞秀才。你不問起也罷。若問我家中事情。不要說與你同行同坐。就是立站的去處。也沒有你的去處。﹝生﹞韓景陽大來頭。你卻是何等人家。願聞。﹝旦﹞奴家祖公是王和。父親見任兵部王鎭尙書。母親是王太國夫人。奴家是守節操的千金小姐。﹝生﹞旣是千金小姐。怎麼隨著个窮秀才走。﹝旦﹞不知你妹子隨著那个哩。﹝生﹞你自身顧不得。那管得別人。且住。不要與他硬。若硬。兩下裏就硬開了。還要放軟些。娘子元來是宦家之女。我蔣世隆低眼覷畫堂。尙然消受不起。倒與娘子同行同坐。望娘子髙擡貴手。饒恕蔣世隆之罪。﹝跪科旦亦跪科﹞大恩人請起。﹝生﹞咳。你旣知我是大恩人。

【降黃龍】﹝生﹞說甚麼宦室門楣。寒士尋常。望若雲霄。時移事遷。爲地覆天翻。君去民逃。多嬌。此時相遇。料應我和你姻緣非小。做夫妻相呼廝喚。怎生忘了。

【前腔】﹝旦﹞秀才。何勞。奬譽過髙。昔日榮華。眼前窮暴。身無所倚。幸然遇君家。危途相保。﹝拜科﹞英豪。念孤卹寡。再生之恩難報。久以後銜環結艸。敢忘分毫。

【前腔】﹝生﹞聽吿。你身到行朝。與父母團圞。再同歡笑。那時節呵。你在深沈院宇。要見你除非是夢魂來到。﹝旦﹞我稟過父親。那時與你成親也未遲。﹝生﹞那時節你還要我。攀髙。選擇佳壻。卑人呵。命蹇時乖。實是難招。﹝生﹞我與娘子一路同行到此。便是三歲孩童。也說一對好夫妻。這虛名人言自說。聽著偏好。

【前腔】﹝旦﹞休焦。所許前詞。侍枕之私。敢惜微眇。﹝生﹞旣如此。卻又推三阻四怎麼。﹝旦﹞怕仁人累徳。娶而不吿。朋友相嘲。﹝生﹞娘子。你曉得瓜田不納履。李下不整冠麼。﹝旦﹞瓜田不納履怎麼說。﹝生﹞假如人家一園瓜正熟。有人打從瓜園中經過。曲腰納其履。隔遠人望見。只說偸其瓜。﹝旦﹞李下不整冠怎麼說。﹝生﹞假如人家一園李子正熟。有人打從他李樹下過。欲待伸手整其冠。人見只說盜其李。從敎整冠李下。此嫌疑實亦難逃。﹝旦﹞秀才。你送我到行朝。與爹爹說知。教个媒人說合成親。卻不全了奴家的節操。﹝生怒擊卓科﹞你前日在虎頭寨上。若沒有蔣世隆呵。亂亂軍中遭驅被虜。怎全節操。

﹝淨內叫﹞老兒起來。盤兒碗兒都打碎了。﹝末淨上﹞

【太平令】曲徑非遙。深夜柴門帶月敲。郵亭一宿姻緣好。又何故語叨叨。﹝生旦見科﹞

【前腔】﹝生﹞旅邸蕭條。回首鄕關路轉遙。寒燈照影傷懷抱。因此上話通宵。

﹝末﹞官人。娘子。我兩口在隔壁聽得許久。頗知一二。你也不要瞞我了。﹝生﹞旣如此。瞞不得公公婆婆了。﹝末﹞秀才官人。他是宦族名流。深閨處子。自非桑間之約。濮上之期。焉肯鉆穴相窺。踰墻相從。秀才官人。你是讀書之人。豈不聞柳下惠之事。﹝生﹞惶恐。惶恐。﹝末﹞秀才官人莫怪。請到前樓去坐一坐。老夫別有話說。﹝生﹞是如此。﹝下末﹞小姐在上。老夫有一言相吿。男女授受不親。禮也。嫂溺援之以手。權也。權者反經合禮之謂。且如小姐處於深閨。衣不見裏。言不及外。事之常也。今日奔馳道途。風餐水宿。事之變也。況急遽苟且之時。傾覆流離之際。失母從人二百餘里。𨿽小姐冰淸玉潔。惟天可表。淸白誰人肯信。是非誰人與辧。正所謂昆岡失火。玉石俱焚。今小姐堅執不從。那秀才被我道了幾句言語。兩下出門。各不相顧。倘遇不良之人。無賴之輩。彊逼爲婚。非惟玷污了身已。抑且所配非人。不若反經行權。成就了好事罷。﹝旦﹞望公公婆婆收畱奴家在此。倘或父母有相見之日。那時重重相謝。決不虛言。﹝末﹞呀。收畱人家迷失子女。律有明條。況小店中來往人多。不當穩便。旣然不從。小姐。請出去罷。﹝旦悲科淨﹞老兒。他只因無父母之命。又無媒妁之言。我兩人年紀髙大。權做主婚之人。安排一樽薄酒。權爲合巹之杯。所謂禮由義起。不爲苟從。我兩老口主張不差。小姐依順了罷。﹝旦﹞我如今沒柰何了。但憑公公婆婆主張﹝淨﹞老兒。小姐也是看上這秀才的。他也要拿些班兒。﹝末﹞你去看酒來。待我請那秀才官人來。秀才官人有請。﹝生上末﹞被老夫勸從了。﹝生揖科﹞多謝公公。﹝淨上﹞老兒。酒在此了。﹝末把酒科﹞

【撲燈蛾】﹝末淨﹞才郞殊美好。佳人正年少。相逢邂逅間。姻緣會合非小也。天然湊巧。把招商店權做个藍橋。翠帷中風淸月皎。算歡娛。千金難買是今宵。

【前腔】﹝旦﹞禮儀謹化源。關睢始風敎。一時見君子。匆匆遽成人道也。﹝生﹞我是山雞野鳥。配靑鸞無福難消。仗冰人一言已定。此生此徳。何以報瓊瑤。

﹝末淨﹞官人。娘子。請穩便罷。夜深了。明日再取一樽酒。與你暖房。姻緣本無意。天遣偶相逢。剩把銀缸照。猶疑是夢中。﹝末淨下﹞

【衮徧】﹝旦﹞不肯賦情薄。不肯賦情薄。隨順敎人笑。空使我意沈吟。眉畱目亂羞難道。﹝生﹞看他喜時模樣。愁時容貌。燈兒下。越看著越波俏。

【前腔】﹝旦﹞才郞意堅牢。才郞意堅牢。賤妾難推調。只恐容易間。把恩情心事都忘了。﹝生﹞蔣世隆若有此心。與你星前月下去罰下誓來。﹝旦﹞你自去罰。﹝生﹞蔣世隆若忘了小姐厚恩。永遠前程不吉。海誓山盟。神天須表。辦至誠。圖久遠同諧老。

【尾聲】﹝旦﹞恩情豈比閒花艸。﹝生﹞往常恨更長寂寥。今夜只愁天易曉。

﹝生﹞野外芳葩並蒂開。

﹝旦﹞村邊連理共枝栽。

﹝合﹞百年夫婦途中合。

一段姻緣天上來。

第二十三出和寇還朝

【三棒鼓】﹝外王尙書醜六兒引眾上外﹞一鞭行色望南京。喜得兩國通和也無戰爭。邊疆罷徵。邊烽罷驚。不暫停。﹝合﹞如今海晏河淸也。重逢太平。重樂太平。

﹝外﹞六兒。這里到磁州孟津驛。還有多少路。﹝醜﹞爹。不多遠了。﹝外﹞分付人夫趲行。到孟津驛去安歇罷。﹝醜﹞人夫趲行。到孟津驛安歇。

【前腔】﹝外﹞遠聞軍馬犯邊城。怎柰奉旨登途也離鄕背井。這場戰爭。這場恐驚。誰慣經。﹝合前﹞

玉帛交歡四海淸。

家無王事國無徵。

太平元是將軍定。

還許將軍見太平。

第二十四出會赦更新

【稱人心】﹝小生上﹞宵行晝伏。脫離虎口鯨牙。不得已截道打家。聚亡生。集捨死。山間林下。逆天無道。這榮華。成甚生涯。

﹝減字木蘭花﹞陀滿興福。父母妻兒都殺戮。逃命潛奔。哨聚山林暫隱身。心闌意卸。天幸遭逢頒大赦。攺過從新。作个淸平無事人。我陀滿興福受了無限苦楚。今日幸蒙恩赦。散卻眾嘍囉。離了山寨聞得行朝開科選士。招取文武全才。我如今一來上京應試。二來尋取哥哥消息。卻不是好。天色將晚。不免趲行幾步。

【五韻美】休戈甲。罷徵戍。區宇宣王化。惠及生靈。恩沾遐邇。如今日之際。海之涯。普天之下。再生重見太平。歡聲四洽。

仰謝天恩放赦歸。

再生重覩太平時。

盡銷軍器爲農器。

不掛徵旗掛酒旗。

第二十五出抱恙離鸞

【三登樂】﹝旦扶生上﹞世亂人荒。幸脫離天羅地网。不堤防病染這場。事不寧。身未穩。天降災殃。淹畱旅邸。望河南怎往。

﹝旦﹞官人。你今日病體如何。﹝生﹞十分沈重。﹝旦﹞待我央店主人去請个太醫來看一看。店主人有請。﹝末上﹞貧無達士將金贈。病有良醫說藥方。小姐拜揖。﹝旦﹞店主人萬福。﹝末﹞小姐。官人貴體若何。﹝旦﹞官人病體。十分沈重。煩你請个太醫來看一看。﹝末﹞這个當得。不曾三五步。咫尺是他家。翁太醫在麼。﹝淨內問﹞是那个。﹝末﹞請你看病的。﹝淨﹞有幾个人在外面。﹝末﹞只我一个。﹝淨﹞得兩个拿扇板門來。擡我去方好。﹝末﹞爲什麼。﹝淨﹞犯了些腰頭病。﹝末﹞你何不自醫。﹝淨﹞自古道。盧醫不自醫。﹝末﹞快些出來。﹝淨﹞不要慌。待我分付了著。﹝淨半上向內科﹞分付丁香奴劉季奴。你每好生看著天門麥門。我去探白頭翁蔓荊子。趁些郁金水銀才當歸。倘有使君子來看大麥小麥。可回他說是張將軍李國老家請去了。你蓯蓉把破故紙包那沒藥與他去。前者因爲你每不細辛防風。卻被那夥木賊爬過天花粉墻。上了金綫重樓。打開靑箱。偸去珍珠琥珀金銀花子。丹砂裰子。茯苓裙子。昆布襪子。靑皮靴子。那一个豆蔻又起狼毒之心。走入蓮房。摟定我的紅娘子。扯下裩襠。直弄得川芎血結。咳。苦腦子。苦腦子。如今可牽海馬到常山下喫些莽艸。薄荷邊飮些無根水。傍晚看天南星出。卽掛上馬兜鈴。將紅燈籠。點著白蠟燭。往人中白家來接我。你若懶薏苡來遲了。叫我黑牽牛茴香。惹得我急性子起。將玄剖索弔你在甘松樹上。四十蒺藜棍。打斷你的狗脊骨。碎補屁孛孛出蓽撥。饒你半夏分罰子了王不畱行。

【水底魚】﹝淨上﹞三世行醫。四方人盡知。不論貴賤。請著的卽便醫。盧醫扁鵲。料他直甚的。人人道我。道我是个催命鬼。

我做郞中眞久慣。下藥且是不懶慢。熱病與他柴胡湯。冷病與他五靈散。醫得東邊才出喪。醫得西邊已入斂。南邊買棺材。北邊打點又气斷。祖宗三代做郞中。十个醫死九个半。你若有病請我醫。想你也是該死漢。小子姓翁。祖居山東。藥性醫書看過。難經脈訣未通。做土工的是我姐夫。賣棺材的是我外公。我若一日不醫死幾个。叫外婆姐姐在家裏喝風。你是那个。﹝末﹞是我。我店中有个秀才。得了病。請你去醫。﹝淨﹞他是甚麼病。﹝末﹞去看脈便知道。怎麼問我。﹝淨﹞你不曉得。明醫暗卜。問得明白了去。方才看脈也對科。下藥也對病。﹝末﹞也說得有理。我說便說。你不要對那秀才說。﹝淨﹞你是好意。我怎麼就說。﹝末﹞那秀才因離亂。不見了妹子。憂煩得病。﹝淨﹞這等便是憂疑驚恐上來的。不打緊。一貼藥就好。﹝末﹞先生略待。我進去說了來請你。小姐。太醫到了。﹝旦﹞公公。他是病虛的人。叫他悄悄的進來。不要驚唬了他。﹝末﹞先生。那秀才是病虛的。你可悄悄些進去。﹝淨﹞我曉得。我曉得。﹝淨進看擊卓大叫諢科生作驚科旦抱生科旦﹞這太醫好沒分曉。病虛的人。爲何這般大驚小怪。﹝淨﹞這是我醫人的入門訣。﹝末﹞怎麼說。﹝淨﹞驚一驚。驚出他一身冷汗。病好了也不見得。﹝旦﹞倘或不好。﹝淨﹞驚死了也罷了。這个叫个活驚殺。﹝末﹞先生且看脈。﹝淨﹞伸出腳來待我看。﹝末﹞還是手。怎麼說腳。﹝淨﹞你不曉得。病從跟腳起。﹝淨看脈科旦﹞先生。用心看一看。是甚麼癥候。﹝淨﹞這个病癥。是亂軍中不見了親人。憂疑驚恐。七情所傷的癥候。﹝旦﹞好太醫。就如見的。﹝淨﹞我實不曾見。是王公才方與我說的。﹝末﹞呀。我教你不要說。﹝淨﹞我不說。不表你的好意思。﹝旦﹞煩太醫再看分曉。

【柰子花】﹝淨﹞他犯著產後驚風。﹝旦﹞不是。﹝淨﹞莫不是月數不通。

﹝旦﹞這太醫胡說。﹝末﹞他是男子漢。怎麼倒說了女人的病癥。﹝淨﹞我手便拿著官人的。眼卻看了這娘子。故此說到女科去了。待我再看。呀。不好了。

【駐馬聽】﹝淨﹞這脈息昏沈。兩手如冰駭死人。叫幾个尼姑和尙。做些功果。送出南門。鬼門關上去招魂。叫些木匠。月月月月。早把棺材釘。﹝旦哭科淨﹞我的人兒。連哭兩三聲。呀。你不曾動。﹝末﹞不曾動。﹝淨﹞這等不妨。是我差拿了手背。你謊則甚。

﹝旦﹞如今怎麼。﹝淨﹞如今下鍼。﹝旦﹞怎麼這等大鍼。﹝淨﹞待我換。﹝旦﹞一發大了。﹝淨﹞這等我有藥在這里。﹝末﹞甚麼藥。﹝淨﹞是飛龍奪命丹。拿去與秀才喫。﹝生喫吐科旦﹞怎麼喫了就吐。﹝淨﹞虛弱得緊。胃口倒了。老官兒。你也喫一服。﹝末﹞我沒有甚麼病。﹝淨﹞你喫了。發白再黑。牙落再生。﹝末﹞這等好。拿來我喫。﹝作吐科淨﹞二三十兩銀子合的藥。都吐了。你們不會喫。待我喫與你看。﹝作吐科末﹞先生。這是甚麼藥。喫的都吐了。﹝淨作看科﹞阿呀。連我也拿差了。這是醫痔瘡的藥。上下不對科了。﹝末﹞翁太醫。你還要看癥眞仔細下藥。﹝淨﹞這等待我再望聞問切。

【剔銀燈】﹝淨﹞他渾身上如湯似火燒。﹝旦﹞不熱。﹝淨﹞口兒裏常常漧燥。﹝旦﹞也不。﹝淨﹞終朝飯食都不要。﹝旦﹞也還喫些。耳聞得蟬鳴聲噪。﹝旦﹞也不。﹝淨﹞心焦。﹝旦﹞也不。﹝淨﹞莫不是害勞。﹝旦﹞這先生說的一些也不是。﹝淨﹞都不是不醫便了。

﹝下末﹞這先生去了。小姐可勸官人且寧耐。老夫去去再來看。正是藥醫不死病。果然佛度有緣人。﹝下生﹞娘子。太醫說我病體如何。﹝旦﹞官人。太醫說了沒事。且自寧耐則个。

【山坡羊】﹝生﹞娘子我病體難醫難治。你這苦如何存濟。﹝旦﹞願流恩降福。降福災星退。﹝生﹞勢漸危。料應我不久矣。若還我死。你必選个髙門配。我便死向黃泉。一心只念你。﹝旦﹞休提。不由人淚暗垂。傷悲。何時得歸故里。

【三棒鼓】﹝外醜引眾上外﹞君臣遷徙去如星。只怕土產凋零也。人不見影。﹝眾﹞一程兩程。長亭短亭。不住行。如今海晏河淸也。重逢太平。重樂太平。

﹝外﹞六兒。這是那里了。﹝醜﹞是廣陽鎭了。﹝外﹞可有駐節的所在。﹝醜﹞這里沒有。﹝外﹞我要寫个報子。打到孟津驛去。那里好暫歇。﹝醜﹞這里有个招商客店。倒潔淨。好暫歇。﹝外﹞旣如此。好潔淨房兒看一間。我進去。﹝醜﹞叫幾个皂隸隨我進來。有甚麼人在這裏。﹝末上﹞是誰呀。牌子買飯喫的。﹝醜﹞這个彘子孩兒。人也不識。買飯喫的。﹝眾﹞這是六爺。﹝末﹞是六爺。小人不識得。﹝醜﹞且饒你。你去打掃一間好房。我每老爺要進來。快些。﹝末﹞小店中窄小。住不得。﹝醜﹞不在此住。只要寫个報子就行。﹝末﹞請六爺去看。中意便請老爺進來。﹝醜看科末﹞這一間。﹝醜﹞不好。﹝末﹞那一間。﹝醜﹞不潔淨。﹝末﹞只有裏面一間。甚是潔淨。只是有个秀才染病在裏頭。﹝醜﹞教他出去一會兒。待老爺寫了報子再進去。﹝旦﹞呀。倒像我家六兒。待我叫他一聲。六兒。﹝醜﹞誰教六兒。﹝旦﹞六兒。﹝醜﹞呀。姐姐。爹爹。爹爹。姐姐。爹爹。姐姐在此。姐姐。爹爹在此。﹝旦﹞爹爹在那里。﹝外﹞女孩兒在那裏。﹝見科﹞

【五供養】﹝旦﹞別來久矣。自離朝尊體無恙。骨肉重再覩。喜非常。﹝外﹞孩兒。屈指數月。折倒盡昔時模樣。思故里。念家鄕。多少鬢邊霜。

﹝旦﹞﹝鷓鴣天﹞爹爹。目斷魂消信息沈。沿途窮迹問蹤尋。﹝外﹞孩兒。親情再見誠無意。子父重逢豈有心。﹝醜﹞言往昔。話如今。店中權歇問家音。﹝合﹞正是著意種花花不發。等閒插柳柳成陰。﹝外﹞孩兒。你怎麼在這里。說个備細。與我知道。

【園林好】﹝旦﹞才說起遷都汴梁。鬧炒炒哀聲四方。不忍訴淒涼情況。家所有。盡撇漾。家使奴。盡逃亡。

【嘉慶子】﹝外﹞你一雙子母何所傍。﹝旦﹞更雨緊風寒勢怎當。心急行程不上。人亂亂。世慌慌。愁戚戚。淚汪汪。

【尹令】那時又無倚仗。那時有親難傍。那時有家難向。他東我西。地亂天慌。事怎防。

﹝外﹞你母親如今在那里。

【品令】﹝旦﹞逃生士民。在官道驛程傍。天色漸晚。陰雲黯穹蒼。匆匆正往。喊聲如雷響。各各奔走。都向樹林中抗。偸生苟免。瓦解星飛。子離了娘。

【豆葉黃】﹝外﹞我兒。你一身見在誰行。﹝旦﹞我隨著个秀。﹝外﹞甚麼秀。﹝旦﹞我隨著个秀才棲身。﹝外﹞呀。他是甚麼人。你隨著他。﹝旦﹞他是我的家長。﹝外怒科﹞誰爲媒妁。甚人主張。﹝旦﹞爹爹。人在那亂。人在那亂離時節。怎選得髙門廝對廝當。

﹝外﹞六兒。那秀才在那裏。﹝旦﹞在這裏。還不走過來。﹝生見科﹞

【月上海棠】﹝外﹞你自想。甚年發迹窮形狀。﹝生﹞怎凡人貌相。海水斗升量。﹝旦﹞非奬。陋巷十年黃卷苦。那時禹門三月桃花浪。一躍龍門便把名揚。管取姓字標金榜。

﹝外﹞孩兒。隨我回去罷。

【五韻美】﹝旦﹞意兒裏想。眼兒裏望。望救取東君艷陽。與花柳增芳。﹝生﹞全沒些可傷。身凜凜如雪上加霜。﹝外﹞孩兒。你快隨我去。﹝生旦﹞更沒些和气一味莽。鐵膽銅心。打開鳳凰。

【二犯麼令】﹝外﹞你是娘生父養。逆親言。心向情郞。﹝生﹞我向地。我向地獄相救你到天堂。怎下得撇在沒人的店房。﹝旦合﹞若是兩分張。管取拚殘生命亡。

﹝醜﹞去罷。去罷。﹝旦﹞官人。和你同去哀吿。

【玉交枝】﹝生﹞哀吿慈悲嶽丈。﹝外﹞唗。誰是你嶽丈。﹝生﹞可憐我伏枕在牀。﹝外﹞就死有誰來憐你。﹝生﹞我必定是死了。煎藥煮粥無人管。等待我三五日時光。﹝外﹞去去。一時也等不得。﹝生﹞全沒些好言劈面搶。惡狠狠怒气三千丈。﹝外﹞六兒。扯上馬去。﹝生﹞只倚著官髙勢彊。只倚著官髙勢彊。﹝醜扯旦科﹞

【江兒水】﹝旦﹞眼見得今朝去。直恁忙。相隨百步。尙且情悒怏。何況我夫妻月餘上。怎下得霎時間如天樣。﹝外醜﹞若要成雙。休指望。﹝生旦﹞一對鴛鴦。生被跌天風浪。

﹝外﹞六兒。快扯上馬去。﹝醜扯科﹞

【川撥棹】﹝生﹞心相誑。更不將恩義想。﹝旦﹞無柰何事。無柰何事有參商。父逼女。夫言婦傷。﹝合﹞苦別離。愁斷腸。兩分離。愁斷腸。

【前腔】﹝旦﹞男兒贖藥。把衣衫典當償。我不能彀覷。我不能彀覷得你身體康。﹝生﹞我和你再。我和你再得成雙。怕死後一靈兒到你行。﹝合前﹞

【前腔】﹝旦﹞休爲我相思損天常。緊攻書。臨選場。﹝生﹞我不道再。我不道再娶重婚。你焉肯終身守孀。﹝合﹞苦別離。愁斷腸。兩分離。愁斷腸。

﹝外﹞六兒。快扯上馬去。﹝醜扯科﹞

【哭相思】﹝生旦﹞怎下得將人離別。愁萬縷。腸千結。

﹝丑扯旦科生奪旦外推倒生科外﹞咄。早知今日事如此。何不當初莫用心。﹝下生哭作不能起科﹞

【卜算子】﹝生﹞病弱身著地。﹝末上扶生科生﹞气咽魂離體。拆散鴛鴦兩處飛。天那。多少銜寃气。

店主人放手。我拚命去趕他轉來。﹝末勸科﹞已去遠了。

【金梧桐】﹝生﹞這廝忒倚官。忒挾勢。便死待何如。欺侮俺是窮儒輩。俺這里病愈深。他那里愁無際。旅店郵亭。兩下裏。人應憔悴。我那妻。怎敎我忍得住恓惶淚。

﹝末﹞秀才官人。休要短見。且自安息。保重貴體。

﹝生﹞天涯海角有窮時。

﹝末﹞人豈終無相見日。

﹝合﹞但願病痊無个事。

免敎心下常憂鬱。

第二十六出皇華悲遇

【上馬踢】﹝老旦上﹞干戈動地來。車駕遷都汴。兒夫離帝京。路遙人又遠。軍馬臨城。無計將身免。這苦怎言。禍不單行。中路兒不見。

【月兒髙】﹝小旦上﹞喊殺連天。骨肉怎相戀。自古常言道。人離鄕賤。得到今朝平安幸非淺。是則是我身狼狽。眼前受迍邅。

【鑾江令】﹝合﹞煩惱多歷徧。憂愁怎消遣。眼兒哭得破。腳兒行得倦。五里復十里。一日如同過一年。但願前途去。早早逢親眷。

【狼艸生】﹝合﹞勁風寒四合。暮煙昏慘慘。彤雲布。晚天變。只愁那長空雪舞絮綿綿。去心如箭。旅捨全無。何處安歇停眠。

﹝老旦﹞孩兒。天色已晚。無處安歇。這里是館驛門首。只得和你權宿一宵。明日早行罷。﹝小旦﹞遠遠望見一位官長來了。

【前腔】﹝末上﹞孟津驛舍住。在黃河岸邊。乘船坐馬十分便。﹝老旦小旦﹞子母忙向前。可憐窮面。暫借安身望周全。

﹝末﹞你這兩个婦人。日晚天寒過客無。遠臨傳捨意如何。﹝老旦小旦﹞我今不對英雄說。更有何人念旅途。﹝末﹞我且問你。你是何等樣人家。何處人氏。爲何到此。

【羅帶兒】﹝老旦﹞妾身本宦族。京城久居。爲侵邊犯闕軍奮武。君臣遷徙離中都也。﹝小旦﹞散亂人逃避。奔程途。身無主。去無所。慘可可地千生受萬苦辛。﹝合﹞今宵得借一宿。可憐見子母每天翻地覆。

【前腔】﹝末﹞兵戈起路程。人不慣經。早尋个旅邸休待等。怎容你行客寓郵亭也。﹝老旦﹞心下貪行路。望南京。不覺的暮云平。遠涉涉地不知處人又生。﹝小旦合﹞今宵得少畱停。可憐見子母每天寒地冷。

﹝末﹞非是我不肯畱你。只是皇華駐節的所在。畱你婦人不得。

【前腔】﹝小旦﹞不容奴在此間。千羞萬慚。開口吿人難上難。傷情無語淚偸彈也。﹝末﹞這般恓惶事恁愁煩。﹝末﹞罷罷罷。自古道與人方便。自己方便。看你這兩个婦人。也不是已下人家的。我這裏不畱你。前途恐遇不良之人。畱你在此。怕有官員每來往。不當穩便。千萬不可言語啼哭。﹝老旦小旦﹞這个不敢。﹝末﹞不忍見你受摧殘。靜悄悄地畱一夜來早散。﹝老旦小旦﹞今宵得暫安眠。可憐見子母每天昏地暗。

﹝末﹞就在那回廊底下。暫歇了罷。

【前腔】﹝老旦小旦﹞娘和女深感激。蒙恩受徳。幸然遇好人相愛惜。免風霜寒冷受勞役也。﹝末﹞隨我來。向這回廊畔正廳側。借得些薦和席。凍款款地彎跧坐。覓些飮食。﹝老旦小旦﹞多謝官長。今宵得略休息。可憐見子母每天寬地窄。

﹝坐地科末﹞天上人間。方便第一。﹝下﹞

【灞陵橋】﹝外上﹞馬兒行又急。轉頭間五里復十里。此去河南只隔這帶水。孟津驛。今夜權停止。嗏。知他這碾車兒恁行遲。

【前腔】﹝醜上﹞馬兒行較疾。疾上碾車兒直恁的簪簪地。正是心急步行遲。晚相催。天冷彤雲密。嗏。疊得到孟津驛且安息。

【前腔】﹝旦﹞這苦說向誰。索性死別離各自也著邊際。生把我鴛鴦分開兩下裏。一步一回頭。敎我傷情意。嗏。衫兒上淚珠兒任淹濕。

﹝末上﹞驛丞接老爺。﹝外﹞叫驛丞。我一路上鞍馬辛苦。不免勞倦。毋許閒雜人打攪。﹝末﹞是。﹝下外﹞孩兒。我與六兒書房裏安息。你往後堂睡罷。﹝旦﹞是。﹝外醜下﹞

【新水令】﹝老旦﹞淒涼逆旅人千里。﹝旦﹞這縈牽怎生成寐。﹝小旦﹞萬苦橫心裏。﹝合﹞睡不著。是愁都做枕邊淚。

﹝老旦﹞夫阻關山隔遠邦。女因兵火散他鄕。﹝小旦﹞自己不知凶與吉。親兄未審在何方。﹝旦﹞千愁當日兒離母。萬苦今朝鳳拆凰。﹝合﹞枕邊不敢髙聲哭。恐怕猿聞也斷腸。﹝老旦﹞呀。又早是黃昏時候了。怎生睡得著呵。

【銷金帳】﹝老旦﹞黃昏悄悄。助冷風兒起。想今朝。思向日。曾對這般時節。這般天气。羊羔美酒。美酒銷金帳裏。兵亂人慌。遠遠離鄕裏。如今怎生。怎生街頭上睡。

【前腔】﹝旦﹞呀。譙樓上一更鼔了。初更鼔打。哽咽寒角吹。滿懷愁分付與誰。遭逢這般磨折。這般別離。鐵心腸打開。打開鸞孤鳳只。我這裏恓惶。他那裏難存濟。翻覆怎生。怎生獨自个睡。

【前腔】﹝小旦﹞是二更鼔了。冬冬二鼔。敗葉敲窗紙。響撲簌聒悶耳。難禁這般蕭索。這般岑寂。骨肉到此。到此你東我西。去又無門。住又無依倚。傷心怎生。怎生街頭上睡。

﹝旦﹞夜闌人靜月微明。恨殺孤眠睡不成。心上只因縈悶系。萬愁千恨嘆離人。天那。又是三更了。

【前腔】三更漏轉。寒雁聲嘹嚦。半明滅燈火煤。尋思這般沈疾。這般狼狽。相別到今。到今凶吉未知。冷落空房。藥食誰調理。牀兒上怎生。怎生獨自个睡。

【前腔】﹝老旦﹞樓頭四鼓。風捲檐鈴碎。略朦朧驚夢回。娘女這般相逢。這般重會。颯然覺來。覺來孩兒那裏。多少傷悲。多少縈牽系。敎人怎生。怎生街頭上睡。

【前腔】﹝小旦﹞五更又催。野外疎鐘急。算通宵幾嘆息。一似這般煩惱。這般孤恓。一身苟活。苟活成得甚的。﹝旦﹞俺這裏愁煩。那壁廂長吁气。聽得怎生。怎生獨自个睡。

﹝外上﹞正做家鄕夢。忽聞啼哭聲。六兒那里。﹝醜上﹞爹怎麼。﹝外﹞你這狗才。一夜不睡。啼哭怎麼。﹝醜﹞爹。六兒不曾。是驛丞啼哭。﹝外﹞驛丞爲何啼哭。﹝丑﹞昨日爹到得晚了。驛丞不曾準備得鋪陳。把自睡的鋪臥拿出來了。他兩口兒昨晚沒有被蓋。所以啼哭這一夜。﹝外﹞胡說。叫那驛丞過來。﹝醜叫驛丞末上﹞有。﹝外﹞我已曾分付你。我路上鞍馬勞倦欲得一覺好睡。不許閒雜人打攪。正睡之間。只聽得這壁廂啼哭。那壁廂哀怨。卻怎麼說。﹝末﹞稟爺。昨晚爺未到的時節。有兩个婦人來此借宿。小驛丞不知爺到。見他身上寒冷。畱他在回廊底下。權宿一宵。想必天寒凍哭之聲。驚恐了爺。是小驛丞有罪了。﹝外﹞這驛丞好打。這是皇華駐節的所在。敢容婦人在此歇宿。叫六兒。押了這驛丞去。喚那兩个婦人過來。﹝醜﹞婦人在那里。﹝末﹞在這里。你這兩个婦人好不達時務。好意容你在此。權宿一宵。教你不要啼哭。一夜五更。只管啼啼哭哭。驚恐了尙書老爺。如今拿你你自去回話。﹝小旦﹞母親。如何是好。﹝老旦﹞呀。這是我家六兒。六兒。﹝醜﹞呀。是奶奶。爹爹。奶奶在這裏。﹝老旦﹞相公在那裏。﹝外﹞夫人在那裏。﹝見科旦﹞母親在那裏。﹝同拜哭科﹞呀。我的娘。

【思園春】久阻尊顏想念勤。﹝老旦﹞孩兒。此逢將謂是夢和魂。﹝外﹞這女兒是誰。﹝老旦﹞是我途中廝認的。﹝小旦﹞奴是不應親者。今日彊來親。﹝合﹞子母夫妻苦分散。無心中完聚怎由人。

【粉孩兒】﹝老旦﹞相公匆匆地離皇朝。你心不穩。棄家私老小。去得安忍。﹝外﹞只知國難識大臣。不堤防萬馬千軍犯京城。君去民逃。常言道龍鬥魚損。

【福馬郞】﹝旦﹞那日裏風寒雨又緊。正行裏喊聲如雷震。無處藏隱。急向林榔中躱。道途上奔。﹝老旦﹞其時節。亂紛紛。身難保。命難存。

【紅芍藥】﹝外﹞兵擾攘。阻隔關津。思量著。役夢勞魂。﹝醜﹞眼見得家中受危困。望吾鄕。有家難奔。﹝老旦﹞孩兒。歷盡了苦共辛。娘逢人見人尋問。只愁你舉目無親。子父每何處廝認。

【紅衫兒】﹝旦﹞我有一言說不盡。﹝老旦﹞有甚麼說話。﹝旦﹞向日招商店。驀忽地撞著家尊。﹝哭科老旦﹞孩兒有甚事。說與我知道。不要啼哭。﹝旦﹞我尋思他眼盻盻人遠天涯近。﹝老旦﹞爲甚的那壁千般恨。﹝外怒科﹞夫人。你休只管叨叨問。

【會河陽】﹝老旦﹞相公。有甚事爭差。且息怒嗔。閒言語總休論。﹝小旦﹞賤妾不懼責罰。將片言語陳。難得見今朝分。﹝旦﹞甚時除得我心頭悶。甚日除得我心頭恨。

【縷縷金】﹝外﹞敎準備展芳樽。得團圞都喜慶。盡歡欣。﹝老旦﹞館驛中有雜人來往。其實不穩。到南京得見聖明君。那時節好會佳賓。

﹝外﹞夫人言之有理。六兒。叫驛丞雇趲船隻。卽日起程。﹝丑叫科內應科﹞

【越恁好】﹝外﹞辦集船隻。辦集船隻。指日達帝京。﹝小旦﹞漸行漸遠。親兄長不知死何存。﹝旦﹞愁人見說愁更新。﹝小旦﹞姐姐你爲甚啼哭。﹝旦﹞欲言又忍。心兒裏痛切切如刀刎。眼兒裏淚滴滴如珠搵。

【紅繡鞋】﹝醜﹞畫船已在河濱。河濱。不勞馬足車輪。車輪。﹝外﹞六兒。就此起程去罷。﹝眾﹞離孟津。望前進。風力順。水程緊。咫尺是汴梁城。

【尾聲】別離會合皆緣分。受過憂危心自忖。從今暮樂朝歡還再整。

﹝外﹞軍馬紛紛路不通。

﹝三旦﹞娘兒兄妹各西東。

﹝合﹞今宵剩把銀缸照。

猶恐相逢是夢中。

第二十七出逆旅蕭條

【步蟾宮】﹝生上﹞龍潭虎穴愁難數。更染病耽疾羈旅。分別夫妻兩南北。誰念我無窮淒楚。

﹝眼兒媚﹞傾家蕩業任飄零。受盡苦和辛。雁行中斷。鸞儔生拆。無限傷情。窮途更多災病。囊底已無緡。恁般正是福無雙至。禍不單行。我蔣世隆自從與娘子分別。忽已月餘。這幾日身子𨿽覺漸安。爭柰舉目無親。蕭條旅館。好生感傷人也。

【五樣錦】姻緣將謂五百年眷屬。十生九死成歡聚。經艱歷險。幸然無虞。也指望否極生泰。禍絕受福。未妥。尙有如是苦。急浪狂風。風吹折並根連枝樹。浪驚散鴛鴦兩處孤。更全然不想我這病體疾軀。那肯放容他些兒个叮嚀囑付。將他倒拽橫拖奔去途。回頭道不得聲將息。幾曾有這般慈父。跌得我气絕再復。死絕再蘇。一回價上心來。一回價痛哭。

暮雨朝雲去不還。

彊移棲息一枝安。

春蠶到老絲方盡。

蠟燭成灰淚始幹。

第二十八出兄弟彈冠

【孤飛雁】﹝小生上﹞吾皇恩詔從天降。徧遐邇萬民欽仰。宥極刑身有重生望。散羣輩與羣黨。回凶就吉。轉禍爲祥。前臨帝輦。絕卻親黨。回首家鄕。沒了父娘。感傷。尋思著兩淚千行。

﹝行香子﹞興福舉眼無親。進退無門。聞知道結義恩人。廣陽鎭上旅館安身。幾番尋。幾番覓。幾番詢。此間正是廣陽鎭招商店了。不免叫一聲。店主人有麼。﹝末上﹞商賈紛紛。士庶羣羣。大門外馬足車輪。主人招接。小二殷懃。俺這裏客來多。客來便。客來頻。﹝小生﹞店主人拜揖。﹝末﹞客官何來。

【惜黃花】﹝小生﹞中都路是本鄕。車駕望南往。一程程來到廣陽。特來相訪。﹝末﹞小可敢覆尊丈。有何事廝問當。買貨請商量。要安下卻無妨。﹝小生﹞小生也非爲買貨。也不要安下。特來尋人。﹝末﹞若是問尋人。道如何模樣。

【前腔】﹝小生﹞店名須號招商。﹝末﹞這是招商店。小生少凂勞尊長。﹝末﹞且說怎麼樣个人。姓甚麼。﹝小生﹞有个秀才身姓蔣。﹝末﹞多少年紀了。﹝小生﹞三十餘上。﹝末﹞有。住此兩月將傍。﹝小生﹞在那瑞安下。﹝末﹞正東下。轉那廂。﹝小生﹞第幾間房兒。﹝末﹞從外數。第三房。﹝小生﹞他一向好麼。﹝末﹞染病才無恙。﹝小生﹞他今在那裏。﹝末﹞贖藥便回來。﹝小生﹞藥鋪近遠。﹝末﹞想只在前街後巷。

﹝小生﹞旣如此。我在這裏等。﹝末﹞裏面請坐。想就來也。

【惜奴引】﹝生上﹞禍不單行先自速。遭兵火。那堪更重重坎坷。﹝末﹞官人你回來了。﹝生﹞是。回來了。﹝末﹞有人到此相訪。﹝生﹞在那裏。﹝末﹞在裏面。﹝見科小生﹞呀。哥哥。久阻尊顏。幾曾忘卻些兒个。﹝生﹞彼我縱然有音書怎托。

﹝鷓鴣天﹞﹝小生﹞自別恩兄兩月餘。﹝生﹞重重坎坷更災危。﹝小生﹞哥哥你有何坎坷災危事。﹝生﹞說起教人珠淚垂。﹝末﹞休嗟怨。慢悲哀。房中請坐且寬懷。﹝生﹞從前一一都分訴。萬恨千愁掃不開。﹝末﹞二位官人請坐。看茶來喫。

【本序】﹝生﹞自與相別。風寒勞役。受盡奔波。那更憂愁思慮。在旅邸頓染沈屙。﹝小生﹞違和。天相吉人身痊可。卻望節飮食。休勞碌。怎忘卻。忘了問別來尊嫂貴體安樂。

【前腔】﹝生﹞提著心腸慘淒。不由人忍不住淚珠流顆。但有死別生離。那煩惱似天來大。﹝小生﹞緣何。莫非他棄舊憐新。從了別个。﹝生﹞不是。﹝小生﹞多應是疾病亡。遭非禍。﹝生﹞不是。你道爲甚麼。﹝小生﹞卻爲甚麼。﹝生﹞倚勢挾權。將夫妻苦苦拆破。

【蝦蟆序】﹝生﹞摧挫。艱共險。愁和悶。要躱怎躱。到如今尙有平地風波。﹝小生﹞驚愕。焰騰騰心上火。是誰人道與我。﹝生﹞你道如何。愛富嫌貧。嶽丈倚彊淩弱。

【前腔】﹝小生﹞斟酌。尊共卑。親和戚。順他受他。等些時宛轉求人團掿。﹝生﹞參差。其中語更多。都只恨緣分薄。﹝小生末合﹞事多磨。放心將息。休自損天和。

﹝小生﹞哥哥。卽日朝廷降勑。宣詔天下文武賢良。盡赴行朝應舉。正是男兒得志之日。哥哥休爲夫妻恩愛。誤卻前程。可收拾行李。與興福同往行朝。一來應舉求官。二來亦可打聽尊嫂消息。不知哥哥意下如何。﹝生﹞此言極是。只是少些房錢在此。未曾還得。﹝小生﹞兄弟帶得盡有。不煩哥哥費心。店主人。請算一算奉還。﹝末﹞不多了。且請安息。明日算罷。

﹝小生﹞離合悲歡不自由。

﹝生﹞心懷縈悶幾時休。

﹝末﹞爭似不來還不往。

﹝合﹞也無歡喜也無愁。

第二十九出太平家宴

【傳言玉女】﹝外上﹞得覩天顏。眞爲主憂臣辱。﹝老旦上﹞皇恩深沐。享千鍾重祿。﹝旦小旦上﹞如今幸得再整銀屛金屋。﹝合﹞皇朝重見。太平重覩。

﹝外﹞盡日笙歌按玉樓。﹝老旦﹞忽朝軍馬犯皇州。﹝旦小旦﹞但知會取非常樂。﹝合﹞須是堤防不測憂。﹝外﹞夫人。今日幸喜骨肉團圓。夫妻再合。早已分付安排酒肴慶賀。不知完備未曾。院子那裏。﹝末上﹞匈奴遙俯伏。漢相儼簪裾。覆老爺。有何分付。﹝外﹞分付你安排酒肴。可曾完備否。﹝末﹞完備多時了。﹝老旦﹞看酒過來。﹝旦送酒科﹞

【玉漏遲序】﹝旦﹞得寵念辱。想其時駕遷民移前去。父母妻兒散離。値此天數。抵多少喫辛受苦。抵多少亡家失所。﹝合﹞今幸得在畫堂深處。

【前腔】﹝外﹞驛程去速。柰何被士馬攔截歸路。國敗家亡。怎知此日完聚。知幾徧宵行晝伏。知幾徧風餐露宿。﹝合前﹞

【前腔】﹝旦﹞轟雷戰鼔。喊殺聲散亡人盡奔逐。那時無他可憐。救我在危途。知何處作婢爲奴。知何處遭驅被虜。﹝合前﹞

【前腔】﹝小旦﹞兄南妹北。亂兵中怎知生死。須臾骨肉分別。此身去住無所。感謝得卹寡念孤。感謝得爲親做主。﹝合前﹞

【撲燈蛾】﹝老旦﹞到行朝汴梁。看山河壯帝居。四時有常開花木。論繁華不減中都也。﹝外﹞受恩深處便爲家。自來俗語。﹝合﹞休思故里。對良辰美景。宴樂且歡娛。

【前腔】﹝旦﹞依舊珠圍翠簇。依舊雕鞍繡轂。列侍妾丫鬟使女。送金杯聽歌觀舞也。﹝小旦﹞因災致福。愛惜奴似親生兒女。﹝合前﹞

【尾聲】從今休把光陰負。但暢飮髙歌休阻。共醉樂神仙洞府。

﹝外﹞莫辭今日醉顏酡。

﹝老旦﹞百歲光陰能幾何。

﹝合﹞遇飮酒時須飮酒。

得髙歌處且髙歌。

第三十出對景含愁

【夜行船】﹝旦上﹞六曲欄桿和悶倚。不覺又媚景芳菲。﹝小旦上﹞微雨昨宵。新晴今日。﹝合﹞知道海棠開未。

﹝旦﹞﹝蝶戀花﹞春來分外傷懷抱。燕燕鶯鶯。空自啼春巧。﹝小旦﹞三月春光無限好。嬌花一夜都開了。﹝醜梅香上﹞忽聽院宇笙歌遶。笑語歡聲。花下金樽倒。二位小姐。你心中有甚閒煩惱。忍教辜負韶華老。﹝旦﹞我自有煩惱處。你那裏知道。

【本序】﹝旦﹞春思懨懨。此愁誰訴。此情誰知。心撩亂。慵覩妝臺梳洗。﹝小旦﹞芳時不暖不寒。秋千院宇。堪遊堪戲。﹝旦﹞空對鶯花燕柳。悄忽地暗皺雙眉。

【前腔】﹝小旦﹞姐姐。因誰牽惹芳心。媚容香褪。嫩臉桃衰。看看恁寬盡金縷羅衣。﹝旦﹞休疑。只爲傷春。知他怎生。年年如是。﹝醜﹞休對晴天暖日。輕可地過了寒食。

二位小姐。這等好天气。同到後花園閒步一回也好。

【風人松】﹝旦﹞甚心情閒步小園西。﹝小旦﹞姐姐爲甚不去。﹝旦背唱科﹞推一个身倦神疲。﹝醜﹞趁春風桃李花開日。誰不待去尋芳拾翠。九十日光陰撚指。三分景。二分歸。

【前腔】﹝小旦﹞那春光也應笑咱伊。﹝旦﹞笑甚的來。﹝小旦﹞笑你恁瘦減香肌。﹝旦﹞東君不管人憔悴。眼見得綠密紅稀。香閨掩。珠簾鎭垂。不肯放燕雙飛。

【尾聲】衷心先自不如意。縱然間肯同隨喜。也做了興盡空回。

﹝旦﹞傷心情緖倦追遊。

﹝小旦﹞好景如梭不肯畱。

﹝醜﹞來朝更有新條在。

﹝合﹞惱亂春風卒未休。

第三十一出英雄應辟

【望遠行】﹝生上﹞春風紫陌。又是天涯行客。﹝小生上﹞野艸閒花。掩映水光山色。﹝末淨上﹞杏花朶朶欹紅。楊柳絲絲弄碧。沙岸遠漣漪初溢。

﹝生﹞攜書挾策赴天邦。﹝小生﹞那更風光直艷陽。﹝末﹞路上野花鉆地出。﹝淨﹞村中美酒透甁香。﹝見科淨﹞動問此位老兄上姓。﹝生﹞學生姓蔣。﹝淨﹞貴表。﹝生﹞雙名世隆。﹝淨﹞此位。﹝小生﹞學生覆姓陀滿。雙名興福。﹝淨﹞此位。﹝末﹞學生姓卞。雙名登科。﹝生﹞老兄尊姓貴表。﹝淨﹞學生姓成。雙名何濟。我每都是科舉朋友。不期而逢。天色將晚。各請趲行幾步。

【望吾鄕】﹝生﹞降詔頒勑。搜賢赴帝域。文武遠投安邦策。星斗文章誰能及。下筆加神力。﹝合﹞一朝裏身顯迹。受賞加官職。

【前腔】﹝小生﹞萬里鵬翼。功名唾手得。英雄果是千人敵。正是男兒崢嶸日。豈敢辭勞役。﹝合前﹞

【感亭秋】﹝末﹞短亭長亭程程去。知幾驛。逆旅中過寒食。見點點殘紅飛絮白。夕陽影裏啼蜀魄。﹝合﹞家鄕遠。心慢憶。回首雲煙隔。

【前腔】﹝淨﹞香醪待飮何處覓。牧童處問端的。遙望前村疎籬側。招颭酒旗林梢刺。﹝合前﹞

【紅繡鞋】﹝合﹞小徑迢迢狹窄。狹窄。野水潺潺湍激。湍激。飮數杯解愁戚。那裏堪觀賞。可閒適。只愁他天晚逼。

【尾聲】酒家眠。權休息。韞櫝藏珠隱塵迹。萬里前程在咫尺。

過卻長亭又短亭。

看看相近汴梁城。

路上有花並有酒。

一程分作兩程行。

第三十二出幽閨拜月

【齊天樂】﹝旦上﹞懨懨捱過殘春也。又是困人時節。景色供愁。天气倦人。鍼指何曾拈刺。﹝小旦上﹞閒庭靜悄。瑣窗瀟灑。小池澄澈。﹝合﹞疊靑錢。泛水圓小嫩荷葉。

﹝浣溪沙﹞﹝小旦﹞階前萱艸簇深黃。檻外橊花疊絳囊。淸和天气日初長。﹝旦﹞懶去梳妝臨寶鏡。慵拈鍼指向紗窗。晚來移步出蘭房。﹝小旦﹞姐姐。當此良辰美景。正好快樂。你反眉頭不展。面帶憂容。爲甚麼來。

【靑衲襖】﹝旦﹞我幾時得煩惱絕。幾時得離恨徹。本待散悶閒行到臺榭。傷情對景腸寸結。﹝小旦﹞姐姐撇下些罷。﹝旦﹞悶懷些兒。待撇下怎忍撇。待割捨難割捨。倚徧闌干。萬感情切。都分付長嘆嗟。

【紅衲襖】﹝小旦﹞姐姐。你繡裙兒寬褪了褶。爲傷春憔悴些。近日龐兒瘦成勞怯。莫不是又傷夏月。姊妹每休見撇。斟量著你非爲別。﹝旦﹞你量著我甚麼。﹝小旦﹞多應把姐夫來縈牽。別無些話說。

【靑衲襖】﹝旦怒科﹞你把濫名兒將咱引惹。直恁的情性乖。心意劣。女孩兒家多口共饒舌。爹娘行快活要他做甚的。要妝衣滿篋。要食珍羞則盛設。和你寬打周折。﹝走科小旦﹞姐姐。到那裏去。﹝旦﹞到父親行先去說。﹝小旦﹞說些甚麼。﹝旦﹞說你小鬼頭春心動也。

【紅衲襖】﹝小旦﹞我特地錯賭別。﹝跪科﹞姐姐。望髙擡貴手饒過些。一句話兒傷了俺賢姐姐。﹝旦﹞起來。且饒你這次。今後再不可如此。﹝小旦﹞若再如此呵。瑞蓮甘痛決。姐姐閒耍歇。小的每先去也。﹝旦﹞你那裏去。﹝小旦﹞只管在此閒行忘收了鍼綫帖。

﹝旦﹞也罷。你先去。﹝小旦﹞推些緣故歸家早。花陰深處遮藏了。熱心閒管是非多。冷眼覷人煩惱少。﹝下旦﹞這丫頭去了。天色已晚。只見半彎新月。斜掛柳梢。幾隊花陰。平鋪錦砌。不免安排香案。對月禱吿一番。﹝卜算子﹞款把卓兒臺。輕揭香鑪蓋。一炷心香訴怨懷對月深深拜。﹝拜科﹞

【二郞神】﹝旦﹞拜新月。寶鼎中明香滿爇。﹝小旦潛上聽科旦﹞上蒼。這一炷香呵。願我拋閃下男兒疾較些。得再覩同歡同悅。﹝小旦﹞悄悄輕將衣袂拽。姐姐。卻不道小鬼頭春心動也。﹝走科旦﹞妹子到那里去。﹝小旦﹞我也到父親行去說。﹝旦扯科小旦﹞放手。我這回定要去。﹝旦跪科﹞妹子。饒過了姐姐。﹝小旦﹞姐姐請起。那喬怯。無言俛首紅暈滿腮頰。

【鶯集禦林春】﹝小旦﹞恰才的亂掩胡遮。事到如今漏泄。姊妹每心腸休見別。夫妻每是有些周折。﹝旦﹞敎我難推怎阻。罷罷。妹子。我一星星對伊仔細從頭說。﹝小旦﹞姐姐。他姓甚麼。﹝旦﹞姓蔣。﹝小旦﹞他也姓蔣。叫甚麼名字。﹝旦﹞世隆名。﹝小旦﹞呀。他家住在那裏。﹝旦﹞中都路是家。﹝小旦﹞姐姐。你怎麼認得他。他是甚麼樣人。﹝旦﹞是我男兒受儒業。

【前腔】﹝小旦悲介﹞聽說罷姓名家鄕。這情苦意切。悶海愁山將我心上撇。不由人不淚珠流血。﹝旦﹞我恓惶是正理。只合此愁休對愁人說。妹子。你啼哭爲何因。莫非是我男兒舊妻妾。

【前腔】﹝小旦﹞他須是瑞蓮親兄。﹝旦﹞呀。原來是令兄。爲何散失了。﹝小旦﹞爲軍馬犯闕。﹝旦﹞是。我曉得了。散失忙尋相應者。那時節只爭个字兒差疊。妹子。和你比先前又親。自今越更著疼熱。你休隨著我跟腳。久已後是我男兒那枝葉。

【前腔】﹝小旦﹞我須是你妹妹姑姑。你是我的嫂嫂又是姐姐。未審家兄和你因甚別。兩分離是何時節。﹝旦﹞正遇寒冬冷月。恨爹爹把奴拆散在招商捨。﹝小旦﹞如今還思量著我哥哥麼。﹝旦﹞思量起痛辛酸。那其間他染病耽疾。﹝小旦﹞那時怎割捨得他。﹝旦﹞是我男兒敎我怎割捨。

【四犯黃鶯兒】﹝小旦﹞他直恁太情切。你十分忒軟怯。眼睜睜怎忍相拋撇。﹝旦﹞枉是怨嗟。無可計設。當不過他搶來推去望前扯。﹝合﹞意似虺蛇。性似蠍螫。一言如何訴說。

【前腔】﹝小旦﹞流水一似馬和車。傾刻間途路賒。他在窮途逆旅應難捨。﹝旦﹞那時節呵。囊篋又竭。藥餌又缺。他那裏悶懨懨難捱過如年夜。﹝合﹞寶鏡分破。玉簪跌折。甚日重圓再接。

【尾聲】自從別後音書絕。這些時魂驚夢怯。莫不是煩惱憂愁將人斷送也。

﹝旦﹞往時煩惱一人悲。

﹝小旦﹞從此淒涼兩下知。

世上萬般哀苦事。

無過死別共生離。

第三十三出

﹝照例開科﹞

第三十四出

姊妹論思

【秋蕊香】﹝旦上﹞半載縈牽方寸。何時不淚滴眉顰。﹝小旦上﹞欲語難言信難問。卽漸漸裏懨懨瘦損。

﹝玉樓春﹞﹝旦﹞深沈院宇無人問。縱然有便難傳信。﹝小旦﹞這邊愁似那邊愁。伊的恨如奴的恨。﹝旦﹞心下慢然思又忖。口中枉自評和論。﹝合﹞有時欲向夢中尋。夢又不成燈又燼。﹝旦﹞妹子。這些時天下文武賢良。都來赴選。不知你哥哥也曾來否。好悶人也。﹝小旦﹞哥哥料應在此。只怕他不得成名。就知道姐姐消息。也難來廝見。

【二犯孝順歌】﹝旦﹞從別後。渡孟津思君盡日欲見君。鳳北鸞南。生生地鏡剖與釵分。鎭千思萬想。要見無門。﹝合﹞放不落心上人。撇不下心上人。

【前腔】﹝小旦﹞一回價。暗自忖。非親怎知卻是親。你東咱西。荒荒地路途人亂奔。自一別半載。杳然無聞。﹝合前﹞

【前腔】﹝旦﹞恩和愛。苦共辛。衷腸吿天天怎聞。妾後夫前。懨懨地幾曾忘半分。有三言兩語。寄也無因。﹝合前﹞

【前腔】﹝小旦﹞當時苦。値亂軍。離鄕背井兄妹分。做小服低。看看地過冬還過春。捱十生九死。舉目無親。﹝合前﹞

﹝旦﹞天從人願最爲難。

﹝小旦﹞再覩重逢豈等閒。

﹝合﹞從今許下千千拜。

望月瞻星夜夜間。

第三十五出詔贅仙郎

【髙陽臺】﹝外上﹞蓂莢更新。流光過隙。桑楡日近西山。有女無家。一心日夜憂煩。

使命傳宣出建章。微臣深愧沐恩光。可憐年老身無子。特旨巍科擇婿郞。老夫親生一女。小字瑞蘭。向者兵戈擾攘之際。夫人途中帶回一女。小字瑞蓮。秀質賢能。就與我親生女孩兒一般看待。如今俱已及笄。蒙聖旨著俺招贅文武狀元爲婿。不免請夫人女孩兒出來。一同遣遞絲鞭便了。院子那里。﹝末上﹞丹墀日月開金榜。市井騈闐擇婿車。覆老爺。有何鈞旨。﹝外﹞後堂請老夫人與二位小姐出來。﹝末﹞老夫人二位小姐有請。

【前腔】﹝老旦上﹞蘭堂日永湘簾捲。畫檐前燕鵲聲喧。﹝旦小旦上﹞喜椿萱晚景安然。感謝蒼天。

﹝老旦﹞老相公萬福。﹝外﹞夫人拜揖。﹝旦小旦﹞爹爹母親萬福。﹝外老旦﹞孩兒到來。﹝外﹞夫人。老夫年紀髙邁。女孩兒俱已及筓。昨蒙聖恩。憐俺無嗣。著俺招贅文武狀元爲婿。今日請夫人與二个孩兒出來。一同遣遞絲鞭。不知夫人意下如何。﹝老旦﹞相公。男大須婚。女大須嫁。此是門庭美事。況蒙聖旨。豈敢有違。﹝旦﹞上吿爹爹母親得知。孩兒已有丈夫。不敢從命。﹝外怒科﹞胡說。你丈夫在那里。﹝旦﹞爹爹。容奴稟復。向因兵戈擾亂。爹爹前往邊庭。孩兒與母親亂兵追逐。分散東西。逃生曠野。那時一身沒靠。舉目無親。幸遇秀才蔣世隆。惻隱存心。救提作伴。又被彊梁拿縛山寨。幾至殺身。幸得寨主是他故人。情深意重。方得釋免。若無他救。不知生死何地。後來與他同到招商店中。盟山誓海。共結鸞凰。及爹爹來至。將奴拆散。今蒙嚴命。再選夫婿。豈敢故違。但爹爹髙居相位。顯握朝綱。觀通書史。止有守貞守節之道。那有重婚重嫁之理。況他乃讀書才子。有日禹門三汲浪。一舉占鰲頭。孩兒寧甘守節操。斷難從命。離亂兵戈喊殺頻。娘兒驚散竄山林。危途不遇賢君子。相府那存有妾身。莫把恩人輕不顧。不應親者豈相親。世隆有日風雲會。須待團圞到底親。﹝外﹞這是朝廷恩命。誰敢有違。﹝小旦﹞爹爹。小女瑞蓮。亦有少稟。﹝外﹞你也有甚麼話說。﹝小旦﹞自從向遭兵火。兄妹各奔逃生。失身曠野之中。藏形躱避。幸遇夫人喚聲。與奴名廝類。奴忙應答向前。當蒙夫人提挈妾身爲伴。脫離災厄。後來爹爹緝探回朝。驛中相遇。允畱潭府。恩育同於嫡女。無可稱報。前日因同姐姐燒香祈佑。各表誠心禱吿。方知姐姐與妾兄蔣世隆偶結良緣。已成夫婦。今蒙爹爹嚴命。將奴姊妹招贅文武狀元。但妾兄蔣世隆。飽學多才。有日風雲際會。亦未可量。瑞蓮甘與姐姐一同守節。但得天從人願。妾兄一舉成名。那時夫貴妻榮。姻緣再合。妹承兄命。始配鸞凰。庶酬爹爹養育之恩。九烈三貞自古聞。從新棄舊枉爲人。如今縱有風流婿。休想佳人肯就親。﹝外﹞這是朝廷恩命。休得多言。院子。快與我喚官媒婆過來。﹝末﹞理會得。官媒婆走動。

【普賢歌】﹝醜上﹞媒婆終日腳奔波。成就人間好事多。這家也是我。那家也是我。也只爲家貧沒柰何。

呀。大叔。是王老爺府中的。喚老身有何使用。﹝末﹞俺老爺奉朝廷恩命。將二位小姐招贅文武狀元。喚你遞送絲鞭。﹝醜﹞就去。煩大叔通報。﹝末﹞稟老爺。官媒婆到了。﹝外﹞著他進來。﹝末﹞老爺著你進去。﹝醜﹞老爺。老夫人。二位小姐。官媒婆叩頭。﹝外﹞媒婆。我奉朝廷恩命。招贅文武狀元爲婿。你與我院子同去遞送絲鞭。聽我道。

【黃鶯兒】﹝外﹞二女正靑年。相門髙。當遴選。乘龍未遂吾心願。幸朝廷命宣。配文武狀元。郞才女貌眞堪羨。﹝老旦合﹞媒婆。你去遞絲鞭。一雙兩美。成就好姻緣。

【前腔】﹝旦﹞口誦柏舟篇。更何心續斷弦。﹝醜﹞小姐是深閨的處子。如何說起斷弦來。﹝旦﹞我洞房曾會招商店。爹爹錦旋。途中偶見。霎時間拆散了鴛鴦伴。媒婆。休要遞絲鞭。我甘心守節。誓不再移天。

﹝醜﹞小姐。這是父命君恩。一定還要諧个佳偶。

【前腔】﹝小旦﹞媒婆。你也聽我道。那日涉風煙。望關山路八千。亂軍中不見了哥哥面。幸夫人見憐。將奴身保全。勝似嫡親。相待恩非淺。今日遞絲鞭。我紅生羞臉。黃色上眉間。

﹝外﹞媒婆休要多言。疾忙遞絲鞭去。

【前腔】﹝醜﹞鈞命敢遲延。這姻緣非偶然。匪媒弗克成姻眷。調和兩邊。並無一言。人間第一要行方便。今日遞絲鞭。仙郞肯受。多贈貫頭錢。

﹝外﹞媒婆。還有一件。恐二位狀元不知小姐媸姸。將這眞容與他看去。﹝醜﹞理會得。

﹝外﹞憑媒選日遞絲鞭。

﹝老旦﹞招贅新科兩狀元。

﹝末﹞時人莫訝登科早。

﹝醜﹞祇爲嫦娥愛少年。

第三十六出推就紅絲

【風入松】﹝生上﹞同聲相應气相求。同占鰲頭。﹝小生上﹞追思往事皆成謬。傷情處不堪回首。﹝合﹞幸喜聲名貴顯。相期黼黻皇猷。

﹝小生﹞哥哥。且喜雙桂聯芳。已遂淩雲之志。行看兩葵並秀。同傾向日之誠。﹝生﹞兄弟。所喜者志得意滿。身顯名揚。所悲者家園蕩廢。琴瑟淒涼。﹝小生﹞哥哥。這幾件都不打緊。兄弟一門良賤。三百餘口。盡被聶賈列無辜殺戮。止逃得兄弟一身。幸得恩兄搭救。戴天之讎未報。再生之恩未酬。哥哥這些小事。何足掛念。

【勝葫蘆】﹝末醜上﹞聖主憂虞及大臣。因無子繼家門。二女如花。未曾諧秦晉。特來說合。兩兩仙郞共成親。

此間正是文武狀元寓所。不免徑入。二位老爺。官媒婆院子叩頭。﹝生小生﹞你兩个從何而來。有何說話。﹝末醜﹞我兩人是王尙書府中差來的。一來奉天子洪恩。二來領尙書嚴命。特來遞送絲鞭。請二位老爺同諧佳偶。﹝小生收科末丑﹞二位小姐眞容在此。狀元請看。﹝生看沈吟悲科小生﹞哥哥。今日遞送絲鞭。是个喜事。爲何墮下淚來。﹝生﹞兄弟。你自受了絲鞭。我斷然不受。﹝小生﹞請問哥哥。爲何不受。

【集賢賓】﹝生﹞那時挈家逃難走。正鬼哭神愁。喊殺聲如雷軍馬驟。亂荒荒過壑經丘。妹子瑞蓮呵。相失在後。尋討處不知所有。難措手。忽有人同聲相應。同气相求。

﹝小生﹞向日山寨中見的嫂嫂。想就是了。

【前腔】﹝生﹞途中見時𨿽廝守。猶覺滿面嬌羞。到得磁州廣陽鎭招商店中呵。直待媒妁之言成配偶。不意他父親王尙書。緝探虎狼軍。回到招商店中。遇見是他女兒。竟自奪回去了。﹝小生﹞哥哥。你那時怎割捨得他去。﹝生﹞病懨懨無計相畱。﹝小生﹞若是小弟。一定與他廝鬧一場。﹝生﹞他是尙書。我是窮儒。怎敢與他龍爭虎鬥。﹝小生﹞別後曾有音信麼。﹝生﹞分別後知他安否。﹝小生﹞如今聖旨議親。怎辭得他。﹝生﹞恩徳厚。有何顏再配鸞儔。

【琥珀貓兒墜】﹝小生﹞聽哥說罷。方識此根由。這是王尙書。招商店也是王尙書。事有可疑。哥哥。破鏡重圓從古有。何須疑慮反生愁。﹝生﹞兄弟。斷無此事。不可錯疑了。﹝小生﹞不謬。重整備乘龍花燭風流。

﹝末醜背科﹞好怪好怪。小姐又說招商店有了丈夫。不肯再嫁狀元又說招商店有了妻室。不肯重婚。

【前腔】﹝末醜﹞正是義夫節婦。語意兩相投。多應是有分姻緣當輳偶。狀元老爺。此情分付與東流。休休。把舊恨新愁一筆都勾。

﹝生﹞媒婆院公。煩你多多拜上老爺。斷然不敢奉命。

﹝末﹞事迹相同說不差。

﹝醜﹞這般異事實堪誇。

﹝小生﹞落花有意隨流水。

﹝生﹞流水無情戀落花。

第三十七出官媒回話

【似娘兒】﹝外上﹞姻事未和諧。媒婆去不見回來。﹝老旦上﹞敎人望眼懸懸待。﹝合﹞玉音已降。冰人已遣。汗簡何乖。

﹝外﹞夫人昨遣官媒婆院子。到文武狀元寓所。遞送絲鞭。爲何不見回報。﹝末醜上﹞指望將心托明月。誰知明月照溝渠。个中一段姻緣事。對面相逢總不知。老爺老夫人。官媒婆院子叩頭。﹝外﹞媒婆院子回來了。二位狀元受了絲鞭否。﹝末丑﹞奉天子洪恩。領老爺嚴命。去到狀元寓所說親。那武狀元欣然領納。並不推辭。只有文狀元不肯應承。再三勸他。方把眞情說出來。﹝外﹞他怎麼說。

【啄木兒】﹝末醜﹞他說遭離亂。値變遷。民庶逃生離故園。兄攜妹遠涉風煙。亂紛紛戈戟森然。喊殺中妹子忽不見。前村後陌都尋徧。聲喚多嬌蔣瑞蓮。

﹝外﹞那時尋見也未。

【前腔】﹝末丑﹞兄尋妹。涕淚漣。忽聽得悠悠聲應遠。只道是妹見哥哥。卻原來錯認陶潛。那女子呵。他娘兒拆散中途畔。叫聲應聲隨呼喚。﹝外﹞那女子怎麼應他。﹝末丑﹞那女子叫名瑞蘭。與瑞蓮聲音廝類。名韻相同事偶然。

﹝外﹞那女子失散了母親。在途路上單身不便了。

【三段子】﹝末丑﹞欲隨向前。男女輩同行未便。欲落後邊。亂軍中污辱未免。說只得做兄妹同行呵。相隨同到招商店。主人翁作伐諧姻眷。那其間狀元染病。正仗那娘子扶持。不意他嶽丈相逢拆散錦鴛。

﹝外﹞夫人。有這等奇事。

【前腔】﹝老旦﹞孩兒瑞蘭。與伊妻名兒一般。孩兒瑞蓮。與伊妹名非兩般。我中都路母子曾失散。你招商店父子重相見。事迹相同豈偶然。

老相公。事在如今。卻怎生是好。

【滴澑子】﹝外﹞我有一个道理。明日裏。明日裏。小設酒筵。媒婆去。媒婆去。傳語狀元。旣然他心中不願。如何彊逼他諧繾綣。﹝老旦﹞旣如此。你請他來怎麼。﹝外﹞請來飮酒之間呵。先敎他妹子在堂前。隔簾認看。

﹝老旦﹞此計甚好。

【尾聲】﹝外﹞相逢到此緣非淺。眞與假明朝便見。你二人傳語狀元。親事不敢相扳。只請枉臨一會。再無他意。望勿推辭。特請他來赴宴。

﹝外﹞明日宴佳賓。

﹝老旦﹞須知假與眞。

﹝末﹞殷勤藉紅葉。

﹝醜﹞寄與有情人。

第三十八出請偕伉儷

﹝淨上﹞有福之人人伏事。無福之人伏事人。自家乃蔣狀元府中使用的便是。蒙狀元鈞旨。著俺打掃畫堂。整理琴書淸玩。鋪設已完。不免在此伺候。

【玩仙燈】﹝生上﹞有事掛心懷。好一似和鉤吞綫。

憶自離家幾變更。此身須在亦堪驚。東邊日出西邊雨。道是無情卻有情。昨爲王尙書遣官媒婆院子來此說親。教我越加煩惱。不知甚日方得我嬌妻的消息。唉。不免將琴書消遣一番則个。

【懶朝天】一自瑤琴操離鸞。眼底知音少。不與彈。今朝拂拭錦囊看雪寒。傷心一曲倚闌干。續關睢調難。

【懶畫眉】﹝末醜上﹞空勞仙子下天臺。何意劉郞事不諧。狀元老爺。官媒婆院子叩頭。﹝生﹞二人因甚去還來。﹝末醜﹞早成就了合歡帶。管取相逢笑口開。

﹝生﹞媒婆院子。我昨日已煩你拜上老爺。這親事斷然不敢奉命。﹝末醜﹞稟狀元老爺知道。家老爺多多拜上。姻緣之事。不敢彊扳。久仰狀元老爺才髙貌美。只請枉臨一會。再無他意。﹝生﹞旣如此。我少不得來參拜你老爺。你二人先去。我隨後就來也。﹝末醜﹞回去稟復老爺。掃門拱候。

﹝生﹞相府玳筵開。

﹝醜﹞珍饈百味排。

﹝末﹞掃門端拱立。

專待狀元來。

第三十九出天湊姻緣

【卜算子】﹝外上﹞一段好姻緣。說起難拋下。今朝開宴特相邀。試問眞和假。

昨日已遣官媒婆院子去請狀元來此會宴。安排酒肴。不知完備未曾。院子那裏。﹝末上﹞堂上呼雙字。階前應一聲。覆老爺有何分付。﹝外﹞筵席完備了未﹝末﹞完備多時了。﹝外﹞快去請張都督老爺來陪宴。﹝末﹞小人已曾去請。說就來。﹝淨上﹞聞呼卽至。有請當來。通報。﹝末﹞稟老爺。張老爺到了。﹝外﹞張大人請。﹝淨﹞老司馬請。﹝外﹞寒舍。﹝淨﹞請了。老司馬拜揖。﹝外﹞張大人拜揖。﹝淨﹞老司馬今日相招。不知有何見教。﹝外﹞老夫今日小設。非爲別事。只因當初老夫緝探虎狼軍。正値遷都世亂之時。老妻帶領小女瑞蘭。前往京師躱避。行至中途。被軍馬趕散。母子分離。已後老夫回到磁州廣陽鎭招商店中。遇見小女。隨著一个秀才爲伴。老夫一時气忿。不曾問得詳細。撇了那秀才。領了女兒回京。如今蒙聖恩將小女招贅今科狀元爲婿。昨遣官媒婆院子去遞絲鞭。那狀元說有了妻室。不肯領受。已後再三勸勉。始說出眞情。這狀元就是招商店中那秀才。﹝淨﹞有這等奇事。﹝外﹞還有一件。當初老妻途中失了小女時節。叫名尋問。忽有一个女兒。叫名瑞蓮。與小女名韻相同。向前答應。老妻見他是好人家兒女。帶回來。就認他做女兒。此女又是狀元的妹子。﹝淨﹞有這等事。一發奇了。﹝外﹞老夫疑信之間。未可就令小女與他廝見。今日聊設一个小筵。請狀元到此。著他妹子隔簾覷認。故此特屈張大人相陪。﹝淨﹞這个當得。﹝外﹞院子。狀元來時。卽便通報。﹝末﹞理會得。

【前腔】﹝生上﹞仙子宴瑤池。靑鳥書傳送。道是無情卻有情。旣信猶疑夢。﹝末﹞

稟老爺。狀元到了。﹝外﹞快請。﹝末﹞有請。﹝外﹞狀元請。﹝生﹞老先生請。﹝淨﹞還是大人先請。﹝生﹞不敢。還是老先生請。學生焉敢。﹝外﹞僭了。﹝生﹞老先生拜揖。﹝外﹞狀元拜揖。﹝淨﹞狀元大人拜揖。﹝生﹞老先生拜揖。﹝外﹞狀元請坐。﹝生﹞學生侍坐。﹝外﹞豈有此禮。請。﹝生﹞吿坐了。﹝淨﹞狀元大人。老司馬小姐奉聖旨招閣下爲婿。爲何不肯應承。﹝生﹞二位老先生聽稟。

【山坡羊】那日因遭兵燹。兄妹移家遷汴。亂軍中拆散雁行。兩下裏追尋不見。叫瑞蓮。有个佳人忽偶然。﹝淨﹞那佳人怎麼就肯答應。﹝生﹞那佳人叫名瑞蘭。與瑞蓮聲音廝類。故應錯了。﹝淨﹞旣如此。曾與他配合也不曾。﹝生﹞相隨同到招商店。合巹曾憑媒妁言。交歡。誰知一病纒。學生正染病間。被他父親也是王尙書偶然遇見。奪回去了。﹝淨﹞咳。這个天殺的老忘八。﹝生﹞堪憐。分開鳳與鸞。

﹝淨﹞那是一時的事。也拋撇得下了。今日相府議親。狀元大人如何再三不允。

【前腔】﹝生﹞佩徳銜恩非淺。別後心常懷念。﹝外﹞今日之事。非是老夫彊逼。只是聖意如此。不敢有違。﹝生﹞縱有胡陽公主。那宋弘呵。怎做得虧心漢。﹝淨﹞狀元大人。你如此說。終不然終身不娶不成。﹝生﹞石可轉。吾心到底堅。﹝淨﹞成就了此親。享榮華。受富貴。有何不可﹝生﹞貪豪戀富。怎把人倫變。爲學須當慕聖賢。﹝淨﹞這是官裏與你說親。姻緣非淺。﹝生﹞姻緣難把鸞膠續斷弦。﹝淨﹞狀元大人。請受了絲鞭罷。﹝生﹞絲鞭。辜負嫦娥愛少年。

﹝老旦小旦上看科老旦﹞孩兒。這可是你哥哥。﹝小旦﹞呀。正是我的哥哥。﹝見科﹞

【哭相思】﹝生小旦﹞兄妹當初兩分散。誰知此地重相見。

﹝淨﹞這个是誰。﹝外﹞這就是狀元的妹子。﹝淨﹞果有這等異事。老夫吿回。卽辦尺頭羊酒來作賀老司馬。﹝下生﹞妹子。你如何得到這裏。

【香柳娘】﹝小旦﹞想當初難中。想當初難中。與哥哥分散。孤身途路誰相盻。幸夫人見憐。幸夫人見憐。相挈在身邊。慈悲做方便。與親生女兒。與親生女兒。相看一般。喜今朝重見。

【前腔】﹝生﹞嘆兄南妹北。嘆兄南妹北。無由會面。你身有托吾無伴。遶山坡叫轉。遶山坡叫轉。驀地遇嬋娟。天敎遂姻眷。柰時乖運蹇。柰時乖運蹇。一別數年。存亡未判。

﹝小旦﹞哥哥。嫂嫂也在這裏。﹝生﹞如今在那裏。

【五更轉】﹝小旦﹞你望故人如天遠。相逢在目前。﹝生﹞妹子。你爲何認得嫂嫂。﹝小旦﹞閨中小姐。曾會你在招商店。拜月亭前。說出心願。﹝生﹞你莫非差了。﹝小旦﹞鄕貫同。名眞。非訛舛。爹爹母親望乞垂憐見。早使相逢。不索畱戀。

待我請嫂嫂來。姐姐有請。

【似娘兒】﹝旦上﹞夢裏流鶯聲尙在。出蘭房風翻佩帶。

﹝小旦﹞姐姐文狀元正是我的哥哥。﹝旦﹞呀。在那里。﹝相見科﹞

【哭相思】﹝生﹞一別招商已數年。今朝重續舊姻緣。貞心一片如明月。映入淸波到底圓。

【五更轉】﹝旦﹞你的病未痊。我卻離身畔。心中常掛牽。﹝生﹞蒼天保佑。保佑身康健。與那結義兄弟呵。武舉文科。同登魁選。蒙聖恩特議親。豈吾願。﹝合﹞相逢到此。到此眞希罕。喜動離懷。笑生愁臉。﹝外老旦﹞孩兒。賢婿。不必說了。孩兒回歸香閣。重整新妝。狀元且到書院。換了服色。卽同武狀元與瑞蓮孩兒成親便了。﹝生旦﹞天遣偶相逢。﹝小旦﹞渾疑是夢中。﹝外﹞門闌多喜气。﹝老旦﹞女壻近乘龍。

第四十出洛珠雙合

﹝外老旦弔場﹞院子。快去喚賓相過來。﹝末﹞賓相走動。﹝淨上﹞全仗周孔禮樂。來成秦晉歡娛。大叔通報。﹝末﹞老爺著你進去。﹝淨﹞老爺老夫人。賓相叩頭。﹝外﹞起來。今日是黃道吉日。我與二位小姐招贅文武狀元。你與我贊禮成親。多說些利市言語。重重賞你。﹝淨﹞理會得。﹝請科﹞

【戀芳春】﹝生小生上﹞寶馬驕嘶。香車畢集。燈光如晝通明。﹝旦小旦上﹞彷佛天臺劉阮。仙子相迎。﹝合﹞夙世姻緣已定。昔離別今成歡慶。相隨美滿夫妻。彊如鸞鳳和鳴。﹝淨贊禮拜撒帳科生小生同把酒科﹞

【畫眉序】文武掇巍科。丹桂髙攀近嫦娥。喜鶯遷喬木。鳳止髙柯。十年探孔孟心傳。一旦試孫吳家學。﹝合﹞畫堂花燭光搖處。一派樂聲喧和。

【前腔】﹝旦小旦﹞萍梗逐風波。豈料姻緣在卑末。似瓜纒葛藟。松附絲蘿。幾年間破鏡重圓。今日裏斷釵重合。﹝合前﹞

【前腔】﹝外老旦﹞兩國罷干戈。民庶安生絕烽火。幸陽春忽布。网羅消磨。昨朝羨錦奪標頭。今夜喜紅絲牽幙。﹝合前﹞

【滴澑子】﹝末捧詔上﹞一封的。一封的。傳達聖聰。天顏喜。天顏喜。滿門詔封。九重紅雲簇擁。龍章出鳳墀。蒙恩受寵。五拜山呼。稽首鞠躬。

奉天承運皇帝詔曰。夫婦乃人倫所重。節義爲世教所關。邇者世際阽危。失之者眾矣。玆爾文科狀元蔣世隆。講婚禮於急遽之時。從容不苟。妻王瑞蘭待媒妁於流離之際。貞節自持。夫不重婚。尙宋弘之髙誼。婦不再嫁。邁令女之淸風。使樂昌之破鏡重圓。致陶谷之斷弦再續。兵部尙書王鎭。保邦致治。有撥亂反正之才。解組歸閒。無貪位慕祿之行。陀滿興福出自忠良。實非反叛。父遭排擯。朕實悔傷。萌蘗尙存。天意有在。今爾榮魁武榜。互結姻緣。蔣世隆授開封府尹。妻王氏封懿徳夫人。陀滿興福世襲昭勇將軍。妻蔣氏封順徳夫人。尙書王鎭。歲支粟帛。與見任同。嗚呼。彜倫攸序。爾宜欽哉。謝恩。﹝眾﹞萬歲。萬歲。萬萬歲。

【望吾鄕】﹝眾﹞仰聖瞻天恩。光照綺筵。花枝掩映春風面。女貌郞才眞堪羨。天遣爲姻眷。雙飛鳥。並蒂蓮。今朝得遂平生願。

【皂羅袍】向日鑾輿遷汴。正土崩瓦解。士庶紛然。人於顚沛節難全。堅金百煉終無變。娘兒兄妹。流離播遷。斷而還續。破而復圓。義夫節婦人間鮮。

【排歌】今日相逢。三生有緣。文兄武弟襟聯。喬公二女正芳年。孫策周瑜徳並賢。夫榮耀。妻貴顯。宮花如錦酒如泉。風流事。著簡編。傳奇畱與後人傳。

【前腔】﹝外老旦﹞吾年老雪滿顚。無子承家業。晨昏每憂煎。且喜東牀中選。雀屛中目。一雙白璧種藍田。百歲夫妻今美滿。山中相。地上仙。人間諸事不縈牽。壚邊醉。甕底眠。從今不惜杖頭錢。

【金錢花】﹝眾﹞翰林史筆如椽。如椽。倒流三峽詞源。詞源。撮成離合與悲歡。千百載。永流傳。千百載。永流傳。

【前腔】鐵球漾在江邊。江邊。終須到底團圓。團圓。戲文自古出梨園。今夜裏且歡散。明日裏再敷演。明日裏再敷演。

自來好事最多磨。

天與人違柰若何。

拜月亭前愁不淺。

招商店內恨偏多。

樂極悲生從古有。

分開復合豈今訛。

風流事載風流傳。

太平人唱太平歌。

幽閨記終

