《六十種曲獅吼記》

﹝明﹞汪廷訥著

﹝明﹞毛晉輯

獅吼記

﹝明﹞汪廷訥著

繡刻演劇十本

第五套

錦箋蕉帕紫簫水滸玉玦灌園種玉雙烈獅吼義俠

繡刻獅吼記定本

●獅吼記目錄

第一出提宗

第二出敍別

第三出訪友

第四出住錫

第五出狹遊

第六出書招

第七出歸燕

第八出談禪

第九出奇妬

第十出賞春

第十一出諫柳

第十二出訓姬

第十三出鬧祠

第十四出贈妾

第十五出赤壁

第十六出頂燈

第十七出變羊

第十八出偸樂

第十九出復形

第二十出爭寵

第二十一出訴寃

第二十二出攝對

第二十三出冥遊

第二十四出謝師

第二十五出生子

第二十六出祖席

第二十七出撫兒

第二十八出西歸

第二十九出廷薦

第三十出同榮

第一出提宗

【東風齊著力】﹝末上﹞任俠龍丘。髙才蘇子。結社遊嬉。陳妻柳氏。奇妬世間稀。無柰翩翩豪興。但違禁甘受靑藜。致學士犯顏極諫。私贈家姬。

系足苦難離。神人怒。一朝攝向冥歸。仗誰起死。佛印發慈悲。降伏河東獅子。順妾意代撫佳兒。送夫子雙登廊廟。鷲嶺皈依。

陳季常風流懼內。

蘇東坡慷慨全交。

動幽冥禪師力大。

發菩提妬婦災消。

第二出敍別

【戀芳春】﹝生扮陳季常晉巾便服上﹞閥閱門楣。詩書世冑。靑雲事業難酬。謾思五陵豪俠。肥馬輕裘。雅志尋山問水。賞心處陽春堪奏。慚株守。潦倒家園。何如選勝遨遊。

一脈書香遠借芬。才情磊落更超塵。花前愛挈東山妓。座上常開北海樽。詞賦有聲追屈宋交遊到處結雷陳。男兒大肆探奇癖。何用浮名絆此身。小生姓陳。名慥。字季常。別號龍丘居士。原籍眉山。與蘇子瞻同裏。先父公弼。作宦黃州。因而流寓岐亭。不幸風木含悲。年來獨與妻房柳氏。諧其伉儷。卑人雪窗螢火。曾苦志於三冬。雲路鵬程。未雄飛於萬里。因此陶情詩酒。寄興煙霞。愛客之心。孔文舉尙退三捨。好遊之癖。謝康樂還讓一籌。怎能彀丘壑中置向此身。恨不得金蘭簿盡收名士只是我娘子𨿽多詠雪之慧。卻少剉薦之風。豈惟不樂交遊。亦且專作威福。役使盡皆老婢。那裏有金雀丫鬟。僕從總是蒼頭。何曾容靑衣童子。使區區有懷莫展。抱郁難伸。我想先父存日。曾令我拜呂公著爲伯父。他目今在京爲樞密。屢次以書見招。我借謁呂爲名。多載金貲。結客遊樂。料娘子決不阻我。事不宜遲。待娘子出來。便與他商議則个。﹝旦扮柳氏上﹞

【臨江梅】臉似芙蓉腰似柳。眼波湛湛橫秋。雲鬟斜嚲玉搔頭。羞逞風流。難掩風流。

﹝相見介﹞﹝浣溪沙﹞﹝生﹞娘子。你裙拖六幅瀟湘水。髻挽巫山一段雲。到來不語自生春。﹝旦﹞相公。你徙倚閒庭如有待。躊躕白晝豈無因。支吾言語不須論。﹝生﹞娘子。我有一事。正在此度量。卻被你看出來了。﹝旦﹞有事何不對我說。﹝生﹞呂伯父自升樞密。我不曾遣人走賀。他反數次相招。卑人意欲往謁洛中。以修通家之好。娘子意下如何。﹝旦﹞洛中道遠。有甚要緊。拋離家室。爲此浪遊。﹝生﹞

【梧桐樹】非忘道路修。爲念交情舊。暫別蘭閨。把父執親臨候。娘子。我得見呂公呵。功名倘可圖。及早乘機遘。願借吹噓。衣錦榮淸晝。我豈是天涯海角空馳驟。﹝旦﹞

【東歐令】你把鄕關別。室家丟。迢遞長安作客遊。只怕你風流落在他人後。我寂寞難生受。﹝生﹞卑人非但不敢欺娘子。這家事也難久離。見了呂公。探一功名消息便返。﹝旦﹞果若爲前程幹辦怎淹畱。一任你買棹入皇州。

你旣然要去。何日起身。﹝生﹞打點行囊。卽便登程。﹝旦﹞如此。丫頭看酒來。與相公餞行。﹝醜扮丫頭持酒上﹞杯酒殷懃勸。驪歌不忍聽。長安遠於日。無限別離情。酒在此。﹝旦奉生酒介﹞相公。我奉你一杯。

【大聖樂】心間事欲說還休。唱陽關斟別酒。啼痕湮透靑衫袖。﹝生﹞娘子。卑人不日就回。何勞悲痛。﹝旦﹞怕意馬放難收。休被那朝雲暮雨向臺前誘。休被那流水桃花在洞口畱。更怕是呼盧浮白。被髙陽狂客。羈絆歸舟。

﹝生﹞娘子放心。這都不必過慮。

【三學士】暫爾分違鸞鳳偶。怎將你恩愛輕丟。﹝旦﹞只怕你出了門。不是這等的心腸。﹝生﹞我冰心不惹風塵垢。你香閣何勞抱﹖﹖憂。從今去。我謝客除花還戒酒。擬明月大刀頭。

﹝旦﹞似這般說便好。

【餘音】只願你故人逢。功名就。我甘心坐待綠窗幽。﹝生﹞兩地相思望鬥牛。

﹝生﹞欲去長安謁故人。

匆匆話別最傷神。

﹝旦﹞勸君更進一杯酒。

只恐貂裘染洛塵。

第三出訪友

【鵲橋仙】﹝小生扮蘇子瞻角巾忠靖衣上﹞紫宸列仗。螭頭濡筆。衣惹禦鑪香細。深慚文豹管中窺。叨寵眷瀛洲仙吏。

﹝鷓鴣天﹞雙龍闕下拜恩初。天語躬承注起居。載筆已齊周右史。論詩更事謝中書。靑瑣闥。鳳凰池。泠泠宮漏響前除。還聞漢主親詞賦。好爲從容奏子虛。下官姓蘇。名軾。字子瞻。眉山眉州人也。自幼同弟轍受經於家君。是以名起髫年。身登甲第鬱鬱書香堪稱濟美。輝輝棣萼。寧讓二難。下官僉判鳳翔三年。蒙恩召直史館。玉堂金馬。班依日月之光。東璧西昆。目涉圖書之府。遭際榮矣。但宦邸未攜室家。稍覺寂寞。卻喜妓女琴操。自杭州來訪。我愛他文雅風騷。久畱在此。今日退食餘閒。且和他坐談半晌。琴操那裏。﹝老旦扮琴操上﹞

【天下樂】喬木參天綠蔭垂。可容蘿蔦暫相依。多君一段殷勤意。握手長安戀故知。

﹝長相思﹞恰秋天。又春天。自入神京已半年。歸期不忍言。﹝小生﹞憶嬋娟。對嬋娟。孤館相逢正解顏。何勞問故園。琴操。我連日館中事冗。把淸興全消。今日稍暇。趁有名香爇在此間。你可將瑤琴弄一曲我聽。﹝老旦﹞使得。使得。﹝取琴撫介﹞

【二犯傍妝臺】纖指拂金徽。鵾弦撥處。誰道賞音稀。正好向客窗同夜話。怎忍彈別鶴竟思歸。我移商換羽腔須按。你流水髙山思欲飛。﹝合﹞塵情頓滅。羈懷自怡。怪不得文君司馬深相契。﹝小生﹞

【前腔】焦尾挈相隨。錦囊塵滿。恨未遇鍾期。喜風流齊薛倩。更文雅勝崔徽。我欣從湖海逢同調。你休道鷦鷯得暫棲。

﹝合前小生﹞卿別彈一曲我聽。﹝老旦再彈介生帶二家僮上生﹞

【不是路】故國分離。我油壁車輕金犢肥。旣遠別了娘子。心何忌。揮金買笑任施爲。愛探奇。歌兒舞女朝朝醉。鳳管鸞笙步步隨。自古道獨樂不若與人。小生初入洛陽。苦無同志。昨聞蘇子瞻召直史館。他與我爲莫逆之交。數年闊別。正當續此舊好。我因此上忙驅騎。向詞垣遠訪通家契。把舊盟重締。舊盟重締。

﹝家僮﹞相公。方才問人說。此處便是蘇爺官衙。﹝生﹞你著把門人通報。﹝家僮問介末扮院子上﹞東璧圖書府。西園翰墨林。你是那裏來的。﹝家僮﹞是黃州陳季常相公。來拜蘇爺。﹝末應入報介小生﹞呀。季常久別。正思一見。快請進來。﹝末報生入見拜介生﹞故園一別幾經秋。羨爾鸞坡載筆遊。﹝小生﹞最是停雲無限思。不期把臂在皇州。琴操。可來見了陳相公。﹝老旦出見介生﹞這美人是誰。﹝小生﹞是杭州琴操。﹝生舉手向老旦云﹞久慕仙標。今方親炙。﹝老旦﹞緬懷大雅。喜慰識荊。﹝生﹞

【長拍】巫峽分違。巫峽分違。我向黃州僑寓。聞你鳳池鰲禁雄飛。恨傳書無鴈。夢兒中恍覩丰儀。﹝小生﹞小弟奔走風塵。不得見兄。亦形夢想。兄今日卻爲何入洛。﹝生﹞爲呂樞密呵。招我入京畿。﹝小生﹞呂公奉使而出。兄曾相遇否。﹝生﹞怪皇華天使。未能相會。﹝小生﹞旣未遇呂公。何不來敝衙暫處。今寓何所。﹝生﹞不瞞兄說。舞榭歌臺聊遣興。﹝舉手向小生﹞想不棄舊心知。﹝舉手向老旦﹞況遇傾城傾國。把洛陽勝迹。踏徧輪蹄。

﹝小生﹞季常。我與兄

【短拍】髫齔交遊。髫齔交遊。金蘭意气。旣相逢怎忍輕離。山水願追隨。﹝指老旦﹞況又有雲鬟髙髻。﹝老旦﹞愧殺蒹葭倚玉。增聲價專待兩君題。

﹝小生﹞琴操。你且進去分付備酒。與季常敍闊。﹝生﹞子瞻兄。旣蒙相款。則何敢辭。弟明日約兄同美人郊外一遊。望勿見卻。﹝生﹞

【尾聲】溪山正喜逢新霽。﹝小生老旦﹞對酒當歌訂賞期。﹝生指小生老旦﹞才子佳人際會奇。

﹝生﹞準擬今春樂事濃。

休敎枉卻一東風。

﹝小老﹞樽前剩把銀缸照。

猶恐相逢是夢中。

第四出住錫

【浪淘沙】﹝外扮佛印禪師持錫上﹞飛錫入紅塵。誰識根因。金繩覺路去來身。日把慈航浮法海。普渡迷人。

出言會解神天福。見性能傳佛祖燈。自從一掛袈裟後。萬結人緣不斷僧。老僧了元。別號佛印。原籍饒州。曾住持潤州金山寺。心了三乘。位證羅漢。金鎞抉翳。全憑迦老鉗錘。玉杵降魔。亦仗韋■﹝馬犬﹞抖擻。貫頂一鍼。言下便超有漏。當幾半句。立時頓悟無生。只爲大事因緣。來此娑婆世界。乃發弘願。接引眾生。我想世人眞好苦也。

【甘州歌】只因迷宿本。似飛蛾投熖。自取焚身。殺人鴆毒。最是骷髏紅粉。金枷玉鎖何時脫。蠅利蝸名鎭日奔。生惡趣。惹客塵。膠膠擾擾只貪嗔。若要成正果。須是斷六根。空花眼底總非眞。

迆邐行來。早已入了黃州。遠遠望見一座寺。倘淸淨可居。老僧在此住錫。須索前去。﹝行介﹞

【前腔】鐘聲漸漸聞。見蒼松萬疊。把香臺深隱。莊嚴寶殿。浮圖擁起慈云。天花如意紛紛落。野鹿親人个个馴。山當戶。水繞門。黃花翠竹接比鄰。借這如來境。寄我淸淨身。六時此地好修焚。

待我看這扁額。﹝看介﹞原來是定惠禪寺。好个莊嚴道場。禪堂中無人。待我喚一聲。長老在家麼。﹝醜扮小僧上﹞

【大齋郞】恨雙親捨空門。金刀如雪把頭髠。燒香掃地猶還可。但提師父便消魂。

﹝出見外介外﹞你這小和尙。爲甚麼埋怨師父。﹝丑﹞老師父。你不知。說我沙彌苦楚。幹魚也要淚流。晝在香廚燒火。晚向寶塔添油。寒暑專司佛殿。晨昏管撞鐘樓。﹝外﹞這是做小和尙的職分。怎生推托。﹝丑﹞日日客來遊賞。奔馳迎送無休。婦女空齋餓眼。葷醒未入■﹝讒﹐飠代言﹞喉。﹝外﹞難道將戒破了。﹝醜﹞似此辛勤欲睡。師父夜摟一頭。不管更長漏永。只顧亂扯胡抽。我想他前生定非人類。﹝外﹞不是人類。卻是甚麼。﹝醜﹞是个鉆洞泥鰍。﹝外﹞休得亂言。你長老尊號。在家麼。﹝醜﹞家師號性空。今日施主請去修齋。老師父從何處來。﹝外﹞我號佛印。自海上來。欲借一靜室。少住月餘。不知有否。﹝醜指云﹞這數間房。原畱以待四方長老。隨尊意擇居。一應供給。俱是小僧照管。你只不要學我師父下毒手。我當不起這許多門戶。﹝外﹞又來亂言。你聽我道。

【甘州歌】相隨朝與昏。休黏泥帶水。好將心印。難參佛法。今朝幸遇聲聞。﹝丑﹞師父。你從那裏得聞道來。﹝外﹞一從傳得三更棗。何處能容半點塵。﹝丑﹞師父。那佛與菩薩。豈容易做得。你這言語是哄我。﹝外﹞休道曹溪遠。鷲嶺尊。人人衣底有珠存。﹝丑﹞師父。我生來只好頑耍。怎戒得性定。﹝外﹞龍堪擾。虎可馴。屠兒立證湼盤因。

【前腔】常將戒體燻。看我袈裟不動。蒲團安穩。﹝丑﹞師父。你明日教我念經何如。﹝外﹞五千法藏。會將來一字無存。騰空不用風雲力。破暗何須日月輪。若不惺惺悟。只去泛泛論。頭鉆故紙枉勞神。休把因果撥。須將眞幻分。超凡入聖莫因循。

我且在這間房裏住下。待令師歸家。我與他相見。此後倘有人來訪我。你須一一引進。休得阻他。﹝醜﹞理會得。

【尾聲】師父。你欲傳三藐菩提印。丈室維摩寄此身。﹝外﹞我最喜是人來遠問津。

﹝外﹞精舍何緣得暫過。

﹝醜﹞禪師住錫愛煙蘿。

﹝外﹞世間好語佛說盡。

﹝醜﹞天下名山僧占多。

第五出狹遊

【金菊對芙蓉】﹝生晉巾艷服旦小旦盛裝駿馬末小末扮靑衣家僮醜挑壺盒隨上生﹞路入溪山。攜來樽俎。風光正好夷猶。羨蛾眉螓首。舞袖歌喉。﹝旦小旦﹞石橊裙罩桃花馬。系纖腰錦帶吳鉤。﹝合﹞香塵滿路。新妝映日。車從如流。

﹝生﹞十隊紅妝結束齊。馱笙載酒出郊西。佳人金縷靑絲髻。駿馬銀鞍碧玉蹄。芳艸平鋪官路軟。綠楊斜罨畫樓低。踏歌連袂紛遊女。一曲襄陽過大堤。小生別了室家。遨遊洛下。幸遇故人蘇子瞻。追歡朝夕。今日乘此春光。山川秀朗。約他同琴操行樂一番。因此帶了妖姬孌童。鈿車寶馬。步障隱囊。花氈繡毯。縷衫檀板。錦瑟瑤笙。悉皆齊備。呀。遠遠望見子瞻同琴操來了。﹝小生扮子瞻老旦扮琴操上小生﹞

【菊花新】龍丘俠气邁時流。裘馬翩翩結客遊。﹝老旦﹞不爲錦纏頭。欲附髙賢馳驟。

﹝見介小生﹞侍女優童望若仙。未曾浮白已陶然。﹝生﹞遨遊得遂煙霞癖。﹝老旦﹞愧殺當年金穀園。﹝生﹞小弟奉候良久。備馬在此。一同出郊。﹝小生老旦﹞請了。﹝齊上馬行介生﹞

【普天樂】傾城姝如蘭友。﹝小生﹞白雪詞烏程酒。﹝老旦﹞向春郊向春郊十里遨遊。﹝旦小旦﹞識歡心乳燕鳴鳩。﹝合﹞呀。看山川錯繡。何須羨五侯。駿馬戎妝來往。來往占斷風流。

﹝末﹞稟相公。已到郊外了。﹝生﹞將壺盒陳設於此。子瞻。我們對景聯詩何如。﹝小生﹞妙妙。﹝生﹞二姬奉酒。子瞻首倡。﹝旦斟酒介小生吟﹞芳郊綠野恣行時。﹝生﹞春入遙山碧四圍。﹝老旦﹞興逐亂紅穿柳巷。﹝小生﹞困臨流水坐苔磯。﹝生﹞莫辭盞酒十分勸。﹝老旦﹞祇恐風花一片飛。﹝小生﹞況是淸明好天气。不妨遊衍莫忘歸。﹝生大叫﹞是好酒樂也。請酒。請酒。﹝眾飮酒介合﹞

【北朝天子】洗春山雨收。漲春江水流。聽嚶嚶黃鳥春求友。參差樓閣。勝蓬萊十洲。一處處如雲構。共舒著醉眸。齊開著笑口。款款畱。款畱款款畱。論陶情無如詩酒。無如詩酒。休淪落他人後。休淪落他人後。

﹝小生﹞季常。你這諸姬呵。

【普天樂】容貌似芙蓉秀。腰肢似垂楊瘦。立筵前立筵前已把魂拘。怎當他馳騁驊驑。

﹝合前生﹞叫諸姬走馬與蘇爺看。﹝旦小旦應走馬介合﹞

【北朝天子】據雕鞍體柔。飛玉勒道周。金鞭笑捉纖纖手。輕黏寶鐙。顯雙灣鳳頭。單只怕瑤釵澑。望霜蹄電流。聽鸞鈴聲湊。緊緊逐。緊逐緊緊逐。動塵埃如龍廝鬭。如龍廝鬭。只見他汗浸浸羅襟透。汗浸浸羅襟透。

﹝二旦下馬介小生﹞如此絕技。大快生平。將酒來。我奉美人。﹝末斟酒小生奉二旦介生﹞小廝們。歌舞一回奉蘇爺。﹝家僮舞唱﹞

【普天樂】子夜歌盤珠走。六麼舞宜長袖。按霓裳。按霓裳錦瑟箜篌。暢遊情歌舞淹畱。

﹝合前小生﹞歌舞更佳。季常。日已西沈。恐歸途昏黑。早早進城何如。﹝生﹞吾興方發。兄何遽爲敗興之言。﹝老旦遠望云﹞那壁廂燈火燭天而來。似此郊原。十分可畏。﹝小生望云﹞果是爲何。﹝生笑云﹞此是小弟遣人來候。﹝小生﹞旣有燈火。便通宵何妨。﹝生﹞諸姬與小童輪流奉酒。﹝眾應奉酒介合﹞

【北朝天子】鳥喧喧樹頭。角嗚嗚畫樓。喜迎來燈火明於晝。論浮生歲月。抱甚麼﹖﹖憂。倒金樽偎紅袖。好風光倡酬。賢賓朋聚首。夜夜遊。夜遊夜夜遊。問明朝陰晴知否。陰晴知否。須秉燭閒消受。須秉燭閒消受。﹝小生﹞季常。小弟醉了。畱餘興以待明日。未爲不可。﹝生﹞旣然如此。回去罷。﹝小生﹞靑春行樂竟忘疲。﹝老旦﹞帶醉歸來路欲迷。﹝生﹞客邸爭扶入羅帳。﹝合﹞任他明月下樓西。

第六出書招

﹝旦上﹞﹝長相思﹞唱陽關。別陽關。海角天涯人未還。空閨獨倚闌。風聲寒。雨聲寒。鴈字無憑欲見難。遙將蹤迹探。奴家柳氏。自丈夫遠遊洛陽。倏已一載。杳無音信。不知他曾見呂公。又不知近來所作何狀。早間聞本州島舍人自洛陽回。必知端的。已曾令蒼頭去問。如何不見回報。﹝淨扮老僕上﹞長安有浪子。遊冶縱歡情。欲報蘭閨婦。中心恐不平。大娘子。小人方才尋見舍人。他道相公入京時。呂老爺業已出使遠邦。相公卻未相遇。﹝旦﹞呀。旣未相遇。卽當還鄕。今在那裏何干。﹝淨﹞他道相公與蘇學士朝朝。﹝旦驚訝云﹞朝朝怎麼。﹝淨做沈思云﹞朝朝想家。﹝旦怒云﹞旣是朝朝想家。卻與蘇學士何預。你不從實說來。莫要討打。﹝淨﹞大娘子。我實說。我實說。

【剔銀燈】大相公天生豪爽。蘇學士才情偏放。相逢意气相傾向。戀山水逐朝歡暢。紅妝。三三兩兩。乘駿馬遨遊洛陽。

﹝旦驚問云﹞這紅妝駿馬。卻是誰人的。﹝淨﹞

【前腔】大相公金揮土壤。買娉婷傾城模樣。笙歌壓倒平康巷。況又有孌童相傍。他鄕。無人攔擋。全不念糟糠在堂。﹝旦搥胸跌腳唱介﹞

【前腔】聽伊言魂飛膽喪。恨喬才天涯流蕩。當初不道將妻誑。誤信他故人遙訪。蒼頭。快整辦行裝。吾須自往。怎容他淹畱客鄕。

﹝淨﹞大娘子就怪小人。也怕不得。容小人奉稟。大娘子要去呵。

【前腔】這家私誰人執掌。況途路風波難量。他一朝興盡把歸舟放。那時節團圞無恙。﹝旦﹞等得他興盡歸來時。我已气成水蠱了。你休攔我。我定然要去。管甚麼家產。怕甚麼風波。﹝淨﹞商量。娘休鬧嚷。待小人去請了相公回來。你須索修書幾行。

﹝旦﹞這个計較也好。我修書你去。他見了書。敢不星夜而回。﹝淨﹞大娘子。小人還有一言。相公抱磊落之才。擔風月之癖。只爲平日在家。守株太嚴。是以今日出門。跳梁越甚。大娘子不如多覓歌兒舞女。待相公歸來。任其所欲。那時他怎肯遠離鄕邦。浪遊湖海。﹝旦沈思云﹞這也說得是。你見相公。就說我已娶下幾个美人。專待你回來同樂。﹝淨﹞大娘子莫要食言。使小人得罪於相公。﹝旦﹞我豈有與你戲言之理。你取紙墨筆硯過來。﹝淨應遞紙筆介旦沈思欲寫介﹞我要寫得太狠。恐怕他惶懼。不敢速歸。

【前腔】我只得把寒溫虛講。將心頭火暫時消降。道我盈盈淚眼常凝望。臨尺素倍添惆悵。蘭房。名姝佳釀。待歸來盤桓醉鄕。

書已寫了。你快持去。﹝遞書介淨﹞小人領了書。卽辦行李。明早登程。

【前腔】拚水宿風餐遙往。見相公怕言詞衝撞。我將夫人美意先傳上。他定思歸舊家門巷。看華堂。夫妻燕賞。紅燭下金釵兩行。

﹝旦﹞可恨夫君心太奢。

爲耽聲色不還家。

﹝淨﹞管敎書到人隨返。

莫對東風怨落花。

第七出歸燕

【一江風】﹝生騎馬淨挑行李隨上﹞自天生。一段風流性。受制難馳騁。我用計離了妻室。來到洛陽。買娉婷。結客豪遊。才展我疎狂興。﹝指淨恨云﹞你這天殺的。你這天殺的。無端促返程。無端促返程。敎人恨滿膺。我便似榮華一枕黃粱醒。

﹝淨﹞相公。這般迢遞程途。小人豈好爲勞役。奉大娘子差遣。不敢不來。相公不回去也自由你。如何埋怨小人。

【前腔】你見書驚。似聽了將軍令。巴不得一刻還鄕井。﹝生﹞這狗才。難道我怕老婆。﹝淨﹞若說相公懼內。是我打誑語了。相公只是略小心些兒。﹝生笑介淨﹞最傷情。駿馬紅妝。你都向誰行贈。﹝生﹞我要歸得緊。臨行都贈與同社王靜庵了。到家如大娘子問。只說無此事。﹝淨﹞小人知道。況大娘子呵。多方覓小星。多方覓小星。﹝生﹞他那裏有這等好意。﹝淨﹞小人未出門時。聽得大娘子說。要多尋幾个與相公。那冰人已應承。料小蠻樊素成家慶。

﹝生舉手向天云﹞如果娘子有此事。陳慥當設一羅天大醮。﹝淨﹞相公。恐怕大娘子懸望。把馬催行一步。﹝生打馬快走云﹞家山知不遠。﹝淨﹞心急馬行遲。﹝虛下旦上﹞

【前腔】恨難平。浪子眞無行。待他回來呵。我將往事親相證。﹝沈思介﹞我且罷。我且罷。省閒爭。將娶得丫頭。把他意馬牢拴定。我只悔當初見不明。當初見不明。虛言信老成。從今但放心腸硬。

﹝生淨上淨﹞相公。已來到家門了。﹝生﹞我和你徑入。﹝旦迎見介﹞呀。相公回來了。﹝生﹞娘子。伉儷久違。朝夕懸念。﹝旦﹞相公。風塵遠寄。夢想爲勞。﹝淨﹞大娘子。小人叩頭。﹝旦﹞路途辛勤。你歇息去罷。﹝淨﹞請問大娘子。爲相公納妾事體若何。﹝旦﹞已娶一月。你分付後堂備酒。爲相公接風。﹝淨﹞理會得。﹝下旦﹞相公。你爲何久絆洛中。待招而後返。請說一徧。﹝生﹞

【大迓鼓】驅車入帝京。未逢樞密。卻遇詞盟。﹝旦﹞詞盟是誰。﹝生﹞是眉山蘇子瞻。他現直史館。與吾桑梓交曾訂。喜天涯握手故人情。我正要束裝歸來。遠接魚書。兼程倍行。﹝旦﹞

【前腔】男兒太薄情。﹝生﹞卑人有何情薄。﹝旦﹞貪花戀酒。忘裙布釵荊。﹝生﹞如有此事。怎瞞得蒼頭。﹝旦﹞望君早把歸鞭整。將明珠十斛買娉婷。只要你從此收心。休如蕩萍。

﹝生﹞娘子旣有此盛意。卑人再不想離家了。請問討了幾个。﹝旦﹞四个。我俱與他取了美名。﹝生﹞你說。你說。﹝旦﹞一个名滿頭花。﹝生拍掌笑云﹞妙妙。﹝旦﹞一个名後庭花。﹝生﹞妙妙。﹝旦﹞一个名眼前花。﹝生﹞妙妙。﹝旦﹞一个名折枝花。﹝生﹞越發妙。越發妙。娘子。我等不得了。快到後堂。叫他們出來奉酒。﹝生旦行進介旦﹞四花娘。快出來見相公。﹝雜扮美人一禿頭一大屁股一白果眼一跛足齊應上﹞相公叩頭。﹝生見大叫云﹞諕殺我也。快趕出去。快趕出去。﹝旦﹞今晚權且家燕。明日叫他們紅妝駿馬。郊外遨遊。有何不可。﹝生﹞娘子。你這計策忒用得毒了。將酒來。我與你對飮。要他們做甚。﹝旦遞生酒介﹞

【節節髙】杯中綠醑傾。敍離情。夫妻百歲相依命。你把吞花性。弄月情。吟詩興。攺做齊眉舉案當年敬。也勝風塵千里遙馳騁。﹝合﹞美人簇擁座生春。紅妝絳蠟相輝映。﹝生﹞

【前腔】聞言喜不勝。感芳卿。只道石崇侍妾環圍盛。誰知名不稱。貌可憎。妝非靘。恰便似夜遭魑魅相纒定。命涼張帥難稱慶。﹝合﹞久別歸來好合歡。須拚頹玉將樽罄。

﹝旦﹞你四人聽我分付。相公好的是風月。你們伏侍不周。我定然責你。﹝雜﹞理會得。

【尾聲】羣花遵奉夫人命。再不放郞君出戶庭。﹝生﹞天天。陳慥早知如此。寧可流落天涯過一生。

﹝生﹞只道歸來樂事多。

誰知不幸見妖魔。

﹝旦﹞戎妝駿馬君休想。

﹝雜﹞一片閒心戀薜蘿。

第八出談禪

【西地錦】﹝小生上﹞負郭小堂築就。孤身謫宦棲遲。百篇鬥酒煙霞地。逢時好暢襟期。

﹝驀山溪﹞東坡居士。未老心先懶。愛學道人家。辦竹幾蒲團茗椀。靑山可買。小結屋三間。開一徑。俯淸溪。修竹栽教滿。客來便請。隨分家常飯。若肯小畱連。更薄酒三杯兩盞。吟詩度曲。風月任招呼。身外事。不關心。自有天公管。下官方直史館。因科舉之議。不合荊公。從此外補。歷守吳興。言事者承望風旨。道我謝表謗君。蒙聖主寬恩。責授黃州團練副使。本州島安置。𨿽則是宦況蕭條。卻喜故人龍丘居士僑寓岐亭。佛印禪師又住錫定惠寺。我與他兩人。朝夕往來。稍破岑寂。昨馬正卿遺我廢圃於臨臯亭東坡之脇。此地林木翛然。堪供嘯詠。我因構一艸堂。今已落成。禪師居士。許我見過。此時想到來也。﹝外上見生上拱手行介生﹞

【出隊子】如蘭心契。如蘭心契。我爲髙才放逐悲。﹝外﹞他風流慷慨世間稀選勝誅茅堂構美。﹝合﹞何幸羊求三徑見攜。

﹝生﹞路入臨臯亭。﹝外﹞轉向東坡側。﹝小生迎揖介﹞不敢掩柴扉。怕有題鳳客。﹝生外看介外﹞這堂非子瞻胸中丘壑。怎能如此結媾精奇。敬服敬服。﹝生﹞休說堂外竹樹如雲。試看壁間巖巒繪雪。吾輩又得一樂地矣。﹝外﹞請問此堂何名。﹝小生﹞尙不曾想起。但我大雪中爲此。因繪雪於四壁之間。不如卽命名爲雪堂。吾別號東坡。少頃當書東坡雪堂四字懸之。何如。﹝外生﹞最妙。最妙。﹝小生﹞琴操。出來燒香煮茗。以供淸賞。﹝老旦應上﹞焚來雞舌輕煙裊。煮就龍團渴吻消。禪師相公萬福。﹝生外﹞美人免禮。﹝小生﹞小弟置酒以待二公久矣。琴操奉酒。﹝老旦奉酒介外﹞

【啄木兒】華堂啟。瑞雪飛。瑤岫瓊林都從毛穎揮。﹝生﹞水晶宮移向人寰。白玉樓隱在簾衣。﹝小生﹞旣無車馬紛紜至。又將市井喧囂避。﹝老旦﹞只與豪客眞僧世外期。

﹝生﹞請問禪師。佛門以何爲宗。﹝外﹞以無爲宗。﹝生大笑云﹞世間色色皆有。因何說無。﹝外﹞君卻不知。此皆凡人妄見。試想眼前眾有。從何而來。將後究竟。復歸何處。﹝生點頭會意介﹞

【降黃龍】﹝外﹞欲破昏迷。須知假合形骸。虛幻天地。如來闡敎。道色不離空。只要人了悟禪機。﹝生﹞禪機可能開示麼。﹝外﹞菩提。是人眞性。休得被塵情遮翳。﹝生﹞旣在人間世。怎麼斷得塵情。﹝外﹞你但造生前業。如何不作身後想。這浮生危如朝露。死投阿鼻。

【前腔】﹝生﹞慈悲。指點皈依。我怎令煩惱關心。無明覆慧。欲登彼岸。盡打滅貪嗔。怕少上乘根气。﹝小生﹞休疑。但能淸淨。定身超惡道輪回。﹝外﹞只愁伊牽纒不斷。業寃沈溺。

﹝生﹞請問禪師。今有一等人。專意懼內。至不可說不可說者。卻是爲何。﹝外﹞此等惡業。皆自無始劫來。夙世身爲歹人。不作善果。打爺罵娘。欺大壓小。淩逼儕偶。傷殘奴婢。罰令今生劫遇婆提達多。獨招惡厲之妻。受無量苦楚。莫可解脫。﹝生﹞這般惡婆。卻從何處生來。﹝外﹞此惡婆名大羅剎。如天心朗朗。善曜者幾。中有天狗天賊。勾絞毛頭。黃旛豹尾。見則凶災立至。鬼哭神愁。當知是婆。此曜降誕。又如昆虫毛羽。中有毒龍毒虎。惡狗惡蛇。蜈蚣作怪。狐貍成精。當知是婆。此類幻化。人一遇之。迷昡昏沈。捨身忘螫。痛哉痛哉。﹝生﹞以何修持。得免此難。﹝外﹞爲丈夫者須用降伏四魔力。滅諸煩惱力。發無上菩提之心。使業累俱遣。內外皆淨。則此婦悍妬潛消。故得無礙。自生解脫。﹝生合掌云﹞南無阿彌陀佛。﹝小生﹞觀季常惓惓下問。想正犯此病。﹝生作色云﹞陳慥是世上奇男子。人間烈丈夫。豈有怕老婆之理。﹝小生笑云﹞王丞相謝太傅諸人亦自偉然。何懼內乃爾。尊嫂如果欠柔。怕婆經兄不可不誦。﹝生﹞

【黃龍滚】我思將風俗維。怎把裙釵畏。賤荊但見我呵。奉約兢兢。何敢些兒背。我權無內制。他心甘中饋。眞个是萊子婦。冀缺妻。梁鴻配。﹝小生外﹞

【前腔】你欣逢內助宜。不把家聲墜。﹝老旦﹞瑟弄琴調。好合誠堪慰。﹝合﹞有恩有義。無猜無忌。願早遂河東鳳。孔什麟。燕山桂。﹝外生老旦﹞

【尾聲】雪堂雅社今才啟。說有談空逸思飛。﹝小生摟老旦﹞我醉擁紅妝客且歸。

﹝外﹞四壁圖書帶雪堂。

﹝生老旦﹞客來文酒共徜徉。

﹝小生﹞世間惡婦何須畏。

寄語男兒當自彊。

第九出奇妬

【一翦梅】﹝生上﹞談空說有遇名僧。勘破浮生。了悟無生。一鑪香篆數函經。欲斷塵情。尙戀凡情。

冠天履地學爲儒。無柰靑雲事業虛。近向西來探祕密。黃花翠竹盡眞如。小生自在東坡雪堂。得與佛印禪師。謬結同心之契。常聆出世之談。欲仗大士因緣。消我前生業債。茫茫苦海。墮落堪虞。泛泛慈航。皈依頗切。爭柰我妻房柳氏。生性兒有些蹺蹊。遽難化誨。我甘心兒陪些從順。何怕折魔。今已辰牌時分。待我入蘭房中。看娘子起未。﹝入介﹞呀。娘子起來了。﹝旦上﹞

【女臨江】朦朧春夢鶯啼醒。綠窗外日移花影。掀簾誰蕩玉鉤聲。春山郞欲畫。螺髻未妝成。

春眠不覺曉。處處聞啼鳥。﹝生﹞夜來風雨聲。花落知多少。﹝旦﹞相公。你今日爲何出門太早。﹝生﹞我欲尋蘇東坡談禪。誰知他已不在家了。﹝生抱旦介﹞娘子。我看你云�𨿽亂。意態更姸。恍如宿酲太眞。絕勝捧心西子。﹝旦推生介﹞我也不喜你虛頭奉承。只要實心帖服。﹝生﹞娘子。我和你

【懶畫眉】似關關匹鳥兩和鳴。夫唱妻隨協气生。須知那伯鸞徳耀振賢聲。白頭相愛還相敬。我怎忍反目徒傷結髮情。

﹝旦﹞陳郞。我豈不知

【前腔】幽閒貞靜博芳名。只怕你做丈夫的。宜室宜家道未行。﹝生﹞若論刑於之化卑人其實不讓文王。但恐娘子未如淑女。﹝旦怒介﹞你那些兒見我不如淑女。出言何故太欺淩。多應未諳區區性。﹝生慌介﹞娘子。我與你耍子。如何便認眞。﹝旦﹞也是你作耍成眞自取憎。

如今這時候了。快拿過妝臺來我梳洗。﹝生﹞敢不效勞。﹝遞妝鏡介﹞鸞鏡犀梳象牙眉掠俱在此。﹝旦對鏡照介﹞

【前腔】輕塵拂去鑑光明。﹝生﹞照得你丰采翩翩百媚生。你這影兒。好似對門張員外家媳婦。﹝旦怒介﹞你看上甚麼張媳婦。卻將我來比他。﹝摔鏡介﹞我將菱花攧碎恨難平。﹝生袖中出扇搧旦介﹞奶奶休發怒。我與你搧搧。﹝旦回頭見扇佯笑奪扇看介﹞這丹靑便面是何人贈。莫不是擲果潘安遠寄情。

﹝旦﹞我看這扇兒精致。多應是風流年少人物。﹝生﹞有一朋友。年方弱冠。因我愛他。特遣人送來的。﹝旦將扇打生扯碎擲地介﹞

【前腔】男兒不自重時名。甘比狂童背聖經。﹝生﹞娘子。你撚酸喫醋全不怕人聽。﹝旦﹞我家常說話。怕甚麼人。﹝生﹞詩中長舌宜三省。﹝旦﹞三省三省。磨得你投河落井。﹝向內大叫云﹞小廝每你聽著。但有年幼的朋友來拜。竟自回他。休得通報。﹝內應﹞知道了。﹝旦﹞免得東君喜送迎。

﹝末扮蘇院子上﹞爲有看花約。因傳折柬來。陳相公在家麼。﹝生﹞外邊有人聲。我看是誰。﹝生欲出介旦扯生介﹞你且住。我去張一張。若是年幼的朋友。不許你出去。﹝張介﹞原來是一个僕人。你出去罷。﹝生出見介末﹞蘇爺方才失迎相公。今日天色晴明。南郊花事可翫。欲拉琴操陪相公遊賞片時。特差小人奉請。﹝旦大叫云﹞不許去。不許去。﹝生慌背末云﹞琴操二字。不知可曾聽得。若聽見怎了。﹝回身向末云﹞院公。你可少待。我進去便來。﹝入見旦云﹞蘇學士請我遊春。並無他客。﹝旦怒視介﹞我素知東坡是風流人豪。寄興花酒。況他欲拉琴操同遊。你如何哄我。﹝生﹞那裏是琴操。叫我是陳慥。﹝旦笑云﹞誰曾見主人請客。反呼客名。﹝生﹞原來娘子不知。我在洛中拜子瞻爲兄。兄呼弟名。正是古禮。﹝旦﹞我這个信不過。若是妓女。斷不與你干休。﹝生跪云﹞若是妓女。甘心受責。﹝旦﹞你旣自招。柰家無刑具。你去隔壁借李大嫂昨晚打李大伯的竹篦來。﹝生遲疑介旦大叫﹞還不快去。﹝生慢行自語介﹞叫我此去。如何開口。﹝旦扯生介﹞你說甚的。莫不罵我麼。﹝生﹞我怎敢罵你。我說李大嫂竹篦。自家要用。我書房中有靑藜拄杖一條。何等方便。免得求人。﹝旦﹞你說的是。那藜杖頗堅。盡勾你消受。快去取來。﹝生入取杖出介﹞杖兒。杖兒。我想劉向當年賴你呵。

【解三酲】炊藜火把瑤編曾映。今做了撻良人夏楚之刑。古來只有伯兪受杖遵慈命。幾曾見甘痛決被妻荊。﹝旦大叫﹞藜杖現放在那壁。怎麼不快拿來。﹝生﹞來了。來了。﹝低唱﹞我非無斬釘截鐵剛方气。都只爲惹艸沾花放蕩情。權支應。﹝旦﹞這个卻權不得。要打便打。﹝生遞杖與旦介﹞倘違約束。任爾施行。

﹝旦叫末介﹞蘇院公。﹝末應﹞夫人有何分付。﹝生﹞你好沒分曉。叫他說甚麼。﹝旦﹞你對老爺說。我相公久已受戒。不見婦人。休得引亂他心。有傷雅道。﹝末﹞我老爺一生也是怕見婦人的。夫人放心。﹝生﹞娘子。你方才疑我哄你。難道此人也誑言。﹝旦﹞那蘇學士呵。

【前腔】爲風流招愆惹眚。這來人言語難憑。你楊花心性渾無定。﹝舉杖示生介﹞若犯著我呵。把藜杖重才丁。﹝生背末對旦云﹞休被那人聽見。不像體面。﹝旦﹞你欲全體面休干犯。莫怪我心腸易變更。﹝末﹞相公請行。老爺候久了。﹝旦﹞且趨他命。縱然你欺吾不見。難掩風聲。

﹝旦﹞柳色鶯聲及早春。

﹝生﹞出門俱是看花人。

﹝末﹞杖藜扶你橋東過。

路上行人也斷魂。

第十出賞春

【滿庭芳】﹝小生扮東坡末扮院子挑食罍酒樽隨上﹞迢遞鄕心。崎嶇仕路。一官牢落經年。獨余豪興。題詠徧山川。﹝老旦扮琴操上﹞天付鶯花淑景。喜追隨金馬名賢。﹝合﹞賞心處。髙歌對酒。人醉綠楊煙。

﹝小生﹞遷謫都忘逆旅愁。琴樽此外復何求。﹝老旦﹞枝頭黃鳥如相識。日日春風喚客遊。﹝小生﹞下官在此。宦況蕭條。幸得與陳季常交歡。稍破岑寂。今日約他同往郊外。遊樂一番。﹝老旦﹞奴家見陳相公。儀表如雞羣之野鶴。委是昂藏。志气似天末之流虹。甚覺璀粲。自合與老爺情投膠漆。契合金蘭。﹝小生大笑介﹞琴操。你正不知。那陳生對朋友雕龍炙轂才思驚人。奉妻孥婢膝奴顏。節槪掃地。﹝老旦﹞陳相公未必如此。這言語恐屬浪傳。﹝小生﹞我適差院子請他。走至中堂。正聞其妻撚酸發怒。院子不知趣。竟說我與琴操奉候。他聽得似火上澆油。陳生百般支吾。決不放出。﹝老旦﹞畢竟放他來否。﹝小生﹞陳生自招受杖。今始放來。﹝老旦笑云﹞世間婦人。作威福者𨿽多。幾曾見畏法如季常者乎。待他來時。須嘲笑他一番。﹝小生﹞不可不可。閨閫之事。未可明言。只宜隱諷。呀。陳生已遠遠來了。﹝生上﹞

【遶紅樓】憶爾登瀛望若仙。三生石幸結前緣。選勝吟囊。邀歡歌扇。花事正爭妍。

不如意事常八九。可與人言無二三。小生陳慥。今蒙東坡見招尋春。誠爲樂事。爲何說這兩句言語。尀耐妻房柳氏。聞此行有美人在席。便生妬心。對蘇公院子。十分狼狽。我欲待不來。恐負蘇公雅愛。如今旣來。恐拄杖有所不免。罷罷。家醜未必人知。我且放著膽。走一遭去。﹝小生老旦迎見揖介小生﹞春山無伴獨相求。伐木丁丁山更幽。﹝生﹞酒債尋常行處有。﹝老旦﹞人間亦自有丹丘。﹝小生﹞季常。下官與琴操。奉候良久。就此同行。﹝生﹞請問東坡。欲往何處尋樂。﹝小生﹞出郭門外。過柳市南頭。那一搭兒杏塢桃溪。山光水色。盡堪眺望。﹝生﹞妙妙。﹝行介合﹞

【石橊花】如雲車馬。濟濟出郊原。桃散錦。柳飛綿。春風輕扇綺羅筵。奏笙歌動地喧天。山回水旋。喜香塵暗撲遊人面。萬花叢低撥琵琶。短墻頭送出秋千。

﹝末﹞稟老爺。已行過柳市。此間正好飮酒。﹝小生﹞可將食罍酒樽擺下。我們藉艸而坐。﹝末應眾坐介小生﹞將酒來。﹝遞酒科老旦﹞

【前腔】幕天席地。促坐艸芊芊。﹝生﹞憐國色。笑嫣然。仙郞自合挾嬋娟。也何勞急管繁弦。﹝小生﹞歌喉細傳。按陽春一曲把金杯勸。﹝合﹞盡今朝醉臥苔磯。勝當年悞入桃源。

﹝眾勸酒介淨扮蒼頭急上﹞靑竹蛇兒口。黃蜂尾上鍼。兩般猶未毒。最毒婦人心。老漢陳相公家蒼頭是也。可嘆我那主人是个菩薩般的相公。撞著這夜叉般的娘子。坐下一張繡榻。就是怕老婆的攝魂臺。手中一條藜杖。就是打老公的降魔杵。不見得如花似玉。卻倒會喫醋拈酸。分付跪一日。到下半日也不敢起來。說要打十板。到第九板也不敢轉動。還可笑我相公。憑著那張嘴。談空說有。頑石都會點頭。見了他的面。喪魄銷魂。幹魚也須弔淚。在家中做小伏低。好似啞子喫了黃連在心裏苦。到人前包羞忍恥。眞是好漢打落牙齒向肚中咽。似這般受怕擔驚。卻又好嘲風弄月。今日蘇爺差人來請。才說道有个琴操姐。魂也不在身上。又聽見一聲不許去。心都跳在口裏。沒柰何盡興招承。方才得權時發放。我想這會兒美人偎得有趣。只怕那時節藜杖敲得無情。如今差老漢去緝訪他。仔細想將起來。大娘子著實有些殺气。見了他眞个膽寒。說有不好。說無不好。如之柰何。須索去走一遭。自有道理。來到此間。﹝作覷介﹞呀。果然有个婦人。不免向前見了相公。看他怎生撐答。﹝向前叫生介﹞相公。何不快歸家去。尙然在此追歡。﹝生驚見起身云﹞蒼頭。家中有甚事情。叫你尋覓到此。﹝淨﹞特來與相公報最。﹝生﹞怎麼報最。﹝淨﹞世間最多心的。莫如大娘子。世間最惹禍的。莫如相公。﹝生急扯淨背云﹞低低的說。莫被他們聽見。﹝淨﹞大娘子知相公必然與妓同遊。安排下一把刀。一條索。一根拄杖。相公回家。如不甘受拄杖。他或是刎死。或是自縊。這事怎了。﹝生頓足云﹞我便受他幾杖。有何不可。怎敢教他自盡。蒼頭。你莫不是來諕我。恐無這話。﹝淨﹞相公。我難道是說謊的人。你自料可是懼內的人。我實對你說。大娘子疑相公有妓。特著小人來潛窺。但大娘子威嚴。相公尙怕。小人怎敢欺瞞。﹝生﹞蒼頭。你念我平日看顧之情。千萬替我瞞這遭兒。﹝生跪淨淨忙扶起介小生同老旦上前云﹞季常。是你家的老僕。有何事反曲膝求他。﹝生﹞小弟有一弟。千里遠歸。途次幸保無事。賤荊遣他來報。是以望天稱謝。﹝小生﹞這事也遣人來報。尊嫂可謂有主張矣。﹝淨﹞相公。蘇爺如何也知大娘子有拄杖。﹝末﹞怎瞞得我。﹝生﹞院公。可將酒肴借少許。以勞蒼頭。﹝末﹞有有。﹝生扯淨背云﹞你喫了酒先回。對娘子只說無妓。我明日做領靑衣賞你。﹝淨﹞靑藜原是相公受用。小人經不得。只替你瞞過便了。轉災爲福吾緘舌。倚翠偎紅你小心。﹝淨下小生﹞蒼頭旣去。琴操。你唱一曲奉陳相公。﹝仍坐老旦奉生小生酒介老旦﹞

【泣顏回】寒食杏花天。望靑旗柳外髙懸。紛紛士女。斗腰肢遺落金鈿。風和日暄。燕交飛觸碎臙脂片。﹝合﹞嘆駒馳倐忽春歸。笑蠅營孤負花前。

﹝小生﹞泛泛飮酒。恐不盡興。我們行一令何如。﹝老旦﹞說得是。﹝生﹞請學士發號。﹝小生﹞我們於禽獸中各舉一極狠的物。倘有能制服之者。罰一巨觥。請季常先道。﹝生思想介﹞我是虎。﹝老旦﹞虎怎見得極狠。﹝生﹞虎是山君。嘯則風生。百獸服栗。﹝小生﹞說你是虎。見哈三也要銷魂。罰一巨觥。﹝生飮酒介﹞受罰受罰。琴操請道。﹝老旦﹞我是蛇。﹝生﹞蛇怎麼極狠。﹝老旦﹞獸莫大於象。蛇能吞之。豈不極狠。﹝生﹞是是。﹝小生﹞季常。你只知蛇狠。卻不知拄杖兒能打艸驚蛇。琴操該罰。﹝老旦飮酒介﹞受罰受罰。蘇爺是何物。﹝小生﹞我是鶬鶊。﹝生笑云﹞鶬鶊小物耳。狠到那裏去。該罰該罰。﹝小生﹞世間惟有妒婦狠。山海經云。食鶬鶊可以療妒。是狠過於妬婦。豈不極狠。君如不信。請歸而試之。﹝生起身背云﹞我聽東坡所言。大都是見嘲之意。但我閨閫中事。他們如何得知。或無心偶中。未可曉也。這也不必計較。﹝小生﹞日將暮矣。我們攜殘樽隨路飮回何如。﹝生老旦﹞好好。﹝生攜老旦手行介生﹞

【前腔】翩翩。歸路並香肩。聽馬嘶紫陌。人醉蒼煙。﹝小生﹞遊情未倦。喜苔茵軟襯金蓮。﹝老旦﹞啼殘杜鵑。望江城返照還堪戀。﹝合﹞撫山川寫入丹靑。攬芳菲載向詩篇。﹝生﹞東坡叨擾。小弟先此吿回。﹝小生﹞多慢了。﹝生﹞問柳尋花載麗人。﹝老旦﹞行春不覺又黃昏。﹝小生﹞天涯遷客無聊賴。﹝合﹞萍梗相逢意自親。﹝生下小生笑介﹞琴操。你知季常蒼頭來意乎。﹝老旦﹞奴家不知。﹝小生﹞多是其妻令來窺伺。陳生身𨿽在此。膽已落矣。待明朝我去探聽。倂規諫柳氏一番。﹝老旦﹞老爺。你須記得孔子說。忠吿而善道之。不可則止。妬婦不是好惹的。﹝小生笑云﹞假使你做柳氏之夫懼內云何。我去自有道理。﹝小生﹞妬婦心腸堅似鐵。﹝老旦﹞仁人口舌善回天。

第十一出諫柳

【生查子】﹝旦持拄杖上﹞兒夫喜浪遊。不把盟言守。嗃嗃柰予何。伊作伊還受。

﹝如夢令﹞自是男兒情薄。莫怪婦人口聒。爲愛出墻花。玩法甘違初約。知覺。知覺。抵死與他一著。昨日丈夫欲偕東坡嬉遊。自招若有美人。甘受藜杖。我令蒼頭潛去窺視。那老奴也把言語支吾。我怒發先要杖他二十。他方才吐露眞情。說果有婦人在坐。天天。有這樣不守法度的男子漢。他歸來推醉。我也不曾理他。待今日和他算帳。丈夫那裏。﹝生應上﹞有有。

【前腔】看花昨夜歸。尙未醒殘酒。聞喚急趨蹌。琴瑟娛淸晝。

﹝見介﹞娘子有何見教。﹝旦怒云﹞見教見教。可知你災星拱照。若還違拗些兒。我不刎便弔。你昨日出門時。對著柱杖兒。招些甚麼來。﹝生﹞奶奶。我但見你紅下臉來。我有話都說不出了。你請息怒。容分剖。﹝旦佯笑云﹞你昨有妓無妓。﹝生﹞娘子。其實無妓。﹝旦怒將杖打生云﹞昨坐在東坡右手。穿藕絲裳者是誰。﹝生﹞娘子。昨日遊人千叢萬簇。想是蒼頭看得眼花了。我們實不曾攜甚美人。﹝旦﹞你還硬嘴。叫老奴來對。﹝大叫﹞蒼頭那裏。﹝內應﹞買下飯去了。﹝生慌云﹞不必叫蒼頭。我認了。我認了。﹝旦﹞禽獸。人說你腸子有弔桶粗。我說你膽子有天樣大。我與你做夫妻多年。你豈不知我平日的性子。輙敢欺心玩法。跪過來。定打三十拄杖。﹝生﹞奶奶。不才初犯。且饒這遭。﹝旦﹞斷要打。休惹起我的性子來。﹝生﹞奶奶。打我是小事。你方才養成指甲。恐被抓傷。吾罪越重。不如權且恕過。下次莫饒。﹝旦﹞也罷。我饒你拄杖。罰跪在池邊。﹝生﹞奶奶。這个容易。只求把大門閉了。恐有人來。不當穩便。﹝旦﹞若要閉大門。打了去跪。﹝生﹞我跪我跪。﹝旦虛下生跪介生﹞

【宜春令】心中恨。﹝旦內叫云﹞你恨我麼。﹝生﹞臉上羞。﹝旦內云﹞你是該羞也。﹝生﹞對著碧粼粼方塘水流。﹝旦內云﹞你到不如投在水裏罷。﹝生﹞當場出醜。這般恩愛難消受。﹝旦內云﹞你旣沒情。我也無義。怎怪得我。我且睡一覺來放你。﹝內做亂蛙鳴生﹞呀。這孽畜。往常不叫。偏今日咭咭聒聒。如鼓吹一般。蛙哥。蛙哥。你可憐陳慥。閉嘴一時。只怕他疑我與人說長道短。你休在淸池閣閣爭喧。免疑我對傍人嘵嘵搬口。苦。我這膝蓋兒跪得疼了。望娘行大發慈悲。暫時寬宥。

﹝小生上﹞旣已爲男子。應當制婦人。牝雞曾有戒。未可令司晨。昨日陳生歸家。必受柳氏之气。我去探望他一回。來到門首。門兒半開在此。不免徑入。﹝見生跪背語科﹞呀。兀的不是季常。緣何跪在池邊。奇絕奇絕。待我閃在這壁。聽他說些甚麼。﹝生﹞

【前腔】銜寃气。遡禍由。我也不怨娘子。只怨蘇學士。挈紅妝春郊戲遊。﹝小生背云﹞我挈紅妝。你不來也自由你。如何怨我。﹝生﹞到今日呵。落他機彀。幸得無人來見。倘人窺嘲訕般般有。我的娘。誓從今攺過收心。敢如前胡行亂走。﹝向空頓首介﹞望神明轉日回天。急來搭救。

﹝小生忙扯起生介﹞救你的神明是我。﹝生怒介﹞東坡。你好沒禮。緣何不先通報。徑直入人家來。﹝小生﹞若待通報。怕你膝蓋兒越疼了。季常。陶元亮不爲斗米折腰。至今猶有生气。況你爲丈夫。乃甘曲膝於妻孥。豈不汗頰。﹝生慌掩小生口云﹞噤聲。噤聲。跪的是我。不幹足下事。﹝小生喝云﹞衣冠不整。尙屬朋友之過。世間那有這樣縮頭的男子。﹝旦持拄杖叫上﹞禽獸。緣何不待我發放。擅自起來。卻與誰人在此鬧嚷。﹝見小生拜介﹞原來是蘇大人。﹝小生﹞尊嫂。軾聞婦道以順爲正。從一而終。是以牝雞司晨。長舌階厲。尊嫂何不恪遵四徳之訓。甘犯七出之條。季常有何得罪。而令其長跪池頭。竊恐夫旣不夫。婦亦不婦。傷風敗俗。逆理亂常。不可不可。﹝旦﹞蘇大人。奴家𨿽系裙釵賤質。頗聞經史懿言。自古修身齊家之士。先刑寡妻。乃治四海。古之賢婦。雞鳴有警。脫簪有規。交相成也。齊眉之敬。豈獨婦順能彰。反目之嫌祇緣夫綱不正。今我丈夫呵。

【梁州序】襟懷偏放。面皮徒厚。不把我機關參透。﹝小生﹞你待要他如何。﹝旦﹞要他繩趨尺步。休輕惹罪招尢。蘇大人。羨你望隆山斗。卻怎心戀煙花。輕把我兒夫誘。﹝小生﹞琴操是我的相識。季常不過陪行。於理何礙。﹝旦怒視小生云﹞你引花了他的心兒。又來管我。﹝以杖指小生介﹞恨不靑藜打殺你。老牽頭。﹝小生慌躱介生跪云﹞奶奶。寧可打我罷。﹝旦用拄杖撥生跌倒介﹞教你狗黨狐朋莫再遊。免使我恁爭鬥。

﹝小生背與生云﹞看這般光景。休道你怕他。我也有些兒膽怯了。待我勉彊說他幾句。﹝生﹞他手中物。不是當耍的。﹝小生﹞尊嫂。從來悍戾之婦呵。

【前腔】當年爲害。千秋遺臭。他把那四徳三從一旦丟開腦後。淫心悍气。全無半點溫柔。﹝旦﹞從來那些悍戾的。你說我聽。﹝生﹞東坡。少說幾个罷。休連累我喫打。﹝小生﹞有那武姬斫樹。劉氏垂幃。王道也爲他揮麈親馳驟。明光因誦賦。溺淸流。五虎威嚴鬼也愁。﹝小生作恨介旦﹞大人爲何發恨。﹝小生﹞恨不剝這禽獸。

﹝旦大喝指小生云﹞你言言嘲訕。句句扛幫。我𨿽柰何不得你。﹝舉杖打生云﹞都是這畜生串了來的。﹝生跪唱﹞

【前腔】吿娘行細察因由。蘇學士突然來候。這顚言狂語。盡皆紕繆。我自隨伊饒舌。憚爾靑藜。朝夕歡相守。﹝旦﹞我往常聞你向學士談禪。十分敬服。誰知談的都是老婆禪。蘇大人。各人有家。此後免勞下顧。﹝小生鞠躬﹞領命領命。﹝生﹞是非今說破。莫追求。﹝旦對生云﹞我若再攬他上門。我和你做一世寃家。﹝生﹞難道不是寃家不聚頭。﹝揖小生介﹞請暫退免僝僽。

﹝小生扯生背云﹞閒話休提。季常。你年將彊仕。蘭夢無徵。何不與令正商議娶一妾。﹝生﹞還敢要他娶妾。我向在洛中。聞知吾所爲。遣蒼頭以書見招。說家中已納四妾。我急急歸來看時。卻娶了四个魑魅魍魎。教人怎下得手。﹝小生笑云﹞就容貌醜些。但得生子。亦是好事。﹝生﹞未及月餘。他幷醜的也都趕回去了。﹝小生﹞待我與他說。﹝向旦云﹞尊嫂。季常此後決不敢戀酒貪花。但下官有一言奉吿。﹝旦﹞請說。﹝小生揖旦介﹞

【前腔】念鯫生略獻愚謀。論不孝須防無後。﹝旦﹞呀。我陳門無後。與蘇君何干。﹝小生﹞下官與季常呵。忝金蘭交誼。忍絕箕裘。﹝旦﹞老蘇。你未諳麻衣相法。怎曉得我再不生兒子了。﹝小生﹞尊嫂。倘容他娶一妾呵。你是螽斯不妬麟趾。鍾祥百福從天佑。﹝旦﹞螽斯麟趾。是周公做的詩。若周婆肯說這話。怪不得有官奏你排謗朝廷。原來你好管人家閒事。﹝向生云﹞陳郞。娶妾是好事。但我每日要打一百拄杖。直打到七十歲止。你若經得起。任你施爲。﹝生慌介﹞肯因添一妾。與你結爲讎。難道無兒沒葬坵。﹝小生指生云﹞你反這般樣說。﹝旦推小生出門介﹞快走快走。推出去莫容畱。

﹝旦手拖拄杖拉生下小生笑云﹞蘇子瞻遨遊四海。閱人頗多。何曾見這般惡婦。我將侍兒贈他。一者令陳生有後。二者令柳氏分權。柳氏。柳氏。

【尾聲】你𨿽是乾坤戾气天生就。怎出得東坡妙手。一計敎他命卽休。

願天常生好人。

願人常行好事。

若還婦制其夫。

便是背生芒刺。

第十二出訓姬

【四園春】﹝小旦扮蘇侍兒上﹞倐忽春歸朱夏來。一番梅雨灑蒼苔。欲行怕濕鳳頭鞋。放燕偸將簾半開。日長無聊賴。徙倚對庭槐。

﹝憶王孫﹞風蒲獵獵小池塘。過雨荷花滿院香。沈李浮瓜冰雪涼。竹方牀。鍼綫慵拈午夢長。奴家乃蘇老爺侍兒秀英是也。自幼看成。年今二八。分𨿽不敢當夕。才卻略諳縫裳。因此我老爺呵。

【尾犯序】雅意重憐才。侍女叢中靑眼相待。他自認康成。將我做鄭姬疑猜。銜愛。我僅供奉辰昏巾櫛。愧難附三千粉黛。思量起當年絡秀。屈節好傷懷。

﹝小生上﹞四月淸和雨乍晴。南山當戶轉分明。更無柳絮因風起。惟有葵花向日傾。呀。秀英。你在此獨立。卻是爲何。﹝小旦﹞奴家因晝永如年。鍼指稍倦。閒步一時。並無別意。﹝小生﹞我正有一句話欲對你說。你年齒方少。徳性頗賢。我非割捨得你。只是我家多姬妾。恐擔閣了你靑春。陳季常風流俠气。不比尋常。我愛之重之。他如今尙無子嗣。我欲將你贈他。一者令你得所。二者見我交情。吾意已決。再休推阻。﹝小旦掩淚云﹞奴家久蒙恩養。願侍終身。怎忍將奴棄了。﹝小生﹞你聽我道。

【駐雲飛】杏臉桃腮。蘭蕙淸芬絕點埃。閨閫箴規解。井臼操持在。嗏。我肯令久塵埋。那陳季常呵。風流瀟灑。願他早誕麟兒。故割肌膚愛。你事他大娘子。如婦尊姑一室諧。﹝小旦﹞

【前腔】聞說癡騃。棄置難禁淚滿腮。﹝小生﹞這是我的好意。你休傷情。﹝小旦﹞老爺。你平素將我做入掌明珠愛。今日做團扇經秋待。嗏。𨿽是離合命應該。我心頭自揣。﹝小生﹞你揣些甚麼。﹝小旦﹞只怕劣性夫人。度量非滄海。你把好意翻成做禍胎。﹝小生﹞

他大娘子心性𨿽未可知。但主張卻在於你。你能守嫡庶之分。他自消嫉妬之心。這都不必過慮。﹝背云﹞但我被柳氏罵詈之後。久不曾到季常家去。季常亦無顏見我。我若親造。又恐柳氏生嗔。待擇定良辰。先期寫一藏頭詩帖子。暗約季常。他見了。必然過來。此計甚好。秀英。我

豈將恩愛一時分。

祇爲憐才贈麗人。

妾婦順從千古訓。

敬遵此道免生嗔。

第十三出鬧祠

﹝旦上﹞人無害虎心。虎無傷人意。祇爲夫不才。冷气淘熱气。我自前日被老蘇嘲訕一番。因而成病。這都是我那禽獸串將來的。令人越想越恨。

【北端正好】非是俺性情乖。只爲他把威風仗。好敎人气滿胸膛。我將他胡言亂語都記在心兒上。算不了寃家帳。

【滚繡球】細尋思。惱斷腸。試與他做一場。怕甚麼官司吿狀。終不然打拷婆娘。且休提別事。只他往洛中。棄閨門結髮妻。戀笙歌入醉鄕。自他歸來呵。俺也不曾將惡气十分衝撞。他反串無徒大肆彊梁。俺豈不知夫妻恩愛須和順。自是他朋友扛幫惹禍殃。此恨難忘。

罷罷罷。一不做。二不休。待他來。待他來。﹝生上﹞入門休問榮枯事。觀看容顏便得知。娘子。你病體自當排遣。卻怎生悶悶獨坐。﹝旦﹞我問你。前日老蘇那般言語狼藉。卻是爲何。﹝生﹞他是好意勸你。休錯怪他。﹝旦﹞你要降老婆。卻借朋友之勢。恨藜杖兒不在手邊。我咬下你肉來。﹝旦欲咬生生慌跑旦跌在地大叫介﹞好好。你要跌死我。不如休了我罷。﹝趕上挽生云﹞私休不如官休。等開衙門。我吿你去。﹝生跪云﹞奶奶。是你自跌。非關陳慥事。情願受杖罷。﹝旦﹞決饒不過你。﹝挽生虛下末扮官雜扮皂隸隨上末﹞守法朝朝樂。欺公日日忙。老爺心更苦。最怕退前堂。﹝皂﹞老爺。退了前堂。怎麼又苦又怕。﹝末﹞我兒。這話難與你說。你看有吿狀的帶進來。﹝旦挽生上﹞大人吿狀。﹝皂帶進見介末﹞婦人挽著男子。想婦人是原吿。﹝旦﹞婦人是原吿。﹝末﹞說上來。﹝旦﹞婦人柳氏。這是丈夫陳慥。﹝末﹞夫妻間卻有甚事不平。皂隸。你看夫人不在屛風背後。我好問這樁事。﹝皂看介﹞稟老爺。夫人不在。﹝末﹞那柳氏你說。﹝旦﹞

【耍孩兒】丈夫生性多豪放。違約束甘心跳梁。﹝末﹞想必有人引誘他。﹝旦﹞蘇東坡勾引醉紅妝。﹝末驚訝云﹞蘇學士望隆朝野。怎做得牽頭。﹝旦﹞因望隆不甚堤防。他教我丈夫將言气死糟糠婦。待要任意多求窈窕娘。﹝末﹞那裏有此事。﹝生﹞大人。這都是柳氏誑言。﹝旦﹞非虛誑。我特來控訴。乞示推詳。

﹝末﹞陳慥如何說。

【五煞】﹝生﹞嘆鯫生太善良。感東坡有主張。他欲化吾妻妬苦把人倫講。﹝末﹞此是實情。好學士。好學士。﹝生﹞可惜學士費了一片心。他忠言未見回天力。我藜杖翻遭徧體傷。此情無處伸寃枉。﹝末切齒云﹞這婦人可恨。情理難容。情理難容。﹝生﹞難逃明鏡。怎免王章。﹝末﹞

【四煞】這丈夫軟似羊。這婦人狠似狼。我見了他肚裏先■﹝疒彭﹞脹。這是乾坤有變天番地。夫婦無情陰亢陽。更可恨將一个蘇學士無端謗。須加刑憲。庶正綱常。

﹝淨內大叫云﹞正甚麼綱常。待我來。﹝末跌下公座云﹞怎好怎好。夫人聽見了。﹝淨扮夫人跑出扯起旦云﹞你起去。待我打這不明白的東西。﹝一手扯末一手打落紗帽云﹞你跪著。﹝末﹞奶奶。手下人看著。乞存體面。﹝皂﹞夫人發怒。我們且須回避了。﹝下淨扯末罵介﹞

【三煞】你是驢糞球爲甚官。你是麵糊盆坐甚堂。黑白不辧怎把人發放。﹝指生﹞似這般欺心的男子該流三千里。﹝旦﹞夫人說得是。﹝淨指旦﹞怎把賢徳的妻兒罵一場。﹝旦﹞夫人說得是。﹝末﹞奶奶。憑你斷了就罷。休只管絮絮叨叨的。﹝淨﹞我若不說呵。你一時得志威風長。你只好在堂上諕人。卻不思我狠一狠。你頭如搗蒜。我矁一矁。你身似篩糠。

﹝末﹞奶奶。你說得勾了。我跑進後堂去罷。﹝扒起跑介淨﹞你越跑。我越打。﹝淨打末末扯淨云﹞甚來由只管打我。我打不過你。和你吿土地去。﹝淨﹞吿土地去。﹝旦扯生云﹞我們也同夫人見土地去。﹝同往土地祠跪介末﹞稟上土地靈神。陳慥被妬妻誣吿。下官從公問理。反遭吾妻毒打。情實無辜。﹝淨﹞土地。吾夫與陳慥黨同枉法。是以妾身不平。乞示明斷。﹝外扮土地上﹞我也聽得良久了。你們起來聽我道。

【二煞】做官的理自直。﹝淨﹞他有甚理。﹝外﹞做妻的心太剛。﹝淨﹞我不剛。﹝外﹞你如何大鬧公堂上。﹝淨﹞便大鬧何害。﹝外﹞柳姬悍妬眞堪罪。陳慥風流不異常。﹝末生﹞尊神斷得是。﹝外﹞你做夫人出醜妝牌牓。從此要小心聽令。拱手伏降。

﹝丑扮土地娘娘跑上揪外打末生慌跑介外跪云﹞娘娘。我不曾說甚麼。﹝醜指外罵﹞

【一煞】做神明全要公。在神祠好受香。如何斷事情偏向。全不管婦人水性須當讓。逞著你男子雄心越放佯。俺這裏拳頭巴掌聲聲響。﹝外﹞娘娘饒了老夫罷。﹝醜﹞直打得你下尋地獄。上走天堂。

﹝醜打外介外揪淨云﹞因你卻打我。我只打你。﹝外打淨介淨揪末云﹞因你卻打我。我只打你。﹝淨打末介末揪旦云﹞因你卻打我。我只打你。﹝末打旦介旦揪生云﹞因你卻打我。我只打你。﹝旦打生介混打一團醜气倒在地淨旦﹞休气壞了娘娘。我們扶進去。﹝淨旦扶醜下外气倒在地末生扶起介外﹞

【煞尾】休道你做人受折磨。我爲神也損傷。這場禍害從天降。﹝末生﹞他是天生蜂蠆原非善。我們命遇鴞神定不祥。從今後逆來順受消災障。饒你是當坊土地。惹了他活見閻王。﹝並下﹞

第十四出贈妾

【賀聖朝】﹝生上﹞龍丘寃抑難伸。坡仙義气堪陳。何年弧矢得懸門。是寒谷生春。

小生向蒙蘇學士雅情。勸我娶妾。以圖後胤。我娘子豈但不從。把他推出門去。教我日久無顏見他。今早進得書房。見一詩帖子在地。看時卻是東坡墨迹。上寫著子夜星初落。瞻云意若何。早衙猶未啟。候吏已先過。我細詳詩中。頗無意味。卻是暗藏子瞻早候四字。他分明怕我妻兒見怪。不令人來明邀。暗暗以此約我。我托故出門。早已來到。蘇大人在寓麼。﹝小生上﹞

【寶鼎現】安排茗椀鑪煙。擬聽髙人玄論。

﹝見科生﹞十年磨一劍。霜刃未曾試。﹝小生﹞將來把似君。誰有不平事。陳兄。賢哉令正。賢哉令正。我至今夢裏尙毛骨竦然。怪不得兄膝蓋兒上盡無皮也。﹝生﹞東坡。小弟不幸遭此。休得見笑。小弟一來謝罪。二來見早候之詩。特來請教。﹝小生﹞此帖令正可知麼。﹝生﹞不知。﹝小生﹞若知。又是我的招由也。向聞令正之言。斷不容妾。柰君乏嗣何。下官有一侍兒。堪奉巾櫛。聊以相贈。﹝生﹞大人割肌膚之愛。使小弟遂熊熊之占。恩至渥矣。心則何安。又恐賤荊知之。禍且不測。﹝小生笑云﹞倘你二人敵他藜杖不過。我當借孫悟空金箍棒夾攻何如。適間已曉諭侍兒。敬治一杯。與兄作賀。梅香扶姐姐出來。﹝小旦新妝醜扮梅香扶上﹞

【前腔】鸞臺才罷新妝。鵲駕又傳芳信。

﹝小生﹞梅香。你可對天地祝贊幾句。﹝醜﹞男室女家。大倫攸系。天長地久。樂意相關。郞君徳器魁奇。具瞻喬嶽。姐姐儀容窈窕。堪列小星。伏願孔釋送生卽見麟兒入孕。更祈劉向去閣。﹝小生﹞怎麼要劉向去閣。﹝醜﹞老爺。劉向一日不去。他二人一日不安心。須劉向去閣。方免藜杖成精。﹝小生﹞休得取笑。將酒過來。我遞他二人一杯。﹝遞酒介﹞

【玉胞肚】杯斟合巹。管情諧百年好姻。戲淸波堪羨鴛鴦。應明時定產麒麟。調琴弄瑟有餘春。敎他倚杖斜陽枉斷魂。﹝生﹞

【前腔】持杯自忖。太山般叨君厚恩。也不須十斛明珠。卻相遺絕代佳人。只怕風聲泄漏致生嗔。隔斷巫山杳莫親。﹝小旦﹞

【前腔】苦縈方寸。對新人難拋舊人。捧瑤觴彊做歡容。整花鈿暗掩啼痕。肯將閫敎背家尊。他便有八面威風也自馴。

﹝小生﹞陳兄。你家中旣難相容。我官舍亦所不便。計將安出。﹝生﹞寒舍隔數家。有一別業。今將新婦安置於此。旣可瞞過賤荊。亦且往來甚便。﹝小生﹞如此卻好。梅香。你可送他夫婦到門卽回。﹝醜﹞理會得。

喜得雙仙駕彩虹。

臨岐含淚別恩東。

今宵試把銀缸照。

猶恐相逢是夢中。

第十五出赤壁

【風入松】﹝小生老旦末扮院子隨上小生﹞功名富貴等鴻毛。愛莊叟逍遙。江湖何似居廊廟。況又有煙霞同調。﹝老旦﹞妾久把風塵念拋。陪仙史學揮毫。﹝外佛印上﹞

【前腔】浮生碌碌鬢空凋。向火宅煎熬。眼前丘壑無眞好。甘錯過時光多少。蘇學士才髙興髙。但遊衍便招邀。

﹝相見介小生﹞呀。禪師來了。﹝外﹞聞命卽趨。不知有何見諭。﹝小生﹞小弟赤壁之遊。尙未盡興。今當十月旣望。欲再續此行。﹝外﹞座中豈可少季常。﹝小生﹞他令政不是好惹的。所以未去相約。﹝老旦﹞就此同往。﹝行介外﹞山川畱勝迹。﹝小生老旦﹞我輩復登臨。﹝虛下生上﹞

【前腔】感伊割愛贈妖嬈。便銜環難報。情悰生怕妻知道。欲叩謝豈容輕造。今日个推迎故交。便取路向臨臯。

昨蒙東坡贈以侍兒。半月來未敢踵謝。我怕泄漏機關。兼他防閒更密。但我欲出。則滴水於地。說定水不幹要回。我想東坡住居旣遙。他若苦畱。也難遽返。我對娘子假說窗友遠歸。特去敍舊。望你將水多潑一口兒在地下。那寃家卻燃起佛前香。用手指搯一印。以爲還家之驗。天天。這不是柳氏足智多謀。也只是季常年災月厄。須跑快些。免得遲了。﹝跑介小生外老旦末撞上外﹞恰好遇著季常。﹝小生﹞呀。我欲人斯人至矣。兄欲何往。﹝生﹞向辱髙情。特來相謝。﹝老旦﹞相公你卻跑怎麼。﹝生﹞我恐蘇爺出門。不得面唔。因此急行。﹝小生﹞恐不是此意。﹝生扯小生附耳介小生大笑云﹞蘇子果然長於料人。﹝挽生手云﹞憑你怕砌水隱形。香印過界。也要陪我們赤壁一遊。﹝生﹞赤壁太遙。小弟實不敢去。﹝小生﹞到彼處。放兄先來。﹝眾行介末﹞稟爺。已到赤壁了。﹝小生﹞喚只船過來。﹝醜扮船家唱歌上﹞赤壁崔嵬江水長。朝朝生事駕孤航。阿誰載酒來尋樂。贏得靑蚨入醉鄕。﹝末﹞撐船過來。﹝醜﹞來了。來了。呀。且喜又遇蘇老爺。船家叩頭。﹝小生﹞免禮。﹝醜﹞老爺。向日之遊樂乎。﹝小生﹞不樂又來何干。﹝醜指老旦云﹞老爺就不要幹。他也要幹。﹝老旦﹞休得亂說。﹝醜﹞老爺請上船。﹝眾上船介小生﹞琴操奉酒。﹝老旦斟酒介小生﹞

【惜奴嬌】獨坐臨臯。正連朝霜露。降來林表。幽棲處。喜二客從予寄傲。鬥酒藏家。鱸魚歸网。怎不向江頭遐眺。移棹。傍斷岸聽江聲。好把綠樽傾倒。﹝外﹞

【前腔】逍遙。風引寒潮。削芙蓉千丈。臨流奇峭。淸塵抱。說甚麼十洲三島。聽吿。我欲足履巉巖。愛他松偃虯龍。石蹲虎豹。長嘯。聽谷應與山鳴。軒舉不殊飛鳥。﹝生﹞

【蛤■﹝虫麻﹞序】風騷。須讓吾曹。嘆周郞孟徳。盡眠衰艸。問何如今日玉山頹倒。歡笑。況眞僧西竺標。佳人舊是腰。共相招。不是學士髙情。此際郁陶誰吿。﹝老旦﹞

【錦衣香】海雁翔。穿雲叫。野鷗閒。親人遶。隱隱鳴榔。煙波垂釣。堪將彩筆染生綃。新妝水映。翠袖風飄。佐飛觥走斝。按紅牙新翻髙調。云遏歌聲裊。馮夷驚覺。滄洲勝集。休輕回棹。

﹝生﹞東坡。如此勝遊。小弟恨不畱連達旦。適間所吿。不敢不歸。列位從容。小弟先別。﹝外﹞兄休敗興。須少待同行。﹝小生﹞弟非不近人情者。放兄先去。吾等各用水香字。贈兄二句。勸酒一觥。琴操奉酒。﹝生笑云﹞小弟願領願領。﹝老旦斟酒介小生捧杯吟﹞戰兢思水約。匍匐赴香期。﹝生笑飮介外捧杯吟﹞細彈防事水。短爇戒時香。﹝生笑飮急欲行介老旦扯住捧杯云﹞難道奴家不敬一聯。﹝生﹞阿姐。饒我罷。我飮不得了。﹝老旦﹞如不飮。決不放去。﹝生﹞你速道。你速道。﹝老旦吟﹞命系逡巡水。時牽決定香。﹝生笑云﹞這兩句更狠。﹝生飮作嘔吐狀小生﹞若夫人嫌遲。但道被水香勸盞畱住。﹝眾笑介小生﹞船家送陳相公登岸。﹝丑應生上岸拱手云﹞賓不顧矣。﹝小生笑拱手云﹞人其捨諸。﹝生下小生﹞院子。洗盞更酌。再遊向赤壁邊去。﹝末應放舟奉酒介合﹞

【漿水令】放中流一葦眇小。挾飛仙遺世飄颻。山髙月小映寒濤。時將半夜。四顧寥寥。見孤鶴橫江表。﹝外﹞人生虛幻如漚泡。﹝小生﹞寄天地。寄天地蜉蝣可弔。﹝合﹞總不如托醉鄕。托醉鄕磊磈堪澆。

﹝老旦﹞禪師。奴家𨿽系蒲柳之姿。頗厭風塵之態。適間談及蜉蝣漚泡。令人惕然猛省。從今願發菩提。望禪師收爲弟子。﹝小生﹞不意嬉遊談笑之問。令你脫離苦海。禪師幸借慈航。力爲接引。﹝外﹞此貧僧本願。何俟叮嚀。﹝老旦﹞如此。奴家就舟中拜了師父。﹝拜介外合掌介外﹞

【尾聲】欲參祕密須把塵根掃。﹝老旦﹞言下機鋒莫憚勞。﹝小生﹞禪師。我看這水不是赤壁之水。﹝外﹞不是赤壁水是何水。﹝小生﹞是滚滚曹溪洗俗囂。

夜闌客醉大江頭。

狼籍杯盤未捨舟。

今日紅妝親受偈。

這回不是泛常遊。

第十六出頂燈

【金蕉葉】﹝旦持杖上﹞嗔伊怪伊。不知他因何畱滯。非是我靑藜慣持。怎當他無端生气。

我丈夫杜門數旬。盡見他遵我的約束。今早他吿假拜客。說道不久卽歸。我與他滴水刻香爲期。怎麼水已漧了。香又燃盡。眼見得日晡尙然不返。我在齋中等他。待他來我自有處。﹝生慌跑上﹞遲了。遲了。怎麼好。﹝跑介﹞

【水底魚兒】赤壁探奇。猥蒙蘇子攜歸。愁違限須將言語欺。

﹝進見揖旦介﹞娘子。有偏有偏。我與那窗友久別。他一見怎肯放我。我顧不得他怪。竟逃席而回。﹝旦﹞你看這地下水漧也不幹。﹝生看地云﹞還有些潮意兒。﹝旦﹞你看這佛前香盡了還未。﹝生看香雲﹞尙有些餘煙兒。﹝旦大喝一聲將杖打生生跪云﹞奶奶請息怒。﹝旦丟去杖云﹞你起來。你起來。我也不打你。將頭髮散了。你坐著。我與你綰起髻來。﹝生喜坐介旦將生發綰爲匾髻安燈盞燃火於上生﹞這是何爲。﹝旦﹞你若滅了燈。打二十藜杖。﹝生﹞苦苦。叫我怎生轉動。﹝旦﹞

【小桃紅】狂生何處漫遊嬉。全不把盟言記也。你躱離家門。使我望眼欲淒迷。林薄外日沈西。早已香煙斷。水痕稀。鐘聲發。你卻落得歸來醉也。我且不打你頑皮。只罰你跏趺坐。當一个供佛琉璃。

呀。早已二更。你頂著燈。不許滅了。﹝生﹞奶奶。放我睡一會兒。我明日再頂罷。﹝旦﹞不許。不許。我且進去。再出來看你。﹝旦虛下生愁臉頂燈端坐介﹞

【下山虎】頭須正直。體怕傾欹。這苦何曾慣。兢兢敢移。渾一似土木形骸。又被那睡魔暗欺。也罷。也罷。我只認做佛頂爲巢苦行持。奶奶。你略把天威霽。我寧甘杖藜。似這般刑罰。還不說漢代蕭何狠作爲。

﹝旦內叫云﹞你知罪麼。﹝生﹞我知罪了。﹝旦﹞你再敢來遲麼。﹝生﹞我再不敢來遲了。﹝旦﹞旣如此。放下燈盞。不許進房來。就在齋中睡罷。﹝生連應諾介﹞受了半夜苦。我且睡一會兒。﹝放燈睡介旦持飯上﹞

【蠻牌令】非婦道敢淩逼。恨夫壻不遵依。他頂了燈盞一夜。定然攺過。身從書捨隱。人訪蓽門稀。我情願饔飧自奉。怎敎他跬步輕離。﹝進見生睡﹞呀。現於今花陰日移。尙兀自伴莊生蝴蝶魂飛。

﹝生驚起介﹞呀。睡熟了。不知已到巳牌。娘子。你爲何將茶飯攜來此處。﹝旦﹞你此後只在齋中看書。我有茶飯送來與你。你不可仍前出門。﹝生﹞敢不遵命。﹝旦虛下生﹞

【憶多嬌】他彊作威。我假意隨。欲向嬌娃那壁將笑臉偎。偸出書齋莫待遲。我喫了飯。戲耍一刻便來。娘子未必就尋我。私赴鶯期。私赴鶯期。顧不得瞞心昧已。

我將門兒輕輕閉了。快去快去。﹝生急走下旦上從門隙中窺低唱﹞

【前腔】我向門隙窺。看他何所爲。呀。匣中虎兕今復馳。冷落書齋悄莫知。﹝恨介﹞他性格難移。性格難移。須索尋蹤覓迹。

﹝大叫介﹞蒼頭。蒼頭。﹝淨應上﹞小人有。大娘子何事分付。﹝旦﹞相公連日幹的事體。你盡知道。卻不對我說。叫丫頭取藜杖來。﹝淨慌云﹞大娘子。何勞取藜杖。我從實說便了。﹝旦﹞你說。你說。﹝淨﹞蘇老爺將侍兒贈與相公。連日暫入書房。卻背了大娘子往新娘處去。﹝旦驚訝云﹞新婦住在何處。﹝淨﹞在隔壁店房裏住。﹝旦﹞昨日抵暮方歸。莫非也在那裏。﹝淨﹞多是如此。﹝旦大叫一聲气倒介淨扶云﹞大娘子旣知。如何著急。﹝旦﹞若非我哄出你言語。怎知有此情。﹝淨﹞呀。原來大娘子不知。相公。這是我害了你也。﹝旦﹞

【江頭送別】男兒漢。男兒漢全沒恩義。蘇學士。蘇學士不知道理。贈與侍兒教他將妻棄。這老子是釀禍渠魁。﹝淨﹞

【前腔】娘行的。娘行的暫須寬慰。郞君的。郞君的自應攺悔。蘇公軫念生蘭計。因此上贈與家姬。

大娘子。相公來家。休說小人泄漏此事。﹝旦﹞我自有主張。你回避罷。﹝淨背云﹞我是非只爲多開口。大娘子。大娘子。你煩惱皆因彊出頭。﹝下旦﹞天天。誰知有此事。我欲待尋去。打死那潑賤。爭柰人說夫爲子嗣。妻不能容。把我平日賢慧名兒都壞了。待他來家。我亦不參破他。也只用計束縛爲上。

【尾聲】依然還把書齋閉。薄幸歸來竟不知。我自有陳平計算奇。﹝下﹞

第十七出變羊

【胡搗練】﹝生跑上﹞心兒樂。腳兒奔。才從巫岫會行雲。縱是機關參不透。也應假意獻殷勤。

拘管由他拘管。偸行我自偸行。但得天從人願。一朝賜與寧馨。方才瞞著娘子。往新婦處取樂片時。料必不曾尋我。我須到他面前打一愰去。﹝進介旦持杖上﹞莫信直中直。須防人不仁。那禽獸敢過來也。﹝生見旦﹞

【鎖南枝】苔封砌云掩關。娘子。長日如年易困人。﹝旦﹞你在那裏做甚麼。﹝生﹞在靜室把香焚。﹝旦﹞你敢不在齋中。﹝生﹞怕擎燈敢逃遁。﹝旦﹞你平日謊話太多。我不肯信。﹝生﹞虛頭話沒半分。我縱要欺你。也不敢欺這杖兒。怎當得你手中揮我身上忍。﹝旦怒科﹞

【前腔】聽他話令我嗔。你蹤迹難防朝與昏。罷罷罷。我與你夫婦欲全恩。﹝撇開拄杖介﹞捶笞枉成恨。﹝生抱旦云﹞奶奶正是恩愛夫妻。我與你耍一耍兒何如。﹝旦﹞少待少待。﹝旦向身邊取出長繩介﹞你可伸足來。﹝生伸足旦系繩介生驚云﹞這是怎麼。﹝旦﹞我時刻不忍離你。將此繩系於牀腳上。你在齋中。我扯此繩。你便卽至。休胡走莫浪奔。你要我杖兒閒我先要你腳兒穩。

﹝推生出云﹞你可往齋中看書去。我且睡一會兒。﹝旦牽繩虛下生出低唱﹞

【前腔】咱陰事莫不他竊聞。足上拘攣教我怎出門。﹝旦內扯繩介生跑云﹞來了。來了。娘子有何使令。﹝旦內云﹞偶然翻身落枕。快遞與我。﹝生應入旦內云﹞去罷。﹝生出﹞那壁廂靑眼望來頻。這壁廂赤繩系來緊。﹝旦內扯繩介生跑云﹞來了。娘子又有何差委。﹝旦內云﹞看杯茶來我喫。﹝生應入旦內云﹞去罷。﹝生應出唱﹞我怕風聲敗只得把約束遵。﹝生跑介﹞來了。來了。﹝旦內云﹞我卻不曾扯繩兒。﹝生回顧介﹞呀。原來是雞行把繩引。

﹝生以手理繩介﹞天天。當初何不叫繩兒再生長了五丈。怎直恁剛剛到得大門前。苦哉。苦哉。我且立在這壁。看門外有甚人過。﹝淨扮巫嫗背一布包上﹞

【前腔】妝厲鬼降假神。世上巫師我奪尊。﹝生以手招介﹞巫師。巫師。你快來救我一命。﹝淨﹞相公有何事。﹝生低云﹞不瞞巫師。我娶一妾在隔壁。朝夕偸行。娘子探知。用長繩系我足上。不時扯繩。怎能暫脫。倘有妙用。自當重酬。﹝淨﹞相公且在齋中坐著。待我家去牽羊來。自有道理。﹝淨虛下生進云﹞想此婆無有法術。假以牽羊脫身而去。﹝淨牽羊上見生﹞相公。我幸有羊存。君應救星進。﹝淨解生繩系羊足介生慌云﹞若如此。娘子見了怎好。﹝淨﹞相公。不妨事。我對你說。﹝附生耳云﹞這般這般。快走快走。﹝生應急下淨﹞他今將繩扯定喪魂。自然發菩提戒凶狠。

我且躱出門去。待他尋我。再作理會。﹝旦牽繩上﹞這半日我不曾扯繩兒。陳郞敢熟睡也。﹝扯介內作羊叫旦﹞如何耳內恍聞羊聲。﹝又扯介羊上旦慌視云﹞呀。怎麼不見丈夫。只見一羊。諕殺我也。諕殺我也。且去門前。叫蒼頭來看。﹝出介﹞

【前腔】渾身顫雙目昏。這事蹺蹊有鬼神。﹝淨上慢行介旦大叫﹞巫師。巫師。﹝淨﹞來了。﹝旦﹞你步履莫逡巡。我有事情待詢問。﹝淨﹞大娘子。有何分付。﹝旦﹞你快進來看。﹝旦進指羊云﹞我怕丈夫胡行。日用長繩系其足。欲見便扯繩兒。方才扯繩。只見系的是羊。不知丈夫何處去向。﹝淨用手抹羊細看大駭云﹞這是陳門祖先。怪你積惡。故罰郞君變羊。﹝旦抱羊哭介﹞我的丈夫呵。怎得你還人道脫獸羣。﹝淨﹞大娘子。這事不難。只要你齋心懺悔。﹝旦﹞但得你顯神通我情願發誠悃。

﹝淨﹞大娘子。你須齋戒三日。舉家避於室中。我替你哀求鬼神。令放郞君。還復本體。﹝旦﹞敢不遵命。倘丈夫一來。卽望呼喚。

﹝淨﹞祖先言語記來眞。

莫道無神卻有神。

﹝旦﹞我發虔心求懺悔。

丈夫及早復人身。

第十八出偸樂

【紫蘇丸】﹝小旦上﹞小庭日午湘簾捲。倚綠窗閒拈鍼綫。熱心一片自空憐。雙眼含淸淺。

窈窕守容華。但歌有情曲。轉盼非無以。斜眉幸相矚。不減許飛瓊。多勝劉碧玉。何因送款款。半飮杯中醁。俺老爺將奴家贈與陳相公。一者愛其才情。二者慮其乏嗣。只是柳氏大娘。要他杜門謝客。十分防閒。奴家潛住在他隔壁。相公𨿽日日偸走過來。猶恐知覺。爲禍不小。可惜一个風流人豪。每每爲此鬱悶。奴家今且柰何。況奴家呵。

【桂枝香】生來靦腆。羞爲機變。常自愁屬耳垣墻。怎敢做畱春鶯燕。他是風流雋才。風流雋才。恨不與我連枝廝纒。雙飛廝戀。兩情牽。我甘分難當夕。那大娘呵。他如讎不共天。﹝生跑上喜抱小旦唱介﹞

【前腔】才乘方便。來舒心願。﹝小旦﹞爲甚麼這般歡喜。﹝生﹞我今日呵。不從人道偸生。又向羊羣新變。﹝小旦驚訝介﹞相公變羊。是怎麼說。﹝生﹞恨無端妬妻。無端妬妻。你我的事情。難逃窺瞷。﹝小旦﹞旣然如此。怎生是好。﹝生﹞他不容分辧。他將我足繩纒。﹝小旦﹞系著足爲何。﹝生﹞教我出戶難爲計。休猜做牽絲夙有緣。

﹝小旦﹞你足旣系著。怎又到得這裏。﹝生﹞幸遇巫師。潛將羊兒系了足。說祖宗怪他嫉妒。令我變羊。須閉在室中。齋戒三日。可以復還本體。今娘子正在齋戒之時。我落得過來與你歡暢。﹝小旦﹞原來如此。

【醉羅歌】可畏可畏情蹤見。可笑可笑女巫言。悄地將羊做成圈。遂卻你心頭願。﹝生﹞趁著這一樹花兒開得好。我沽樽酒來與你同飮。﹝小旦﹞一時狎眤。花邊酒邊。﹝生﹞我巴不得點上燈兒。就和你同衾共枕。﹝小旦﹞百年盟誓。燈前枕前。﹝生﹞我想今宵之樂。非人世所有。﹝小旦﹞似天臺得覩劉郞面。相公。你縱博得今宵樂。只怕明日寃。禍延林木爲亡猿。﹝生抱小旦介﹞

【前腔】我愛你綽約綽約如飛燕。我愛你皎潔皎潔似嬋娟。我愛你額妬芙蓉貼珠鈿。我愛你玉臂籠金釧。我愛你臙脂未抹。朝霞讓鮮。我愛你腰肢微動。秋鴻讓翩。我愛你薄羅稱體裙拖練。我愛你眉如柳。我愛你足似蓮。我愛你擎杯如玉露春纖。

【掉角兒】﹝小旦﹞念妾非希恩取憐。望郞君夢蘭如願。﹝生﹞卿言至此。令人感佩入骨。﹝小旦﹞遠紹伊百代箕裘。近和你齊眉賢媛。﹝生﹞那不賢慧的東西。提他做甚。﹝小旦﹞休這般說。你不記臨著池。頂著燈。燃著香。滴著水。心驚膽顫。﹝生﹞正在歡樂時。休說這掃興的話。﹝小旦﹞君能玉立。妾叨瓦全。須信道祥生和气。骨肉團圓。﹝生﹞

【前腔】聽芳卿慨慷數言。似當年脫簪規諫。我忍不過羅剎婆操戈弄權。因此向溫柔鄕尋方覓便。你快著將樽兒開。燈兒點。褥兒鋪。衾兒展。通宵繾綣。千金一刻。嫣然可憐。便此情來朝敗露。我膝軟如綿。﹝小旦﹞

【尾聲】郞君何事把饞涎咽。﹝生﹞娶不如偸自古言。﹝合﹞但願無禍無憂共百年。﹝同抱下﹞

第十九出復形

【粉蝶兒】﹝淨上﹞弄假成眞。只要夫妻和順。

我受陳相公之托。欲挽回他大娘子妬心。故意變羊。待他齋戒三日。令丈夫復還本體。此時料必回心轉意。只是這兩日好了陳相公也。我須尋覓他去。﹝虛下生上﹞

【前腔】暮雨朝雲。多感巫師憐憫。

幸我漁人獲利。笑他齋戒空持。倏忽已經三日。問巫師消息何如。呀。老嫗遠遠來了。﹝淨﹞相公快去快去。休被大娘子識破機關。﹝生應與淨快行介生﹞旣已入門。你怎生處置。﹝淨﹞待我來。﹝解羊繩系生足大念云﹞鬼神洋洋。昭格四方。赦過宥罪。頃刻亡羊。呀。忽然又變成郞君了。大娘子快些出來。﹝旦哭上﹞

【麻婆子】祖宗祖宗心何狠。遽使兒夫入獸羣。巫師巫師言須準。速令羊兒變化人。思量起。暗消魂。未知法力可通神。﹝見生驚訝抱哭介﹞天天。家常爭論何足恨。怎不想一夜夫妻百夜恩。

相公這兩日在那裏。兀的不想殺我也。﹝生﹞娘子。

【橊花泣】遭伊系足。陰被祖先嗔。甘連累失人身。爲羊多日受艱辛。﹝旦﹞這羊兒你何曾做得慣。﹝哭介生﹞記當時日出成羣。﹝旦﹞成羣往何處去。﹝生﹞覓餐艸根。到如今腹痛還難忍。﹝旦哭介﹞好苦。好苦。﹝生﹞擬終身戴角披毛。幸一朝反畜爲人。﹝旦抱生哭介﹞

【前腔】聞伊訴說。不覺自酸辛。怎麼閨閫事動冥神。是非從此再休論。願一家和气生春。﹝生﹞娘子。你今後可用拄杖麼。﹝旦﹞不用了。﹝生﹞可容我娶妾麼。﹝旦想介﹞這个再計較。﹝生﹞跌倒做羊叫旦慌抱雲容你。容你。﹝淨﹞大娘子。方才祖宗教你將蘇學士所贈新婦。接來同居。倘或不容。這遭做羊。永不得人身了。﹝旦哭唱﹞我欲言又吞。怕先靈只得權承認。陳郞。你做良人家室能宜。我做妻孥鬧炒無因。

﹝生﹞娘子。領命領命。﹝淨﹞大娘子旣然承認。相公可接新婦過來。﹝生下同小旦上小旦﹞

【山花子】妝成圈套𨿽堪哂。還須彊做眉顰。﹝生﹞新婦過來。拜了大娘。﹝旦怒視云﹞這是誰。﹝生做羊叫旦﹞寃家。你怎麼這般變得快。﹝生﹞娘子。你不變。我也不變。﹝小旦﹞大娘請坐。待奴家拜見。﹝拜介﹞數年來婦儀熟聞。甘心事奉家尊。﹝合﹞論齊家尊卑務分金過北斗何足論。猜嫌不作情自親。感動天心。百福駢臻。﹝生﹞

【前腔】娘行大徳能容隱。從今攺舊從新。這丫鬟生來頗馴。﹝旦﹞你如何便見得他馴。﹝生﹞試看箕箒殷勤。﹝合前旦拜淨介﹞

【前腔】多蒙巫嫗消災軫。方知禍福無門。﹝對小旦﹞倘夢熊羆吾當問辰。﹝對生﹞君休偏向新人。

﹝合前淨對旦﹞大娘。

【前腔】你倘依宗祖無憎忿。管君家麟趾振振。﹝對生﹞相公。你須念關睢是開周本根。﹝對小旦﹞新娘子。休忘嫡庶彜倫。﹝合前﹞

﹝旦﹞夫妻嫡庶永相和。

﹝生小旦﹞免得終朝受折磨。

﹝淨﹞萬兩黃金未爲貴。

﹝合﹞一家安樂値錢多。

第二十出爭寵

﹝淨扮牛頭醜扮馬面雜扮二鬼卒執鐵鎖鐵叉上﹞業因似影隨形。果報如聲答響。閻羅本性大慈。眾生自投羅网。我等奉閻羅天子之命。因陳慥妬妻柳氏。罪業太多。攝魂問理。不敢有違。須索前去。﹝下旦持拄杖上﹞

【憶秦娥】全不量。癡心要遂熊羆望。熊羆望。伊貪歡愛。吾添淒愴。﹝生上﹞殘生幾被靑藜喪。多蒙巫嫗消災障。﹝小旦上﹞消災障。不知何事。怒气重生臉上。

﹝旦﹞悔聽巫師棄杖藜。﹝生﹞變羊那得做夫妻。﹝小旦﹞世間神鬼須當信。﹝旦﹞信鬼人皆笑我癡。﹝生﹞娘子。我與新婦恁般伏事你。料無得罪處。你今持著拄杖兒。待要打誰。﹝旦怒叫云﹞我要打你這欺心的禽獸。﹝生慌云﹞我做丈夫的有甚欺心。你說。你說。﹝旦﹞我前日看祖宗面上。容這潑賤同居。你卻憐新棄舊。將恩變讎。是何道理。﹝生﹞怎見得。﹝旦﹞你與他轉眼擠眉。盡是狎暱之態。﹝生﹞我若看他。眼睛落地。﹝旦﹞調唇弄舌。莫非罵詈之言。﹝生﹞我若罵你。口生疔瘡。﹝旦﹞但想起事事傷心。若說來樁樁切齒。﹝生﹞奶奶。我那一夜不陪著你眠。﹝旦﹞縱通宵同衾共枕。心則生疎。﹝生﹞我也不曾少了你夫妻之禮。﹝旦﹞只一合。棄甲曳兵。興偏懶散。﹝生﹞奶奶。我並不曾親近著他。你休寃我。﹝旦﹞你靜悄悄瞞過了我。這恰便似金蟬脫殼。喜孜孜偸將他去。眞好像白鷺窺魚。﹝旦以杖打生介﹞你這樣不公道的丈夫。我恨不得一杖打死了你。﹝指生唱介﹞

【金落索】男兒太不良。﹝指小旦﹞潑賤眞無狀。﹝小旦﹞大娘。干我甚事。﹝旦﹞我兩口兒本是和和睦睦的。自搬你來家。災禍從天降。﹝生﹞你不生事。更有何災。﹝旦打生介﹞我但說他。你就護在裏面。無論是與非。定扛幫。誰與區區做主張。﹝生﹞奶奶。我接他來家。一者爲伏侍你。二者圖生子嗣。﹝旦﹞免勞伏侍。免勞伏侍。我只怕神天未把麟兒送。先已气殺閨中窈窕娘。﹝生﹞奶奶。你把懷抱放寬些兒。﹝旦﹞你教我把情懷放。除休潑賤才免這參商。﹝合﹞一家兒恓恓惶惶。短短長長。恨不遇善斷事的包丞相。

﹝小旦跪介﹞大娘。

【前腔】我虛心受你降。﹝旦怒叫﹞你跪著我。是要折死我麼。﹝小旦起介﹞你沒影兒將奴誑。雞蛋裏尋鍼。全少容人量。﹝旦﹞賊潑賤。誰與你磨牙。我只打這禽獸。﹝打生生躱介小旦跪扯拄杖唱﹞娘行且恕饒。發慈祥。﹝生﹞小奶奶勸勸。﹝小旦﹞須念夫君是婦綱。若還有責奴甘受。﹝旦打小旦介﹞我便打你。你敢柰何我麼。﹝生扯拄杖介小旦向生唱﹞切莫攔伊把情越傷。﹝旦大叫﹞左鄰右舍。陳季常气殺了妻也。气殺了妻也。﹝小旦﹞大娘。你休把聲音放。怕一街兩巷處處醜名揚。﹝旦﹞我做了泥鰍。那怕污眼。管甚麼好名歹名。只是要打。﹝合前生﹞奶奶。

【前腔】你莫不甘心配我羊。故意揮伊杖。﹝旦﹞做羊是你受苦。與我何干。我怎不杖你。﹝生﹞奶奶。我是你結髮夫妻。忍使我一旦人身喪。罷罷。我變了羊。斷不饒你。泣訴與祖宗。立追你的命去。﹝旦﹞要死就死。我怕甚麼。﹝小旦對生云﹞旣不畏死。不可以死激他。﹝生﹞從來陰性怯。怕閻王。他性格如同百煉鋼。﹝小旦﹞相公讓大娘幾句罷。﹝旦﹞賊潑賤。我也不要你在面前討好。﹝生背對小旦低唱介﹞他行喜怒難拿定。你我休輕自惹殃。﹝旦大叫﹞你兩个這般咒我。教我如何不气。﹝打生介生跪唱﹞你把靑藜放。願從今尊你做老婆娘。﹝合前旦﹞

呀。我身子十分不快。莫非要死也。﹝丟杖跌倒僵臥介生慌扶云﹞娘子蘇醒蘇醒。﹝旦漸呻吟介生抱旦放聲大哭云﹞娘子。誰知你一病至此。可不痛殺我也。﹝旦睜眼看生云﹞你哭爲何無淚。﹝生﹞以帕拭漧。﹝旦﹞此後果實心是哭。須要見淚。﹝生﹞娘子。你疾勢若何。﹝旦﹞

【山坡羊】昏沈沈眼花頭痮。虛飄飄魂飛魄喪。气淹淹軟弱身軀。急煎煎難按納的情和況。﹝旦掙坐介生﹞娘子。你把閒事都丟開。保重身體。﹝旦﹞勢必亡。寃家是你行。你兩个都去。休在我面前。我見了越添气惱。﹝小旦﹞我們只得依他。且閃在這邊。﹝旦扶杖欲起跌倒介生﹞蘇姬。你扶著大娘。我去取湯來。﹝生背云﹞這般疾勢。我須要哭幾聲。又怕眼中無淚。他不見信。﹝想介﹞也罷。我將濕紙置於頭巾中。少時叩顙而哭。他見了水淋。定信是淚。﹝下取湯上﹞蘇姬。大娘若何。﹝小旦﹞大娘已醒來了。﹝生置湯碗於地抱旦撞頭大哭云﹞娘子省愁煩。休得拋撇了我。﹝旦睜眼看生頭云﹞淚出於眼。何故從額上流。﹝生﹞豈不聞自古雲。水出髙原。﹝小旦﹞我與大娘拿拄杖。你扶他進房中歇息去。﹝旦﹞潑賤。你休輕失卻。失卻靑藜杖。﹝生﹞娘子。你這般病得狼狽。還不把心兒散些。﹝旦﹞我虎瘦心雄恨未償。﹝生﹞娘子。我請一良醫來看你何如。﹝旦大叫云﹞你要藥死我麼。休道奇方。決不嘗伊索命湯。﹝小旦﹞還請前日巫師來與你禳解何如。﹝旦怒云﹞我聽那人之言。致有今日。休道祈禳。拚著身兒死變羊。﹝生扶旦介﹞

【尾聲】百年恩愛成磨障。我從此俯首低眉願受降。﹝小旦持拄杖﹞大娘。大娘。你須知降火平肝是第一方。﹝下﹞

第二十一出訴寃

【三臺令】﹝小生上﹞欲把世道堤防。可許陰驕抗陽。吾友憚妻房。消磨了一片剛腸。

黃州柳氏陳家婦。鷙悍狐綏恣嫉妬。勞勞長舌牝雞晨。廢弛三綱全不顧。一身無子可柰何。徐卿有慶偏房多。不思無後絕夫嗣。閨中旦夕操干戈。下官自激怒柳氏。久未造季常齋中。近聞他信巫嫗之言。回心轉意。搬進侍兒。料也不怪下官了。今日無事。去探望季常。早已來到。季常在家麼。﹝生上﹞賓至下塵榻。憂來命綠樽。我看外面是誰來相訪。﹝出見介﹞呀。原來是東坡。東坡請進。﹝進揖介小生﹞昨秦太虛寄一詩贈兄。小弟親攜奉覽。﹝遞詩箋與生生看念介﹞侍童雙擢玉。鬢髮光可照。駿馬錦障泥。相隨窮海嶠。暮年更折節。學佛得心要。鬻馬放阿樊。幅巾對沈燎。不獨感太虛遠思。亦且詩皆實錄。昨王靜庵亦寄臨江仙一詞。誦與兄聽。﹝小生﹞願聞。﹝生念介﹞細馬遠馱雙侍女。靑巾玉帶紅靴。溪山好處便爲家。誰知巴峽路。卻見洛城花。面旋落英飛玉蕊。人間春日初斜。十年不見紫雲車。龍丘新洞府。鉛鼎養丹砂。﹝小生﹞二兄之作。可稱並美。小弟久未奉訪。齋中更修飾得精潔了。﹝生﹞正欲求東坡題一齋名。﹝小生﹞何不名曰四畏。﹝生﹞只聞君子有三畏。那一畏安在。﹝小生﹞兼畏老婆。﹝生﹞休得取笑。東坡尙不知。賤荊每日閒爭。以致病危伏枕。今且柰何。﹝小生﹞原來尊嫂舊病又發了。﹝生﹞東坡。我一言難盡。

【集賢賓】我生來意气原倜儻。遭逢一世魔王。﹝小生﹞你不惹他。他怎怪你。﹝生﹞他在飯後茶前尋鬧嚷。看不上彊梁模樣。﹝小生﹞他是婦人。怎敵得過你男子。﹝生﹞卻不道雄衰雌旺。平地上無風生浪。空悵怏。受不盡無端寃枉。﹝小生﹞

【前腔】我登堂幾度閒奉訪。聞伊惡語難當。你爲甚的妝啞推聾無話講。﹝生﹞我非不會對他爭。柰他手中拄杖兒狠。﹝小生﹞誰教你親招藜杖。到如今恩稀怨廣。只落得意勞心攘。空悵怏。你可不抱愧在乾坤霄壤。

季常。自古道入宮而妬。入室而仇。這也是人情之常。只是你尊嫂犯了个忒字兒。﹝生﹞東坡。我與他也不像是夫婦。﹝小生﹞卻像甚麼。﹝生﹞

【黃鶯兒】性格太猖狂。我如兒。他似娘。正是人心不足蛇吞象。緖叨叨口彊。冷颼颼臉黃。還有一件不好說。﹝小生﹞兄便說何妨。﹝生﹞前日赤壁之遊。因我歸遲。他將油燈盞教我徹夜擎頭上。﹝小生恨云﹞有這般事。何不跑開。﹝生脫衣與小生看介﹞我試脫衣裳。他揪撏搯打。你檢驗滿身傷。

﹝小生﹞我向日見你

【前腔】長跪綠池旁。卽欲殺凶頑。借上方。擎燈更不似人模樣。﹝生﹞我怕他。我怕他。﹝小生﹞論黃巢可降。這夫人怎當。果然是臙脂虎天賦威風壯。受災殃。也是你妻宮注定。何日得安康。﹝生﹞

【琥珀貓兒墜】我包羞忍恥。淚眼直汪汪。當不得他一日閒爭十二場。早知如此做寃家呵。今生不合配鸞凰。思想。教人怨气沖天。惱裂肝腸。

東坡。我受不得這樣熬煎。不如尋个自盡。﹝小生﹞季常。你休這般說。我看你將來還有些福分。﹝生﹞怎見得。﹝小生﹞相書云。婦人手如漧薑。定配侯王。我前見尊正。手搦著拄杖。似漧薑一般。你豈無侯王之位。﹝生﹞相得著。相得著。我娘子手不是姜。怎麼半月前打的耳巴至今猶辣。﹝小生﹞我想他這病呵。

【前腔】從前造業。今日始還償。你療疾須求黑鳳凰。恐伊病已入膏肓。泉壤。未知他叱吒威風。死後曾降。

﹝旦內大叫云﹞我這般病體沈重。是誰在此絮絮叨叨的聒我。快拿拄杖兒來。﹝生小生慌跑介小生﹞季常。我平日究心三乘。以無量自在力。盡除恐怖。今聞他一聲。令人心膽俱碎。莫不是獅子吼麼。

【尾聲】一聲大吼我魂先喪。﹝生﹞饒你鐵石之人也是慌。東坡。我死後倘有輪回之說。情願變馬變驢。再休遇這大鼻金毛的獸裏王。

﹝小生﹞季常。我有四句詩贈你。你聽麼。﹝生﹞願聞。﹝小生﹞誰似龍丘居士賢。談空說有夜不眠。忽聞河東獅子吼。拄杖落手心茫然。﹝生﹞東坡。休得取笑。﹝淨丑鬼卒齊跑上云﹞這是柳氏門首。我等進門拿柳氏去。﹝繞場跑一遭下小旦內叫云﹞相公。大娘似有人拿他之狀。這會昏昏沈沈。手足漸寒。口眼俱閉。只是心頭一點熱气。你快進來。灌他些湯兒。﹝生﹞東坡。如此怎好。﹝小生﹞令正惡極罪大。數恐難逃。他四徳俱無。七出咸備。嗚呼哀哉。大吉大利。﹝生﹞忙忙的勿戲言。﹝小生﹞兄果欲救他。須仗佛印法力。或可度脫回生。﹝生﹞所見甚有理。只是小弟不得離身。卽煩足下懇求。諒禪師必然憐憫。﹝小生﹞我就去。我就去。﹝生﹞東坡。你休道眾生好度人難度。寧度眾生莫度人。﹝小生﹞只怕度得金毛獅子活。一聲吼入碧天云。﹝下﹞

第二十二出攝對

【北新水令】﹝末扮閻君冕旒袍笏雜扮判執簿吏捧業鏡及神將曹官隨上末﹞人憑積善脫輪回。則俺擅威靈昭昭不昧。嘆的是愛河空綣戀。苦海枉沈迷。自孽難違。逃不出殿上親磨對。

苦塡不滿火坑。屢償難了寃債。安得三輪盡空。化作蓮花世界。自家閻羅帝君是也。身居地府。神攝人寰。巍巍峨峨。玉階金殿列千官。猙猙獰獰。鐵面銅頭環百卒。作善作惡。幽隱悉知。降福降祥。毫釐不爽。早升殿視事。考校罪人。分付鬼卒。可將勾到的帶上殿來。﹝判﹞鬼卒。可將勾到的帶上殿來。﹝淨扮牛頭丑扮馬面應聲以索系旦旦囚首短衣扭手枷項哭上﹞

【南步步嬌】浮世光陰如流水。難把長繩系。身如朝露危。況復多病多愁。不禁憔悴。今日到此好傷悲。鬼使。鬼使。沒柰何放我歸家。我多將些金帛酬你。﹝醜﹞你在陽間。好不狠心。肯放過誰一著兒。﹝淨﹞我看著他。想起我當初那妬婦來。恨不卽時推你到無間地獄去。打打打。﹝用棒打旦介旦哭云﹞可憐見饒我罷。我生來未受鞭笞累。

﹝判﹞快帶罪人上殿。﹝淨丑應帶旦跪云﹞柳氏當面。﹝判送文卷跪云﹞稟大王爺。罪人捲案多端。先將重大者呈上覽決。這一名柳氏。﹝末﹞柳氏。你自供腳色。﹝旦﹞婦人柳氏。年三十六歲。系湖廣黃州人。自嫁與陳慥爲妻。夫婦調和。並無過犯。不知大王爺拘到。有何問理。﹝末喝云﹞我看這簿上。你嫉妬蓋世。殘酷逆天。尙兀自支吾無過。叫鬼卒鞭背。﹝淨丑應鞭旦旦號泣介末﹞

【北折桂令】自從伊年少於歸。大肆著蛇蠍般毒狼虎般威。每日裏把他撓亂禪心。生疎故友。鬧炒深閨。𨿽然是做郞君乾剛休廢。卻怎麼做妻孥坤順全違。﹝旦﹞大王爺。我丈夫自有些乾剛不振。婦人並不曾違了坤徳。﹝末擊案大喝介﹞尙兀自口是心非。還不肯意轉心回。卻不道地獄天堂千里毫釐。

﹝旦﹞大王爺。你說我嫉妬丈夫。須有个對證。何不拘那陳慥來。當堂鞫問。庶免婦人受寃。﹝末﹞我自有業鏡。照得分明。何必拘提陳慥。叫吏架起業鏡與柳氏看。命曹官一一報來。﹝官吏應介吏架鏡叫旦看介曹官﹞那陳慥呵。

【南江兒水】素有逃禪志。常遭妬婦欺。把他長繩系足行難離。方池曲膝聲偏厲。靑藜撻背寃難洗。﹝末﹞這事都有見證麼。﹝曹官﹞大王爺。繩兒是羊見。池上是蛙見。靑藜杖是獅子見。事事應難遮蔽。都只爲喫醋拈酸。甘做下彌天之罪。

﹝末﹞柳氏。我照以業鏡。燭以火珠。查考功曹。對驗文簿。你罪狀一一相同。怎還不認。﹝旦﹞大王爺。婦人也是知道理的。丈夫一時觸忤著我。罵詈容或有之。鏡中所照。總非實迹。﹝末怒云﹞這惡婦好生嘴硬。不刑不招。叫鬼卒用刀鉤摘他舌來。將鐵鎞燒紅烙之。﹝淨醜要烙旦旦慌叫云﹞罪人這番招了。﹝末﹞你傷風敗俗。情法難容。叫鬼卒上起腦箍來。﹝淨醜用腦箍旦號泣介末﹞那陳慥把你做

【北鴈兒落帶得勝令】生菩薩般好護持。你要他似鳩盤茶般深相畏。他𨿽然犯淫心在色界中。你爲甚作嗔想在心田內。你全不發菩提。怎免墮泥犂。怪不得天上垂凶曜。卻原來人間應惡妻。﹝旦﹞大王爺不要破言。奴家回到陽間。還要面目見人哩。﹝末喝介﹞休題陽世重歡會。須知酆都無了期。

﹝判﹞稟大王爺。小判聽柳氏這段事情。十分忿怒。願借階下武士金瓜。待小判痛打他一場。萬死無悔。﹝末﹞壯哉。壯哉。你到有些丈夫義气。但你是戴紗帽的人。動手行刑。恐失體面。﹝判﹞大王爺不知。如今更是戴紗帽的受老婆的气。﹝末﹞任你打。任你打。﹝判取神將金瓜打介旦號泣介判﹞

【南僥僥令】你司晨傷雅化。長舌犯良規。把他百代箕裘甘心墜。只這一件呵。我恨不得一金瓜打做泥。

﹝旦哭云﹞尊官。尊官。我與你遠日無寃。近日無讎。你怎下這般毒手。﹝判﹞若論你的手。比我還毒些兒。﹝旦﹞天天。怎得一位菩薩來救我苦難。我情願攺過也。﹝外扮佛印禪師持錫杖上﹞阿僧祗劫修行。剎那時間瀟灑。六時貝葉經中。五體蓮花座下。誰識泥牛渡河。又道石人騎馬。有則萬法俱來。無時一絲不掛。貧僧佛印是也。自入黃州。便與蘇東坡陳季常結社來往。適才東坡說季常之妻柳氏。生平奇妬。得病將危。特來求我度脫他。我慧眼一看。見柳氏已被閻君攝將魂去了。此時正受苦楚。不免親往冥府走一遭。呀。這王捨城緊閉。想當升殿勘罪之時。我把錫杖扣門一聲。﹝以杖扣門介末﹞呀。爲何城門外如霹靂一聲。宮殿震動。武士快去看來。﹝神將開門見外忙報云﹞稟大王爺。門外一位聖僧卓錫。﹝末﹞待我奉迎。﹝忙見介﹞原來是佛印聖師。遠辱慈航。有失展迓。﹝外﹞突驚法駕。乞恕罪愆。﹝旦伏道旁見外號泣介﹞望菩薩慈悲。救婦人一命。倘得回生。誓不復蹈前轍。﹝外﹞大王。這婦人卻是爲何。受這重刑。情實可憫。﹝末﹞聖師。這是黃州陳慥之妻柳氏。論他悍妬。人世無雙。罪案方成。正要下入阿鼻地獄。﹝旦叩頭介﹞菩薩救命。菩薩救命。﹝末﹞呀。想著你

【北收江南】嗔心不辯是和非。淩人不問玉和石。到如今沈淪萬劫怨他誰。任黑風漫吹。﹝指外唱﹞切莫想靑蓮接引再生歸。﹝外揖末唱﹞

【南園林好】試將君慈悲念祈。﹝指旦唱﹞願將他沈屙病醫。灑如來楊枝露水。若放他再生呵。感天地量恢恢。感日月照輝輝。

﹝末﹞聖師爲何這般苦苦替他吿饒。﹝外﹞不欺大王。一者蘇學士是个善知識。求我救他。二者陳居士皈依佛乘。與我機緣不淺。﹝末﹞聖師旣愛陳生。越該重治柳氏。況蘇公屢遭罵詈。亦不當匿怨救他。﹝外﹞大王。上帝好生。如來忍辱。是以貧僧不欲避嫌。亦且柳氏頗思悔罪。幸從寬宥。實荷慈祥。﹝末﹞旣如此。叫鬼卒將柳氏刑具放開。聽我分付。﹝淨丑應放旦旦叩頭云﹞謝大王爺。願聽法旨。﹝末﹞

【北沽美酒帶太平令】黃泉路旣逃回。靑藜杖不須持。﹝旦每聽一句叩頭應介﹞獅子河東且斂威。辦眞心出世。除淫殺。戒貪癡。口兒裏休將夫詈。手兒裏休將夫擂。池兒上休將夫跪。繩兒上休將夫系。恁呵家宜室宜。三口兒歡娛唱隨。呀。葡萄架再休折毀。

﹝外﹞大王。此婦今𨿽放回。恐其舊念復萌。爲害不小。貧僧欲領他徧遊地獄。以堅信心。不識法旨若何。﹝末﹞聖師之言最妙。本殿已備淸齋香供。請聖師自在。卽差鬼卒隨行。叫柳氏且在外面伺候著。﹝淨丑旦應下外﹞

【南尾聲】茫茫苦海無邊際。﹝末﹞仗慈航一時脫離。﹝合﹞教他六度檀波善自持。

﹝末﹞地府冥冥無日月。

尼珠何幸照迷途。

﹝外﹞願移大地爲金界。

便覺長河盡酪酥。

第二十三出冥遊

﹝旦素衣淨醜同上淨﹞三途渺渺苦無邊。﹝醜﹞長夜漫漫幾時曉。﹝旦﹞閻王怒目打萬靈。菩薩低眉悲六道。二位勞動了。﹝淨醜﹞勞動勞動。我們也要使用。你若不把銀酬。也須多將錢送。快拿來免得打你。﹝旦﹞我銀錢怎麼帶得來。家中盡有。俟你送我歸時。多奉二位些罷。﹝丑﹞這兩日你丈夫備你送終之具。定然費盡了。﹝旦﹞我平日家法甚嚴。非奉我命。他毫釐不敢擅使。我今日𨿽做鬼。他必然還是怕的。﹝淨怒云﹞這般惡婦。我也不問你要錢。只把你左眼剾了。﹝剾眼介旦號泣介醜﹞你剾了他左眼。我打折他右手。﹝醜打折旦手介旦大叫﹞禪師在那裏。快來救人。﹝外持錫杖上﹞諸惡從心生。竟亦從心滅。緣境俱欲空。因果不可撥。﹝旦迎見哭介﹞聖師不早來。二卒已將我左眼剾了。將我右手打折。教我下半世怎麼爲人。﹝外﹞柳氏。柳氏。你休怨他。因你妬心。犯了神人的公惡。以致如此。但左手折了也罷。卻可恨是右手。﹝醜﹞禪師。右手怎麼。﹝外﹞他右手要拿拄杖兒哩。﹝旦﹞聖師。我此後再不敢拿拄杖了。﹝外﹞我聞你兩眼矁丈夫最狠。瞎了一隻也該。﹝旦﹞聖師。奴家造業太多。恐遊到地獄。不肯放出。怎麼敢去。﹝淨﹞這禪師是西方聖僧。神通廣大。不惟酆都濁世。同切皈依。卽上界諸天。盡皆頂禮。他旣同你去。怕做甚麼。﹝外﹞你二卒導引。柳氏隨我金錫而行。﹝行介雜扮鼓樂旛幢自變量婦女俱仙妝上行唱眾﹞

【香柳娘】共棲神太淸。共棲神太淸。玄都眞境。霞衣霧縠仙妝靘。導紛紛彩旌。導紛紛彩旌。白鹿禦車行。云璈徹天應。響珊珊佩聲。響珊珊佩聲。離卻蓬瀛。來趨王命。

﹝眾下旦﹞聖師。那壁廂旛幢耀日。音樂喧天。隊隊香花。簇擁著許多女人。是往那裏去的。﹝醜﹞這是胎教太任。義方孟母。柏舟共姜。與那采桑作歌之秦女。不棄惡疾之蔡妻。舉案齊眉之孟光。束髮署帛之董婦。古今百十輩。皆以賢徳流芳。並登天府。大王爺素景仰他們。是以常常請來燕會。﹝外﹞柳氏。作善降祥。神人胥慶。這便是明效大驗。你何不從此回心。﹝旦﹞奴家已省悟了。﹝旦﹞

【前腔】離森羅殿廷。離森羅殿廷。只見旛幢交映。簫韶一派環圍定。況仙官迓迎。況仙官迓迎。﹝外﹞他是賢淑動幽明。天曹注名姓。﹝淨醜﹞上瑤池玉京。上瑤池玉京。﹝合﹞永享遐齡。南山堪並。﹝行介外旦﹞

【前腔】望前途趲行。望前途趲行。寒云壓境。只見陰風毒霧連天暝。﹝旦驚介﹞聽號咷哭聲。聽號咷哭聲。淒慘最關情。﹝外﹞他們被寃讎苦纒定。﹝旦﹞頓令人戰兢。頓令人戰兢。奴心不寧。況奴身孤另。

﹝淨﹞休得懼怕。是阿鼻地獄罪人之聲。﹝旦﹞請問阿鼻地獄怎麼景象。﹝淨﹞阿鼻地獄縱橫二十萬里。

【前腔】是七重鐵城。是七重鐵城。上有七層鐵网。下有十八鬲。鬲中有銅蛇。長萬餘丈。眼如掣電。齒似刀山。身出猛火。但見罪人。便咆哮怒逞。﹝旦﹞躱過他如何。﹝淨﹞更有刀林劍樹包羅定。﹝旦合掌云﹞善哉善哉。﹝醜﹞這个猶自可。又有十八獄卒。頭如羅剎頭。口如夜叉口。有六十四眼。眼迸銅丸。鉤牙噴火。燒阿鼻城赤如鎔銅。盡炎炎熖騰。盡炎炎熖騰鋒刃火中生。道旁蟒蛇勁。﹝旦﹞請問這獄中敢無婦人麼。﹝丑﹞男子𨿽多。婦人不少。﹝外淨醜合﹞這閻羅典刑。這閻羅典刑。至公至明。怎肯教婦人僥幸。

﹝旦慌介﹞師父。這阿鼻地獄中。我決不遊。到別處看看罷。﹝淨醜﹞旣如此。可從王捨城東南過去。﹝外﹞鬼卒。地獄甚大。罪人頗多。每至一處。你只舉其一二尢者言之。﹝醜淨﹞理會得。﹝行介淨﹞這獄中罪人。形如塊肉。無有手足眼耳鼻舌等。恆爲猛獸所噉。痛苦難忍。﹝旦﹞此兩人卻是爲何。﹝淨﹞這名爲虎狼地獄。一是漢呂后。妬戚夫人。斷手足。去眼耳。飮瘖藥。名曰人彘。一是唐宜城公主。因他殺駙馬裴巽之寵姬。割其耳鼻。剝其陰皮。蒙駙馬面上。仍截駙馬之發。令廳上判事。集僚友共觀。故獲斯罪。﹝醜﹞這罪人在油鑊中。牛頭在傍。手提鐵叉叉著。鑊中煮之令爛。業風還卽吹活而復煮之。﹝旦﹞此人卻是爲何。﹝醜﹞這名爲鑊湯地獄。此是廣川王越之妃昭信也。昭信譖王幸姬望鄕與郞吏有姦。遂裸系望鄕。令諸姬持鐵共撻之。割唇斷舌。置大鑊中。取桃灰毒藥共煮之。令諸姬觀糜盡而止。閻羅天子極惡此人。生下炭坑灰河地獄。仍令受湯鑊之罪。﹝旦﹞

【前腔】那獄中肉形。那獄中肉形。虎狼吞倂。這獄中鑊湯騰沸何時冷。﹝外﹞想昆虫戀生。想昆虫戀生。蠢動且含靈。豈可非刑害人命。

﹝外淨醜合前旦合掌念佛介行介淨﹞這獄中刀林劍樹。無量無邊。罪人坐臥其上。穿骨透胸。解體剜腸。不勝痛楚。﹝旦﹞此人卻是爲何。﹝淨﹞這名爲刀兵地獄。此是袁紹之妻。因紹死。殺其寵婢五人。又恐死者有知。見紹於地下。乃髠頭黑面。以毀其形。閻羅天子令受刀兵之刑。還欲罰入火磨火城。永不得出。﹝醜﹞這獄中罪人腹極大。咽喉如鍼。窮年不得飮食。欲至廁中取糞噉之。廁上有大力鬼。以刀砍使不得近。﹝旦﹞此人卻是爲何。﹝醜﹞這名爲餓鬼地獄。此是王衍之妻。慳惜己物。但貪他有。致使其夫嫉之。絕口不言錢字。故獲是罪。﹝淨﹞這獄中鬼卒燒熱鐵鎞。表裏洞赤。以烙罪人之舌。復用三尺鐵鉤。鉤出割之。旋被業風吹長。仍以牛犁耕破其舌。還燒鐵杵。刺其咽中。萬劫難脫。﹝旦﹞此人卻是爲何。﹝淨﹞這名爲拔舌犂耕地獄。此是戴君奕之妻王氏。王氏止一女招壻。聞君奕在外納妾生兒。晝夜罵詈。君奕不得已。遣其妾攜兒以歸。王氏恐分女財。遂於𦇤褓中酷加淩虐。致驚悸而死。故獲斯罪。﹝旦﹞

【前腔】看如林盡兵。看如林盡兵。血流千頃。那獄中啼饑欲食咽喉哽。這獄中用犂將舌耕。用犂將舌耕。﹝外﹞萬劫罪難輕。叫天怎生應。

﹝外淨醜合前旦大驚身顫念佛介行介醜﹞這獄坐黑黯。大鐵圍山。用巨石壓罪人之體。蟒蛇百丈。吐舌嚙其面。惡蠍千萬。攢共咬之。無時休息。﹝旦﹞此兩人卻是爲何。﹝醜﹞這名黑黯地獄。一是賈充後妻郭氏。賈充先妻生子黎民。三歲。乳母抱之。充自外入。就乳母手中戲兒。郭氏望見。疑充與乳母有私。鞭殺乳母。餓死黎民。一是湖南張倅之妻何氏。倅權郡守。會鄰守來訪。開宴命妓。倅與妓戲爲酒令。何氏知之。卽殺其所生愛子。令吏擎肉一盤。置賓主前。閻羅天子惡其喫醋拈酸。絕夫後嗣。並令受此極刑。﹝淨﹞這獄中罪人。盡遭金槌鐵杖。鋸解碓舂。須臾之間。已爲泥醬。業風旋復吹活。獄卒燒熱鐵灌身。鐵釘釘之。尋又舂解。﹝旦﹞此人卻是爲何。﹝淨﹞這名爲舂解地獄。此是荀生之婦庾氏也。庾氏治屋。所造廳堂。不作後壁。令堂上直窺其外。凡無須人不得入門。若送書人以手近荀手。無不痛打。客來倘與荀共牀接膝。輒以刀杖相加。賓主俱累。故下是獄。﹝旦﹞這庾氏之罪。較前項頗輕。如何也入此等重獄。﹝淨﹞閻羅天子但聞婦杖其夫。便切齒痛恨。﹝旦﹞

【前腔】那獄中鐵圍山杳冥。鐵圍山杳冥。石沈深穽。這獄中碓舂鋸解還釘釘。﹝外﹞爲操刀系繩。爲操刀系繩。陽世太欺淩。到今日泉臺有知證。

﹝外淨醜合前旦﹞怪不得我那拄杖兒。大王爺知道了。恁般加我重刑。若非聖師。這些處所。皆是我安身牢坐的窩兒。聖師。我從此歸去。盡攺前非。皈依大道。﹝淨醜﹞柳氏。你若仍前牽繩弄杖。嫉妬丈夫。我稟知大王爺。竟押入阿鼻城中。便是地藏王來說分上也不聽從。那時看我二人的手段。﹝旦拜介﹞敢不遵命。﹝外﹞我看眾生罪業難盡。地獄不空。我此去伏乞如來大轉法輪。稍蘇果報。二卒。我不去辭閻君。煩爲轉謝。有勞導引。就此相別。大抵乾坤都一照。﹝淨醜﹞免教人在暗中行。﹝同下旦伏几介﹞

第二十四出謝師

﹝生小旦上生﹞天有不測風雲。人有旦夕禍福。蘇姬。大娘子昏憒兩日。不省人事。我欲備殯殮之具。他胸前尙熱。如之柰何。﹝小旦﹞天天可憐。若大娘蘇來。一家完聚。那時我情願齋戒三年。﹝旦呻吟介生小旦慌抱旦云﹞可喜。漸漸醒來了。﹝旦擡頭睜眼看生少時起抱生哭云﹞奴家若非佛印禪師。幾不得與你兩个見面。好傷感人也。﹝小旦﹞相公。大娘在那裏與禪師相會。﹝生﹞娘子。你細說與我聽。﹝旦﹞我病裏被一鬼勾到閻王殿前。平日的事情。盡從鏡中照出。受諸重刑。仍欲押入阿鼻地獄。幸得禪師苦救。因許放還。禪師挈我徧觀地獄。丈夫。善惡因果。不爽毫釐。我從此追悔前愆。與你兩人同心辦道。﹝小旦﹞大娘。你卻休像羊兒一般。不久就變卦也。﹝旦合掌云﹞阿彌陀佛。且休說閻羅難欺。就是判官小鬼。一个狠似一个。如何當耍。﹝生﹞娘子。我聞你這般說呵。

【一江風】羨阿僧。累劫勤修行。證得菩提性。怕吾儕墮落泥犂。提出深深穽。娘子。你休牽我腳上繩。休牽我腳上繩。同將鷲嶺登。想那是非人我都是閒爭競。

﹝旦﹞相公。我想從前呵。

【前腔】枉嗔卿。未把寃愆省。也是奴家該有這場災厄。因此屢屢反目。恩怨皆由命。奴家拜相公一拜。你切莫記恨了。再羞張癡网愚帆。似不染蓮花淨。﹝生﹞娘子。你此後可罵我麼。﹝旦﹞我都忘詛咒聲。都忘詛咒聲。惟將佛號稱。﹝生﹞娘子。你可用拄杖兒打我麼。﹝旦﹞你看我這右手已被小鬼打折了。怎拿得拄杖兒。我執靑藜未若敲金磬。

﹝旦對小旦﹞蘇姬。我不但當時言語衝撞。且病中多多勞你。我權此拜謝。﹝拜介小旦扶云﹞賤妾怎敢當此。大娘請起。大娘若能苦志焚修。永脫輪回苦楚。

【前腔】對禪燈。眉上毫光映。把戒力先持定。論圓明心自如如。分甚麼凡和聖。﹝旦﹞呀。這般道理。你如何得知。﹝小旦﹞我舊侍蘇老爺竊聽的。大娘。你悟得牛車最上乘。牛車最上乘。相公。你也休憂羊兒再變形。一家兒同把無生證。

﹝旦﹞相公。我當初錯怪蘇學士。禪師今日度脫奴家。皆賴學士鼎力。你兩人扶著我。先向東坡請罪。就煩他引謝禪師。﹝生﹞娘子說得是。﹝生小旦扶旦行介小旦﹞如到蘇爺門首。大娘切勿開聲。﹝旦﹞開聲便怎麼。﹝小旦﹞怕獅子吼。又恐禁住蘇爺。﹝行介外小生上外﹞

【前腔】嘆眾生。迷卻原來性。棒喝將伊儆。﹝小生﹞我想柳氏蒙公救度。定皈依黃面瞿曇。料不背你醫王命。﹝外﹞但將凡念淸。但將凡念淸。行看正果成。﹝小生﹞赴靈山只在須臾頃。

﹝小旦﹞早已到蘇爺門首。﹝生﹞我扶娘子在此。蘇姬。你先進去通報。﹝小生見小旦介﹞呀。侍兒。你因何到此。﹝小旦﹞我相公同大娘來謝老爺。見在門外。﹝小生忙出迎介﹞季常快請進。幸得禪師亦在此間。﹝旦﹞我夫婦正欲求大人引去參見投師。旣在此間。就此拜謝。﹝生旦小旦拜外外合掌扶介生﹞

【刮鼓令】慈悲仗聖僧。救妻孥死復生。﹝旦﹞愧我昏迷宿業。一點嗔心枉沸騰。魂已入幽城。幸逢金錫。再還人境。喜從今恩怨盡皆平。﹝小旦﹞把一家大夢盡提醒。﹝生旦小旦拜小生小生答拜介生﹞

【前腔】難忘學士情。引吾妻來負荊。﹝小生﹞這都是禪師功徳。小弟何與。﹝旦﹞非藉吹噓之力。怎使枯楊得再榮。我往事實堪憎。你將恩報怨。汪洋千頃。只因我不識賢愚。怪不得那儔兒剾去眼中睛。﹝小旦﹞我一家骨肉賴完成。﹝外﹞

【前腔】良言爾試聽。鷲峯髙足可登。須念廣額屠兒證果。切莫牽纒世俗情。﹝旦小旦拜云﹞願受師父法戒。﹝小生﹞我那琴操呵。方寸已惺惺。你兩人和他同心辦道。待師引領。脫輪回淨土永超升。﹝生旦小旦﹞望折蘆歸去且消停。

﹝生﹞小弟同二姬吿回。﹝外﹞季常歸去。可築一靜室。供奉佛祖。待他二姬焚修。﹝小生﹞切不可供奉文殊菩薩。﹝生﹞卻是爲何。﹝小生﹞恐見了他坐的獅子。你又喪膽。﹝生﹞兄又取笑。

苦海茫茫不盡流。

欲登彼岸在回頭。

聖賢原是凡夫做。

只恐凡夫不肯修。

第二十五出生子

【少年遊】﹝旦尼妝上﹞無邊苦海。回頭是岸。接引上慈航。貝葉千函。禪燈一點。盥手淨焚香。

迷心未易覺。檢點法王經。會理知無我。觀空厭有形。奴家一病已亡。受無限苦楚。若非禪師救脫。怎得回生。看將起來。世界空花。俱非實相。浮生若夢。豈得常存。幸得禪師指教。與琴操蘇姬。三人焚修。一心向佛。以免墮落輪回。倘或早證菩提。亦未可知。我想昔日呵。

【賽觀音】都只爲性兒嗔因此把心兒障。作不善難逃百殃。若不是遭逢三藏。廣大神通。誰爇返魂香。

我近日呵。

【前腔】脫形骸甘隨倡。盡日裏歡娛畫堂。效舉案齊眉相向。欲蓋前愆。急把毒龍降。

蘇姬分𨿽大小。情頗幽閒。幸得他身懷六甲。倘生一子。足繼陳門宗嗣。但不知是弄璋弄瓦。教奴家放心不下。奴家且對天禱吿一番。﹝拜天介﹞

【催拍】嘆庭階芝蘭未芳。望雲霄麒麟降祥。倘門閭欲昌。早誕寧馨。跨竈兒郞百代箕裘。永繼宗祊。頻稽首禱吿穹蒼。願老蚌發珠光。

﹝生急上﹞娘子。可喜可喜。蘇姬生下一子。﹝旦﹞呀。我正在此祈禱。相公。常言道有子萬事足。今日遂了奴家心願也。﹝生﹞

【前腔】喜生兒啼聲異常。定他年詩書繼香。你深恩怎忘。﹝旦﹞這是陳門有幸。與蘇姬隱徳所感。卻於奴家甚事。﹝生﹞須信不妬螽斯。長髮開祥。娘子。你從此莫憚劬勞。定博封章。﹝旦﹞奴家自然好好撫育。何勞相公囑付。﹝合﹞頻稽首答謝穹蒼。羨雛鳳毓朝陽。

﹝旦﹞相公。我同你進房看兒子去。正是門闌多喜气。﹝生﹞孔釋送生兒。

第二十六出祖席

【步步嬌】﹝小生上﹞澤畔三閭身憔悴。我亦湘潭棄。孤情托故知。幸得皇上赦罪。以禮部郞召還。寒谷多年。陡回春意。呀。禪師與琴操來了。﹝外同老旦上﹞離別不須悲。達觀去住渾無異。

﹝小生﹞我二三人爲世外之交。方幸金鎞。開我塵翳。不料又有朝命。柰遠別何。﹝外﹞足下髙才雅望。自合召還。貧僧再將琴操柳氏輩化導一番。亦欲離此五濁。後會尙有期也。但皇上向賜貧僧髙麗所貢磨衲。曾求一贊。不知作否。﹝小生﹞昨日偶成數句。誦與公聽。﹝外﹞請見教。﹝小生﹞匣而藏之。見衲而不見師。衣而不匣。見師而不見衲。惟師與衲。是一是兩。循墻視之。蟣虱龍象。﹝外拱手介﹞謝教謝教。﹝生上﹞

【前腔】靑眼相看誰知己。我與蘇東坡呵。管鮑深相契。﹝旦﹞我回生盡仗伊。﹝小旦﹞況是我舊日恩東。離情偏系。﹝末﹞樽酒餞臨岐。﹝合﹞渭城一曲千行淚。﹝生﹞

早已來到雪堂。我們徑入。﹝進見介﹞呀。禪師琴操。卻先在此。﹝眾揖介生﹞故人迢遞入長安。﹝旦小旦末﹞別緖難陳意獨酸。﹝外老旦﹞但在乾坤俱逆旅。﹝小生﹞一樽且盡眼前歡。季常旣攜得酒來。我們何不痛飮。﹝斟酒飮介眾﹞

【江兒水】試聽陽關唱。休停竹葉杯。畱得千林瑞雪是堂中壁。畱得千秋遺墨是池中水。畱得四時生意是庭前卉。此地風流誰繼。﹝小生﹞季常。我欲將此堂。贈與潘邠老。我去之後。兄但有興。可卽過此。便是世變江河。贏得芳名不毀。

呀。季常兄。小弟久欲爲兄作一方山子傳。因循過了歲月。今旣相別。須了此念。兄浮大白。小弟隨口道來。﹝生﹞小弟飲酒。兄試誦之。﹝小生﹞

【前腔】你少慕朱家俠。仍貪李白杯。﹝每唱一句生拍手叫好介小生﹞談兵說劍將兒曹睨。吟風弄月將騷人擬。輕裘肥馬將黃金費。射獵山頭豪侈。況有趙女燕姬。夜夜笙歌鼎沸。

【前腔】勛閥傳來舊。田園盡自肥。近年來葛巾野服甘恬退。香鑪經卷參禪理。庵居蔬食忘聲伎。環堵蕭然無累。季常。我欲將你牽繩弄杖。頂燈滴水。略贊幾句。卻何如。﹝生旦慌云﹞不可不可。一經著作。遺臭萬年。懇望遮蓋。﹝生旦下跪介小生笑扶云﹞兄膝蓋兒原是軟的。怎麼老嫂也會跪。﹝旦﹞奴家深悔前非。望乞恕罪。﹝小生﹞如此請起。羨你膝下垂髫。眞是英才可畏。

﹝生﹞東坡這般倚馬才情。小弟托靑雲以垂不朽。何幸何幸。﹝外﹞請問季常。何以稱方山子。﹝小生﹞季常隱光黃間。人不知名姓。但見其所著帽。方屋而髙。曰。此古方山冠之遺像。因稱方山子。獨予過岐亭。才知其爲季常。季常兄𨿽抱出世之心。若不爲世用。枉了你這大才。況令郞天資穎秀。尢非凡品。小弟此行。倘見信於朝廷。願薦橋梓。但老嫂與琴操秀英。各宜精進。還望禪師接引。﹝旦﹞蘇大人。奴家奉此一杯。﹝奉酒介﹞

【玉交枝】蒙君慈惠。鬼門關將奴救回。每思報徳銜環。未忍看此日分違。﹝小旦﹞奴家奉此一杯。﹝奉酒介﹞當年沐恩爲侍兒。及笄又擇髙賢配。遠還朝身難附依。聽驪歌寸腸割碎。﹝生﹞

【月上海棠】魂欲隨五云縹緲籠丹陛。你此去香含雞舌。郞署棲遲。縱無能結綬彈冠。休冷落髙山流水。﹝末﹞君須記。記當年謝尙。送客親攜。

﹝外﹞東坡。你前身是五戒禪師。不久便成證果。特以世緣未盡。此行勉之。

【川撥棹】榮和悴。總由天默主持。你是宰官身得度無疑。宰官身得度無疑。世緣中今還未離。論時名山斗齊。不如早回頭得坦夷。﹝小生﹞

【前腔】聞髙議。我迷人已識機。與蘭交執手臨岐。與蘭交執手臨岐。不由人不心中慘淒。﹝合﹞恨河梁日欲低。望長安路欲迷。

﹝小生對三旦云﹞下官卽欲登途。你三位請回罷。到京卽有書奉慰。不勞畱戀了。﹝生對旦云﹞我同禪師送至九江而還。﹝三旦掩淚介外﹞

【尾聲】詞盟此日遙分袂。﹝生旦小旦老旦末﹞蓮社終無載酒期。﹝小生﹞你們休把禪師寸步離。

多君祖餞大殷懃。

遷客還朝意气新。

流淚眼觀流淚眼。

斷腸人送斷腸人。

第二十七出撫兒

【七娘子】﹝旦上﹞眞僧拔濟離陰府。奉如來盡消奇妬。﹝小旦上﹞琴瑟相調。芝蘭又吐。三遷慈敎推賢母。

﹝西江月﹞﹝旦﹞何事參禪打坐。欲求滅罪消災。休論日後上蓮臺。眼底心先無礙。﹝小旦﹞觀槿山中習靜。折葵松下淸齋。卽看天女散花來。管取西方自在。大娘。孩兒陳謨。年今十歲蒙大娘撫育。辛苦萬千。幸他志在靑雲。料非身終白屋。倘能繩厥祖武。庶幾不負慈恩。﹝旦﹞蘇姬。這孩兒𨿽不從我腹中生出。我看他愛戀之情。勝如已子。但他父親好遊。提撕稍懈。孩兒朝夕。我自教育。你只去料理家私便了。﹝小旦﹞多感大娘。此恩難報。呀。孩兒回來了。﹝末上﹞外受傅訓。入奉母儀。遇惡自省。見賢思齊。二位母親拜揖。﹝旦﹞我兒。你今日館中作何課業。﹝末﹞母親聽稟。

【玉芙蓉】潛心孔氏書。寄興相如賦。更操觚染翰將羲獻臨摹。勛名倘得繩先祖。方信吾家有鳳雛。﹝合﹞窗前讀。懸頭刺股。況當今聖明天子正崇儒。

﹝旦﹞我兒。你𨿽不是我生的。

【前腔】我看如合浦珠。愛比荊山玉。囑吾兒三冬勤下工夫。髙車駟馬光門戶。我也鳳誥鸞封慰板輿。

﹝末跪云﹞孩兒敬遵母親之教。﹝合前小旦﹞

【前腔】你勞將學業圖。休把靑春負。我孩兒應憐嫡母勤渠。他和丸不厭朝和暮。你反哺休忘桑與楡。

﹝末跪云﹞孩兒敢不遵命。﹝合前﹞

欲成令子擇芳鄰。

感謝娘親敎育恩。

莫道成人不自在。

須知自在不成人。

第二十八出西歸

﹝外扮佛印持錫上﹞常寂光中淨土。無生會上閒人。問我因何飛錫。度人超出紅塵。貧僧發大弘願。特來閻浮度世。行至黃州。喜遇故人蘇子瞻謫宦於此。因與陳季常結社往來。誰知季常是天下第一个委靡之人。卻配著天下第一个悍妬的柳氏。我想若化得他回心向道。天地間再無難化之人。正値閻君將魂攝去。貧僧力救回生。攜遊地獄。他徧觀了陰司。翻然省悟。我因令他同琴操靜修。證果有日。貧僧且往靈山。印證如來法旨去也呵。

【北一枝花】我看的那拋梭日月忙。粒米乾坤小。人身皆假合。浮世豈堅牢。怎如俺破衲單瓢。無愛戀。無煩惱。也輕便。也逍遙。我恰才折長蘆將江水浮來。煞彊似被二鼠把枯藤囓倒。

【梁州第七】只爲俺興心兒慈悲廣大。因此上向人間導引勤勞。度得那龍丘夫婦朝聞道。一个將乾剛大振。一个將陰妬潛消。更度得那秀英將釵鈿委棄。那琴操將歌舞全拋。那蘇子瞻人見他詩酒風騷。怎知他出世根苗。俺與他們數年來蓮社追隨。每日裏將眞詮究討。今以後都從鷲嶺遊遨。爾曹。行髙。俺往靈山面向如來吿。挈妻妾並琴操。直引上九品蓮臺路不遙。他將俺宿債拘銷

【煞尾】俺那裏黃金布地埃塵少。祗樹成林歲月遙。回首看陸海浮沈總堪悼。全沒有下稍。墮落了怎撈。黑洞洞酆都盼不到曉。﹝下﹞

第二十九出廷薦

﹝末扮黃門官上﹞頂冠束帶趨金闕。傳達絲綸下玉墀。主徳無瑕因宦習。天顏有喜近臣知。自家乃黃門是也。今當早朝。只得在此伺候。﹝小生冠帶上﹞

【菊花新】鳳池一別十年餘。赦罪重宣値禁廬。忠爲故人攄。報答九重殊遇。

幾年謫宦鬢毛班。何幸銜恩得賜環。載筆重遊靑瑣闥。朝朝染翰近龍顏。下官安置黃州。蒙神宗皇帝以禮部郞召。到省半月。除起居舍人。不幸龍馭賓天。今當元佑聖人卽位。詔以七品服入侍延和。攺賜銀緋。尋除中書舍人。誰料死灰復燃。榮生望外。獨念陳季常才猷。頗堪用世。況他所生之子。年𨿽垂髫。天資早慧。下官須爲國薦賢。以報知己。正當早朝時分。不免入奏。﹝末﹞奏事官不得升殿。就此俯伏。﹝小生舞蹈介﹞臣中書舍人蘇軾啟奏。

【駐馬聽】伏念臣愚。聖主蒙寬斧鉞誅。況使班聯靑瑣。身掛緋袍。腰系銀魚。恩叨爵祿可堪虛。心傾葵藿慚無補。欲贊唐虞。登崇賢雋誠先務。

﹝末﹞聖旨道來。爲國求賢。朕心如渴。但士伏艸莽。無由得知。卿所見聞。據實舉薦。朕當擇而用之。﹝小生﹞臣所交黃州陳慥。

【前腔】濟美詩書。信是皇猷黼黻儒。況他所生之子。年才黃琬。貌勝潘安。才類相如。須敎雨露早沾濡。終祈勛業鳴朝寧。望勿躊躕。卻不道金臺一築多賢聚。

﹝末﹞卿奏陳慥旣有奇才。卽當錄用。其子陳謨尙幼。遽難任使。召入東宮伴太子讀書。蘇軾有此薦賢之舉。具見體國之念。遷翰林學士知制誥。就命前往黃州。欽取陳慥父子。入朝謝恩。﹝小生叩頭呼萬歲介末拱手云﹞學士大人恭喜。

【縷縷金】賢路辟。帝心虛。龍丘橋與梓。藉吹噓。玉堂淸望重。煌煌恩遇。瀛洲原是地仙居。鳳池好飛翥。

【前腔】﹝小生﹞期得士。效臣愚。猥叨新寵眷。將翰林除。慚無稽古力。詞垣竊據。雷陳膠漆恐難如。彈冠慶相聚。

﹝末﹞瀛洲仙吏才承寵。

又做皇華使命臣。

﹝小生﹞但得故人通仕籍。

不辭千里走風塵。

第三十出同榮

【四園春】﹝生上﹞夢與髙僧造雪堂。覺來人不見。漫沾裳。﹝旦小旦老旦上﹞鎭日裏參禪扃繡戶。翻貝葉。禮空王。﹝末上﹞家敎兒惟守義方。﹝合﹞且一家歡聚免參商。

﹝生﹞自東坡別去。經今半載。緣何不寄一信。令我有故人之思。﹝末﹞爹爹。蘇大人臨行。曾許薦我父子。未知果否。﹝生﹞孩兒。我久斷塵想。意在逍遙。怎肯又入樊籠。受人覊絆。你年方衝幼。尙非出仕之時。他日養成。何難顯達。三姬。你近日功課何如。﹝旦﹞奴家多蒙琴操開示。心中甚覺自在。只是禪師不知去向。令人寢食不忘。﹝老旦﹞禪師非無故而行。不久當有消息。﹝小旦﹞我們只堅心辦道。以待師歸。切不可輕自退轉。﹝小生冠帶上﹞

【靑玉案】手捧徵書來天上。感聖主優容量。聖旨已到。跪聽宣讀。皇帝詔曰。今有翰林學士蘇軾所奏。陳慥胸藏濟世之才。盡堪國用。今命欽取入朝。量才授任。其子陳謨尙幼。遽難任使。權爲東宮伴讀。謝恩。﹝拜介﹞萬歲。﹝生﹞過蒙仁兄奬薦。但小弟久無用世之心。犬子隨公應召。小弟實不能往。﹝小生﹞季常。君命不可違。須索走一遭。﹝外忽上﹞閨秀應將金錫望。雪山才別。岐亭已到。﹝見介﹞喜故人無恙。

﹝眾云﹞禪師從何而來。﹝外﹞老僧往見如來。將你們的行藏說過了。如來道。這般妬婦。尙能化道。勝度盡三千大千之人。十分欣喜。卽著老僧接引參見。此來同成正果。琴操蘇姬。相伴前去。東坡季常。你二公了卻塵緣。不久卽赴靈山相會。﹝旦﹞我只道終沈地獄。誰知得上天堂。

【大環著】枉牽繩弄杖。枉牽繩弄杖。自惹災殃。若不回心。怎逃法网。﹝老旦小旦﹞苦海滔天風浪。感謝眞僧。引我共瞻依天宮龍象。﹝外﹞離濁世幡幢導往。居淨土身心歡暢。﹝合﹞琉璃界。優缽香。看穩坐蓮臺。壽延無量。﹝小生﹞

【前腔】擁霓旌曉仗。擁霓旌曉仗。身惹鑪香。彩鳳驚傳。紫泥初降。﹝生末﹞父子慚無伎倆。自分巖棲。虛負聖明朝网羅天匠。﹝合﹞天廐馬嘶風爭爽。錦袍袖淩雲飄揚。登廊廟。別故鄕。喜爵祿均沾。九重天上。

【越恁好】﹝合﹞襟懷豪放。襟懷豪放。這分離莫慘傷。縱鸞坡不如鷲嶺。君恩頗浩蕩。世緣償。還應聚首靈山上。才知藜杖功勞。怎及禪師棒。

【尾聲】﹝眾﹞天堂地獄分霄壤。入聖超凡自主張。須信佛力能將獅子降。

禍福無門只自招。

柳姬積惡犯天條。

獅威盡仗眞僧伏。

羆夢全憑學士調。

千里友朋同結社。

一時父子共登朝。

這般妬婦猶成佛。

始信靈山路不遙。

獅吼記終

