遠山堂劇品明祁彪佳著

遠山堂劇品提要

《遠山堂劇品》﹐明祁彪佳著。著錄明人雜劇的專書﹐僅有這樣一部稿子﹝其中元雜劇占極少數﹞。體例和《曲品》相同﹐計有﹕妙品二十四種﹐雅品九十種﹐逸品二十八種﹐艷品九種﹐能品五十二種﹐具品三十九種﹐共二百四十二種。𨿽然還不能說是搜采靡遺﹐但已可稱爲蔚然大觀了。《遠山堂劇品》﹐現存有下列兩種版本﹕﹝一﹞明遠山堂藍格原稿本。﹝二﹞《遠山堂明曲品劇品校錄》本。

遠山堂劇品

妙品

苦海回頭北四折周藩誠齋

境界絕似《黃粱夢》﹐第彼幻而此眞耳。及黃龍證明﹐鍾離呼寐﹐則無眞﹑幻﹐一也。周藩之闡禪理﹐不減於悟仙宗﹐故詞之超超乃爾。繼母大賢北四折周藩誠齋

賢者繼母﹐傳之有關風化。其詞融錬無痕﹐得鏡花水月之趣。然元人多於風檐中作劇﹐故至第四折往往力弱﹔周藩至此﹐亦覺筆陣少減﹐何耶﹖

團圓夢北四折周藩誠齋

只是淡淡說去﹐自然情與景會﹐意與法合。蓋情至之語﹐气貫其中﹐神行其際。膚淺者不能﹐鏤刻者亦不能。香囊怨北四折周藩誠齋

按律之曲﹐精到者又恐筆鈍耳。此劇毫鋒銑利﹐以現成語簇出新裁。元人「韋曲」之調﹐當無能出其右者。煙花夢北四折周藩誠齋

一劇中境界凡十餘轉﹐境本平常﹐詞則珠圓玉潤﹐咀之而味愈長。內多用異調﹐且有兩楔子﹐皆元人所無也。復落娼北四折周藩誠齋

句句是痛罵。罵得快時﹐不知其爲文字矣﹐但見金兒一輩人﹐啼笑紙上﹐卽閱者亦恍然置身戲場中。

花裏悟眞如北四折周藩誠齋

向詞曲中談禪﹐遂令子夜﹑紅兒爲散花天女。此劇於證果﹑妙淸則盡矣﹐於哈元善略欠發揮﹔惟茶三婆一折﹐於閒中見景﹐是作手髙絕處。風月姻緣北四折周藩誠齋

酷似元劇中語﹐恐亦未免蹈元人之溪徑。惟其气韻髙爽﹐胸有成竹﹐便能自我作古﹐卽以元人擬之﹐作者不屑也。末以番語入曲﹐尢爲奇絕。漁陽三弄北一折徐渭

此千古快談﹐吾不知其何以入玅﹐第覺紙上淵淵有金石聲。翠鄕夢南北二折徐渭

邇來詞人依傍元曲﹐便誇勝場。文長一筆掃盡﹐直自我作祖﹐便覺元曲反落蹊徑。如《收江南》一詞﹐四十語藏江陽八十韻﹐是偈﹐是頌﹐能使天花飛墮。

雌木蘭北一折徐渭

腕下具千鈞力﹐將脂膩詞場﹐作虛空粉碎。湯若士嘗云「吾欲生致文長而拔其舌。」夫亦畏其有鋒如電乎﹖女狀元南北五折徐渭

南曲多拗折字樣﹐卽具二十分才﹐不無減其六七。獨文長奔逸不羈﹐不骫於法﹐亦不局於法。獨鶻決云﹐百鯨吸海﹐差可擬其魄力。曲江池北四折楊誠齋

才膽橫軼﹐猶不及石君寶劇﹔而推敲點染﹐已極精工﹐是法勝於才者。一曲兩唱﹐一折兩調﹐自此始。郁輪袍北五折王衡

或云「王辰玉旣奪解﹐忌之者議論紛起。此眉山人作之以解嘲者。」罵得痛快處﹐第恐又增一翻感慨。急須文殊大士當頭捧喝﹐方登無字禪。眞傀儡北一折陳繼儒

境界玅﹐意致玅﹐詞曲更玅。正恨元人不見此曲耳。詢之識者﹐始知是眉公在王辰玉座上所作。昆侖奴北四折梅鼎祚

閱梅叔諸曲﹐便覺有一種嫵媚之致。𨿽此劇經文長刪潤﹐十分灑脫﹐終是女郎之唱曉風殘月耳。霸亭秋北一折沈自徵

傅奇取人笑易﹐取人哭難。有杜秀才之哭﹐而項王帳下之泣﹐千載再見﹔有沈居士之哭﹐卽閱者亦唏噓欲絕矣。長歌可以當哭﹐信然。

鞭歌妓北一折沈自徵

裴尙書舉舟贈張本立﹐卽鞭笞奴妓之偃蹇者﹐了無愧色。此其寄牢騷不平之意耳。劇中玅在深得此意。不然﹐與小人得意﹑一旦誇張者何辧﹗簪花髻北一折沈自徵

楊升庵戍滇時﹐每簪花塗面﹐令門生畀之以遊。人謂於寂寥中能豪爽﹐不知於歌笑中見哭泣耳。曲白指東扯西﹐點點是英雄之淚﹐曲至此﹐妙入神矣﹗驀忽姻緣北四折淩蒙初

熟讀元曲﹐信口所出﹐遒勁不羣。如此玅才﹐惜其不作全記﹐今止獲一臠耳。向日詞壇爭推伯起《紅拂》之作﹐自有此劇﹐紅拂恐不免小巫矣。莽擇配北四折淩蒙初

眉公常恨以南曲傳髯客﹐如雷霆作嬰兒啼。乃以紅拂之俠﹐使歌纖調﹐亦是詞場一恨事。初成以慷慨記之﹐且玅有蘊藉﹐每見其勝衛公一籌。

顚倒姻緣北四折淩蒙初

淩波有《桃花莊》劇﹐以韻調未諧而中廢。及晤陳眉公﹐言「微之《會眞記》﹐張負崔也。欲傳此張女以崔舍人死﹐死而復生﹐蓋報張也。」淩大然之﹐因攛舊作一新之。《人面桃花》﹐崔﹑張卒以合巹﹐張負崔﹐崔何嘗張哉。穴地報仇北四折淩蒙初

且歌且泣﹐情見乎詞。豫讓報仇而死﹐蘇不韋報仇而生﹕忠臣孝子﹐亦有幸有不幸耳。獨樂園北四折蘇澹

玅在從君寶口角中討出神情。此於移商換羽外﹐別具錘鑪﹔卽在元曲﹐亦稱上乘。

雅品

八仙慶壽北四折周藩誠齋

境界是逐節敷衍而成﹐但仙人各自有口角﹐從口角中各自現神情﹐以此見詞气之融透﹐字字發《光明藏》矣。夜半朝元引北四折周藩誠齋

元人於靑樓諸曲﹐無不極模擬之玅﹐故此劇於「遁入華山」一折﹐洗刷更自瑩淨﹔「遊仙」三折﹐大略點綴﹐不失先輩矩範。辰鉤月北四折周藩誠齋

吳昌齡有《辰鉤月》劇﹐周藩踵之﹐以桃妖代嫦娥。其序云「太陰至精之正气﹐不可誣以幽會之事﹐故耳風﹑雪﹑月﹐必點綴出相﹐見作者之苦心。」

三度小桃紅北四折周藩誠齋

作手能開辟者﹐自於尋常科■﹛上宀下臼﹜翻出新彩。如此劇﹐二聖以音樂著魔﹐卽從音樂喚醒﹐便覺從來傳仙佛濟度者﹐同癡人說夢矣。義勇辭金北四折周藩誠齋

不但關公之義勇﹐千古如見﹐卽阿瞞籠絡英雄之技倆﹐亦現之當場矣。每恨關公未有佳傳﹐得此大暢。喬斷鬼北四折周藩誠齋

本尋常境界﹐而能宛然逼眞﹐敷以恰好之詞﹐則𨿽尋常中亦自超異矣。豹子和尙北四折周藩誠齋

元人多喜制《水滸傅》詞﹐然皆非羅貫中所作。周藩亦戲撰《豹子和尙》一劇﹐𨿽極意摹元﹐而實自得三昧之妙。

福祿壽北五折周藩誠齋

鐘馗之語帶趣﹐想其作軀老俱在畫圖中。以俗境而獨入雅道﹐蓋繇韻勝其詞耳。獲騶虞北四折周藩誠齋

永樂間騶虞出於中州神後山﹐周藩作樂府以頌其盛。詞如朱瑟冰弦﹐可以薦之明堂淸廟。海棠仙北四折周藩誠齋

太行之陽﹐有海棠嶺者﹐開時萬花如繡。周藩移數本植苑中﹐旣從而歌詠之﹐又制爲新聲﹐蓋欲髙燒銀燭之時﹐不令紅妝寂寞耳。南極作壻﹐西母爲媒﹐韻致絕勝。靈芝慶壽北四折周藩誠齋

慶賀之曲﹐以工整爲佳。旣工整矣﹐又不板實﹐則如《河嵩神》﹝一﹞劇之獨步詞壇﹐復何疑哉。黑旋風仗義疎財北四折周藩誠齋

粗豪之曲﹐而獨於假新婦處冷然入趣。卽如《貨郎》數調﹐反令元人望後塵矣。北詞五折﹐兩人唱﹐此變體也。甄月娥春風慶朔北四折周藩誠齋

範希文亦作是語乎﹖試觀希文「都來此事﹐眉間心上」之詞﹐則亦一往有深情者。周藩作妓曲﹐無不極才情之變﹐此猶少遜之﹐而渾朴典雅﹐自非今人可及。新丰記北四折周藩誠齋

詞意條暢﹐一洗油腔陋習。但馬周窮困之狀﹐描寫未盡﹐轉覺乏慷慨之槪。金環記北四折周藩誠齋

刻意擬《西廂》﹐亦有肖形處。然一經摹擬﹐便不及《西廂》遠矣。降獅子北四折周藩誠齋

𨿽是靈鷲夆頭一件可傳之事﹐畢竟境界淺促。

常椿壽北四折楊誠齋

紫陽之度椿﹐與純陽之度柳相似。惟穀子敬劇﹐局更變幻﹐詞則相伯仲耳。楊先生自云「南遊江﹑漢﹐北歷沙漠﹐曾遇眞人指授金丹祕訣。」故傳仙宗者凡四劇﹐詞源不竭﹐神色愈旺﹐蓋繇其妙理具足﹐故能闡發無餘。十長生北四折楊誠齋

《十長生》每折卽一齊列出排場﹐尙有板實之議。然構詞之工﹐幾能化雕鏤爲淡遠矣。詞中必點綴十物﹐各還以切貼之語﹐此北詞之定式也。蟠桃會北四折楊誠齋

誠齋向有《南呂》一曲﹐値其初度﹐因足成之。煉气神之訣﹐至第二折已津津道盡﹐但一味塡詞﹐覺詞溢於格。神仙會南北四折楊誠齋

純陽之度蟠桃仙子﹐卽在「韋曲」之中﹐故諸調更多佳句。北調中間用南調﹐調必用四﹐或兩之﹐此創格也。《山花客》《南曲譜》無此調。卽數南調﹐亦斷非近日詞人之筆。沽酒遊春卽《曲江春》北四折王九思

王太史作此痛罵李林甫﹐蓋以識剌時相李文正者﹐卒以此終身不得柄用。一肚皮不合時宜﹐故其牢騷之詞﹐雄宕不可一世。醉寫赤壁賦北四折

北劇每就謔語﹑俗語取天然融合之致﹐故北調以運筆爲第一義。運掉未靈﹐便不能以我用古﹐不免堆積泛濫之病矣。此劇設色於濃淡之間﹐遣調在深淺之﹐固佳矣﹔惜赤壁之遊﹐詞中寫景而不寫情﹐遂覺神色少削。單刀會北四折

其意致自與常調迥別﹐此必是元人所作。「大江東」一折﹐可以正今日歌者之訛。

豫讓吞炭北四折

忠臣﹑義士之曲﹐不難於激烈﹐難於婉轉﹐蓋有心人決不作鹵莽語。此劇極肖口吻﹐遂使神情逼現。猿聽經北四折

微有致趣﹐但於禪宗尙未透徹﹐故頓悟處未覺快心。鎖魔鏡北四折

二郎神醉中射破鎖魔鏡﹐致逸兩魔﹐後同哪吒收縛。此等意想﹐大有元人之韻﹔但詞气少欠振拔﹐用韻亦有雜者。藍采和北四折

度脫藍采和﹐境界平常。詞於淡中著色﹐有不衫不屐之趣。

中山狼北四折康海

中山狼一事﹐而對山﹐禺陽﹑昌朝三演之﹐良繇世上負心者多耳。曲有渾灝之气﹐白多醒豁之語﹐位置於元劇﹐在《朱砂擔》《喬踏碓》間。三劇中﹐以此爲最。玉殿傳臚卽《不伏老》北五折馮惟敏

偶閱俗演《梁太素》曲﹐神爲之昏。得此劇﹐大爲擊節。近有《題塔記》﹐能暢寫其坎坷之狀﹐而曲之精工﹐遠不及此。洞天玄記一名證有爲太平仙記北四折楊愼

所陳者吐納之道。詞局宏敞﹐識者猶以咬文嚼字譏之。王鳳洲《曲藻》云「升庵詞流膾炙人口﹐頗不爲當家所許﹐蓋楊本蜀人﹐故多川調﹐不甚諧南北本腔也。」髙唐夢南一折汪道昆

名公巨筆﹐偶作小技﹐自是莊雅不羣。他人記夢以曲盡爲妙﹐不知髙唐一夢﹐正以不盡爲玅耳。

五湖遊南北一折汪道昆

五湖之遊﹐是英雄退步﹐正不可作寂寞無聊之語。此劇以冷眼寫出熟心﹐自是俗腸鍼砭。遠山戲南一折汪道昆

他人傳張夫人﹐不免嫵媚﹐此則轉覺貞靜。所以遠山一畫﹐樂而不淫。洛水悲南一折汪道昆

陳思王■﹛亶見﹜面晤言﹐卻有一水相望之意﹐正乃巧於傳情處﹐只此朗朗數語﹐擺脫多少濃鹽赤醬之病。紅綫北四折梁辰魚

秀婉猶不及梅叔《昆侖》劇﹐而工美之至﹐已幾於金相玉質矣。無雙傳補南一折梁辰魚

伯龍心遜天池《明珠》之作﹐而獨於王之會采蘋也﹐以爲詳略未當﹐增五百餘言﹐仍是《浣紗》整麗之筆。正本扶余國北四折淩蒙初

淩初成旣一傳紅拂﹐再傳衛公矣﹐玆復傳虯髯翁﹐豈非才思郁勃﹐故一傳﹑再傳至三而始暢乎﹖丰骨自在﹐精神少減﹐然鼓其餘勇﹐猶足敵詞場百人。禰正平北一折淩蒙初

《漁陽弄》之傳正平也以怒罵﹐此劇之傳正平也以嘻笑﹐蓋正平所處之地﹑之時不同耳。劉伯倫北一折淩蒙初

初成自號酒人﹐欲與伯倫爲爾汝交。醒眼﹑醉眼﹐俱橫絕千古﹐故能作如是語。淮陰侯南北四折陳與郊

曲第四折﹐已悉淮陰生平大槪﹐可以補《千金》之未盡者矣。詞近自然﹐若無意爲詞﹐而詞愈佳。

王昭君南北一折陳與郊

明妃從來無南曲。此劇僅一出﹐便覺無限低回。內有一二語﹐取之元人《漢宮秋》劇。蔡文姬南一折陳與郊

略具小境。以此入塞﹐配昭君出塞耳。《胡笳十八拍》﹐何不一倂演之﹖義犬記南北五折陳與郊

先生林居時﹐大不得意﹐作此以愧門墻之負心者。《葫蘆先生》一段﹐窮極世態﹐乃王辰玉所作﹐先生第引入之耳。中山狼南北五折陳與郊

借中山狼唾罵世人﹐說得透快。當爲醒世一編﹐勿復作詞曲觀也。北邙說法南北一折葉憲祖

實地說法﹐不作空虛語。合律之曲﹐正以不露才情爲玅。團花鳳南北四折葉憲祖

其事彷佛《鴛衾》﹐而符女之認鳳釵﹐關目更玅。讀三《寄生艸曲》﹐如聞遙天鶴唳。罵座記北四折葉憲祖

灌仲孺感憤不平之語﹐槲園居士以純雅之詞發之﹐其婉剌處有更甚於快罵者。此槲園得意筆也。第四折前後兩調﹐各出一宮﹐可分爲二折﹐第三折止可作楔子耳。寒衣記北四折葉憲祖

傳兒女離怨之情。深情以淺調寫之﹐故能宛宛逼肖。槲園精工音律﹐於此劇北調﹐尢見其長。易水離情卽《易水寒》南北四折葉憲祖

荊卿挾一匕首入不測之彊秦﹐卽事敗身死﹐猶足爲千古快事。桐栢於死者生之﹐敗者成之﹐荊卿今日得知已矣。

渭塘夢南四折葉憲祖

桐栢之詞以自然取勝﹐不肯鐫琢。如此劇﹐乃其鐫琢處漸近自然﹐則選和練玅﹐別有大冶矣。夢中得物極奇﹐王伯彭已演爲《異夢記》。會香衫北二劇共八折葉憲祖

此卽《蔣興哥重會珍珠衫》傳也。上劇止姦尼賺衫一節事耳﹐未盡者以次劇繼之。元人原有此體﹐如《西廂》之分爲五劇是也。桐栢邇來之詞﹐信手拈出﹐俱證無礙維摩矣。碧玉釵南四折葉憲祖

爲《團花鳳》翻一重境界。後之歡遇也﹐與彼劇絕不相肖﹐而繁簡短長﹐各有佳處。玳瑁梳南八折葉憲祖

郁藍生何所見﹐而謂嫡之妬妾也可解﹐妾之妬妾也不可解﹖乃摭爲傳﹐寄槲園度以淸歌。纖纖團扇之怨﹐固自取之﹐卽蕣華亦終覺不快。惟靜妹以後進奪寵﹐大解人意。

鴛鴦寺冥勘陳玄禮南北四折葉憲祖

馬嵬埋玉﹐此是千秋幽恨。槲園欲爲千古泄恨耶﹖然古﹖﹖生之腐亦自不可少。北詞一折﹐幾於行雲流水﹐盡是文章矣。芙蓉屏南四折葉憲祖

今已有譜爲全記者矣﹐乃槲園以四折盡之﹐不覺情景之局促﹐則繇其宛轉融暢﹐詞意具足耳。琴心雅調南八折葉憲祖

翫其局段﹐是全記體﹐非劇體﹐故必八折﹐而長卿之事﹐乃陳其槪。三義成姻南北四折葉憲祖

詞律嚴整。再得詞情紆宛﹐則兼善矣。豈弄丸之手不以繪琢爲工乎﹖近黃履之已演爲《雙燕記》﹐王伯彭已演爲《題燕記》。

桃花源南北四折葉憲祖

傳之飄灑有致。桃源一徑﹐宛在目前。覺許時泉之一折﹐不免淺促。龍華夢南北四折葉憲祖

白娟娟之夢﹐至獨孤生於龍華寺目擊之﹔及獨孤歸﹐而娟娟之夢未已也。異哉﹗《南柯》《邯鄲》之外﹐又辟一境界矣。賀季眞北一折葉憲祖

同一超世者也﹐不遇時﹐則爲淵明之三徑﹑五柳﹔遇時﹐則爲季眞之一曲鑑湖。故傳季眞之詞﹐有閒適意而絕無感慨。死生緣北四折葉憲祖

此卽小說中《金明池吳倩逢愛愛》也。頭緒甚繁﹐約之於一劇而不覺其促﹐乃其情語婉轉﹐言盡而態有餘。

巧配閻越娘南北二劇共八折葉憲祖

郭﹑史爲五代間霸主能臣﹐槲園主人傳以新聲﹐滿紙是英雄俠烈之槪。八折分二劇﹐如《會香衫》式﹐而此更雜以南曲一折。福先碑北三折車遠之

以皇甫生之狂﹐因宜寫以豪爽之調﹐如萬斛泉源﹐滚滚不竭﹐眞才人語也。男王后北四折王驥徳

取境亦奇。詞甚工美﹐有大雅韻度。但此等曲﹐玩之不厭﹐過眼亦不令人思。以此配《女狀元》﹐未免有天巧人工之別。棄官救友南北四折王驥徳

石中郎以忠致其君﹐穆考功以義全其友﹐鄭夫人以節報其夫﹕此等事﹐在眼前已邈焉若千古矣。方諸爲穆內史慷慨歌之﹐原不欲以詞藻見奇﹐固自灑灑可觀。南曲向無四出作劇體者﹐自方諸與一二同志創之﹐今則已數十百種矣。

倩女離魂南四折王驥徳

方諸生精於曲律﹐其於宮韻平仄﹐不錯一黍。若是而復能作本色之詞﹐遂使鄭徳輝《離魂》北劇﹐不能專美於前矣。白香山作詩﹐必令老嫗能解﹐此方諸之所以不欲曲爲案頭書也。兩日雙環南四折王驥徳

天然情景﹐不假安排﹐而別離會合﹐事事巧湊。然其詞備別離之苦﹐卽會合終是不快﹐柰何﹗金屋招魂南北四折王驥徳

方諸生遵詞隱功令﹐嚴於法者也﹐而曲猶能婉麗如許﹐蓋其詞筆天成﹐豈盡繇推敲中得耶。此劇𨿽不足寫李夫人之生面﹐而「姍姍」一歌﹐幾於滿紙是淚矣。秀才送妾南八折呂天成

《輟耕錄》載「維楊秀士爲部主事致一妾﹐自邗關達於燕邸。時天漸暄﹐多虫蚋﹐乃納之帳中。部主事初疑之﹐旣而謝曰﹕『君眞長者也﹗』相與痛飲盡歡而散。」劇中水仙作合﹐以配於焉支公主﹐則勤之增之。以爲柳下﹑叔子之輩﹐必獲美報若斯耳。

兒女債南北四折呂天成

向見有傳子平二折﹐第碌碌完兒女債耳﹐閱之殊悶。勤之盡易前二折之詞﹐而於禽子夏北調﹐大闡玄機﹐有眼空一世之想﹐末折變幻﹐尢足令癡人警醒。乃知向所見﹐非全劇也。勝山大會南北四折呂天成

此必實有其事。郁藍以險韻譜之﹐意想無出人頭地﹔若詞之瑩潤﹐則非作家不能。夫人大南北四折呂天成

此勤之初筆也。塡實梁冀﹑孫壽事﹐及友通斯冥訴﹐而冀﹑壽卒無恙﹐何耶﹖詞惟濃整而已。櫻桃園南四折王淡

張玉華蕭寺孤魂﹐歐陽生爲結緣於櫻桃花下﹐自是寒食東風﹐不至抱梨花之泣﹐以得雋報張生﹐宜矣。澹居士詞筆老到﹐不輕下一字﹐故字句俱恰合。

崔氏春秋補傳北四折屠峻

傳情者﹐須在想象間﹐故別離之境﹐每多於合歡。實甫之以《驚夢》終《西廂》﹐不欲境之盡也。至漢卿補五曲﹐已虞其盡矣。田叔再補《出合》《催妝》《迎奩》《歸寧》四曲﹐俱是合歡之境﹐故曲𨿽逼元人之神﹐而情致終遜於譜離別者。梧桐雨南一折王湘

傳此欲與白仁甫北劇爭勝﹐恐亦未免少遜之。然南曲得如此輕脫﹐不啻一毫穠纖固亦不易。鏁骨菩薩北三折余翹

菩薩憫世人溺色﹐卽以色醒之﹐正是禪門棒喝之法。聿云辟度門於戲場﹐大暢玄風﹐不第詞筆之俊麗也。救精忠北四折祁麟佳

閱《宋史》﹐每恨武穆不得生。乃今欲生之乎﹖有此詞﹐而檜﹑卨死﹐武穆竟生矣。紅粉禪南北四折祁麟佳

紅裙﹖﹖茗﹐仕女參禪﹐並列詞中。出以娟秀之調﹐如一枕松風﹐沁人心骨。慶長生北四折祁麟佳

太室作此以壽母﹐一幅神仙逍遙圖﹐若小李將軍寸人豆馬﹐毛髮生動。錯轉輪北四折祁麟佳

水判水語雄﹐王生之語婉。雄則近怒﹐婉則近喜。至於擬嶽數段﹐有痛罵處﹐有冷嘲處﹐令人忽怒忽喜﹐以是見文人之舌﹐不可方物乃爾。死裏逃生南北四折孟稱舜

子若作南曲﹐尙能松秀如此﹐橫行詞壇﹐當無敵手。閣黎面孔﹐已被此劇剝盡﹐是文之以怒罵當嘻笑者。

殘唐再創卽《英雄成敗》北四折孟稱舜

爲落第士子吐气﹐篇中俱是憤語。作手輕倩﹐元人之韻﹐呼集筆端。眼兒媚北四折孟稱舜

陳教授多情至此哉﹐可爲《牡丹亭》之陳教授解嘲矣。詞如鳥語花笑﹐韻致娟然。逍遙遊南北一折王應遴

於尺幅中解脫生死﹐超離名利﹐此先生覺世熟腸﹐竟可奪《南華》之席。蘇臺奇遘北六折史盤

叔考見孟子若有伯虎劇﹐遂奮筆爲之﹐直欲壓倒元﹑白耳。北調六出始此。城南柳北一折

不過竊元劇之緒餘耳﹐而詞能鎔鑄﹐便堪自家生活。

羅浮夢北一折徐口口號羽化

句中冷然有致﹐詞甚雅﹐或不妨韻雜。春風弔柳七南一折鄒式金

予常譜韻事﹐以「弔柳七」爲第一。得此數語﹐婉轉令人魂消欲死。椽燭修書南一折鄭瑜

宋子京燃椽燭﹐擁歌姬﹐修潤《唐書》﹐是一番極富麗景象。詞亦華美稱之。朱翁子南九折陳口口

此從《當壚記》摘出者。以朱翁子入長卿似嚽﹐不若別自爲一傳。

逸品

雙鶯傳南八折袁於令

逸韻遄飛﹐妙在於多情之面目﹐得豪俠肝腸。紅粉中有如此賞識﹐二生爲之死可也。金蘭一醉﹐又何足以酬兩姬。僧尼共犯北四折馮惟敏

本俗境而以雅調寫之﹐字句皆獨創者﹐故刻畫之極﹐漸近自然。此與《風情》二劇﹐並可作詞人諧謔之資。耍風情南北四折呂天成

傳婢僕之私﹐取境未甚佳﹐而描寫已逼肖矣。披襟讀之﹐良爲一快。

纏夜帳南四折呂天成

以俊僕狎小鬟﹐生出許多情致。寫至刻露之極﹐無乃傷雅﹖然境不刻不現﹐詞不刻不爽﹐難與俗筆道也。海濱樂卽《齊東絕倒》南北四折呂天成

傳虞舜負瞽瞍﹐爲桃應實謊﹐爲咸丘蒙附會﹐錯綜唐﹑虞時人物事迹﹐盡供文人玩弄﹐大奇﹗大奇﹗姻緣帳南北四折呂天成

瑤靉仙何預人事﹐而喋喋爲閨閣饒舌﹖疎者令之親﹐懼者動以怒﹔畢竟疎者不終疎﹐懼者乃終懼﹐兒女之情﹐固如是耳。瑤靉仙何事而饒舌哉﹖一文錢南北六折陽初子

世間能大富人﹐決非凡輩。不必假盧至散財破慳﹐吾已知臭員外具有佛性矣。此劇南曲較勝北曲﹐白更勝於曲﹔至構局之靈變﹐已至不可思議。

空堂十舉觴北一折鄒兌金

張幼於爲吳中第一狂士﹐記其空堂自觴﹐卻與唐子畏﹑祝希哲千里對面﹐醉語﹑夢語﹐無不是醒語﹑化語。鳧公云「作者其靑蓮﹑坡老之裔孫﹐若士﹑文長之季孟耶﹖」城南寺北二折黃家舒

杜牧之狀元入城南寺﹐遇入定僧﹐問其姓名﹐不對。杜詰之﹕「汝知狀元否﹖」僧云「不知。」杜故有「禪師都未知名姓﹐始識空門意味長」之句。黃君發之於詞﹐讀一過﹐令人名利之心頓盡﹐其以詞證禪者耶﹖春波影北四折徐翽

此等輕逸之筆﹐落紙當有風雨聲。小靑得此﹐足爲不死。塡詞若野君﹝二﹞﹐再於韻律著意﹐則駸駸直追元人而上矣。

絡冰絲南北一折徐翽

奇事也﹐而以休文之情語度之﹐鮫人之淚﹐瑩瑩緯絡矣。耍梅香南北四折葉憲祖

淫奔之狀﹐摹擬入神﹐當令《西廂》拜下風。作者必有所剌。花前一咲北五折孟稱舜

唐子畏以傭書得沈素香﹐此正是才人無聊之極﹐故作有情癡。然非子若傳之﹐已與吳宮花艸同煙銷矣。此劇結胎於《西廂》﹐得气於《牡丹亭》﹐故觸目俱是俊語。桃花人面北五折孟稱舜

作情語者﹐非寫得字字是血痕﹐終未極情之至。子寒具如許才﹐而於崔護一事﹐悠然獨往﹐吾知其所鍾者深矣。今而後﹐崔舍人可以傳矣﹔今而後﹐他人之傳崔舍人者﹐盡可以不傳矣。

花舫緣北四折卓人月

此卽子若傳唐子畏原本﹐易傭書爲奴﹐易養女爲婢。調中別出佳句﹐欲與孟劇較勝﹐而丰韻正自不減﹔乃其葉調之嚴整﹐更過於孟﹔而用韻少雜﹐則二劇同之。喬坐衙北一折張岱

一日壽張大尹﹐便博得宗子一傳﹔二十年宰相﹐反乞不得崔舍人半紙諛墓文。此何以故﹖明眼人自當知之。文心之靈轉不必言﹐至於選韻諧音﹐又何以累黍弄丸﹐巧妙若是也﹗慧業文人﹐才一遊戲詞場﹐便堪奪王﹑關之席。紅紗北一折來集之鎔

痛罵胡塗主司﹐或哭或笑﹐豪气拂拂紙上。聞來君方少年﹐何憤懣乃爾﹖碧紗北四折來鎔

王播當不得意時﹐寄食僧寮﹐止數莖木蘭花稱相知友。天之困文人﹐乃至此哉﹗迨至碧紗籠蓋﹐聲光熠耀﹐癡人方歡羨不已﹐不知元成記此正爲之痛哭耳。

閒看牡丹亭南一折來鎔

徐野君《春波影》有「小靑翻閱《牡丹亭》」一境﹐元成爲再記數語﹐無字不令魂斷。鈍秀才南北八折陳情表

聖鑑不得志於時﹐借鈍秀才舒自已胸臆。天才豪放﹐不一語入人牙慧﹐當是臨川後身﹐不得復繩以韻律。有情癡北一折徐元輝

點醒處機鋒頗利﹐絕似《葫盧先生》。至於玉娘﹑玉郎當面煞風景﹐尢爲癡情者頂門一鍼。眉頭眼角南北四折祁豸佳

畫龍耳之舉動神情﹐無不逼肖。詞情宕逸﹐出人意表。齊班生不知何許人﹐有此劇可不朽矣。

鬧風情南一折

姚江之館師何罪﹐而辱之一至於此﹖巧處不乏﹐但少天然之趣。余慈相會南一折顧思義

從《錦箋》中之「爭館」討出神情﹐鄕語酷肖﹔而曲之致趣﹐亦自臺臺。榖儒記南一折

銅臭之子﹐濫預衣冠﹐趣士爲文以誚之﹔不足﹐又從而歌詠之﹐令人絕倒。喝采獲名姬北五折

王渙之酒樓事﹐秋閣居士已拈入《奪解》中。此劇於嘯詠處﹐豪爽絕人。恆居士自評﹕「我輩塡詞﹐如俠客證禪﹐終帶一分睚眥殺人气。」其眞文人吞吐古今之筆乎﹖玉珍娘北一折朱京藩

朱君於劇中直自敍其姓名﹐而寫其一段淋漓感慨之致。玉珍娘直寄情耳﹐非繋情也。文長問天北一折董玄

牢騷怒罵﹐不減《漁陽三弄》。此是天孫一腔磈礧﹐借文長舒寫耳﹐吾當以鬥酒澆之。

艷品

踏雪尋梅北四折周藩誠齋

以殊艷之詞﹐寫出淡香疎影﹐而艷不傷雅﹐以是見文章之玅。但孟浩然以「不才明主棄」之句﹐終身放逐﹐何必拜官天祿﹐乃爲文人勝事乎﹖賽嬌容北四折周藩誠齋

文人學士有歌舞四時花木者﹐不若花木之自爲歌舞﹐此周藩所以爲花木歌舞之也。此劇但以詞勝﹐故工整獨至﹔然須用狚子十五六人﹐場上竟不可演。牡丹品北四折周藩誠齋

按譜選詞﹐蓋名花之勝﹐而少欠虛景。至組織﹝三﹞樂府名﹐無一不巧﹐無一不恰﹐蓋已極人工矣。

牡丹仙北四折周藩誠齋

六一先生曾作《洛陽風俗牡丹記》﹐誠齋卽以此記作劇。其摹描處﹐如目擊東都花事之盛。第於永叔欣賞之意﹐稍未暢耳。牡丹園北五折周藩誠齋

周藩三傳牡丹﹐以美人配名花﹐飄韻欲仙﹐綴詞如繡﹐繁英嫩蕋﹐零落滿楮。紅蓮記北四折陳汝元

東坡爲五戒後身﹐僅見之小說﹐亦因坡公爲夙慧﹐想當如是耳。紅蓮事﹑葉美度已采入《玉麟記》中。太乙傳此﹐藻艷俊雅﹐神色俱旺﹐且簡略恰得劇體。度柳翠北四折李盤隱

柳翠事﹐已經三演。此劇芳華不及王實甫﹐俊爽不及徐文長﹐然較王劇稍核﹐較徐劇稍備﹐而字句亦極琢煉之工。

暗掌銷兵北四折胡汝嘉

詞華充瞻﹐虧透露得俊爽之气﹐否則一腐艸堆矣。傳紅綫之俠﹐不讓梁伯龍﹐但彼之擺脫稍勝之。鴛鴦錦南北四折祁駿佳

新歌初轉﹐艷色欲飛。以虎易美姝﹐沈詞隱曾采之《博笑》內﹐較不若此劇之豪暢。

能品陶彭澤北四折

田子藝止數語耳﹐此則寫來酣暢。然北韻甚嚴﹐不宜失葉。武松打虎北四折

北調。𨿽無警句﹐亦無蕪語。然自詞隱之《義俠》一出﹐而此劇削色多矣。九曲明珠南北九折陳六如

吳文滋得一妓﹐爲其負心﹐中道棄捐﹐陳六如代構此劇﹐舒其郁憤之气。其如閱者之煞風景何﹖詞不乏纖麗﹐若去其駢白﹐更覺當行。琪園六訪南北六折

六訪中﹐惟《錯訪》《病訪》最有情景﹐曲亦具相思﹑相見之大槪。他調尙未能洗俗還雅﹐用韻更雜。相思譜南北九折其語意大略在鳧公《西樓》中打出﹐亦娟秀動人。但我輩有情﹐自能窮天罄地﹐出有入無﹐乃借相思鬼﹑絪縵使作合﹐反覺著迹耳。脫囊穎南北四折徐元輝

平原之殺愛妾也﹐爲其見跛者一笑耳﹐乃卽以毛遂無跛﹐無乃蛇足乎﹖然映出脫穎一段﹐亦自有致。調有髙爽之句﹐但第三折調不全﹐何不盡攺爲北﹖西樓夜話南四折葉憲祖

越中舊有《郭鎭撫》一記﹐惜無善本。桐栢第記其淫縱一段耳﹐可以插入原記﹐非劇體也。媸童公案南北八折吳禮卿

孌童之曲﹐《男後》奇矣﹐至《分柑》而暢﹔此亦可見一班。曲不無失韻處。眞子方泣前魚﹐遂爾經雉歡場﹐止爲孽債耳﹐作者喚醒之思深矣。

再生緣北四折吳仁仲

此亦作意構曲者﹐惜轉筆未快﹐故生動處覺少。鉤弋旣爲李夫人後身﹐何爲復有畱子奪母之事﹖東方朔南北一折

以雅謔供壽筵﹐便不入俗。東方朔之北調足矣﹐何必又用南調。宋公明南北四折

傳事不沾滯。南劇有此﹐亦可觀。揭陽鎭一折﹐不能收局﹐豈有遺脫之故耶﹖黃花峪北四折

此亦非羅貫中傳內所載。鋤彊抑暴﹐自是英雄本色。曲未峻拔﹐且須較正其訛。功臣宴北四折

曲有訛處﹐襯字亦太多﹐然而出口松利﹐下韻輕穩﹐亦是詞壇不易得者。黃鶴樓北三折

淺近亦是詞家所許﹐但韻致不遒上耳。北詞有一定之式﹐後二折刪去數套﹐當不得爲全調。西天取經北四折番語入詞﹐亦疎散不俗。曲有未葉處﹐已經函三館主人訂正。气伏張飛北四折

有數語近元人之致﹐惜有遺訛。秋夜梧桐雨南北口折

此與王湘《梧桐雨》一折﹐總不及元白仁甫劇。馬嵬之死﹐較他記獨備。邢眞人遇太眞於蓬萊﹐而長生殿中竟不復明皇命﹐何以結果﹖

都中一笑南北三折楊伯子

狀燕市之騙局﹐可博一笑﹔但作者筆不超異﹐故詞無聳目處。靑樓夢覺南六折

逢柱史至﹐其後乃始覺夢﹐然則柱史亦身在夢中久矣。此夢何難早覺﹖有識者直無夢可也。中山救狼南北六折汪延訥

中山狼﹐陳記之而簡﹐康記之而暢﹐不必更問環翠之子墨矣。且若狼﹐若杏﹐若老牛﹐作人語猶可﹐以之唱曲﹐太覺不像。遇靑黎丈人﹐寥寥數言﹐亦未發揮負心之態。靑梅佳句南北六折汪廷訥

全普庵監贛郡﹐日借花酒自娛。劉婆惜以無意得之﹐更爲花酒增勝。聞已有演爲全記者矣。詭男爲客南六折汪廷訥

昌朝搜核古今﹐於凡可爲勸﹑可爲戒者﹐俱人之傳奇。如黃善聰以女子客處﹐能全身於始﹐可以爲勸之一也。惜其作法不撇脫﹐造語未尖新。此必於善聰與李子同處時﹐極力摹擬﹐乃見善聰有潔身之智。捐奩嫁婢南八折汪廷訥

鍾離令捐奩嫁亡令之女﹐傳之可以範世﹔但須在令女身上發揮一段孤淒光景﹐方見捐奩者之髙義。此第於兩姓結姻處鋪敍一番﹐其打局是全記體。廣陵月卽《聞歌納妓》南北七折汪廷訥

張永新隔簾以小豆記曲﹐能正李龜年音韻之訛﹐此在天寶間確爲可傳之快事﹐但其後離合情境﹐無足驚喜耳。太平樂事北一折汪廷訥

於燈市中搬演貨物﹐亦足點綴太平。曲多恰合之句﹐但無深趣耳。

小春秋南五折

謔語亦堪解頣。但曲本平實﹐便覺趣味不長。夫子禪南北八折葉汝薈

邇來選佛場中﹐反令世人顚倒沈溺﹐乖庵惻然憫之﹐俾僧伽醜態﹐盡現當場﹐足爲瞑眩之藥。泣魚固寵南一折

事盡有逸致﹐傳之尙未委婉﹐詞亦多堆積之病。末逢二姬﹐何不畱以掃龍陽之興耶﹖雪浪探奇南一折金粟子

坡仙知定武軍時﹐得雪浪石﹐爲之制銘詠詩﹐又以名其齋。金粟采之作南曲一折﹐蓋常調也。衍莊北一折治城老人

長嘆數調﹐於生死關頭﹐幾於勘透矣。而脫離之道安在﹐當問之云來道人。

三卜眞狀元南北六折史盤

是劇也﹐一以見黃懷寧循良之徵﹐一以見劉殿元積厚之報。其爲詞不涉誇張﹐自得頌述之體。淸涼扇余南北四折史盤

此於王云來《淸涼扇》之外﹐別構四折。內錢嘉徵面斥陸萬齡一折﹐絕有生色。地獄生天南北五折散木湛然禪師

老僧說法﹐不作禪語而作趣語﹐正是其醒世苦心。詞甚平﹐然無敗筆。歸去來辭南一折田藝衡

隱括《歸去來辭》。只此數語﹐亦自不俗。五獄遊南北二折

北調髙爽﹐想見向子平胸次。後段止見其碌碌完兒女債﹐而五獄之遊﹐絕不演出﹐何以爲子平也﹖

鼓盆歌南北四折

𨿽未見超異﹐而語中轉折﹐全不費力﹐是時時拈音律者﹐第限於才耳。劇中旣多北詞﹐不宜雜以南曲﹔且以北《醉春風》在《上小樓》後﹐亦非是。折梅驛使北一折

隴頭梅信﹐以詩料作詞譜﹐惜未有冷月疎籬之致﹐與梅魂映帶。《離亭煞》後﹐不宜綴以別宮之《鬼三臺》《油葫蘆》四曲。靑樓訪妓南一折

此似王生偶有所遇﹐聊以紀一時之勝耳。趣𨿽短﹐詞亦暢。問貍倩諧南北八折錢珠

幫閒乃作巨盜乎﹖郁藍之《雙閣》已道破矣。此劇𨿽極意謔浪﹐終似奴婢學夫人。

五老慶賀南北一折黃中正

合眊先生﹑跎大人﹑聾道者﹑跛山翁﹑喫處士爲五老﹐蓋以去聽塞明﹐正攝生之善道耳。詞未融脫。分錢記南七折

此是未了傳奇﹐非劇體也。鄭生狎朱溫子名友珪者﹐田令孜從中幫襯﹐極龍陽之態﹐此必有所指。善戲謔南二折

卻要之謔四子﹐眞謔也。乃其爲詞﹐全不入趣﹐且多不葉處﹔惟風始四語﹐恰合可觀。女豪傑南北四折諸葛味水

諸葛君以俗演《斬貂蟬》近誕﹐故以此女修道登仙﹐而於蔡中郎妻﹑牛太師女相會﹐是認煞《琵琶》﹐正所謂弄假成眞矣。乃其爲詞盡可觀。

偸桃獻壽北四折楊維中

未得北詞之致﹐聊敷衍以供壽筵耳。蟠桃記南北七折王淑忭

捃摭坎離之要﹐自謂窺仙宗涯埃﹐然於構詞一道﹐未能不讓他人也。竹林小記南北十一折

腔調不明﹐南北錯雜。以稽叔夜挾妓登仙﹐亦未盡竹林諸賢之趣。惟其文彩燁然﹐盡堪藻飾。小靑傳南北六折胡士奇

《春波影》一劇已傳靑娘神色﹐他卽極意摹寫﹐終非鏤月手。若此數折則僅以鋪敍了事﹐且詞多不葉。裴渭源北一折李大蘭

渭源令裴倫﹐一門死難﹐大節凜然﹐不必如詞中之饒舌。

白鹿洞南一折李大蘭

白鹿洞闡教數語﹐不減當年面命。尊儒辟佛﹐正非精於佛者不能。不意道學乃出之詞曲。華陽叟南北一折李大蘭

華陽叟生於宋仁宗時﹐至洪武而閱歲凡三百四十五矣﹐乃其得悟處﹐非以二氏之教﹐則又何必現天堂﹑地獄之二境哉。訪師論道南北一折李大蘭

西緒禪師揮塵而談﹐旣不援儒入釋﹐亦不推釋附儒﹐自有一種眞精進﹑大慈悲處﹐此劇闡發甚精。老歸正道北一折李大蘭

李先生諸劇﹐大率崇儒黜釋﹐又不若徳公之逃釋爲儒﹐覓眞絕路頭也。佛法不明﹐多因說佛者﹐故詞中以之寄慨。

具品

可破夢南北六折鐸夢野人

略見大意﹐終未透發﹐且亦何必從選閹時起也﹖曲多訛韻﹐白有數語可取。柳浪雜劇南北十折醒狂散人

以俗筆爲之﹐𨿽極摹寫﹐終非雅謔。惟《再醮》《督妓》二曲﹐少有餘韻。《偸期》內數語可觀。至若《孌童》《懼內》諸折﹐不如他曲遠矣。男風記南北三折

數《寄生艸》曲﹐𨿽覺色相太露﹐然正自不妨﹐惟嫌其它調不精切耳。桂花風南北六折胡文煥

此等話頭﹐𨿽不妨出相﹐然亦終非雅謔。斬貂蟬北五折

《莊嶽委談》云「斬貂蟬不經見﹐自是委巷之談。然《關公傳注》稱﹕『關公欲娶布妻﹐啟曹瞞。曹疑布妻有殊色﹐因自畱之。』則非全無謂也。」關嶽交代南北四折淩星卿

關壯繆﹑嶽武穆生平﹐大略相類﹔但謂其一爲天尊﹐一爲天將﹐交代如人間常儀﹐則見屬俚穉。惟勘檜﹑卨一案﹐或可步《曇花》後塵。小雅四紀南北四折程士廉

四時之樂﹐何必在酒﹐乃每曲以酣飲絕勝乎﹖《訪戴》一出﹐略有點綴﹐終不得爲俊雅之調。一麟三鳳南北一折陳淸長

作詞以媚人者﹐詞必不佳。所述皆富貴繁華之境﹐亦不能佳也。

舉烽取笑南一折

此事宜有佳劇﹐蓋幽王亦自絕癡情者。舉烽猶不失韻事﹐柰作手之庸庸何﹗園林午夢北一折

崔之《長恨傳》﹐曷若《李娃》﹖何必呶呶﹗詞甚寂寥﹐無足取也。遊觀海市北四折

盡能搬弄學問﹐但用調不全﹐下韻不葉。孝感幽明南四折樵風

漁父之孝﹐事可以風。惟是調多散雜不倫﹐不足爲其事重也。劍俠完貞南北七折樵風

飛飛之援女子也﹐亦劍仙中之可傳者。作者气格卑下﹐焉得有佳詞乎﹖

參禪成佛南北六折樵風

樵風於禪宗﹐原不深究﹔以口頭語湊集成詞﹐調旣不諧﹐理亦未徹。宦遊濟美南北四折樵風

作此以侫戴君。滿紙是塞白之語﹐索然無一毫趣味。玻璃鏡南北四折王素完

偶爲張刺史記此一事耳﹐而穿插俱不合拍﹐且音韻全疎﹐安能免俗﹗黃粱夢北四折

北曲不可犯調﹐蓋一調中有前後緊慢之不同也。況此劇用韻更雜。傳《黃粱》者已窮奇極巧﹐安所取於是哉。秦樓簫史南一折

蹈襲成曲。惟雨簫詞冷冷飄灑﹐想別有所本。竹林勝集南一折

如此雅集﹐而腐爛板實﹐豈不令竹林諸公笑人﹗以《水底魚》作結曲﹐亦非是。截髮畱賓南一折

賢哉陶母﹐一事可傳。何和陽已采入《八翼記》中。魯男子南一折

拙筆效顰﹐故庸庸若此。銅雀春深南一折

二喬數語﹐殊無情致﹐遂使雀臺之春﹐寂寞千載。相送出天臺南一折

集唐律成曲﹐如食生物不化。逢人騙北一折

取境俗﹐故詞亦粗夯如此。五老慶庚星南一折髙口口

語旣寥寥﹐趣復不長。誅雄虎北一折張大諶

俠士一言相許﹐不惜頭顱﹐此劇略見大意。每曲換一韻﹐非法。三難蘇學士南四折張大諶

他人記長公﹐皆以其嘻笑敏捷﹐以故反之﹐然不至庸拙如作者。報恩虎南四折張大諶

《報恩虎》可作《中山狼》鍼砭。然此正言之﹐又不若《中山狼》劇反言之。庳國君北一折李盤

以象之爲弟﹐乃傳其恭順如許﹐戲場中安容道學套頭。獨居教子北一折李盤

塗山夫人教其子啟。寥寥數語﹐闡發未透。夏六賢北一折李盤

少康一旅﹐以六賢復國﹐人之傳奇﹐有何景趣﹗周文母北一折李盤

太姒之賢﹐卽《葛覃》《麟趾》之詠尙不能盡﹐乃此尋常口頭語﹐何足垂訓﹗趙宣孟北一折李盤

趙宣孟以公族大夫讓其異母弟趙括﹐詞中敍述亦達。魯敬姜北一折李盤

傳敬姜之貞靜﹐卽寸幅中﹐儼見閨門雍肅之象。首陽髙節北一折李盤

《采薇》一歌﹐淸風千古﹐譜之爲詞﹐何尋常乃爾﹗王開府南一折李盤

王頒佐隋破陳﹐灰後主之骨﹐爲父僧辧復仇。其事非人所忍觀﹐記之何爲﹗孝義記南六折謝天惠

記張克諧兄弟之孝。遇盜處﹐有似趙禮讓肥。詞皆俗腐口吻。善惡分明南七折謝天惠

坐懷不亂﹐事足描寫。乃插入盜跖而各與以報應﹐何支離耶。同心記南北五折

嫂姦姑事﹐《四異》《雙串》已極其致。此劇粗具情節﹐曲﹑白無一可取。

