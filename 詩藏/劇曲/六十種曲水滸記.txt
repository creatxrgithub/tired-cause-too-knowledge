《六十種曲水滸記》

﹝明﹞許自昌著

﹝明﹞毛晉輯

水滸記

﹝明﹞許自昌著

繡刻演劇十本

第五套

錦箋蕉帕紫簫水滸玉玦灌園種玉雙烈獅吼義俠

繡刻水滸記定本

●水滸記目錄

第一出標目

第二出論心

第三出邂逅

第四出遣訉

第五出

發難

第六出周急

第七出遙祝

第八出投膠

第九出慕義

第十出謀成

第十一出約婚

第十二出目成

第十三出效款

第十四出剽劫

第十五出聯姻

第十六出報變

第十七出義什

第十八出漁色

第十九出縱騎

第二十出火並

第二十一出野合

第二十二出閨晤

第二十三出感憤

第二十四出鼠牙

第二十五出分飛

第二十六出召釁

第二十七出博執

第二十八出黨援

第二十九出計迓

第三十出敗露

第三十一出冥感

第三十二出聚義

第一出標目

【玉樓春】﹝末上﹞東城漸覺風光好。皺縠波紋迎客棹。綠楊煙外曉雲輕。紅杏枝頭春意鬧。

浮生常恨歡娛少。肯愛千金輕一笑。爲君持酒勸斜陽。且向花間畱晚照。﹝問答照常﹞

【滿庭芳】義士公明。輕財任俠。由來豪傑傾心。生辰綱起。保正集羣英。劫自黃泥崗上。風聞處脫手飛騰。梁山泊內。從此結銜深。

好施多軫卹。姻緣撮合。紅粉多情。靑瑣偸香巧。劍底風生。激得有家難奔。相拯處變起江城。都因是罡纒水滸。忠義盡傳聞。

打得上情郞的閻婆息。

擔得起忠義的宋公明。

梁山泊爲頭的晁保正。

水滸傳做記的髙陽生。

第二出論心

【喜遷鶯】﹝生巾服上﹞晏嬰身短祇自笑。區區質賦優旃。蓋世忠肝。包身義膽。然諾重似丘山。酬死士萬金立散。答君恩一劍時懸。且雌伏自功曹。有日名垂鼎鉉。

﹝鷓鴣天﹞身賤多慚問姓名。气狂羞與鬥牛平。側身天地更懷古。活得蒼生幾戶貧。期郭解。效虞卿。劍橫天外八風淸。生平志業匡唐舜。還待中原致太平。小生宋江。表字公明。山東鄆城人也。气壓三河。名傾六郡。非閭閻之豪右。設財役貧。豈今古之英雄。解紛排難。歌魚系築。堂前會列佳賓。屠狗椎埋。門下養成虎士。燕趙之聲名不朽。蕭曹之刀筆可投。正是壯志淩靑兕。精誠貫白虹。這也不在話下。小生吏隱公門。家中止有荊妻孟氏。不愧樂羊之婦。洵是梁鴻之妻。日來碌碌。未及歸寧。今日公門閒暇。不免到家中探望一回。﹝行介﹞說話之間。早已到自家門首了。不免徑入。呀。娘子在那裏。﹝旦上﹞

【七娘子】香閨珠幕遮云檻。鏡臺前菱花照妍。玉鳳雕釵。翠鈿貼靨。畫眉人對齊眉案。

﹝見介旦﹞外郞髙步似神仙。﹝生﹞檢束酬知四十年。﹝合﹞寂寞春風花落盡。滿庭楡莢似秋天。﹝生﹞娘子。連日公務匆匆。無暇回家。且喜今朝稍有餘閒。特地來家中料理。不知有甚要經理的事麼。﹝旦﹞相公。只一室之事。何煩你料理。我看方今外寇不寧。內亂交作。那些腰金佩玉的。又只管肥家潤身。不顧民害。似你這等挺生豪傑。卻又婆娑胥吏。困躓簿書。全不去經營。卻來碎聒家務。是何道理。﹝生﹞娘子。你道我宋江果是做押司麼。

【錦芙蓉】﹝錦纏道﹞我憶蕭曹向公門棲遲有年。六月息鵬摶。際風雲功扶漢室無前。論英雄龍蛇機變。肯守著刀筆如椽。﹝玉芙蓉﹞心懸念。待掃淸海甸。暫歸寧一時躡屩共盤桓。

【前腔】﹝旦﹞你生平气淩霄三河少年。意在古人前。肯悠悠飾蛾眉取世相憐。看當道豺狼無厭。怎不把梟獍都殲。私相勸。暫艱貞蒙難。待他年縱橫江海效齊桓。﹝外白髮野服上﹞

【燕歸梁】俠骨嶙峋老更堅。看白髮上衝冠。不屑封侯魯仲連。賫壯志守林泉。

老夫晁蓋。鄆城縣一个保正便是。與宋公明意气相投。謬稱知己。聞他回在家中。不免走去探望一回。早已到他門首。不免徑入。﹝見介生﹞自昔蕭曹任。難圖衛霍功。﹝外﹞未爲朱履客。﹝旦﹞已見白頭翁。﹝外﹞公明。你我意气淩雲。肝腸貫日。有意棄繻。擊中流之楫。無因借劍。斬佞臣之頭。如何是好。﹝生﹞正是。我們且藏器待時。隨緣行事便了。晁兄。小弟見你平昔呵。

【芙蓉紅】﹝玉芙蓉﹞財疎鄧穴錢。義仗夷門劍。是千秋知己。同調相憐。論交豈爲黃金變。閱世惟將白眼懸。﹝雁來紅﹞還堪念。鵬程未摶。淹公掾。非吾願。

【前腔】﹝外﹞姦臣弄主權。墨吏釀民怨。我把﹖﹖人憂切。漆室愁偏。怕田橫倡義咸思變。陳涉憑陵遂揭竿。誰釀亂。瀕危不安。誅讒佞。酬吾願。

【前腔】﹝旦指外介﹞伯伯。你本待鷹鸇秋漢摶。﹝指生介﹞相公。你騏驥春風展。恨延津何事。兩埋龍劍。他妖狐空穴城隅畔。你怒馬終馳塞外山。休嗟怨。疇甘瓦全。佐王圖。眞吾願。

﹝生﹞憐君一見一悲歌。

﹝旦﹞世路無幾柰爾何。

﹝外﹞霄漢逼來心不動。

﹝合﹞年年惆悵是春過。

第三出邂逅

【似娘兒】﹝老旦小旦同上老旦﹞弱息蕙蘭姿。緣分薄歸妹愆期。﹝小旦﹞柳含煙翠拖金縷。韶光媚眼。鶯花入夢。撫景迷離。

﹝浣溪沙﹞﹝老旦﹞水滿池塘花滿溪。亂香深裏語黃鸝。東風輕軟弄簾幃。﹝小旦﹞日正長時春夢短。燕交飛處柳煙低。玉窗紅子鬥棋時。﹝老旦﹞老身閻婆。女兒閻婆息。色奪楚娃。美嬌宋艷。淡妝濃抹。無不相宜。斂笑含顰。舉皆得體。翠翰眉。蟬翼鬢。足令下蔡迷魂。束素腰。橫波目。可使髙唐賦夢。只是摽梅有待。夭桃未諧。如何是好。我的兒。我們這樣的人家。𨿽無附喬之蘿蔦。像你這樣的容貌。定有倚玉之蒹葭。你若肯行姦賣俏。何必獻笑倚門。你不惜目挑心招。無俟招搖過市。﹝小旦﹞母親的說話。奴家豈不知道。只是有意偸香。無因投佩。若非分淺。定是緣慳。只索自家寧耐。

【醉花云】﹝醉扶歸﹞妝樓翠幌畱春住。珠簾繡箔任風欹。年年桃李自成蹊。鶯花渺渺渾無主。那堪眉黛鏡臺施。莫敎長袖闌干倚。﹝四時花﹞棲遲。﹝渡江春﹞芳艸王孫嘆路岐。朝日殘鶯伴妾啼。

﹝老旦﹞我的兒。我年紀髙大。這事也不消說起了。

【前腔】艷陽眼底誰知己。難道老梅花吐舊相思。只是可惜你這等靑年誤佳期。朝朝暮暮迷芳樹。孤負了摽梅眠柳及筓時。怎得个迷花醉月風流壻。還思。若有日浴暖鴛鴦對對飛。那時節自在嬌鶯恰恰啼。

我有一句話兒。不知你肯聽我麼。我思量如今桂薪無計。玉粒堪嗟。到不如尋著一个年少兒郞。潘安比貌。鄧通比財的。只說生計蕭條。要把你來戤幾十兩銀子使用。那時便下他个迷魂陣。起發他些銀子。你若得意著他。便與他多往來幾時。若是不得意時節。一年半載之間。尋他幾个釁頭。大家撒開。你的意下何如。﹝小旦﹞孩兒的身子是母親養的。但憑母親便是。﹝老旦﹞這等我到茶坊裏去尋那王媽媽。與他計較。有何不可。正是手栽桃李非無主。落盡春紅始見花。﹝下小旦﹞你看母親去尋王媽媽。奴家只在門前等他歸來便是。

【一封羅】﹝一封書﹞臨風半掩扉。悄含情暫倚閭。只見那結伴尋芳花外屐。選勝攜樽陌上車。﹝皂羅袍﹞教我惜春無計。春光暗移。惜花良苦。花期漸踰。鎭無言獨立長吁气。﹝淨巾服上﹞

【前腔】花閒鳥自啼。杜陵東步屧移。小生姓張。行三。與宋公明同爲掾吏。今日公門無事。宋公明又歸去了。獨立無聊。不免到街坊上散步一回。﹝見小旦小旦欲避不避介淨﹞呀。那女子生得十分標致。你看他遮遮掩掩。那風韻一發動人哩。隱約朱簾遮翠髻。掩映芳容倚繡扉。教我凝眸偸覷。神魂欲飛。看他含羞斂袂。天香暗霏。﹝小旦見淨避身低吁气介淨﹞似鶯聲嚦嚦偸吁气。

﹝淨四顧介﹞且喜四顧偶然無人。待我上前去。看他怎麼。﹝小旦見淨半躱偸覷介淨背介﹞你看他見了我。故意賣俏。待我只做借茶。走將過去。﹝淨見小旦揖介﹞小生尋芳歸來。一時火動。渴吻不能寧耐。敢借香茶一杯。勝似瓊漿玉液。﹝小旦含笑側身介﹞你要茶喫。立在這裏等一等兒。正是茗飮蔗漿攜所有。瓷罌無藉玉爲缸。﹝小旦回顧虛下淨望介﹞你看那小姐進去了。他叫我只在這裏等一等。我怎敢那移一步兒。﹝暗笑介﹞

【醉羅歌】﹝醉扶歸﹞徙倚徙倚緣階砌。延竚延竚望仙姿。依稀綽約洛川妃。炯含媚眼如秋水。﹝皂羅袍﹞翾風宋褘。翩翩遇奇。陽城下蔡。悠悠思迷。只怕螮蝀影阻髙唐雨。﹝排歌﹞﹝小旦持茶上﹞攜茗椀。整繡襦。﹝淨見小旦伸手接茶小旦放桌上介小旦﹞爲憐鴻漸思依依。﹝淨謝介﹞

【前腔】茗借茗借憐崔護。消渴消渴甚相如。瓊漿一飮自躊躇。怎邀玉杵酬髙誼。﹝小旦﹞相公。你說的話。都是偸情的故事。我好意借杯茶你喫。你到有這許多閒言閒語。我那裏睬你。我對你說。蓬萊海外。去時路岐。姮娥月裏。望來眼枯。﹝偸看淨背介﹞春山懵懂頻偸睨。﹝淨背介﹞我想他心私許。目亂迷。何期相見便相依。

﹝小旦﹞我母親回來快了。你自去罷。﹝淨﹞小生怎麼忍得就去了。

數尺遊絲墮碧空。

年年長是惹春風。

身無彩鳳雙飛翼。

心有靈犀一點通。

第四出遣訉

【生查子】﹝副淨扮戴宗上﹞瞬息繞天涯。信步騰雲駕。意气欲橫秋。俠烈聞天下。

身輕一鳥過。鐵馬汗長趨。老驥思千里。饑鷹待一呼。自家戴宗的便是。捷足堪誇。神行無比。勇能挾荊軻之劍。義堪提朱亥之椎。向往賢豪。歸依俠烈。久聞鄆城縣有个宋公明。慷慨好施。人人稱爲及時雨。有意識荊。無緣禦李。這也再作計較。只是寄迹公門。專供奔走。此時蔡九知府正當升堂時節。不免在此伺候則个。﹝末冠帶雜隨上﹞

【前腔】五馬喜通麻。相府威權大。紆紫坐黃堂。富貴傾天下。

當年好躍五花驄。玉佩成行引上公。身著紫衣朝北闕。捧持堯日慶雲中。自家蔡九知府的便是。籍父親蔭庇。爲朝廷命官。紫綬垂腰。幨帷出守。這也不在話下。今年父親生辰。例宜稱慶。括盡奇珍。搜徧異寶。差人獻納。名曰生辰綱。我姊夫梁中書在家。不免差人去約了他一齊舉行。有何不可。戴宗在那裏。﹝副淨應介末﹞我要差你到中書梁爺處。說太師爺的生辰近了。那生辰綱禮不可缺。作速置辦。免得臨期有誤。﹝副淨﹞老爺。這生辰綱也要費多少金銀呢。﹝末﹞你那裏知道。

【瑣窗郞】論潭潭相府豪奢。覷金玉等泥沙。若非世寶海嶽精華。那堪鄭重綸扉獻納。﹝合﹞速探尋奇珍不惜千金價。期上壽得榮誇。

這生辰綱連年被劫。還要移文各郡。預先緝獲盜賊。不使猖熾。倘有疎虞。不當穩便。

【前腔】論年來劫掠堪嗟。剽寶玉似摶沙。若非預淸艸澤根芽。怎能無恐臺衡獻納。﹝合﹞速移文都城預約三章法。期上壽得榮誇。

相國臺衡重。

稱觴共比肩。

行將備禮樂。

小醜未寧邊。

第五出

發難

﹝雜扮官軍上﹞羣盜尙如毛。官軍擁賊壕。自家鄆城縣捕盜的官軍便是。連日因蔡九知府移文各處。要緝獲盜賊。恐防今年的生辰綱。又像往常擄劫。不當穩便。故此本縣老爺差我們各地方緝獲。凡有面生可疑之人。卽同保正協拿送縣。我們今日尋訪到東村。是晁保正的地方了。那保正仗義疎財。我們都是受他靑目的。不要去攪擾他。到前面寺院中安歇了罷。正是暮角飄殘韻。狐貍柰若何。﹝下醜赤髮虯髯便服上﹞燕南壯士吳門豪。築中置鉛魚隱刀。感君恩重許君死。泰山一擲輕鴻毛。自家劉唐的便是。赤髮纓冠。丹心向日。千秋遊俠。無愧英雄。一味粗豪。不設城府。落魄無賴。跅■﹝施﹐代方﹞不覊。近聞得蔡京生辰。年年有那生辰綱貢獻上京。劫掠將來。到也是一主大錢。好供咱幾時賭博。只是咱一人幹不得這个勾當。欲待要去勾引宋公明。我思量他身在公門。斷然不敢做這等勾當。那東村的晁保正。爲人最直。義气最髙。不免勾合了他。同去劫這生辰綱也呵。

【北醉花陰】俺落魄生平甚潦艸。不知書胸中分曉。還憑著膽气豪。九死等鴻毛。問千秋誰共調。

【北出隊子】看世情忻然長笑。算將來眼睛前若个豪。宋公明扶危濟困隱功曹。晁保正疎財將義好。他兩个呵。咱俛首低眉要爲他把肝膽效。

我一向要去見他們兩个。只是沒个因頭。如今乘此機會。去投靠晁保正。有何不可。咱思量起那生辰綱。好生技癢哩。

【北刮地風】說起那權臣忒煞也勢甚驕。慣縱著心腹貪饕。那生辰綱載珍和寶。逐件件是民間剝下脂膏。只見那搜刮價把民財耗。又見那輸運價把民力擾。那著處兒賈怨深激變囂。俺呵滿拚碎塗肝腦。入虎穴把虎子掏。料不爲蠅頭激動得英豪。

【北四門子】俺仔細算將來底事關非小。底事關非小。料區區怎能把黨羽招。及早向東溪保正密投醪。恁縱不貪財寶。料來聞言气難消。仗義集英豪。生辰綱把來輕輕擔上挑。那怕著官軍勢驍。干戈衛牢。霎時間攫取如拾艸。

俺走得身子困倦。不免到村中去沽些酒喫再走。也未爲遲哩。正是斷送一生惟有。破除萬事無過。﹝虛下雜上﹞號山無定鹿。落葉有驚蟬。我們適才遠遠望見一个赤髮虯髯的在村坊上經過。甚覺面生可疑。怎麼倏然又不見他了。不免再趕上去。正是由他走上焰摩天。腳下騰雲須趕上。

【北水仙子】﹝丑醉上﹞俺俺俺疲躡屩。怎怎怎怎說得不飮從他酒價髙。早早早早已是價醉酕醄。彊彊彊彊把村徑遶。苦苦苦苦那迢迢跋涉遙。看看看看那牛羊下日沒林臯。這這這這虞淵漠漠誰伴寂寥。見見見見夕陽影裏傾頹廟。暫暫暫暫借宿度今宵。

﹝醜作入廟介﹞你看這殿上盡好睡哩。正是尋常絕醉困。臥此片時醒。﹝作就地睡介雜上﹞漏永沈沈靜。燈孤的的靑。你看這古廟中人迹不到。那个人一定躱在那裏邊。我們進去搜一搜看。﹝作入廟尋見醜介﹞呀。這个人果然睡在這裏。我們拿了他。先去見晁保正。一同送他到官請賞。有何不可。﹝雜綁醜醜作夢中語介﹞是那一个。不要擾咱的睡夢便好。﹝醜﹞

【北尾】俺鼾鼾醉臥恁休相攪。﹝醜睜眼見眾介﹞呀。俺是个海內人豪。今日價一似失林的困鳥。﹝雜擁醜下﹞

第六出周急

【一江風】﹝老旦上﹞景龍鐘。舊是風流種。轉眼成殘夢。嘆煢煢子母相依。欲覓乘龍。向月下邀笙鳳。因此上行行柳市東。行行柳市東。迢迢曲徑通。遙瞻靑簾迎風動。

老身閻婆。要把自家女兒戤財主幾十兩銀子。特來尋王媽媽做中。昨日遇他不著。今朝只得又到這茶坊裏來。不免問一聲。看。王媽媽在家麼。﹝醜上﹞烹葵邀上客。看竹到貧家。﹝相見介醜﹞原來是閻媽媽。昨日失迎。不知有甚麼事務。屢勞下顧。﹝老旦﹞老身生計蕭條。難以度日。欲把親生的女兒。在那財主人家戤數十兩銀子。歸家用度。待女兒有人來聘他時節。就把那聘禮來加利奉還。媽媽。你往來貴客甚多。特來央你做中。若得成就了這个事。中人錢加倍相謝便是。﹝醜﹞坊中來往的貴客𨿽多。要這等出錢的甚少。此事只怕有負所托。怎麼樣好。﹝老旦﹞媽媽。你聽我道來。

【前腔】泣途窮。老景多虛哄。鎭日愁眉擁。止生得這一个女孩兒呵。喜花容未及承筐。有意牽紅。撮合憐悲鳳。﹝醜﹞有到有一个財主。他又是不好女色的。怎麼樣區處呢。﹝老旦﹞是那一个。﹝醜﹞就是宋公明。疎財邁古風。疎財邁古風。扶危气槪中。名聞天下都傾動。

若是見他不要。就說把女兒來戤銀子。只訴自家的苦楚。又說慕他的大名。特地來央我做中。與他借數十兩銀子。說到其際。就說道你若不信。我情願將親生的女孩兒。或戤或賣。與你做妾便是。﹝老旦﹞這个說得甚妙。如今就勞媽媽同去見他何如。﹝醜﹞他如今見做本縣押司。時常閒了就到我坊中來喫茶的。只消在這裏候他便是。﹝生便服上﹞

【懶畫眉】自公退食過新丰。笑指生涯樹樹紅。只見那茶煙輕揚落花風。﹝丑指生向老旦介﹞那來不是宋公明。待我先拿茶去與他喫了。再作計較。﹝生作入介丑﹞押司請坐。

坐丑遞茶與生介生﹞流霞滿泛親供奉。渴吻旋消春筍中。﹝醜﹞押司。這位媽媽姓閻。他久聞押司大名。因目下生計蕭條。特來央老身哀求押司。要借幾十兩銀子。﹝生﹞他的丈夫在那裏。要他來借。﹝老旦﹞老身便是沒了丈夫。止生一女。又不曾適人。因此兩口兒難以度日。要求押司見憐。若是押司不信的時節。老身情願把親生女兒或戤在押司那里。或就賣與押司做妾。但憑押司的主意便是。﹝生笑介﹞這个卻使不得。﹝醜﹞押司。你不知他的苦楚哩。

【前腔】西山日暮杳溟蒙。生計蕭蕭向北風。他久聞押司大名呵。生平慷慨跨江東。今日若得相憐。不使他監河望貸成虛哄。他情願把女兒與押司呵。箕帚從容側室中。

﹝生﹞你旣孀居。無所倚靠。我自然該周濟你的。若因這些小惠。就起謀心。貪圖你的女兒爲妾。這个豈是我們大丈夫的行事。你若這等說。連銀子我也不好借與你了。

【三學士】市義何分燕市東。便敎倒篋無窮。﹝生出銀介﹞我祇憐伊蕭條生計傷頭白。豈爲那喜气門闌愛燭紅。﹝遞銀與老旦收介﹞伊需用。幸囊中未空。說甚枯魚起。彩鳳通。﹝老旦謝生介老旦﹞

【前腔】嘆息年來運未通。得君周急義何窮。押司。你𨿽不貪老身的女孩兒。老身思量起來。就是替女孩兒擇揟。也難得遇著押司這等好人。押司。你休得推阻。老身要使他終身有托諧連理。難道對面無緣類轉蓬。相欽重。你能惇古風。我自蛇銜切。鳳卜通。

﹝老旦﹞身在重霄鬢未華。

窮途日日困泥沙。

﹝生﹞無地可歸堪種玉。

何煩蘿蔓作交加。

第七出遙祝

【番卜算】﹝淨冠帶上﹞樂廣在皇州。屈指懸弧候。南山髙對泰山浮。遣祝華封壽。

明時帝用補山龍。日照新池鳳迹重。卑散自知霄漢隔。若爲門下許從容。自家梁中書的便是。竊相府之權。藉郤家之蔭。一生富貴。止賴山妻。半世驕奢。惟憑嶽丈。目今生辰在邇。稱觴不用蟠桃。獻壽豈徒華祝。連年舊例。搜括珠寶。獻納京師。叫做生辰綱。昨我舅舅蔡九知府。特差戴宗到來。相約祝釐。又說連年被劫。要差的當的人押綱進京。庶不致臨期有誤。我府中止有幹辦楊志。這人可以重托。我一向也另眼看他。如今不免差他一往。有何不可。楊志那裏。﹝生扮楊志上﹞養軍千日。用在一時。﹝見介淨﹞楊志。我太師爺生辰在卽。例有生辰綱賚送京師。以祝遐齡。只是連年被劫。今歲必須一个的當的幹辦。押綱進京。庶可無虞。我府中惟你老成停當。我如今差你送去。好好回來。我自另行擡舉你。你不可違誤。聽我道來。

【桂枝香】我玄黃輻輳。瓚璜駢偶。只是頻年剽劫堪虞。此際驅馳不苟。你莫沿途逗𨖻。莫沿途逗𨖻。落人機彀。臨岐僝僽。暗夷猶。我見你報主心常赤。圖成策更優。

﹝生﹞小人蒙老爺一向擡舉呵。

【前腔】承恩自舊。銜環已久。旣蒙不棄駑駘。怎敢輒辭牛走。但區區遠遊。但區區遠遊。輜裝頗厚。不虞難救。還要求老爺分付。凡運綱的人夫早晚行止。都要聽憑小人的主意。不可執抝才好。﹝淨﹞這个何難。我只要你小心在意。早去早回便了。﹝生﹞老爺。你問行舟。不惜驅馳苦。還憑約束優。

﹝淨﹞百花春隔景陽鐘。

紅蠟香殘誥未封。

﹝生﹞無計歸心何日是。

路邊戈甲正重重。

第八出投膠

【絳都春】﹝外野服上﹞一方保正。喜今日共推。齒徳皆尊。本分衣冠。隨緣耕鑿安時論。猛按著腰間霜刃。發於新硎。問何年遇事。錚錚感奮。

勞生擾擾竟何能。鵬翅垂云不自矜。得劍乍如添健僕。肯教世路日兢兢。老夫鄆城縣一个保正晁蓋的便是。年老無成。雄心未耗。乘時感憤。每思奮不顧身。見事風生。不憚親爲戎首。不輕然諾。果然季布千金。有意酬知。直是侯嬴一劍。今早優遊無事。不免向門前散步一回。﹝行介﹞你看遠遠有人來了。只得避迹門中則个。﹝雜綁醜上行介﹞

【出隊子】﹝雜﹞沿村盤問。莫夜禪林照炁星。一朝雁爪共鷹擒。﹝醜低介﹞俛首無言心自省。﹝合﹞轉過溪橋。天色乍明。

我們拿了這个賊頭。要去請賞。不免報與保正得知。此間已是他門首了。待我把這賊頭縛在這株樹上。進去相見則个。﹝縛醜作進見介外﹞列位何來。﹝雜﹞我們是縣裏差來捕盜的。本不敢驚動保正。只是昨夜在村中古寺。拿得一个異人。赤髮虯髯。甚覺可駭。他醉臥在佛殿上。因此被我們拿了。及至問他。只是不應。本縣老爺原分付說。叫我們協同保正緝獲賊盜的。故此特來通與保正得知。

【鬧樊樓】綠林徧野多亡命。因此上各郡都效秦庭大索漢時黨禁。我們昨夜緝訪到貴村。不想遇著這一人呵。紺宇藏身穩。面目眞堪憎。更三緘聲窨。這行藏狐疑難定。特忙投照妖秦鏡。

﹝外﹞妙妙。這樣古怪的。正該拿他。如今在那裏。﹝雜﹞如今見縛在保正門前樹上。

【滴滴金】﹝外背介﹞聞言暗把狐冰聽。我這裏若有這等樣一个人呵。管取荊州曾識認。牛衣影裏難懸問。哦。我有計在此了。待我瞞過了他們。背地裏去問他一个端的。﹝轉身向雜介﹞列位。旣是這等說。要老夫同到縣裏去。只是今日有些須小事。列位在此寬飮一杯。待老夫完事。卽便同行。念朝來鞅掌甚。乞容整頓。效陳遵井中投轄穩。把村醪共傾。拚得沈沈酩酊。

﹝外﹞叫小使快拿酒來。﹝雜飮介外潛出見醜介外﹞果然是个奇男子。我且問你。你是甚麼樣人。到這村裏來作何勾當。﹝醜睜眼看外介外﹞對我說不妨。﹝醜﹞我要見晁保正來的。﹝外﹞老夫就是晁蓋。﹝醜﹞我姓劉。名唐。別號赤髮鬼。有一主偌大財錢。特來送與保正。﹝外﹞這等你且從容。待老夫送他們出來時節。你見了我。便叫舅舅救人。待老夫見你。假意發起怒來。提著棍只是打。這个叫做苦肉計。他自然放你了。﹝丑應介外轉與雜坐把盞介﹞列位。老夫失陪。切莫見怪。

【畫眉序】﹝外﹞艸寇匿鄕村。想卽鹿無虞未狂逞。賴窮搜穴兔。捷取饑鷹。又何須擊柝重門也。免得伏戎時警。此行功迹貽荒徑。﹝出銀與雜介外﹞聊把靑蚨相贈。

﹝雜收銀介﹞受之不當。卻之不恭。怎麼樣好。﹝外﹞這些須何足掛齒。﹝雜﹞這等多謝了。我們同到縣裏去何如。﹝外﹞老夫就此奉陪。﹝作出介醜見外介﹞舅舅。救我一救。﹝外見醜怒介﹞呀。原來是你這畜生。﹝向雜介﹞這是老夫的外甥。﹝雜﹞旣是令甥。得罪了。﹝放醜綁介外﹞一向漂流在外邊。你今日旣回家來。就該來見我。怎麼又喫醉了酒。睡在那古廟之中。成何勾當。﹝提棍打醜介﹞

【啄木兒】﹝外﹞睛將裂。梃頓橫。羞說韓家宅相親。你果然訪戴臨岐。又緣何僵臥祗林。我待不送你到官呵。你行蹤詭祕誰能信。我待送你到官呵。一時柱國家聲隕。到不如杖下將伊一命傾。

﹝外又打醜雜勸介雜﹞保正。你請自息怒。

【三段子】﹝雜﹞他鼾眠梵林。又誰知擒同臂鷹。我疑爲綠林。又誰知竿驚隱鱗。蛇弓誤落杯中影。茫然造次眞堪哂。幾送家禽淪陷阱。

﹝雜﹞我們吿別。﹝外﹞列位。還是帶這不肖的到官。打死他才是。﹝雜﹞豈有此理。﹝外又出銀介﹞這等還有些須薄意。一發請收了。﹝雜收醜怒視介外向醜介﹞你只在這裏。待我送列位幾步轉來。正是故里疎蕪獨掩門。春前爲送浣花村。﹝外同雜下醜﹞你看他們把我縛了這一番。又白白的得了晁保正的銀子去。我气他們不過。趁著晁保正不曾回家時節。趕到前村去。殺了他們。又奪了那銀子回來。方出得我的气。﹝作急走介﹞

【斗雙雞】胸中气。胸中气鬥牛怒噴。腰間劍。腰間劍虹霓光奮。崗轉疑村飛奔。行行未一程。相逢狹徑。﹝雜﹞恩人相見。分外眼靑。仇人相見。分外眼昏。﹝醜拔劍介﹞怎顧得怒當車螳蜋臂逞。

﹝醜﹞你好好還了我舅舅的銀子。萬事全休。不然。你看我這劍不是好惹的。﹝雜﹞這銀子是你舅舅與我們的。便是要還。也當面交與你的舅舅。沒得與你。﹝醜﹞我偏要你與我。﹝雜﹞我偏不與你。﹝醜輪劍雜抵介小生綸巾羽扇急上﹞古人稱逝矣。志在必騰騫。小生吳用。在此教學。見他們相鬥。不免去救一救則个。﹝小生隔住丑雜介小生﹞你們爲甚麼在此廝殺。﹝醜﹞小人到村裏來訪舅舅晁保正。不想多喫了幾杯。醉倒在古廟中。他每竟把我做賊。綁去見保正。保正見了小人。只是个打。又送他們些銀子。因此我气他們不過。趕來與他們討這个銀子。他們不肯還我。不殺他更待何時。

【下小樓】﹝小生﹞暫停一朝之忿。謾關弓類越人。他們都是你舅舅的相識。你何無愛屋及烏情。﹝醜﹞幹你甚麼事。要你多管。﹝小生﹞小生也是你舅舅的好朋友。𨿽是鄕鄰相競。怎能閉戶無聞。

﹝醜又輪劍向雜小生止不止介外急上﹞一心忙似箭。兩腳走如飛。這畜生休得要動手。﹝丑住介小生﹞我也說須得保正來勸一勸。﹝外﹞老夫送了列位轉去。再尋他不見。我料想一定是趕來與列位相爭。故此急急趕來。你這畜生。果然在這裏胡行。﹝外向雜揖介﹞無知小子。一時冒犯。休得見罪。﹝雜﹞令甥趕來索取保正所賜之物。我們原對令甥說。面還保正。如今保正請收了。﹝雜出銀介外﹞列位又來了。

【鮑老催】他粗豪素性。嗔伊疏屬拘攣甚。馳驅祇欲抒小忿。但念薄分。且包籠。還含忍。區區不腆聊將敬。難道受餐返璧多遺恨。須知我生平長物何曾吞。﹝雜﹞

這等保正你且自請回。我們也吿別罷了。日暮長堤更回首。一聲鄰笛舊山川。﹝雜下小生向外介﹞保正。你的親友。我都相識的。那裏又有這一位令甥哩。

【雙聲子】瞻行徑。瞻行徑。這親故非凡品。明詢問。明詢問。這蹤迹休容隱。﹝外低向小生介﹞他仗事因。仗事因。特訪尋。特訪尋。怕屬垣有耳。怎班荊相證。﹝外﹞

老夫那有這个外甥。這話只好瞞得他們。學究。難道瞞得你過不成。他姓劉。名唐。說有天大一主錢財。送與老夫。特地來的。老夫正要來請學究。共商此事。如今就同行罷。﹝小生﹞待小生放了這些蒙童就來。保正與劉兄先行。正是暫去還來此。幽期不負言。﹝小生下外與醜行介﹞

【尾聲】﹝外﹞一朝邂逅多徼幸。﹝醜﹞我自分交誼期刎頸。﹝合﹞款款林臯並轡行。

﹝外﹞門館無私白日閒。

家僮不復掃柴關。

﹝醜﹞異鄕一笑同酣醉。

感會潛生气槪間。

第九出慕義

﹝末雜扮軍士扛箱上﹞斷磧簇煙山似米。野營軒地鼓如雷。﹝末﹞我們梁山泊內小僂羅的便是。昨日蒙寨主差我們到地方上搶擄。且喜得勝歸來。寨主還未升帳。不免在此伺候。你看這梁山泊。眞好一个形勝也。﹝雜﹞怎見得。﹝末﹞但見四山兀突。一水濴洄。嶙嶙若海上神山。迥迥似江臯赤壁。影浮煙水。气壓雲林。飄飄漾漾。依依稀稀。若遠若近。參差雁落平沙。紅蓼下列成陣勢。絪絪縕縕。霏霏亹亹。非煙非霧。縹緲雲歸遠浦。碧峯前插起旌旗。如雲如雨。如貔如貅。如狼如虎。糾糾桓桓。衝衝矯矯。前有茅。後有勁。右有突。左有衝蓼兒窪內。義屯豪傑千千。如崇如墉。如櫛如比。如茨如梁。整整齊齊。累累若若。東有積。西有倉。南有府。北有帑。宛子城中。富積餱糧萬萬。靑翰船。蒼隼船。先登船。飛鳥船。博昌船。潯陽船。大翼中翼小翼。載浮載沈。載翔載翺。破長風。衝巨浪。怕得那鯨鯢深伏寒潭。天竺駞。鄯國駞。識泉駞。知水駞。陽光駞。泉渠駞。上乘中乘下乘。倏奔倏逸。倏疾倏徐。吼外廐。鳴中陽。嚇得那糜鹿遠藏茂屮。六軍所望。左靑龍。右白虎。前朱雀。後玄武。若五牛。若四獸。若九仞。若六斿。蜿虹之垂天。認旗飄漾。綠楊影裏飛出黃雲。四介所旋。表東京。獻西宛。傾函夏。竭都城。若龍俛。若鸞盼。若雞目。若麐形。匹練之曳光。戰馬咆哮。靑屮叢中騰來紫燕。這壁廂持專諸所持。舞統陵所舞。銅口金頭。有那昆吾刀。鳴鴻刀。靈寶刀。含章刀。露陌刀。龍鱗刀。文身刀。水截鯨鯢。陸剸犀兕。那壁廂鑄歐冶所鑄。造辟閭所造。玉頭珠口。有這純鉤劍。湛盧劍。豪曹劍。魚腸劍。巨闕劍。幹將劍。莫邪劍。气沖牛斗。形轉鹿盧。曲灣灣的權弓■﹝弓繇﹞弓彏弓弸弓角弓雕弓彤弓墨弓。繡質綠沈。靑檀墨漧。無非楚之桃。越之棘。風髙月影圓。直矗矗的枉矢潔矢殺矢■﹝釒侯﹞矢矰矢茀矢恆矢庳矢。靑鏃赤莖。白翎朱羽。無非夏之服。趙之策。霜重麟膠勁。个个披堅。則穿的是浴鐵縲金。纓縢綴組。曰甲曰介。曰函曰鎧。韋人制縫。函師震椎。說甚麼繕京益趙。人人策肥。則執的是指天柱地。埋銅持鐵。曰鞭曰弭。曰策曰箠。埋自北山。種從南社。說甚麼楚令秦謠。列著亂叢叢。密札札。整齊齊。髙的髙。下的下。參的參。差的差。關柵營屯。如天險。如層巒。如連云。如列棧。林路一樣森羅。不數那如礪的金城。百雉千雉。鑿看滉漾漾。浩蕩蕩。亂滚滚。深的深。淺的淺。灣的灣。直的直。溪澗流波。如膻湍。如鯷壑。如蛟室。如鯨灘。水港一般罄折。不數那如帶的湯池。委水委輸。陸戰則乘墉伏莽。疊路開山。荷殳的。執戟的。操戈的。橫槊的。五步六步。七步八步。鸞鈴一振。人人立馬峯尖。水戰則翻江擾海。破浪乘風。擊楫的。鼓枻的。扣舷的。操舵的。五伐六伐。七伐八伐。鼉鼓三撾。个个勒兵水次。靜悄悄潛天潛地。攻不意。備不虞。伏路的不須盤蛇谷裏。喘吁吁倏往倏來。偵其虛。伺其實。哨馬的自有落雁坡前。輕輕重重。疾疾徐徐。淸淸濁濁。髙髙下下。聲振林木的。菇蒲忽起漁歌。那曉是轅門號令。吚吚啞啞。切切嗚嗚。繞繞繚繚。遠遠近近。響遏行雲的。荊棘陡聞牧笛。誰知是陣上金鉦。饒伊是孫臏。是張良。是諸葛。便有陰符黃石。說甚麼聚米能籌。終須閣箸。怕你是尙父。是廉頗。是韓信。總有大樹唾壺。說甚麼按圖可定。到底摧鋒。河自兗州迆邐而來。盤盤旋旋。環雷夏。帶雝沮。達濟漯。投鞭豈可斷流。山自泰嶽迢遞而入。巃巃嵸嵸。聳天門。通日觀。傍石閭。靴尖安能踢倒。洵矣天塹之雄。進可攻。退可守。不讓那劍閣崢嶸。美哉山河之固。水難泛。陸難登。枉說那金陵鞏固。正是激水蛟龍三浪闊。拒人虎豹九關雄。道尢未了。寨主早到。﹝淨扮王倫上﹞

【光光乍】措大泣窮途。投筆袵干戈。召英雄哨聚梁山泊。那怕官兵爭勝負。

決志身殲軍務勞。家家壁上有弓刀。雄應垓下收蛇陣。滯想溪頭伴豹韜。自家白衣秀士王倫的便是。哨聚山林。招徠豪傑。官兵不能直搗。商賈不敢私行。卽此可以終身。捨是何必過分。日來糧餉不敷。差僂羅們到外村擄掠。怎麼還不見回報。﹝末雜扛箱見介﹞稟元帥。小僂羅每昨日到鄆城縣東村擄掠了一个人家金銀衣飾。請元帥親自檢點。﹝淨作看驗得札付介淨﹞這是甚麼文書。﹝看介﹞阿呀。僂羅每擄掠差了。這是一紙札付。上寫著宋公明的名字。這擄掠的一定是宋公明家裏了。他是个當今好漢。我們正要去結識他。怎麼到去擄掠他的財物。我如今要你們拿去送還他。﹝雜﹞我們做賊的只恨擄掠得少。怎麼到要送去還人。﹝淨﹞你們那曉得。

【瑣窗繡】﹝瑣窗郞﹞及時雨名震皇都。是當今大丈夫。登龍附鳳。愧我無途。怎探囊胠篋。教他被虜。﹝繡衣郞﹞﹝合﹞疾忙的璧還故土。疾忙的璧還故土。

﹝雜﹞小僂羅每將這些擄掠來的一一送還他到不打緊。萬一他就把我們一時拿住。送到官府去時節。怎麼區處。﹝淨﹞你這个也慮得是。只是宋公明不是這樣的人。

【前腔】他慷慨仗義堪多。豈區區小丈夫。若負荊開罪。樂與爲徒。他怎肯乘機就計。輕收降虜。﹝合﹞疾忙的璧還故土。疾忙的璧還故土。

﹝雜﹞旣是這樣好人。就此送去還他便了。

階平庭滿白皚皚。

始信昆明有劫灰。

地僻尋常來客少。

臨期終日獨徘徊。

第十出謀成

【點絳唇前】﹝小生上﹞羽扇綸巾。自誇多智天罡耀。參謀巧。帷幄供談笑。

思飄雲外物。律中鬼神驚。多病體儒服。悠悠滄海情。小生吳用。多謀足智。應變隨機。陳平之奇計先人。足參帷幄。諸葛之玄機役鬼。有裨韜鈐。𨿽然力不勝衣。自是術能籠眾。只是未逢知己。有謀無用。有奇不施。暫在村中做个塾師。訓誨蒙童。以消胸中磈礧。適才晁保正約小生議事。蚤以放了這些蒙童。來到此間。寂無一人。不免喚一聲。晁保正有麼。﹝外醜同上﹞

【點絳唇後】密語關情。附耳言難了。羊求到。且匆匆屣倒。﹝見介合﹞功成借箸緣非小。

﹝小生﹞徐庶交髙友。憐君如弟兄。﹝外﹞將期一諾重。﹝醜﹞歘使寸心傾。﹝小生﹞保正。那劉兄不知有甚麼事來相議。﹝外﹞劉兄因生辰綱一事。相約去劫他的。故此不憚遠來相訪。﹝醜﹞學究。你曉得那生辰綱麼。

【降黃龍】權相當朝。祇爲生辰。剝盡民膏。奇珍異玩。看輻輳渾如米船多寶。我思量那黃泥崗上。人迹罕到的所在。我們預先屯聚在那裏。不怕他走了天上去。林臯。先張羅网。料千箱須臾籠罩。﹝外﹞學究。你道這事如何。﹝小生﹞此事深合小弟的意思。﹝醜﹞保正。不要說劫將來可以肥家。就是供我們的酒資。亦是好的。我每苦杖頭吿乏。取供潦倒。

【前腔】﹝外﹞羣豪。傾蓋投歡。抵掌圖謀。應非艸艸。只是有一件可慮。他累年遭虜。到今日堤防必然周到。學究。這个定須用著你的計較。難調。千鈞倚重。藉武侯錦囊機巧。學究。據小弟愚見。此事又動不得干戈。使不得气力。怎能勾將伊輜重。任吾傾倒。

﹝小生﹞這个事有何難處。我們扮做山東販棗子的客商。先把幾輛車兒。裝了些棗子。也推在那崗上林子裏面躱下。那崗下有个白勝。專以賣酒爲生。待小弟去合他入夥。叫他等載生辰綱的上嶺來了。如此炎天。他們必然在崗上避暑。白勝挑兩桶酒上來。待我們先買他一桶喫了。只做要他找一瓢。彊把瓢去兜他的酒起來。就把蒙汗藥放在酒內。白勝搶那酒。仍舊倒在桶裏。他見我們喫了一桶。決不疑心。一定也買這一桶喫的。那時他一齊跌倒。我們把車上棗子傾翻。將這生辰綱內財物大家同載而歸。有何不可。﹝外笑介﹞妙計妙計。

【前腔】﹝小生﹞龍韜。六出奇謀。縱智乏陳平。運籌差到。佯爲估客。似優孟權將叔敖相效。山椒。乘機應變。料難逃漫天圈套。管敎似探囊取寄。使人絕倒。

﹝外﹞這等我們且自飮酒。叫院子。外面有人相訪。一槪不見。不許通報。﹝作飮酒介末道服上﹞

【前腔】逍遙。鶴氅摳趨。玉笈隨行。自雲龍山嶠。貧道公孫勝。思量劫取生辰綱。特地來見晁保正。此間是他門首。待我問他一聲。裏面有人麼。﹝雜上﹞衡門深似海。不許外人敲。呀。師父何來。﹝末﹞貧道有一事要見你主人的。可通報聲。慕緣羽士。欲覿面主人東道。﹝雜﹞主人今日在此議事。一槪人來。分付說不相見。老師父不過要抄化的。待我拿些錢與米送你罷。何必定要見我主人。﹝末﹞貧道不爲抄化而來。要見你主人的。遊遨。遠方跋涉。我自挾智囊相效。﹝雜﹞你就要多布施些。也是容易的。我主人實沒工夫相見哩。﹝末﹞你不肯與我通報。待我自進去罷。﹝末將入雜攔阻末怒推介末﹞按不定雄心磊凷。把昆侖踢倒。

﹝雜跌倒起與末鬧外出相見小生丑暫下介末﹞貧道公孫勝。在雲龍山裏。便聞得晁保正的大名呵。

【黃龍滚】當今一俊豪。當今一俊豪。遠躡芒鞋到。誰料你浪得虛名。那裏肯虛左夷門老。我向驪龍頷下。探珠計巧。今日裏豈無因相混擾。

﹝外﹞老師父。旣是有事相聞。請裏面坐談。﹝進介末﹞貧道爲那蔡京的生辰綱。思想去劫掠他的。特來叩見保正。﹝小生潛上聽外回見小生搖手介外﹞老師父。這是官物。我們平民怎麼好去劫掠他的。﹝末笑介﹞保正。你道是官物麼。你看如今百姓爲何窮了。你道平民不可行劫麼。你看如今的好漢。那一个不思倡亂哩。﹝小生﹞待我試他一試。﹝急出把末扭介﹞你們在此思量劫掠官物麼。﹝末變色不語小生放末介外﹞實不相瞞。我們早已計定了。又得師父相助。正所謂三人同心。其利斷金。﹝醜相見介合﹞

【前腔】羣雄聚義髙。羣雄聚義髙。羣策陰謀巧。俠骨槎枒。不覺寥天杳。爲嗔貪黷。故要把江翻海倒。豈止爲利蠅頭相混擾。

﹝外﹞公孫師父與劉兄都在舍下暫住幾日。一同到黃泥崗去便了。學究。你去約那白勝。不可有誤。﹝小生﹞這个自然的了。

﹝外﹞今朝貰酒與君傾。

我與汝曹俱眼明。

﹝合﹞遙想靑雲丞相府。

此中多恨恨難平。

第十一出約婚

【上林春】﹝生淨同上生﹞碌碌功曹掌公案。家園裏不遑分念。﹝淨﹞蕭曹協力同寅。管鮑交情金斷。

﹝生﹞悵望春襟郁未開。心從到處卽成灰。﹝淨﹞哎。公明。莫思身外無窮事。且盡生前有限杯。﹝生﹞張兄。你那裏知道小弟的心事。小弟不爲一家愁絕。止因萬姓心傷。姦佞盈朝。豺狼當道。不思爲民爲國。但要自利自私。小弟適才接著紙文書。又是爲那生辰綱一事。旣要差民轉運。又要委兵堤防。張兄。你只看因他一个生辰。驚動多少地方。刻剝多少小民。如今人人思亂。家家動搖。豈是个太平的景象。﹝淨笑介﹞公明。你又多事了。他們自家一身也顧不來。這樣的事管他做甚麼。﹝生﹞張兄說那裏話。

【小措大】城狐社鼠。擾朝廷。毒閭閻。今日轉輸。騷動何堪。不思民困時艱。眾心難按。因此上頻年劫掠滋變。﹝淨﹞這盜賊就是太平時節也是有的。幹上官甚麼事。﹝生﹞呀。張兄。你看如今爲盜的那裏盡是無賴所爲。便是那豪傑人人甘作亂。膽欲寒。眼見中原不獲安。一木難將傾廈撼。﹖﹖人妄自憂天。

【不是路】﹝醜老旦同上﹞攜手風前。糝徑楊花鋪白氈。蒼苔軟。萬家煙樹滿晴川。訪名賢。﹝醜﹞早已到縣門首了。﹝老旦﹞只見琴堂軒敞臨南面。﹝醜﹞那邊廊下便是他的公廨。﹝轉介合﹞轉過回廊公廨邊。﹝醜指介﹞早已到他門首了。﹝看介合﹞門斜掩。只見他同心握麈閒消遣。﹝見介老旦醜﹞斂袵相見。斂袵相見。

﹝淨﹞王媽媽。這位是何人。秋娘𨿽老。丰韻猶存。﹝醜﹞張押司。你又來笑話了。這位閻媽媽。特來叩見宋押司的。﹝生﹞媽媽。又有甚麼事。來見小生呢。﹝丑﹞押司請猜一猜。

【紅衲襖】﹝生﹞莫不是剡溪舟乘興還。﹝老旦﹞老身特地來的。﹝生﹞莫不是豫章郵乘風便。﹝醜﹞我們又不是殷洪喬。﹝生﹞莫不是桃源誤入迷劉阮。莫不是雀角縱橫訟淑媛。﹝老旦﹞都不是。﹝生﹞莫不是慕河陽看花徧。莫不是乞監河搖尾憐。﹝醜﹞一發不是了。﹝生﹞哦。這等我猜著你們了。多敢是投桃思報不忘戔戔也。今日同■﹝口銜﹞黃鳥環。﹝醜﹞

這个到有幾分猜著了。押司。老身實對你說罷。

【前腔】他怎敢再干求冒那馮婦嫌。他怎敢妄思量焚那馮驩券。他祇念感恩圖報骨空鐫。他祇念恩山義海盟難變。如今押司與他令愛呵。一个兒閨閣幽枉待年。一个兒館捨虛誰作伴。因此乞好逑君子暫詠關關也。花燭輝煌映玉環。

﹝淨﹞媽媽。你特地送一个如夫人來與宋公明。妙妙。﹝生﹞這个豈有此理。我當日原對二位說。親事斷然不允的。哦。我曉得了。你們一定尋得一个郞君要嫁。恐怕我來取償夙負。故此先來盡我一个意思麼。﹝老旦﹞押司。那有這等說話。﹝淨﹞公明。他們送一个如夫人與你。這是尋也尋不來的。何故如此推三阻四。﹝生﹞張兄。你不知道這位媽媽。當日央王媽媽與小弟借幾十兩銀子。小弟借他的時節呵。原是

【大節髙】﹝大勝樂﹞憐孤寡仗義周旋。又何心諧繾綣。丈夫意气原非淺。﹝節節髙﹞那風流擔袵席緣。婚姻眷。區區何足經吾念。媽媽。我若因你窮的時節。借你幾兩銀子。就貪圖了你的女兒呵。乘機輒利私情便。質之公義甚堪慚。一時墮落千秋願。

﹝老旦﹞押司。這个不是你貪圖我的小女。老身爲小女擇配。情願送與押司的。況且不要說我

【前腔】銜髙誼薄雲天。就是押司這樣一个大丈夫。使小女效齊眉相舉案。終身有托憐嬿婉。也好帶挈老身呵。桑楡晚。織艱。龍鐘倦。相依白髮無憾。﹝淨﹞公明。適才王媽媽說一个館捨虛。說得極有理。你尊嫂在宅上管家。又到這裏來不得。你如今公廨中又沒有个服事的人兒。梅花紙帳眠孤館。況且情之所鍾。正在我輩。鐘情我輩又何嫌。鶼鶼莫負於飛願。

﹝生﹞王媽媽。你又再三求我。張押司又是這等勸我。我只得勉彊從命。只是我公廨裏不便。就在閻媽媽宅上罷。﹝出銀與老旦介﹞閻媽媽。這是令愛的聘金。你先收了去。若是一應使費。待我明日送來。﹝醜﹞押司。這等幾時做親。﹝生﹞這个且從容。

【尾聲】﹝生﹞須擇日開羅韉。﹝合﹞依稀犢子遇眉連。始信姻緣匪偶然。

一飮瓊漿百感生。

玄霜搗盡見雲英。

藍橋自是神仙窟。

何必崎嶇上玉京。

第十二出目成

【熙州三臺】﹝淨上﹞日來公務蹉跎。無因訪問嬌娥。乘興暫相過。願天敎瞥然遇他。

酒不醉人人自醉。色不迷人人自迷。我張三郞爲何道此兩句。前日無心走到街上。見一个女子。十分丰致。我看他。他也看我。我因此與他借茶喫。他就進裏面拿茶出來我喫。我把言語調戲他。他甚是知音。一向忙忙的不曾訪問他是甚麼樣人家。且喜今朝無事。閒步到他門首。看他若在。再去乘機調戲他一番。不然到他鄰舍人家訪問个下落。也好用些計較。做些勾當。﹝老旦上﹞計拙無衣無食。途窮仗友生。﹝淨見介淨﹞你是閻媽媽。在此何干。﹝老旦﹞張押司。這是老身家裏了。﹝淨﹞哦。小生到不知道。這就是媽媽家裏。﹝背介﹞這等說。我前日見的那女子是他女兒。哎。到不想喫宋公明得了這等丰致的女子。﹝老旦﹞押司爲何到此。﹝淨﹞我出去拜个朋友。打從這裏經過。不想撞著媽媽。﹝老旦﹞這等舍下請坐。待了茶去。﹝淨﹞這等造次了。﹝老旦﹞好說。

【黃鶯學畫眉】﹝黃鶯兒﹞榮藉子猷過。柰衰殘應接疎。蛙居窄狹慚虛左。女孩兒。有客在此。快拿茶出來。﹝淨﹞這位令愛。莫不就是許與宋公明的麼。﹝老旦﹞正是。﹝淨﹞靑春多少了。﹝老旦﹞年華不多。瓜期未過。止有十六歲。﹝淨﹞正是二八佳人。﹝老旦﹞好說。前日多蒙押司攛掇。成就得這姻緣。東牀賴贅東方朔。﹝小旦持茶上﹞﹝畫眉序﹞堂前喚客嬌鸚鵡。捧龍團光映冰壺。﹝小旦見淨急轉身老旦過接茶小旦偸覷淨下淨見背笑介﹞

【黃鶯穿皁羅】﹝淨﹞﹝黃鶯兒﹞看他拂袂似穿梭。俏身材軟玉搓。嬌羞一段眞無那。不要說別樣。你只看進去的時節。有許多光景哩。他芳眸暗脧。我香魂欲蘇。﹝老旦﹞押司請茶。﹝淨喫茶介淨﹞瓊漿飮自藍橋路。﹝皂羅袍﹞﹝小旦偸覷淨望介淨﹞看他遮遮掩掩。光生綺羅。霏霏拂拂。香穿綺疏。哎。可惜他許嫁了宋公明。教我芳菲有主空相慕。

﹝淨﹞就此吿別。﹝老旦﹞旦慢。﹝淨虛下小旦﹞母親。這个是甚麼人。﹝老旦﹞這个就是與你官人宋公明同房做押司的張三郞。﹝小旦﹞他前日也曾在這裏經過。問孩兒借茶喫哩。這个人倒也俊俏。

【貓兒墜玉交】﹝貓兒墜﹞隔簾偸覷。彷佛憶當初。鴻漸曾經駐玉珂。翩翩結束自婆娑。﹝老旦﹞我的兒。你快不要說這樣話。我把你許嫁宋押司。原是貪他的錢財。﹝玉交枝﹞盟姻祇是居奇貨。況檀郞風流不負。配嬌姿姻緣不錯。

﹝淨復上﹞有緣千里能相會。無緣對面不相逢。今日那女郞甚覺有情。只可惜他母親在坐。待我再走轉去。或者那媽媽進去了。他有小生的情。獨自在門前等。也不可知。

【貓兒墜桐花】﹝貓兒墜﹞他回頭一顧。畱意在秋波。我欲向瑤宮問玉蜍。梧樹何年歇鳳雛。﹝淨作入門小旦避老旦後介老旦﹞呀。押司爲何又轉來。﹝淨﹞我失落了十數兩銀子。不知在那裏失落的。﹝老旦﹞這等押司你自尋便是。﹝淨作低頭小旦避老旦後介淨背介﹞只見他﹝梧桐花﹞六幅瀟湘水半拖。我低回睨處金蓮露。

相見眼還明。

香羅疊雪輕。

飮中相顧色。

送後獨歸情。

第十三出效款

【天下樂】﹝旦上﹞夜半妖星照水濱。遭逢梁上相驚。探蹤迹。憑閨閫。側望傷神不自禁。

萬事干戈裏。低垂气不蘇。衣冠兼盜賊。饕餮用斯須。奴家昨夜門掩梨花。戶扃魚鑰。不驚淸夢。來旣無蹤。劫盡黃金。去又無迹。今早起來。方才知道偸兒相犯。如何是好。不免待相公回來。再做道理。﹝生上﹞家山牢落戰塵西。匹馬偸歸路已迷。﹝生入見介﹞娘子。吾聞家中失盜。特地回來。不知昨夜那賊從那裏進來的。看得个蹤迹明白。便好教人緝獲。﹝旦﹞便是。昨夜杳然不覺。今早起來方得知失盜。

【瓦盆兒】穿窬輕覷。正出花宮漏報嚴更。迷香夢。擁孤衾。那裏是無端揖盜自開門。端不爲謾藏疎誨盜相侵。﹝生﹞我陡然間侍琴堂靑鸞把信聞。忙慰你少原遺恨。塞馬去無憑準。楚弓喪何須問。況且那盜賊本王臣。

﹝雜扛箱上﹞將心感知己。萬里寄懸旌。我們是梁山泊的小僂羅。奉主帥之命。將昨日擄掠宋公明的財物。一一送還。此間已是他門首了。不免徑入。﹝入見介生﹞勇士何來。﹝雜﹞小校們是梁山泊上一夥僂羅。昨日不知潭府。偶然犯夜。今早檢點財物。見了押司札付。方才得知是押司宅上。不勝惶悚。特奉主帥之命。一來負荊請罪。二來送還財物。一毫不失。悉憑押司檢點就是。

【橊花泣】梁山水泊。聚義有羣英。﹝生﹞吾聞得寨主是个白面書生王倫。果然是麼。﹝雜﹞正是。遵約束。稟王倫。聞得押司的爲人呵。大名遠播素欽承。輕幹閫禁。擢發罪不勝。小校們此來呵。負荊相請。便成擒我自甘心忍。﹝送箱還介雜﹞把珠還合浦重淵。更劍合丰城舊型。

﹝生﹞這區區長物。何必送還。只是你們寨主固系書生。列位僂羅亦皆人子。何苦拋離家業。哨聚山林。旣犯不赦之條。更爲無藉之輩。何不棄去山寨。歸就耕耘。你們若無本錢的。就將這些須財物分爲資本。我決不吝惜。你們回去。可對你寨主說。

【喜漁燈】書生白面應知禁。怎學黃巢亡命。須知你每原屬良民。怎憑依綠林。綠林烏合猖狂甚。好勸你星散歸耕。金銀你權爲資本。我便罄囊中曾無吝心。

【尾聲】﹝雜謝介﹞你言詞正。意可親。果不負生平有盛名。直敎我感激自傾心。

﹝生﹞一談一笑俗相看。

直道無憂行路難。

﹝雜﹞今日鑪錘任君宰。

彊移棲息一枝安。

第十四出剽劫

【香柳娘】﹝外小生末丑俱扮商人推車上﹞早匆匆出門。早匆匆出門。驅馳前進。我們都扮做販棗子的客商。來到此間。已是黃泥崗嶺下了。大家同上嶺去。﹝行介﹞看森森樹蔭黃泥嶺。﹝小生立顧指介﹞這林子裏面正好藏身。把車兒推進去。﹝推車介合﹞且推車入林。且推車入林。藏器待時行。圖謀預期定。﹝外﹞白勝怎麼不見。﹝小生﹞我已約定他。等他們到了。白勝方才挑酒來哩。俟紛馳畫輪。俟紛馳畫輪。暫憩炎蒸。暗施勾引。﹝眾虛下生扮楊志同眾載生辰綱上﹞

【前腔】向山前趲行。向山前趲行。﹝生﹞莫辭勞頓。須知日遠長安近。﹝眾﹞嘆炎天困人。嘆炎天困人。重負不能勝。微軀已將隕。﹝眾共歇倒地生催介﹞你看這个嶺上。人迹不到的所在。可是安歇得的。念連遭綠林。念連遭綠林。怎在僻徑存身。我自先驅導引。

﹝眾﹞隨你怎麼樣。也要歇一歇兒。﹝生拔劍嚇眾小生上見生介小生﹞你是何等樣人。提著刀在此嚇人。﹝生﹞幹你甚麼事得。﹝小生鬭生眾上介﹞

【劉滚】﹝小生﹞咱每是。咱每是經商自鄰郡。棗販安期。車踰峻嶺。溽暑不能行。婆娑疏影。你怎敢乘機。輒思翦徑。

【前腔】﹝生﹞咱每是。咱每是公旬苦奔命。幾輛圖書。京華呈進。你們旣是那估客憩林陰。何須窺影。蹤迹堪疑。莫非翦徑。

﹝住鬭介小生﹞原來大家是行路的。正好作伴同行。你若疑心我們是歹人。請你看我們的棗子就是。﹝眾﹞如今旣有伴兒。我們放心坐一坐去罷。﹝旦扮白勝挑酒上﹞

【吳歌】此酒釀成恰是有價个因。一味裏馨香誰勿起子个貪心。要曉得曲糵一時那價得容易。一擔挑來雙手子價送與人。

﹝歇擔介小生﹞你這酒挑到那裏去的。﹝旦﹞我這酒挑過嶺去。賣與農莊人的。﹝小生﹞賣一桶與我們何如。﹝眾﹞我們也買他這一桶喫了罷。﹝生怒介﹞得知他這酒怎麼樣的。就要買他的喫。﹝旦﹞你這客官好不達理。這个我是挑與主顧人家的。又不彊要賣與你。你說這等話做甚麼。﹝挑酒行小生扯介旦﹞不賣不賣。這个酒是有毒藥的。你不要買他喫罷。﹝小生﹞他們只是這等說。也不衝撞你。況且說的又不是我們。怎麼就使起性來。我多與你幾个錢罷。﹝遞錢與旦小生外末丑共飮眾看介外小生末丑﹞

【大砑鼓】村醪比聖明。欲消渴吻。不必芳尊。價酬生樂何須論。我持螯兩腋便風生。﹝小生把酒與生介小生﹞老兄。不妨事。喫一杯。乘醉偏能信步行。

﹝生飮眾飮小生奉棗介丑﹞這酒我們要找兩瓢。﹝旦﹞你這客官。適才說過了賣的。怎麼又要找起來。﹝醜﹞我偏要你找。﹝把瓢兜酒飮罷又兜一瓢走林裏旦趕奪酒傾桶內介旦﹞好沒趣。找了一瓢。怎麼又來兜。﹝眾向生介﹞你看這酒眼見得不妨事的了。難道一桶是好的。一桶是有毒的不成。況且這一桶那位客官又喫過一瓢的了。你看

【前腔】香醪噴鼻馨。教我們涎垂口角。汗漬周身。數杯未必沈沈困。﹝生﹞這也說得是。隨你們罷。﹝眾買酒介眾﹞把靑蚨幾貫易縹淸。酩酊何辭褦襶行。﹝眾生同飮小生看笑旦挑桶下介﹞

【吳歌】﹝旦﹞此酒釀成原自那个曲生。曲生價得售好把大家傾。你便姦巧好像子个鬼。那亨子出得个劉伶造計深。

﹝旦先下生眾倒介小生﹞你看倒也倒也。我們一齊動手。﹝外丑末推車出裝生辰綱介﹞

【金錢花】﹝合﹞堪憐一飮沈沈。沈沈。空敎兩眼睜睜。睜睜。干戈不必用縱橫。將杯酒。易車輪。齊拍手。快生平。

由你姦如鬼。喫了洗腳水。﹝小生外末丑推車下生先起眾亦起看介﹞這个事怎麼了。怎麼了。

【前腔】看他們呵呵齊下山林。山林。教我們茫茫何處追尋。追尋。須知竹葉鴆偏深。憑誰救。淚空橫。天欲暝。暮云平。

﹝生﹞我叫你們不要喫這个酒。你們不肯信。如今害得我上天無路。入地無門。怎麼樣了。﹝眾﹞如今我們趕上去拿他便是。﹝生﹞也罷。趕得著時。是千幸萬幸了。若趕不著時節。只得先去見蔡九知府。叫他行文各處緝獲便了。正是一心忙似箭。兩腳走如飛。﹝下小生外末丑推車上﹞

【引駕行】﹝合﹞怪他每遇生辰。便紛紛騷擾民生。幸喜得今日呵。大事圖謀已有成。乘夤夜載歸輪囷。有甚風聲。誰知影形。

﹝末﹞貧道還有一句話說。我們劫了生辰綱。少不得連累地方。又不是我們倡義的本意了。不若就叫白勝哥出首在本府。待本府來拿我們的時節。貧道設起法來。呼風喚雨。走石飛沙。把官兵驚得他魂不附體。我們竟逃到梁山泊水窪哨聚。豈不兩得其便。﹝眾﹞此計正合我們意思。

【前腔】﹝合﹞牽牛無妄堪矜。料伐國不問仁人。教他首匿潛同狄慶靈。那梁山泊水窪難進。我們預辦前程。堪藏影形。

當年膽气已縱橫。

錦帶騂弓結束輕。

獨對一樽開笑口。

十年身世一浮萍。

第十五出聯姻

﹝淨上﹞姻緣姻緣。事非偶然。謀事在人。成事在天。我張三郞半世風流。一生落莫。前日遇著那女郞。十分丰致。十分有情。滿望偸香竊玉。與他鳳倒鸞顚。不意就是宋公明所定偏房。今日做親。叫我做了一場春夢。好生敗興。只得在此納悶閒坐。﹝醜上﹞媒婆媒婆。兩腳奔波。成事時少。說謊時多。今日宋押司與閻婆息成親。閻媽媽因前日張押司攛掇成了這个婚事。叫我請他陪宋押司過門。此間已是他的公廨了。﹝見介醜﹞押司。爲何悶坐在此。﹝淨﹞今日宋押司納寵。喜气衝衝。你又不肯與我作伐。叫我不在此悶坐則甚。﹝醜﹞老身不曉得押司也要納寵。得罪。如今慢慢的與押司尋有丰致似他的便了。﹝淨﹞這閻婆息我曾見來。那裏還有丰致如他的。可惜到喫宋公明先下手了。

【荷葉鋪水面】﹝淨﹞思嬌艷。煞自憐。誰敎祖生鞭著先。只是宋公明不是个知趣著人的人哩。一朶奇葩到把遊蜂采野蝶穿。我想他每今夜。兩个好不受用。雀屛花燭焰。象牀鸞鳳顚。﹝醜﹞正是他們今日成親。閻媽媽叫老身請押司陪宋押司過門。﹝淨﹞我不去。﹝醜﹞押司怎麼不去。﹝淨﹞我去時節對面無緣。有夢難成。睜睜祇懸雙餓眼。

﹝醜﹞押司。你還去一去兒。﹝淨﹞這等待了宋公明同去。﹝生上﹞

【玉井蓮】館捨蕭然。良夜交歡嬿婉。

﹝見介醜﹞押司。老身在此候久了。閻媽媽請張押司奉陪過門。﹝生﹞旣如此。卽便同行。﹝行介醜﹞轉灣抹角。此間便是。﹝醜﹞閻媽媽有請。﹝老旦小旦同上﹞

【前腔】虛左堂前。此日紅鸞光燦。

﹝相見介淨覷小旦嘆小旦偸視淨介老旦﹞今日蒙押司不棄葑菲。使小女終身有托。卽備魯酒。以爲合巹之杯。女孩兒送酒。﹝小旦送酒淨小旦偸視介﹞

【海棠醉東風】﹝月上海棠﹞﹝合﹞酒合歡。杯浮琥珀光偏艷。﹝老旦指生介﹞看五陵俠少。裘馬翩然。幸蔦蘿附木纏綿。更兔絲從風婉轉。﹝沈醉東風﹞念奴暮年。﹝指小旦介﹞念伊少年。影形弔處。相依有伯鸞。

【姐姐插海棠】﹝好姐姐﹞﹝小旦﹞枉然。小星光燦。妬娥眉入宮難免。﹝月上海棠﹞怕形孤友鳳。影只交鸞。﹝淨﹞尊嫂請自放心。宋公明不是這等的人。喜今朝二姓交歡。管異日百年相眷。﹝醜﹞還須念我月下冰邊。拈成繾綣。

﹝淨﹞我們知趣些。別了罷。天上碧桃和露種。日邊紅杏倚云栽。﹝淨丑老旦下生小旦弔場生坐小旦移近生坐笑介﹞相公。奴家種玉不虛。破瓜無負。今夜得侍君子。眞是三生有幸。百歲多緣。﹝生笑不語介﹞

【撥棹入江水】﹝川撥棹﹞﹝小旦﹞三生願。喜燈前繡帳懸。﹝又移近生笑介﹞擁鴛衾夢繞巫山。擁鴛衾夢繞巫山。﹝貼生臉笑介﹞但豆蔻含胎可憐。﹝江兒水﹞須要款款輕輕。呵護香溫玉軟。﹝生作倦伸腰又坐介﹞

【玉枝帶六麼】﹝玉交枝﹞﹝生﹞酒闌人倦。我眼蒙矓神思黯然。﹝六麼令﹞娘子。你燈前絮語煞堪憐。柰樵樓鼓已催殘。那黑甜鄕裏周公伴。

﹝小旦﹞正是。﹝摟生頸介﹞我們去睡罷。﹝生作睡在椅上介小旦﹞啐。遇著這等一个俗子。豈不孤負了奴家的終身也。﹝掩淚背介﹞

【園林帶僥僥】嘆今生緣慳分慳。到今宵情憐意憐。看他月思風情曾不諳。教我寂寞若爲妍。珠淚連。﹝生醒向小旦介﹞我們去睡罷。﹝生﹞樓前鐘鼓遞相催。﹝小旦﹞溫嶠終虛玉鏡臺。﹝小旦﹞此夜斷腸人不見。﹝生﹞起行殘月影徘徊。

第十六出報變

【海棠春】﹝末冠帶上﹞心懸輜重渾難定。但願得沿途寧靜。何日到神京。偏怪鴉成陣。

事不關心。關心者亂。我蔡九知府。爲那生辰綱一事。日夜在心。昨戴宗自梁中書處回來。聞說已差的當幹辦楊志押送至京。可保無虞。𨿽然如此說。我只是放心不下。必待京中有回信出來。方才安穩。叫左右。若京師有人到來。卽便通報。﹝生扮楊志上﹞有事不敢不報。無事不敢亂傳。我楊志押生辰綱到黃泥崗。被賊劫去。追趕不著。又不敢回到梁府中去。只得走到蔡九知府這裏來。求他緝獲賊盜。此間已是他門首了。不免徑入。﹝進末驚介末﹞楊志。你怎麼這樣光景。敢是生辰綱又被賊擄掠了。﹝生﹞便是。小人押這生辰綱到黃泥嶺上。人迹罕有。忽被一起彊人。不知多少。在林子裏衝將出來。眾人俱已逃散。叫楊志一人難以抵當。竟被他們剽劫殆盡。小人不敢回去。特來求老爺作主。緝獲彊人則个。

【六麼姐兒】﹝六麼令﹞途經兗城。黃泥鳥道。小憩炎蒸。乘墉誰料有黃巾。﹝好姐姐﹞干戈蠭起苦只苦無救兵。﹝梧葉兒﹞虎口逃生。拯救求憐切人。

【前腔】﹝末﹞聞言頓驚。我因莊蹻充斥。叫他們刁鬥時鳴。那濟州的北門鎖鑰屬何人。任伏戎於莽縱容毫不禁。我如今不難移文到濟州府去。叫他緝獲便是。限勒嚴明。那管詰捕頻驚邑人。

﹝末﹞楊志。我寫書與梁爺。一定不難爲你的。你自回梁府去便了。﹝生應介﹞

辛苦賊中來。

茫茫何所開。

不知滄海上。

天遣幾時回。

﹝生弔場﹞蔡九知府𨿽然寫書與我。叫我回去見本主梁中書。只是我自羞見江東父老。怎麼回去得。聞得梁山泊廣招豪傑。不如逃到那裏去存身幾時。再作道理。正是明知不是伴。事急且相隨。﹝下﹞

第十七出義什

【顆顆珠】﹝淨扮公差上﹞公務不容停。濟州匹馬。蚤已到鄆城。

自家濟州府緝事公差便是。連日因黃泥崗上劫了生辰綱。蔡九知府移文到府。要立刻緝獲這盜。報聞蔡太師。我本府老爺好不心焦哩。昨日黃泥崗白勝到府出首。說劫了生辰綱。中間有个鄆城縣保正晁蓋在內。故此我本府老爺立刻僉了文書。叫我來鄆城縣下了公文。協拿晁蓋。星夜來到此間。天色尙早。縣主還不曾升堂。只得在這茶坊少坐一坐。﹝生上﹞傲吏身閒笑五侯。人間不解重驊驑。﹝見淨介﹞客官何來。﹝淨﹞小子濟州府差來縣裏下公文的。﹝生﹞小生本縣掌案的功曹。有甚麼事。該對小生說知。少間才好答應。﹝淨﹞押司莫不是宋公明麼。﹝生﹞小生正是。﹝淨揖介﹞久慕久慕。這等小子便說與押司得知。料也不妨事的了。那黃泥崗上打劫了生辰綱。押司一定得知的。一向緝訪。再沒下落。昨日有人出首在本府。特地行文到貴縣來拿人哩。

【馬蹄花】寇盜橫行。爲劫生辰綱內珍。一向明懸象魏。督責功曹。廉訪無憑。陡然吿訐喜分明。堯天不共驩兜穩。因此上向沙中博浪追蹤。還怕他做髠鉗季布潛身。

﹝生﹞這个一定奉命。待縣主升堂。小生卽便稟差幾个的當人協拿便是。但不知是那幾个。﹝淨﹞押司下問。不敢不說。﹝附生耳介﹞是本縣保正晁蓋。﹝生﹞是那个出首的。﹝淨﹞黃泥崗居民白勝出首的。﹝生﹞少待。小生略有些小事。轉一身兒就來。﹝淨﹞押司不可誤事。﹝生﹞這个豈敢有違。

【前腔】胠篋堪嗔。況令甲森然敢不遵。那人呵。好似籠中窮鳥。釜底枯魚。頃刻成擒。我們縣中百姓都是守分的。那有朱家仗義屬明庭。那有鄰邦須賈藏孫臏。只是神君未蒞琴堂。你從容此地安身。

﹝淨﹞正是鼎魚猶假息。穴蟻欲向逃。﹝生別淨出淨下生﹞不想劫生辰綱到是晁保正。我若不預先去通知他。叫他逃走。臨時怎能勾脫身。適讒賺了這緝事的出門。不免乘馬趕到他家裏去則个。﹝上馬介﹞

【撲燈蛾】聞言膽戰驚。聞言膽戰驚。緝捕風聲緊。株及惜雷陳。欲待旁觀安忍也。那區區保正。眞成一擲賭乾坤。效漁人縱子胥星奔。驅馳傳信。早見馬足起紅塵。

﹝下馬系介﹞早已到他門首。不免奔將入去。晁保正在那裏。﹝外上﹞日間不幹虧心事。半夜敲門不喫驚。﹝見介生﹞晁兄。你那黃泥崗上的事已露了。本府差人來縣中。叫添人協拿。小弟特來通知晁兄。爲今之計。古人說得好。三十六著。走爲上著。﹝外﹞首人可是白勝麼。﹝生﹞他說是白勝。

【亭前送別】﹝亭前柳﹞倏見郅都鷹舞爪攫鵬鵾。須傍那陽烏朝展翅。陰魄夜飛輪。﹝江頭送別﹞倉忙快把徵衫整。敢賣心知做負義君卿。

﹝外﹞小弟此舉。原不是一人做的。因劉唐來報信。隨後又有道者公孫勝贊助。故此與吳用商議定了做的。又恐連累平民。特地叫白勝到本府去出首。他們都在後花園內。逃奔之計。已布定在此。只要待差人到來。顯个手段與他看看。卽便起程了。﹝生﹞原來是這等。小弟不知詳細。一時聞聽得這个消息。到爲晁兄著忙了。﹝外﹞公明。你的髙誼。我自然佩服的。

【雁過南樓】感君交存故人。肯臨岐引手殷勤。小弟們此舉。也不專爲些須財寶哩。爲豺狼當塗擾民。英雄發憤。甘共叢神一逞。這其間參謀有人。今婆娑三徑。教你好把荊州識認。

﹝生﹞快請出來相見一面。縣主此時想已升堂快了。小弟就要去答應哩。﹝外﹞學究那裏。﹝小生末丑上﹞客到但知畱一醉。盤中祇有水晶鹽。﹝相見介外指小生﹞這是吳兄。﹝指末﹞這是公孫師父。﹝指醜﹞這是劉兄。﹝小生﹞公明。小弟們

【章臺前柳】﹝章臺柳﹞﹝合﹞瞻山斗仰止殷。恨介紹無從禦李膺。誰料天涯知己存。你仗義知非浪得名。﹝亭前柳﹞入林把臂交盟訂。﹝生﹞小弟就此吿別。會唔無期。前途保重。﹝合﹞賦別銷魂。早結伴向通津。

關河萬里秋風急。望見香山不見家。﹝生別作上馬同下淨上﹞祇因與朋好。且得慰蹉跎。你看本縣將次升堂了。宋押司怎麼還不見到來。﹝生上﹞往來星騎一相過。行盡淸溪日已蹉。﹝見介生﹞小弟失陪。得罪得罪。如今本縣將次升堂了。我們同去罷。

【尾聲】狂且運落生應隕。看敗露一朝難禁。管頃刻追蹤不暫停。

官曹崇重難頻入。

第宅淸閒且獨行。

敢請相公平賊後。

暫攜諸吏上崢嶸。

第十八出漁色

【秋蘂香】﹝小旦上﹞金井轆轤歷亂。渾驚覺珊枕捱殘。手攬寒衾窗內見。敗葉蕭蕭風翦。

﹝蝶戀花﹞庭院碧苔紅葉徧。黃菊開時。已近重陽宴。日日露荷凋綠扇。粉塘煙水明如練。試倚涼風醒酒面。雁字來時。恰自層樓見。幾點護霜云影轉。誰家蘆管吟秋怨。奴家閻婆息。𨿽嫁了這个宋郞。鹵莽有餘。溫存不足。那曉嘲風弄月。豈知惜玉憐香。夜月獨銜杯。孤負梁鴻之案。秋云空掩鬢。冷落張敞之眉。衾冷鑪煙。說甚麼蜂交蝶戀。牀閒明月。那些个鳳倒鸞顚。眞个可人期不來。俗子推不去。好生悶人。且門首閒步一回。消遣悶懷則个。

【忒忒令】嘆寂寞沈吟畫闌。暫徙倚徘徊雕檻。金風颯颯。景物增淒惋。悲搖落向誰言。悲搖落向誰言。嫁蕭郞也枉然。鎭愁凝淚臉。

【尹令】﹝淨上﹞憶邂逅春風曲檻。又蹉跎秋風紈扇。我思量那閻婆息呵。他幾度秋波偸展。彷佛時惡笑靨。教我魂蕩香閨。百尺遊絲夢裏牽。

小生爲這閻婆息。眠思夢想。意亂情迷。今日明曉得宋公明在縣中。只說去尋他講話。到他家裏。看閻婆息出來見我還是不出來。且去再作道理。呀。你看他早已在門首。不免闖將過去。﹝相見介淨﹞宋公明在宅上麼。﹝小旦﹞今早到縣中去了。還不曾回來。﹝淨﹞小生與他同出縣門的。他又不知到那裏去了。﹝小旦﹞這等。押司且請在裏面坐了。等他便是。

【品令】﹝淨﹞須知子猷訪戴步蹁躚。誰知呂安題鳳惜畱連。蒙尊嫂畱小生進裏面來坐。這个都是看宋公明的分上。屋烏推愛。一時相繾綣。﹝小旦嘆介淨﹞你新婚正燕。況佳人莫愁字艷。因甚霧鬢云荒。翠黛顰含遠岫攢。

【荳葉黃】﹝小旦﹞眼兒前。落莫光景堪憐。怎敎人瀟灑蘭閨。怎敎人瀟灑蘭閨。只落得香愁玉怨。舞裙歌扇。塵埋可憐。﹝淨﹞這等看來。多分是宋公明不知趣。不著人了。﹝小旦嘆介﹞好一似失羣的孤雁。好一似失羣的孤雁。形影淒然。爲著那風流扼腕。

﹝淨﹞呀。人常說道兒女情長。英雄气短。宋公明爲人到是反這兩句話的。故此擔閣了尊嫂。

【玉交枝】﹝淨﹞錦衾羅韀。誤卿卿靑春少年。芙蓉狼藉秋江畔。若是小生得了尊嫂這樣一位美人呵。妝成金屋闌斑。攜將阿嬌相貯偏。爲雲爲雨迷鶯燕。只是你可惜差配了對頭。嘆紅蕖浪交野鴛。只是我可惜緣分淺些。嘆金梧不停彩鸞。﹝小旦﹞

押司。你休得要調戲奴家。奴家實對押司說。

【賽紅娘】紅顏命淹蹇。鳳衾寒。秋風任冷落。悲團扇。祇自憐。他𨿽然奚落奴家。奴家只是守他的閨門。羅敷蚤把兔絲綰。難挽斷。宿癅甘把翠鈿減。難逗亂。

﹝淨笑介﹞尊嫂𨿽是這等說。難道不曾聞古時節偸香竊玉的故事麼。

【雙蝴蝶】香偸羨賈午靑瑣褰。琴心司馬把綠綺彈。便匪石心難轉。聽關關鳥兒也相喚。若得神女繞巫山。香夢圓。便做韓重赴黃泉。鴛冢安。

﹝小旦﹞押司。你一發說得沒理了。我只是不睬你。﹝小旦走入淨追入小旦轉身介﹞押司。各有內外。你跟我走進來做甚麼。﹝淨笑介﹞只走進來這一次兒。﹝小旦﹞有你這个涎臉。

【鶯踏花】你絮叨叨空煩巧言。笑吟吟空涎慢臉。難道你家裏沒有內眷的。只管在此胡行亂走麼。便無衣綏狐堪念。那陌上褰裳可慚。

﹝淨﹞尊嫂還不知小生心事。小生自見了尊嫂的面呵。

【元卜算】從來意惹情牽。未及尋芳覓便。今日天憐念。教江妃逢洛川。難道隔蓬山。

﹝小旦﹞這等。你去把門閉上了。再作區處罷。﹝淨作閉門摟小旦小旦作不肯下介﹞

【窣地錦襠】﹝生上﹞外郞髙步似神仙。壯志仍輸祖逖鞭。呀。爲何門都閉上在此。柴門深鎖綠楊天。細艸侵階亂碧蘚。

﹝生作敲門淨慌介小旦﹞想是宋郞回來了。你且往我母親房裏躱一躱。﹝淨避小旦作開門生進介小旦﹞相公曾喫晚膳不曾。﹝生﹞我在公廨裏喫了來的。媽媽在那裏。﹝小旦﹞出到親眷人家去。還未回哩。相公。你坐在這裏。待奴家去拿茶你喫。﹝生﹞這个到好。﹝生坐小旦出介﹞張三郞出來。﹝淨出介小旦﹞今日不能勾成事了。你去罷。

【十二嬌】﹝淨﹞今朝鴛侶驚散。何時鳳友團圞。﹝小旦﹞明日你早些來就是。不可失信。宓妃畱枕君須念。休孤我眼懸懸。﹝淨﹞這个怎麼敢遲時刻哩。月下共星前。敢蹉跎這良緣。

﹝生﹞娘子在那裏。快拿茶我喫。我要睡哩。﹝淨驚介小旦﹞你去罷。﹝淨﹞牡丹花下簾鉤外。獨憑紅肌捋虎須。﹝下小旦持茶進介小旦﹞相公喫茶。﹝生﹞早識臥龍應有分。先判一飮醉如泥。﹝不顧下介﹞小旦﹞啐。你看他把奴家

【尾聲】等閒相視司空慣。誰解憐香依玉軟。哎。張三郞。張三郞。我一發要思量你了。敎人畱意桑間。

城烏獨宿夜空啼。

孔雀東飛向處棲。

我寄愁心與明月。

五云仙佩曉相攜。

第十九出縱騎

【六麼令】﹝旦同雜扮士卒上﹞官差緊者。爲黃巾鉤黨嚴者。風行雷厲莫停者。怕鼠竄掉頭者。東溪望望忙行也。東溪望望忙行也。

我們鄆城縣官兵便是。蒙縣主之命。差往東溪村協拿晁保正。只索去走一遭哩。正是上命公差。槪不由己。﹝下﹞

【前腔】﹝外戎服上﹞田嘗客也。盡雞鳴狗盜人也。田橫死士義髙也。便官兵百萬也。臨岐怎出牢籠者。臨岐怎出牢籠者。

老夫晁蓋。只爲劫了生辰綱。府上移文本縣。來協拿我們。今日準備行裝。一齊起身到梁山泊逃躱。不免請眾兄弟們出來則个。﹝小生末丑戎服上﹞末﹞不薄今人愛古人。馬蹄空踏幾年塵。指揮能事回天地。訓練彊兵動鬼神。俺公孫勝。气吞日月。掌握乾坤。風伯雨師。供吾呼喚。天兵神將。任我驅馳。一縱一橫。九天九地。今日官兵到來。不免顯个神通。使他膽戰心驚。那時節咱們長驅前往。可保無虞也呵。

【北新水令】一時舉義倡豪傑。到頭來怎能辭跋涉。不倩著齊關雞叫徹。管取那海島田橫越。這些時苦費周折。猛可的怒懷起壯心熱。

【南步步嬌】﹝外小生丑﹞悠悠往事休提者。孔亟情何切。臨岐浪自嗟。預計前程把行囊打疊。他怎肯网開三面謾相遮。教我掉頭鼠竄無寧帖。

﹝旦同雜持器械上﹞劍決浮雲气。弓彎明月輝。此間已是晁保正門首。你看重門緊閉。我們先把四下裏密密圍定。然後打將進去。﹝吶喊介外﹞外面喊聲動地。一定是官兵到了。

【北折桂令】﹝末﹞怪他們敢肆凶劣。驀地裏顯个神通直敎膽怯。那裏要矢石紛射。旌旗髙揭。戈戟森列。子憑著運陰符鬼谷玄訣。煞彊似役鬼神法和妖孽。不爭差英雄送也。一任恁地网天羅。怎禁俺熟路輕車。

﹝外﹞待我到墻頭上望一望看。﹝立望介﹞你看。

【南江兒水】驍騎重重列。圍兵密密設。喊聲四下如雷徹。﹝小生﹞保正。你看那官兵小覷我們哩。他道子陽井底蛙堪滅。誰知道金蟬有計軀輕脫。談笑臨期。祇用著一時俠烈。﹝末披髮仗劍作法介﹞

【北雁兒落帶得勝令】﹝末﹞俺仗著那晃晃的星劍光生月。俺噴著蒙蒙的法水壇霏雪。早見那封家嫂一時林下徹。張超霧五里空中合。﹝旦﹞阿呀。不好了。怎麼一時間狂風四起。煙霧漫天起來。﹝末﹞莽騰騰陣勢把軒轅設。顫巍巍牙纛把玄武列。﹝雜扮鬼兵上末﹞任官兵十萬親提挈。俺伎倆何窮竭。﹝外﹞這房子把火燒了罷。﹝放火介旦﹞阿呀。你看裏面火起了。﹝末﹞家業。都付那煨燼同消滅。我們快出門去。車轍。蚤趁著流星奔飛電躡。﹝鬼兵先殺出旦雜驚下外小生末醜行介鬼兵下介﹞

【南僥僥令】﹝外小生丑﹞五丁同夾盾。六甲共隨車。籓觸羝羊隨手決。一似白登圍輕解脫。白登圍輕解脫。

﹝旦同雜持器械復上﹞行人趕行人。一程又一程。我們適才喫這些鬼兵驚散了。如今再趕上去。

【北望江南】﹝末﹞呀。早則是破重圍前隊捷。﹝外﹞追兵又來了。﹝末﹞子又見逞窮追後塵躡。﹝又作法鬼兵上介末﹞驀地裏怪風獵獵走飛沙。黑雲渺渺彌原野。﹝旦雜慌介末﹞管敎恁殄絕。俺這裏天兵八部甚猖獗。

﹝旦雜逃下外﹞你看這些官兵。逃的逃。死的死。我們如今可以縱意行走了。

【南園林好】﹝外小生丑﹞喜追兵一時隕滅。趁長驅一鞭輕捷。分明似蛟龍戰野。﹝外﹞這也不干我們事。都是蔡京有甚麼生辰綱。激動我們的哩。﹝外小生丑﹞我們豈無端造妖孽。祇因伊釀寃業。

﹝小生﹞我思量今日公孫師父施了這等樣的神術。不要說本地方的官兵害怕。便是蔡京那廝知道了。也不敢來搖動我們哩。﹝外﹞正是。

【北沽美酒帶太平令】﹝末﹞他今日心膽懾。他今日心膽懾。怎敢再小覷英雄者。南北東西恁阻截。驅馳縱輗軏。早棄著家鄕舊業。好盼那關山明月。望梁山雲樹幾疊。計水窪煙波百折。忙發疾發。途路無停轍。呀。難打熬一腔熱血。﹝外﹞

那宋公明呵。

【尾聲】我回思當日堪銜結。他爲人眞个能爲徹。﹝小生﹞我們此行。那王倫不過一个書生。無甚伎倆。見了我們這一夥。他還未必肯容畱哩。還怕那措大臨岐把我們輕磨滅。

第二十出火並

【迎仙客】﹝淨戎服雜持禮上﹞事謀始。費商量。權在我。任主張。他們似虎更如狼。今日容情到底有參商。

女無美惡。入宮見妬。士無賢否。入朝見忌。昨日晁蓋數人相投山寨。本該畱他。只是我區區一个書生。頗無過人謀略。他們人人勇敢。个个髙彊。若還畱他在寨。這个位兒到底要讓那晁蓋坐了。這一時怎麼容得人情。﹝笑介﹞我是个秀才出身。怎脫得秀才見識。不免請他們出來。打發他們起身便了。叫嘍囉。請晁保正上堂。﹝外小生末丑上﹞久客將歸失路蹊。家山牢落戰塵西。江春不肯畱歸客。太白山前月欲低。﹝見介淨﹞列位遠來。扶持山寨。不勝欣幸。只是山寨窄狹。不能容長者之車。聊具黃金彩段。以供從者喬裝。萬勿見笑。﹝外背向小生介﹞學究。這个如之柰何。﹝小生﹞保正不妨。小弟見眾好漢意思。甚是欣然樂從。憑小弟三寸不爛之舌。激動眾好漢。使他自相火倂便是。﹝外小生轉向淨介﹞小弟們此來。思效犬馬。豈貪錙銖。旣蒙見拒。自當遠遁。金帛一些也不敢拜嘉。只要請眾好漢一別。就起身了。﹝淨﹞請眾好漢上堂。﹝生旦雜戎裝上﹞殷勤相送出天臺。不惜千金佐酒杯。﹝小生﹞小弟拜辭。﹝生驚介﹞列位到那裏去。﹝小生﹞適蒙寨主峻拒。只得拜辭。俗語說得好。此處不畱人。自有畱人處。﹝生﹞寨主。豈有此理。我們山寨方且要招賢納士。旣承列位肯惠玉趾。方且扳轅不暇。怎麼到固辭列位。叫他們到那裏去。﹝淨﹞你不曉得。﹝小生﹞正是寨主自有主意。只小弟們此來呵。

【滚繡球】端不爲那逐烏飛兔走忙。趁狼奔鼠竄慌。祇爲這些時梁山泊能收人望。因此上兄弟們結束喬裝。路迢迢。急煎煎。奔走相降。又怎料負虛名露出那書生伎倆。﹝向生介﹞恁那曉得費千金馬骨有餘香。子是那箋箋株守。邊幅小難開廣。﹝淨﹞果然山寨狹小。不能開廣。休得見罪。﹝小生笑介﹞小弟們自然去的。只因眾好漢們彊畱。故此是這等說。況此行呵。料不就似臧獲亡羊泣道傍。﹝向生介﹞只是梁山泊好漢再不思量要與人論弱共爭彊。

﹝外﹞小弟們就此吿別。﹝生怒介﹞哎。那裏有這等事。﹝小生﹞小弟們初來。也道沒有相拒的事。如今眼見得的了。小弟們此行呵。好教那

【滚煞尾】英豪气短。盡成虛謊。子落得裹足徘徊岐路傍。那討日月雙擎依末光。﹝淨﹞山寨糧艸不足。以後也自然不能勾招賢納士了。﹝小生目淨小生向生介﹞這是升斗規模煞可量。只是可惜連累了眾好漢哩。俺見个个爭先誰敢當。今日價一槪聲名隕四方。貽笑千秋气不揚。﹝生﹞說得是。寨上不畱列位。小可偏要畱列位。﹝小生﹞只怕義士做不得主麼。令稟中軍怎主張。﹝外﹞小弟們𨿽蒙義士固畱。只是去罷。﹝生﹞去不得。去不得。若要去。大家同去。﹝淨怒介﹞這等。山寨一向的號令那裏去了。﹝生﹞甚麼號令。甚麼號令。你這樣人也做不得寨主哩。﹝外﹞我們只是去罷。不要傷了你們的和气。﹝生﹞有甚麼和气可傷。﹝淨﹞這等你敢是要殺我哩。﹝生﹞我便殺了你。待何如。﹝淨﹞叫嘍囉。與我綁他出去。梟首示眾。﹝生拔劍扭淨介﹞我與你倂个你死我活罷。﹝外佯解介小生﹞你看眾叛親離盡反唐。禍起蕭墻都淪喪。﹝生殺淨介小生﹞他一事無成悲懊喪。

﹝生﹞麼魔已喪。寨中不可一日無主。請晁兄坐了中軍帳。﹝外﹞小可怎敢。﹝眾﹞人望所歸。不是保正坐。是那个坐。﹝外﹞這等小可權爲眾好漢效勞。以後再處。只是宋公明他在那裏懸望我們。我們旣有了下落。不可不通知他。今夜就煩學究寫下一書。再備黃金五十兩。明早差人到鄆城去。﹝小生﹞就是白勝。也該差人招他上山來才是。﹝外﹞這等明日一同打發人前去便了。

第二十一出野合

【霜蕉葉】﹝淨上﹞蝶攘蜂鬧。牽惹閒花艸。整頓風情月調。又何愁桃源路遙。

秋來相顧尙飄蓬。一片西飛一片東。夜半酒醒憑檻立。錯教人恨五更風。張三郞爲那閻婆息。眠思夢想。廢寢忘餐。昨日才有些兒好光景。不意又爲宋公明歸來。鴛鴦驚散。雲雨倏收。臨別的時節。承他約我今日相會。可恨縣中公務偏多。只得撇了去走一遭則个。﹝行介﹞

【小桃紅】日來營系苦無聊。不知是那一點紅鸞照也。喜孜孜的千金一刻在今宵。﹝醜上﹞愁窺髙鳥過。老逐眾人行。﹝見介醜﹞呀。張押司。你到那裏去。宋押司在我茶坊裏候你哩。﹝淨﹞你對宋押司說。我不得工夫來。﹝醜﹞曉得。兩地無千里。因風寄數聲。﹝下淨﹞哎。今日偏又遇著王媽媽。這都是遇敲爻。還怕他遠相追。復相邀。仍相値。幸喜得這機會巧也。取次已到藍橋。呀。你看怎麼閉上門兒在此。我只得從容等他。權延竚暫徘徊敢月下仿僧敲。

【下山虎】﹝老旦上﹞閒來無事甚逍遙。﹝作開門遇淨介老旦﹞驀地裏衡門開處。遇果車縹緲。老身見小女說。押司昨日也到舍下來哩。你惠顧頻頻慰伊寂寥。押司裏面請坐。小女身子不自在。還睡在那裏。他聽得押司到此。一定就起來了。孩兒。張押司來了。﹝小旦上﹞帳掩流蘇香夢杳。忽被鸚鵡覺。睡臉朦朧枕印俏。猛可的臨邛客抱琴共調。斂袂相邀。﹝見介小旦﹞不語祇含笑

﹝老旦﹞孩兒。你陪張押司在這裏寬坐一坐。待老身到市上沽一罇與押司消閒。﹝淨﹞這个怎麼好奉擾。﹝老旦笑介﹞如今是一家了。怎麼說个擾起來。蓮花幙下風流客。試與溫存譴逐情。﹝下淨﹞尊嫂今日要去關門麼。﹝小旦笑介﹞靑天白日。關這門做甚麼。﹝淨﹞尊嫂昨日叫小生關門。故此動問。﹝小旦﹞昨日今朝事不同。昨日要關。今日要開在這裏。﹝淨﹞呀。尊嫂不要把這話兒說遠了。你記得昨日麼。﹝小旦﹞昨日便怎麼。

【山麻稭】﹝淨﹞昨日呵被洞口花相笑。笑我路入天臺。棹阻藤稍。今朝特地裏來踐你的鶯期燕約。﹝小旦﹞這也難些。﹝淨﹞尊嫂。﹝小旦﹞甚麼尊嫂尊嫂。若說尊嫂。須知朋友妻不可戲了。﹝淨﹞這等要小生叫甚麼呢。﹝小旦﹞我要你叫娘。﹝淨笑介﹞這等我被蘇州人罵著了。說是入娘賊。﹝小旦笑淨摟小旦介淨﹞喜乘機纓冠掏李。納履攘瓜。傍朔偸桃。

【五韻美】﹝小旦﹞洧梁期。西廂約。無言息國娃恥效。三郞。你自思量。看你一向怎樣調戲我。我怎麼樣拒絕你。見金夫幾度相推調。那裏當得你這涎臉兒偏憐窈窕。適零露相逢蔓艸。休做墻花覷。路柳嘲。﹝小旦攜淨手介小旦﹞直任你翠被鴛衾。鸞顚鳳倒。

﹝將下丑扮童子提酒上﹞流霞分片片。涓酒就徐傾。有人在麼。﹝淨小旦驚轉身介醜﹞你們媽媽叫我先拿這酒來。﹝小旦﹞這等放在這裏。你自去罷。﹝醜看淨笑介醜﹞客至從嗔不出迎。﹝下小旦向淨﹞今宵貰酒與君傾。﹝淨摟小旦下﹞

【蠻牌令】﹝老旦上﹞繡戶靜。畫簾飄。﹝聽介﹞房櫳閉。語聲嬌。三郞。你昆侖誰赤緊向郭府盜紅綃。﹝淨﹞忙整著衣裳顚倒。﹝小旦﹞忙整著釵鬢蕭騷。﹝小旦﹞母親。你來多少時候了。﹝老旦﹞已是來好一會。﹝向淨介﹞三郞。也勾你了。請坐。﹝淨小旦老旦坐飮介合﹞鴛鴦侶。鸞鳳交。這情蹤一時不覺逍遙。

﹝醜上﹞密垂珠箔晝沈沈。兩兩鴛鴦護水紋。﹝入見介淨背介﹞怎麼又撞著他。﹝醜﹞張押司。你說不得工夫。怎麼到在這裏。﹝淨﹞我因媽媽說宋押司要見我。特地來的。﹝醜﹞老身說宋押司在我茶坊裏。不曾說在閻媽媽宅上。﹝淨﹞這等是我差聽了。﹝老旦﹞你們不要閒講。且坐了喫酒。﹝醜﹞滿堂僧不厭。一个俗人多。我自去了罷。﹝老旦﹞王媽媽。你說那裏話。﹝坐介﹞

【五般宜】﹝老旦﹞偶相顧潘安車儼然艸茅。適相左東方千騎悵然寂寥。聊把這雞黍範張邀。﹝醜﹞只是老身在此不方便哩。﹝老旦﹞謾說是男女雜坐。共相傾倒。﹝醜﹞這掩耳偸鈴堪笑。早露尾藏頭空巧。﹝向小旦介﹞這本等不該老身管的。只是老身旣曾作伐。不得不說。你須念他是今日英豪。謾將他帷簿擾。

﹝小旦怒介﹞王媽媽。你怎見得我帷簿不修。說出這等話來。﹝眾起介﹞

【江頭送別】﹝小旦﹞聽伊語。聽伊語心煩意惱。將奴做。將奴做倚門獻笑。吾自愛吾連城寶。何必你舌鼓唇搖。

﹝醜﹞這等老身多嘴了。就此吿別罷。﹝淨﹞我也要去了。酒逢知己千鍾少。﹝醜﹞話不投機半句多。老身不得陪押司同行。要往那一邊去哩。﹝分下淨轉身小旦招介﹞

【江神子】﹝淨﹞轉身望綺寮。只見他笑臉相招。﹝淨攜小旦手介﹞香風拂拂鮫綃。從容攜手欲魂消。﹝老旦﹞三郞。適才也勾了你了。你還要通宵。咦。你好受用的是珠圍翠繞。

銀漢星回一道通。靑鸞飛入合歡宮。﹝下醜﹞有寃報寃。有仇報仇。那閻婆息分明看上了張三。到在我跟前假狠。把我搶白了一場。我故此假意兒說要往那一路去。放張三一條門路。待他進去時節。我好捉他一个破綻。只得在此伺候則个。﹝內作狗叫老旦提燈上﹞往往雞鳴巖下月。時時犬吠洞中春。甚麼人在此。狗這等叫得緊。﹝開門照見醜介﹞呀。王媽媽。你爲何在此。我曉得你了。你見我女兒搶白了你。你在此要捉他的破綻。媽媽到進去搜一搜。放心回去罷。﹝醜﹞我那有這等的心。不覺羣心妬。休牽眾眼驚。﹝下淨小旦上﹞碧霄何路得相從。紫鳳銜花出禁中。呀。媽媽怎麼還不睡。﹝老旦﹞幾乎做出來。那王媽媽還在門前等你哩。幸得狗叫。被我出來撞破了。他方才去的哩。﹝淨﹞有這等的事。

【尾聲】﹝老旦﹞他潛蹤祕迹眠芳艸。喜犬吠籬邊相擾。三郞。你這遭來。到要謹愼些兒。須防他一縷柔腸恨未消。

﹝小旦﹞羨爾優遊正少年。

﹝淨﹞謝娥行處落金鈿。

﹝老旦﹞情多最恨花無語。

﹝合﹞忍委芳心與暮蟬。

第二十二出閨晤

【三疊引】﹝旦上﹞朦朧早起芙蓉帳。籠裏家雞初放。夫壻滯花封。徙倚妝樓竚望。

﹝搗練子﹞明月下。白雲天。何處風光不眼前。遙爲晚花吟白菊。近炊香稻識紅蓮。奴家宋公明之妻。兒夫一向執役縣中。近則浹旬。遠幾一月。才到家中料理一番。不憂我枕冷衾寒。只愁他形單影只。好生放心不下哩。

【犯胡兵】蛾眉淡掃思張敞。情憐樂羊。縱然有婦糟糠。雞鳴成夢想。齊眉成孟浪。那曾敎夫壻覓封侯。倚門凝望。

﹝醜上﹞一飯之徳不忘。睚眥之怨必報。老身受了宋公明之恩。旣不敢忘他。受了閻婆息之气。又思量報他。不免到他大娘子面前。講些是非。叫他大娘子移那閻婆息到了家裏來。那閻媽媽不得賣俏了。那張三郞也不得行姦了。有何不可。﹝見介旦﹞王媽媽。一向不見你來了。你今日爲何到我舍下來。﹝醜﹞老身因押司娶了个偏房。實不瞞大娘子說。是老身作伐的。恐怕大娘子見怪。故此不敢來相見。﹝旦﹞這个何妨。我們官人獨處在外邊。正該尋个人兒伏事他。

【前腔】他功曹暇日權偎傍。悠悠徜徉。綠衣黃裏何妨。只怕野鴛生妄想。管取小星光自朗。定不敎江汜嘆相拋。終身■﹝垂夬﹞望。

﹝醜背介﹞我到要來講些是非。誰想他一味的好叫我說不入去。也罷。待我到押司面前說个明白。叫他不要睬他便是。﹝轉介﹞就此吿別。﹝旦﹞你難得來的。在裏面喫了飯去。﹝醜﹞多謝。

﹝醜﹞已共江塵迹漸疎。

﹝旦﹞風塵滿院稱幽居。

﹝合﹞秋光何處堪消遣。

閒看江云思有餘。

第二十三出感憤

【駐馬聽】﹝雜便服上﹞遠到鄆城。敢置郵筒浮與沈。自家梁山泊小嘍囉。奉晁寨主的命。送書與禮到宋公明處。說謝他前日恩徳的。報書神鵲。酬印靈龜。一飯千金。寨主叫我在縣前茶坊內尋宋公明。你看遠遠望見那茶坊了。遙瞻靑簾漾風輕。行行步屧茶坊近。雙魚寄公明。尋蹤訪迹到衡門。

【前腔】﹝生上﹞緩步西鄰。白眼看他世上人。﹝雜見介﹞相公不是宋公明麼。﹝生﹞小生便是。﹝雜附生耳介﹞晁蓋有書拜上相公。﹝生﹞我正在此念他。望風懷想。引領臨岐。﹝雜遞書生看書介生﹞喜接鴻鱗。保正好麼。﹝雜﹞梁山協力迸王倫。揭竿髙處星河近。因此差小嘍囉送這金子來。瓊瑤報聊伸。迢迢一介到衡門。

﹝生﹞這裏不是說話的所在。我與你到那邊酒肆裏去。衡陽歸雁幾封書。﹝雜﹞欲報瓊瑤愧不如。﹝下﹞

【思園春】﹝老旦上﹞張敞無端滯此身。畫眉契闊已經旬。宋公明一向不到我家裏來。多分是王媽媽講了些是非。我如今特地尋他歸去。各處尋不見他。只得在此等他一等。﹝生上﹞天外故人飛信。意气死生親。﹝見介老旦﹞呀。宋相公。你爲甚麼一向不到家裏來。我那裏尋你不到。不想你到在這裏閒走。今日相看眼倍靑。應憐繡榻滿埃塵。

我的女孩兒好不思量你哩。﹝生冷笑介老旦﹞我如今一定要與你同到家裏去。﹝生﹞那裏有這等閒工夫。今日縣中呵。

【粉孩兒】匆匆的案如山旁午甚。怎偸閒頃刻晏然安寢。﹝老旦﹞相公說那裏話。齊眉舉案岑寂深。倚紗窗望眼含顰。﹝生背介﹞且哄這婆子去再處。﹝轉介﹞這等媽媽你請先行。我到公廨去完了些事就來。﹝老旦﹞押司。老身若不與你同行。你一定又不來了。﹝扯生介﹞一定要你去。促芳塵蚤趁膏車。憐閃得鴛瓦霜冷。

﹝行到介生作坐介老旦﹞我的兒。你心上的三郞在此。快些出來。﹝小旦內應介﹞母親。你問他爲何這一向不來。與我先打他幾个耳光。待我再細細的問他。

【馬福郞】﹝小旦上﹞你閃得霜闈倩誰顧問。負芙蓉香傍鴛鴦瞑。眞薄幸。﹝見生轉身介﹞啐。我只道是張三郞。原來是這个厭物。你看他言無味。面堪憎。我藕已斷絲縈。他纒綿似葛牽藤。

﹝小旦不肯出生不肯進介老旦﹞宋三郞不來。你又時刻念他。他來時你又怕羞怎麼。﹝又附小旦耳介﹞我的兒。一家的身衣口食。都要在他身上。我特去尋他來的。你也畱些情兒與他才是。﹝小旦﹞我好不耐煩。﹝老旦向生﹞相公。只是男子下气與女娘才是。他見你一向不來了。他怎肯下气與你。﹝扯生介﹞還是你進去。﹝生進坐小旦向西泣生向東介﹞

【紅芍藥】﹝老旦﹞我的兒。你收拾了此際檀痕。還須念舊日鴛盟。﹝背向小旦介﹞你把嘴弄虛脾。賣些甜淨。眼乜斜遞些風影。﹝轉介﹞你們兩个怎麼一个向東。一个向西。悠悠渾似陌路人。相公這也怪我女孩兒不得。你看他沒來由腰同瘦沈。也祇因夢斷梨云。你們兩个進去睡罷。﹝扯小旦生進房坐介﹞好兩兩鴛鴦睡穩。

﹝老旦附小旦耳介﹞你還是依我說。枕席上畱些情兒與他。我自到房裏去哩。莫怪追歡笑語頻。情深應不厭家貧。﹝下小旦生分坐不語生伸腰介﹞

【耍孩兒】﹝生﹞倦體欠伸渾欲瞑。自覺無聊甚。聽簾外秋漏沈沈。寒燈。一任你背地空挑盡。我夢蝴蝶栩栩莊周寢。那顧得閒愁悶。﹝生作掛釗文袋睡介小旦起背覷生介﹞

【會河陽】﹝小旦﹞對面無緣。撫心自矜。陰虫切切不堪聞。短檠照我寒衾。與黯然淚痕。偏不照情郞影。似含桃顆顆我心頭滚。似吞刀寸寸我心頭刃。

﹝內作雞鳴生醒介生﹞你聽雞鳴了。不免起身到縣中去罷。气衰甘少寐。心弱恨多愁。﹝忘取釗文袋下小旦﹞你看那厭物去了。不免收拾睡罷。﹝把燈照見釗文袋介﹞這是那厭物的。﹝丟介﹞哎。你聽裏面甚麼響。﹝取看介﹞阿呀。到有許多金子在裏面。這是文卷。這是人與他的書了。待我看。﹝看介﹞阿呀。這是梁山泊上賊頭的書。好了好了。他若嘴狠。待我拿將出來。不怕他不軟哩。我與他開交的機會都在這書上了。

【縷縷金】﹝笑介﹞甘唾井。恨無因。拾遺非祇幸得兼金。他黨結梁山泊。反形足證。想天敎籠鳥翮淩雲。把銀瓶落梧井。﹝作睡介﹞

【越恁好】﹝生急上﹞楚弓遺影。楚弓遺影。慮禍甚關心。我起身得急了。把釗文袋遺失在房內。那金子到也不打緊。晁保正與我那封書。怎麼泄漏得的。只得轉來拿了去。﹝進房尋不見搖小旦小旦做不醒又搖小旦醒介生﹞我有个釗文袋。你見在那裏。還了我罷。﹝小旦﹞你那一隻手交與我。到來問我討還。﹝生﹞難道璧沈江漢無憑準。好返鎬池君。﹝小旦﹞在到在我身邊。你做人狠得緊。我要畱在此做欛柄的。沒得還你。﹝生﹞甚麼欛柄。不過五十兩金子在裏面。你要就送了你。黃金閃爍堪獻芹。贈遺何吝。﹝小旦﹞難道只有金子在裏面。我今日要與你討个了當。省得明日做出謀反大逆的事來。連累著我母子。你好好寫一紙休書與我。﹝生﹞這个何難。我就寫。﹝生寫介小旦﹞中間要寫說。任憑攺嫁張三。﹝生﹞哦。這等王媽媽說是眞的了。我就寫這一句。﹝寫完付小旦介生﹞你如今好還我了。﹝小旦﹞我決沒得還你的。﹝生奪得袋中刀介﹞你看我有刀。不怕你不還我。﹝小旦﹞我不還。難道殺了我不成。﹝生﹞手兒內光閃閃鋒難近。心兒內气憤憤情難忍。

﹝小旦﹞四鄰八捨。宋江通了梁山泊。思量謀反。到要殺妻子哩。﹝生﹞這等可惡。﹝刺小旦倒在卓上介生﹞你看他已死了。待我把釗文袋掛在身邊。把被兒來覆了這屍骸。與閻媽媽說一聲兒去罷。

【紅繡鞋】一朝血濺紅裙。紅裙。一時粉碎靑萍。靑萍。把骸骨覆羅衾。把魚雁袋釗文。閻媽媽。你的女兒被我殺了。我如今自出門去哩。把蠟履出柴門。

﹝老旦上﹞自不整衣毛。何須夜夜號。公明爲何要去得這般緊。﹝入見小旦死哭扯住生介﹞我的女孩兒原不好。你該殺他的。只是你要養我的老便好。﹝生﹞這个何難。﹝老旦﹞只是他與公明做了一場夫妻。買口好些的棺木盛了他。也見你平日的情。﹝生﹞這个使得。﹝老旦﹞這等老身與公明同去。

【尾雙聲】﹝老旦﹞今朝相弔憐形影。誰伴桑楡悲晚景。﹝攜小旦下老旦同生行介老旦﹞陌上愁看淚滿巾。﹝生﹞管教你春艸秋風老此身。

星河無夢夜悠悠。

惱亂司空犯鬥牛。

人世幾回傷往事。

他生未卜此生休。

第二十四出鼠牙

【碧牡丹】﹝醜上﹞茶肆邀冠蓋。傍市開。底事關心處。延頸待。因何聒耳。噪檐前鴉可怪。

老身前日因閻婆息搶白了我。我在宋公明跟前說了他些勾當。宋公明竟一向不到他家裏去。昨日那閻媽媽親來拉他到家裏。不知怎麼樣了。待宋公明到來。便知端的。

【大齋郞】﹝老旦扯生袖上﹞向長街。步難捱。﹝醜見介﹞呀。你們爲何做這个模樣。﹝老旦﹞他把我的女兒殺了。一時紅粉痛塵埋。哎。相公相公。銜恩非是奴心攺。伸寃共你赴天臺。

﹝老旦﹞我實對你說。適才孤身獨己。恐怕你走了。故此只說要你買口棺木盛他。如今到在縣前。我與你同去見縣主老爺。人命關天。料不怕你怎的。﹝醜﹞這等待我做幹證。我扯住他在這裏。你去叫屈就是。﹝老旦放生介丑﹞此時不走。更待何時。﹝生﹞鰲魚脫卻金鉤釣。擺尾搖頭定不回。﹝奔下老旦扯醜叫屈介淨上﹞從此時時春夢裏。一生遺恨系心腸。﹝見介淨﹞閻媽媽。你們爲甚麼在此叫屈。﹝老旦﹞張三相公。老身正要見你。那宋江昨夜竟把我的女兒殺了。﹝淨驚介老旦﹞我正結他到縣來。這王媽媽竟把他放走了。﹝淨﹞有這的異事。

【碧牡丹】聞訃堪驚駭。淚滿腮。哎。宋江宋江。親手將人刃。三尺在。閻媽媽。不怕他走到天上去。待我與你拿狀紙進去稟縣主老爺。看王媽媽身上要宋江便是。管敎勾治。王媽媽。禍臨頭伊莫怪。

﹝淨﹞閻媽媽。你不消進來得。待我與你拿進去。就差人去拿便是。怒從心上起。惡向膽邊生。﹝虛下老旦﹞王媽媽。你也忒抱富欺貧。﹝醜﹞閻媽媽。你也忒忘恩負義。﹝老旦﹞他殺人償命。王法難逃。﹝醜﹞你欠債還錢。人心難昧。﹝老旦﹞宋公明怎對得過堂堂縣令。﹝醜﹞張三郞怎欺得過湛湛靑天。﹝老旦﹞你如今沒了這■﹝兀監﹞■﹝兀介﹞凶人。開不成茶肆。﹝醜﹞你如今死了那煙花潑賤。做不得鴇兒。﹝老旦﹞我自有寃報寃。於你何與。﹝醜﹞我也以徳報徳。替他解交。﹝老旦﹞你叫化不得。開這茶坊趁食。﹝醜﹞你打劫不來。叫這女兒騙人。﹝老旦﹞你一杯濁水。賺人幾貫靑蚨。﹝醜﹞你兩片精皮。拐人無窮白鏹。﹝打介淨同雜上﹞一朝權在手。便把令來行。你們不要爭。不要爭。﹝老旦醜住介淨﹞公差出了。我們就要他到宋江家裏緝拿便是。﹝雜﹞曉得。

【大齋郞】﹝合﹞奉官差。稟鈞牌。追逋頃刻疾如雷。臨岐若少相延捱。株連親黨到天臺。

﹝醜﹞漢陽窮鳥客。

梁甫臥龍才。

﹝淨﹞逋竄誠負累。

迷津遽易回。

第二十五出分飛

【一翦梅】﹝生急上﹞一時殺气貫長虹。才離孤鴻。又逐飛鴻。﹝作到家介﹞娘子在那裏。﹝旦上﹞飛揚跋扈爲誰雄。適駭匆匆。試問匆匆。

相公。你爲甚麼慌慌張張的走將回來。﹝生﹞我新娶的那閻婆息。今早畱住了我的釗文袋。不肯還我。一時怒發。把他竟自殺死了。那閻婆結我到縣中去。幸得王媽媽計賺。使我脫逃回來。

【柳南枝】﹝香柳娘﹞憤鴛闈背風。憤鴛闈背風。胸塡洶洶。劍光落處紅顏送。那閻婆泣桑楡影窮。泣桑楡影窮。膝下霎時空。公庭亟相控。﹝瑣南枝﹞我幸脫手趁轉蓬。怕追亡逐飛鞚。

﹝旦﹞相公。這等怎麼樣好。依奴家說起來。只該及早走到他鄕外郡去住幾時。這官府裏。相公有的是銀子。待奴家上下使用。事平之後。回來也未爲遲。

【柳交枝】﹝香柳娘﹞嘆蕭墻禍逢。嘆蕭墻禍逢。勢難輕縱。天涯飛把東華控。料錢神可通。料錢神可通。公府好朦朧。私仇枉倥傯。﹝玉交枝﹞莫遲疑守株待窮。好驅馳乘時禦風。

﹝生﹞娘子。走到要走。只怕連累娘子。

【玉嬌娘】﹝玉交枝﹞我關河縈夢。離家園飄搖斷蓬。忍看掩泣牽衣送。敎人心折臨風。你錦瑟無弦賦落鴻。我玉籠不鎖乘飛鳳。﹝香柳娘﹞﹝合﹞痛風波乍逢。痛風波乍逢。話別情濃。分飛淚湧。

【園林柳】﹝園林好﹞﹝旦﹞向天涯冥鴻遠空。好隨機靑鸞數通。免使我做泣麟悲鳳。﹝雜上﹞懼法朝朝樂。欺公日日憂。我們奉縣主之命。爲宋押司殺了閻婆息。特來拿他的。此間已是他門首。你看那門兒閉上在此。不免打門則个。﹝敲門介﹞﹝香柳娘﹞﹝旦﹞叩雙鐶遽匆。叩雙鐶遽匆。怕縲紲相叢。把縑囊偸縱。

﹝生﹞這等我與你只得分別了。﹝旦﹞相公。你打從後門走了罷。﹝生﹞雙手劈開生死路。一身跳出是非門。﹝下雜又作敲門旦開門見介﹞公差何來。﹝雜﹞本縣因押司殺了閻婆息。特差我們來拿他的。﹝旦﹞不曾回來。

【劉潑帽】﹝雜﹞三章法約無私縱。奉官符覓迹尋蹤。他若躱在家裏。叫他出來。這是躱不過的。兔藏三窟成何用。莫朦朧。他若不出來。要連累你哩。城門火池魚驚恐。

﹝旦﹞公差。你是曉得他的。他從來四海爲家。何況今日。到走在家裏來不成。他一向呵。

【秋夜月】气槪雄。論交四海芳名重。魏齊應有平原擁。就不然的時節。他做喪家之狗天涯哄。彊似遊魚就釜底。任區區擒縱。

公差請坐。待奴家拿幾貫靑蚨送你們罷。

【東甌令】﹝淨上﹞乘機會。使牢籠。蕭何成敗笑談中。我張三郞財色上安命的。閻婆息在日。我愛他的色。如今死了。眞个與宋公明有甚麼不共之仇不成。不免乘機去賺他的銀子用用。卻不是好。﹝進見介淨﹞尊嫂。認得小生麼。﹝旦﹞你是張押司。與我相公同廊。怎麼不認得。﹝淨背介﹞他嬌柔旖旎雲鬟擁。我張三郞偸香竊玉的心又動了。再把風月機關用。﹝轉介﹞尊嫂。我與宋公明呵。同寅交誼久相從。忍使你今日泣途窮。

﹝淨﹞凡事有我在此。我坐在你家裏。他們自然不敢來鬧燥哩。﹝旦﹞如今這二位怎麼樣打發去。﹝淨向雜介﹞宋押司實落不在家裏。你們且去著。差使錢明日我到縣同你們回官的時節打發你們。﹝雜應介﹞正是好放手時須放手。得饒人處且饒人。﹝下旦謝淨介﹞押司。我

【金蓮子】嘆煢煢。多君惠顧邀靈寵。鼠牙雀角甚縱橫。全仗你力周旋。這死生肉骨感何窮。

﹝淨﹞這个小生怎敢辭勞。凡事都在我身上。

【尾聲】我虛脾敢向相知弄。管及早彌縫終訟。﹝背介﹞我早見他心有靈犀一點通。

﹝旦﹞𨿽言千騎上頭居。

一世生離恨有餘。

﹝淨﹞葉下倚窗銀燭冷。

茂陵秋雨病相如。

第二十六出召釁

【緱山月】﹝生上﹞忠信涉波濤。行矣莫徒勞。似孤云無定鶴辭巢。盼梁山在望。鄕關在念。轉自牢騷。

﹝西江月﹞照野彌彌淺浪。橫空暖暖微霄。障泥未解玉騘驕。東風淚零多少。可惜一溪明月。莫教踏碎瓊瑤。解鞍欹枕綠楊橋。杜宇數聲春曉。我自殺了閻婆息。別了妻子。水宿風餐。披星戴月。一路行來。再沒安身所在。記得去年有个戴宗。曾到鄆城來。與我爲八拜之交。且到那裏去看。若是不能容身。只索要到梁山泊去哩。

【普天樂】離家來雲山遶。回首處松楡邈。望云端怨气成虹。按刀頭血痕猶繞。猛可的追想到。那好姻緣到把寃家造。閃得人水遠山遙。拚得个雲深霧杳。憶交情使人夢役魂勞。

﹝副淨扮戴宗上﹞越絕孤城萬里重。相逢之處艸茸茸。﹝見生介副淨﹞呀。公明爲何獨自一个。到那裏去。﹝生﹞小弟只爲一口气殺死了新娶的偏房閻婆息。如今縣中差人拿我。我只得逃走出來。要尋一个安身去處。﹝副淨﹞小弟這裏那蔡九知府甚是利害。不可安身。怎麼樣好。如今且到潯陽酒樓中飮幾杯。以敍闊悰何如。﹝入店介醜扮酒保上﹞店如星布。味不雷同。﹝見介﹞原來是戴院長。﹝副淨﹞拿酒來。﹝丑擺生副淨坐介醜下﹞

【雁過聲】﹝副淨﹞連朝。紫气繚繞。欣逢著天涯故交。小弟自昔年別後。風塵荏苒音書杳。念空懸。夢徒勞。幸喬裝遠棹河潮。眞天緣輳巧。﹝生嘆介副淨﹞開懷敍闊相傾倒。怕此去你行藏難預料。

【傾杯序】﹝生﹞波濤。起繡闈。湧絳綃。遼海遠投皁帽。﹝副淨﹞那閻婆息爲甚麼事便激起兄長的怒來。﹝生﹞其時梁山泊晁保正寄小弟一書。那閻婆息拿了小弟的不肯還。小弟故此殺他的。爲雲箋一幅。齊饋多金。嗔他堅執。激我焦燥。把紅顏一命。靑萍三尺。霎時顚倒。因此學當年避秦。行李逐蓬飄。

【玉芙蓉】﹝副淨﹞交情托寶刀。濁酒供談笑。嘆馬周寥落。張儉飄颻。便縑囊不惜居傭保。復壁無緣慰寂寥。﹝生﹞小弟要趕路行走。酒不喫了。﹝副淨﹞憐松紹。再杯傾幾瓢。謾催程我心懸斾正搖搖。

杯盤狼藉。待小弟再到街上去買些下酒的物事來。正是有客無酒。有酒無肴。﹝下生作醉介﹞哎。

【雁來紅】我雄心耗。恨怎消。醉顏酡。气更豪。倘從牖下徒然老。腐朽同枯艸。說甚麼雕鶚乘秋奮九霄。胸襟傲。托淩雲彩毫。寫生平攄懷抱。

且喜有筆硯在此。把我一腔的心事。做首絕句題在這壁子上。﹝生題雜隨上向生背看寫介生﹞心在山東身在吳。飄蓬江海謾嗟呀。他時得遂淩雲志。肯笑黃巢不丈夫。鄆城宋江作。﹝閣筆睡介雜﹞有這等的事。不免去報與蔡九知府得知。拿他到京請功則个。朝野歡娛後。乾坤醉眼中。﹝雜下副淨上﹞海內存知己。天涯若比鄰。阿呀。宋公明醉倒在這裏了。﹝叫生醒介副淨﹞公明。天色已晚。前路去不及了。就在這江樓上借宿了。明日起身罷。只是小弟今晚輪該府中上宿。不得相陪。明早來奉送。如今我們且喫酒。

【朱奴兒】喜不盡樽中濁醪。更相侑盤內羊羔。燈火熒煌醉客豪。拚黃公酒壚共倒。﹝生﹞小弟明日雞鳴就要起身哩。淸宵杳。沈沈漏髙。暫托宿。聽雞報。

燕趙悲歌士。

相逢劇孟家。

寸心言不盡。

前路日將斜。

第二十七出博執

【接云鶴】﹝末冠帶眾隨上﹞麼魔小醜甚狂猖。反詩題罷震江陽。

下官蔡九知府。昨晚已退堂就寢了。那無爲軍黃通判來。報宋江題反詩一事。終夜彷徨不寧。差人拿他去了。想必就到。看那廝見了我怎麼樣說。﹝雜綁生上雜﹞甕中捉鱉。手到奉承。﹝生背介﹞我醉後題了反詩。如今無以解釋。只得妝做失心瘋的罷。﹝轉介﹞天黑黑。地黃黃。休笑我肆猖狂。﹝雜﹞稟老爺。宋江當面。﹝生做不跪介末﹞你是宋江麼。如何不跪。﹝生﹞阿呀。不好了。天翻地覆了。﹝雜﹞稟老爺。是瘋子。﹝生作瘋顚介﹞

【一盆花】﹝生﹞可惜乾坤浩蕩。看天翻地覆。你看這許多牛馬。﹝笑介﹞牛馬冠裳。你看那邊龍起哩。今朝龍戰血玄黃。﹝生走雜攔生介生﹞玉皇下降來請我。我要去。看此際玉皇下降。鑑別忠良。任吾主張。任吾放曠。你看好一條大白蛇。等我去斬了他。恁道是劉季當年。斬蛇無狀。

﹝末﹞這个瘋是他無以解釋。假意妝的。不要信他。我對你說。

【前腔】今日升平景象。看民安市井。武偃疆場。更師師濟濟盡忠良。﹝生作嘔介生﹞你看那个是甚東西。﹝末﹞嘆無知魍魎。罪犯無將。怎不審詳。怎不忖量。﹝生作顚介末﹞到今日假肆佯狂。難彌反狀。

﹝末﹞也罷。且把他監在牢裏去。﹝雜應押生介﹞天有不測風雲。人有旦夕禍福。﹝下末﹞戴宗那裏。﹝副淨上﹞堂上一呼。階下百諾。稟老爺。有何分付。﹝末﹞我這一封書。你與我到太師爺府中去投下。不可有誤。﹝副淨應介末﹞朝來有鄕信。將寄萬里親。﹝末下副淨弔場﹞這事怎麼了。宋公明昨日說與梁山泊往來。如今不免先到監裏去。分付眾人。好好看他。只得就此到梁山泊去求救便了。

【油核桃】驀地裏敎人魄喪。到此際救援誰仗。挾郵筒潛向梁山往。乞他們引手相匡。

何處問京華。

悠悠水路賒。

此情不可說。

愁結亂如麻。

第二十八出黨援

【玉女步瑞云】﹝外戎裝眾隨上﹞結黨梁山。行道替天佐漢。﹝瑞云濃﹞看建幟忠義堂前。

馬掛徵鞍將掛袍。柳梢枝上月兒髙。男兒未掛封侯印。腰下常懸帶血刀。俺晁蓋自從投奔梁山。仗眾兄弟推戴。小嘍囉贊襄。義气日深。軍容日壯。比王倫當日气象。自是不同了。只是宋公明處。那日遣人通問之後。一向音信杳然。這也不在話下。山寨中招賢納士。凡有來投奔的卽便報。

【前腔】﹝副淨急上﹞爲救金蘭。奔走直如飛電。取道到忠義堂前。

﹝副淨向雜介﹞我要見寨主的。可通報一聲。﹝雜引進見外坐介副淨﹞小可戴宗。非爲別事而來。爲宋公明見禁潯陽。危在旦夕。特來求救。﹝外驚介﹞有這等的事。快請軍師。﹝小生上﹞坐謀資廟略。飛檄佇文雄。﹝見介外﹞宋公明有難。這位就是人傳說的神行太保戴兄。特來求救。﹝小生﹞戴兄。你且說那顚末與小可的聽。﹝副淨﹞公明爲眾好漢的書信。殺了閻婆息。逃難到潯陽。小可途次相値。就畱在酒樓上坐一坐。那日晚了。借宿酒樓。宋公明醉後。題下反詩一首在壁上。有个黃通判報與蔡九知府得知。立時把宋公明拿去監禁。如今特差小可到京中去報信。此事非眾好漢不能救他。如今計將安出。小可那日與宋公明呵。

【獅子序】相逢在岐路間。向壚頭盤桓息肩。他胡塗一時。倐起波瀾。可惜他生死在轉盼。特懇你念交情。賜提攜。救迍邅。同心金斷。難道恝然不顧。袖手旁觀。

﹝小生﹞這等那蔡九知府有書到京去麼。﹝副淨出書介﹞書有一封與他太師的。只不知怎麼樣寫哩。﹝小生接書開看介小生﹞他書上寫說。反賊宋江題反詩在潯陽江酒樓。已被擒拿。罪當取決。或解京。或就本處棄市。悉憑尊裁。這就有計了。竟假起蔡京回書。叫他解到京來。少不得路由梁山泊過。那時我們劫了上山。如同反掌哩。﹝副淨﹞只是筆迹不同。怎麼樣好。﹝小生﹞如今蘇黃米蔡四家的字盛行於世。何難套寫的。﹝外﹞妙計妙計。

【太平歌】乘機變。賴有此瑤函。那呼吸存亡懸寸緘。﹝小生寫介﹞把霞箋委曲行方便。喜點畫肖處渾無辧。﹝合﹞若得檻車促械。就間關籠鳥管翀天。

﹝小生付副淨書介副淨﹞小可就此吿別。從空伸出拿云手。救取天羅地网人。﹝急下小生﹞阿呀。這事不好了。倉卒之間。不及檢點。竟用了蔡京名字的圖書。萬一識破了時節。不但宋公明不能救取。連那戴宗也不免哩。﹝外﹞快追他轉來便是。﹝小生﹞他的行走。那个追得上的。

【賞宮花】恨謀疎萬全。憶圖書覺惘然。敗露難胡掩。林木禍相延。他捷足飄飄如攝電。追蹤不逮使還轅。

﹝外﹞這等怎麼樣區處才好。﹝小生﹞這也不難。我們起了大隊人馬。到潯陽江口探聽消息。萬一事有不虞。臨時殺入城去。救他便了。﹝外﹞這等明日就起程罷。

【大聖樂】﹝小生﹞計疎虞多費周旋。到頭來終須離阱陷。只是先打發个人去探信才好。乘機伺釁潛相探。庶先發制人便。若不是雕戈橫處驚雞犬。怎能勾金鎖開來縱鳳鸞。還有一件。宋公明宅眷必受窘迫。也須著兄弟們請了來。多方展轉。須信道流離瑣尾鰥曠堪念。

﹝外﹞這等先打發一个健卒往潯陽探聽。打發一位女頭領。同幾个兄弟們。帶領一枝人馬。到宋家莊上。乘夜打到他家裏。搶了宋家嫂嫂上馬前來。一路上與他說个明白便是。

故人別後阻行舟。

運去英雄不自由。

此日六軍同駐馬。

無人解道取涼州。

第二十九出計迓

【玉井蓮】﹝旦上﹞悶掩流蘇。鎭日懨懨獨坐。

悲莫悲兮生別離。怨遊子兮悵忘歸。路迢遙兮今焉薄。不得見兮心傷悲。奴家宋公明之妻孟氏。自丈夫偶罹風波。倏馳道路。鼠牙之胎未杜。馬首之塵難還。叫我情隨歸雁。悲托啼鵑。如何是好。況兼那張三郞在此。𨿽然爲我周旋衙門中的事情。只是此人常以言語來調笑奴家。奴家縱不睬他。終屬嫌疑。且喜事已稍稍平安。只不知我丈夫下落。如何是好。

【風入園林】﹝風入松﹞天涯遊子逐鳴珂。深閨夢繞關河。我不爲啼殘夜月悲鸚鵡。﹝園林好﹞怕不遇趙平原魏齊難躱。懸望處鎖愁蛾。懸望處鎖愁蛾。

﹝旦虛下雜扮小校上﹞獵獵旌旗背晚風。身騎白馬萬人中。我們是梁山泊內的嘍囉。奉晁天王之命。來取宋公明宅眷。叫我們不要打話。搶了就走。早已來到鄆城。只是日間不好動手。待更深時分。再作區處。正是計就月中擒玉兔。謀成日裏捉金烏。﹝下﹞

【月上園林】﹝月上海棠﹞﹝淨上﹞窺靑瑣。鰥魚渴鳳無如我。柰霎時中熱。驀地偸過。小生一向有意於宋家娘子。不曾遇著个便兒。今夜待我闖入他內室去。﹝旦上相見介旦﹞呀。張押司。這是奴家內室。若有甚麼事。請在外邊坐了。待奴家出來商議便是。﹝淨﹞小生乘此月色。信步到此。不知是尊嫂內室。這是誤入桃源了。對明月忍把良宵輕錯。因乘興遇嬌娥。因乘興遇嬌娥。

﹝旦﹞張押司。這等瓜田不納履。李下不整冠。嫌疑之際。請出去罷。﹝淨﹞這樣同尊嫂到庭中去看一看月如何。﹝旦﹞張押司。你這樣還不知奴家的心事哩。﹝淨笑介﹞小生難道不是尊嫂的知心人兒。

【風入園林】﹝旦﹞我幽居深自鎖煙蘿。誰憐心事蹉跎。﹝淨﹞尊嫂心事。小生極能見憐。﹝旦﹞悠悠對景傷遲暮。更夙夜畏行多露。任明月徹銀河。任明月徹銀河。

﹝淨﹞尊嫂𨿽是這等說。只是小生多蒙尊嫂厚情。今夜多喫了幾杯酒。便覺興髙起來。﹝旦﹞奴家那裏知道你甚麼興。﹝淨﹞尊嫂問小生的興麼。

【月上園林】眞心吐。我怕你把無情歲月空閒過。待勸你學東鄰窺玉。卓氏當壚。﹝旦怒介﹞唗。你怎麼就說這樣言語來唐突我。﹝淨笑介﹞是小生唐突。望乞尊嫂恕罪。只是小生爲尊嫂計呵。枉自把年華擔誤。看牛女會明河。看牛女會明河。

﹝旦﹞張押司。休得如此無理。請出去罷。﹝淨笑介﹞自古道旣來之則安之。我不出去了

【風入園林】﹝旦﹞狂且浪。自起風波。我柏舟自矢無他。白茅包麕成孤負。﹝淨﹞孤負了小生的情不打緊。只怕孤負了尊嫂的靑春。﹝旦﹞語無忌令人嗔怒。﹝淨﹞你若是這等執抝。我明日就去鄆城縣裏去說。叫差人來拿你。﹝旦﹞便百折不能磨。便百折不能磨。

﹝雜急上﹞劍吐浮雲气。弓彎明月輝。我們早已乘著月色。潛入城來。已到宋公明門首。不免徑入。﹝闖入搶旦下介淨﹞有這等事。我在此千言萬語。騙不得上手。到被幾个彊人搶了就走。可笑可笑。

【月上園林】徘徊顧。陡然驚徧風流禍。問昆侖何在。掩取嬌娥。我手足茫然失措。哎。宋娘子。宋娘子。你到今日。難道也說心匪石不能磨。心匪石不能磨。

我

南隨飛鳥北燕鴻。

身似流星迹似蓬。

無限心中不平事。

一宵淸話又成空。

第三十出敗露

【劍器令】﹝末冠帶眾隨上﹞參破這根由。果然是落他機彀。且仔細將伊追究。怎能胡掩亂搊。

莫信直中術。須防人不仁。下官蔡九知府。爲宋江題了反詩。差戴宗到京。請問个下落。他昨日回來。書中叫說解至京師。下官到也不及詳察。那黃通判看了。便知道是假的。他說父親與兒子的書。豈有用名字圖書的理。這也說得是。待我喚戴宗來。問他我府中詳悉。便知眞假了。戴宗那裏。﹝副淨上﹞早知今日。悔不當初。﹝見介末﹞我且問你。你到我府中。何人見你。我太師爺對你怎麼樣說。﹝副淨背介﹞這遭做出來了。﹝轉介﹞稟老爺。小人到的時節。太師爺在朝中議事。不在府裏。小人因此上

【八聲甘州】侯門伺久。會參謀政務。齊集公侯。臨岐道路。匆匆簇擁鳴騶。其時天色已晚了。小人連太師爺的尊顏。到也不曾看得明白。朦朧莫辧黃昏候。倉卒相將錦字投。﹝末﹞這等太師爺親自收你的。﹝副淨﹞不是。代收。嘆芝宇親炙無由。

﹝末﹞收你書的是怎麼樣一个人。﹝副淨﹞是一位齊齊整整的管家。﹝末﹞我太師爺府中止托那一个老蒼頭出入。你只是這一句話兒就做出來了。﹝副淨﹞或者是老年紀的。也不可知。只是黃昏時節。小的看不明白。﹝末怒介﹞唗。

【前腔】胡搊。言詞虛謬。你東遮西掩。蓋尾藏頭。我日常間怎麼樣看待你。你到來賺我。可惡可惡。我腹心相視提攜久。誰料手足無憑蹤迹浮。可尢。一任你詭托無由。

﹝末﹞左右。與我著實打。﹝雜打副淨介副淨﹞老爺。如今怎麼見得書是假的。﹝末﹞奴才。難道父親與孩兒的書。用个名字圖書不成。﹝副淨﹞老爺。若是假的。難道這一件不曉得。決然不假太師爺的名字了。惟其是眞的。太師爺一時失了檢點。到誤用了未可知。﹝末﹞這个是了。我問你府中事體。你一句也說不來。豈不是假的。﹝副淨不語介末﹞左右。把他拶起來。﹝拶副淨介﹞

【解三酲】﹝副淨﹞痛失火池魚罹咎。苦亡猿林木貽憂。老爺。可憐小人呵。驅馳道路方回首。頓無端三木囊頭。太師爺筆迹。老爺一定認得明白的。就可見得眞假了。他筆蹤楚楚非蝌蚪。我寃气沈沈貫斗牛。災星湊。嘆身依無主。舌辧無由。

﹝末﹞我曉得了。你與反賊通同。一定同謀造反的了。你要我解至京中。不過思量中途搶去。我如今把你兩个一齊斬了。將首級解到京去。你們便插了翅難飛去哩。

【前腔】﹝末﹞你把密啟輕輕相漏。把姦黨故故相糾。檻車就道虞僝僽。把你二人呵。向云陽伏法何尢。你華亭鶴唳聽難久。北寺臯陶祭可憂。深堪咎。便怒飛有翼。插翅無由。

叫左右。與我押他到牢裏去。明日與宋江一同處斬便是。

﹝副淨﹞世情誰是舊雷陳。

路難悠悠常傍人。

﹝末﹞持法不須張密网。

﹝副淨﹞餘生猶待發靑春。

第三十一出冥感

【滿江紅】﹝小旦扮鬼魂上﹞絳樹摧殘同木槿。餘芬未冺。向偸香深處。當壚舊徑。月下空歸環佩冷。星前暗泣鉛華褪。蠟燭成灰淚尙零。千秋恨。

﹝憶王孫﹞手披荒艸看孤墳。懷舊長沙哭楚云。不見當時勸酒人。淚沾巾。兩地各傷無限神。奴家閻婆息。自遭狂且毒手。已從鬼籙潛身。只是柳性未寒。云情尙在。哎。張三郞。張三郞。你此後祇就畫圖。識春風之面。我今日且攜環佩。歸月下之魂。不免乘黃昏人靜。到他那裏走一遭則个。

【梁州序】馬嵬埋玉。珠樓墮粉。玉鏡鸞空月影。莫愁斂恨。枉稱南國佳人。便醫經獺髓。弦覓鸞膠。怎濟得鄂被鑪煙冷。可憐那人去章臺也一片塵。銅雀淒涼起暮云。看碧落簫聲隱。色絲誰續懨懨命。花不醉下泉人。

早已到張三郞門首了。你看門兒緊閉在此。不免喚醒了他。慢慢的進去則个。﹝喚介﹞張三郞。張三郞。﹝淨應上﹞遙憐北窗月。羅綺自相親。半夜三更。是那一个叫我。﹝小旦﹞三郞。是奴家。﹝淨﹞古怪。是个女人家的聲音。怎麼此時來到這裏。把我相喚。﹝小旦﹞三郞。你怎麼不開門。﹝淨﹞你是那一个。

【漁燈兒】莫不是向坐懷柳下潛身。莫不是過男子戶外停輪。莫不是攜紅拂越府私奔。莫不是仙從少室訪孝廉封陟飛塵。

﹝小旦﹞三郞。奴家的聲音難道就聽不出了。﹝淨作疑介﹞小生實是聽不出。

【錦漁燈】﹝小旦﹞我是那懷扼臂薛昭臨贈。我是那去遼陽丁令還靈。﹝淨驚介﹞你這等說。是个鬼魅。敢是還魂轉來的。﹝小旦﹞我未能勾鸚鵡重逢環玉痕。暫臨風攜將金盌出風塵。

﹝淨驚介﹞哦。我記得出了。你敢是閻婆息。﹝小旦﹞奴家便是。﹝進淨見小旦驚避介淨﹞阿呀。小娘子。自古說得好。寃有頭。債有主。你該尋宋江。怎麼到來尋我哩。你你你只該

【錦上花】向嚴武索命頻。怎麼到恨王魁負桂英。好似妖蛟夜舞欲欺人。﹝小旦﹞奴家今夜不爲討命而來。﹝淨﹞這等這等我不曾招屈子楚些吟。不曾學崔護視殮殷。因甚麼畫圖魂返牡丹亭。隱現畢方形。

﹝小旦笑逼淨淨遠介小旦﹞三郞。不消駭怕得。

【錦中拍】你只道那重泉路陰。把幽魄沈淪。那裏曉得鴛鴦性打熬未瞑。花柳情摧頹猶剩。恰好的向夜臺潛轉一靈。似雲華魂還長寢。似倩女魂離鬼門。須信道紫玉多情。英臺含恨。因此背魚燈涉巫嶺。

﹝淨近小旦介小旦﹞三郞。你看我的容顏。比往常何如。﹝淨看笑介﹞一些兒不攺。

【錦後拍】覷著伊俏龐兒宛如生。嬌吐依然舊鶯聲。打動了我往時逸興。我往時逸興。銀蠟下鸞交鳳滚。向紗窗中重擁麝蘭衾。彷佛聽鼔瑟湘靈隱隱。眞个春蠶絲到死渾未盡。

﹝淨﹞娘子。還記得生前的行徑麼。﹝小旦﹞奴家怎麼不記得。我想當時呵。

【罵玉郞帶上小樓】小立春風倚畫屛。好似萍無蒂柏有心。珊瑚鞭指塡衡門。乞香茗。我因此賣眼傳情。慕虹霓盟心。慕虹霓盟心。蹉跎杏雨梨雲。致蜂愁蝶昏。致蜂愁蝶昏。痛殺那牽絲脫紝。只落得搗牀搥枕。我方才揚李尋桃。才揚李尋桃。便香銷粉褪。玉碎珠沈。嘆浣沙溪鸚鵡州共夜壑陰陰。今日裏羨梁山鴛鴦冢並。

﹝淨﹞正是。我如今思量起來呵。你

【前腔】李代桃僵翻誤身。恨他翻爲雨覆作云。可憐紅粉付靑萍。淚沾巾。好一似膏火生心。苦時時自焚。苦時時自焚。正捱剩枕殘衾。値飛瓊降臨。値飛瓊降臨。驟道是山魈現影。又道是鵾弦泄恨。把一个震耳驚眸。把一个震耳驚眸。博得个蕩情怡性。動魄飛魂。看赴髙唐向陽臺雨渥雲深。又何異那些時鶼鶼影並。

﹝小旦﹞三郞。奴家看起來。我旣捨不得你。你又活不得我。不如我與你結一个鴛鴦冢。完了兩人的夙願罷。﹝淨驚介﹞這个怎麼使得。﹝小旦﹞我也顧不得。只是扯了你同去便是。﹝小旦扯淨淨掙不脫介﹞

【尾聲】﹝小旦﹞何須鵩鳥來相窘。效於飛雙雙入冥。我才得九地含矑鴛冢安然寢。

第三十二出聚義

【三臺令】﹝外小生戎服上﹞囹圄拘系賢良。山寨驅馳虎狼。聲勢甚鴟張。管直搗有誰抵當。

故人還寂寞。削迹共艱虞。殺气橫千里。軍聲動九區。﹝外﹞我們今日往救宋戴兩个好漢。不免要驚動大隊人馬。快請眾兄弟們到忠義堂上議事。﹝淨醜小旦同上﹞劍鋒輝太皥。旗焰拂蚩尢。﹝見介小生﹞宋戴兩个好漢。被那蔡九知府屈陷囹圄。卽日就要典刑。不免要眾兄弟同去救取他兩个。但法場之上。不是等閒。大家都換了本等衣服。或扮做客商。或扮做農家夫婦。分路埋伏。臨時以炮響爲號。一齊殺將攏來。救取他們。不免就此起行前去。﹝各換衣服同行介﹞

【山坡羊】亂紛紛忙離山嶂。急煎煎爭馳車仗。路迢迢望城門未關。影悠悠東市分途往。暗主張。弓刀貼肉藏。衣更服變。服變平時狀。好相機宜。同施伎倆。思量。英雄未易傷。猖狂。官兵孰敢當。

﹝小生﹞我們早已到法場近邊。不免分路埋伏則个。正是懸旌要路口。倚劍短亭中。﹝下生副淨綁眾押行介﹞

【前腔】﹝生副淨﹞气衝衝精神莽撞。影飄飄英魂蕩漾。﹝生﹞痛煞煞把池魚罹殃。﹝合﹞恨悠悠賫志同淪喪。﹝雜﹞此間已是法場上了。﹝生副淨﹞赴法場。心思自感傷。﹝副淨附生耳介﹞那梁山泊張榜說來救我們。只怕來不及了。須臾援救。援救成虛謊。﹝生﹞哎。禍到臨頭。空勞惆悵。﹝末冠帶雜隨上指生介﹞乖張。你平時空項彊。﹝指副淨介﹞荒唐。你今朝誰抵當。

﹝雜﹞稟老爺。午時三刻到了。﹝末﹞這等起鼓。﹝雜將起鼓外小生淨丑小旦同殺上﹞梁山泊好漢大夥在此。那个敢動手。﹝醜殺末混殺外扶生副淨起介外﹞眾兄弟們。蔡九知府旣已殺了。其餘人民與他無干。不要害他。﹝眾止介外﹞公明。你旣身遭阱陷。戴兄又倏被連株。小弟們自愧爲人謀而不忠。﹝生﹞我兩人蒙列位救取。生死骨肉。何以爲報。只是列位怎麼就曉得今日行刑。救兵來得這等迅速。

【四犯黃鶯兒】﹝外小生﹞那日自戴兄別後呵。隨悔計周張。柰追蹤去路忙。預知敗露遭淪喪。因此車馳法場。兵埋道傍。看此際呵似殘云風捲無攔擋。渠魁殲決。英雄無恙。方快吾儕莽壯。

﹝末雜扮追兵上﹞神融躡飛動。戰勝洗侵淩。我們官兵來追梁山泊一夥人馬。﹝生望介﹞你看追兵又遠遠來了。怎麼樣好。﹝外﹞公明。這个何妨。

【前腔】他怒臂奮螳螂。縱當車亦可量。我勢如破竹誰能擋。一任旌旗肆張。干戈徧揚。笑追兵役役成虛謊。﹝混殺末雜敗下外﹞他們料不敢再來相追了。我們歸寨去罷。

行介﹞歸途瀟灑。凱歌歡暢。今日梁山勢壯。同敲金鐙響。齊唱凱歌回。﹝下﹞

【攤破簇禦林】﹝眾擁旦上﹞悲流落。沒主張。一路迢迢暗忖量。未知他果否潛蹤。只落得裙釵飄蕩。﹝作到介雜﹞稟夫人。已到梁山水寨了。﹝旦﹞虎狼窟裏相凝望。怎能勾鴛鴦池上相偎傍。﹝外小生老旦眾上﹞救忠良。歡娛簇擁。返斾有輝光。

﹝生旦相見介生﹞呀。娘子。你爲何也在此處。﹝旦﹞便是。奴家一个暮夜。有數騎突至。不由分說。把奴家搶了就走。直到這裏。與奴家說相公的顚末。叫奴家在此等候相公。奴家還在疑信之間。見了相公。方才安心。﹝生謝外介﹞

【前腔】﹝生﹞雲天誼。詎可量。匡救蜉蝣離虎狼。復垂憐閫內荊釵。使夫妻團圓無恙。﹝合﹞鋤彊銖暴軍威壯。扶危濟困恩波曠。恁彊梁。能如山寨。水滸有餘光。

【意不盡】替天行道旌旗漾。看忠義堂顏髙敞。管指日招安達帝鄕。

只合終身作臥龍。

偏承霄漢渥恩濃。

祇令文字傳靑簡。

不使功名上景鍾。

水滸記終

