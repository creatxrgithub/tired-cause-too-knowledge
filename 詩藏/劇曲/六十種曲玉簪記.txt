六十種曲玉簪記明髙濓

玉簪記

﹝明﹞髙濓著

繡刻演劇十本

第二套

南西廂幽閨明珠玉簪紅拂還魂紫釵邯鄲南柯北西廂

實獲齋藏板

繡刻玉簪記定本

●玉簪記目錄

第一出標目

第二出命試

第三出南侵

第四出遇難

第五出投庵

第六出假宿

第七出依親

第八出譚經

第九出會友

第十出手談

第十一出鬧會

第十二出下第

第十三出求配

第十四出幽情

第十五出破虜

第十六出寄弄

第十七出耽思

第十八出叱謝

第十九出詞媾

第二十出詭媒

第二十一出姑阻

第二十二出促試

第二十三出追別

第二十四出占兒

第二十五出奏策

第二十六出相寬

第二十七出擢第

第二十八出設計

第二十九出誑吿

第三十出情見

第三十一出回觀

第三十二出重效

第三十三出合慶

第一出標目

【沁園春】﹝末上﹞陳女姱容。潘生俊雅。姻親指腹。柰兵戈驚散。子母天涯。女娘指引。寄迹煙霞。張公借宿詞調空誇。王郞鬧會惹嗟呀。潘生投觀。天遣會嬌娃。

堪佳美女才華暗寫情詞怨出家。豈知才郞邂逅。詞章入手。相思情逗到難遮。鳳鸞方就。姑意會猜。秋江逼試淚如麻。榮歸處。夫妻子母。重喜會蒹葭。

第二出命試

【一翦梅】﹝外上﹞白髮蕭蕭今已老。歸閒堪守林臯。夢回靑瑣戀王朝。欲報圖勞。且敎子勤勞。

﹝鷓鴣天﹞解組歸來十有年。黃花白柳思蕭然。燈前殘捲堪遺訓。花下新詩近滿編追往事。淚空懸。姻親曾結射屛緣。如今眼底天涯闊。安得魚鴻遠寄箋。老夫潘夙。昔舉明經。官明府尹。荊妻吳氏。景入桑楡。孩兒必正。時稱瑚璉。學業𨿽勤。尙愧升堂入室姻親有約。應慚倚樹攀蘿。今聞上國徵賢。不免請夫人商議。叫孩兒去赴試。有何不可。夫人有請。

【前腔】﹝老旦上﹞繡窗風雨促殘年。鶯花又徧春園。靑衿朝暮喜承歡。志在虀鹽。樂在斑斕。

三月鶯花囀綺林。隔墻紅杏得先春。玉鉤未許驚飛燕。靜院人閒白晝深。﹝相見科外﹞夫人。孩兒功名之事。每掛於懷。家室之宜。常存念想。我自開封府與同僚陳老先生十分契合。指腹結姻。他女我男。曾以玉簪鴛墜爲聘。今經一十六載。別來歲久。未得諧姻。一向杳無音問。不知親家晚景如何。兒媳閨訓如何。使我時常憂念。﹝老旦﹞老身每每在心。無如柰何。數年前陳旺曾來問候。我們一向無人遣答。深慚報稱。﹝外﹞夫人。如今春選徵賢。且把婚姻之事。不要說起。只索打發孩兒赴京應試如何。﹝老旦﹞甚好甚好。孩兒那里。

【菊花新】﹝生上﹞絳桃春暖魚龍變。向蕓牕志絕韋編。功名一字總由天。誰羨乘軒服冕。

春風桃李徧柴荊。花館琴書不絕吟。家訓喜存詩禮在。晨昏問學早趨庭。﹝相見科外﹞孩兒你𨿽登鶚薦。未躍龍門。卽今春來會舉。你可早向長安訪學朋儕。因而入試。奪取功名書香步武那時替你迎娶家室。以遂於飛有何不可。﹝生﹞爹爹在上。若論功名之事。當遵臺命。婚姻成否。何必掛懷。﹝外﹞旣然如此。進安那里。﹝醜進安上﹞抱琴聽月露。洗墨惹煙雲。受得燈窗苦。方成館閣人。稟上老爺奶奶。有何分付。﹝外﹞進安。你可急去收拾琴劍書箱。跟隨大相公長安赴試休得遲誤。﹝醜﹞知道了。腰懸三尺劍。箱卷五車書。﹝下外﹞孩兒。今日黃道良辰。可就此拜別前去。

【園林好】﹝生﹞念咫尺驕驄遠遊。柰蕭瑟庭幃景幽。此去雲山迆逗。搵不住淚雙流。按不下苦心頭。

【江兒水】﹝老旦﹞習學時方就。功名志欲酬。我那兒。上林試展攀花手。未行先問歸時候。﹝外﹞休因離別重回首。快著絲鞭馳驟。豹尾螭頭。佩玉爭先左右。

【五供養】﹝生﹞胸中自剖。論所學孰先孰後。詞傾三峽水。气吐五湖秋。我那親行景入夕陽衰柳。關河空有夢。離恨倩誰收。腸斷雲霓。淚沾紅袖。

【玉交枝】﹝醜挑行李上﹞行囊簇就。相公。門兒外蘭槹待舟。徵帆早渡潮時候。休因離別綢繆。﹝老旦﹞進安。大相公呵樟亭風露不慣遊。河橋車馬當先後。﹝生﹞望白雲頻瞻故丘。﹝外﹞上靑雲名揚鄕舊。

【川撥棹】﹝老旦﹞難消受。夢初回風雨稠。﹝外﹞但得你身占鰲頭。但得你身占鰲頭。繼簪纓佐衮旒。﹝挽生科﹞且登臨莫彊畱。﹝老旦﹞我那兒把音書頻寄修。

【尾】﹝眾﹞淚痕別處迆紅豆。客路不堪回首。﹝老旦﹞我兒。莫把閒心在歸處畱。

離別相看淚兩眫。

飛花啼鳥恨悠悠。

出門幾折風帆起。

人在眼前天盡頭。

第三出南侵

【新水令】﹝淨兀朮上﹞一聲長笑海天秋。擁旌旄龍爭虎鬥。鑿門占旺相。據地阻咽喉。百萬貔貅。看帝業歸吾手。

﹝西江月﹞兩眼星吞炯炯。一身虎賁昂昂。殺聲直欲暗天光。那管銀河翻浪。直欲中原無主。更教四海驚慌。旌旗電閃下長江。那个爭先攔擋。自家兀朮四太子是也。自與宋家南北分途。志猶未滿直欲一統中原。方遂吾意。時下風髙馬壯。不免叫把都兒們整頓弓馬。擄掠南朝。得些金珠子女糧餉貨物。獻與我主。有何不可今日乃黃道吉日。眾把都兒們。就此起程。

【北普天樂】﹝淨﹞錦云聯繁華境。看花柳開相映。鶯啼處鶯啼處畫閣朱扃。淡悠悠水遠共山橫。﹝合﹞呀。看旌旗掩映。刀鎗耀日明。聽馬前哈喇千里千里血染猩猩。

【北朝天子】﹝眾﹞鴈南飛入云。兔深藏茂林。聽轟雷喊吶齊爭勝。翻天倒浪。鬧嚷嚷哈吽。急睜睜如狼狠。吹嗶■﹝口栗﹞幾聲。打羯鼓幾聲。好撒嬴撒嬴撒撒嬴。摟紅妝曉來未醒。打辣酥堪消悶。

【北普天樂】﹝淨﹞奪山河爲吾境。拚殺得天花淨。長江上萬馬萬馬爭鳴。嚇死人陣陣也金兵。﹝合前﹞

【北朝天子】﹝眾﹞見山城幾墩。見樓臺幾村。那塵埃滚滚人逃奔。天昏地黑。哭哀哀喊聲。我這裏笑咍咍把弓刀整。擺霜蹄幾程。列戰舸幾程。密弸密弸密密弸。鼓兒打咚咚的緊。怕甚麼人不順。

﹝淨﹞把都兒們。傳下號令。天色已晚。就此安營。明早殺上前去。

衰艸白連天。

村村絕火煙。

從敎南渡馬。

盡化作啼鵑。

第四出遇難

【念奴嬌】﹝淨陳夫人旦嬌蓮上﹞﹝淨﹞繁華過眼。似夢中喚醒。世隔當今。休說朱門排棨戟。如今庭樹蕭森。人逐仙遊。家遭歲歉。積苦盈方寸。﹝旦﹞眉愁黛鎖。有恨向誰評論。

﹝千秋歲引﹞﹝淨﹞我兒。你看春去閒階。風乍軟花飛無力。一望處田園荒廢。門庭蕭瑟。堤擁當年車馬隘。如今誰問閒消息。想吾生富貴等浮雲。今方識。﹝旦﹞鸚鵡洲。鳳凰闕。煙波外。愁恨疊。看髙處雙丸催殘朝夕。才了些興亡驕魏晉。又早見爭戰仇吳越。到如今萬事屬何人。空悲切。﹝淨﹞老身錢氏。嫁自陳門。夫君曾拜開封府丞。黃泉早逝。老身𨿽封淑品。白首甘貧。夫君在日。曾與同僚府尹潘公十分交好。彼此指腹結親。玉簪爲聘。如今天涯分散。我想男女俱各長成。杳無人至。必定這一節事已付東流去了。教我做娘的每每掛懷。﹝旦﹞母親。自古道。一富一貧。乃見交情。一貴一賤。交情乃見。於今父喪家寒。況經年遠。此事不必提起。只索苦守便了。

【花落寒窗】﹝淨﹞盼庭柯幾度憂煎。走蕭蕭敗葉翩翩。你看含香春信。望斷隴頭人遠。想寥落白頭增嘆。此言。夢惹魂牽。使人腸斷心剜。

【前腔】﹝旦﹞嘆人生萬事由天。又何須苦苦埋寃。此身飄泊。一似湛露浮煙。那些个翠遮紅掩。赧言。淚漬愁添。只憂春老庭萱。

【不是路】﹝末院公上﹞急報堂前。驟擁貔貅萬騎煙。你看連天暗。轟雷殺气怎遮攔。﹝淨旦悲科﹞淚潸潸。難中霜雪重重見。敎我母子孤單去向難。﹝末﹞休嗟嘆。眼前生死須臾險。急忙逃竄。急忙逃竄。﹝眾作走科﹞

【皂角兒】﹝淨﹞我兒。我年已老了。拚一命先歸九泉。只愁你孤身誰看。行不動去國艱難。你嬌怯怯幾曾經慣。﹝內喊鼓科末﹞你看你看。聽奔雷。驚飛電。馬和旗。鎗和劍。浪滚風翻。孤身遭變。便死又難。念娘兒怎生割捨。地北天南。﹝眾上驚散科﹞

【淸江荷葉】你看那人荒竄奔如波走。誰敢來爭鬥。弓刀齊擺開。鎗劍分先後。把都兒們。你看錦繡江山咱統守。海海滴澑澑。姐姐哈喇喇。錦繡江山咱統守。﹝下﹞

【皂角兒】﹝淨末﹞哭啼啼淚眼枯漧。叫嬌兒在何方追趕。﹝淨叫科﹞嬌蓮。嬌蓮。叫不應愁恨衝天。死和生敎我怎生打探。嬌蓮。嬌蓮。莫不是生投人。死投鬼。逃得過今朝難。野樹深山。孤身遭變。便死又難。念娘兒怎生割捨。地北天南。﹝內作喊聲科下﹞

【前腔】﹝旦﹞亂紛紛地滚天翻。軟怯怯孤身羞面。雁聲孤月露江煙。鶯啼怯風愁雨怨。﹝叫娘科﹞到如今誰投奔。水程長。山程遠。地冷云寒。兒遭分散。娘歸那邊。繡鞋兒不禁嬌顫。塞北江南。

﹝內作鑼鼓喊聲旦悲科﹞母親旣叫不應。生長閨門。那知途路。如今天色已晚。不免向深林中躱過今宵。再作區處。

深林暫躱虎狼侵。

香閣那知困此身。

自古怕逢離亂世。

天敎魔殺不平人。

第五出投庵

【縷縷金】﹝醜女人上﹞夫和子兩分開。大家逃難走。命難捱。偸生幷就死。不尶不尬。天那。長途艸滑濕弓鞋。越將我耽待。﹝作跌倒叫痛科﹞

【前腔】﹝旦上﹞行不上路途艱。前村無去所。況孤單。沒柰何。路上老娘帶我一帶。﹝作跌科丑﹞方才我起得來。你又跌了。罷罷。起來起來。我與你同走一程。你往何方去。休敎落難。﹝內鳴鑼科醜﹞快走快走。身遭離亂死生間。反爲你牽絆。

﹝醜﹞呸。自古人生面不熟。你是何人我是誰。﹝下旦跌倒哭科﹞

【宜春令】遭兵火。値亂離。似絮隨風身無所歸。路途未慣。腳跟兒先遭狼狽。烏衣巷燕落香泥。紅亭路鶯愁花雨。悲啼。遇難如今有誰堪寄。

【前腔】﹝貼上﹞聽哀怨。聲慘淒。前面是好一位女娘。爲何在此啼哭。不免上前問他則个。女娘家在何方住居。﹝旦悲科貼﹞看他愁緖。有萬千憂在眉間住。女娘果從何來。﹝旦﹞奴家是宦家之女。因遭兵火。子母分散。自幼不出閨門。那知途路。前後無投。在此欲尋个自盡。﹝貼﹞卻原來是家破無依。那些个人來投主。女娘奴家欲畱你在家安置。因有兒夫內外不便。今見女娘如此苦楚。況且干戈未息。也難前進。不免往此村中。有一女貞觀。皆是女姑出家。我引你進庵暫住。意下如何。﹝旦﹞若得如此。就是重生父母。再養爹娘。敢問大娘髙姓排行。﹝貼﹞奴家就是觀鄰張氏二娘。尋思。你且向空門暫時投寄。

﹝旦﹞女貞觀在何處。﹝貼﹞就在前面。轉過小溪流水外。朱門低掩綠楊西。此間就是。有人在麼。

【前腔】﹝老旦觀主上﹞香三炷。理六時。聽人聲又早堂前報知。張二娘稽首。此位娘子何來。﹝貼﹞他是宦家子女。因遭兵火。子母拆散迷失路途。奴家偶然相見特引投師掛塔。﹝旦﹞奴家願拜爲弟子。﹝老旦﹞做我弟子不打緊。只是一件。空門滋味。捱黃蠻苦守著閒時序。﹝旦﹞師父在上。奴家情願皈依身畔。還有金鳳釵一雙。鸞墜一對。奉上老師。聊作薪水之費。﹝老旦﹞娘子說那里話。但願你受著五戒三皈。說什麼琛縭金翠。須知。這都是千里有緣能會。

﹝貼﹞旣然如此。老師父請上。待他參拜。﹝老旦﹞先拜了三寶。然後拜我。我且問你。家中姓甚名誰。﹝旦﹞奴家姓陳。小字嬌蓮。潭州人氏。年方一十六歲。未曾適人。﹝老旦﹞旣然如此。我替你取个法名。叫做妙常。你可跪下。先拜了佛。﹝旦拜跪科﹞

【金字經】﹝旦﹞皈依佛。願洗著淸淨心。九品蓮臺度化身。身也麼身。慈航共法云。親見祇園佛世尊。

﹝老旦﹞你可皈依了法。

【前腔】﹝旦﹞皈依法。願悟著頑空與色空。淨住迦維敎闡弘。弘也麼弘。心生萬法中。願心滅無生法亦空。

﹝老旦﹞你皈依了僧。

【前腔】﹝旦﹞皈依僧。普度著三千及大千。了義三乘共四禪。禪也麼禪。淳修建法筵。願拜著三世能修大聖賢。

﹝貼﹞妙常拜了師父。﹝旦﹞師父。請受弟子一拜。

【貓兒墜】﹝老旦﹞看他儀容修潔。舉止大人家。粉褪紅銷兩淚麻。從今休戀舊繁華。﹝旦﹞嗟呀。我到好了。我母親不知他生死天涯。

張二娘請上。奴家從此願拜爲姐妹。

【前腔】﹝旦﹞重生骨肉。恩徳竟無涯。奔走髠鉗幸有家。﹝貼﹞妙常。黃臺休怨抱無瓜。瀟灑。且向空門中暫度年華。

﹝旦﹞梗迹萍蹤賴有依。

﹝貼﹞願君從此證菩提。

﹝老﹞不是三年曾有約。

誰敎今日會蓮池。

第六出假宿

﹝末上﹞雨歇雲頭點。蟬多枝上聲。江關逢溽暑無地避炎蒸。自家乃張知府院子王安是也。俺老爺因赴任金陵。恐城中炎熱。著我先在城外尋个僧房道院。洗澡乘涼。叫我不要說出官府。假說是个相公。行到此間。前面有个寺院。上寫勑建女眞觀。且是淸幽。不免徑入。有人在此麼。﹝淨香公上﹞地遠紅塵飛不到。松關鶴唳有人來。客官稽首。﹝末﹞老人家拜揖。﹝淨﹞何處到此。﹝末﹞有位河南相公到此遊學。欲借上方乘涼洗澡。安歇數宵少避炎熱。自當酬謝。﹝淨﹞旣是遠來相公。待我通報觀主。你去請來。

【金瓏璁】﹝老旦上﹞洪鑪誰大冶。煮乾坤烈火難遮。松影下避炎熱。對南燻方打疊。且髙臥南柯蟻穴。誰到此又傳接。

﹝長相思﹞晝垂簾。夜垂簾。三炷淸香佛座煙。心閒身亦閒。晝幽然。夜幽然。竹下淸風琴上弦。龍團身自煎。何人到此。﹝淨﹞有事稟上河南一位相公。欲借閒房。安宿數宵。房金重謝。不知容否。﹝老旦﹞我們出家的當以慈悲爲念。方便爲門。有何不容。來時通報。﹝淨﹞知道了。

【淸平樂】﹝外於湖上﹞炎輝飛鞚。汗濕徵衣重。靜院風回松影動。星槎互入仙宮。

花徑陰陰長綠苔。朱扉隱隱竹門開。仙家亭館無人到。應問漁郞何處來。﹝末﹞此處就是。﹝外﹞快通報。﹝老旦﹞相公稽首。﹝外﹞觀主拜揖。﹝外背云﹞王安。這觀主半老佳人。瓊姿玉立。好一似雨過櫻桃。來年老酒。意味自佳。快到寓取香絹來送觀主。﹝末﹞理會得。香焚金篆火。絹翦白霞綃。﹝下老旦﹞女童辦茶。來供佳客。﹝小旦上﹞竹密茶煙濕。松多客座淸。茶在此。﹝奉茶科老旦﹞敢問相公仙鄕何處。尊姓大名。

【鎖南枝】﹝外﹞河南郡是故園。王通姓名曾選元。﹝老旦﹞失敬失敬。原來是位秋元。﹝外﹞遊學泛吳船。尋閒到禪院。蒙下榻有緣。更欲借蓮池濯凡念。

敢問觀主出家幾年。經歷春秋多少。

【前腔】﹝老旦﹞離家捨今有年。五旬虛度塵世間。﹝外﹞髙姓祖居。﹝老旦﹞法成家姓潘。和州歷陽縣。﹝外﹞這觀是何年蓋造的。﹝老旦﹞唐髙祖創善緣。久崩頹是我重建。

【前腔】﹝旦上﹞穿蘿徑進鶴軒。我把秋波偸轉屛後邊。何處客臨軒。斂衽且相見。相公稽首。﹝外﹞仙姑拜揖。﹝旦﹞師父稽首。此間相公何來。﹝老旦﹞此位是河南秋元王相公。他放棹入桃源。投棲過庭院。﹝旦﹞相公請坐。﹝外﹞好一位仙姑。也在此出家。﹝旦﹞念蒲柳甘棄捐。媿荒涼何因款劉阮。

﹝淨上﹞陳師父。悟眞庵王師兄送貼佛金來。立候相見。特通報﹝旦﹞相公。小房有客。不得奉陪。才逐飛花來別院。又隨芳艸下閒庭。﹝下外﹞適見姑姑。敢是一个神仙。

【前腔】﹝老旦﹞他是人間種休猜做天上仙。﹝外﹞敢問他髙姓法名靑春多少。﹝老旦﹞妙常姓陳方幼年。﹝外﹞敢是髙徒。﹝老旦﹞是我愚徒。他瀟灑出塵凡。﹝外﹞敢是同房。﹝老旦﹞禪居在別院。他是金莖露玉井蓮。不是照淩波夢中見。

天色已晚。請過淸芬軒。少獻晚齋。﹝淨﹞湯已燒下。請相公洗澡。﹝外﹞避暑到仙家。香烹丹竈茶﹝老旦﹞坐深松樹下。日影已西斜。香公小心伏事相公。﹝下外﹞多謝多謝。﹝外弔場﹞香公。你多少年紀了。﹝淨作聾科外﹞多少年紀。﹝淨﹞我八十三歲。﹝外﹞在此幾多年。﹝淨﹞在此三十餘年。﹝外﹞身上衣服誰管。﹝淨﹞但得茶飯不缺足矣。那討衣服。﹝外﹞王安那里。﹝末﹞小人伺候。﹝外﹞快取兩疋布來。送香公做衣服穿。﹝末﹞知道了。布在此。﹝外﹞香公收下。王安回避。﹝淨﹞多謝相公。﹝外﹞我問你。適才小道姑。他出家幾年了。﹝淨﹞多承布施。如今說起話長。你定要問出子眼。不要管他。請去洗澡。﹝外﹞你說與我知道。還有好處。﹝淨﹞這等千个好處。到不如一个見領笑畱。這道姑叫做陳妙常。年方一十七歲。他父在日。官拜開封府丞。靖康兵亂。母子逃難分離。以此投庵出家。﹝外﹞他房在那里。﹝淨﹞直在西首盡頭。白雲堂下就是。請相公洗澡安宿。

﹝外﹞溪澑合松聲。

殘霞弄晚晴。

﹝淨﹞要知今日話。

難盡此時情。

第七出依親

【定風波】﹝外上﹞日染嬌紅雲染綠。溫泉晚試新妝束。﹝老旦上﹞朶朶誰敎香翦玉。輕盈瀟灑。怕逐風飄泊。

﹝外﹞夫人。你看孩兒方去。時序易遷。涼亭池上。荷花又早開成云錦。可喜可愛。﹝老旦﹞妾身夜來分付丫嬛辦酒。與相公賞花。未知完否。﹝外﹞旣有酒。將過來。﹝老旦﹞丫嬛那里。﹝醜上﹞來了。亭覆瑯玕綠。杯傾菡萏紅。酒在此間。﹝外﹞夫人。你看紅蕖紫萼生芳浦。醉扶落日。嬌顫楊家女。額點胭脂心帶苦。西風豈是憐香主。﹝老旦﹞怕聽夜半池塘雨。漂泊紅妝知幾許。曉看風送木蘭舟。愁斷柔腸惜遊子。

【園林好】﹝外﹞看天機錦云暗香。喜玉宇風搖艷妝。照水輕盈嬌樣。似越女出瀟湘。似神女赴髙唐。

【江兒水】﹝老旦﹞月墜胭脂冷。風搖翡翠狂。人歸何處菱歌唱。銀塘暮雨空凝望。兒郞貌比花相像。隔絕白雲靑嶂。把酒樽前。不覺玉淚臨風惆悵。

【步步嬌】﹝淨末上﹞離人去國愁孤往。長途倦足行不上。﹝淨﹞陳旺。潘親家家中到也未。蒹葭倚傍在何方。﹝末﹞前村就是他門巷。﹝淨﹞拭淚整殘妝。不知他們肯認我窮形狀。

老身陳母是也。因遭兵火。與女孩兒拆散。無處棲身。只得同院子遠奔潘親家家中相依。院子。他家在何處。﹝末﹞迆邐行來。想是在這个村坊。男女數年不來。一時忘了。待我問一聲村上大哥。潘老爹家在何處。﹝內應科﹞前面大門樓就是。﹝末﹞多謝了。

【不是路】﹝淨﹞你試問行藏。先進他家要酌量。你去和他講。孤窮姻戚來相傍。﹝末﹞知道了。到華堂。殷懃頓首來投上。﹝外﹞起來。你是誰人到此。﹝末﹞欲說交頤淚兩行。小人是陳家陳旺。﹝老旦﹞正是陳親家的旺官。親母安否如何。﹝末﹞言之不盡。他們親自到門墻。﹝老旦﹞爲何到此。莫非謊說。﹝末﹞敢爲虛誑。敢爲虛誑。

【前腔】﹝外老旦﹞急走趨蹌。迎候尊親入艸堂。深深拜。匆匆相接愧愴惶。﹝淨﹞淚汪汪。故園兵火遭蜂嚷。膝下嬌兒失雁行。孤身無倚。遠投玉樹憐飄蕩。敢叨恩養。敢叨恩養。

﹝老旦﹞親母請坐。且自定息。細說一番。

【剔銀燈】﹝淨﹞驟然起兵戈擾攘。捲塵飛東奔西撞。嬌兒拆散知何往。待尋取那知去向。﹝合﹞思量。孤身女娘。平白地分開虎狼。

【前腔】﹝外老旦作悲科﹞我媳婦孤身在那方。痛殺我夢勞魂想。變中幸得親無恙。權且柴門村巷。

﹝合前淨﹞令郞公子爲何不見。

﹝老旦﹞堂前遊子赴春闈。

兩月音書未見歸。

﹝外﹞今夜燈前添舊恨。

﹝淨﹞思兒念女淚雙垂。

第八出譚經

【臨江仙】﹝旦上﹞松風驚枕簟。琴牕人坐壺天。﹝淨醜小旦扮道姑上﹞晝長日赤苦煩煎。看荷來水殿。追燕入湘簾。

﹝旦﹞鐘磬艸堂深。解籜森森筍作林。﹝淨醜小旦﹞燕子雙飛來復去。難禁。滿腔心事對誰云。﹝眾﹞陳姑稽首。﹝旦﹞眾師兄到來。請坐。﹝醜﹞陳姑。晝長人靜。重門難守。錢財竟沒來方。酒食何曾入口。夜間番來覆去思量。我也管不得出乖露醜。﹝旦﹞師兄。你說那里話。我與你苦守淸規。謹遵教指。終成正果。今日無事。羣集在此。不免請師父出來。談經說法。洗濯塵心。有何不可。﹝小旦﹞正是正是去請。﹝淨阻科﹞不要去請。我沒工夫聽經。適才報恩寺桂公約我施主人家看經。回來牀上一話。我自要去了事。﹝旦﹞休得閒說。快請師父來。﹝小旦﹞眾徒弟請師父出來講經則个。﹝老旦﹞來了。

【好事近】﹝老旦﹞花影上簾櫳。畢竟非色非空。閉關方自坐圜中。又請談經說頌。

﹝眾﹞師父稽首。﹝老旦﹞徒弟們到來。今日請老身出來。要講何經。﹝旦﹞眾徒弟閒暇。欲聽法華旨要。以此洗心焚香伺候。﹝老旦﹞善哉善哉。此經非同別典。乃我西方祖師洪開方便。普度含靈。分品二十八門。解救百千萬劫。眞个是字字慈航。行行彼岸。故云假饒造罪如山重。不須妙法兩三行。你們聽我講說。

【梁州序】禪機玄妙。法流淨土。一似蓮開朶朶。天空云淨。眞如月印秋波。二十八�妙品。普度羣迷。五蘊三支苦。行行開孽鏡。你須把孽根磨。早辦慈航出愛河。﹝合眾合掌科﹞蒙指點。當參悟。免沈淪萬劫千回墮。齊合掌念彌陀。

【前腔】﹝旦﹞芳心冰潔。翠鈿塵鎖。怪胭脂把人耽誤。蜂喧蝶嚷。春愁不上眉窩。﹝作背科﹞暗想分中恩愛。月下姻緣。不知曾了相思簿。身如黃葉舞。逐流波。老去流年竟若何。﹝合前﹞

【前腔】﹝淨丑﹞嘆浮生盡著塵屙。逐飛丸朝朝暮暮。看鏡中消息。素攺婆娑。我把芳年虛度。老大蹉跎。衣食渾無措。空門來托缽。做尼姑。也只是當年沒柰何。﹝合前﹞

【前腔】﹝小旦﹞笑狂生直恁奔波。這妙法眼前因果。悟無明無著。夢想全無。你偏戀那火宅煎熬。幻海淪胥。忘卻來生路。是非鐘磬外。白雲孤。一卷經銷香一鑪。

﹝合前老旦﹞眾徒弟們。在此把這講過經卷。細玩佛意。不可虛度我去打坐片時。﹝眾﹞請師父自便。﹝老旦﹞坐深人境寂。鐘鼓又黃昏。香公。燒佛前晚香。琉璃內添上油。不可忘了。﹝內應科﹞嘵得。﹝下旦﹞列位師兄。聽了半日。身體疲倦。我們松棚下閒玩一番。多少是好。﹝眾﹞使得使得。﹝旦﹞你看一輪明月。斜掛松梢。萬籟無聲。花陰滿砌。可愛人也。﹝淨﹞眞个可愛可愛。只少四个丈夫同賞新篁池閣。﹝眾﹞休得取笑。﹝淨﹞尼姑尼姑。原有丈夫。只要趁些錢財。來帶這頂毗盧。

【節節髙】﹝旦﹞冰輪映碧蘿。晚涼多。一聲鐘磬禪堂暮。松陰坐。展素羅。藤牀臥。天街幾點流螢度。﹝淨小旦﹞久聞陳姑彈得好琴。求聽一曲。女童取琴過來。﹝旦理琴科﹞試操玉露。污耳污耳。欲聽瑤琴月下彈。彩雲暗逐飛瓊度。

﹝外﹞玉鑑銀光散不收。紅亭花老似含羞。風來借得些兒便。一曲琴聲何處幽。小生步月閒吟。忽聽琴聲淸婉。儼若白鶴衝霄。靑鸞逸駕之韻。不免上前再聽一番。呀。此處角門半開。挨身進去。﹝做看科﹞原來松棚之下。陳姑與眾姑彈琴。可愛可愛。﹝眾﹞方才彈得絕妙。再彈一曲如何。﹝旦﹞使得。

【前腔】﹝眾﹞天風蕩玉珂。瀉銀河。涼生玉指聲淒楚。哀如訴。惹恨多。牽愁大。玉盤倒影穿簾幕。﹝外作聽科旦﹞爲何琴弦急絕。敢是有人盜聽。﹝眾﹞這裏那得人來。﹝旦﹞空門𨿽是隔紅塵。怕花陰深處人藏躱。

﹝淨醜小旦﹞夜深了。我等吿回罷。﹝旦﹞如此多慢了。﹝淨小旦﹞避暑過南軒。人歸月滿天。﹝旦﹞莫教春樹鳥。驚起日髙眠。﹝下外﹞美哉樂哉。天下有此絕色。豈不是仙人掌上飛來玉眞宮中謫下。可惜投入空門。不免乘月題詩粉墻上。聊寄離情。仙姑明日經過。必然看見。王安那里。﹝末﹞才做故鄕夢。又聽主人聲有何分付。﹝外﹞快取文房四寶過來。﹝末﹞知道了。﹝取科外寫科﹞一曲霓裳香霧薄。夜深偸向月中看。分明人坐天香窟。何事空門虛合歡。﹝放筆科﹞

【尾】新詩怎得人酬和。天大樣相思害我。詩詩。千萬做一个媒兒勾引他。

閒亭吟罷露華濃。

相見渾如一夢中。

玉漏敲殘花外月。

金徽聽徹柳邊風。

第九出會友

【滿庭芳】﹝生上﹞身倚寒窗。時逢春暮。滿目殘紅初褪。桃花浪裏。飛鯨又困風雲。回首云泥江樹。那堪魂斷淸明。且扶持翛翛病翮。應自惜連城。

東風故拍遊人面。柳絲似綰離人慣。歌管春回處處聲。鳳凰山隱黃金殿。人望故園天漸遠。欲寄音書無个便。尋春且唱踏莎行。蝸名休掛些兒念。小生潘楷。向因會試開科。辭親赴選。兩場已進。頗自得意。不想病染離亭。難終策問。正是鐘鼎山林俱合命。人間寵辱不須驚。幸得安身。不免到西湖上遊玩一回。多少是好。

【一翦梅】﹝外末上﹞捐駒幾度建康城。堪厭風塵。還逐風塵。﹝淨上﹞飛花點點怯殘春。羞對遊人。還逐遊人。

﹝外﹞帝城宮闕五雲間。萬國冠裳集禁班。﹝淨﹞春暖千門喧鼓吹。天開十里好湖山。﹝相見科外末﹞我等在此會試。未得揭曉。好難排遣。特作小東。敢請二兄同往湖上一遊如何。﹝外﹞使得使得。前面那人。好似吾輩朋友。不免上前相見。﹝生﹞三位髙姓大名。﹝外﹞小子姓孫名桂。﹝末﹞小子姓胡名士元。﹝淨﹞小子姓元名伯通。俱領鄕薦。今來會試。先生髙姓大名。﹝生﹞潘必正。和州人也。在此赴試。﹝淨﹞旣是同袍。況對此佳景。同遊樂一回如何。﹝生﹞多謝。

【甘州歌】﹝淨﹞圖畫天然。看鬱蔥佳气。鳳舞龍蟠。丹厓翠壁。掩映浪花云片。千尋金碧山間寺。幾曲笙歌水上船。香塵滚。紫陌連。避秦人住在桃源。穿花外。出柳邊。六橋紅雨襯金韀。

【前腔】﹝外﹞松濤路徑旋。看雲深霧鎖。上方宮殿。爭馳車馬。香風暗送紅衫。僧房云惹茶煙起。村店風搖酒斾懸。花爭笑。人競喧。繡幢珠珞恍疑仙。山如舊。景自姸。春風吹鬢入流年。

【前腔】﹝生﹞山深路渺漫。更扳蘿捫壁。直上層巒。雲霞鏡淨。乘空便欲驂鸞。湖煙乍起風色冷。山樹涼生日影偏。煙光外。樹杪間。棲鴉時帶夕陽還。花村渡。柳岸船。一蓑風月老漁竿。

【前腔】﹝末﹞天開玉鏡寬。又何嫌風雨。雪月花殘。四時堪賞。有多少古今傷感。遊魂暗擲芳塵去。好夢還畱花鳥邊。休回首。憶故園。汴州誰肯復畱連。山含暝。燈火懸。天涯聚散各依然。

﹝生﹞天色已晚。明日竭誠拜謝。﹝淨﹞明日就是學生東道。敢請眾兄仍續舊遊。

﹝生﹞湖上山光半有無。

﹝外﹞水雲髙下影模糊。

﹝末﹞到城燈火家家夜。

﹝淨﹞明月還將醉客扶。

第十出手談

【番卜算】﹝外上﹞鷦鷯方托枝。駔駿嘶歸路。咫尺巫山路轉迷。應愧題紅句。

松關風動炎光薄。人坐淸閒。淸閒。腸斷花間與夢間。昨宵拾得人間恨。空自熬煎。熬煎。拴鎖離情上下弦。下官張於湖是也。因赴任建康。船到中山地方。天道炎熱。借宿僧房。恐人知我是地方官長。故假說姓王。在此暫住。昨夜乘月閒吟。忽聽仙姑彈琴。令人整整想了一夜。聞得他住西房。不免探望一回。多少是好。苔深令路滑。花密礙人行。白雲深鎖處。雞犬杳無聲。有人在此麼。

【前腔】﹝旦上﹞花影轉疎楞。鳥語驚幽夢。忽聞窗外有人聲。還自慚迎送。

相公稽首。﹝外﹞仙姑少禮。﹝旦﹞有失迎候。罪過萬千。﹝外﹞輕謁禪堂。無任慚懼。﹝旦﹞不敢。請坐吿茶。﹝外﹞仙姑。瑤琴一曲邀殘月。松梢露滴聲悲切。歸去洞房更漏永。巫山有夢和誰說。﹝旦﹞相公。我意絮沾泥心煉鐵。從來不愛閒風月。莫把楊枝作柳枝。多情還向章臺折。﹝外﹞小生戲談。無煩介意。﹝看科﹞卓間棋枰甚精。敢是仙姑能棋。﹝旦﹞略知一二。﹝外﹞請教一局。﹝旦﹞香公那里。﹝淨上﹞才燒佛座香。卻掃堂前地。忽聞花外呼。荒忙又來至。師父有何分付。﹝旦﹞看棋枰過來我與王相公下棋。一面看茶來喫。﹝淨﹞是。﹝掇卓笑科﹞你兩个不要不分皂白。﹝旦﹞咄。快去看茶。相公請先。﹝外﹞學生僭了。

【黃鶯兒】﹝外﹞花院手閒敲。戰楸枰兩下交。爭先布擺裝圈套。雙關那著。﹝旦﹞我輸了這一子了。﹝外﹞單敲這著。﹝外作思科旦﹞相公用心。﹝外﹞聲遲思入風雲巧。笑山樵。從他爛柯。不識我根苗。

﹝旦﹞相公輸了。﹝外﹞果然輸了。還饒一著。

【前腔】﹝旦﹞換局更難饒。你熱心機我冷眼瞧。其間有路應難到。﹝外﹞待我點眼。﹝旦﹞我推開那著。點破你這著。雙關那怕你能單帛。笑鳴蜩。縱橫羽甲。千局總徒勞。

﹝外﹞又是學生輸了。﹝旦﹞相公故意相讓。﹝淨﹞江心烹玉液。山頂采云衣。茶在此間請問相公輸贏若何。﹝外﹞仙姑連勝二局。﹝淨﹞出奇。我說你敵他不過。﹝外﹞香公回避。﹝淨﹞且貪閒處睡。不管是和非。﹝下外﹞仙姑手中佳扇。爲何無人題寫。﹝旦﹞欲求足下濡染。未敢輕瀆。﹝外寫科﹞碧玉簪冠金縷衣。玉如肌。從今休去說西施。怎如伊。香膩桃腮不傅粉。最偏宜。好對眉兒共眼兒。覷人癡。﹝旦接看科﹞詞章𨿽妙。只是言語太狂。我這裏淸淨堂中不捲簾。景幽然。閒花野艸漫連天。莫狂言。﹝外﹞獨坐洞房誰是伴。﹝旦﹞一鑪煙。閒來窗下理琴弦。小神仙。相公。

【貓兒墜】﹝旦﹞新詞艷逸。望報始投桃。爭柰禪心愛寂寥。鸞臺久已棄殘膏。相吿。休錯認蓮池比做藍橋。

【前腔】﹝外﹞芳心玉潔。羽服翦霞綃。可惜姱容空自老。﹝外背科﹞蜂媒羞訂鳳鸞交。﹝外揖科﹞輕造。望恕卻風流少年才調。

【尾】﹝外﹞是非偶爾空談笑。﹝旦﹞好收拾作家腔調。這等沒擔兒相思你去別處挑。

﹝外﹞小生就此吿辭了。﹝旦﹞冒犯。恕罪恕罪。

﹝旦﹞金焦落日映紗窗。

一局棋消夏日長。

﹝外﹞明日驕驄卜歸路。

夢魂猶自惜餘香。

﹝外﹞王安那里。﹝末應科﹞王安。我在此不便。可作速打牌到建康。報說二十三日到任。快去。﹝末﹞知道了。﹝外下末云﹞我老爹在此數日。想是與那道姑無緣。只得去了。正是巫山隔渺茫。空作襄王夢。

第十一出鬧會

【新水令】﹝老旦上﹞風揚幡影似龍飛。焚寶篆瑞煙初起。敲鐘驚幻夢。說偈警沈迷。三寶皈依。三寶皈依。請大眾齊臨會。

殿隱黃金相。雲開寶月容。分經來白馬。洗缽起黃龍。志心三寶在。回首萬緣空。接引菩提路龍華起梵宮。自家觀主是也。爲因今日九天雷神降生。不免喚出眾徒弟們做些功果。仰答十方。倘有施主們來燒香酬願。也好迎接。徒弟們那里。﹝淨醜扮道姑上﹞才離蒲團座。忙趨竹徑來。鳥啼春去也。花落滿蒼苔。老師父稽首。﹝老旦﹞眾徒弟到來。今日是九天降辰。喚你們出來做些功果。倘有施主們來燒香酬願。也好迎接。﹝眾﹞知道了。香公。一邊敲鐘。一邊擊鼓。大啟佛會。﹝小旦耿小姐末門公小醜梅香上﹞

【探春令】﹝小旦﹞日映朱門。松影裏香霧靄。瑤池鏡臺。初學畫娥眉。羞步怯。軟腰圍。

松幾株。柳幾株。紅白蓮花香滿池。離巢燕學飛。這邊低。那邊低。花刺茸茸扯住衣。向前還自遲。進興通報。﹝末﹞知道了。老師父。拜揖。耿衙小姐來還香願。﹝老旦﹞快請快請。小姐請坐。﹝小旦﹞爲因上年曾許花旛燈燭。特備白銀十兩。伏乞領納通神。以酬心願。﹝老旦﹞小姐請坐。待我寫疏正名。﹝大淨王公子引眾家人上﹞

【縷縷金】乘駿馬。走花街。好尋閒處哄鬧中來。此是女貞觀。車闐馬隘。人人簇擁拜蓮臺。且停驂。看佛會。

小使。這觀內許多人擁。想是做什麼道場。你通報溧陽縣中第一有名撒漫使錢的王公子來看佛會。﹝相見科老旦﹞公子失迎。多罪多罪。請在鶴軒少坐。待耿小姐還了願心。請過燒香。﹝淨﹞不妨。你自去了你家的事。不要管我。﹝老旦﹞疏已寫完。請小姐燒香。

【步步嬌】﹝小旦﹞鼎爇沈檀。深深拜。瞻禮曇花蓋。﹝老旦掛旛科﹞好旛好旛。旛幢五色裁。絲絲繡出眞堪愛。﹝小旦﹞合掌叩如來。願增福壽如山海。

﹝老旦﹞請過淸芬軒吿茶。﹝下淨引眾家人上﹞

【折桂令】﹝淨﹞好一似玉天仙何處飛來。髻綰螭簪。鬢嚲鸞釵。愛殺俺蝶引蜂猜。花枝般嬌顫。燕子的形骸。好一似紫鸞簫吹出鳳臺。卻便似白羽扇飛下瑤階。打動我的情懷。牽惹我的情懷。如醉如呆。紫遊韁誤入誤入天臺。

﹝下老旦﹞佛殿上無人。同小姐去看今日陳設道場一回。﹝小旦﹞這是觀音佛。

【江兒水】﹝老旦﹞紫竹觀音坐。白鸚哥時往來。﹝小旦﹞這是什麼佛像。﹝老旦﹞這是釋迦。極樂西方界。﹝小旦﹞這壁廂是什麼神像。﹝老旦﹞這是十八尊羅漢歸南海。﹝小旦﹞這壁廂是什麼菩薩。﹝老旦﹞這是五十三參形容攺。﹝小旦﹞這些景像。好怕人來。爲何也有披枷帶鎖。在地下受苦的。爲何也有幢旛寶蓋。迎過橋的。﹝老旦﹞那幢旛寶蓋迎送的。卻是在世爲善的。那披枷帶鎖受苦的。卻是在世爲惡的。這是地獄天堂刑械。早發慈悲。免受輪回孽債。

﹝小旦﹞那壁廂又有人來了。﹝老旦﹞請過白雲樓下看荷花。就喫些素齋。﹝小旦﹞使得。﹝下淨引眾上﹞

【雁兒落帶得勝令】﹝淨﹞我爲他動春心難擺劃。我爲他賒下了相思債。你看他笑盈盈花外來。哄得我鬧嚷嚷魂不在。赤緊的害張生消瘦些。這一會病相如渴不解。恨只恨隔幾重離恨天。苦只苦扯不攏的合歡帶。疑猜。莫不是淩波襪在巫山外。若得个和也麼諧。小使。我把他做活觀音常跪拜。

他又在那壁廂去了。我們再趕過去。﹝下老旦﹞鶴軒花開茂盛。去看一回。

【僥僥令】﹝老旦﹞看鶴軒花滿臺。﹝小旦﹞那花外有人來。忙把輕羅遮羞態。怕人瞧頭懶擡。到不如歸去來。

【收江南】﹝淨引眾上﹞呀彩雲飛。腸斷呵害殺我好難捱。我爲他魂靈兒飛上楚陽臺。那姮娥全然不采。他待要去來。我怎畱他轉來。沒情趣的寃家心忒歹。

﹝下小旦﹞攪擾多時。就此吿別。

【園林好】﹝老旦﹞喜今日軒車遠來。﹝小旦﹞蒙款曲淸香寶齋。﹝小旦﹞厚徳不勝感戴。重稽首拜如來。重回首別蓮臺。

﹝淨引眾上小旦﹞多謝了。﹝老旦﹞多簡慢了。待老身遠送。﹝小旦﹞殿上有客。﹝老旦﹞不妨。﹝回頭別公子科﹞相公暫別。不得奉陪了。﹝下淨﹞罷了罷了。

【沽美酒】﹝淨﹞那寃家歸去來。俏多情今還在。只見些花落東風點綠苔。佩環聲歸仙宅。單相思今空害。丟下了一天丰采。並沒有半分恩愛。我呵拾得个美哉快哉。﹝眾﹞爹又添些苦哉。﹝淨﹞小使們。怎麼苦哉。﹝眾﹞小的們替爹割捨不得。﹝淨﹞不割捨什麼東西。﹝眾﹞呀空撇下這許多風流搖擺。

﹝淨﹞咄。這相思定害殺我也。﹝下﹞

第十二出下第

【菊花新】﹝生上﹞兩度長安空淚灑。無棲燕傍誰家。夢魂化蝶入桐花。飄蓬人在天涯。

毘陵城下水悠悠。不洗古今愁。這裏蓬窗人靜。誰家玉笛橫秋。意如中酒。情如傷劍。葉落誰收。欲傍夜歸未得。更於何處藏羞。必正偶因下第。羞慚滿面。難以回家。久居武林。不是長策。我有姑娘。幼年出家金陵女貞觀。如今迢遞到此相投。寄迹半年。那時節再作區處。迆邐行來。此處正是女貞觀不免徑入則个。有人在此麼。

【太平令】﹝老旦上﹞山徑幽棲。誰過松關驚犬吠。經堂掩卷忙來至。呀。是必正侄兒。乍一見忽驚疑。

我兒爲何到此。

【前腔】﹝生﹞有話難題。骨肉相看兩淚垂。困龍失水難歸去。因此上遠投棲。

﹝老旦﹞我兒坐下。﹝醜﹞進安磕頭。

【前腔】﹝旦上﹞心下猜疑。爲甚堂前人語沸。忙來庭下探消息。爲甚事動悲啼。

這一位相公何來。﹝老旦﹞是我的侄兒。因下第羞歸。遠投觀中。骨肉相看。不勝淒慘。侄兒。你把下第的事情。一一與姑娘說知。﹝生﹞姑娘請坐。聽侄兒拜稟。

【桂枝香】滄溟飛電。魚龍驚變。馬頭芳艸長驅。浪裏風雲爭戰。兩場已進。誰想第三場忽然一病。似枯魚病鶴。似枯魚病鶴。空懷霄漢。挨著寒雞茅店。到禪關。借樹棲凡鳥。分燈習蠹編

【前腔】﹝老旦﹞一自風塵分面。常對雲山增嘆。汝父母𨿽隔。今日見我侄兒來呵。喜天涯爪葛相逢。儼千里連枝重見。﹝生哭科老旦﹞不須淚漣。不須淚漣。有日眉揚額點。且自雕虫刻篆。我這裏盡淸閒。有竹堪畱客。無魚可當餐。

【前腔】﹝旦﹞相公。看你眸含星電。气吞霜劍。逐驕陽汗濕徵衫。且依聖水洗幹塵面。聽池中雨聲。聽池中雨聲。有日雲泓霧捲。龍蟠虎變。且停驂。盡醉三更月。休瞻萬里天。

【前腔】﹝醜﹞松庭竹院。銀塘玉檻。綠依依柳色輕柔。紅拂拂荷香嬌軟。看淸幽滿檐。看淸幽滿檐。湘雲遮簟。燻風吹面這炎天。寄榻權消暑。行囊暫息肩。

﹝老旦﹞我兒且在此住下。攻習詩書。待下科再去赴選。﹝生﹞多謝姑娘盛心。﹝老旦﹞香公那里。﹝淨上﹞閒念一聲佛。不墮眾惡門。觀主有何分付。﹝老旦﹞這相公是我侄兒。因下第到此。暫借云房。攻習詩書。以待下科上京赴選。你可收拾東首碧雲樓上。與相公安息。

鶴軒西畔轉淸幽。

萬竹涼生月滿樓。

且看好山消旅況。

莫敎花落惹新愁。

第十三出求配

【梨花兒】﹝淨上﹞風流子弟身飄蕩。飄蕩身才風流樣。自從見了那紅妝。嗏。上牀直想到大天亮。

夜夜春風醉碧桃。夢魂長戀紫鸞簫。朝來又備金鞍馬。騎傍銀箏看阿嬌。自家王公子是也。自從見了女貞觀那燒香小姐。每夜思量。終朝作念。想與他乘鸞跨鳳。羞殺我徑路無媒。要思量竊玉偸香。恨殺那侯門似海。不免叫小使出來。與他商議一番。多少是好。小使們那里。﹝丑末上﹞聽得爹爹叫。萬事無成到。萬事無成見爹。﹝淨﹞呸。罷了罷了。我待要你幹事你到說萬事無成。我一事也成不得了。討板子過來。﹝丑末﹞爹聽我說。小的姓艸頭萬。名事。小的姓口天吳。名成。豈敢譏誚著爹。﹝淨﹞旣是你的姓名也罷了。﹝內作叫罵科﹞是誰在外邊髙聲大嚷。﹝淨作慌滿場跪科﹞不好了。娘來了。娘來了。是我分付小使們莊上討租。不敢胡嚷。﹝丑末﹞娘進去許多時了。爹起來罷。你也忒怕得緊。﹝淨﹞我何嘗怕著誰。我是天不怕來地不怕。溧陽縣中惟我大。上山打虎如打牛。入水騎龍如騎馬。官司隊裏我爲尊。跌打場中有聲價。﹝丑末﹞娘又來了。﹝淨作跪怕科﹞若還聽得說娘來了。驚得渾身骨頭搾。﹝丑末﹞好个不怕的。﹝淨﹞咄。我只怕這些兒。此處娘要來。不好說話。我有一事。與你商議。你跟隨我到後花園假山上去。且尋芳艸路。細說落花風。我兒。前日女貞觀見了那一个燒香小姐。好不想殺了我。你兩个怎生生得一个計策。成就得此事。我重重賞你。﹝醜﹞爹這不打緊。些須小事。何勞費心。小的今晚就成得。﹝淨﹞好兒好兒。你怎麼這等會幹。﹝醜﹞爹爹幹得我快活。我也要幹得爹爹快活。﹝淨﹞你且說來。﹝醜﹞我們叫上一二十人。明火執杖。爹爹裝做大王。趕到耿家。拿住小姐。爹爹與他成事。小的們搶擄些家財。可不是一舉兩得。﹝淨﹞啐。做出事來。﹝醜﹞爹爹自去頂缸。﹝末﹞爹不要費心。那个小姐嫁了王尙書家去了。到是那女貞觀中。有一个年幼道姑。其實標致。天下無比。﹝淨﹞如何那日我不見他。﹝末﹞他有病。懶出見客。小的們知道他久了。爹。你聽我道。那道姑呵。芙蓉印額。菡蓞籠腮。兩眉兒簇簇春山。一臉兒溶溶夜月。櫻桃半顆摘得下。對人未語朱唇。瓠子初開擺得齊。欲笑含羞象齒。凝脂十指。春纖驚雨筍抽芽。嬌顫雙尖。香迹印泥蓮落瓣。穿一領白羅鶴氅。儼似云駕來月殿姮娥。戴一頂碧玉霞冠。眞个像水托出湘波仙子。若教他待月西廂。活描出个崔鶯鶯影身。假使他和親北塞認不出王昭君姊妹。秋波一轉。鐵世尊也要畱情。笑口半開。木羅漢從教惹病。妖妖嬈嬈。天生成風和楊柳舞千條。裊裊停停。人世上春暖桃花開萬朵。齊齊整整。要裝做个色相煙霞。輕輕盈盈。自脫不得風塵脂粉。有人勾引動春心。不數他那誤入天臺。若个好逑成鳳侶。眞勝似那當年金穀。果然標致。不是虛傳。﹝淨作跌倒科醜﹞爹爲何跌倒了。﹝淨﹞說得我酥了。你兩个就替我去叫他來。﹝丑末﹞說不得這个自在話。成不得。爹要成此事。可尋凝春庵王師姑。與他相好。爹爹央他去做媒。事方可諧。﹝淨﹞旣然如此。我們就到凝春庵去。

【水底魚兒】芳艸萋萋。凝春庵在那裏。行行不見。轉敎雲樹迷。

【前腔】﹝丑末﹞轉過長堤。臨溪又過西。白雲堆裏。紅日掩朱扉。

此處就是了﹝淨﹞你快去通報。﹝丑末﹞有人在此麼。

【字字雙】﹝小淨尼姑上﹞自家生來最裊娜。﹝醜﹞眞个。﹝小淨﹞終朝喫素念彌陀。﹝醜﹞難過。﹝小淨﹞和尙道人都要我。﹝醜﹞好貨。﹝小淨﹞門前那个又來拖。﹝醜﹞是我。

﹝小淨﹞原來是一位相公。相公何來。﹝淨﹞我是溧陽王公子。特地到此。一事相煩。休得推阻。女貞觀道姑陳妙常。十分美貌。我欲求他爲婚。特浼姑姑作伐。﹝小淨﹞阿彌陀佛。他是出家人。怎麼說得這一句落地獄的話。我不管這閒事。﹝欲下淨作扯科﹞你來你來。你若成得此事。白銀五十兩。拿在此間謝你。﹝小淨﹞拿來我看。不要哄我﹝淨﹞你旣不肯。我去作成別人。﹝淨欲下小淨作扯科﹞休得取笑。你有何分付。我明日就去說。

【四邊靜】﹝淨﹞人間牛女天河隔。望君寄消息。卽欲駕星橋。鸞臺早妝飾。﹝合﹞黃金白璧。芳姿艷質。成就好姻緣。何須論相値。

【前腔】﹝小淨﹞武陵有路雲遮隔。乘鸞事難必。抱布結盟言。鳳卜在朝夕。

﹝合前醜﹞婚姻事豈是偶然。﹝淨﹞須要用心說來。﹝末﹞媒妁口必定會言。﹝小淨﹞下聘禮只要五百。謝媒錢到要一千。﹝醜﹞怎要得這許多。﹝淨﹞也不少。準準還你一千。

第十四出幽情

【菊花新】﹝生上﹞白雲紅樹隔鄕關。鴈字南飛枕簟寒。好夢又驚還。翦西風敗葉姍姍。

夢裏修書話別離。故園應自望歸期。天涯塵染舊徵衣。衰柳幾株遮恨少。白雲一片帶愁飛。才見薔薇又紫薇。小生潘必正。下第羞歸。暫投女貞觀中安息。偶見仙姑修容。光彩艷麗奪人。此心羈絆。不忍輕去。鄕土之思。每懷縷縷。正是迷花緣爲看花至。戀卻彩雲忘白雲。﹝淨上﹞才出白雲堂。又到淸幽處。不見讀書聲。只聽長吁气。潘相公稽首。﹝生﹞香公到來。有何話說。﹝淨﹞陳姑煮茗焚香。特請相公淸話片時。望乞不拒。﹝生﹞我就此同行。

【出隊子】方添離恨。方添離恨。忽聽花前傳好音。緩尋芳徑過閒庭。又聽金鈴犬吠迎。一陣香來窗前桂陰。

﹝淨﹞陳師父。潘相公請到了。

【前腔】﹝旦上﹞急趨迎進。出簾迎進。艸率相扳辱過存。相公稽首。﹝生﹞仙姑少禮。何勞過招。﹝旦﹞竹間禪捨艸檐深。惟有淸香共苦茗。白鶴雙雙松下自鳴。

自從相公到小庵。未及從容奉款。玆具一茶。伏乞矜許。﹝生﹞多謝。﹝旦﹞徒弟道寧道成那里。﹝醜道姑上﹞天生眼瞎。又兼折腳。不會念經。只好捧盒。﹝小旦道姑捧茶上﹞才烹蟹眼。又煮雲頭。琥珀浮香。淸風數甌。相公請茶。﹝醜﹞相公。前日有一位相公比你略老些兒。也來與我師父請話。想是調戲我的師父。乞我師父夾臉噀了八百八十八口啐气。抹漧十七八碗殘唾去了。你休得又蹈前轍你若惹我。我到不打緊。隨卽奉承。﹝旦﹞休得胡說。快進去。﹝醜﹞我眞个肯。不是取笑。若說謊。生疔瘡。﹝下生﹞好一个所在。敢是仙姑自建造的。﹝旦﹞不敢。

【二郞神】﹝旦﹞我這裏芳院靜。滿地松陰絕點塵。惟咶露的蟬聲葉底頻。湘簾花影。一樹紫薇紅暈。竹塢煙消陽羨春。分磁缽可消煩紊。﹝生﹞仙姑是自幼出家長大出家的。﹝旦﹞別家園。自幼年寄入空門。

【集賢賓】﹝生﹞博山云裊雞舌焚。聽深樹啼鶯。獨守長門枕自溫。那消息有誰曾問。你看紅新綠嫩。可惜老嬌香膩粉。蜂衙蝶陣。鬧嚷嚷也都只爲著傷春。

【黃鶯兒】﹝旦﹞芳艸掩重門。住仙山欲避秦。門前怕有漁郞問。淸閒此身。林泉片雲。瑣窗不管春愁恨。相公。你莫怪我說。免勞魂。巫山路遠。空費夢中心。

【貓兒墜】﹝生﹞水雲聚散。簾外倚斜曛。無限相思隔暮云。﹝背唱﹞從敎病害客邊人。衾枕。盡今宵淚漬啼痕。

【尾】﹝淨上﹞靑鸞遠報陽臺信。相公。那壁廂傳言立請。觀主著我來請相公。立等立等。﹝生﹞回首桃源雲霧深。

家姑呼喚。就此吿別。多擾了。﹝旦﹞多簡慢了。

﹝旦﹞一炷淸香一盞茶。

塵心原不染仙家。

﹝生﹞可憐今夜淒涼月。

偏向離人窗外斜。

第十五出破虜

【點絳唇】﹝外上﹞星掛旄頭。將衰天運誰能救。爲國耽憂。須早辦親爭鬥。

裂土分茅一郡間。君恩民命兩相關。從來爲國心如血。早把胡鉤日下按。自家建康太守張於湖是也。近聞兀朮這廝。分兵南擾緊要地方。倘一時兵到。難以抵敵。昨已分付各所官兵。約定今日下操。不知可曾完備否。左右那里。﹝末小生扮二所官上﹞腰下雪噴劍。馬前云繞旗。百年承祖蔭。敢不報明時。所官見。﹝外﹞近聞兀朮侵襲地方。昨日分付整頓兵革。今日演操。可曾完備否。﹝應云﹞俱已完備。請老爺下操。﹝眾軍士上見科外﹞汝等聽我分付。

【解三酲】﹝外﹞操時節人人要精煉。鬥時節个个要爭先。國家重難軍休怨。也只爲保疆原。騰騰火發心上炎。赤眼吞胡星斗寒。﹝合﹞親徵戰。親徵戰。不降胡誓不生還。

【前腔】﹝所官﹞論吾儕世隆爵顯。又豈敢自愛餘年。旌旗滚滚云霓閃。看劍戟雪霜寒。假饒他犯境來胡馬。我這裏仗劍爭先雪大寃。

﹝合前扮探子上﹞報報。﹝外﹞報甚事的。﹝探子﹞報達虜南侵事。﹝外﹞你說上來。

【番鼓兒】﹝探子﹞喧金鼓。喧金鼓。烈火滿空燒。胡虜南來。勢傾不小。﹝外﹞有多少人馬。﹝探子﹞萬馬奔雷那分多少。﹝外﹞眾將官。就此起營。奮勇當先。把鮏羴迅掃。﹝外眾下淨引眾上﹞

【前腔】轟雷陣。轟雷陣。旗鼓震山嶽。浪滚長江。血淹芳艸。前面是什麼地方。﹝眾﹞老鸛河了。老鸛河邊。金陵將到。整頓弓刀。安排牙爪。﹝外領眾上﹞奮勇當先。把鮏羴迅掃。

﹝末﹞來將何人。﹝淨﹞我是兀朮四太子。親自領兵。你是何人。敢來對敵。﹝末﹞建康太守張爺親自領兵。﹝作對陣科淨眾敗下﹞

【淸江引】﹝外﹞胡奴萬馬齊奔走。兵卒休追後。我疆幷我原。四境還吾守。喜孜孜凱唱膚功奏。

胡馬犯天關。

聞風心膽寒。

一鞭爭勝處。

飛捷報平安。

第十六出寄弄

【懶畫眉】﹝生上﹞月明雲淡露華濃。欹枕愁聽四壁蛩。傷秋宋玉賦西風。落葉驚殘夢。閒步芳塵數落紅。

小生看此溶溶夜月。悄悄閒庭。背井離鄕孤衾獨枕。好生煩悶。只得在此閒玩片時。不免到白雲樓下。散步一番。多少是好。﹝下﹞

【前腔】﹝旦上﹞粉墻花影自重重。簾捲殘荷水殿風。抱琴彈向月明中。香裊金猊動。人在蓬萊第幾宮。

妙常連日茸茸俗事。未曾整此冰弦。今夜月明風靜。水殿生涼。不免彈瀟湘水雲一曲。少寄幽情。有何不可。﹝作彈科生上聽琴科﹞

【前腔】步虛聲度許飛瓊。乍聽還疑別院風。淒淒楚楚那聲中。誰家夜月琴三弄。細數離情曲未終。

此是陳姑彈琴。不免到他堂中。細聽一番。多少是好。

【前腔】﹝旦﹞朱弦聲杳恨溶溶。長嘆空隨幾陣風。﹝生﹞仙姑彈得好琴。﹝旦驚科﹞仙郞何處入簾櫳。早是人驚恐。﹝生﹞小生得罪了。﹝旦﹞莫不是爲聽雲水聲寒一曲中。

﹝生﹞小生孤枕無眠。閒吟步月。忽聽花下琴聲嘹嚦。淸響絕倫。不覺步入到此。﹝旦﹞小道亦見月明如洗。夜色新涼。故爾操弄絲桐。少寄岑寂。欲乘此興。請教一曲如何。﹝生﹞小生略記一二。弄斧班門。休笑休笑﹝生作彈吟曰﹞雉朝雊兮淸霜。慘孤飛兮無雙。念寡陰兮少陽。怨鰥居兮彷徨。﹝旦﹞此曲乃雉朝飛也。君方盛年。何故彈此無妻之曲。﹝生﹞小生實未曾有妻。﹝旦﹞也不干我事﹝生﹞敢求仙姑。而教一曲如何。﹝旦﹞旣聽佳音。已淸俗耳。何必初學。又亂芳聲。﹝生﹞休得太謙。﹝旦﹞污耳污耳。﹝作彈吟曰﹞煙淡淡兮輕雲。香靄靄兮桂陰。喜長宵兮孤冷。抱玉兔兮自溫。﹝生﹞此廣寒遊也。正是仙姑所彈。爭柰終朝孤冷。難消遣些兒。﹝旦﹞相公你聽我道。

【朝元歌】長淸短淸。那管人離恨。雲心水心。有甚閒愁悶。一度春來。一番花褪。怎生上我眉痕。云掩柴門。鐘兒磬兒枕上聽。柏子坐中焚。梅花帳絕塵。果然是冰淸玉潤。長長短短。有誰評論。怕誰評論。

【前腔】﹝生﹞更深漏深。獨坐誰相問。琴聲怨聲。兩下無憑準。翡翠衾閒。芙蓉月印。三星照人如有心。露冷霜凝。衾兒枕兒誰共溫。﹝旦怒科﹞先生出言太狂。屢屢譏訕。莫非春心飄蕩。塵念頓起。我就對你姑娘說來。看你如何分解。﹝作背立科生﹞小生信口相嘲。言出顚倒。伏乞海涵。﹝作跪旦扶起科生﹞巫峽恨云深。桃原羞自尋。你是慈悲方寸。望恕卻少年心性。少年心性。

小生就此吿辭。肯把心腸鐵樣堅。﹝旦作背語科﹞豈無春意戀塵凡。﹝生﹞今朝兩下輕離別。一夜相思枕上看。﹝生作下科旦﹞潘相公。花陰深處。仔細行走。﹝生回科﹞借一燈行如何。﹝旦急關門科生﹞陳姑十分有情。不免躱在此間。聽他裏面說些什麼。便知分曉。﹝旦﹞潘郞潘郞。

【前腔】你是个天生後生。曾占風流性。無情有情。只看你笑臉兒來相問。我也心裏聰明。臉兒假狠。口兒裏裝做硬。待要應承。這羞慚怎應他那一聲。我見了他假惺惺。別了他常掛心。我看這些花陰月影。淒淒冷冷。照他孤另。照奴孤另。

夜深人靜。不免抱琴進去安宿則个。此情空滿懷。未許人知道。明月照孤幃。淚落知多少。﹝下生﹞小生在此聽了半晌。𨿽是不甚明白。

【前腔】我想他一聲兩聲。句句含愁恨。我看他人情道情。多是塵凡性。妙常。你一曲琴聲。淒淸風韻。怎敎你斷送靑春。那更玉軟香溫。情兒意兒那些兒不動人。他獨自理瑤琴。我獨立得蒼苔冷。分明是西廂行徑。老天老天。﹝作揖科﹞早成就少年秦晉。少年秦晉。

閒庭看明月。

有話和誰說。

橊花解相思。

瓣瓣飛紅血。

第十七出耽思

【謁金門】﹝生病丑扶上﹞愁滋味。風雨暮秋天气。一枕相思頭徹尾。如何消遣些。

鐘磬驚回枕上眠。客鄕風雨恨人天。許多心事共誰言。﹝醜﹞病裏偏教人易老。秋來轉覺恨常添。只因些个事相牽。﹝生﹞進安。自從別了家鄕至此。旅館蕭條。染成這病。怎生是好。﹝醜﹞官人。且耐心將息。我昨日到街市上起課來。說你這病是那陰人身上起的。不要呆了。且自消遣則个。門外有人言語。待我去看來。是那一个。

【一翦梅】﹝老旦同旦上﹞病中孤館自嗟呀。才說離家。便恨離家。﹝旦﹞閒庭開徧紫薇花。人在天涯。病害天涯。

﹝老旦﹞我侄兒染病書齋。要去看他。徒弟。我與你同走一遭。﹝旦﹞師父先請。徒弟隨後。﹝老旦﹞轉過荷香徑。又來丹桂陰。﹝生嘆科老旦﹞忽聞長嘆語。使我便關心。必正兒。連日病癥如何。﹝生﹞越加沈重。﹝老旦﹞我兒。句容有一个方先生。在此課命。到有些意思。不免請他來課算禳解。﹝生﹞使得。進安。你替我去請來。眼底便教分禍福。暗裏誰云無鬼神。方先生在家麼。﹝淨﹞那个。

【水底魚兒】﹝淨上﹞算命通神。書符最有靈。人家來問我。開口要禳星。

什麼人在此。﹝醜﹞小人是女貞觀中來的。請先生課命。﹝淨﹞就去就去。才過溪橋。此間便是。﹝丑﹞方先生到了。﹝相見科老旦﹞捨侄潘楷。偶因下第。寄住在此。忽染病癥。特請先生課算禳解。﹝淨﹞曾買下三牲麼。﹝旦﹞先生未曾課算。怎麼先要三牲。﹝淨﹞小子法術最髙。四海聞名。那得一時閒空。今日有一二千人。坐在我店中算命。聞得觀主呼喚。只得到此。﹝醜﹞我來接你。並無一人。﹝淨﹞忘了忘了。是昨日。是昨日。這等樣。你把潘相公八字說來。﹝生﹞甲子年。乙亥月。甲子日。乙亥時。﹝淨﹞好八字。好八字。兩幹不雜。地局和同。凡觀人命。先看提綱。身旺坐彊。必登廊廟。身衰坐弱。終處貧窮。推此八字。木生冬令。𨿽未及時。謂之將來者進。兼得亥子水源培植。此乃大富大貴之造也。爭柰目下紅鸞天喜星照命。又兼日犯歲君。災殃必重。須得禳解方好。﹝老旦﹞我請个法師禳解如何。﹝淨﹞你差了。我算命之外。又會行法。張天師門下。第一个髙徒是我。快辦紙馬香燭過來。我替你禳解。﹝醜辦香案科淨念﹞上香上香。奉請家堂。山神土地。司命竈王。今日祝獻。伏爲潘郞病不脫體。著枕狼當。身上發寒發熱。口裏要茶要湯。自從今日禳解。叫他早脫災殃。神道。你若肯依我說。家家主薦。殺豬殺羊。你若不聽我說。我叫你廟中無燭無香。只看今朝以後。若彊便彊。算來不得就好。也須打點些棺裳。一時魂不附體。大家哭得恓惶。﹝醜﹞呸。先生著了鬼了。﹝淨﹞不是先生著鬼。我到老實與你商量。你若要他這个病好。先請遣開傍邊催命大王。﹝老旦﹞休得胡說。些須薄禮奉酬。請回罷。﹝淨﹞多謝多謝。全憑一張嘴。賺盡四方財﹝下老旦﹞我兒。你把病癥從頭說與我做姑娘的知道。

【山坡羊】﹝生﹞呀。這病兒何曾經害。這病兒好難耽待。這病兒好似風前敗葉。這病兒好似雨後花羞態。我難擺開。心頭去復來。黃昏夢斷。夢斷天涯外。心事難提淚滿腮。傷懷。﹝老旦﹞這病敢是風寒上來的。﹝生﹞不爲風寒眼倦開。堪哀。﹝老旦﹞莫不是憂愁上來的。﹝生﹞不爲憂愁頭懶擡。

【前腔】﹝老旦﹞莫不是害了些王仲宣登樓的無柰。莫不是染了些楚三閭江潭流派。莫不是渴中山病兒轉深。莫不是賦髙唐愁孽債。心暗猜。莫不是揚子云閣上災。非關病酒。也只爲耽詩害。人在他鄕須把愁腸解。堪哀。待思鄕怎生歸去來。傷懷。爲瓜葛空敎淚滿腮。

【前腔】﹝旦﹞你想是念故園夢魂常在。你想是恨旅館風塵難捱。你本是養驪珠時潛在淵。你本是愛棲梧暫托荊榛外。﹝生﹞我好恨。﹝旦﹞休恨來。愁腸須擺劃。月圓月缺。月也有盈虧害。豈可人無一日災。襟懷。你把那段心兒且放開。書齋。好聽春雷天上來。

﹝老旦﹞本當在此看你。殿上有人。我略去再來。﹝旦﹞相公。你可請醫調治。我明日再來看你。﹝生﹞心病還須心上醫。﹝老旦﹞休將閒口惹閒非。﹝老同下生作睡科丑背云﹞啐。只因閒口生心病。但願你寃家早脫離。我東人做出這等模樣如何。

【前腔】﹝醜﹞我東人不尶不尬。到此處多愁多害。只爲那三四更花晨月夕。惹下了十二時的孤眠獨捱。官人喫藥。﹝生﹞我不要藥喫。﹝醜﹞心暗猜。病從根上來。思量到此。也只爲欠了寃家債。怎能彀成全雙鳳釵。癡呆。抄手無言難打孩。哀哉。書劍飄零甚日回。

東人睡了。待我哄他一哄。東人。那仙姑在亭子上。接你說話。﹝生﹞我就來了。﹝作病起科醜﹞我來扶你。﹝生﹞進安。你只在此間。不可來。﹝生作行不動科醜﹞還是我扶你。﹝生﹞不要來。﹝生作跌科丑﹞沒有人叫。還是我來扶你進去罷。﹝下﹞

第十八出叱謝

【卜算子】﹝旦上﹞朝來聞鳥啼。啼處驚人睡。展轉不成眠。反側啼紅淚。

春來秋去幾經過。不似今秋愁柰何。心事暗流銀燭淚。恨隨漂泊葉聲多。妙常苦守淸規。已經數載。無柰塵心未盡。俗念頓生。對景添愁。彊制不定。可恨人也。

【桂枝香】奴似風掀黃葉。雲遮殘月。猛可的如醉如癡。獨自个誰溫誰熱。把牀兒打疊。把牀兒打疊。方才夢枕兒上蝶。又驚回窗兒外鐵。好難說。愁如鴈字天邊陣。淚似鵑花枝上血。

【前腔】云堂松捨。淸燈長夜。聽鐘兒敲斷黃昏。擁被兒臥看明月。心中自思。心中自思。猛可的身如火熱。値恁的睡不寧貼。好難說。咽不下心頭火。轉添些長嘆嗟。

筆墨在此。不免將我心事描寫一詞。聊寄幽情。消遣則个。﹝詞曰﹞松捨淸燈閃閃。云堂鐘鼓沈沈。黃昏獨自展孤衾。欲睡先愁不穩。一念靜中思動。徧身欲火難禁。彊將津吐咽凡心。爭柰凡心轉盛。﹝淨王尼姑上﹞

【不是路】﹝淨﹞徑遶長蛇。要見的人兒何處也。把簾遮。落花滿地空臺榭。未許紅塵略近些。開門開門。﹝旦﹞是誰的吠犬迎來花外客。﹝作藏詞科﹞我把冷眼兒窗前偸看者。﹝淨﹞休躱撇。爲因閒暇來松捨。﹝旦﹞向前迎接。向前迎接。

遠辱到此。有何話說。﹝淨﹞久失相親。特來聽講。﹝旦﹞你平日不好經典。如何要聽講。﹝淨﹞我近日比前不同。前夜月下。我親見觀音菩薩說道。你平日念佛。功徳將滿。只少得一百多聲。祥雲就來接你上天去。﹝旦﹞你何不做一會兒功夫。念完了。上天去。﹝淨﹞人頭上有些私債。未曾討得。養下些豬羊雞犬。未曾賣得。有幾个相識和尙。捨他不得。因此上故意不念完了。﹝旦﹞你休得取笑。有何話說。﹝淨﹞溧陽縣中。有个王公子。人物標致。潑天富貴。他慕你儀容。欲求婚配。未知你意下若何。﹝旦﹞阿彌陀佛。我與你是出家人。怎麼說這等落地獄的話。﹝淨﹞夫妻之情。誰人不愛。享榮華富貴。彊似在此淸貧苦柰。﹝旦﹞休得多言。聽我道。

【長拍】門外遊蜂。門外遊蜂。花間浪蝶。隔芳塵簾箔長遮。云寒月冷。這是自甘孤潔。﹝淨﹞你好硬心腸﹝旦﹞心硬如鐵。又何勞嚷嚷彊來饒舌。淸閒分同松柏老。豈肯做凡花墻外折。﹝淨﹞他家十分豪富。﹝旦﹞從敎富貴更豪奢。怎如我淸貧守道。自有決烈。

【短拍】﹝淨﹞鬢嚲輕雲。鬢嚲輕雲。眉彎新月。更可人海棠雙頰。休把性兒撇。看鴛鴦帳暖。那春生鳳凰衾熱。他指望連枝比翼。那知急煎煎鏡破簪折。

【尾】﹝旦﹞從今斷絕休來說。你上覆那王公子呵。不須用這般鍬掘。月殿花枝你休想去折。

﹝下淨﹞他送也不送我。就進去了。敢是怪我也。

雲霧鎖天臺。

媒紅空自來。

心難常皎潔。

有日惹塵埃。

第十九出詞媾

【淸平樂】﹝旦上﹞西風別院。黃菊都開徧。鸂■﹝氵束鳥﹞不知人意懶。對對飛來池畔。

雲淡水痕收。人傍淒涼立暮秋。蛩吟無斷頭。心事淚中流。懶把黃花插滿頭。見人還自羞。自與潘郞見後。不覺心神恍惚。情思飄蕩。對此困人天气。好生傷感也。

【繡帶兒】難提起。把十二个時辰付慘淒。沈沈病染相思。恨無眠殘月窗西。更難聽孤雁嘹嚦。堆積幾番長嘆。空自悲。怕春去畱不住少年顏色。

奴家身體困倦。不免穩睡半晌則个。﹝睡介﹞

【宜春令】﹝生上﹞云房靜。竹徑斜。小生病起無聊。好生煩悶。不免往白雲樓下。閒步一回。多少是好。欲求仙恨著天臺路迷。問津何處。傍靑松掩著花千樹。悄地行來。乃是陳姑臥房。正値他獨睡在此。﹝作番書介﹞這是他看誦的經典。裏面爲何有字一幅。卻是陳姑詩稿。詞云。松捨淸燈閃閃。云堂鐘鼓沈沈。黃昏獨自展孤衾。欲睡先愁不穩。一念靜中思動。徧身欲火難禁。彊將津唾咽凡心。爭柰凡心轉盛。細觀此詞。陳姑芳心盡露。敢是天就我的姻緣。把此詞做个公案。伴殘經香渺金猊題紅句情含綠綺。心知。此詞入手呵。天付姻緣。送來佳會。

待我揭帳戲他。看他如何回我。陳姑。陳姑。﹝旦作驚起介﹞

【降黃龍】驚疑。閃得我魄散魂飛。倦體輕盈。倩誰扶起。﹝生﹞小生在此相扶。﹝作抱旦旦怒介﹞你是書生班輩。好个書生班輩。錯認仙姑。比做神女。﹝生﹞差不多兒。文君幸見相如。兩下情同魚水。﹝旦﹞休題。文君佳趣。這其間相如料難是你。﹝生﹞多分是小生無疑。﹝旦﹞潘郞好生無禮。我對你姑娘說來。﹝生﹞說我何事。﹝旦﹞秀才們偸香竊玉。意亂心迷。

【醉太平】﹝生﹞非癡。我靑燈愁緖。聽黃昏鐘磬。夜半寒雞。孤衾獨抱。未曾睡先愁不寐。相思。靜中一念有誰知。欲火炎徧身難制。把凡心自咽。只少个蕭郞同並。彩鳳同騎。

【浣溪沙】﹝旦﹞你臉兒涎。情兒媚。話蹺蹊。心自猜疑。﹝生﹞不必猜疑。﹝旦尋詞介生﹞小生拾得在此。﹝旦﹞好好還我的詞來。若不還我。把你做賊論。﹝生﹞偸書不爲賊。﹝旦﹞這場寃債訴憑誰。當初出口應難悔。罷罷。一點靈犀托付伊。﹝背介﹞幾番羞解羅襦。﹝生拜介﹞

【滴澑子】合拜跪。此情有誰堪比。慢追思。此徳何年報取。誰承望今宵牛女。銀河咫尺間。巧一似穿鍼會。兩下裏靑春濃桃艷李。

【鮑老催】﹝旦﹞輸情輸意。鴛鴦已入牢籠計。恩情怕逐楊花起。一首詞。兩下緣。三生謎。相看又恐相拋棄。等閒忘卻情容易。也不管人憔悴。

﹝生﹞妙常。你道小生忘了此情。﹝跪介﹞老天在上。必正若忘了妙常今日之情。天誅地滅。

【貓兒墜】皇天在上。照證兩心知。誓海盟山永不移。﹝旦﹞從今孽債染緇衣。歡娛。看雙雙一似鳳求鸞配。

【尾】天長地久君須記。此日裏恩情不暫離。從此後情詞莫再題。

今夜燈前見。還疑夢裏來。﹝下醜上﹞我東人在此。吟風弄月。夜去明來。終久喫他刮上了。

【淸江引】堪愛堪愛眞堪愛。鸞鳳情深如海。攜手上陽臺。了卻相思債。他怎知有个人在窗兒外。

【皂角兒】﹝生旦同上﹞兩情濃同下藍橋。戰兢兢歡娛較少。成就了鳳友鸞交。休忘卻天長地老。爲你病懨懨只自耽。瘦怯怯難自保。爲著今朝。相偎相抱。力怯體嬌。你休把私情漏泄。兩下裏供狀難招。

【前腔】奴本是柔枝嫩條。休比做墻花路艸。顧不得鶯雛燕嬌。你恣意兒鸞顚鳳倒。須記得或是忙或是閒。或是遲或是早。夜夜朝朝。何曾知道。這些關竅。春風一度。敎我力怯魂消。

【尾】從今淡把蛾眉掃。妝一个內家腔調。把往日相思一擔兒拋。

﹝醜﹞不好了。不好了。觀主知道。去叫地方拿你們兩个送官。怎麼是好。﹝旦﹞如何是好。﹝醜﹞不妨。我哄你兩个。適才我替你遮瞞過了。我只要捉个頭兒。﹝生﹞我在此。你休得這等胡說。﹝醜﹞旣然相公在此。你只叫我一聲。﹝旦﹞教我叫你什麼。﹝醜﹞隨你。﹝旦﹞進安哥。﹝醜﹞不好。除下哥字。添上相公二字。﹝旦﹞難道是進安相公。﹝醜﹞正是。正是。﹝旦作難介醜﹞我就叫將起來。﹝旦﹞也罷。我便叫他一聲。進安相公。﹝醜笑介﹞出庵奶奶。﹝生﹞怎麼叫做出庵奶奶。﹝醜﹞沒有我進安相公安能奶奶出庵。﹝生叱下﹞

第二十出詭媒

【普賢歌】﹝小淨上﹞終朝奔走在街坊。布施虧咱口舌彊。化些齋與糧。討些燭與香。夜夜偸閒摟和尙。

自家凝春庵王師姑是也。前日王公子托我到女貞觀。說陳妙常親事。不想他千不肯萬推辭。花言巧語。馬扁他不動。如何是好。不免回覆公子。教他別尋人去說。迆邐行來。此間便是。有人在此麼。﹝醜上﹞閒庭落葉階前覆。靜坐何人門外來。我公子親事如何。﹝小淨﹞不諧。﹝醜﹞罷了。我公子急等著你完事。今早又著我來叫你。你到說出這句話。﹝小淨﹞如今怎麼處。﹝醜﹞我教你一个法兒。哄他一哄。你只說陳妙常已請到在門外。我說你十分標致。他心動就來。你出去接他。不可擡頭。待他進了書房中。又作區處。﹝小淨﹞使得。使得。你去通報。﹝丑﹞公子有請。﹝大淨上﹞

【前腔】朝朝夜夜醉紅妝。睡起曈曈日上窗。桂花開得香。菊花開得黃可惜金樽少个人兒賞。

何人在此。﹝醜﹞王師姑請得陳妙常來見爺。在外等候。﹝淨﹞好好。﹝醜﹞還有事稟上爺。王師姑說爺十分標致。說得他心動。就來到此。教爺可低頭迎接他。不可擡頭。進了書房。憑爺處置。﹝淨﹞好好。會幹事。會幹事。﹝兩下作低頭見介淨﹞呸。我是開口等酒。那知你將沒作有。教我心上花開。如何接著你這老狗。﹝小淨﹞怕你臉上帶羞。使你不要擡頭。親事十分不肯。特來回覆你這老牛。﹝淨﹞他怎麼不肯。只是你不會做媒。﹝小淨﹞我再三去說。他再四不肯。只是哄他不動。你聽我道來。

【大迓鼓】他眞心愛出家。自甘守淡。不戀繁華。不容人說閒非話。空費我嘴喳喳。多謝蜂媒。及早回衙。

【前腔】﹝淨﹞惓惓望著他。鴛幃合巹。花燭籠紗。今朝不見來堂下。空敎我眼巴巴。多是蜂媒。不會開衙

事旣如此。怎麼處置他才好。﹝小淨﹞我有一計策。特來與你商量。﹝淨﹞有何計策。﹝小淨﹞你著个能言的盛使到觀中去。不可說出姓王。只說耿衙差人請師父到家。欲拜爲師。講經說法。先叫下轎夫。等他上轎擡到家中。憑你處置。有何不可﹝淨﹞此計甚妙。

由他人伶俐。

難脫這條計。

若還哄不來。

敎我空淘气。

第二十一出姑阻

【月云髙】﹝旦上﹞松梢月上。又早鐘兒響。人約黃昏後。春暖梅花帳。倚定闌干。悄悄的將他望。猛可的花影動。我便覺心兒癢。呸。元來又不是他。那聲音兒是風戞簾鉤聲韻長。那影子兒是鶴步空庭立那廂。

等了這一會。還不見他來。我且回房中。再作區處。倦立庭前看月色。且回鴛帳坐香消。﹝下﹞

【前腔】﹝生上﹞夢回羅帳。睡起魂飄蕩。才見云窗月。心到陽臺上。靜掩書齋。月下門偸傍。三春花信曾有約。七夕渡河人又來。﹝下老上﹞欲覓閒消息。須教悄地來。夜深人不見。書館把門開。不知我侄兒那裏去了。不免叫他一聲。必正侄兒那裏。﹝生上﹞忽聽得花間語。把小鹿兒在心頭撞。姑娘拜揖。﹝老﹞書到不讀。卻往那裏行走。﹝生﹞在亭子上乘涼。爲愛閒亭風露涼。﹝老﹞爲何這等慌張。﹝生﹞失候尊前心意忙。

﹝老﹞我兒。你聽我道來。

【前腔】書當勤講。奮志靑雲上。坐待春雷動。一躍桃花浪。姓字爭先。不墮前人望。夜半花間月。休去閒飄蕩。好把流螢手自囊。當惜春風又過墻。

也罷。你隨我到經堂上去。一邊我打坐。一邊你讀書。待我出定時。方去寢息。不可不依。從來佛教通儒教。要識儒修卽佛修。﹝扯生並下﹞

【石橊花】﹝旦上﹞聽殘玉漏。展轉動人愁。思量起竟含羞。我把玉釵敲斷鳳凰頭。傍孤燈暗數更籌。出乖露醜。這事兒落了他人後。想昨宵雨約雲期。到今朝鳳泣鸞愁。

【前腔】﹝生上﹞忙來月下。恨殺那人畱。﹝對旦揖介旦背介生﹞小生來了。爲甚事淚雙流。武陵人抱悶悠悠。夜深沈不餌魚鉤。心中暗愁。﹝旦﹞愁什麼。把人丟下就是。﹝生﹞這話兒好敎我參不透。只指望楚雨巫雲。怎番做綠慘紅愁。

【泣顏回】﹝旦﹞休說那風流。一霎時忘卻綢繆。敎我黃昏獨自。等得月轉西樓。將人便丟。那些个見你情兒厚。﹝生﹞小生不是故意來遲。幾乎做將出來。正到半路。乞我那狠心的姑娘。走將來叫我。幸而聽得。只得回轉。不想他帶我到禪堂去。他一邊打坐。教我一邊看書。他出定方放我回寢。以此來遲。﹝跪介﹞望恕小生之罪。﹝旦﹞看他愁模樣堪愛堪憐。定不是將沒作有。

【前腔】﹝生﹞一日隔三秋。鴛鴦結牢鎖心頭。猩紅一瓣。魂靈兒都爲他鉤。何曾下口。更難忘燈下鞋尖兒瘦。我若做浪蝶遊蜂。老天呵。須敎是裾馬襟牛。

【尾】從今念卻神前咒。今夜情難罷手。怎能彀閏一个更兒相聚久。

花間淚落三更月。

佛座人畱兩下情。

話向枕邊說不盡。

隔林雞唱又天明。

第二十二出促試

【珠落索】﹝老旦上﹞鳳只與鸞孤。兩下悲離曠。星前暗許抱衾裯。好敎我難遮當。

本是鸞鳳宿有緣。空門一見兩畱連。若教露出當場事。敗我從前學坐禪。我想陳妙常與我侄兒。兩下靑春佳麗。意气相投。每每月下星前。事事東遮西掩。看他鼠竊。使我狐疑。倘若事露人知。敗壞山門。有玷淸白。如何是好。早晚間事情。那裏防得他許多。不免叫侄兒出來。逼他赴選。絕了眼前往來。有何不可。侄兒那裏。

【浣溪沙】﹝生上﹞夢裏鴛鴦驚拆散。醒來淚眼未曾幹。窗前又聽得頻呼喚。

姑娘拜揖。﹝老﹞侄兒。我想你父親生你一人。指望功成名就。𨿽是你身上靑雲。未登金殿。還是你身上一件不了的事情。如今春期將至。正好收拾書囊。前往臨安赴試。休得畱戀於此。﹝生﹞試期尙早。待明春去猶未遲。只是在此多擾姑娘。﹝老怒介﹞我豈爲你在此攪擾。要你去赴試。我與你父親連枝瓜葛。看你飄蓬。有何面目見你二親。汝彊畱戀。自廿人下。又何面目見你二親乎。你二親日後也要埋怨我。好痛殺人也。﹝作悲介生亦悲介﹞謹依姑娘嚴命。只待作謝各房姑姑就去。﹝老﹞不消。待我叫他們出來送你便了。香公那裏。請各房姑姑出來﹝內應﹞知道了。﹝進安同眾姑姑上﹞

【卜算子】荒徑葉聲幹。閒庭人語沸。﹝旦﹞不知何事苦相牽。心下常縈系。

﹝老﹞今日我侄兒起程赴試。特喚你們相送則个。﹝旦﹞爲何平地有此說話。﹝作含淚介老﹞進安。你可快收拾行李。﹝醜﹞平地起風波。暗裏分鸞鳳。﹝下老﹞侄兒。你聽我道。

【催拍】趁西風。快著祖鞭。當及時看花上苑。休得畱連。休得畱連。你是瑚璉虹霓。怎做狐首鴻盤。休戀燕友鶯儔。月下花前。﹝合﹞從此去獻納爭先。親玉陛謁金鑾。

【前腔】﹝生﹞嘆驥足鹽車久淹。托萍梗風塵自轉。﹝背介﹞有恨難言。有恨難言。扯斷紅絲。生剖靑鸞。人逐孤鴻。淚染啼鵑。﹝合前﹞

【前腔】﹝旦﹞夕陽外千山萬山。衰艸路風寒水寒。﹝背介﹞把淚偸彈。把淚偸彈。千種離情。兩下難言。意惹情牽。腸斷心剜。﹝合前﹞

【前腔】﹝眾姑﹞你本是鴻才俊英。偶暫住衡門考盤。幾折徵帆。幾折徵帆。眼底天涯。利鎖名牽。一曲離歌。三疊陽關。﹝合前﹞

【前腔】﹝醜挑行李上﹞打疊起行囊半肩。﹝生拜介﹞忙拜謝尊姑膝前。﹝老﹞著意相看。著意相看。野店寒雞。水宿風餐。﹝旦﹞進安哥。雨雪長途。休敎他食缺衣單。﹝合前﹞

【一撮棹】﹝生﹞馬前路恨殺人山外山。﹝旦﹞燈前夢要見他難上難。﹝生﹞睜睜眼。兩下裏恨衝天。﹝旦﹞又怕人瞧破。待畱他怎上前。﹝老﹞休嗟嘆。及早奪錦衣還。﹝眾姑﹞春風裏早把好音傳。

【尾】﹝生﹞尊前拜別空畱戀。﹝旦背介﹞我這裏新愁千萬。﹝生作別旦眾姑介﹞止不住淚潸潸血染徵衫。

﹝老﹞徒弟們各自歸房。我送侄兒到江口下船。明日方回。

好把芙蓉匣劍安。

只愁風雪阻江關。

可憐不是輕離別。

兩下相看難上難。

第二十三出追別

【水紅花】﹝老旦生丑上﹞天空雲淡蓼風寒。透衣單。江聲淒慘。晚潮時帶夕陽還。淚珠彈。離愁千萬。﹝生背﹞欲待將言遮掩。怎禁他惡狠狠話兒劖。只得赴江關也囉。

﹝老﹞落木靜秋色。殘暉浮暮云。﹝生﹞不知人別後。多少事關心。﹝醜﹞已到關口。梢水看船。﹝淨�水上﹞船在此。﹝醜﹞我相公上京赴試。叫你船到臨安。賞你一兩銀子作船錢。﹝淨﹞就去就去。﹝老﹞就此開船。休得轉來。我在閱江樓施主人家看你。明日才回。﹝生﹞謹依姑娘嚴命葉落眼中淚。風催江上船。﹝老﹞明年春得意。早報錦雲箋。﹝生丑下老立髙處望﹞

【前腔】﹝旦上﹞霎時間雲雨暗巫山。悶無言。不茶不飯。滿口兒何處訴愁煩。隔江關。怕他心淡。顧不得腳兒勤趕。﹝作驚介﹞呀。前面樓上。好似我觀主模樣。又早是我先看見他。若還撞見好羞慚。且躱在人家竹院也囉。

﹝下老﹞侄兒已去遠。不免回觀去罷。從今割斷藕絲長。免系鵾鵬飛不去。﹝下旦上哭介﹞潘郞潘郞。君去也。我來遲。兩下相思只自知。心呆意似癡。行不動。瘦腰肢。且將心事托舟師。見他彊似寄封書。梢水那裏。﹝小淨上﹞聽得誰人叫。梢水就來到。到那裏去的。﹝旦﹞我要買你一隻小船。趕著前面會試的相公。寄封家書到臨安去。船錢重謝。﹝小淨﹞風大去不得。﹝旦﹞不要推辭。趁早開船趕上。寧可多送你些船錢。﹝小淨﹞這等下船下船。﹝吳歌﹞風打船頭雨欲來。滿天雪浪那行教我把船開。白雲陣陣催黃葉。惟有江上芙蓉獨自開。

【紅衲襖】﹝旦﹞奴好似江上芙蓉獨自開。只落得冷淒淒飄泊輕盈態。恨當初與他曾結鴛鴦帶。到如今怎生分開鸞鳳釵。別時節羞答答。怕人瞧頭怎擡。到如今悶昏昏獨自个耽著害。愛殺我一對對鴛鴦波上也。羞殺我哭啼啼今宵獨自捱。

﹝同下生淨丑上淨吳歌﹞滿天風舞葉聲幹。遠浦林疎日影寒。个些江聲是南來北往流不盡的相思淚。只爲那別時容易見時難。

【前腔】﹝生﹞我只爲別時容易見時難。你看那碧澄澄斷送行人江上晚。昨宵呵醉醺醺歡會知多少。今日裏愁脈脈離情有萬千。莫不是錦堂歡緣分淺。莫不是藍橋滿時運慳。傷心怕向篷窗見也。堆積相思兩岸山。

【僥僥令】﹝旦小淨上﹞忙追趕去人船。見風裏正開帆。﹝小淨﹞會試的潘相公。會試的潘相公。﹝生﹞忽聽得人呼聲聲近。住蘭橈。定眼看。是何人。且上前。

﹝旦﹞是奴家。﹝對哭介﹞

【哭相思】﹝生旦﹞半日裏將伊不見。淚珠兒濕染紅衫。

﹝旦﹞事無端。恨無端。平白地風波拆錦鴛。羞將淚眼對人前。﹝生﹞那其間。到其間。我那姑娘呵。惡話兒將人緊緊攔。狠心直送我到江關。﹝旦﹞早辰叫我們送你上京。聽得一聲。好不驚死人也。不知何人走漏消息。敢是你的口兒不謹。以致如此。﹝生﹞小生肯對著何人說來。平地風波。痛腸難盡。﹝旦﹞別時節。眾人面前。有話難提。有情難盡。因此上趕來送你。只是我心中千言萬語。一時難盡。﹝生﹞多謝厚情。感銘肺腑。早辰眾姑姑在前。不得一言相別。方抱痛傷。今得見你。如獲珍寶。我與你同行一程如何。﹝旦﹞甚好。

【小桃紅】秋江一望淚澘澘。怕向那孤篷看也。這別離中生出一種苦難言。自拆散在霎時間。心兒上。眼兒邊。血兒流。把我的香肌減也。恨殺那野水平川。生隔斷銀河水。斷送我春老啼鵑。

【下山虎】﹝生﹞黃昏月下。意惹情牽。才照得雙鸞鏡。又早買別離船。哭得我兩岸楓林都做了相思淚斑。打疊淒涼今夜眠。喜見我的多情面。花謝重開月再圓。又怕你難畱戀。好一似夢裏相逢。敎我愁怎言。

【醉遲歸】﹝旦﹞意兒中無別見。忙來不爲貪歡戀。只怕你新舊相看心變。追歡別院。怕不想舊有姻緣。那其間拚个死口含寃。到癸靈廟訴出燈前。和你雙雙發願。﹝生﹞想著你初相見。心甜意甜。想著你乍別時。山前水前。我怎敢轉眼負盟言。我怎敢忘卻些兒燈邊枕邊。只愁你形單影單。只愁你衾寒枕寒。哭得我哽咽喉幹。一似秋風斷猿。

﹝旦﹞奴別君家。自當離卻空門。洗心待君。君家休得忘了奴。有碧玉鸞簪一枝。原是奴家簪冠之物。送君爲加冠之兆。伏乞笑納。聊表別情。﹝生﹞多謝多謝。我有白玉鴛鴦扇墜一枚。原是我家君所賜。今日贈君。期爲雙鴛之兆。

【憶多嬌】兩意堅。月正圓。執手叮嚀苦掛牽。我與你同上臨安如何。﹝旦﹞我豈不欲。恐人嚷開是非。反害後邊大事。欲共你同行難上難。早寄鸞箋。早寄鸞箋。免得我心腸掛牽。

也罷。就此拜別。

【哭相思】夕陽古道催行晚。聽江聲淚染心寒。要知郞眼赤。只在望中看。﹝生拜別介下旦﹞重竚望。更盤桓。千愁萬恨別離間。只敎我靑燈夜冷香消鴨。暮雨西風泣斷猿。﹝下﹞

第二十四出占兒

【太常引】﹝淨陳母老旦同上﹞長空秋影淡無痕。離恨起寒砧。﹝淨﹞望眼淚盈盈。故園腸斷黃昏。

﹝相見介老﹞親在桑楡愁日暮。兒遊霄漢幾時歸。秋容對鏡慚消減。腸斷空憐日九回。﹝淨﹞吹敗葉。滿空飛。痛骨酸心漬滿衣。逐水隨風何處去。幾番長望立斜暉。﹝老﹞親母。我孩兒一去。杳無音信。多爲春場不第。以此羞歸。不知寄托何處。今番又是春場到了。﹝淨﹞親母。不必愁煩。令郞公子。他是聰明伶俐之人。好歹定有相見之日。只是我女兒流落。不知音信。好不痛殺我也。

【字字錦】﹝老旦﹞靑霜入鬢鮮。落日流光短。離情解誤人。惹下西風怨。恨當年。爲著兩字功名。閃得我兒愁母怨。天天。山遙水遠。我那兒。可不念著故園。思量故園故園何日返。﹝合﹞恨跌綻了繡鞋尖。恨跌綻了繡鞋尖。望長安天遠。我心兒裏苦切。我心兒裏苦切。守著个更更點點。淒淒冷冷。隔著个朝朝暮暮。思思念念。腸斷了愁眉淚眼。

【前腔】﹝淨﹞娘兒各一天。蹤迹如蓬轉。愁聞雨後蟬。怕見天邊雁。恨從前。只爲狼虎紛爭。閃得我娘孤兒蹇。天天。嬌鸞打開。天若有心見憐。再得兩下重相見。

﹝合前老旦﹞親母且自寬解。近聞得鄰近有个劉先生。號曰劉如見。此人起課通神。不免去請他來問卜兒女消息。少解愁煩。意下如何。﹝淨﹞甚好。﹝老旦﹞當直的那裏。﹝末上見介老旦﹞你去請劉如見先生來。我要問課。﹝末﹞知道了。劉先生有請。﹝醜上﹞海內人傳舊有名。都將課命問先生。若來請我須錢到。自古無錢卦不靈。﹝末﹞先生。潘老爺家夫人相請起課。就要同去。﹝丑﹞小子就行。﹝末﹞夫人。劉先生到了。﹝相見介老旦﹞特請先生問卜。﹝醜﹞旣然如此。拿課筒去。與老夫人禱吿。﹝老旦禱吿介﹞

【不是路】禱吿蒼天。我爲兒取功名去不還。﹝淨禱吿介﹞我爲兒拆散。未知生死會何年。﹝丑﹞夫人請坐。待我排卦。卦排員。若論此卦問男兒的。他禹門三躍魚龍變。問女兒的。鵲駕重逢牛女歡。只在目下。就有應驗。﹝老旦﹞先生休得差了。﹝醜﹞我怎麼會差。這是上好之課。只要老夫人重重謝我。﹝老旦﹞愁懷頓解。謝天天早與人方便。喜從心願。

當直的謝了先生。﹝末﹞先生。課錢在此。請收下。﹝醜﹞多謝多謝。能知周易理。會撰鄧通錢。﹝下﹞

【雪獅子】﹝老旦﹞頻頻去卜金錢。金錢似擲我珠淚懸。天邊雁過聲嘹嚦。孤村外。孤村外。流水聲兒喧。夢斷夜如年。你看秋風起也天。春風起也天。春去秋來。秋去春來。形孤影寡。想殺我膝下斑斕。

【前腔】﹝淨﹞魂和夢思和想。都做了泣鳳哀猿。那離巢乳燕誰收管。愁腸斷。愁腸斷。何時再得重相見。似破鏡得團圓。秋風起也天。春風起也天。春去秋來。秋去春來。形孤影寡想殺我掌上文鴛。

【尾】﹝淨﹞今生只恐難相見。百折柔腸寸寸剜。﹝老旦﹞自古道人生離別難。

庭前紅淚灑飛花。

愁倚湘簾日影斜。

髙樹莫敎啼野鳥。

夢魂驚不到天涯

第二十五出奏策

【點絳唇】﹝末扮黃門上﹞光靄庭燎。鸞鈴聲集雞鳴早。簪笏盈朝。聽靜裏樂奏鈞天調。

霜滿衣。露滿衣。霜露淒淒鬢已絲。閒處人眠那得知。星影微。月影微。顚倒裳衣恨起遲。忙處人愁辦事時。下官宋朝一个小黃門是也。出入彤庭。往來紫禁。今日早朝。正當宮裏臨軒策問之日。忙來到此。天色尙早。朝門未開。你看那午門外辦事的。躋躋蹌蹌。紛紛雜雜。滚將來一派蒼蠅聲。喚起處三度天雞唱。明明滅滅。千燈隱隱似虹流。往往來來。萬騎粼粼如雨集。冠金佩玉。那分得上下髙低。噤口銜枚。認不出燕韓趙魏。鳳闕雲開曙光浮。燦燦緋袍分映日。龍樓煙散霞影動。熒熒金弁轉如星。鼓打三通。坎坎闐闐。落殘星。催曉日。滿空中浪捲蛟龍潮欲起。鐘敲百下。湟湟濊濊。肅班寮。開禁掖。才聽處關衝虎豹雨初來。那壁廂鹵簿人齊。森森嚴嚴。飛飛拂拂。旌旗閃映霞須動。這壁廂金吾會集。層層密密。晃晃鑠鑠。刀劍光凝雪眼開。象隊初分。水晶簾。雲母扇。掩掩映映。朱旗畫戟。玉斧寶刀。奉著个現化身中天王帝坐紅雲。龍駒駐蹕。雞舌香。鳳膏燭。熒熒燦燦。翠蓋珠屛。豹幹虎節。眞見那再來世滿月金仙臨寶剎。春暖龍門。千千萬萬。紛紛奕奕。擁將來獻策書生。風翻鶚翮。堂堂楚楚。顒顒卬卬。都是那懷珍國士。一簇簇。一叢叢。齊齊整整。專聽那金闕曉鐘開萬戶。一隊隊。一班班。雍雍肅肅。都是那玉階仙仗擁千官。你看那深深沈沈。峨峨翼翼。望著的膽戰心寒。九重開玉鑰。巍巍凜凜。赫赫皇皇。對著的魂飛魄散。六駕擁金輪。忽聽得半空中天樂齊鳴。又早見滿殿裏鴛班畢集。道猶未了。聖駕早到。﹝眾扮金吾內官昭容上生淨外隨上﹞

【出隊子】﹝眾﹞鑾輿登殿。鑾輿登殿。三下鳴鞭集萬官。扇分日月列仙班。龍衮雲霞天上看。丹鳳銜書。日下聽宣。

﹝末﹞會舉生員。俯伏候試。﹝昭容﹞聖駕臨軒策問諸士。爾士子其恪恭盡對。黃門官頒題分策。

【駐雲飛】﹝末﹞問爾諸賢。堯舜君民何者先。何者匡時亂。何者回天變。嗏。恢復舊中原。何爲長便。爾士謨謀悉對彤庭獻。聖主方求忠直言。萬姓方求解倒懸。

【前腔】﹝生外淨﹞臣對愚言。堯舜臨民仁政先。殿陛除讒諂。畿甸輕科斂。嗏。選將任兵權。堅車致遠。重賞崇恩。士卒同歡怨恢復中原反掌間。湯武兵威一怒間。

﹝內官收卷介昭容﹞諸士子捲完。俱出午門外候旨。眾臣退班。﹝眾﹞卽看萬舞羣臣散。當侍千年聖主歡。﹝眾下生外淨弔場相見介生﹞列位老兄得意否。﹝淨﹞小弟極得意。小弟卷子內直寫云。殺了秦檜。天下就平。中原就復。﹝生外﹞語句忒硬了些。﹝淨﹞我下筆時也思量不要惹他。後邊寫時節攺了一攺。﹝生外﹞攺做怎麼樣的。﹝淨﹞朝政悉委大臣秦老爺掌管。天下就平。﹝生外﹞忒軟了。﹝淨﹞硬又不好。軟又不好。教我也難弄。﹝生﹞老兄就是金陵元伯通先生。﹝淨﹞正是。﹝生笑﹞向年湖上同遊。今日得做同年。可喜可喜。﹝淨﹞不敢。

聚散本無期。

相逢似有私。

明朝花發處。

誰折最髙枝。

第二十六出相寬

【東坡引】﹝旦上﹞君如水上萍。妾似風中燭。盈盈淚落悠悠路。愁眉空自戚。愁腸空自續。

一雙靑眼。望著長安天樣遠。鵲噪燈花。暗卜何時得到家。長吁短嘆。過去幾時曾未慣。錦字新裁。望斷關河雁不來。奴家自別潘郞。經今數月。暮想朝思。懨懨成害。對此淒涼時序。怎生消遣我這淒涼情況也呵。

【香羅帶】你看寒燈挑短檠。燻籠自溫。孤鴻怕聽牕外聲。提起我那心頭病也。空自睡不穩。夢還驚。淒涼怎生捱著枕。數盡那更籌也。短嘆長吁千萬聲。﹝旦作隱幾介貼旦上﹞

【卜算子】意結兩情濃。自喜心相信。悄地轉松陰。﹝作窺窗介﹞他近日裏呵。爲甚常愁悶。

奴家觀鄰張二娘。曾與妙常結拜姊妹。他與我兩下心事。勝似同胞。我連日窮冗。未曾來看他。不知他近日爲何長是病害。你看今日又睡在此間。不免躱閃在此。看他醒來。說些甚麼。﹝旦作驚介﹞方才著枕。又夢見門外有書報說潘郞中了。我驚將醒來。又是南柯一夢。可怪可怪。

【香羅帶】蕭郞無信音。懨懨愁悶。多應懷抱一个小情人。﹝作嘔吐介﹞因此上嘔病幾曾停也。又見裙帶短。好心驚。羞慚空自搵啼痕。怕有人知也。敎我亂掩胡遮不出門。

【醉扶歸】﹝貼旦﹞悄悄將伊從頭問。﹝旦作驚介﹞失迎了。幾時到此。﹝貼旦﹞方才到此。你在此說些甚麼。﹝旦﹞並不曾開口。﹝貼旦﹞何須苦苦假吞聲。我知道你只爲徵車寂寞豫章城。因此上相思冷落臨川郡。你不要瞞我。一句句我都聽得了。你只爲吹簫聲斷鳳凰音。同衾早協熊羆夢。﹝旦﹞未曾說出心頭悶。早先恨著意中人。無端月色與花陰。爲那焦桐勾引我諧秦晉。實不瞞你。我與那潘郞。方好數宵。不意就被觀主逼他赴試。一向杳無音信。身面上又做出這些事來。因此上寫个人邊言字杳無音。只敎我目邊點水流難盡。

﹝貼旦﹞你與潘郞別時。曾與你說甚麼來。﹝旦﹞他許我夫妻之情。斷不相忘。

【香柳娘】﹝貼旦﹞不須用淚零。不須用淚零。他是書生志誠。一言爲定。且寬心自穩。且寬心自穩。他與你無情做有情。你何必舊恨添新恨。我有一句話和你說。你只要好看成此身。好看成此身。他與你兒女事關心。料他不把情兒冷。﹝旦﹞想他無定準。想他無定準。怕他富貴厭奴貧。怕他花柳人勾引。到三更四更。到三更四更。怕聽孤雁兩三聲。殘月半窗冷。漸懨懨瘦損。漸懨懨瘦損。我心兒裏怕人嗔。口兒裏怕人問。

此事只好你知我知。千萬不可說出與外人知道。

【尾聲】再三囑付相遮隱。此話牢拴方寸。﹝貼旦﹞我與你是何人。何須分付。你好把愁腸安頓。

﹝旦﹞兩語相投坐轉深。

梅花分影動黃昏。

﹝貼﹞魚書不負春來信。

象榻何慚晝掩門。

第二十七出擢第

【掛眞兒】﹝生冠帶上﹞滿目新紅驚樹杪。鶯啼處夢斷魂消。野店寒雞。艸橋殘月。暗把遊人摧老。

記得離人哭渭城。如今新柳暗。短長亭。杜鵑啼出別離聲。最苦是。千里此時情。未語淚先零。隨他春夢去。兩三程。漏聲不歇枕邊聽。驚醒處。衾枕擁愁兵。下官潘楷是也。叨蒙聖恩。幸中二甲進士。觀政刑部。未卜歸期。不免修書二封。著進安先回報喜。免得父母與陳姑掛念。進安那里。﹝醜上﹞京都誇得意。故國恨無聊。稟老爺。有何分付。﹝生﹞看筆硯過來。﹝生作寫書介﹞

【五更轉】自昔年離膝下。今經三載余。白雲回首。回首應無際。扇枕溫衾。番做个倚門倚閭。不孝兒。逆天罪。難饒恕。幸得天池奮迹。奮迹鴈塔題名字。欲慰親堂。聊把別書寄。

進安。你把這一封書。往河南太老爹奶奶處投下。說我明春就回了。﹝又寫介﹞

【前腔】生別離秋江上。今經半載余。彩雲夢斷。夢斷客窗淚。剩雨殘雲。番作孤燈長夜。我志衝霄。气吐霓。誇得意。當年有約。有約姻緣誓。指日南來。要把玉簪重會。

進安過來。這一封書呵。

【好姐姐】你先去女貞觀遞書。說道我皇都得意。若問我歸期呵。桃花將盡。是劉郞來會期。河南去。慈幃書報天涯字。早晚承恩衣錦歸。

【前腔】﹝醜﹞拜別疾忙前去。回首隔江云春樹。金泥遠報。敎他兩處知。他心喜。一邊收拾相思淚。一邊免寄天涯遊子衣。

書去心同去。

魂飛夢亦飛。

故鄕今夜淚

血染杜鵑枝。

第二十八出設計

【風入松】﹝淨上﹞終朝獨自坐沈吟。只爲此勞魂。那人何日諧秦晉。空辜負年少靑春。親到桃花渡口。他見我定畱情。

買笑追歡盡費心。千金無處買媒人。今朝親到祅神廟。烈火休教夢裏焚。自家王公子是也。只爲陳妙常寃家。日日掛心。無計可處。昨日那王師姑設計甚妙。不免叫小使備馬。親到觀中去。臨機應變。哄得上轎。可不今夜就成全了此事。不免對老天許下天大願心。保佑一說就來。﹝作跪介﹞老天。今日去請陳妙常得來。烏豬白羊拜謝。﹝醜暗上云﹞我幫一隻鴨。﹝淨﹞啐。你這小使。專會綽嘴。﹝醜﹞若得爹爹討了陳道姑。省得終朝插我。﹝淨﹞你休得胡說。快跟我到女貞觀去。

【六麼令】溪橋才轉。見琳宮隱約松間。那人深臥白雲閒。低聲問。立門邊。漁郞要入桃花院。

此間就是他房。小使。你先進去。﹝醜﹞有人在此麼。

【前腔】﹝旦上﹞柴扃晝掩。是何人來到松關。莫非靑鳥寄雲箋。親自去。聽他言。行藏又恐人瞧見。

何人到此。﹝醜﹞小人是耿衙奶奶差來。欲拜足下爲師。請到衙中談經說法。已備轎相迎。﹝旦背云﹞我知道了。這是那王公子使他來計賺我的。待我哄他一哄。你家奶奶叫你同相公來接我。爲何不見你相公進來。﹝醜背云﹞賊道賊道。他就知道了。待我去請他來。﹝相見作諢介旦﹞相公。你聽我道。

【蠻牌令】﹝旦﹞君家聽相吿。身已許蓬茅。爲貪鐘磬外。自結水雲交。伴靑松身閒意閒。共明月散誕逍遙。﹝淨﹞久聞淸雅。今見絕色。果不虛傳。若是苦守淸規。可不辜負了你的靑春。﹝旦﹞念蒲質自甘棄捐。又何須雅念勤勞。

【前腔】﹝淨﹞粉質似瓊瑤。靑鬢翦云綃。料應天上種。暫且謫塵囂。念佛人何曾上天。住塵世且結鸞交。你若還苦守淸規。可不負了藍橋。

【憶多嬌】﹝旦﹞看他村樣喬。心暗憔。人隔星河路轉遙。月印江心空自撈。收拾風騷。收拾風騷。今世裏姻緣且歇這遭。

多承枉顧。不及奉陪。好看靑鳥入云去。笑殺山雞空自飛。﹝下淨低頭作揖介醜﹞進去了。你喫他罵了。﹝淨﹞他罵我什麼來。﹝醜﹞他比你做山雞野鳥。﹝淨﹞這等可惡。

【前腔】他把我嘲。劈面■﹝扌梟﹞。望斷巫山雲霧髙。關出劉郞門外敲。此恨難消。此恨難消。管敎他平白地風掀浪髙。

小使。臨別關門似有情。﹝丑﹞爹。未見得。﹝淨﹞羞花玉貌實輕盈。﹝醜﹞看來只是別尋好。﹝淨﹞此事多應弄不成。我定要吿他。定要吿他。﹝下﹞

第二十九出誑吿

【七娘子】﹝外上﹞守官淸似水。寇平萬境同歡。

郡守三年久。官居以作家。公庭民訟少。無事早收衙。左右的。與我拿出放吿牌去。

【園林好】﹝淨上﹞你騙我錢財賴婚。﹝小淨上﹞你彊逼我空門議親甘守淸規本分。怎敎我苦追尋。﹝淨﹞拿你去訴公庭。

王仁吿狀。﹝外﹞吿什麼狀。﹝淨﹞老爺。這一个王尼姑。口稱有一年幼道姑。自願還俗。騙小的財禮銀十兩。毀賴婚姻。特吿爺臺。望乞垂聽。﹝外﹞如何你當初輕聽他。

【玉胞肚】﹝淨﹞當時輕信。只指望婚姻事成。誰知他計賺劉郞。空敎我費盡錢神。如今敎我無瓜抱蔓。蜂愁蝶恨怯殘春。誰謂有鼠無牙怨未平。

﹝外﹞尼姑怎麼說。﹝小淨﹞老爺。都是虛情。

【前腔】村家行徑。彊尼姑向空門結姻。只指望報李投桃。那顧他禮佛看經。他云堂松捨淸閒。別有一番春。怎敎我抱布街頭彊逼人。

﹝外﹞你吿那道姑。莫非是那女貞觀的。﹝淨﹞正是正是。

【前腔】﹝外﹞他是冰淸玉潤。怎便肯隨波逐塵。﹝外背介﹞記當年邂逅禪房。他愛淸幽獨理瑤琴。他旣是道姑。王仁。你也不該彊逼他爲婚。你那王尼姑也不該替人主婚作媒。誰知蓮臺人抱水雲心。空學簫吹鸞鳳音。

左右。各打二十。﹝打介﹞你二人本該問罪。且饒你。趕出去罷。

﹝外﹞息訟愧分茅。

齊民政獨勞。

﹝淨﹞總敎輸廿板。

﹝小淨﹞贏得一身騷。

第三十出情見

【夜遊宮】﹝老旦旦上﹞人去天涯幾許。凝望處淚眼愁眉。﹝旦﹞睡不熟。枕兒移過又移。沒柰何。一番念。一番悲。

﹝老旦﹞風吹云片片。飛盡桃花瓣。人歸不似堂前燕。燕來腸欲斷。﹝旦﹞夜深低囑吿。人在瑣窗西伴。聽玉笛驚春怨。此際愁腸千萬段。朱顏消一半。師父稽首。﹝老旦﹞徒弟到來。我那侄兒一去。又見春殘。天涯人遠。悄無音信。柰何柰何。﹝旦﹞不知他功名若何。好歹定有信音來也。請自消遣則个。

【六犯淸音】﹝老旦﹞天涯人別。春風花信。眼前幾度驚心。衡陽鴈杳。不知他曾上靑雲。別館花驚發。離亭柳色新。﹝旦背介﹞淒淒雨。欲斷魂。夢中芳艸。是我意中人。﹝老旦﹞望斷我云堂何日開封字。﹝旦背﹞望斷我錦帳通宵喜合簪。﹝老旦﹞莫不是蕭條旅館。莫不是畱戀帝京。﹝旦背﹞好敎我常添縈掛。好敎我偸將淚零。花飛又早紅成陣。﹝老旦﹞事關心。把金錢暗卜。又恐涉遊魂。

【不是路】﹝醜上﹞回首江濆。又見門前柳色陰。忙投奔。太奶奶。小奶奶。叩頭。天邊靑鳥寄佳音。﹝老旦﹞怎麼是這等稱呼。敢是相公中了。﹝醜﹞中了。有書寄上。﹝老旦﹞意方伸。望中喜得龍門信。不枉我西風促去程。﹝旦﹞自沈吟。爲何不問我舊時人。﹝丑﹞這一封書單爲著小奶奶親事的。教我報君聞。劉郞到日桃花盡。他意在重封蠟一痕。﹝旦作羞介﹞休得胡說。﹝醜﹞休遮隱。兩家供狀今番定。你且看他書信。

你們看書。小人就要往河南家去。才到石頭城。又上漢陽路。﹝老旦﹞再住兩日。﹝丑﹞不得久羈遲。東人曾囑付。﹝下旦作開書介﹞

【一封書】﹝老旦﹞尊姑聽楷宣。花向長安馬上看。今一事赧言。陳女曾同枕席歡。兩下姻緣簪已定。早卜歸期合錦鴛。乞垂憐。望周全。夫婦恩深感百年。

﹝老旦﹞好好。出家人原來如此。罷罷。今日之事。也是五百年前宿緣。天涯相會。不知你兩人將何物作證。以成此事。﹝旦﹞潘官人以鴛墜爲贈。奴以玉簪答之。﹝老旦﹞可喜可喜。

【羅帳裏坐】鴛鴦玉墜。碧霞玉簪。兩物相贈。天敎合歡。紅絲翠幕。事非偶然。只是一件。𨿽是你兩下夫妻前定。若是在我這裏成親。恐壞我的山門。你可到張二娘家。就托二娘爲媒。待我侄兒回來。完娶便了。﹝合﹞空門恐怕外人嫌。及早去尋个別院。

【前腔】﹝旦﹞春紅滿面。含羞怎言俗緣未斷。把淸規相玷。其間就裏是我三生舊緣。﹝合前﹞

收拾行囊過別船。

從今好去了塵緣。

玉簪重會天涯外。

始信紅絲萬里牽。

第三十一出回觀

【霜天曉角】﹝生上﹞來時江上。霜樹添惆悵。此日人歸春漲。滿目花飛擾攘。

去年逐雁來。雁字排愁陣。霜月照孤幃。離寂成多恨。今年逐燕來。燕逐飛花盡。著意向前飛。王謝堂應近。必正叨蒙聖恩。除授成都路永康軍卹刑。路出金陵。不免先去就親。往河南。然後赴任。多少是好。左右的。奉勅就此起程。﹝眾上﹞

【望吾鄕】﹝生﹞花映宮袍春風蕩柳條。嬌紅吹落知多少。杜鵑聲喚人歸早。似爲多情叫。﹝合﹞歸心急。去路遙。石頭城望楚天髙。松陰下。曲徑遙。朱扉掩映隔雲霄。

﹝左右﹞已到女貞觀了。快進通報。﹝眾﹞有人在此麼。﹝老旦上﹞

【卜算子】聽得門前人語沸。馬頭簇映朱旗。

﹝生﹞姑娘請上。待侄兒參拜。

【刮鼓令】當日寄上方。幸得衣沾佛座香。月下姻緣曾有約。得見雲英在異鄕。暗許配裴航。﹝生作尋覓介﹞今日爲何不見他聲音影響。又添愁悶淚沾裳。莫不是鵲駕隔參商。

【前腔】﹝老旦﹞我兒。書中意已詳。秦晉相逢在一方。月夕花陰同蝶夢。鴛墜鸞簪合雁行。此女當初入觀。也非偶然。夫婦事非常。陳姑少年遭兵靖康。母子分散。虧了觀鄰張二娘引領。來觀焚修。因此上收入在云房。今日呵。那知道爲你結鸞凰。

你兩人𨿽是夫婦前定。若在此成親。恐怕玷壞我的山門。他原與二娘結拜姊妹。我先打發到他家住下。你可到彼處迎婚就是了。

瀛水喜登仙。

紅絲續舊緣。

要知雙璧合。

曾共種藍田。

第三十二出重效

【番卜算】﹝旦上﹞重整舊脂膏。爲結新鴛侶。﹝貼上﹞妝臺又學畫娥眉。人與花爭媚。

﹝旦﹞多少相思淚。換來人月圓。夢中今夜話。猶恐說當年。﹝貼﹞休更說從前。新歡續舊歡。可憐今夜別。相見是何年。妹妹。今日潘老爹迎娶你成婚。你可及早整妝則个。

【園林好】﹝旦﹞幾曾去調朱傅鉛。幾曾愛鸞釵鳳鈿。對鏡羞慚嬌面。今日裏別仙班。今日裏謫塵凡。

【出隊子】﹝眾執燈燭鼓樂上介﹞燈輝月朗。燈輝月朗。鵲度星橋會七襄。鸞笙鳳管吹悠揚。金榜人歸樂洞房。天上人間。占斷無雙。

【江兒水】﹝貼﹞忽聽得人傳接。門前鼓吹喧。繡襦羅襪新裁翦。云梳月掠重遮掩。鸞衾鳳枕春無限。收拾空門經卷。且向鸞臺慢學齊眉舉案。

﹝旦悲介貼旦﹞妹妹。如此喜事。爲何墮下淚來。

【玉胞肚】﹝旦﹞我爲別離難見。姐姐。感謝你看承數年。我想指引入觀那時。這恩深結艸難酬。況今朝棄撇尊顏。相看靑眼淚空懸。要見多應是夢間。

﹝貼﹞妹妹。請上輿罷。從教分手處。有夢托南柯。﹝下眾﹞稟夫人起轎。

【出隊子】﹝眾﹞瑤天環佩。瑤天環佩云駕香車月下歸。花明酒艷會瑤池。銀燭輝煌滿道遮。錦帳春宵。玉漏慢催。

﹝淨扮掌禮上﹞髙折桂枝香。新婚晝錦堂。請出紅娘子。相見賀新郞。老爺有請。

【西地錦】﹝生上﹞聽得簫聲催跨鳳。似扶我兩翼天風。

﹝掌禮念介﹞郞才女貌實堪誇。玉蕊金枝護錦霞。只看今夜成親後。明年養出十七八个小呱呱。囉嗹哩嗹。哩嗹囉嗹。囉嗹哩囉囉哩嗹。參天地。兩拜。轉身會禮。

【排歌】﹝眾﹞仙犬休驚。花源洞房。天生一對鸞凰。翠裙搖玉響琳瑯。月度花風綺閣香。燒銀燭。醉玉觴。新郞原是舊漁郞。芙蓉褥。玳瑁牀。日髙春暖睡鴛鴦。

【前腔】國士潘安。賢門孟光。芳姿玉立珪璋。當年若不寄云房。流落如今在那廂。脂粉態。錦繡腸。恩情地久與天長。人生事。信渺茫。萍蹤明日又他鄕。

﹝生﹞左右的。快討夫馬。前往河南家去。夫人。我與你明早作別姑娘就行罷了。﹝旦﹞正是如此。

合鏡相看意頗濃。

佳期重見壻乘龍。

當年不到毗陵驛。

辜負好花空自紅。

第三十三出合慶

【憶秦娥】﹝外老旦上﹞時光暮。又早見春到梅花。﹝淨上﹞片片飛來蝴蝶耍。淚痕滚滚隨他。

﹝外老旦﹞枝頭花信暗生香。雪翦梅枝壓粉墻。﹝合﹞春去秋來容易過思兒念女淚沾裳。﹝淨﹞親家大人在上。老身攪擾多時。不見女兒消息。在此自覺惶愧。只索拜辭。以還故里。﹝外老旦﹞親母說那裏話。瓜葛之親。尙且相依。但莫責我淸貧簡褻。在此垂老何妨。﹝淨﹞多謝。﹝老旦﹞今日如此大雪。已曾分付安排酒肴。賞雪觀梅。同親母少坐如何。﹝淨﹞多謝。

【二犯朝天子】﹝外﹞一團輕絮一團花。碎翦云綃薄。照月華。看他飛來飛去亂如麻。炫銀花。繡屛金帳繁華。有幾多愛他。梁園詞賦堪誇。況竹鑪味佳。

【前腔】﹝淨﹞一陣風來一陣斜。萬里彤雲布。似落花。看他顚狂無主寄天涯。似飛沙。飄零逐馬隨車。有幾多恨他。安門空自嗟呀。況孤蹤似咱。

【菊花新】﹝生旦上生﹞數載椿萱隔面。如今喜到家園。﹝旦﹞娘兒生死各移天。要見何年得見。

﹝生﹞夫人。且喜寒家已到。和你徑入拜見。﹝悲介﹞

【哭相思】﹝眾﹞長恨關河隔遠。如今夢裏團圓。

﹝外﹞我兒。田園荒廢。父母孤單。爲何久畱都下。﹝生﹞兒因功名羈絆。有違甘旨。萬死何堪。﹝老旦﹞媳婦嬌容俊雅。矩度從容。眞乃吾家蘋蘩之婦。﹝旦﹞天涯歸晚。有失承歡。深慚燕爾。﹝老旦﹞我兒。這是你舊日嶽母。你可上前拜見。﹝淨﹞賢壻。老身自遭兵火。拆散女孩兒。寄住潭府。深蒙尊君尊堂款畱。心實惶愧。今日見你夫婦。想起我的女兒。好生痛殺我也。﹝生﹞嶽母在上。不必愁煩。令愛𨿽未知存亡。小壻在此。亦可承歡暮年。﹝旦背介﹞我的母親舊時模樣。與此一位老夫人相像。若還在此。可不雪鬢霜垂。也是這般老了。如今一見。好生想殺我也。

【皂羅袍】﹝淨﹞子母經年分散。喜蕓窗脫迹。服冕乘軒。﹝生﹞嶽母。爲何雙淚湧流泉。夫人。爲何兩下頻頻看。﹝旦﹞你的嶽母似我萱堂一般。﹝淨﹞你的尊閫似我孩兒一般。敎人兩下重畱戀。

【江兒水】﹝老旦﹞我兒。你把夫和婦姻親對我言。如何聚首爲家眷。﹝生﹞我在姑娘觀中時相見。玉簪鴛墜紅絲綰。月下姻緣天遣。幸得身榮合巹。歸來庭院。

【五供養】﹝淨﹞事非偶然。賢壻。你把鴛墜借我一看。﹝作看介﹞這鴛墜分明是我家傳。小夫人。何方來得取。說與我免愁煩。﹝旦﹞是我那娘親自幼敎奴佩綰。提起分離事。敎我好埋怨。﹝淨﹞小夫人髙姓。何方人氏。﹝旦﹞陳姓嬌蓮。與母在潭州分散。

﹝淨﹞旣然如此。你就是我的女兒。﹝旦﹞我的母親。﹝跪哭介外﹞這玉簪也是我家聘物。可喜可喜。

【玉交枝】﹝外﹞天涯重見。喜蒹葭姻緣兩全。﹝老旦﹞兒榮婦見眞堪羨。相看老景椿萱。﹝生﹞夫妻簿上眞有緣。娘兒在地下重逢面。恨當初鸞只鳳單。喜今日夫榮妻顯。

【川撥棹】﹝眾﹞重重怨。頓敎人開笑顏。幸吾盟得遂從前。幸吾盟得遂從前。辦明香答謝天。效於飛共百年。

【余文】收場大夢如蓬轉。堪笑才情雅念。慢把新詞作話傳。

京兆府當年指腹。

女貞觀重會玉簪。

慢寫出風情月思。

畫堂前侑酒承歡。

玉簪記終

