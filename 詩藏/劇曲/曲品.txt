全文曲品卷上東海郁藍生撰瑯琊方諸生閱自昔伶人傳習﹐樂府遞興。爂段初翻﹐院本繼出﹐金元創名雜劇﹐國初沿作傳奇。雜劇北音﹐傳奇南調。雜劇折惟四﹐唱惟一人﹔傳奇折數多﹐唱必勻派。雜劇但摭一事顚末﹐其境促﹔傳奇備述一人始終﹐其味長。無雜劇則孰開傳奇之門﹖非傳奇則未■雜劇之趣也。傳奇旣盛﹐雜劇浸衰﹐北裏之管弦播而不遠﹐南方之鼓吹簇而彌喧。國初名流﹐曲識甚髙﹐作手獨異﹐造曲腔之名目﹐不下數百﹔定曲板之髙下﹐不淆二三。乍見寧不駭疑﹐習久自當遵服。所謂規矩設矣﹐方圓因之。數其人﹐有大家﹑名家之別﹔按其帙﹐有極老﹑半舊之分。故賞其絕技﹐則描畫世情﹐或悲或笑﹔存其古風﹐則湊泊常語﹐易曉易聞。有意架虛﹐不必與實事合﹔有意近俗﹐不必作綺麗觀。不尋宮數調﹐而自解其韜﹔不就拍選聲﹐而自鳴其籟。極質朴而不以爲俚﹐極膚淺而不以爲疏。商彜周鼎﹐古色照人﹔玄酒太羹﹐眞味沁齒。先輩巨公﹐多能諷詠﹔吳下俳優﹐尢喜搬串。余𨿽不遵古而卑今﹐然必須溯源而得委﹐仿之《畫史》﹐略加詮次﹐作《舊傳奇品》。古帙𨿽多﹐作者泯沒﹐略舉三四﹐以槪其餘。東嘉髙則誠﹐能作爲聖﹐莫知乃神。特創調名﹐功同倉頡之造字﹔細編曲拍﹐技如後夔之典音。意在筆先﹐片語宛然代舌﹔情同境轉﹐一段眞堪斷腸。化工之肖物無心﹐大冶之鑄金有式。關風教特其粗耳﹐諷友人夫豈信然﹖勿倫於北劇之《西廂》﹐且壓乎南聲之《拜月》。右神品常州邵給諫﹐旣屬靑瑣名臣﹐乃習紅牙曲學。詞防近俚﹐局忌入酸。選聲盡工﹐宜騷人之傾耳﹔采事尢正﹐亦嘉客所賞心。存之可師﹐學焉則套。烏鎭王雨舟﹐人以曲稱﹐曲緣事重。頗知煉局之法﹐半寂半喧﹔更通琢句之方﹐或莊或逸。我欽髙手﹐世想令名。右妙品沈練川名重五陵﹐才傾萬斛。紀遊適則逸趣寄於山水﹐表勛猷則雄心暢於於戈。元老解頤而進卮﹐詞豪■指而擱筆。武康姚靜山﹐僅存一帙﹐惟睹《雙忠》。筆能寫義烈之肺腸﹐詞亦達事情之悲憤。求人於古﹐足重於今。右能品李開先銓部貴人﹐葵邱隱吏。熟謄北曲﹐悲傳塞下之吹﹔間著南詞﹐生扭吳中之拍。才原敏贍﹐寫冤憤而如生﹔志亦飛揚﹐賦逋囚而自暢。此詞壇之雄將﹐曲部之異才。沈壽卿蔚矣名流﹐確乎老學。語或嫌於湊插﹐事每近於迂拘。然吳優多肯演﹐吾輩亦不厭棄。邱瓊山大老𨿽尊﹐鴻儒近腐。閒情賦罷﹐元亮原是趣人﹔雙文句刪﹐微之且爲簿幸。乍辭幄講﹐亟譜家詞。造捏不新﹐知老筆之已鈍﹔主張頗大﹐庶末俗之可風。右具品博觀傳奇﹐近時爲盛。大江左右﹐騷雅沸騰﹔吳浙之間﹐風流掩映。第當行之手不多遇﹐本色之義未講明。當行兼論作法﹐本色只指塡詞。當行不在組織餖飣學問﹐此中自有關節局段﹐一毫增損不得﹔若組織正以蠹當行。本色不在摹剿家常語言﹐此中別有機神情趣﹐一毫妝點不來﹔若摹剿正以蝕本色。今人不能融會此旨﹐傳奇之派﹐遂判而爲二﹕一則工藻繢以擬當行﹔一則襲朴淡以充本色。甲鄙乙爲寡文﹐此嗤彼爲喪質。而不知果屬當行﹐則句調必多本色矣﹔果具本色﹐則境態必是當行矣。今之竊其似而相敵也﹐而吾則兩收之。卽不當行﹐其華可擷﹔卽不本色﹐其質可風。進而有宮調之學﹐類以相從﹐聲中緩急之節﹔紛以錯出﹐詞多礉戾之音。難欺師曠之聰﹐莫招公瑾之顧。按譜取給﹐故自無難﹔逐套注明﹐方爲有緒。又進而有音韻平仄之學﹐句必一韻而始協﹐聲必疊置而後諧。響落梁塵﹐歌翻扇底。昧者不少﹐解者漸多。又進而有八聲陰陽之學﹐吹以天籟﹐協乎元聲﹐律呂所以相宣﹐神人用以允翕。抑揚髙下﹐發調俱圓﹔淸濁宮商﹐辧音最妙。此韻學之缺典﹐曲部之祕傳﹐柳城啟其端﹐方諸闡其教。必究斯義﹐厥道乃精﹔考之今人﹐褒如充耳。《廣陵散》已落人間﹐《霓裳曲》重翻天上。後有作者﹐不易吾言矣。嗟乎﹗才豪如雨﹐持論不得太苛﹔佳曲如林﹐掄收何忍過隘﹖僭分九等﹐開列左方。人吾品者﹐可詡流傳﹔軼吾品者﹐自慚腐穢。作《新傳奇品》。沈璟寧庵吳江人湯顯祖海若臨川人右二人﹐上之上。沈光祿金張世裔﹐王謝家風﹐生長三吳歌舞之鄕﹐沈酣勝國管弦之籍。妙解音律﹐兄妹每共登場﹔雅好詞章﹐僧妓時招佐酒。束髮入朝而忠鯁﹐壯年解組而孤髙。卜業郊居﹐遁名詞隱。嗟曲流之泛濫﹐表音韻以立防﹔痛詞法之蓁蕪﹐訂全譜以辟路。紅牙館內﹐謄套數者百十章﹔屬玉堂中﹐演傳奇者十七種。顧盼而煙雲滿座﹐咳唾而珠玉在毫。運斤成風﹐樂府之匠石﹔遊刃餘地﹐詞部之庖丁。此道賴以中興﹐吾黨甘居北面。湯奉常絕代奇才﹐冠世博學。周旋狂社﹐坎坷宦途。雷陽之謫初還﹐彭澤之腰乍折。情癡一種﹐固屬天生﹔才思萬端﹐似挾靈气。搜奇《八索》﹐字抽鬼泣之文﹔摘艷六朝﹐句疊花翻之韻。紅泉祕館﹐春風檀板敲金﹔玉茗華堂﹐夜月湘簾飄馥。麗藻憑巧腸而浚發﹐幽情逐彩筆以紛飛。蘧然破噩夢於仙禪﹐皭矣銷塵情於酒色。熟拈元劇﹐故琢調之妍俏賞心﹔妙選佳題﹐故賦景之新奇悅目。不事刁鬥﹐飛將軍之用兵﹔亂墜天花﹐老生公之說法。信非學力所及﹐自是天資不凡。此二公者﹐懶作一代之詩豪﹐竟成千秋之詞匠﹐蓋震澤所涵秀而彭蠡所毓精者也。吾友方諸生曰「松陵具詞法而讓詞致﹐臨川妙詞情而越詞檢。」善夫﹐可爲定品矣﹗乃光祿嘗曰「寧律協而詞不工﹐讀之不成句﹐而謳之始協﹐是爲曲中之巧。」奉常聞而非之﹐曰「彼鳥知曲意哉﹗予意所至﹐不妨抝折天下人嗓子。」此可以睹兩賢之志趣矣。予謂二公譬如狂狷﹐天壤間應有此兩項人物。不有光祿﹐詞硎弗新﹔不有奉常﹐詞髓孰抉﹖倘能守詞隱先生之矩矱﹐而運以淸遠道人之才情﹐豈非合之雙美者乎﹖而吾猶未見其人﹐東南風雅蔚然﹐予且旦暮遇之矣。予之首沈而次湯者﹐挽時之念方殷﹐悅耳之教寧緩也。略具後先﹐初無軒輊。允爲上之上。陸采天池江都人張鳳翼靈墟長洲人顧大典道行吳江人梁辰魚伯龍昆山人鄭若庸虛舟梅鼎祚禹金宣城人卜世臣大荒秀水人葉憲祖桐柏余姚人單本槎仙會稽人右九人上之中天池湖海才豪﹐煙霞仙品。壯托元龍之傲﹐老同正平之狂。著書而問字旗亭﹐度曲而振聲林木。靈墟烈腸慕俠﹐雅志采眞。汪洋挹叔度之波﹐軒爽驚孟公之座﹔稽古搜奇於洞壑﹐養親絕意於公車。衡宇俊度獨超﹐逸才早貴﹐菁華挽元白之艷﹐瀟灑挾蘇黃之風。曲房姬侍如雲﹐淸閣宮商和雪。伯龍負薪吳市﹐儲史仇池。相如之病茂陵﹐王粲之客荊楚。麗調喧傳於白薴﹐新歌紛詠於靑樓。虛舟落拓襟期﹐飄颻蹤迹。侯生爲上座之客﹐郗郎乃入幕之賓。買賦可索千金﹐換酒須酣一石。禹金名家雋冑﹐樂苑鴻裁。貢京同賈誼之入秦﹐作客似陸機之遊洛。著述不遺鬼妓﹐交遊幾徧公卿。大荒博雅名儒﹐端醇古士。張衡之精巧絕世﹐荀爽之俊美無雙。耽奇蘊爲國珍﹐按律蔚稱詞匠。桐柏南宮妙選﹐東海英流。曼倩倜儻而陸沈﹐季子揣摩而脫穎。掀髯共推咳唾﹐折齒不廢嘯歌。槎仙慧黠陳言﹐巧抒新識。淳於飲一石而後醉﹐靖郭聞三言而見奇。詼諧可以佐歡﹐警敏尢能排難。此九君者﹐或爲山人先達﹐或爲先輩諸生。綺思靈心﹐各擅風流之致﹔寄悰賦感﹐共標遊戲之奇。如張﹐如鄭﹐尢所服膺﹔如卜﹐如葉﹐素相友善。允爲上之中。屠隆赤水鄞縣人汪廷訥昌朝新安人龍膺朱陵武陵人鄭之文豹先南城人陳所聞藎卿秣陵人余翹聿云池州人馮耳猶吳縣人爽鳩文孫陽初子右九人上之下屠儀部逸才慢世﹐藻句驚時。太白以狂去官﹐子瞻以才蜚譽。偃恣於孌姬之隊﹐驕酣於仙佛之宗。汪鹺使家世仁賢﹐才華宏麗。陶朱散金而甘遁﹐向平遊嶽而懷仙。松蘿之坐隱名髙﹐槐棘之宦遊趣遠。龍憲副佛根無染﹐仙骨不羈。文淵著績於烽煙﹐長源陶情於簽軸。雅韻炊金饌玉﹐新裁繡口錦心。鄭工部月露才華﹐風流性格。少陵蜚英於粉署﹐摩詰標趣於京曹。似具一片烈腸﹐雅負千秋俠骨。陳茂才文藻菁蔥﹐詞源觱沸。桃葉渡頭之漁父﹐孫楚樓上之酒人。卜居奇迹於鳳凰﹐玩世聯交於蘿月。此數君者﹐藝苑之名公﹐詞場之俊士。卽此小技﹐足徵大才。允爲上之下。戴子魯金蟾永嘉人車任遠柅齋上虞人顧希雍懋仁昆山人顧仲雍懋儉昆山人祝長生金粟文九玄赤城濮艸堂嘉興人蘇漢英閩人右七人中之上戴則綽有雅致﹐宮韻獨諳。車則蔚有才情﹐結撰亦富。二顧﹐蓋文士而抱坎■之悲﹐書生而具英雄之槪者。文不知其行藏﹐亦是流麗之才﹐工美之筆。濮叟編掇甚巧﹐吟詠頗饒﹐放於葛天﹑無懷﹐解乎《南華》《道徳》。蘇生逸才﹐僅窺斑豹。此七君者﹐俱非凡俗。允爲中之上。沈鯨涅川黃伯羽釣叟上海人陸弼無從江都人謝讜海門上虞人秦鳴雷華峯天臺人謝廷諒九紫湖廣人陳與郊禺陽海寧人陳汝元太乙會稽人張太和屏山錢塘人許潮時泉靖州人錢直之海屋會稽人章大綸金庭錢塘人右十二人﹐中之中。涅川﹑釣叟﹐一長於煉境﹐一妙於選題。無從﹐詩酒之豪﹔海門﹐髙曠之吏。華峯﹐以狀元而樂歸隱﹔九紫﹐以郎署而賦薄遊。禺陽給諫﹐富而好文﹔太乙知州﹐才而嗜古。屏山才華頗■﹐時泉組織盡工。直之博雅宿儒﹐金庭倜儻名士。此十二君者﹐觀其詞學﹐俱錚錚者矣。允爲中之中。髙濂瑞南錢塘人朱瀨濱昆山人程文修仲先仁和人全無垢逍遙鄞縣人吳世美叔華烏程人陳濟之無錫人楊柔勝新吾武進人張午山秣陵人盧鶴江無錫人庚生子杭州人兩宜居士以上十一人﹐中之下。髙瑞南才譽騰於仕籍﹐吳叔華逸藻出於世家。其餘諸賢﹐不悉其人﹐但觀詞采﹐懸想才情﹐亦皆有學有識﹐可詠可歌。允爲中之下。湯家霖瑞南錢塘人王錂劍池錢塘人秋閣居士王恆伯貞端鏊平川鹿陽外史朱鼎永懷昆山人吳鵬圖南宜興人吳大震長孺徽州人張從徳同谷王玉峯楊夷白錢塘人李陽春蘭賓永嘉人黃惟楫說仲臺州人右十四人﹐下之上劍池校曲功多﹐久沈酣於音藏。永懷談詞侶盛﹐方鼓吹於騷壇。長孺文士之豪﹐寄牢騷於客舫﹔說仲尙書之裔﹐推爽俊於侯家。餘人亦自斐然﹐各帙有足取者。允爲下之上。心一子杭州人顧懷琳雲間人涵陽子東嘉人泰華山人月榭主人陸江樓朱期萬山上虞人李玉田汀州人楊文炯星水余姚人張瀨濱溧陽人趙於禮心云上虞人鄒逢時勝門余姚人以上十二人﹐下之中別號莫稽﹐諸人未識。朱乃世家令子﹐終困志於卑官。楊亦宦族淸流﹐猶釣奇於髦士。趙以宿儒而遊翰墨。鄒以野客而習聲歌。各有片長﹐共宜拔錄。允爲下之中。江宗姬肇邰徽州人沈祚希福溧陽人馮之可易亭彭澤人謝天瑞思山杭州人黃廷俸胡文煥全庵杭州人邱瑞梧龍渠翁朱從龍春霖句容人金懷玉會稽人以上十人﹐下之下。汪爲新安素封之胤﹐遊太學而結契公卿。金乃稽山學究之翁﹐棄靑衿而陶情詩酒。其餘諸子﹐俱所未知。吾聞瓦缶之音﹐難與黃鐘比韻﹔林石之卉﹐詎堪金穀爭奇﹖然細響適聰﹐野葩悅目。徵歌按拍﹐覺雞肋之難捐﹔藏垢納污﹐豈澗毛之不薦﹗允爲下之下。不作傳奇而作南劇者徐渭天池山陰人汪道昆南溟歙縣人以上二人﹐俱上品。徐山人玩世詩仙﹐驚羣酒俠。所著《四聲猿》﹐佳境自足擅場﹐妙詞每令擊節。汪司馬一代巨公﹐千秋文伯。所著《大雅樂府》﹐淸新俊逸之音﹐調笑詼諧之致。𨿽俱染指於斯道﹐未肯爭雄於个中。然片臠味存﹐一斑文見。允爲上品。不作傳奇而作散曲者周憲王誠齋陳鐸秋碧南京人王九思渼陂鄠縣人康海徳涵武功人楊愼升庵新都人常倫樓居沁水人顧夢圭雍裏昆山人唐寅六如吳縣人祝允明枝山長洲人劉龍田山東人金鑾白嶼應天人李日華吳縣人虞竹西昆山人沈仕靑門仁和人張文臺直隸人周秋汀直隸人陸之裘南門太倉人陶陶區直隸人馮惟敏海浮臨朐人王世貞鳳洲太倉人秦時雍復庵毫州人吳嵚武進人殷都無美嘉定人沈瓚定庵吳江人袁中道小修公安人以上二十五人﹐俱上品周憲王色天散聖﹐樂國飛仙。胤出天潢﹐才分月露。陳秋碧越音嘹亮﹐王渼陂秦韻鏗鍧。康翰林絕技矜狂﹐楊狀元異才甘放。常樓居藝林掞藻﹐顧雍裏名族標英。唐解元巧擅解衣﹐祝山人神凝灑翰。劉龍田風來東魯﹐金白嶼響振江東。李日華斗膽翻詞﹐虞竹西柔腸度曲。沈野翁丹靑入道﹐張隱君浮白采眞。周家郎顧誤名髙﹐陸氏子聞奇譽美。陶先生玄襟瀟爽﹐馮侍禦綺筆鮮妍。王司寇當代宗工﹐秦大夫中原儒雅。吳居士會心絲竹﹐殷部郎觸目琳球。沈僉憲淸望斗山﹐袁孝廉逸才月露。蓋諸公多浚文章之派﹐並揚詞曲之波。歌套數﹐洋洋盈耳之歡﹔唱小令﹐嗚嗚會心之妙。篇章應不朽﹐姓字必兼存。允爲上品。曲品卷下東海郁藍生撰瑯琊方諸生閱傳奇品定﹐頗費籌量﹐逐帙置評﹐不無褒貶。蓋總出一人之手﹐時有工拙﹔統觀一帙之中﹐間有短長。故律以一法﹐則吐棄者多﹔收以歧途﹐則闌入者雜。其難其愼﹐此道亦然。我舅祖孫司馬公謂予曰「凡南戲﹐第一要事佳﹔第二要關目好﹔第三要搬出來好﹔第四要按宮調﹐協音律﹔第五要使人易曉﹔第六要詞采﹔第七要善敷衍﹐淡處作得濃﹐閒處作得熱鬧﹔第八要各腳色分得勻妥﹔第九要脫套﹔第十要合世情﹐關風化。持此十要﹐以衡傳奇﹐靡不當矣。」第今作者輩起﹐能無集乎大成﹖十得六七者﹐便爲璣璧﹔十得三四者﹐亦稱翹楚﹔十得一二者﹐卽非碔砆。具隻眼者﹐試共評之。括其門類﹐大約有六﹕一曰忠孝﹐一曰節義﹐一曰仙佛﹐一曰功名﹐一曰豪俠﹐一曰風情。元劇之門類甚多﹐而南戲止此矣。舊傳奇作者姓名多不可考﹐今合入四品﹐不復分別。神品一琵琶髙則誠明永嘉人蔡邕之托名無論已。其詞之髙絕處﹐在布景寫情﹐色色逼眞﹐有運斤成風之妙。串插甚合局段﹐苦樂相錯﹐具見體裁。可師可法﹐而不必議者也。詞隱先生嘗謂予曰「東嘉妙處﹐全在調中平﹑上﹑去聲字用得變化﹐唱來和協。至於調之不倫﹐韻之太雜﹐則彼已自言﹐不必尋數矣。」萬吻共褒﹐允宜首列。神品二拜月云此記出施君美筆﹐亦無的據。元人詞手﹐制爲南詞﹐天然本色之句﹐往往見寶﹐遂開臨川玉茗之派。何元朗絕賞之﹐以爲愈於《琵琶》﹐而《談詞定論》則謂次之而已。妙品一荊釵以眞切之調﹐寫眞切之情﹐情文相生﹐最不易及。詞隱先生稱其能守韻。然則今本有失韻者﹐蓋謄錄之訛耳。直當仰配《琵琶》而鼎峙《拜月》者乎﹗妙品二牧羊元馬致遠有劇。此詞亦古質可喜﹐令人想見子卿之節。吳優演之﹐最可觀。妙品三香囊詞工白整﹐盡塡學問。此派從《琵琶》來﹐是前輩中最佳傳奇也。毘陵邵給諫所作﹐佚其名。妙品四孤兒事佳﹐搬演亦可。但其詞太質﹐每欲如《殺狗》一校正之﹐而棘於手﹐姑存其古色而已。卽以趙武爲岸賈子﹐韓厥自刎﹐正是戲局。近有徐叔回所攺《八義》﹐與傳稍合﹐然未佳。予意依古傳﹐韓厥立孤﹐席間出趙武徧拜諸將﹐豈不眞奇﹗妙品五金印季子事﹐佳。寫世態炎涼曲盡﹐眞足令人感激﹐近俚處俱見古態。今有插入張儀而攺名《縱橫》者﹐稍失其舊矣。妙品六連環王雨舟作烏鎭人詞多佳句﹐事亦可喜。元有《奪戟》劇﹐亦妙。妙品七玉環此■括元《兩世姻緣》劇﹐而於事多誤。想作者有憾乎外家耳。陳禺陽作《鸚鵡洲記》﹐方是實錄。能品一白兔詞極古質﹐味亦恬然﹐古色可挹。世稱《蔡》《荊》《劉》《殺》﹐又云《荊》《劉》《拜》《殺》。𨿽不敢望《蔡》《荊》﹐然斷非今人所能作。能品二殺狗事俚詞質。舊存惡本﹐予爲校正。詞多可味﹐此等直寫﹐事透徹﹐正不落惡腐境﹐所以爲佳。能品三教子古本盡佳﹐今已兩攺。眞情苦境﹐亦盡可觀。能品四彩樓作手平平﹐稍入酸境﹐且事全不核實。古人好詼諧如此﹐然亦古質足取。呂文穆曾居龍門山寺﹐爲僧所敬禮﹐何必以王氏紗籠之詩彊誣之也﹖能品五四節沈練川作淸倩之筆﹐但傳景多屬牽彊﹐置晉於唐後﹐亦嫌顚倒。沈作此以壽鎭江楊邃庵相公者。初出時甚奇﹐但作得不濃﹐只略點大槪耳﹐故久之覺意味不長。一記分四截﹐是此始。能品六

千金沈練川作韓信事﹐佳。寫得豪暢。內插用北劇。但事業有餘﹐閨閫處太寥落。且旦是增出﹐只入虞姬﹑漂母﹐亦何不可﹖能品七還帶沈練川作裴晉公事﹐佳。鋪敍詳備。但周女何苦作嫠婦纏擾人家﹐當作閨女。周叟出獄﹐送女謝裴﹐而裴不納。女竟不嫁﹐後陪夫人入京﹐年且長矣﹐夫人苦勸裴畱之﹐而生幼子詵﹐爲宣宗朝學士﹐則各有結局。能品八金丸元有《抱妝盒》劇。此詞出在成化年﹐曾感動宮闈。內有佳處可觀。能品九精忠此武穆事。詞簡淨。演此令人憤裂。予嘗欲作一劇﹐不受金牌之召﹐而直抵黃龍府﹐擒兀術﹐近二帝﹐歸而奏檜罪正法﹐亦大快事也。能品十雙忠姚靜山作茂良﹐武康人。此張﹑許事﹐境慘情悲﹐詞亦充暢。其調有采入譜者。能品十一斷髮事重節烈﹐詞亦佳﹐非艸艸者。且多能守韻﹐尢不易得。具品一寶劍

李開先作章丘人李公作此記﹐謂弇州曰「何似《琵琶》﹖」弇州答曰「但當令吳下老曲師謳之乃可。」此公熟於北劇﹐傳林沖事亦有佳處﹐內自撰曲調名亦奇。具品二銀瓶事亦俚瑣﹐而吳優盛演之。內﹝二犯江兒水﹞作南調最是﹐可以正今曲之誤矣。鄭淸之與史彌遠登閣言易儲事﹐且訓理宗於潛邸有功﹐此事宜入。具品三嬌紅沈壽卿作此傳虞伯生所作﹐而沈翁傳以曲﹐詞意俱可觀。以申﹑嬌之不終合也而合之﹐誠快人意。第本傳中有嬌之妒紅﹐紅之訐嬌﹐生之惑鬼﹐嬌之遠別﹐種種情態﹐未經描寫﹐殊未快意﹐安得淸遠道人傳此﹐以極其情之必至乎﹖具品四三元沈壽卿作馮商還妾一事﹐盡有致。近插入三事﹐攺爲《四徳》﹐失其故矣。具品五龍泉沈壽卿作情節正大﹐而局不緊﹐是道學先生口气。具品六投筆調平常﹐多不葉﹐但以事佳而傳耳。旦亦系增出﹐何不只用曹大家﹖與任尙爭尢無謂。具品七舉鼎事眞﹐調俚﹐亦見古態。具品八

羅囊此記出在正徳末年﹐髙漢卿忠孝事亦可觀。內﹝梁州序﹞「春光如海」一套﹐歌者盛傳之。具品九五倫邱文莊公作大老巨筆﹐稍近腐。內《送行》「步躡雲霄」曲﹐歌者習之。或謂此記以蓋《鐘情麗集》之愆耳。新傳奇每一人以所作先後爲次﹐非有所甲乙也。沈寧庵所著傳奇十七本紅蕖著意鑄裁﹐曲白工美。鄭徳璘事固奇﹐無端巧合﹐結撰更異。先生自謂﹕字雕句鏤﹐止供案頭耳。此後一變矣。埋劍郭飛卿事奇。描寫交情﹐悲歌慷慨。此事鄭虛舟采入《大節記》矣。《大節》則以吳永固爲生。十孝有關風化﹐每事三折﹐似劇體﹐此是先生創之。末段徐庶返漢﹐曹操被擒﹐大快人意。分錢全效《琵琶》﹐神色逼似。第廣文不能有其妾﹐事情近酸﹐然苦境可玩。雙魚書生坎坷之狀﹐令人慘動。雜取符郎事﹐《薦福碑》劇中北調尢佳。合衫苦楚境界﹐大約雜摹古傳奇。此乃元人《公孫合汗衫》事﹐曲極簡質﹐先生最得意作也﹐第不新人耳目耳。余特爲先生梓行於世。

義俠激烈悲壯﹐具英雄气色。但武松有妻﹐似贅。葉子盈添出﹐無緊要。西門慶亦欠鬥殺。先生屢貽書於予﹐云「此非盛世事﹐祕勿傳。」乃半野商君得本﹐已梓﹐優人競演之矣。鴛衾聞有是事﹐局境頗新。妻之掠於忭也﹐章臺柳矣。含譏無所不可。吾友桐柏生有《鳳》《釵》二劇﹐亦取此。桃符卽《後庭花》劇而敷衍之者﹐宛有情致﹐時所盛傳。聞舊亦有南戲﹐今不存。分柑男色無佳曲。此本謔態疊出﹐可喜。第情境猶未徹■﹐不若譜董賢更善也。四異舊傳吳下有嫂姦姑事﹐今演之﹐快然。淨﹑醜用蘇人鄕語﹐亦足笑也。鑿井事奇﹐湊泊更好。通本曲腔名﹐俱用古城名串合者﹐此先生逞技處也。珠串崔郊狎一靑衣﹐賦「侯門如海」詩﹐事足傳。寫出有境﹐第其妻磨折處﹐不脫套耳。奇節正史中忠孝事﹐宜傳。一帙分兩卷﹐此變體也。結髮是予作傳﹐致先生而譜之者。情景曲折﹐便覺一新。墜釵

興娘﹑慶娘事﹐甚奇。又與賈雲華﹑張倩女異。先生自遜﹐謂「不能作情語」﹐乃此情語何婉切也﹗博笑體與《十孝》類。雜取《耳談》中事譜之﹐多令人絕倒。先生遊戲﹐至此神化極矣。湯海若所著傳奇五本紫簫琢調鮮華﹐鏈白駢麗。向傳先生作酒﹑色﹑財﹑气四記﹐有所諷刺﹐是非頓起﹐作此以掩之﹐僅半本而罷。覺太曼衍﹐畱此供淸唱可耳。紫釵仍《紫簫》者不多﹐然猶帶靡縟。描寫閨婦怨夫之情﹐備極嬌苦﹐直堪下淚﹐眞絕技也。還魂杜麗娘事﹐果奇。而著意發揮懷春慕色之情﹐驚心動魄。且巧妙疊出﹐無境不新﹐眞堪千古矣。南柯夢酒色武夫﹐乃從夢境證佛﹐此先生妙旨也。眼闊手髙﹐字句超秀。方諸生極賞其登城北詞﹐不減王﹑鄭﹐良然﹐良然﹗邯鄲夢窮士得意﹐興盡可仙。先生提醒普天下措大﹐功徳不淺。卽夢中苦樂之致﹐猶令觀者神搖﹐莫能自主。以上俱上上品。陸天池所著傳奇二本明珠無雙事奇。此系天池之兄給諫陸粲具艸﹐而天池踵成之者。抒寫處有境有情﹐但音律多不葉﹐或是此老未精解處。乃其布局運思﹐是詞壇一大將也。

西廂天池恨日華翻攺﹐故猛然自爲握管﹐直期與王實甫爲敵。其間俊語不乏。常自詡曰「天與丹靑手﹐畫出人間萬種情。」豈不然哉﹖願令優人亟演之。張靈墟所著傳奇七本紅拂此年少時筆也。俠气辟易﹐作法撇脫﹐不粘滯。第私奔處未見激昂﹐吾友槲園生補北詞一套﹐遂無憾。樂昌一段﹐尙覺牽合。娘子軍亦奇﹐何不插入﹖祝發伯起以之壽母﹐境趣淒楚逼眞。布置安插﹐段段恰好﹐柳城稱爲七傳之最。但事情非人所樂談耳。竊符選事極佳。竊符乃通本喫緊處﹐覺艸艸。槲園生補南北詞一大套﹐意趣頓■。虎符前半眞﹐後半假﹐不得不爾。女俠如此﹐固當傳。灌園有風致而不蔓﹐節俠具在。彼上虞趙生作《漑園》﹐遠不逮矣。扊扅此伯起得意作。百里奚之母﹐蛇足耳。張太和亦有記﹐別一體裁﹐而多剿襲。平播伯起衰年倦筆﹐粗具事情﹐太覺單薄。似必受債帥金錢﹐聊塞白雲爾。顧道行所著傳奇四本靑衫

元﹑白好題目﹐點綴大槪亦了了﹐仿佛《四節記》。葛衣此有爲而作﹐感慨交情﹐令人嗚咽。婦人入庵似落套﹐然無可柰何。義乳李善事出《後漢書》﹐事眞﹐故奇。且以之諷人奴﹐自不可少。風教編一記分四段﹐仿《四節》體﹐趣味不長﹐然取其範世。粱伯龍所著傳奇一本浣紗羅織富麗﹐局面甚大﹐第恨不能謹嚴。事迹多﹐必當一刪耳。中有可議處。他作有《紅綫》劇及《江東白薴》散詞﹐俱佳。鄭虛舟所著傳奇二本玉玦曲雅工麗﹐可詠可歌﹐開後人駢綺之派。每折一調﹐每調一韻﹐尢爲先獲我心。大節工雅不減《玉玦》。孝子事業有古曲﹐仁人事今有《五福》﹐義士事今有《埋劍》矣。梅禹金所著傳奇一本玉合許俊還玉﹐誠節俠丈夫事﹐不可不傳。詞調組詩而成﹐從《玉玦》派來﹐大有色澤。伯龍賞之。恨不守音韻耳。《金魚記》當退三捨。又曾著《玉導》﹐家君謂之曰「符郎事已引入《雙魚》。」遂止。卜大荒所著傳奇二本

冬靑悲憤激烈﹐誰誚腐儒酸也﹖音律精工﹐情景眞切。吾友張望侯云「槜李屠憲副於中秋夕﹐率家樂於虎邱千人石上演此﹐觀者萬人﹐多泣下者。」吾友方諸生曰「大爲義士吐气。但當時瘞骸事﹐皆吾邑王監簿名英孫號修竹者爲之。蓋王系國戚﹐又世家也。挺身以前﹐慮事泄罹禍。又唐玉潛﹑林景熙﹑謝臯羽﹑鄭朴翁諸人﹐皆王門下館客。遂捐重貲﹐募裏中人﹐挾二士經紀其事。王固自諱﹐人遂訛傳。今已漸白。雜見王家乘及元張丁﹑孔希普﹑趙子常所跋謝臯羽《冬靑樹引》﹐及季長沙《辧義錄》。近張太史修《會稽新志》中﹐載唐﹑林四絕句詩﹐乃王修竹倡之﹐而諸君屬和者。王詩極慷慨淋漓﹐可爲墮淚。王亦才士﹐有《修竹集》﹐林有《霽山集》﹐其中倡和諸篇﹐皆大略可見。不然﹐林一羈旅客﹐唐一窮學究﹐非有力者爲執太阿﹐安所得措其手於逆髡烈焰之中﹐而保冬靑卒無恙耶﹖」惜不僥惠卜君﹐一洗髮之也。乞麾發揮小杜之狂﹐恣情酒色﹐令人頓作遊冶想。吾友方諸生曰「其辭駢藻煉琢﹐摹方應圓﹐終捲無上去疊聲﹐直是竿頭撒手﹐苦心哉﹗」小杜風流楚楚﹐其鐘情髽女﹐注目紫雲﹐故豪士本色。每讀「兩行紅粉」及「綠葉成蔭」之句﹐輒爲柔腸欲絕。今記中乃兩全之﹐良是快事。又牛奇章鎭維揚﹐每夕令街卒衛杜書記夜遊﹐報帖盈篋﹐其憐才繾綣﹐可令千古英雄雪涕﹗今橫罹粉墨﹐毋乃冤乎﹖宴分司禦史者是李聰﹐記中作李聽﹐恐是刻本之誤﹐更須查定耳。葉桐柏所著傳奇五本玉麟三蘇事﹐舊有《麟鳳記》﹐極俚。美度初爲刪定﹐遂盡易其舊。詞致秀爽﹐尢宜喜筵。雙卿本傳𨿽俗而事奇﹐予極賞之。貽書促美度﹐度以新聲﹐浹日而成。景趣新逸﹐且守韻甚嚴﹐當是詞隱髙足。鸞鎞杜羔妻《寄外》二絕﹐甚有致。曲中頗具憤激。唐時進士題名後﹐可以徧閱諸妓。必作羔醉靑樓之狀﹐而後其妻「醉眠何處」之句﹐猜來有情耳。插合魚玄機事﹐亦具風情之一班。溫飛卿貌最陋﹐何多幸也﹗四艷

選勝地﹐按佳節﹐賞名花﹐取珍物﹐而分扮麗人﹐可謂極情場之致矣。詞調俊逸﹐姿態橫生。密約幽情﹐宛宛如見﹐卻令老顚復發耳。金鎖元有《竇娥冤》雜劇﹐境最苦。美度故向淒楚中寫出﹐便足斷腸﹐然吾不樂觀之矣。單槎仙所著傳奇一本蕉帕傳龍生遇孤事。此系撰出﹐而情節局段能於舊處翻新﹐板處作活﹐眞擅巧思而新人耳目者。演行甚廣﹐予嘗作序褒美之。以上俱上中品屠赤水所著傳奇三本曇花赤水以宋西寧侯嬲戲事敗官﹐故托木西來以頌之﹐意猶感宋徳。或曰「盧杞卽指吳縣相公﹐孟豕韋卽指糾之者。」才人喪檢亦常事﹐何必有恚耶﹖其詞華美充暢說世情極醒﹐但律以傳奇局則漫衍乏節奏耳。彩毫此赤水自況也。詞采秀爽﹐較《曇花》爲簡潔。修文赤水晚年好仙﹐爲黠者所弄﹐文人入魔﹐信以爲實。然遂以一家夫婦子女托名演之﹐以窮其幻妄之趣﹐其詞固足采也。汪昌朝所著傳奇十四本此外有小劇八種﹕《劉婆惜畫舫尋梅》《鐘離令捐奩嫁婢》《韋將軍聞歌納妓》《東郭氏中山救狼》《薛季昌石室悟棋》《黃善聰詭男爲客》《紹興府同僚認父》《葉孝女報仇歸釋》。長生昌朝奉仙﹐遂爲純陽闡發﹐甚暢。第繁縟處似《曇花》﹐予擬一刪﹐未敢捉筆。

投桃潘用中事見小說﹐予初欲譜之。今觀此記﹐甚有情趣﹐佳句可諷﹐且精守韻律﹐尢爲可喜。種玉吾越金叟撰《摘星記》﹐卽霍仲孺父子事。此記略具幽情﹐兼揚將相之業﹐而出以葩藻﹐勝《摘星》多矣。三祝範文正父子事﹐可以訓俗。此記摭事甚侈﹐而詞盡富足。若演行亦須一刪。獅吼懼內從無南戲﹐汪初制一劇﹐以諷枌楡﹐旋演爲全本。備極醜態﹐堪捧腹。末段悔悟﹐可以風笄幃中矣。二閣予曾爲《雙閣畫扇記》﹐卽此朱生事也﹐不意君亦爲之。予雜取紈袴子半入之﹐此則惟詠梅雪﹐更覺條暢。威鳳此鬩墻之變﹐當與《雙雄》叔虐侄者並傳。彩舟舟中私合事﹐曲寫有趣﹐與《香球》稍相類﹐蓋昔原有此事耳。義烈此以張儉爲生﹐備寫陳﹑竇之厄。黨錮之禍﹐讀之令人且悲且恨。飛魚金三以病棄之﹐身獲八篋﹐而重與妻遇﹐事奇。至結義﹑散金﹑破賊﹐讀之令人气壯。湯海若爲之序。忠孝完節村夫巷婦無不艷談包龍圖﹐以《龍圖公案》所載忠孝事﹐最能動俗也。昌朝擡掇其關系之大者﹐演爲斯記。𨿽未必盡核﹐頗足維風。重訂天書孫﹑龐事﹐原有雜劇﹐今演之始■﹐詞采較初行本更覺工雅有致。髙士此記必有托。插入海闍黎一事亦新。音律大有可商處。同升昌朝自寫其林居之樂耳﹐令人有天際眞人之想。龍朱陵所著傳奇一本藍橋龍公才甚敏而綺。具艸時以稿示家君﹐云「爲母壽也。」詞白極琢麗。吾邑楊生《玉杵》﹐何足掛齒哉﹗鄭豹先所著傳奇三本白練裙風流調笑﹐眞戲筆也。不必以傳奇體繩之。旗亭董元卿遇俠事佳﹐曲多豪爽。湯海若爲之序。芍藥盧儲文爲妻所賞﹐閨閣人具隻眼﹐可敬可羨。鄭公恨不遇耳。詞多俊語﹐湯海若甚賞之。陳藎卿所著傳奇四本此外﹐散曲有《蘿月軒樂府》《濠上齋樂府》《吳越遊艸》﹐可劇有《王子晉緱嶺吹笙》《孫子荊枕流漱石》《周子衝易須拜相》《徐髯仙南巡應制》。金門大隱

蘿月道人諸傳﹐嚴守松陵之法程﹐而布局摛詞盡脫俗套﹐予心賞之。相仙神童代不乏人﹐而樹相業﹑登仙籙者少﹐鄴侯兼之。金刀慕容超流離困厄﹐幸贅賢媛﹐終歸故國。以刀還阿母﹐具見英雄之槪。詩扇木生拾扇而得佳偶﹐其事固奇。海上遇仙﹐玉壺起死﹐尢出人意想之外。佘聿云所著傳奇二本此外有《鎖骨菩薩》劇賜環往余見《丹鉛錄》﹐載華生事﹐意甚悲之。今此記描寫權佞姦態﹑醜態畢盡﹐不減《鳴鳳》《鸞筆》二記。眞才士也。此猶似未習音律時。量江樊若水事﹐奇。全守韻律﹐而詞調俱工﹐一勝百矣。馮耳猶所著傳奇一本雙雄聞姑蘇有此事。此記似爲其人泄憤耳。事𨿽卑瑣﹐而能恪守詞隱先生功令﹐亦持教之傑也。爽鳩文孫所著傳奇二本題塔梁灝事曲寫晚成志節﹐亦足裁少年豪舉之气。俗演望仙樓一事﹐不足觀。霄光傳衛靑事佳﹐不尙主則反入腐境矣。鐵勒奴不知何指。

陽初子所作傳奇一本紅梨花元人有《三錯認》劇﹐此稍衍之﹐詞亦秀美。以上俱上下品戴金蟾所著傳奇二本靑蓮紀太白事﹐簡淨而當﹐不人妻子﹐甚脫灑。《彩毫》𨿽詞藻較勝﹐而節奏合拍﹐此爲擅場﹐派從《玉玦》來。音律工密﹐尢可喜。靺鞨事鄙俚﹐而以秀調發之﹐迥然絕塵。似爲賈人子解嘲者。車柅齋所著傳奇二本四夢《髙唐夢》亦具小境。《邯鄲》《南柯》二夢多工語﹐自湯海若二記出﹐而此覺寥寥。《蕉鹿夢》甚有奇幻意﹐可喜。彈鋏車君自況﹐情詞俱佳。方諸生以其少天趣短之。杭人謝天瑞有《狐裘記》﹐以孟嘗君爲生﹐然甚猥瑣﹐不及此。顧懋仁所著傳奇一本五鼎主父偃恩仇分明﹐寫出最肖﹐旦不與生對﹐甚新。第《五鼎》欠發揮﹐徒寄之一言耳。顧懋儉所著傳奇一本椒觴陳亮事眞﹐此君似有感而作。梁伯龍極賞之。固是甚有學問者。祝金粟所著傳奇一本

紅葉韓夫人事﹐千古奇之。此記狀之得情﹐且能守韻﹐可謂空谷足音。吾友玉陽生有《題紅記》﹐遠勝之。然正不必一律論也。文赤城所著傳奇一本天函先先子卽無如翁汪鹺使也。此記摘自《坐隱先生紀年傳》中﹐晚遇至人﹐片語頓悟。先先選舉一段﹐事甚奇﹐模甚眞。曲白雙美﹐何妨雜集。濮艸堂所著傳奇一本錦箋此記煉局遣詞﹐機鋒甚迅﹐巧警會心。向云經諸名士而成﹐今乃知螺冠獨擅其美。蘇漢英所著傳奇一本夢境此傳洞賓事﹐比《長生》簡淨﹐而筆亦俏﹐頗得淸遠﹑豹先之致。以上俱中上品沈涅川所著傳奇四本雙珠王楫事眞﹐第後半回生及子得第﹐補出耳。情節極苦﹐串合最巧﹐觀之慘然。分鞋程君事﹐載《輟耕錄》。女子賢哉﹗此記寫之■甚。鮫綃此二本或云非涅川作﹐未查。魏必簡事似有之。情景亦苦切。臥艸中而相士至﹐幸以解難﹐亦新。靑瑣

古有《懷香記》不存。賈午事不減文君﹐此記狀之﹐甚婉曲有境。黃伯羽所著傳奇一本蛟虎周孝侯除三害事﹐甚奇﹐可以範俗。詞亦近人。陸無從所著傳奇一本存孤李文姬﹑王成事﹐甚奇。詞亦雅﹐且有風致﹐但稍淺略﹐未做得暢耳。其序似天池舊有撰而無從續之者。謝海門所著傳奇一本四喜二宋事佳﹐詞亦工美。上虞有曲派﹐此公最髙。秦華峯所著傳奇一本淸風亭事必有據。世之妒妻﹐欲殺妾子者多矣。此段仗君提醒。俗有《申湘藏珠記》﹐亦如此﹐而調不稱。謝九紫所著傳奇一本紈扇才人筆﹐自綺麗。記中申伯湘事﹐似自況也。局段未見謹嚴。陳禺陽所著傳奇二本鸚鵡洲紀韋南康事﹐詞多綺麗。第局段甚雜﹐演之覺懈。是才人語﹐非詞人手。櫻桃夢此摭靑衣櫻桃事。夢中觀巨鹿一戰﹐亦奇快。詞藻工麗﹐可追《玉合》。

陳太乙所著傳奇二本金蓮摭三蘇事﹐得其槪。末添鮑不平﹐正是戲法耳。詞白俱駢美。紫環事亦佳﹐然尙未脫套。觀其賓白工整﹐非艸率者。張屏山所著傳奇一本紅拂伯起以簡勝﹐此以繁勝﹐尙有一本未見。此記境界描寫甚透﹐但未盡脫俗耳。湯海若極賞其﹝梁州序﹞中句。記序云「《紅拂》已經三演﹕在近齋外翰者﹐鄙俚而不典﹔在冷然居士者﹐短簡而不舒﹔今屏山不襲二家之格﹐能兼雜劇之長。」許時泉所著傳奇一本泰和每出一事﹐似劇體。按歲月﹐選佳事﹐裁制新異﹐詞調充雅﹐可謂滿志。錢海屋所著傳奇一本忠節此小說中《懷春雅集》也﹐風情而近古板者。此君學甚富﹐每以古人姓名叶韻﹐不一而足﹐亦是別法。章金庭所著傳奇一本符節汲黯人品好﹐使事亦佳。描寫田﹑竇炎涼事﹐曲折畢盡﹐的是名筆。但稍覺客勝耳。吾友葉美度有《灌夫罵座》劇﹐可以參觀。以上俱中中品髙瑞南所作傳奇二本玉簪

詞多淸俊。第以女貞觀而扮尼講佛﹐紕繆甚矣。節孝陶潛之《歸去》﹐李密之《陳情》﹐事佳。分上下帙﹐別是一體。詞隱之《奇節》亦然。朱瀨濱所著傳奇一本鸞筆此朱上捨爲吳復庵作也。記江陵奪情﹐鄒﹑趙諸公廷杖時事﹐語多鑿鑿﹐可稱實錄。江陵九原有知﹐亦當顙泚。程叔子所著傳奇二本望云載狄梁公事俱核﹐詞亦斐然。吾越金叟亦有《望云》一記﹐詞𨿽不佳﹐而中有二張召幸﹑對博賭裘﹑懷義爭道﹑三思遇妖諸事﹐演之可觀。惜此記未曾博收之耳。玉香此據《天緣奇遇傳》而譜之者。人多攢簇得法﹐情境亦了了﹐故是佳手。別有《玉如意記》﹐亦此事﹐未見。全無垢所著傳奇一本呼盧劉寄奴眞人傑﹐其蹤迹果奇。此記據實敷衍﹐亦快人意。吳叔華所著傳奇一本驚鴻楊﹑梅二妃相妒事佳﹐詞亦秀麗。但以楊國忠相而後進太眞﹐於事覺顚倒耳。陳濟之所著傳奇一本題橋

相如事佳﹐此記最典實。文君有姊﹐似蛇足。吾友葉美度有《琴心雅調》八出﹐佳甚。楊新吾所著傳奇一本綠綺詞有佳處。茂陵女攺作妓﹐點綴無妨。以文君爲處子﹐正不必。至於投庵則套矣。張午山所著傳奇一本雙烈傳韓蘄王事﹐甚英爽生色。但前段梁國之母作梗﹐近套﹐亦無味﹐必當刪去。庚生子所著傳奇一本歌風髙帝微時﹐甚奇。且父母俱慶爲天子親﹐極尊榮矣。此記蔚有才气。其項王自刎時數語﹐尢堪擊節。盧鶴江所著傳奇一本禁煙介之推忠而隱者也﹐人品最髙。此記摹寫俱備﹐但摭晉重耳事甚詳﹐嫌賓太盛耳。末用八仙﹐則可笑也。兩宜居士所著傳奇一本錕鋙此以重耳爲生者﹐發揮明盡﹐觀者洞然。古尙有《斬祛》一記﹐未見。以上俱中下品湯賓陽所著傳奇一本玉魚郭汾陽事宜譜曲。此記著意鋪敍﹐甚長。但前半摹仿《琵琶》﹐近套﹐可厭﹔後半皆實錄也。刪去父母爲快。

秋閣居士所著傳奇一本奪解郁輪袍事﹐王辰玉撰劇甚佳。此記詞采可觀﹐但傅會爲李林甫婿﹐不妙。境界略似《明珠》。其中幽情﹐何必捏出﹖且大都采《嬌紅傳》中語﹐亦不妙。惟酒樓聞伶人歌詩事﹐插入甚好。王劍池所著傳奇一本春蕪宋玉事﹐予曾作《神女》《雙棲》二記。此記串插有景況﹐然何必禪寺也﹖聞爲一友賦幽歡者。王伯貞所著傳奇一本合璧此記解大紳事﹐詞亦佳﹐但欠脫套。端平川所著傳奇一本扊扅此記在伯起前。敍事頗達﹐第嫌其用禪寺爲套耳。鹿陽外史所著傳奇一本雙環此木蘭從軍事﹐今增出婦翁及夫婿﹐串插可觀。此是傳奇法﹐詞亦佳。朱永懷所著傳奇一本玉鏡臺此君與二顧同盟﹐而才不逮。紀溫太眞事未暢﹐粗且體裁。元有此劇﹐何不仍之﹖吳圖南所著傳奇一本金魚

此卽韓君平﹑柳姬事。自《玉合》出﹐而諸本無色﹐然亦可行。吳長孺所著傳奇二本練囊亦賦章臺柳也。云與張仲豫共成之者。事未脫套﹐而詞亦有可觀處。人紅綫一事﹐似突然。龍劍此平寧夏哱賊事也。爲魏公洗垢﹐故宜收。張同谷所著傳奇一本純孝董黯孝行甚富﹐今已爲神矣。慈溪以此得名。詞頗眞切。王玉峯所著傳奇一本焚香王魁負桂英﹐做來甚悲楚。別有《三生記》《茶船記》﹐則載雙卿事﹐詞不及此。楊夷白所著傳奇二本龍膏此張無頗事。往予譜爲《金合記》﹐此君見之﹐謂龍宮近怪﹐易爲元載女。是亦一見也﹐然非本傳矣。錦帶余述事﹐乃假記。詞亦具有情致。黃說仲所作傳奇一本龍綃此柳毅傳書事。事佳﹐亦觀。蓋山人在新建座上所成者。舊有《傳書記》。近有姑蘇周侍禦亦撰此記﹐詞多近俚﹐不逮矣。

以上俱下上品心一子所作傳奇一本遇仙董永事奇﹐詞亦不俗。此非弋陽優人所演者。顧懷琳所作傳奇一本佩印朱買臣史傳本是極好傳奇。此作近俚﹐且插入霍山﹐時代亦舛謬。涵陽子所作傳奇一本杖策鄧禹年少封侯﹐千古快事。嚴陵﹑梅福插入亦好。此以鄧爲梅婿﹐不知嚴爲梅婿也。詞亦未工。泰華山人所作傳奇一本合劍此是唐太宗爲生﹐尉遲敬徳爲小生者。內載「起兵晉陽」及「喋血禁門」事﹐甚詳悉。而煬帝之淫奢﹐娘子軍之戰功﹐俱可觀。詞尙未稱。月榭主人所著傳奇一本釵釧皇甫吟事﹐非假托者。詞簡而朗。觀此可爲密事告友之戒。陸江樓所作傳奇一本玉釵此記李元璧忠節事。內有佔紫芝園一節﹐必有所指。安丙擒吳曦事亦好﹐至其詞﹐不過常人手筆。朱萬山所作傳奇一本玉丸卽此君自況也。別有傳﹐詞調情節﹐亦平暢。李玉田所作傳奇一本

玉鐲此記王順卿麗情重會事。北人能南詞﹐亦空谷之音也。楊星水所作傳奇一本玉杵此合裴航﹑崔護而成。選事頗佳﹐而詞多剿襲。張瀨濱所作傳奇一本分釵伍生﹑二蘭事﹐必有托也。內有曲數套可謳。趙心云所作傳奇二本漑園卽齊王法章事﹐而此以王孫賈爲生者。然是庸筆﹐意致可取。畫鶯此《鐘情麗集》辜輅事﹐乃邱文莊公所撰少年遇合事也。此事可傳﹐而發之未透快。鄒勝門所著傳奇一本覓蓮照劉一春本傳譜之﹐亦詳備﹐而詞采未鮮。以上俱下中品汪宗姬所作傳奇一本丹管詩人作詞﹐不文而近俚﹐何也﹖沈希福所作傳奇一本指腹賈雲華還魂﹐有舊傳奇﹐未見。事佳。此記詞白尙近俗。近又有《灑雪記》﹐乃孫淸源作。馮易亭所作傳奇一本護龍此曇陽子事。當巧狀其靈幻之態﹐而詞乃庸淺﹐姑以事存之。謝思山所作傳奇二本狐裘此孟嘗君事敍得■﹐但不能脫套。靖虜祖生擊楫事佳﹐而詞多俗。黃廷俸所作傳奇一本白璧張儀事佳﹐而調平平。胡全庵所著傳奇三本奇貨呂不韋事佳﹐恨不得名筆一描寫之。予擬作《玉符記》﹐未果。犀佩此采士人妻題金山寺詩﹐及山東俠士攜南官歸二事合成者。生名符基﹐則謂「無稽」之意也。搬出亦可。三晉趙簡子事佳﹐亦恨不得名筆。邱瑞梧所作傳奇一本合釵卽明皇﹑太眞事﹐而詞不足采。內《遊月宮》一折﹐全鈔《彩毫記》﹐可笑。龍渠翁所作傳奇一本藍田此楊伯雍種玉事﹐甚奇。調甚庸淺。朱春霖所著傳奇一本牡丹此祝英臺事﹐非舊本也。詞白膚陋﹐止宜俗眼。金懷玉所作傳奇九本香球江祕事﹐亦有趣。狀敗家子處﹐堪警俗。詞則不足道也。寶釵此《耳談》中楊大中一段事。甚奇﹐搬出亦可。望云詞不佳﹐遠遜程叔子所作。然其紀狄公妙事殆盡﹐搬出甚好。完福此吉慶戲也。俗境﹐王生事不核。妙相全然造出。俗稱爲《賽目連》﹐哄動鄕社。摘星霍仲孺事佳﹐而才不逮﹐今已爲《種玉》所掩。繡被此紀東漢王忳事﹐而失其實﹐不足觀也。八更紀匡衡事﹐而絕不相蒙﹐何也﹖豈以《琵琶》誣蔡故耶﹖桃花崔護佳事﹐而所造失眞﹐且境態不妙﹐何以曲爲﹖與俗本《西湖記》類也。以上俱下下品作者姓名無可考﹐其傳奇附列於後繡襦元有《花酒曲江池》劇。此作照■國夫人本傳譜者﹐情節亦新﹐詞多可觀。𨿽不逮《玉玦》而亦非庸品。嘗聞﹕《玉玦》出而曲中無宿客﹐及此記出而客復來。詞之足以感人如此哉﹗右上下品鳴鳳記時事甚悉﹐令人有手刃賊嵩之意。詞調盡■達可詠﹐稍嫌繁。江陵時亦有編《鸞筆記》者﹐卽此意也。百順王曾無子而有子﹐可喜。詞亦充贍。紀丁﹑寇事可觀。右中上品合鏡特傳樂昌一事﹐亦暢。但云作越公女﹐反覺不情。別又有一本﹐盡通。四豪如《四節》例﹐分信陵﹑孟嘗﹑平原﹑春申作四段﹐而首尾以朝周會合。各采本傳事點綴﹐的是可傳﹐尙欠工美。霞箋此卽《心堅金石傳》﹐死者生之﹐分者合之﹐是傳奇體。搬出甚激切﹐想見鐘情之苦。但詞覺艸艸﹐以才不長故。赤松畱侯事絕佳﹐寫來有景。但不宜鈔《千金記》中《夜宴》曲﹐且此何必夜宴也﹖如許事而遣不繁﹐亦得簡法。倘更以詞藻潤之﹐足壓《千金》矣。五福韓忠獻公事﹐揚厲甚盛。還妾事﹐已見鄭虛舟《大節記》中。右俱中中品雙紅此合《紅綃》《紅綫》之事而成﹐亦佳﹐但詞多剿襲。離魂倩女事佳﹐吾友方諸生有南調劇﹐甚妙。此系明州新編者﹐亦可觀﹐而詞未善。犀合內弟與姊夫之妾通﹐而謀殺姊夫及姊﹐可畏哉﹗事亦新﹐詞亦平雅。五福徐勉之事。積徳似竇禹鈞﹐境界平常。似時人作此以媚富翁者。右中下品黑鯉劉司獄必當日有其事。詞亦平通綈袍範雎事佳﹐搬出宛肖。元有拷須賈劇﹐何不插入﹖鑲環藺相如使秦事﹐甚壯﹔與廉頗交﹐更有味。但云爲平原婿﹐可笑。作者筆不超脫。金臺樂毅事佳﹐而局頗俗。箜篌此乩仙筆也。彼謂自況﹐詞亦駢美。但時有襲句﹐豈仙人亦讀人間曲耶﹖或云乃越人證聖陳生作。右下中品曲品補遺葉憲祖桐柏﹐余姚人續撰傳奇一本雙修記坊間俗本﹐有《劉香女修行寶卷》﹐道婆輩每宣誦之。美度喜其事僻而諧俗﹐復不襲舊﹐遂制新聲。蓋單指彌陀一句﹐是修淨土直捷法門﹐不似禪修﹐翻多教律。彼《曇花》以仙佛牽合﹐殊恨龐雜也﹔俗演《目連》《妙相》二記﹐詞陋惡不堪觀。此記行﹐爲善女人加一鉗錘矣。右上中品陳宗鼎吳郡人所著傳奇一本寧胡記此以匡衡爲生﹐內狀王嬙嫁胡事﹐宛轉詳盡﹐是著意發揮者。北詞有《孤雁漢宮秋》劇﹐寫漢帝訣別淒楚﹐𨿽有情境﹐殊失事實。今一正之﹐良快﹐敍亦駢美。右中上品陸士璘華甫﹐秣陵人所著傳奇一本齊鳴記趙範﹑趙葵兄弟﹐鎭楚州有威名。楊姑之淫﹐李全之勇﹐乃宋之一蠹﹐驅剪快人﹐此記頗能摹寫。王洙杏壇﹐錢塘人所著傳奇一本合襟記此記楚羋申復楚事﹐足供揮灑。伍之鞭屍﹐包之泣師﹐忠孝具見矣。泰華山人雲間人所著傳奇一本合劍記唐太宗晉陽倡義﹐傳二降王及喋血禁門事﹐俱有境。隋煬帝之淫奢﹐亦多奇。此記才情丰溢﹐演之必壯觀。右中中品煙霞子隱求甫﹐東吳人所著傳奇一本灌城記卽紀寧夏平哱事。此以葉龍潭爲生者﹐寫情事頗詳核。彼《龍劍記》﹐則以魏確庵爲生﹐可參觀。馬湘蘭金陵妓所著傳奇一本三生記始則王魁負桂英﹐次則蘇卿負馮魁﹐三而陳魁彭妓﹐各以義節自守﹐卒相配合﹐情債始償。但以三世轉折﹐不及《焚香》之暢發耳。馬姬未必能塡詞﹐乃所私代筆者。右中下品黃惟楫說仲﹐赤誠人續著傳奇一本口口記此符郎﹑春娘事﹐然詞隱先生已借入《雙魚記》矣﹐尙有《四賞記》未見。狄玄集玉峯﹐鹿城人所著傳奇二本四賢記《輟耕錄》中﹐載此烏古保事﹐內配最賢﹐可以風世。猇亭記關雲長一生事﹐寫之轟烈﹐第後段卽接以玉泉顯聖﹐柰年代遼越何﹖天南逸史姑蘇人所著傳奇一本玉佩記詞隱先生曾謂予曰「此周侍禦所作也。」柳毅傳書事﹐情景粗具。紀紅川句容人所著傳奇一本分釵記王景隆暱名妓玉堂春事。見彈琵琶瞽者能道之。此亦蕩子之常技﹐復遠嫁賈人﹐稍似《金釧記》﹐情趣亦減。

