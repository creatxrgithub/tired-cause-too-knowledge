《六十種曲靑衫記》

﹝明﹞顧大典

靑衫記

﹝明﹞顧大典著

繡刻演劇十本

第四套

繡襦﹝亞仙﹞靑衫﹝興奴﹞紅梨﹝素秋﹞焚香﹝桂英﹞霞箋﹝麗容﹞西樓﹝素徽﹞投梭﹝縹風﹞玉環﹝玉簫﹞金雀﹝彩鳳﹞贈書﹝輕煙﹞

繡刻靑衫記定本

●靑衫記目錄

第一出家門始末

第二出元白揣摩

第三出裴興私嘆

第四出蠻素餞別

第五出元白上路

第六出元白對策

第七出郊遊訪興

第八出蠻素聞捷

第九出河朔兵亂

第十出夢得刺江

第十一出承璀授閫

第十二出河朔交兵

第十三出贖衫避兵

第十四出抗疏忤旨

第十五出興遇蠻素

第十六出訪興不遇

第十七出茶客訪興

第十八出樂天赴任

第十九出裴興還衫

第二十出遣迎蠻素

第二十一出蠻素邀興

第二十二出茶客娶興

第二十三出蠻素至江

第二十四出娶興人至

第二十五出樂天賞花

第二十六出劉白謁元

第二十七出興拒茶客

第二十八出坐濕靑衫

第二十九出裴興歸衙

第三十出樂天蒙召

第一出家門始末

【看花回】﹝末上﹞屈指勞生百歲期。榮瘁相隨。名牽利綰逡巡過。柰兩輪玉走金飛。紅顏成皓首。極品何爲。

塵事常多雅會稀。忍不開眉。畫堂歌管深深處。難忘酒盞花枝。醉鄕風景好。攜手同歸。

【謝池春】白氏樂天。初與微之交好。學揣摩時時傾倒。春雷蟄起。上林鶯曉。應制科同登廊廟。

得意郊遊。邂逅裴娘年少。典靑衫恨相逢欠早。誰知交頸化作分飛鳥。直待潯陽江上。聽琵琶方成諧老。

金石交夢得微之。

鶯花侶小蠻樊素。

白樂天詞賦無雙。

裴興奴琵琶獨步。

第二出元白揣摩

【髙陽臺】﹝生上﹞吞吐虹霓。氤氳豹霧。文場旗鼓森列。東壁圖書。東山琴酒雲月。含章未展經綸手。志空懷伊呂功烈。且從容蕓牕麗澤。待時而發。﹝鷓鴣天﹞

當年安石著英聲。近代長庚嗣美名。前輩風流誰可擬。依稀指點屬狂生。營竹帛。冀丹靑。烏兔催人夢暗驚。自信儒冠不相誤。毛錐豈肯負生平。自家姓白。名居易。字樂天。本貫下邽人也。早年失怙。常懷風木之悲。壯歲鼓盆。久虛琴瑟之樂。止有侍兒小蠻樊素。可侍琴書。竊比謝氏。明月白雲。每隨杖屨。我交厚只有劉君夢得。元子微之。劉已早入仕途。元亦同叨桂籍。他才髙倚馬。志許攀龍。結髮成膠漆之堅。同心締金蘭之契。晤無虛日。談卽連牀。昨日許我早過齋中。共勤揣摩之業。以爲進取之資。爲何此時還不見來。白璧那裏。﹝末上﹞書當快意讀易盡。客有可人期不來。相公有何分付。﹝生﹞你看元相公到來。卽便通報。﹝末﹞曉得。

【生查子】﹝小生上﹞艸屈子云玄。談捲君卿舌。坐嘯樹勛猷。方顯人中傑。

自家元稹是也。因與白樂天相期。今日特來赴講。可通報。﹝末報介生迎見介生﹞微之請坐。微之豈不聞君子藏器待時。以文會友。小弟嘗閉戶累月。揣摩當代之事。造成策目七十五門。今日特請微之過來。撮其要旨。講論一番。庶麗澤不虛。藏修有待。不知尊意如何。﹝小生﹞如此甚好。願聞願聞。

【髙陽臺】﹝生﹞藩鎭縱橫。朝綱解紐。正澄淸攬轡時節。建立何先。賢豪須有施設。顚越。道傍築室猶未決。笑蘇張漫勞饒舌。倘遭逢。弛張戰守。早權優劣。

【前腔】﹝小生﹞明哲。謀斷兼資。昔推房杜。而今付之空說。國是盈庭。雌黃未有分別。迂闊。依違廟堂無石畫。嘆君門萬里懸絕。運嘉謀。只愁阻隔。未能直達。

﹝生﹞一向言路不開了。

【前腔】差疊。言路當開。直臣應奬。須知帝裾難絕。自林甫姦邪。把忠賢視同吳越。悲咽。九齡已老韓休死。仗馬鳴杜鵑啼血。到如今。滿朝鉗口。百僚結舌。

﹝小生﹞如今內無直臣。外無戰將。

【前腔】員缺。推轂宜精。建牙當選。豈容債帥星列。二卵棄幹城。把膺揚付之彈鋏。崩竭。汾陽薨逝西平殞。有誰人奉公竭節。到如今。虎臣矯矯。化爲蛇蠍。

【尾聲】揣摩世故須英傑。整頓乾坤莫浪說。正好切磋休玩愒。

﹝生﹞微之。聞得外面應試的。也有起身去了。我們且待春明。打點上京取應便了。﹝小生﹞小弟就此吿辭。

男兒事業在三餘。

學就須乘駟馬車。

正是與君一夕話。

果然勝讀十年書。

第三出裴興私嘆

【霜天曉角】﹝旦上﹞重門靜悄。簾外東風曉。暮雨朝雲怎了。迎新送舊徒勞。

﹝浣溪沙﹞翡翠屛開繡幄紅。起來無力曉妝慵。錦幃鴛被宿香濃。微雨小庭春寂寂。燕飛鶯語隔簾櫳。杏花凝恨倚東風。奴家裴興奴是也。生長教坊。粗通文史。𨿽是煙花門戶。甘心冷淡生涯。自幼曾拜曹善才爲師。學得幾曲琵琶。無柰叫官身的再無虛日。媽媽又時常嗔怒。這幾日好悶人也。

【錦纒道】悶無聊。嘆煙花塵緣未消。粉悴與脂憔。甚時得成就鳳友鸞交。終日擺迷魂陣。用被窩中寶刀。只落得按紅牙撥損檀槽。減卻楚宮腰。羞殺人當筵獻笑。箕箒幾時操也。免得蘭生當道。打疊起目挑與心招。

﹝醜上﹞隔墻須有耳。牕外豈無人。興奴。你在此自言自語。說些什麼。﹝旦﹞沒有說什麼來。﹝醜﹞還教不曾說。我都聽見了。你曲子也不學一學。琵琶也不去彈一彈。到只想著從良。你不要觸犯老娘的性子。

【普天樂】我性兒焦心兒躁。怪得我家生俏。家生俏忒恁妝喬。把歌和舞鎭日輕拋。敎咱怨著。竟不顧我淒涼門戶發蕭騷。

﹝旦﹞我娘。你只愛錢財。竟不顧我終身之事。

【前腔】恨娘行惟耽鈔。下金鉤把兒郞釣。笑癡兒欲火延燒。好一似精衛塡橋。我心中想著。怎敎人做得花月之妖。

﹝醜﹞我兒。你今日也要從良。明日也要從良。只道從良有甚好處。你嫁了一个人。未曾入門。大老婆就扯起架子來。除下你的﹖髻。勒你跪便跪。拜便拜。又不容老公和你睡。衾寒枕冷。多少淒涼。及至老公千求萬求。求得容你同他一宿。大老婆又忍酸喫醋。聒噪不休。未到天明。就要起身。日裏還要受他幾場嘔气。要穿沒得穿。要喫沒得喫。要來不得來。要去不得去。要髙髙不得。要低低不得。才懊悔不聽做娘的說話。卻便難了。你如今快快梳妝接客。若再如此。我一頓皮鞭打得你希爛。定不饒的。

【古輪臺】﹝旦﹞不相饒。遊蜂浪蝶簇花梢。生來懶去追歡笑。蛙鳴蟬噪。魂繞神勞。怎禁得煙花圈套。便玉軟香溫。珠圍翠遶。算來總是可憐宵。那些个郞才女貌。落便宜獨自煎熬。怕蛾眉翠掃。蟬鬢云凋。佳人年少。歲月鏡中消。巴不到一鞍一馬遂心苗。

【尾聲】市門空倚終難料。墮落風塵淚暗拋。嘆於歸無日羞詠桃夭。

柔枝嫩蕊實堪誇。

不逐東風度歲華。

落花有意隨流水。

流水無情戀落花。

第四出蠻素餞別

【一翦梅】﹝貼上﹞簾幙重重映曉霞。砌滿飛花。淚灑飛花。﹝小旦﹞歌慵舞懶鬢云斜。人去天涯。思繞天涯。

﹝菩薩蠻﹞﹝貼﹞羅幃繡戶悲愁寂。柳絲裊娜春無力。門外艸淒淒。送君聞馬嘶。﹝小旦﹞釵頭金翡翠。玉臉雙垂淚。花落子規啼。綠牕殘夢迷。﹝貼﹞奴家喚名樊素。﹝小旦﹞奴家喚名小蠻。﹝貼﹞我兩人出自教坊。頗閒歌舞。向曾在女伴中結爲姊妹。今又蒙白相公娶爲侍姬。咳。妹子。我自慚媸陋。𨿽無閉月之容。﹝小旦﹞姐姐。並事衾裯。幸托小星之列。今早聞得相公赴京應舉。我和你備一杯別酒餞行。不免請相公出來。

【菊花新】﹝生上﹞翩翩挾策赴京華。賦就淩雲气可誇。結束遠辭家。有人在綠牕低亞。

你兩个請我出來。有何話說。﹝二旦﹞今日聞得相公赴京應舉。奴家兩人。特備一杯別酒。與相公餞行則个。﹝生﹞生受你。﹝貼﹞玲瓏。取酒過來。﹝小醜上﹞一杯別酒。三唱陽關。二位娘子。酒在此。﹝貼小旦遞酒介﹞

【黃鶯兒】和淚瀉流霞。唱陽關別路賒。眉兒淡了憑誰畫。離心似麻。枕痕轉加。眼前一刻千金價。願君家。春風得意。看徧上林花。

【前腔】﹝生﹞門外促驕騧。趁東風踏落花。柳絲無柰春愁掛。歸當及瓜。休敎憶咱。盼徵途日近長安下。莫咨嗟。你深閨結伴。相對綠牕紗。

【簇禦林】﹝貼小旦﹞關河遠。煙樹賒。玉容消。鏡裏花。怕遊絲到處相牽罣。把巫山夢逐行雲化。萬山遮。匆匆分袂。腸斷已無些。

【前腔】﹝生﹞津亭柳。故苑花。霎時間。天一涯。爲功名兩字添縈掛。管敎駟馬髙車駕。漫堪誇。他時晝錦。同泛使星槎。

【尾聲】情難盡人轉遐。無柰臨岐淚灑。﹝貼小旦﹞相公。你早把泥金報喜誇。﹝生﹞

我的行李俱收拾停當了麼。﹝貼小旦﹞俱交付與白璧了。﹝生﹞我常穿的靑衫。可在裏頭。﹝貼小旦﹞也在裏頭了。﹝生﹞旣如此。天色將晚。我喚了白璧。竟自出門去了。你兩个自進去罷。﹝貼小旦﹞相公。途路間關。請自保重。

陌上春風悵別離。

洛陽花事正芳菲。

明朝匹馬東風裏。

正是深閨腸斷時。

第五出元白上路

【園林好】﹝生小生末同上﹞請了。怯長途徵塵染衣。惜韶春飛花滿裾。遙望見紅樓十里。何處是帝王居。何處是帝王居。

【江兒水】春色皇州麗。春風客路迷。萋萋芳艸渾無際。聲聲杜宇催春去。﹝生﹞綠牕無柰春情系。﹝背介﹞猶記得閨人私語。﹝合﹞野店靑簾縹緲。共春云搖曳。

【淸江引】且喜皇都將到矣。日暮云陰翳。沽酒杏花村。共醉新丰市。今宵幸得論文侶。

黯黯離情惜解攜。

蕭蕭行李赴京闈。

春風客路頻回首。

野店寒燈共掩扉。

第六出元白對策

﹝淨醜扮二將軍上﹞閶闔初開瑞靄中。丹霞曉日上蒼龍。鳴鞭驚徹廊千步。佩玉聲趨戟五重。自家是殿前金瓜武士。聖上升殿。不免在此侍衛。﹝末扮黃門上﹞

【北點絳唇】鳳闕云深。螭頭欲散朝霞影。環佩趨蹡。聽樂奏鳴稍靜。

花裏宮鶯曉未啼。千牛仗下報班齊。銀袍五百趨龍尾。天子臨軒賜禦題。自家黃門官是也。今日聖上臨軒策試諸士。不免在此侍班。道猶未了。諸士早到。﹝生小生各持試卷上﹞

【前腔】瑞靄浮煙。見初陳鹵簿丹墀靜。聖上臨軒。待奏對抒忠悃。

﹝生﹞北望天門拜冕旒。﹝小生﹞文光遙映五云浮。﹝生﹞董生獨對天人策。﹝小生﹞應慰明王出席求。﹝生﹞吾輩且喜成名。今日廷試。要各陳所見。以備采納。呀。你看聖駕升殿了。﹝末﹞廷試諸生。不得近前。就此俯伏。﹝生小生跪介末﹞皇帝策問。朕聞之傳曰。先王耀徳不觀兵。又曰誰能去兵。然則君天下者。廢而不用。且涉觀兵之非。資以定功。又辜耀徳之美。今河朔兵亂。有言撫安者。有言速討者。其說何居。爾多士詳著於篇。朕將親覽焉。

【駐馬聽】如綍如綸。天語傳宣謹聽聞。今兵興河朔。欲息風塵。須賴臣鄰。先王耀徳是何因。於今用武何爲本。顧問諄諄。嘉謀勝算。各宜無隱。

【駐雲飛】﹝生﹞臣對臣聞。敢布蒭蕘效悃忱。三鎭相援引。逆節終難隱。嗏。跋扈轉紛紜。皇威當震。講武修文。二者皆明訓。推轂還須任虎臣。

【前腔】﹝小生﹞臣對臣聞。敢竭愚忠答聖恩。河朔方專閫。犯闕軍威損。嗏。國勢此攸存。豈容勿問。速整王師。早把妖氛淨。直搗幽幷接陣云。

﹝末﹞諸士且在午門外伺候。待下官上殿。將廷試卷傳達。就有玉音傳降。行看姓字驚天下。謾把文章奏日邊。﹝下介生﹞微之。小弟待奏公交車。喜遂成龍之願。名登傑榜。濫叨附驥之榮。何幸何幸。﹝小生﹞樂天。你終軍年少。賈傅才髙。共推臚唱宜先。已卜鰲頭獨占。休得過謙。﹝生﹞綸音將下。我與你在此拱聽便了。﹝末捧榜文二旦宮人捧冠帶上﹞

【滴澑子】日華動。日華動。玉闕臚傳。宮袍爛。宮袍爛。綠羅新翦。彷佛云梯月殿。春光醉九重。蓬瀛妙選。手捧綸音。丹陛傳宣。

﹝末﹞皇帝有旨。白居易元稹俱賜進士及第。餘皆賜進士出身。白居易授諫院左拾遺兼中書舍人。元稹授祕書省祕書郞。袍笏冠帶。就此佩服。鴻臚寺具鼓樂。就撤禦前鹵簿。道送歸第。謝恩。﹝生小生﹞萬歲萬歲萬萬歲。﹝末﹞諸進士退班。芳名通禁籍。詞賦重淩雲。﹝同二宮人下生小生出朝介眾從人上﹞

【前腔】這綸綍。這綸綍。頒來自天。這袍笏。這袍笏。恩榮非淺。頃刻云蒸霞變。神魚欲化龍。朱衣頭點。絕勝登瀛。簇擁似僊。﹝眾﹞儀仗已備。請爺上馬。﹝生小生﹞請了。

【山花子】玉驄蹀躞天衢穩。暖融融花柳爭新。看奎躔光搖紫宸。獻甘泉奏捷雄文。遇明時仰荷湛恩。聲名一日天下聞。紛紛時彥屬後塵。願展丹葵不負臣鄰。﹝並下﹞

第七出郊遊訪興

【菊花新】﹝外劉禹錫末攜酒肴隨上﹞六街歌舞馬頭塵。最喜連韀是故人。郊外好尋春。載酒且期歡飮。

玄都觀裏桃千樹。盡是劉郞去後栽。種桃道士歸何處。前度劉郞今又來。自家劉禹錫便是。前日朝門上發榜。喜得故人白樂天元微之俱已及第。如今遊街將畢。分付院子備些酒肴。與他到東郊遊樂。一展契闊之情。一伸慶賀之意。卻不是好。叫院子。快備酒肴。打點隨我郊外賞春。﹝末﹞理會得。﹝外﹞看元白二位老爺到來。便邀他下馬。﹝生小生騎馬引從人上﹞

【香徧滿】彤墀拜舞踏香塵。看徧街頭萬戶春。紛紛俱是冶遊人。轉覺皇都气象新。

﹝末﹞劉老爺在此奉候。請二位老爺下馬。﹝相見介外﹞恭承髙第。殊慰下情。聊具酒肴。屈至東郊遊賞。萬勿見拒。﹝生﹞旣蒙雅意。敢不追隨。就此前去。

【宜春令】花光艷。艸色新。且停驂向仙源問津。平橋曲徑。杜陵韋曲相將近。秋千外燕蹴紅英。粉墻邊鶯遷綠蔭。﹝合﹞喜如今滿前春色。四郊無警。

【前腔】﹝小生﹞尋芳侶。拾翠頻。愛香堤平鋪繡茵。帝城相映。龍樓咫尺天顏近。覩村莊四野齊民。數田疇幾家同井。﹝合前﹞

【前腔】﹝外﹞催黃鳥。轉綠蘋。出郊圻暫離紫宸。攜壺挈伴。絲鞭齊拂垂楊影。向金閨侍從經旬。解羅襕暫息勞頓。

﹝合前生﹞請問二兄。旣要飮酒。須尋个人家。才覺方便。﹝小生﹞正是。﹝外﹞此間有个妓者。喚名裴興奴。不惟絕色。況且琵琶是營妓中第一手。小弟奉陪。同到他家去如何。﹝生小生﹞如此甚好。請就同行。﹝生﹞散步到江臯。﹝小生﹞指點靑樓小。﹝外﹞爲覓如花貌。﹝合﹞滿徑花枝繞。﹝末﹞此間正是裴興娘家了。﹝外﹞可敲門。﹝末敲介醜上﹞柳暗聞啼鴂。花深共掩門。是誰。﹝開門介﹞呀。原來是列位老爺。列位老爺請坐。待我喚女兒出來。興奴。有客在此。快來。﹝旦上﹞來了。

【玩仙燈】脂粉慵調。幽恨縈懷抱。聽花外黃鸝聲巧

母親。那个在此。﹝醜﹞我兒過來見了三位老爺。﹝相見介旦﹞呀。劉老爺。爲何一向不見下顧。﹝外﹞連日有事。不曾來看得你。﹝旦背云﹞此二位決非凡品。我爲何不曾識面。﹝外﹞興奴這般識人。可要對你說。那一位是做連昌宮詞的元微之。這一位是做長恨歌的白樂天。﹝旦﹞久慕久慕。娘。你進去另煮好茶來喫。今日的客不比尋常。﹝醜背白﹞曉得了。看來也不像使錢的。想我女兒有些眼裏火了。﹝下生﹞方才走得有些熱。待我脫了這靑衫。然後喫酒。﹝脫衣翻酒介眾﹞阿呀。一時間酒都潑了。﹝外﹞怎麼了。快去買來。﹝末﹞不曾帶得銀子在此。﹝旦﹞不消。奴家自差人取來。叫使兒。﹝小醜上旦﹞你可把我的釵兒去。多典些酒來。﹝生﹞豈有此理。方才是我脫靑衫翻了酒。如今就把我的靑衫去典酒便了。﹝小醜﹞曉得了。正是神仙畱玉佩。卿相解金貂。﹝下外﹞興奴。旣然待酒。先把琵琶試彈一曲何如。﹝旦﹞使得。取琵琶過來。﹝彈介生小生外﹞果然彈得好。都是曹善才的指法。﹝旦﹞呈醜了。

【惜奴嬌】坐有英髦。且輕攏謾撚。試展鮫綃。綢繆意怕被斷弦相惱。鸞膠好續紅絲。﹝生﹞聽聲聲寫出柔腸幽抱。冰刀。何須截曹剛兩手與紅蓮才好。

【斗寶蟾】多嬌。聲徹雲霄。似臨邛新寡才情風調。念相如爲客。自有情難表。﹝小生外﹞傾倒。佳人年正少。才子興方豪。料今宵。必須把三生舊約。付之一笑。

﹝小醜上﹞人從楊柳橋邊過。酒向杏花村裏沽。酒在此了。﹝生﹞不有靑衫。安得綠酒。快取過來。﹝飮介﹞

【錦衣香】香有醪。金尊倒。美有肴。珍饈造。坐有妖嬈。輕顰淺笑。何妨日日典靑袍。﹝生﹞柔情眷眷。眞樂陶陶。﹝旦﹞願相期諧老。訂幽盟兩情相保。同把蒼蒼禱。一心兩照。不知身在瓊臺瑤島。

【漿水令】聽春聲鶯嬌燕小。覽春色繁李穠桃。生平樂事是今朝。﹝生﹞顧盼之間目眩魂搖。依稀似妖神廟。尢雲殢雨知多少。﹝小生外﹞天將暮。天將暮遊情未了。相畱戀。相畱戀月兒髙。

【尾聲】且通宵任雞聲報。一醉須將萬事拋。怕今夜風情瘦沈腰。﹝旦扯生介﹞

我醉了。要你住在此陪我。﹝外﹞興奴平日做模樣。今日爲何這等開懷。樂天可住在此。我們乘月而回。明日卻備馬來接你。﹝生﹞我也醉了。去不得了。休罪休罪。

生前結得好姻緣。

此日相逢豈偶然。

莫道春歸落燕後。

果然思發在花前。﹝生旦弔場﹞【十二紅】﹝生﹞窈窕窈窕傾城貌。﹝旦﹞談笑談笑气雄豪。﹝合﹞暮雨朝雲總在今宵。不枉人年少。﹝旦﹞我愛你風情月調。﹝生﹞我愛你歌唇舞腰。﹝旦﹞一个在鳳池鰲禁。﹝生﹞一个在花邊柳梢。﹝合﹞幸然天假良緣到。﹝同下﹞

第八出蠻素聞捷

【破陣子】﹝貼上﹞脈脈兩眉愁淺。菱花暗損嬋娟。﹝小旦﹞消息不知郞近遠。目斷關山隴樹煙。﹝合﹞相將淚暗彈。

﹝淸平樂﹞﹝貼﹞愁腸欲斷。正是靑春半。連理分枝鸞失伴。又是一場離散。﹝小旦﹞捲簾無語低眉。思隨芳艸萋萋。憑仗東風吹夢。與郞終日東西。﹝貼﹞妹子。自從相公別後。不覺月餘。不知他途中安否何如。又不知功名遂否何如。教我日夜放心不下。呀。你看春色將闌。香閨寂寞。好傷感人也。﹝小旦﹞姐姐。正是。

【六犯淸音】畫眉人去。蘭閨深掩。羞見差池雙燕。紅愁綠慘。芳菲似妬韶年。人遠天涯近。春歸在客先。容光換。別恨添。綺窗啼鳥怯春眠。﹝小旦﹞怎能彀霓裳舞罷郞當袖。﹝貼﹞怎能彀子夜歌殘玳瑁筵。﹝合﹞懶梳雲鬢。懶貼翠鈿。玉容憔悴梨花面。相公相公。我兩人在此。想你在京呵。多應是喜鶯遷。杏園馳驟。羅綺簇神仙。

﹝醜報信人上﹞報報報。十年牕下無人問。一舉成名天下知。有人麼。﹝貼﹞玲瓏。你看外邊什麼人叫門。﹝小醜上﹞待我去看來。﹝開門介醜入介﹞我是報喜的。白相公與元相公對策。一齊中榜。畱在京師拜官。小人特來報喜。﹝貼小旦﹞謝天地。謝天地。旣如此。玲瓏。你分付外邊畱他酒飯。與他賞錢。﹝醜﹞小人還要往元相公家去。再來領賞。正是一心忙似箭。兩腳走如飛。﹝下小醜﹞賀喜賀喜。如今是二位夫人了。﹝貼小旦﹞

【琥珀貓兒墜】泥金報捷。喜事果從天。想賦奏明光動聖顏。曲江走馬裊絲鞭。﹝合﹞畱連。莫非爲皇都上苑。別有嬋娟。

【前腔】風塵覊旅。何處寄靑氈。怕擲果佳人愛少年。紅樓多在五云邊。﹝合前﹞

寂寞空閨人怨嗟。

雲箋報喜自天涯。

春風得意馬蹄疾。

一日看徧長安花。

第九出河朔兵亂

【番卜算】﹝淨朱克融眾卒隨上﹞千里翦提封。萬騎如雲擁。還期定霸逞英雄。看掌握山河重。

膂力過人膽气雄。貔貅百萬肅軍容。還將三鎭幽燕地。乘勝都歸掌握中。自家平盧節度使朱克融是也。只因唐家天子聽信僉壬。荒於音樂。不理朝政。囚殺鎭臣。俺與成徳節度使王庭湊擁據一方。稱兵謀叛。不免整頓軍伍。直抵長安。擄掠金銀。以充糧餉。卻不是好。將士們何在。﹝眾應介淨﹞將士們。可速擺列隊伍。殺至長安城外。搜擄一番。不得違吾號令。﹝眾應介淨﹞就此起兵前去。

【紅繡鞋】談兵虎帳英雄。英雄。胸藏韜略精通。精通。軍聲振。似雷轟。原日淡。陣雲橫。飛羽箭。控雕弓。

【前腔】﹝眾﹞旌旗蔽日翻紅。翻紅。長驅直捲飛蓬。飛蓬。離幽鎭。到京墉。人似虎。馬如龍。同劫掠。逞威風。

三軍殺气橫。

一戰取幽幷。

瀚海云迎陣。

燕山月照營。

第十出夢得刺江

【神仗兒】﹝外引從上﹞一麾出守。一麾出守。車馳馬驟。感君恩髙厚。玉節朱旛先後。持虎竹。下江州。持虎竹。下江州。

擁旌去京國。褰帷辭未央。束髮從王役。剖竹向名邦。不學胡威絹。寧掛裴潛牀。所冀方畱犢。行當息飮羊。下官劉禹錫是也。以殿中侍禦。出爲江州刺史。乍離省闥。能無戀闕之心。遠別朋儕。未免停雲之想。今日起程。昨樂天微之相約。到十里長亭餞別。此間已是。左右的。元白二老爺到來。卽通報。﹝介﹞

【前腔】﹝生小生引從上﹞故人出守。故人出守。津亭折柳。把離筵相候。況是芝蘭同臭。暫話別。且淹畱。暫話別。且淹畱。

﹝相見介生小生﹞二弟聞得老丈榮行。特來奉餞。﹝外﹞王程期迫。卽便趲行。不敢勞了。﹝生小生﹞聊奉一杯。少敍別思。看酒過來。﹝卒﹞酒在此。﹝遞酒介生小生﹞

【白練序】同袍友。喜千騎東方居上頭。傾別酒。不忍聽驪駒曲奏。江州五馬遊。漸蛟浦云深雁影秋。愁分手。是湓江客棹。庾樓文酒。

【前腔】﹝外﹞凝眸隴水頭。長江自流。乘軺去。似王尊叱馭難畱。含愁淚彊收。何日向南皮續舊遊。空攜手。嘆長安宮闕。故人杯酒。

酒已多了。撤過了罷。﹝生小生﹞還再請一杯。﹝外﹞天色已晚。不勞了。就此拜別。﹝拜介﹞

長亭杯酒送行軒。

千里雲山望眼穿。

東去伯勞西去燕。

斷腸回首各風煙。

第十一出承璀授閫

【畫堂春】﹝醜扮內臣從隨上﹞葳蕤重疊瑣深宮。掃除近侍飛龍。秉權何日逞雄風。閫外師中。

花明淑景靜年芳。閶闔春云接苑墻。龍武新軍深駐輦。芙蓉別殿漫焚香。自家乃是興慶宮中一个內臣吐突承璀是也。近侍天顏。時承寵賚。日來河朔兵變。勢逼長安。將帥乏人。不堪專閫。主上欲拜中官一人。爲制將都統。統領神策諸軍。進兵招討。我想這一差何等威權。何等榮耀。算來該是我的。聞得旨意將下。不免在此伺候。正是眼望旌捷旗。耳聽好消息。﹝眾報﹞聖旨下。﹝旦扮內官捧勑同卒上﹞將軍專閫制。中使擁兵權。聖旨已到。跪聽宣讀。皇帝勑曰。朕惟河朔兵亂。將帥乏人。今特命中官吐突承璀。統領神策諸軍。速討幽幷三鎭。奏凱之日。論功行賞。欽哉故勑。謝恩。﹝醜﹞萬歲。﹝介相見介﹞天使請坐。﹝旦﹞軍情緊急。不坐了。正是將軍不下馬。各自奔前程。﹝下醜﹞一朝權在手。便把令來行。大小三軍聽吾號令。﹝眾﹞嗄。﹝醜﹞須要排列刀鎗。整齊隊伍。退要鳴金。進要擊鼓。指右則右。指左則左。違我令者。割了耳朶。﹝眾﹞割耳朶是不怕的。還是割去了那个東西才好。﹝醜﹞唗。就此起兵前去。

【豹子令】疊鼓鳴笳山嶽動。山嶽動。長鎗大劍倚崆峒。倚崆峒。百萬雄兵前後擁。直敎殺气暗盧龍。﹝合﹞佇看奏凱建膚功。

【前腔】﹝眾﹞三略六韜須講誦。須講誦。星流電轉振威風。振威風。麾下人人皆膽勇。摧彊破敵逞豪雄。﹝合前﹞

將軍閫外握兵符。

一戰還將社稷扶。

計就月中擒玉兔。

謀成日裏捉金烏。

第十二出河朔交兵

【水底魚】﹝淨引眾上﹞兵馬蕭蕭。弓刀各在腰。三河健卒。一箭射雙鵰。

【前腔】﹝醜引眾上﹞金鐙齊敲。旗懸太白髙。揚威耀武。轉戰敢辭勞。

﹝相遇介醜眾﹞公公不要怕他。放些陽气出來。﹝醜﹞朱克融。朝廷有甚虧負你。敢來謀叛。﹝淨﹞吐突承璀。你是閹宦。也來領兵廝殺。放馬過來。﹝接戰介醜敗介淨﹞就此乘勝。直殺上去。擄掠一番。

【四邊靜】蛇蟠虎翼兵威整。直入長安境。金鼓振軍中。諸鎭還兼幷。﹝合﹞長驅取勝。三軍聽令。地覆與天翻。聞風皆響應。

【前腔】﹝眾﹞橫行鐵騎如風競。萬疊連營陣。叱吒雪霜飛。號令雷霆迸。﹝合前﹞

爲問提兵節鎭。

何如直搗中原。

不能畱芳百世。

亦當遺臭萬年。

第十三出贖衫避兵

【七娘子】﹝旦上﹞春歸底是懨懨害。塡不了煙花業債。好夢驚回。離情無柰。還將可意人兒待。

何處堪惆悵。情深未得親。祇將心上事。憐取意中人。奴家裴興奴是也。前日同白相公與元劉二相公出郊遊賞。正是暮春天气。如今紅英落盡。綠樹成陰。又是淸和時候了。我想那白相公。丰標俊雅。才調風流。乃是當今才子。況且花間識面。弦上傳情。𨿽然一夜恩情。曾結百年盟誓。教我好生掛心。他曾解下靑衫。以沽綠蟻。不免替他贖取。等待重來。使異日靑衫無恙。白首同歸。一段姻緣。或者在此。也未可知。不免喚使兒去贖便了。使兒那裏。﹝小醜上﹞辛苦易成霜鬢。奔馳常在花街。興娘有何分付。﹝旦﹞使兒。前日白相公在此賞春。是你將他的靑衫換酒。我有一錠銀子。你與我去贖了來。我自賞你。﹝小醜﹞興娘。我曉得你的意思了。贖取那白相公靑衫。莫非要做綠衣黃裳。﹝旦﹞休得多說。快去。﹝小醜下﹞

【醉扶歸】﹝旦﹞花前邂逅春風面。典衣沽卻酒如泉。這靑衫不比鷫鸘。寒淋漓猶殢香痕滿。咳。白相公。白相公。你懸金衣紫是何人。須記紅樓翠袖情非淺。

使兒怎麼還不見來。我在此等一等。

【不是路】﹝小醜﹞禍事天來。報與娘行仔細猜。﹝旦﹞靑衫在那里。﹝小醜﹞靑衫在。到杏花村裏贖將回。﹝遞衣介旦﹞旣贖了靑衫。爲何這等慌張。﹝小醜﹞興娘。我去贖了靑衫。回來呵。到前街。見紛紛逃避多■﹝鬼監﹞魀。說是河朔兵侵起禍階。﹝醜上﹞眞堪怪。堂前爲甚頻嗟慨。我女兒何在。我女兒何在。

呀。興奴。你與使兒在此慌慌張張。卻是爲何。﹝旦﹞母親還不知道。河朔兵亂。侵逼長安。城外人民。盡皆逃避。我和你如何是好。﹝醜﹞旣如此。疾忙收拾。逃奔他方。再作區處。興奴。你手中什麼東西。﹝旦﹞是白相公的靑衫。向因典來沽酒。奴家替他贖回在此。﹝醜﹞咳。自家的衣服也顧不得。管什麼白相公的靑衫。快走快走。到前面去打包裹罷。

【皂角兒】陰慘慘毒霧昏霾。路迢迢干戈盈塞。忙奔走滿目塵埃。恨漂流一家摧敗。玉消容眉鎖黛。悶如山。愁似海。無計安排。﹝內作喊介﹞軍聲一派。轟塡若雷。怎能勾狼煙靜掃。苦盡甘來。

女兒。快走快走。

【前腔】﹝旦﹞瘦怯怯寸步難捱。恨悠悠孤身無柰。盼鄕關極目云埋。這羈愁怎生擔戴。嘆窮途多窒礙。死和生。成和敗。難閃難猜。煙花生計。顚連可哀。吿蒼天莫敎輕拆。子母分開。

﹝醜﹞我兒。我們趕到前路。投个人家暫避。等干戈寧靜。回去便了。

何處避徵塵。

恓惶母子身。

寧爲太平犬。

莫作亂離人。

第十四出抗疏忤旨

﹝末扮黃門上﹞花鬣班虯駕早朝。玉襕金闕壓雲濤。羣仙遙望蓬萊拜。五色霏煙遶赭袍。自家黃門官是也。今日官裏升殿。恐有奏事官到來。不免在此伺候。

【正宮粉蝶兒】﹝生朝服上﹞漏下鐘鳴。閶闔祥煙掩映。見千官端笏趨庭。向丹闕抒忠耿。一封奏九重天聽。

下官官拜拾遺。職當諫諍。眼見朝廷多故。豈容緘默不言。昨曾艸就短章。不免冒達天聽。此間已是午門外了。就此俯伏。﹝末﹞來者何官。﹝生﹞左拾遺兼中書舍人臣白居易。奏聞陛下。

【耍孩兒】幽州敢逆朝廷命。﹝重﹞四面攻圍功未成。弓髙旣陷糧途哽。深州窘卒誰安定。﹝重﹞下博饑民勢若傾。賊勢猖狂甚。早宜區處。拯濟生靈。

【四煞】論人心系勸懲。論國法貴賞罰明。貔貅用命由軍令。無功受賞人誰聽。﹝重﹞敗衂無誅眾不平。豈合遷延甚。早宜策勵。宣播皇靈。

【三煞】牛元翼方戰爭。李光顏將勁兵。須令合勢從東進。向弓髙轉戰開糧道。﹝重﹞取路還從下博行。彼此遙相應。重圍可解。救取深邢。

【二煞】念裴度是老成。將太原有招討名。全軍四面俱壓境。乘虛取便須觀釁。﹝重﹞同力夾攻亂可平。計就除梟獍。受降納款。變故當生。

【一煞】簡練疎兵不精。供給繁斂率興。度支交闕姦謀逞。中官豈可操兵柄。﹝重﹞諸道監軍皆請停。方可齊軍令。穰苴斬賈。往事分明。

﹝內﹞聖旨道來。白居易所言兵事。旣已迂闊。及論監軍當罷。似爲諸將遊說。本當重究。姑降江州司馬。謝恩。﹝生﹞萬歲。﹝介出朝與末見介﹞黃門大人。下官不知時諱。觸犯天顏。仰荷聖恩。恭承薄譴。已出萬幸。況劉夢得前日升守江州。如今到彼與他一處。也不岑寂了。﹝末﹞拾遺大人。請自寬心。﹝生﹞就此吿別了。

感時抗節達重華。

左轉江州去路賒。

聖主恩深漢文帝。

憐君不遣到長沙。

第十五出興遇蠻素

【駐馬聽】﹝醜旦同上﹞心急行遲。野曠原空何所之。只見蒼茫煙樹。慘淡風塵。故國云迷。間關千里旅情悲。淒涼滿目鄕心碎。身怯馳驅。且向人煙湊密望門投止。

﹝醜﹞我老身與女兒行至此間。風餐水宿。受了多少辛苦。不覺又是下邽地方了。前面有个人家。不免哀求他權且棲身。再作區處。呀。門兒閉上在此。不免扣門則个。裏面有人麼。﹝小醜上﹞正好朦朧睡。誰人剝啄敲。是那个。﹝開門介﹞呀。到是一位媽媽。一位小娘子。媽媽何來。﹝醜旦﹞我是逃難的。特來投倚。﹝小醜﹞待我與裏面主母說知。方敢請進。二位夫人有請。

【卜算子】﹝貼小旦上﹞寂寞掩重門。有甚人來往。﹝小醜﹞忽聞牕外扣門聲。有娘女來相訪。

二位夫人。玲瓏方才開門去看。到是一位媽媽。同一位小娘。他說避難到此。要來投倚的。﹝貼﹞旣是女娘家。且請進來。﹝相見介貼小旦﹞二位何方人氏。髙姓。﹝醜﹞老身姓裴。這是小女。﹝貼﹞爲何到此。﹝醜﹞二位娘娘聽稟。

【剔銀燈】我女兒原寄籍敎坊。平白地干戈擾攘。飄蓬斷梗知何向。只有一个使喚的。半路裏迷失。不知那里去了。更沒个兒郞相傍。悲傷。流落在異鄕。倘相容恩徳怎忘。

【前腔】﹝貼﹞妹子。他原來是平康女郞。覷花貌嬋娟模樣。紅顏薄命多勞攘。權且住消除旅況。村莊。有幽閒空房。﹝旦﹞請問主人在那里。﹝貼小旦﹞我兒夫淹畱帝鄕。

媽媽且請寬心。自古道鳥來投林。人來投主。家下有空房在外。權且住下。待等干戈寧靜。還家便了。﹝小旦﹞正是。那个帶著房兒走。自古道與人方便。自己方便。﹝貼﹞妹子說得是。玲瓏。你可對管事人說。大門外左廊下有空房。可收拾幾間與裴媽媽母子住就是。你引他二位同去便了。﹝醜旦﹞如此多謝了。

天涯母子傍誰親。

幸借廊廡寄此身。

惟有感恩幷積恨。

萬年千載不成塵。

第十六出訪興不遇

【六麼令】﹝生上﹞紅樓似畫。住一灣流水人家。自憐遷客去長沙。迷楚岫隔京華。匆匆不盡離情話。匆匆不盡離情話。

下官自那日出郊行樂。得遇妓者興奴侍酒。他姿容獨步。才技無雙。一夕爲歡。十分畱意。今當遠謫。相見無期。特來尋訪。與他敍別一番。迆邐行來。此間已是興奴門首。呀。爲何門兒鎖閉。寂無人聲。待我問那行路的。行路的。此間有个妓者裴興奴。如今到那裏去了。﹝內﹞前日河朔兵亂。城外人家。俱已逃避去了。﹝生﹞咳。可憐可憐。我若在此做官。或者他寧靜還家。還有相見之日。我今遠謫。他又飄流。縱使回來。何由會面。教我好傷感人也。

【普天樂】盼嬌娃。愁緖難禁架。曾典衣共醉斜陽下。爲分離重訪仙源。誰知路隔桃花。堪憐你無棲止。悔當初不如不見到無牽掛。恨縱橫豺虎如麻。把燕約鶯期勾罷。咳。我兩人呵。似浮萍飛絮各散天涯。

興奴旣然遠去。我又難以淹流。不免且到江州。尋个便人。寄書與他便了。

昨日今朝事不同。

玉人飄泊嘆西東。

有緣千里能相會。

無緣對面不相逢。

第十七出茶客訪興

【秋夜月】﹝淨扮茶客上﹞時運髙。賺得財和寶。猗頓陶朱何足道。日來算命花星照。且學一个老闝。且學一个老闝。

我本江湖經販侶。倜儻風流堪自許。腰纏十萬上揚州。引帶三千來顧渚。鳳團雀舌龍陂茶。仙芽瑞艸■﹝艸敷﹞春花。陰林陽谷恣收采。羽經暉賦眞非誇。石蜜霜華是何物。盧家七碗還堪喫。回味應須橄欖仙。生涼好喚雞蘇佛。自家浮梁茶客劉一郞是也。帶著三千引茶。就到此間發賣。聞得裴媽媽家有个女兒。喚名興奴。十分標致。昨日曾央吳小閒說知。那媽媽叫我今日自來。須索去走一遭。小富那裏。﹝小醜上﹞聽得叫小富。慌忙便解褲。不是注火盆。定是塌荳腐。員外呼喚小富。有何分付。﹝淨﹞小富。你把一百兩銀子。放在皮箱裏背著。隨我到小娘人家去走一走。﹝小醜﹞莫闝莫闝。小娘最喬。雪花銀子。一似湯澆。﹝淨﹞休得胡說。快隨著我來。﹝小醜背箱介淨﹞穿花街。過柳巷。此間是裴媽媽家了。可有人麼。

【前腔】﹝醜上﹞鴇兒喬。只愛財和寶。見了他時呵呵笑。近來算命財星照。遇一个老闝。遇一个老闝。

是那个。﹝淨﹞是我。﹝醜﹞莫不是昨日吳小閒來說的劉員外麼。﹝淨﹞正是。﹝醜﹞失迎失迎。﹝淨﹞久慕久慕。小子聞得令愛的大名。今日特求一見。﹝醜﹞員外。不要說起。我女兒只爲守著那白相公。再不肯畱客。如今叫他出來。一定要接你。只是那个丫頭要使性。員外須索要忍耐些。﹝淨﹞知道。﹝醜﹞興奴快來。有客在此。﹝內﹞身子不快。出來不得。﹝醜﹞還不快快出來。你不要討我的打喫。﹝旦上﹞

【金瓏璁】愁眉何日展。懨懨瘦損香肌。心易懶。步難移。

母親喚孩兒。有何分付。﹝醜﹞我兒。白相公一別。音信杳無。家計蕭條。怎生過活。如今浮梁劉員外他十分撒漫。你須畱他。賺些錢鈔養家。﹝旦﹞母親。孩兒與白相公有約在前。誓不接客。教我怎生見他。﹝醜﹞又來胡說。你且相見何妨。快來見了員外。﹝見介淨﹞妙。話不虛傳。令愛果然標致。小富。快取皮箱過來。﹝取銀介﹞媽媽。一錠銀子在此。權作小東之費。﹝醜﹞員外不消。老身已備在此了。﹝淨﹞媽媽。些須薄禮。休得見外。請收了。﹝醜﹞如此多謝了。﹝小醜諢介醜﹞使兒看酒過來。員外請上。待老身奉一杯。﹝旦轉身醜抱住介﹞你往那裏去。還不住在此奉陪員外。﹝旦背介醜奉酒介﹞

【耍孩兒】滿泛取金樽綠蟻。準備著偎紅倚翠。對酒當歌。對酒當歌。應知是快樂便宜。﹝合﹞論人生歡娛能幾。猛拚取沈醉似泥。

【前腔】﹝淨﹞感娘行殷懃意美。況覷著千嬌百媚。綺羅叢裏。綺羅叢裏。頓忘卻客邸棲遲。

﹝合前淨﹞媽媽。我喫不得這啞酒。各飮一杯。說一个無滴。就要唱一曲。﹝醜﹞旣是這等。員外先請。﹝淨﹞在下僭了。﹝唱弋陽腔介﹞無滴。如今該媽媽了。﹝醜唱打棗竿介﹞無滴。﹝淨﹞如今該是大姐了。﹝旦﹞我不會唱。﹝淨﹞請飮一杯。﹝旦﹞也不會飮。﹝淨﹞這等彈一曲琵琶也罷。﹝旦﹞日久不彈。也都忘了。﹝醜﹞我兒。你還來奉員外杯。﹝旦丟杯介﹞從來不會奉酒。﹝醜﹞興奴。你怎麼這等無禮。可惡。

【東甌令】賊潑賤心太癡。雲僽雨僝卻爲誰。玉顏鎭日垂雙淚。全不思活計。這劉員外呵。是風流灑落富家兒。何故彊推辭。

【前腔】﹝旦﹞他是守財虜白丁兒。灑落風流在那些。我白頭願守靑衫誓。豈忍輕拋棄。碧梧止許鳳皇棲。怎肯借山雞。

﹝醜﹞我兒還去奉一杯。﹝旦﹞咳。只管來胡纏。正是可人期不來。俗子推不去。﹝下醜﹞你看。你看這賤人。不要慌。且謾著。﹝淨﹞阿呀阿呀。媽媽。一片熱心腸。化爲冷面艸。在下十分奉承。令愛全然不理。著甚麼來由。吿別了罷。﹝醜﹞呀。員外說那裏話來。自古道日親日近。日遠日疎。我兒女𨿽爲那白相公。不肯接客。如今他久無音信。日漸疎遠。員外時常來走動走動。老身又在傍攛掇。日久自然親近起來。﹝淨﹞多謝媽媽。只怕令愛不肯。﹝醜﹞不妨。都在老身身上。包你成就便了。﹝淨﹞旣然如此。我明後日再來。全仗媽媽。﹝醜﹞員外。怠慢了。明後日專望你來。不可失信。

有分莫嫌遲。

佳人有所思。

得他心肯日。

是我運通時。

﹝醜﹞員外請了。﹝先下介淨小醜弔場小醜﹞員外。方才這小娘兒。不肯接你。也不要怪他。﹝淨﹞卻怎麼。﹝小醜﹞自古道。小娘兒愛俏。老鴇兒愛鈔。員外。你這般打扮。也不像个闝客。你日後要去。須換了這髙巾。脫了這件大袖衫子。打扮得俏麗些。他就喜你了。﹝淨﹞這小廝到也說得有理。明日就換。﹝小醜﹞員外。你這胡須也忒長了。也去了些便好。﹝淨﹞須長有何妨。﹝小醜﹞你不曉得。須長不鬥。﹝淨﹞唗。胡說。且回去了。明日再來。﹝諢下﹞

第十八出樂天赴任

【朝元歌】﹝生末從上﹞山程水程。漸逼斜陽景。泉聲鳥聲。別是淸幽境。日遠長安。浮雲蔽影。自嘆孤蹤萍梗。遠道風塵。逐客偏多戀主情。薄譴荷恩深。何須弔屈平。﹝合﹞湓城隱隱。到得後再圖家慶。再圖家慶。

﹝淨扮驛丞上﹞廬江驛驛丞。帶領人夫接老爺。﹝生﹞驛丞。這裏是那裏了。﹝淨﹞稟老爺。這裏是交界地方了。﹝生﹞起去。前途伺候。﹝淨應下外扮吏上﹞江州劉太爺差吏典迎接老爺。有帖子拜上。﹝生﹞太爺一向好麼。﹝外﹞好。﹝生﹞前途去領回帖。﹝外應下﹞

【前腔】﹝生﹞驛路遙通五嶺。匡廬入望靑。立馬夏雲橫。炎氛難屛。看潯江照影淸。雙鬢欲星星。啼猿不忍聽。自別神京。記尋芳反令春恨增。風月庾樓生。悠悠懷古情。﹝合前﹞

初出藍田岡。

又過望秦嶺。

爲問佐江州。

何如在華省。

第十九出裴興還衫

【月云髙】﹝旦上﹞匆匆逃避。蒼忙路途裏。似烏鵲驚三匝。幸遇雙珠樹。近日問將起來。原來就是白樂天家裏。問取鄰姬。知是棲鸞處。我想樂天在我家走動時。常常賣弄他家有个櫻桃樊素口。楊柳小蠻腰。如今看將起來。檀口依然小。果是腰肢細。我就對他說與他相公有交。難道說你是何人他是誰。也只當鷦鷯借一枝。

我如今只得就把靑衫送還他。卻不是好。﹝對內云﹞娘。前日白夫人不要我家房金。你要辦禮去謝他。我如今只送這靑衫還他。做个人情何如。﹝內應﹞省了我辦禮也好。你自送去便了。﹝旦﹞旣如此。我送了去便來。你可關上門兒。﹝內云﹞知道了。你自去。

【前腔】﹝旦﹞行行還止。﹝作退步介﹞猛省當時事。倘我把此情實說出來。他二人倘見怪。怎麼好。他未必生嫉妬。我自閒疑慮。看他舉止溫和。難道成乖戾。他旣做居亭主。那有入宮忌。也不要疑心了。我只是送還他便了。想人在空閨欲授衣。怕寒到君邊衣到遲。﹝扣門介﹞

【生查子】﹝貼小旦小醜上﹞寂寞閉深閨。自喜相依倚。﹝小旦﹞鶯語喚開門。想是裴娘至。

玲瓏開了門。看可是裴娘。﹝小醜開門介﹞果是裴娘。請進。﹝相見介貼﹞裴娘。今日緣何獨自下顧。﹝旦﹞無事也不敢來驚動。﹝貼小旦﹞敢是少些什麼。你就對我說。我這裏都有。﹝旦﹞多感美情。也不少什麼。昨日收拾箱籠。偶然尋出一件靑衫。送與二位看看。不知可認得否。﹝貼小旦看衣相顧介﹞且住。這靑衫是我相公穿往京師應舉的。爲何到在你處。﹝旦﹞二位夫人。請猜一猜。

【紅衲襖】﹝貼﹞莫不是戀戀綈袍贈故知。﹝旦﹞想他不曾遇什麼淪落的。那曾贈人。﹝小旦﹞莫不是棄靑衿爲賜緋。﹝旦﹞他也不是那樣棄舊憐新的人。﹝貼﹞莫不是衣狐貉嫌袍敝。﹝旦﹞他也不是這樣趨炎附勢的人。﹝小旦﹞莫不是披鶴氅解靑衣賜行酒的。﹝旦冷笑介﹞酒字兒到猜著三分了。還有七分猜不著。﹝貼﹞這話兒敎人轉疑。這意兒敎人怎知。﹝小旦﹞我知道了。多應是祿薄官貧也。典卻春衣做夏衣。

﹝旦﹞你猜是猜不著了。我實對你說罷。卻是不要著惱。﹝貼小旦﹞有甚著惱。但說不妨。﹝旦﹞你那白相公呵。

【前腔】對金鑾得意時。曲江遊走馬回。那時與劉元二位訪紅樓曾把絲鞭系。解靑衫曾將綠酒易。﹝笑介﹞實不瞞二位說。一時間雲雨迷。到後來情意密。我因此上贖將歸日夜隨身也。今日呵。應把靑衫付綠衣。

﹝貼小旦﹞原來你與我相公曾有情。便是一家了。一向有失照管。卻是多罪了。

【前腔】每日間見你斂蛾眉不知愁甚的。見你減腰圍不知爲著誰。今日个說起心中事。正好與我並頭花做連理枝。你眞情我已知。想夫君也念伊。你只合從頭收拾閒風月也。待他差人來迎接我們時節呵。我和你做个仙侶同舟晚更移。

【前腔】﹝旦﹞我爲著他困騰騰瑣翠眉。我爲著他病懨懨減帶圍。爭柰我娘行不解人深意。彊逼我落混沾泥做墻外枝。我眞情你旣知。便追隨想不見疑。只是我娘行重利要把我輕拋也。怕事到頭來祇自悲。

二位不知。我娘要我接一浮梁茶客。怪我不從。終日打罵。如今要他千金。把我賣與他。怎生是好。

【前腔】﹝貼小旦﹞我也願賣釵梳贖取伊。我也願典衣衫盡付渠。只是探囊中怎彀千金費。罄篋底難當十斛珠。欲托徵鴻報與知。柰天涯雲路迷。怎能彀特爲司花吏也。畱取河陽第一枝。

只在早晚。待我請令堂過來。看他說甚麼。再作道理。﹝旦﹞如此甚好。﹝貼小旦送介﹞

靑衫依舊付伊收。

紅淚盈盈獨倚樓。

無限心中不平事。

一齊分付與東流。

第二十出遣迎蠻素

【似娘兒】﹝生上﹞一爲遷客到江臯。人事音書謾寂寥。夢斷與魂消。回首碧雲天杳。

﹝集白句﹞春盡思家歸未得。靑山簇簇水悠悠。三聲猿後垂鄕淚。白盡江州司馬頭。下官謫任江州。又經兩月餘矣。此處左匡廬。右彭蠡。土髙气淸。富有佳境。刺史守臣。不可遊觀。郡吏執事。不敢自佚。惟司馬爲遷人冷署。得以自由。山澤遨遊。頗酬素志。只是寂寥無伴。難以遣懷。昨日寫下一函。差白璧回去。取我蠻素二姬。不免喚他出來分付。白璧那裏。﹝末上﹞堂上聞呼喚。階前聽使令。老爺有何分付。﹝生﹞白璧。將這一封書。竟送到家裏。迎取二位小夫人到來。﹝末﹞理會得。﹝生﹞你聽我道。

【懶畫眉】一封遙寄彩雲箋。說我朝奏封章夕左遷。江州未得整歸鞭。如今官衙寂寞難消遣。教他早早登舟莫久延。

【前腔】﹝末﹞殷懃傳遞這魚箋。回首江關隔暮煙。秋風江上片帆懸。星馳願逐天邊雁。眞个一紙家書抵萬錢。

潯陽江上見秋風。

欲作家書意萬重。

只恐匆匆說不盡。

行人臨發又開封。

第二十一出蠻素邀興

【鵲橋仙前】﹝貼小旦小醜上﹞鏡損朱顏。袖沾紅淚。不道檐前鵲喜。

﹝相見介﹞妹子。自從相公遠遊京國。我和你獨守空閨。那裴興娘避難相投。恰是相公舊好。今日特陳小酌。聊敍情悰。早間已著人去請。此時想來也。玲瓏。你看裴媽媽裴興娘到來。卽便通報。﹝小醜﹞曉得。

【鵲橋仙後】﹝醜上﹞天涯相聚喜相招。﹝旦上﹞嘆往事不堪提起。

﹝相見介醜﹞二位夫人。今日呼喚我娘女兩人。不知有何話說。﹝貼小旦﹞連日多有簡慢。今日特具一杯。屈過少敍。﹝醜﹞多承夫人美意。只是老身終日想家。飮酒不下。如何是好。﹝貼小旦﹞休得愁煩。玲瓏取酒過來。﹝眾把盞介﹞

【憶多嬌】﹝貼小旦﹞你歸有日。休怨憶。尊酒相邀情更密。況與我夫君爲舊識。暫時棲息。暫時棲息。愧我蝸居陋室。

【前腔】﹝醜旦﹞知甚日。兵燹息。家山縹緲雲樹隔。幸托髙居聊寄迹。﹝貼小旦﹞且寬愁寂。﹝醜旦﹞怎寬愁寂。深感娘行憫惜。

﹝末上﹞欲傳靑鳥信。先寄彩雲箋。自家白璧是也。蒙相公差回。迎取二位小夫人。這裏已是自家門首。不免徑入。有人麼。﹝貼小旦﹞玲瓏。外面有人說話。你去看來。﹝小醜﹞是那个。呀。白璧哥。你回來了。待我去稟知二位夫人。﹝進介﹞白璧在門外要見。﹝貼小旦﹞著他進來。﹝末進見介﹞相公爲諫言忤旨。謫宦江州。特差小的回來。迎接二位小夫人。畫船已在河下了。有書奉上。﹝貼小旦﹞相公又謫宦在江州了。﹝醜旦﹞有這等事。﹝貼小旦﹞取書上來。旣如此。你且在外少待。待我看了書。與裴媽媽裴娘相別了。然後收拾起程便了。﹝末﹞曉得。河下暫停蘭棹。江幹專候魚軒。﹝下貼小旦看書介﹞

【一封書】傳書與二姬。謫江州倍慘淒。從別後歲餘。夢遶深閨思欲飛。早整行裝來任所。免使覊人望眼迷。兩相隨。莫相違。艸艸緘封帶淚題。

相公書中之意。要我二人早去。今日就收拾起程罷了。只是媽媽與裴娘在此。不得陪奉。如何是好。﹝醜﹞夫人好說。﹝旦﹞二位夫人在上。奴家有一言相吿。當初在京時。原與相公有約。前日靑衫已送還夫人。夫人旣往任所。奴家欲隨侍同行。重見相公一面。不知尊意如何。﹝貼小旦﹞長途寂寞。挈伴同行。有何不可。﹝醜﹞二位夫人。這个斷然使不得。老身只有此女。支持門戶。都在他身上。前日有个浮梁茶客。肯出千金娶他。老身尙在遲疑。他若去了。教老身依靠何人。﹝旦﹞母親。你若不肯放我去。我就在家。也決不接客。一心守著白相公便了。﹝醜﹞阿呀。賤人。羞也不羞。白相公旣在那裏做官。難以娶你。況且有二位夫人在上。聞得此位夫人善歌。此位夫人善舞。你便曉得兩曲琵琶。又是北調。白相公好南的。你這个琵卻琶不上了。就去也沒幹。﹝旦﹞母親說那裏話來。我一定要去。斷不依你。

【斗黑麻】﹝醜﹞這賤人敢來與咱挺執。﹝貼小旦﹞媽媽請息怒。這是好事。你成就他罷。﹝醜﹞我貌醜年衰窮途吿急。伊若去轉憂悒。門戶淒涼。敎誰取給。﹝旦﹞母親。你與我同去了罷。﹝醜﹞我淹淹气息。路途怎慣歷。賤人。白相公是貴顯名公。誰愛你煙花賤質。

【前腔】﹝旦﹞𨿽不敢與鳳侶鸞儔擬匹。怎做孤鴛中途散失。擔不住紅袖濕。倘若他心戀綈袍。我誓無他適。二位夫人。相勸一相勸。﹝貼小旦﹞媽媽。你還與令愛同行便了。﹝醜﹞我淹淹气息。路途誰慣歷。賤人。二位夫人是艷蕊瓊葩。怎比你煙花賤質。

﹝貼小旦﹞裴娘。我們再三苦勸。你媽媽執意不從。欲待要處些財禮。與你贖身。又一時未便。你且在我房子裏住下。待我們到江州。與相公說知。另差人取你便了。﹝旦﹞多謝二位夫人。﹝醜旦﹞我娘女兩人。在此打攪。還當送夫人一程。﹝貼小旦﹞不消送。就此拜別了罷。

【哭相思】﹝醜旦﹞兩地相思苦掛牽。臨期執手淚澘澘。﹝貼小旦﹞可憐又是孤舟別。﹝合﹞垂首無言去住難。

﹝醜旦下貼﹞玲瓏。分付白璧。就此起程。﹝小醜﹞白璧哥。夫人就要登舟。快喚舟子打扶手。﹝末同船家上﹞蘭舟扶浪淺。錦纜映霞明。請夫人上船。﹝上船介﹞

【淘金令】﹝貼小旦﹞澄波瀉影。畫鷁隨流轉。綠荷泛水。翠蓋擎珠淺。江水江風。香肌無汗。﹝貼﹞妹子。我與你呵。幸喜長途爲伴。回首家山。斜陽又隔隴樹煙。遠別已經年。深閨魂暗牽。重整歡娛。重整歡娛。舞裙歌扇。

夷猶靑雀舫。

蕭瑟白蘋洲。

遙指江州路。

云陰天際浮。

第二十二出茶客娶興

【山查子】﹝淨上﹞買笑且揮金。得意圖佳耦。賣俏逞風流。整頓巾和袖。

自家劉員外是也。連日在裴興奴家走動。他嫌我衣帽不整齊。面龐不俏麗。我𨿽下許多幫襯。他全然不理。如今的袖兒窄窄。帽兒圓圓。一嘴胡須去了半邊。這也看得過了。難道也不畱我。只是一件。他旣有了那老白。總然畱我。一定也不放在心上。不若將千金娶回爲妾。到了我家裏。就由得我了。怕他不從順我。前日媽媽已有見允之意。不免再去與他商議。此間已是裴媽媽家裏了。有人麼。

【前腔】﹝醜上﹞覆雨共翻云。不怕顏兒厚。佳客到堂前。斂袵相迎候。﹝相見介﹞

呀。員外。前日多有簡慢。﹝淨﹞好說好說。打攪。﹝醜﹞阿呀。員外。你今日一發打扮得俏麗。越越標致了。好巾帽。好衣服。須也恰像少了些。卻是爲何。﹝淨﹞媽媽。被你女兒弄得做脫須了。﹝醜﹞員外。不是脫須。﹝捋須介﹞咦。其然豈其然乎。﹝淨﹞休得取笑。媽媽。小子有一句話兒奉吿。﹝醜﹞員外有何見諭。﹝淨﹞媽媽。我在你令愛跟前。十分幫襯。只是不理。意欲將銀千兩。娶歸爲妾。他旣在我家。也只得順從我了。媽媽。你的意如何。﹝醜﹞員外。老身只有此女。本是割捨不得。員外旣有千金。也只得割愛了。﹝淨﹞多謝媽媽。只怕令愛不肯。如何是好。﹝醜﹞員外。老身做主。怕他不從。﹝淨﹞媽媽。

【玉胞肚】姻緣輻輳。喜紅妝牽絲翠樓。贖蛾眉不惜千金。論風流肯落人後。操持箕箒抱衾裯。且載扁舟事遠遊。

【前腔】﹝醜﹞章臺折柳。喜柔枝春風逗畱。總黏成一段風流。願百歲常相廝守。相看匹鳥在河洲。河漢今宵會鬥牛。

員外請坐。待我喚他出來。興奴那裏。快來。﹝旦上﹞終朝拭淚頻。腸斷爲情親。無限傷心事。含羞懶向人。母親萬福。﹝醜﹞我兒。劉員外在此。過來見了。﹝旦﹞母親。我心上有事。你只管來胡纏。﹝相見介旦背白﹞惹厭的東西。﹝醜﹞你看。又來使性了。我且不打你。我對你說。你平日只想從良。𨿽是守著那白相公。他又杳無音信。這也是徒然了。今日劉員外將銀一千兩。要娶你爲妾。你從了他。也了得你終身之事。卻不是好。﹝旦﹞孩兒與白相公原有舊約。況且劉員外是个爲客的人。販夫俗子。教我怎生伴著他。我就死也斷不嫁他的。﹝醜﹞我做娘的得了銀子。難道罷了不成。你慣在娘面上使性。我便奉答了這一遭兒。你也不要怪我。快些梳妝。員外。我和你到外面去兌了銀子。就要他下船去罷。﹝淨醜下旦﹞娘。我是你親生的女。你全無骨肉之情。今日千鄕萬里。把我嫁與這个茶商。閃得我好狠毒也。事出無柰。我也只得權且從他。那廝若來犯我。我到前途尋个自盡便了。

【山坡羊】急煎煎雨僝雲僽。怨寥寥粉消紅瘦。虛飄飄如逐浪浮鷗。眼巴巴盼不到的文鴛耦。淚暗流。孤身不自由。紅顏薄命。薄命從來有。誰似今朝落人機彀。含羞。又抱琵琶過別舟。難畱。不是寃家不聚頭。

﹝淨醜上﹞柳外促歸航。花前逞艷妝。仙源今有約。天遣會劉郞。船已在河下了。媽媽。快請令愛上船。﹝醜﹞我兒。我只爲孔方兄。斷送親生女。少不得要去的。就此拜別了罷。

【臨江仙】﹝旦﹞擊破菱花半面。那堪目斷江州。天涯淪落下場頭。出門煙水闊。漂泊倩誰收。﹝淨扯旦下醜弔場﹞我那兒。你掩淚含羞辭別去。似飛花逐水悠悠。蕭蕭孤影向誰投。倚門空悵望。腸斷楚江秋。﹝下﹞

第二十三出蠻素至江

【鵲橋仙】﹝生上﹞明光奏賦。石渠侍講。委佩鳳皇池上。一封朝奏謫江鄕。喜官舍面山虛爽。

﹝眼兒媚﹞煙艸萋萋。小樓西。兩行疎柳。一絲殘照。數點鴉棲。春山碧樹秋重綠。人在武陵溪。無情明月。有情歸夢。同到幽閨。我前日差白璧回去。取蠻素二姬。爲何去久。還不見來。好生放心不下。

【解三酲】想楓宸昔年立仗。效葵忠敢上封章。不道龍鱗難逆遭黜降。喜靑山正對黃堂。只是寂寥夜雨芙蓉帳。冷淡秋風煙水鄕。﹝合﹞遙相望。豈忍使鳳幃人老。云冷巫陽。

待蠻素二姬到來。我且把裴興奴的事對他說。試他一試。

【前腔】想那日東郊歡暢。喜褰簾邂逅裴娘。與他並頭交頸沙堤上。應不羨兩兩鴛鴦。想當初柔情綽態相親傍。到如今水驛江程去路長。﹝合前﹞

【生查子】﹝貼小旦小醜末同上﹞千里泛長江。經月同官舫。更喜到名邦。歌舞陪新賞。

﹝末報相見介貼小旦﹞相公一向好麼。﹝生﹞好。﹝指貼云﹞你也好。﹝指小旦云﹞你爲何腰肢越瘦了些。﹝小旦﹞這兩日身子有些不好。﹝生笑介﹞如今來了。就好了。我且問你。你二人來。路上風景如何。﹝貼小旦﹞風景甚好。一路都是靑山。﹝生﹞這靑山你們到得飽看了。﹝貼小旦﹞不但飽看。且被我帶在包裹裏來了。﹝生笑介﹞靑山怎麼帶得在包裹裏來。﹝貼小旦﹞相公不信。待我取來看。玲瓏。你去取那靑衫出來。﹝小醜﹞靑衫在此。﹝貼小旦﹞相公。這靑衫也曾見來麼。

【太師引】﹝生見驚介﹞頓驚惶這舊物渾無恙。悲墜屨難禁感傷。覷亡簪使人惆悵。嘆蠅頭蝸角空忙。受盡了許多風浪。轉敎人心旌遙揚。這件靑衫。是我失落在京師的。路迢迢何緣到你行。﹝小醜諢介生﹞早難道風吹云捲入蘭房。

【前腔】﹝貼小旦﹞有一个緋衣仙子來相訪。﹝生沈吟介﹞非衣。﹝貼小旦﹞他挾靑衫擲還阮郞。﹝生﹞什麼阮郞。﹝貼小旦﹞有个元在傍邊的。他又曾與劉郞相傍。訪天臺同渡石梁。到如今人間天上。閃得人粉凋紅喪。減芳容啼痕兩行。訴不盡別來牛女做參商。

﹝生﹞說話有些蹺蹊。且不明白。你可實對我說。﹝貼小旦﹞相公。你且實說。這件衣服。失落在那裏。我們才說。

【前腔】﹝生﹞東郊曾訪平康巷。遇佳人流連夕陽。愛紅妝琵琶嘹喨。解靑衫典卻瓊漿。﹝貼小旦笑介﹞說起瓊漿。卻是裴航的故事了。﹝生﹞到如今音容絕響。也只爲干戈擾攘。斷鱗鴻天各一方。多應是眼前物在人亡。

﹝貼小旦﹞是實說了。我們也實說了罷。當時裴興奴母子呵。

【前腔】避兵投止方鞅掌。相憐惜借居左廊。出靑衫把眞情說向。反敎人寸斷柔腸。相公相公。他爲你受萬千磨障。狠娘行羅鉗吉网。眼見得淩辱數場。爲千金要將他遠嫁浮梁。

興奴守志。不肯接那浮梁茶客。他母親使起性來。對茶商說。你出得千金。就賣與你罷。左右在家也不肯接客。那茶商已允。我來時。已聞得將成事。興奴不肯。要與我們同來。又被他母親毒打一場。我們願典衣飾贖他。又不勾數。因此只得撇了他。我們自來了。相公可上緊救他才好。

【前腔】﹝生﹞聽伊言使我添淒愴。這時節有誰主張。興奴興奴。遣不去殺風景的業障。打不上影兒裏情郞。冷淡卻梅花孤帳。祗落得夢魂勞攘。白頭吟難禁那廂。題橋客怎生忘了鳳求皇。

如今罄我宦囊。不上一二百金。怎生是好。﹝貼小旦﹞奴家二人的釵梳。都湊在裏頭。也有二三百金之數了。待他母親送了興奴來。再找他也不妨。只是相公就該差人去。﹝生﹞你們進去收拾東西起來。待我寫了書。幷將這靑衫寄去爲證。連夜就差人去。﹝小醜對貼小旦背云﹞玲瓏看起來。你們二位到是鶻突的。方才到衙。如何又要去娶那裴娘。如今一時髙興。倘然取將來。樊娘煩惱起來。蠻娘又蠻將起來。那樂天相公就不樂了。不如把玲瓏做了一个通房。又省了銀子。卻不是好。﹝貼小旦﹞胡說。

一番淸話總關心。

急遣人歸寄好音。

但願應時還得見。

須知勝似嶽陽金。

第二十四出娶興人至

【雙勸酒】﹝末上﹞西風漸緊。長途勞頓。因求麗人。特傳芳信。頻盼望故國煙雲。怕夕陽又近黃昏。

自家是白相公差回來娶那裴娘的。迆邐行來。已是家門首了。聞得裴媽媽就在我家房子裏住。此間想必是了。不免叫一聲。有人麼。﹝醜上﹞孤苦方爲苦。家貧未是貧。自從我女兒出去。他鄕獨處。鬼也沒得上門。今日是誰來相訪。莫不是我女兒有信回來。待我開門去看。﹝開門介﹞呀。白大叔。又回來了。下顧老身。有何話說。﹝末﹞俺相公因二位夫人說了你令愛的好意。故此特差我回來。要娶你令愛。這銀子三百兩。聊爲財禮。靑衫一件。寄與裴娘爲表照的。媽媽。請收了。﹝醜﹞大叔不要說起。我那女兒自從你相公別後。終日思想。不肯接客。異鄕流落。生意蕭條。只得把我女兒。嫁與浮梁茶客劉員外去了。大叔起勞你。多多稟上相公。望乞恕罪。銀子靑衫。大叔原自收了去。﹝末﹞媽媽。你女兒嫁了人也罷。只是辜負了我家相公一片好心。怎麼了。怎麼了。﹝醜﹞大叔。我那女兒呵。

【好姐姐】他念靑衫難忘舊恩。柰別後杳無音信。門前冷落只得嫁與人。﹝合﹞堪憐憫。天涯飄泊憑誰問。似水上浮萍陌上塵。

【前腔】﹝末﹞相公呵。念靑樓薄幸可嗔。仗靑衫特來求聘。柰章臺柳色在別處新。

﹝合前醜﹞大叔。老身久在此打攪相公府上。如今干戈寧靜。卽日回到長安去了。不得叩謝相公與二位夫人。你替我多多稟上。待相公欽召到京。老身自當叩見。大叔。多有勞了。多簡慢了。﹝末﹞好說。就此別了。

勞君千里苦奔馳。

無柰娘行見識迷。

夜靜水寒魚不餌。

滿船空載月明歸。

第二十五出樂天賞花

【畫堂春】﹝生上﹞家山迢遞隔秋云。天涯誰念孤臣。﹝貼小旦小醜上﹞秋煙一抹遠山勻。翠黛含顰。

﹝浣溪沙﹞﹝生﹞露冷風淸又杪秋。夢歸思舊兩悠悠。一官何事苦淹畱。﹝貼小旦﹞你在異鄕須自遣。閒愁休得惱心頭。且將歌舞答淸幽。﹝生﹞小蠻樊素。我謫居在此。淪落無聊。往娶興奴。又無音耗。好生悶人也。﹝貼小旦﹞相公。你賜環有日。還珠可待。且自開懷。不須煩惱。奴家二人。見秋花爛熳。風日淸嘉。特具一杯。以供玩賞。不知相公意下何如。﹝生﹞如此卻好。﹝貼小旦﹞玲瓏取酒過來。﹝小醜﹞酒在此。﹝貼小旦遞酒介﹞

【集賢賓】﹝生﹞秋花點點浥露芬。繞碧砌苔茵。菊散叢金蓮墜粉。喜寒葩似帶餘春。繁華易隕。恐靑女又侵靑鏡。﹝合﹞心自忖。拚取綠醑靑尊同引。

【前腔】﹝貼小旦﹞秋風隱隱入座馨。更秋色宜人。把艷舞嬌歌還再整。柰感時濺淚傷神。金風漸緊。怕玉露又催霜信。

﹝合前生﹞你二人久疎歌舞。今日歌一曲舞一回何如。﹝貼小旦﹞奴家正有此意。﹝生﹞玲瓏取象板過來。

【貓兒墜】﹝貼﹞梁州低按。裊裊動芳塵。白雪飛揚遏彩雲。櫻桃一顆綴朱唇。含顰。看尊前扇底。逸韻生春。

﹝生﹞玲瓏取舞裀過來。﹝小旦舞介﹞

【前腔】﹝合﹞霓裳曲按。恰稱小腰身。瓣落金蓮不動塵。回旋宛轉逐行雲。輕盈。似盤中掌上。逸態生春。

【尾聲】浮沈宦迹何須問。﹝貼小旦﹞況對此姸芳佳醞。﹝生﹞酩酊渾忘客裏身。

玲瓏。撤過了酒罷。﹝末上﹞姻緣姻緣。事非偶然。謀事在人。成事在天。此間已是官衙門首。不免徑入。﹝見介生﹞白璧。你回來了。此事成否如何。﹝末﹞小人一到裴媽媽家。就把銀子靑衫送與他看。說相公要娶裴娘。特差我回來。那媽媽說道。近來生意蕭條。相公又無音信。數日之前。將裴娘已嫁與浮梁茶客去了。這靑衫與銀子俱在此。﹝生﹞收了。你自回避。﹝末應下﹞

【朝天子】﹝生﹞一夜西風忽報秋。爭柰鯤弦斷。鸞鏡羞。封書空往倩誰收。似沈浮。枉敎人目斷靑樓。這盟言怎酬。這盟言怎酬。

【前腔】﹝貼小旦﹞無柰姻緣不到頭。可惜他辭條蚤。逐浪浮。須知冰炭自難投。苦覊畱。待尋消問息無由。使傍觀淚流。使傍觀淚流。

功名情事兩蹉跎。

歡樂番成怨恨多。

遇飮酒時須飮酒。

得髙歌處且髙歌。

第二十六出劉白謁元

【喜遷鶯前】﹝小生從上﹞皇華丹詔。看使節淩風。卿雲開道。破浪乘潮。片帆搖曳。匡廬指點非遙。

﹝虞美人﹞潮生潮落何時了。斷送行人老。消沈萬古意無窮。盡在長空澹澹鳥飛中。海門幾點靑山小。望極煙波渺。何當駕我以長風。便欲乘桴浮到日華東。自家元稹是也。自從夢得出守江州。樂天謫爲司馬。相知日遠。夢寐爲勞。如今幸得奉詔。安撫江南。路從江州經過。當得與二君晤面。適才已打報子去了。你看廬山在望。眼見得是江州地方。叫左右。﹝眾介﹞與我捲起這簾兒。待我盼望一回。

【孝順歌】匡廬近。瀑布髙。銀河半落界紫霄。五老倘相招。雲松未可巢。香鑪日照。秀色氤氳。芙蓉縹緲。虎溪舊約難尋。蓮社從誰討。追惠遠。憶謝陶。那風流頗同調。

且下了簾兒。把艙門閉上。待我下艙。少息一回。分付稍水。一到江州。便泊了船。看有客相訪。卽便通報。﹝眾應介暫下﹞

【喜遷鶯後】﹝外生從上﹞聞道故人來到。還須相訪相邀。期登眺。幾年分袂。暫慰同袍。

﹝眾﹞此間已是元爺船了。﹝生外﹞左右快通報。﹝眾報介相見介生﹞憶昔思君與君處。金鸞殿裏鳳樓東。﹝小生﹞今日逢君在何處。廬江煙水畫橋中。﹝外﹞皇情未使恩波極。日暮樓船更起風。﹝坐定介小生﹞樂天前日出京時。小弟大病。所以不能奉餞。止在枕上口占一詩。寒燈無焰影幢幢。此夜聞君謫九江。垂死病中驚起坐。暗風吹雨入寒窗。﹝外﹞好詩。聽之使人酸鼻。﹝生﹞小弟到任後。曾有一函奉寄。不知曾到否。﹝小生﹞書到後。小弟又有一絕道。遠信入門先有淚。妻驚女哭問何如。尋常不省曾如此。應是江州司馬書。﹝生﹞二詩都不曾領教。﹝外﹞此二詩樂天𨿽未見。外面已傳誦矣。

【啄木兒】﹝小生﹞契闊久。夢寐勞。孤影幢幢嘆寂寥。紫薇省自直通宵。未央宮漫憶同朝。分飛鵷鷺俱難保。縱橫燕雀何足道。落得稅駕江幹駐使軺。

【前腔】﹝生﹞盟鷗鳥。別鳳毛。曾托雙魚寄木桃。愧一枝暫寄鷦鷯。喜交知萬里扶搖。行看健翮登樞要。﹝小生﹞想樂天不久亦當內召。﹝生﹞賜環敢望仍歸趙。結綬空談朱與蕭。

【前腔】﹝外﹞承風調。附雅騷。待罪名邦景物饒。媿蒲鞭未化江臯。祇落得撫字心勞。彤廷路阻絕音耗。畫船喜得追歡笑。且滿泛金尊把旅況消。

樂天。我與你輪番設燕。須畱微之淹畱數日。方展此情。﹝生﹞正是。明日攜具於廬山艸堂一坐如何。﹝小生﹞欽限頗近。明日早發矣。如今還有些事。不得扳畱二兄。待我午間事完。薄暮可來舟中一敍。乘月而散。卻不是好。﹝生﹞微之旣如此說。今晚且攜具同來再聚。

一江秋色滿篷牕。

故舊相逢喜欲狂。

但使主人能醉客。

不知何處是他鄕。

第二十七出興拒茶客

【步步嬌】﹝旦上﹞懨懨鬼病難消遣。捱不了相思限。﹝內撞鐘介﹞呀。又早鐘聲到客船。長夜無眠。業債前生欠。﹝淨醉上﹞我乘醉欲追歡。只恐陽臺咫尺如天塹。

此間已是我的船了。不免跳上去。呀。興奴姐。你還不曾睡。想是等我麼。﹝旦﹞不識羞。那个來等你。﹝淨﹞興娘。你在我船上。將及兩月。從不曾與我同睡。今夜酒興發作。一定要好一好了。﹝旦﹞不知那裏喫醉了。爛酒臭。閃開些。﹝淨﹞我的娘。沒柰何。旣在我家裏。難道罷了不成。一定要好一好。﹝旦推介﹞

【玉交枝】你休纒休戀。彊將來原非夙緣。孤鴛野鶩難爲伴。空敎人背地熬煎你終朝沈醉口流涎。蠻聲獠气村郞面。﹝作苦介﹞這覊愁似離琴斷弦。這牢籠似失林檻猿。

【川撥棹】﹝淨﹞你空嗟怨。絮叨叨還將口鉗。費黃金只爲紅顏。費黃金只爲紅顏。欲相親翻來見嫌。你再推辭看我拳。再推辭把鬢撏。

【尾聲】﹝旦﹞自憐薄命身輕賤。﹝淨﹞何日方諧繾綣。﹝旦﹞員外。你若再來纏我呵。拚取微軀赴九泉。

﹝旦作關艙門下淨弔場﹞阿呀。你看這賤人這等可惡。我將千金娶他。他一心只戀別人。把艙門閉上。竟自去睡了。好惱好惱。﹝小醜上﹞自不整衣毛。何須夜夜嚎。員外。半夜三更。爲何在此發惱。﹝淨﹞這小廝你不曉得。﹝小醜﹞員外。你不要瞞我。我都曉得了。﹝淨﹞你曉得什麼。﹝小醜﹞員外方才乘其酒興。要與興奴姐那話兒。他執意不從。故此在這裏嚷鬧。﹝淨﹞便是。這等無禮。可惡得緊。待我打開了艙門。拿他出來。打他一頓。方釋我的气。﹝小醜﹞員外。你且耐心。我當初勸你不要討他。你就說我喫醋。反罵我起來。如今費了許多心。淘了許多气。兀自不得到手。著甚來由。如今夜已深了。酒已醒了。他又睡了。門又關了。前面江邊酒樓上多少妓者。也有彈的。也有唱的。何不到那裏自樂一樂。別他娘十日半月。他熬不得了。少不得要上手。﹝淨﹞此計甚妙。正是此處不畱人。自有畱人處。去去去。﹝下﹞

第二十八出坐濕靑衫

﹝旦抱琵琶上﹞影似白團扇。調諧朱弦琴。一毫不平意。幽怨古猶今。奴家方才閉上艙門。拒絕那廝。且喜他使性。上崖去了。如今再上船頭消遣一回。你看江深夜靜。月冷風淸。好淒慘人也。前日聞得白相公謫宦江州。此間正是江州地方了。咳。只在一處。不能勾廝見。好苦呵。稍水那裏。﹝醜扮船家上﹞隨風倒舵。順水推船。裴娘有何分付。﹝旦﹞稍水。你把這船頭對著月色。就泊在這蘆花岸邊。待我把琵琶自彈一曲。﹝醜諢下旦﹞碧海靑天無限恨。等閒拭淚付琵琶。﹝彈介﹞

【新水令】鯤弦鐵撥紫檀槽。斷送許多年少。空林驚宿鳥。幽壑舞潛蛟。切切嘈嘈。寫不盡相思調。

【步步嬌】﹝生外末小醜挑酒罍上﹞荻花楓葉秋容老。祖餞潯陽道。山低月已髙。挈榼提壺。且須傾倒。﹝末﹞此間已是元爺船了。﹝外生﹞快通報。﹝末﹞稍子打扶手。﹝淨稍子上﹞是那个。﹝末﹞劉爺白爺下馬。﹝淨﹞老爺有請。﹝小生上﹞獨坐正無聊。主人下馬剛來到。

快請上船。﹝相見送酒介換冠服生內穿靑衫介﹞

【折桂令】﹝旦﹞恨悠悠粉褪香消。悵憶仙郞夢繞魂勞。想他們別戀多嬌。﹝生外﹞微之請一杯。那裏琵琶聲響。﹝旦﹞他有櫻桃素口。楊柳蠻腰。拋閃得人牛馬同槽。他昏騰騰酗酒餔糟。眼睜睜受盡煎熬。﹝生﹞彈得好。微之再請一杯。﹝旦﹞到頭來風月場空。那些兒雲雨峯髙。

【江兒水】﹝外小生﹞逸調來云表。淸聲徹斗杓。似湘靈鼓瑟江幹曉。似臨邛夜弄求凰操。﹝生聽介﹞好怪好怪。宛然是裴興奴的指撥。﹝拭淚悲介﹞他穿簾入混俱難料。誰共篷窗孤棹。暫且停橈。試問玉人消耗。

左右的。你把船移近那船。問他是什麼船。﹝問介醜﹞我們載的是浮梁茶客。﹝回話介生﹞你就問那彈琵琶的可是裴興娘。﹝眾問介旦作驚介﹞他爲何曉得我。我正是。問我怎麼。﹝眾﹞果然是。﹝生﹞我說是了。快請過船來。﹝眾請介旦﹞我已從了良。不好過來。﹝生﹞與他說。我是白樂天。﹝眾傳說介旦﹞旣是他在船裏。我就過來了。﹝過船相見介生拭淚介﹞我說是他。

【雁兒落帶過得勝令】﹝旦看介﹞豈忍見休文減帶腰。豈忍見宋玉悲秋貌。﹝生﹞你可認得這件靑衫麼。﹝旦﹞重提起典靑衫酒價髙。免不得掩紅妝把琵琶抱。﹝生﹞你爲何就嫁了人。﹝旦﹞恨娘行把我一時拋。付茶商把箕箒操。也不管參商和卯酉。逼勒咱鸞枝作鸛巢。﹝生拭淚介外﹞樂天爲何只管墮淚。你的靑衫盡濕透了。﹝小生﹞連我們也要墮淚起來了。﹝旦﹞延燒。死灰然祅神廟。藍橋。爲風波敗久要。爲風波敗久要。

【僥僥令】﹝生﹞一番新懊惱。幾載舊根苗。﹝外小生﹞邂逅相逢如天造。怎忍似棄言的解佩要。棄言的解佩要。

【收江南】﹝旦﹞呀。算將來生死是今宵。﹝外﹞可惜已嫁人了。﹝旦﹞那籌兒都休道。二位大人。沒柰何要與奴家做一个主。須敎我斷弦再續藉鸞膠。休疑慮章臺楊柳折長條。望相憐舊交。望相憐舊交。縱春山淡了尙堪描。

【園林好】﹝外小生﹞敎坊中聲名久標。便於歸須從俊髦。出幽谷正宜及早。從今夜好遷喬。從今夜好遷喬。

﹝小醜上﹞天有不測風雲。人有旦夕禍福。娘子在那裏。不好了。員外大醉。落在江裏了。﹝內﹞娘子遇了一个舊相識。在座船上。請過去彈琵琶去了。﹝小醜過船報介外﹞旣然如此。明日著地方與他打撈屍首。棺殮載回便了。﹝小醜﹞請娘子回船裏去。﹝外﹞胡說。裴興奴系官妓。名在教坊。你們庶人之家。如何娶得他。如今就把他畱下的衣飾。當他財禮退還你。興奴自應在此値應。不得前去。﹝小醜介﹞各人自掃門前雪。莫管他家瓦上霜。﹝下外﹞如今興奴已歸樂天。我們就差人送他到衙裏去罷。﹝生對外小生背云﹞興奴已作商人婦。恐怕使不得。﹝外小生﹞樂天。你生平大節不虧。官箴無玷。就有些風流罪過也何妨。﹝生﹞旣如此。喚從人取乘轎來。送回衙去。﹝眾﹞此處沒有轎。請老爺少待。須要到城裏去取來。﹝小生﹞旣要等轎子。何不取酒來再飮幾杯。再彈一曲如何。

【沽美酒帶太平令】﹝旦﹞謝陽侯斬鴟鴞。謝陽侯斬鴟鴞。賴恩相續鸞膠。你把今夜琵琶付彩毫。一字字繼離騷。一聲聲徹云璈。一句句完璧歸趙。朋友們千杯歡笑。夫妻們五花官誥。兒曹紅綃紫綃。總只是朝雲暮潮。呀。總不如百年諧老。

﹝眾﹞轎子來了。﹝旦﹞奴家就此拜謝二位大人。﹝外小生﹞且不要謝。明日還要來奉賀。﹝旦﹞乍逢渾似夢。相見反成悲。﹝下﹞

【尾聲】﹝外小生﹞登堂拜賀須明早。﹝笑介﹞樂天。他久旱逢甘在此宵。須暫時落後那楊柳櫻桃。

姻緣簿上喜和同。

恩怨遙傳指撥中。

一葉浮萍歸大海。

人生何處不相逢。

第二十九出裴興歸衙

【出隊子】﹝從持燈引旦上﹞從前幽怨。從前幽怨。一曲琵琶續舊緣。歸途燈火接寒煙。指點官衙蔥蒨間。似舊燕歸巢雙語檐前。

﹝從﹞已是衙門首了。﹝旦下轎從扣門介貼小旦小醜上貼﹞昨日喜時聞鵲喜。﹝小旦﹞今宵燈下拜燈花。﹝貼﹞妹子。連夜燈花結蕊。此時深夜扣門。不是相公送客回來。一定是家裏有人到了。﹝小旦﹞是。玲瓏開門去看。﹝小醜開門介﹞是那个。﹝從﹞是一位女客在此。老爺送回來的。﹝小醜﹞到是一位娘娘。阿呀。到有些面熟。﹝看介﹞是裴娘。如何到在此間。﹝諢介﹞夫人。裴娘在此。裴娘。夫人在此。裴娘。裴娘。且來陪我們夫人一陪。正好。正好。待我閉上了門。﹝相見介貼小旦﹞果是裴娘。爲何到此。﹝旦﹞二位夫人請上。待奴家拜稟。

【鎖南枝】匆匆別各一方。漂流此身無主張。畢竟嫁浮梁。孤舟煙水鄕。新聲奏舊話長。奴家在月下停舟。偶把琵琶消遣一回。不意相公正在江邊送客。聽得是奴家的指撥。相邀過船。感舊興悲。靑衫淚濕。那時節有人來報。茶客酒醉溺死。相公就贖我回來了。續前緣眞不枉。

【前腔】﹝貼小旦﹞從別後淚兩行。音容阻隔路渺茫。邂逅水雲鄕。似文鴛逐雁行。移蓮步入畫堂。再相逢喜相傍。

【天下樂】﹝生末上﹞遷客逢秋倍黯然。那堪送客楚江邊。琵琶一曲濕靑衫。始得鸞膠續斷弦。

﹝末﹞此間已是衙門首了。﹝扣門介﹞開門。相公回來了。﹝小醜開門介貼小旦﹞相公爲何歸遲。裴娘已在此了。﹝生﹞興奴。你到了幾時了。﹝旦﹞方才到的。相公請坐。待奴家拜見。﹝拜介﹞奴家脫迹煙花。得操箕箒。不勝榮幸。﹝生﹞興奴。破鏡再合。去璧復還。深爲可喜。你與他二人可曾見禮。﹝旦﹞還不曾行禮。﹝生﹞就此行禮罷。﹝三旦交拜介貼小旦﹞相公。自古道新娶不如遠歸。今日相公與裴娘又是新娶。又是遠歸。樂可知矣。況秋宵正長。我們備一榼子來。與裴娘燈下坐一回如何。﹝生﹞夜已深了。不消了。明日坐罷。﹝貼﹞相公。你忒性急了些。﹝小旦﹞姐姐。知趣些罷。﹝貼﹞旣如此。我們先進去睡。玲瓏你看茶來。與裴娘喫。﹝小醜﹞裴娘聽得茶字。頭也是疼的。如今在白家來。只喫些白滚湯罷。﹝貼﹞胡說。解道新知樂。﹝小旦﹞今宵且讓伊。﹝做轉身介﹞相公。明日有賀客來。又要喫酒。早些起來。﹝小醜﹞不是喫酒。是喫醋了。﹝小旦﹞唗。﹝同下生﹞興娘。我與你燈下再坐一坐。把別來心事。試講一番如何。﹝旦﹞如此甚好。

【江頭金桂】﹝生﹞自那日春郊遊訪。爲封章謫此邦。無柰縱橫豺虎。折散鴛鴦。把恩情都撇漾。受盡了多少淒涼。喜得靑衫無恙。到此新愁頓減。舊願須償。潯陽今番作楚陽。剩把銀缸照取。剩把銀缸照取。玉容偎傍。謾商量。只落得感舊春如夢。驚心喜欲狂。

【前腔】﹝旦﹞也只爲風塵業障。苦相思在兩鄕。經幾度蘼蕪春望。暗惜年芳。嘆萍蹤無倚仗。誰承望剩粉殘香。番做了珠還掌上。幸遇今宵歡會。打疊柔腸。他鄕恍疑歸故鄕。𨿽是靑山黛淺。𨿽是靑山黛淺。眉尖愁放。謾論量。相公。你還該到二位夫人那裏去。休落了宛轉歌喉細。■﹝徧﹞躚舞袖長。

﹝生﹞夜已深了。我和你去睡罷。﹝攜手介﹞

今宵相遇豈尋常。

苦把相思訴一場。

不是一番寒徹骨。

怎得梅花撲鼻香。

第三十出樂天蒙召

【風入松】﹝外小生引從上﹞昨宵邂逅豫章城。向秋江餞別長亭。聽冰弦嘹喨傳鄰艇。喜舊愛重諧堪慶。向衙齋聯鑣共行。停徵蓋。暫逢迎。

昨晚相期。同賀樂天。此間已是他官衙了。左右的快通報。﹝報介﹞

【前腔】﹝生上﹞天涯淪落不勝情。幸江津重遇娉婷。夢回巫峽魂難定。聞故友朝來相慶。且開尊相邀共傾。候下榻。喜逢迎。

﹝出迎相見介小生外﹞樂天。昨宵裴娘之事。可謂奇逢。二弟特來奉賀。﹝生﹞賴二兄玉成。未及造謝。敢勞先施。請坐了。﹝小生﹞小弟簡書相迫。卽欲解維。不敢坐了。﹝生﹞旣到衙齋。豈有不坐之理。小設已具。略敍片時。幸勿見拒。白璧那裏。﹝末上生﹞你可傳話後堂。喚玲瓏請二位小夫人同裴娘出來。見了二位老爺。﹝末應傳話下介小生外﹞這个不敢。﹝生﹞通家兄弟。相見何妨。﹝貼小旦旦小醜同上﹞大婦理靑絲。﹝小旦﹞中婦飾蛾眉。﹝旦﹞少婦獨無事。曲罷詠新詩。﹝合﹞上官何須起。安坐飮瓊巵。﹝相見介旦拜介﹞多謝二位大人作主。不忘大恩。﹝外小生﹞好說。樂天。我們兩个。也當得个媒人了。﹝生﹞多謝。正是月夜幸逢月老。﹝小生外﹞冰弦喜遇冰人。﹝生﹞玲瓏。取酒過來。﹝小醜﹞有酒。

【催拍】﹝生﹞記當初周旋帝京。幸今日重逢友生。攻破愁城。拭拂啼痕。打疊心旌。幾載暌離。百歲姻盟。﹝合﹞盍簪處且緩王程。三婦艷。二難幷。

【前腔】﹝小生外﹞喜一朝重諧舊盟。況契合金蘭並馨。看新歡故情。杯酒盤桓。秉燭燒燈。妙舞嬌歌。語燕啼鶯。

﹝合前末上報﹞稟爺。朝廷詔書到了。﹝生﹞快排香案。﹝醜扮官捧詔上﹞

【探春令】九重綸綍映昭回。捧天書特來宣召。

詔書已到。跪聽宣讀。皇帝詔曰。朕惟效力宣猷者。委質之大義。犯顏直諫者。盡瘁之忠貞。爾原任左拾遺今降江州司馬白居易。偶因忤旨。謫譴江州。忠讜才猷。不忍終棄。玆特召爲禮部侍郞。兼翰林學士。賜緋衣一襲。仍佩紫金魚袋。贊司邦禮。啟沃朕心。爾其恪恭厥職。欽哉毋替。望闕謝恩。﹝生﹞萬歲萬歲萬萬歲。﹝眾相見介﹞天使大人請坐。﹝醜﹞王命緊急。不敢坐了。就此吿辭。﹝生﹞還請到館驛中少住。﹝醜﹞一封來玉陛。千里促雕鞍。﹝下外小生﹞恭喜恭喜。﹝生﹞叨賴叨賴。興奴。你過來。我𨿽荷君恩賜緋。靑衫不忍輕棄。我他日歸來。履道園中。香山社裏。還要穿他。好好收拾了。﹝旦貼小旦﹞足見相公不忘舊的意思。﹝生﹞二兄。小弟正在淪落之鄕。不意有此寵召。主上之恩。何以報答。

【大環著】﹝合﹞感吾皇寵召。感吾皇寵召。趨命還朝。絳節朱輪。紫泥丹詔。履舃重登廊廟。典禮春曹。金馬玉堂仙。翰林淸要。齊欽羨歡增朋好。看衣紫腰金榮耀。遭昌運佐唐堯。位列夔龍。光分管鮑。

【越恁好】同聲共傾倒。同聲共傾倒。名譽冠時髦。滿堂歡笑。金石交。鳳鸞交。文章事業。風流才調。咫尺丹霄。浮雲不蔽長安道。歡娛百歲同諧老。

【尾聲】佳人才子從來少。榮辱升沈何足道。白雪還須續彩毫。

休論白傅與元郞。

仕路從來是戲場。

一曲琵琶千古恨。

翻令遷客有輝光。

靑衫記終

