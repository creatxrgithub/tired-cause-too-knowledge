戲曲考源

﹝近人﹞王國維撰

海寗王國維

●目錄

戲曲考源

教坊致語

口號

勾合曲

勾小兒隊

隊名

問小兒隊

小兒致語

勾雜劇

放小兒隊

勾女童隊

隊名

問女童隊

女童致語

勾雜劇

放女童隊

調笑轉踏

放隊

水調歌第一

第二

第三

第四

第五

入破第一

第二

第三

第四

第五

第六徹

水調歌頭

排徧第一

排徧第二

排徧第三

排徧第四

排徧第五

排徧第六

排徧第七攧花十八

道宮薄媚

排徧第八

排徧第九

第十攧

入破第一

第二虛催

第三衮徧

第四催拍

第五衮徧

第六歇拍

第七煞衮

歸去來兮引

●戲曲考源

楚詞之作滄浪鳳兮二歌先之詩餘之興齊梁小樂府先之獨戲曲一體崛起於金元之間於是有疑其出自異域而與前此之文學無闗系者此又不然嘗考其變遷之迹皆在有宋一代不過因金元人音樂上之嗜好而日益發達耳

戲曲者謂以歌舞演故事也古樂府中如焦仲卿妻詩木蘭辭長恨歌等𨿽詠故事而不被之歌舞非戲曲也柘枝菩薩蠻之隊𨿽合歌舞而不演故事亦非戲曲也惟漢之角抵於魚龍百戲外兼搬演古人物張衡西京賦曰東海黃公赤刀粵祝冀厭白虎卒不能救又曰總會仙倡戲豹舞羆白虎鼓瑟蒼龍吹箎女娥坐而長歌聲淸暢以逶蛇洪崖立而指麾被羽毛之襳襹度曲未終雲起雪飛則所搬演之人物且自歌舞然所演者實仙怪之事不得云故事也演故事者始於唐之大面撥頭踏搖娘等戲代面【卽大面】出於北齊北齊蘭陵王長恭才武而面美常著假面以對敵嘗擊周師金墉城下勇冠三軍齊人壯之爲此舞以效其指麾擊刺之容謂之蘭陵王入陣曲撥頭出西域胡人爲猛獸所噬其子求獸殺之爲此舞以象之也踏搖娘生於隋末隋末河內有人貌惡而嗜酒常自號郎中醉歸必毆其妻其妻美色善歌爲怨苦之辭河朔演其曲而被之弦管因寫其夫之容妻悲訴毎搖頓其身故號踏搖娘【右見舊唐書音樂志樂府雜錄及教坊記所載略同】及昭宗光化中孫徳昭之徒及劉季述始作樊噲排闥劇【宋陳暘樂書第一百八十六卷

】唐時戲劇可考者僅此至宋初搬演較爲任意宋孔道輔奉使契丹契丹宴使者優人以文宣王爲戲道輔艴然徑出【宋史孔道輔傳】又祥符天禧中楊大年錢文僖晏元獻劉子儀以文章立朝爲詩皆宗李義山後進多竊義山語句嘗內宴優人有爲義山者衣服敗裂告人曰吾爲諸館職撏撦至此聞者歡笑【劉攽中山詩話】至南宋時洪邁夷堅走葉紹翁四朝聞見錄所載優伶調謔之事尙與此相類𨿽搬演古人物然果有歌詞與故事否若有歌詞果與故事相應否今不可考要之此時尙無金元間所謂戲曲則固可決也雜戲之名始起於宋宋制毎春秋聖節三大宴小兒隊女弟子隊各進雜劇隊舞及雜劇之制具見宋史樂志及宋孟元老東京夢華錄宋志謂舞隊之制其名各十小兒隊凡七十二人女弟子隊凡一百五十人毎春秋聖節三大宴其第一皇帝升座宰相進酒庭中吹觱篥以眾樂和之賜羣臣酒皆就座宰相飲作傾杯百官飲作三臺第二皇帝再舉酒羣臣立於席後樂以歌起第三皇帝舉酒如第二之制以次進食第四百戲皆作第五皇帝舉酒如第二之制第六樂工致辭繼以詩一章謂之口號皆述徳美及中外蹈詠之情第七合奏大曲第八皇帝舉酒殿上獨彈琵琶第九小兒隊舞亦致辭以述徳美第十雜劇罷皇帝起更衣第十一皇帝再坐舉酒殿上獨吹笙第十二蹴踘第十三皇帝舉酒殿上獨彈箏第十四女弟子隊舞亦致辭如小兒隊第十五雜劇第十六皇帝舉酒如第二之制第十七奏鼓吹曲或用法曲或用玆第十八皇帝舉酒如第二之制第十九用角抵宴畢而隊舞制度東京夢華錄所載尢詳初參軍色作語勾小兒隊舞小兒各選年十二三者二百餘人列四行毎行隊頭一名四人簇擁並小隱士帽著緋綠紫靑生色花衫上領四契義欄束帶各執花枝排定先有四人裹捲腳帕頭紫衫者擎一彩殿子內金貼字牌擂鼓而進謂之隊名牌上有一聯謂如九韶翔彩鳳八佾舞靑鸞之句樂部舉樂小兒隊舞步進前直叩殿陛參軍色作語問小兒班首近前進口號雜劇人皆打和畢樂作羣舞合唱且舞且唱又唱破子畢小兒班首入進致語句雜劇入場一場兩段內殿雜戲爲有使人在座不敢深作諧謔惟用羣隊裝其似像市語謂之拽串雜戲畢參軍色作語放小兒隊又羣舞應天長曲子出場女弟子隊舞雜劇與小兒略同惟節次稍多此徽宗聖節典禮也若宴遼使其典禮與三大宴同惟無後場雜劇及女弟子隊舞遼宴宋使則酒一行觱篥起歌酒二行歌酒三行歌手伎入酒四行琵琶獨彈餅茶致語食入雜劇進【遼史樂志】由此觀之則宋之搬演李義山遼之搬演文宣王旣在宴時其爲其爲雜劇無可疑也

雜劇亦有歌詞宋史樂志謂眞宗不喜鄭聲而或爲雜劇辭未嘗宣布於外是也其詞如何今不可考惟三大宴之致辭則由文臣爲之故宋人集中多樂語一種又謂之致語又謂之念語玆錄蘇子瞻興龍節集英殿宴樂語如左節

教坊致語

臣聞帝武造周已兆興王之迹日符祚漢實開受命之祥非天私我有邦惟聖乃作神主仰止誕彌之慶集於建丑之正端玉履庭爰講比鄰之好虎臣在泮復通西域之琛式燕示慈與人均福恭維皇帝陛下睿思冠古浚哲自天煥乎有文日講六經之訓述而不作思齊累聖之仁夷夏宅心神人協徳卜年七百方過歷以承天有臣三十鹹一心而戴後彤庭振萬玉座傳觴誦干戈載戢之詩作君臣相說之樂斯民何幸白首太平臣猥以微生親逢盛旦始慶猗蘭之會願賡擊壤之音下采民言上陳口號

口號

凜凜重瞳日月新西方驚喜識天人共知若木初生旦且種蟠桃不計春請使黒山歸屬國給扶黃髮拜嚴宸紫皇應在紅雲裏試問淸都侍從臣

勾合曲

祝堯之壽旣罄於歡謡眾舜之功願觀於備樂羽旅在列笙磬同音上奉嚴宸教坊合曲

勾小兒隊

魚龍奏技畢陳詭異之觀髫齓成童各效回旋之妙嘉其尙幼有此良心仰奉宸慈教坊小兒入隊

隊名

兩階陳羽鑰萬國走梯航樂隊

問小兒隊

工師在列各懹自獻之能侲子盈庭必有可觀之伎未知來意宜悉奏陳

小兒致語

臣聞生民以來未有祖宗之仁厚上帝所眷錫以神聖之子孫孚佑下民篤生我後瞻舜瞳之日月望堯顙之山河若帝之初達四聰於無外如川方至傾萬宇以來同恭維皇帝陛下齊聖廣淵剛健篤實識文武之大者體仁孝於自然歌詩思齊見文王之所以聖誦書無逸法中宗之不敢康誕日載臨輿情共祝神策授萬年之算洛書開五福之祥臣等嬉遊天街沐浴王化欲陳舞蹈之意不知手足之隨未敢自專伏取進止

勾雜劇

金奏鏗純旣度九韶之曲霓裳合散又陳八佾之儀舞綴暫停優伶間作再調絲竹雜劇來歟

放小兒隊

遊童率舞逐物性之熙怡小技畢陳識天顏之廣大淸歌旣闋疊鼓催再拜天街相將歸去

勾女童隊

垂鬟在列斂袂稍前豈知北裏之微敢獻南山之壽霓旌坌集金奏方諧上奏威顏兩軍女童入隊

隊名

君臣千載遇歌舞萬方同樂隊

問女童隊

摻撾屢作旌夏前臨顧遊女之何能造彤庭而獻技欲知來意宜悉奏陳

女童致語

妾聞瑞■﹝鳥乚﹞來祥共紀生商之兆羣龍下集適同浴佛之辰佳气充庭和聲載路輦出房而雷動扇交翟以雲開喜動人天春回艸木恭維皇帝陛下凝神昭曠受命穆淸三後在天宜興王之世有四人迪哲知享國之無窮乃眷良辰欲均景福庭設九賓之禮樂歌四牡之章妾等幸覯昌期獲瞻文陛𨿽乏流風之妙願輸率舞之誠未敢自專伏候進止

勾雜劇

淸淨自化𨿽莫測於宸心詼笑雜陳示俛同於眾樂金絲再舉雜劇來歟

放女童隊

分庭久立漸移愛日之陰振袂再成曲盡回風之態龍樓卻望鼉鼓頻催再拜天階相將歸去

天子大宴之典如是民間宴會之伎樂當仿此而稍簡略故樂語一種凡婚嫁宴享落成時均用之更有於勾隊放隊外兼作舞詞者秦觀晁無咎毛滂鄭僅等之調笑轉踏是也玆錄鄭僅之調笑轉踏如左

調笑轉踏

良辰易失信四者之難並佳客相逢實一時之盛事用陳妙曲上佐淸歡女伴相將調笑入隊【此與樂語之勾隊相當少遊作此下尙有口號一首】

秦樓有女子羅敷二十未滿十五餘金鐶約腕攜籠去攀枝折葉城南隅使君春思如飛絮五馬徘徊芳艸路東風吹鬢不可侵日晚蠶饑欲歸去

歸去攜籠女南陌柔桑三月暮使君春思如飛絮五馬徘徊頻駐蠶饑日晚空畱顧笑指秦樓歸去

石城女子名莫愁家住石城西渡頭拾翠毎尋芳艸路采蓮暗過白蘋洲五陵豪客靑樓上醉倒金壼待淸唱風髙天闊白浪飛急催艇子搖雙漿

雙漿小舟蕩喚取莫愁迎疊浪五陵豪客靑樓上不道風髙江廣千金難買傾城樣那聽繞梁淸唱

繡戶珠簾翠幕張主人置酒宴華堂相如年少多才調消得文君暗斷腸斷腸初認琴心挑麼弦暗寫相思調從來萬事不關心此度傷心何艸艸

艸艸最年少繡戶銀屏人竊窕搖琴暗寫相思調一曲關心多少臨卭客捨成都道苦恨相逢不早

湲湲流水武陵溪洞裏春長日月遲紅英滿地無人掃此度劉郎去後迷行行漸入淸流淺香風引到神仙館瓊漿一飲覺身輕玉砌云房瑞煙暖

煙暖武陵晚洞裏春長花爛漫紅英滿地溪流淺漸聽雲中雞犬劉郎迷路香風遠誤到蓬萊仙館【此下尙有九曲九時分詠各事以句詞相同故略之】

放隊

新詞宛轉遞相傳振袖傾鬟風露前月落烏啼雲雨散遊人陌上拾花鈿

今以之與樂語相比較則樂語但勾放舞隊而不爲之制詞而轉踏不獨定所搬演之人物並作舞詞惟闋數之多少則無一定如上鄭僅之調笑多至十三闋秦毛二家各八闋而晁無咎作則僅七闋耳【秦晁鄭三家調笑均見樂府雅詞毛作見宋六十一家詞東堂詞中】其但作句隊遣隊辭而不爲作歌詞者亦有之如洪適之句降黃龍舞及句南呂薄媚舞是也【見盤洲文集卷七十八】然諸家調笑𨿽合多曲而成然一曲分詠一事非就一人一事之首尾而詠之也惟石曼卿作拂霓裳轉踏述開元天寶遺事【見王灼碧雞漫志春志卷三】是爲合數闋詠一事之始今其辭不傳傳者惟趙徳麟【令畤】之商調蝶戀花述會眞記事凡十闋並置原文於曲前又以一闋起一闋結之視後世戲曲之格律幾於具體而微徳鄰於子瞻守潁州時爲其屬官至紹興初尙存其詞作於何時𨿽不可考要在元佑之後靖康之前原詞具載侯鯖錄中錄之如左

夫傳奇者唐元微之所述也以不載於本集而出於小說或疑其非是今觀其詞自非大手筆孰能與於此至今士大夫極談幽元訪奇述異莫不舉此以爲美談至於倡優女子皆能調說大略惜乎不比之以音律故不能播之聲樂形之筦弦好事君子極宴肆歡之餘願欲一聽其說或舉其末而忘其本或紀其略而不及終其篇此吾曹之所共恨者也今因暇日詳觀其文略其煩褻分之爲十章毎章之下屬之以詞或全摭其文或止取其意又別爲一曲載之傳前先敍全篇之意調曰商調曲名蝶戀花句句言情篇篇見意奉勞歌伴先聽調格後聽蕪詞

麗質金娥生玉殿謫向人閒未免凡情亂宋玉墻東流美盼亂花深處曽相見密意濃歡方有便不柰浮名便遣輕分散最恨多才情太淺等閒不念離人怨

傳曰余所善張君性溫茂美風儀寓於蒲之普救寺適有崔氏孀婦將歸長安路出於蒲亦止玆寺崔氏婦鄭女也張出於鄭敍其女乃異派之從母是歲丁文雅不善於軍軍之徒因大擾刼掠蒲人崔氏之家財產甚厚惶駭不知所措張與將之黨有善請吏護之遂不及難鄭厚張之徳因飾饌以命張謂曰姨之孤嫠未亡提攜弱子幼女猶君之所生也豈可比常恩哉今俾以仁兄之禮奉見乃命其子曰歡郎女曰鶯鶯出拜爾兄崔辭以疾鄭怒曰張兄保爾之命寧復遠嫌乎又久之乃至常服晬容不加新飾垂鬟淺黛雙臉桃紅而已顏色艶異光輝動人張驚爲之禮因坐鄭旁凝眸麗絕若不勝其體張問其年幾鄭曰十七歲矣張生稍以詞導之宛不蒙對終席而罷奉勞歌伴再和前聲

錦額重簾深幾許繡履彎彎未省離朱戶彊出嬌羞都不語絳綃頻掩酥胸素黛淺愁深妝淡注怨絕情凝不肯聊回顧媚臉未勻新淚污梅英猶帶春朝露

張生由是拳拳願致其情無由得也崔之侍兒曰紅娘私爲之禮者數四矣間遂道其衷翌日紅娘復至曰郎之言所不敢忘崔之族姻君所詳知何不因媒而求聘焉張曰余始自孩提之時性不苟合昨日一夕間幾不自持數日以來行忘止食忘飽恐不踰旦莫若因媒而娶則數月之間索我於枯魚之肆矣紅娘曰崔之貞順自保𨿽所尊不能以非語犯之然而善屬文往往沈吟章句怨慕者久之君試爲諭情詩以亂之不然無由得也張大喜立綴春詞二首以授之奉勞歌伴再和前聲

懊惱嬌娘情未慣不道看看役得人腸斷萬語千言都不管蘭房跬步如天遠廢寢忘飡思想徧賴有靑鸞不比憑魚雁密寫香箋論繾綣春詞一紙芳心亂

是夕紅娘復至持彩箋以授張曰崔所命也題其篇曰明月三五夜其詞曰待月西廂下臨風戶半開隔墻花影動疑是玉人來奉勞歌伴再和前聲

庭院黃昏春雨霽一縷深心百種成牽系靑翼驀然來報喜花箋微諭相容意待月西廂人不寐簾影搖光朱戶猶慵閉花動拂墻紅蕚墜分明疑是情人至

張亦微諭其旨是歲二月十四日矣崔之東墻有杏花一株攀援可踰旣望之夕張因其所而踰焉達於西廂則戶果半開良久紅娘復來連曰至矣至矣張生且喜且駭心謂得之矣及乎至則端神麗容大數張曰兄之恩活我家者厚矣由是慈母以弱子幼女見依柰何因不令之婢致淫泆之詞始以護人之亂爲義而終掠亂以求之是以亂易亂其去幾何誠欲寢其詞以保人之姦不正明之母則背人之惠不祥是用托於短章願自陳啟猶懼兄之見難故用鄙靡之詞以求必至非禮之動能不愧心特願以禮自持無及於亂言畢翻然而逝張自失久之復踰而出由是絕望矣勞歌伴再和前聲

屈指幽期惟恐誤恰到春宵明月當三五紅影壓墻花密處花陰便是桃源路不謂蘭誠金石固斂袂怡聲恣把多才數惆悵空回誰共語只應化作朝云去

後數日張君臨軒獨寢驚歘而起則紅娘斂衾攜枕而至撫張曰至矣至矣睡何爲哉並枕重衾而去張生拭目危坐者久之猶疑蘿寐俄而紅娘捧崔而至嬌羞融冶力不能運肢體尙時之端麗不復同矣是夕旬有八日矣斜月晶熒幽輝半牀張生飄飄然且疑神仙之徒不謂從人間至也有頃寺鐘鳴曉紅娘促去崔氏嬌啼宛轉紅娘又捧而去終夕無言張生自疑於心曰豈其夢耶所可明者妝在臂香在衣淚光熒熒然猶瑩於茵席而已奉熒歌伴再和前聲

數夕孤眠如度歲將謂今生會合終無計正是斷腸凝望際云心捧得常娥至玉困花柔羞抆淚端麗妖嬈不與前時比人去月斜疑夢寐衣香猶在妝畱臂

此後又十數日杳不相知張生賦會眞詩三十韻未畢而紅娘至因授之以貽崔氏自是復容之朝隱而出暮隱而入同安於向所謂西廂者一月矣張生將往長安先以情諭之崔氏宛無難詞然愁怨之容動人矣欲行之再夕不可復見而張生遂西奉勞歌伴再和前聲

一夢行雲還暫阻盡把深誠綴作新詩句幸有靑鸞堪密付良宵從此無虛度兩意相歡朝又莫不柰郎鞭暫指長安路最是動人情怨處離情盈抱終無語

不數月張生復遊於蒲捨於崔氏者又累月張生雅知崔氏善屬文求索再三終不可見𨿽待張之意甚厚然而未嘗以詞繼之異時獨夜操琴愁弄淒惻張竊聽之求之則不復鼓矣張生以文調及期又當西去當去之夕崔恭貎怡聲徐謂張曰始亂之今棄之固其宜矣愚不敢恨必也君終之亦君之惠也又何必深感於此行然則君旣不懌無以奉寧君嘗謂我善鼓琴今且往矣旣達君此誠因命拂琴鼓霓裳羽衣序不數聲哀音怨亂不復知其是曲左右皆欷歔崔投琴擁面泣下趣歸鄭所遂不復至奉勞歌伴再和前聲

碧沼鴛央交頸舞正恁雙棲又遣分飛去灑翰贈言終不許援琴訴盡奴心素曲未成聲先怨慕忍淚凝情彊作霓裳序彈到離愁淒咽處弦腸俱斷梨花雨

詰旦張生遂行明年文戰不利遂止於京因貽書於崔氏緘報之詞粗載於此曰捧覽來問撫愛過深並惠花勝一合口脂五寸致耀首膏唇之飾𨿽荷多惠誰復爲容伏承便於京中就業於進修之道固在便安但恨鄙陋之人永以遐棄命也如此又復何言自去秋以來忽忽如有所失至於夢寐之間亦與敍感咽離憂之思綢繆繾綣暫若尋常幽會未終驚魂已斷𨿽半衾如暖而思之甚遙昔中表相因或同宴處兄有援琴之挑鄙無投梭之拒及薦枕席義盛恩深愚幼之情永謂終托豈期旣見君子而不能以禮定情致有自獻之私不復明侍巾櫛殺身永恨含嘆何言倘若仁人用心俯遂幽劣𨿽死之日猶生之年或如達士略情捨小從大以先配爲醜行謂要盟爲可欺則當骨化形銷丹誠不泯因風委露猶托淸塵存歿之誠言盡於此臨紙嗚咽情不能伸千萬珍重奉勞歌伴再和前聲

別後相思心目亂不謂芳音忽寄南來雁卻寫花箋和淚捲細書方寸敎伊看獨寐良宵無計遣夢裏依稀暫若尋常見幽會未終魂已斷半衾如暖人猶遠

玉環一枚是鶯幼年所弄寄充君子下體之佩玉取其堅潔不渝環取其終始不絕兼致彩絲一約文竹茶合碾子一�枚此數者物不足珍意者欲君子如玉之貞鄙志如環不解淚痕在竹愁緒縈絲因物達誠永以爲好心邇身遠拜會無期幽憤所鍾千里神合千萬珍重春風多厲彊飯爲佳愼自保持勿以鄙爲深念也奉勞歌伴再和前聲

尺素重重封錦字未盡幽閨別後心中事佩玉彩絲文竹器願君一見知深意環欲長圓絲萬系竹上斕斑摠是相思淚物會見郎人永棄心馳魂去人千里

張之友聞之莫不聳異而張之志固絕之矣歲餘崔委身於人張亦有所娶適經其所張求以外兄見之已諾之而崔終不爲出張君怨念之誠動於顏色崔知之濳賦一詩寄張曰自從消瘦減容光萬轉千回懶下牀不爲旁人羞不起爲郎憔悴卻羞郎然竟不之見後數日張君將行崔又賦一詩以謝絕之曰棄置今何道當時且自親還將舊來意憐取眼前人奉勞歌伴再和前聲

夢覺髙唐雲雨散十二巫峯隔斷相思恨不爲旁人移步懶爲郎憔悴羞郎見靑翼不來孤鳳怨路失桃源再會終無便舊恨新愁那計遣情深何以情俱淺

逍遙子曰樂天謂微之能道人意中語僕於是益知樂天之語爲當也何則夫崔之才華宛美詞彩艶麗則於所載緘書詩章盡之矣如其都愉淫冶之態則不可得而見及見其文飄飄然彷佛出於人目前𨿽丹靑摹寫其形狀未知能如是工且至否僕嘗采摭其意撰成鼓子詞十章示余友何東白先生先生曰文則美矣意猶有未盡者胡不復爲一章於其後且具道張之於崔旣不能以理定其情又不能合之於義始相遇也如是之篤終相失也如是之遽必及於此則全矣余應之曰先生眞爲文者矣言必欲有始終箴戒而後已大抵鄙靡之詞止歌其事之所可歌不必如是之備若夫聚散離合亦人之常情古今所同惜也又況崔之始相得而終至相失豈得已哉如崔已他適而張詭計以求見崔知張之意而潛賦詩以謝之其情蓋有未能忘者矣樂天曰天長地久有時盡此恨綿綿無絕期豈獨主彼者耶余因命此意復成一闋綴於傳末

鏡破人離何處問路隔銀河歲會知猶近只道新來消瘦損玉容不見空傳信棄擲前歡俱未忍豈料盟言陡頓無憑準地久天長終有盡綿綿不似無窮恨

徳鄰此詞毛西河詞話已視爲戲曲之祖然猶用通行詞調而宋人所歌除詞調外尙有所謂大曲者王灼碧雞漫志曰凡大曲有散序靸排徧攧正攧入破虛催實催衮徧歇指殺衮始成一曲謂之大徧而涼州排徧予曽見一本有二十四段後世就大曲制詞者類從簡省而管弦家又不肯從首至尾吹彈甚者學不能盡云云此種大曲自唐已有之如郭茂倩樂府詩集所載水調歌涼州伊州等疊數多寡不等皆借名人之詩以入曲玆錄水調歌十一疊如左

水調歌第一

平沙落日大荒西隴上明星髙復低孤山幾處看烽火壯士連營候鼓鞞

第二

猛將關西意气多能騎駿馬弄琱戈金鞍寶鉸精神出笛倚新翻水調歌

第三

王孫別上綠珠輪不羨名公樂此身戶外碧潭春洗馬樓前紅燭夜迎人

第四

隴頭一段气長秋舉目蕭條總是愁祗爲徵人多下淚年年添作斷腸流

第五

雙帶仍分影同心巧結香不應須換彩意欲媚濃妝

入破第一

細艸河邊一雁飛黃龍關裏掛戎衣爲受明王恩寵甚從事經年不復歸

第二

錦城絲管日紛紛半入江風半入云此曲只應天上有人閒能得幾回聞

第三

昨夜遙歡出建章今朝綴賞度昭陽傳聲莫閉黃金屋爲報先開白玉堂

第四

日晚笳聲咽戌樓隴云漫漫水東流行人萬里向西去滿目關山空恨愁

第五

千年一遇聖明朝願對君王舞細腰乍可當熊任生死誰能伴鳳上雲霄

第六徹

閨燭無人影羅屏有夢魂近來音耗絕終日望君門

此種大曲疊數旣多故於敍事尢便於是詠事者乃不用詞調而用大曲碧雞漫志謂宣和初普府守山東人王平詞學華瞻自言得夷則商霓裳羽衣譜取陳鴻白樂天長恨歌傳並樂天寄元微之霓裳羽衣曲歌又雜取唐人小詩長句及明皇太眞事終以微之連昌宮詞補綴成曲刻板流傳曲十一段起第四徧第五徧第六徧正攧入破虛催衮實催衮歇拍殺衮其詞今不傳傳者惟同時曽布所撰水調歌頭大曲詠馮燕事見王明淸玉照新誌如左

水調歌頭

排徧第一

魏豪有馮燕年少客幽並擊球鬥鷄爲戲遊俠久知名因避仇來東郡元戎逼屬中軍直气淩貔虎須臾叱吒風雲懍懍座中生偶乘佳興輕裘錦帶東風躍馬往來尋訪幽勝遊冶出東城堤上鶯花掩亂香車寶馬縱橫艸軟平沙穩髙樓兩岸春風笑語隔簾聲

排徧第二

袖籠鞭敲鐙無語獨閒行綠楊下人初靜煙淡夕陽明窈窕佳人獨立瑤階擲果潘郎瞥見紅顏橫波盼不勝嬌軟倚云屏曳紅裳頻推朱戶半開還掩似欲倚伊啞聲禮細訴深情因遣林間靑鳥爲言彼此心期的的深相許竊香解佩綢繆相顧不勝情

排徧第三

說良人滑將張嬰從來嗜酒回家鎭長酩酊長酲屋上鳴鳩空鬭梁間客燕相驚誰與花爲主蘭房從此朝雲夕雨兩牽縈似遊絲狂蕩隨風無定柰何歲華荏染歡計苦難憑惟見新恩繾綣連枝並翼香閨日日爲郎誰知松蘿托蔓一比一豪輕

排徧第四

一夕還醉開戶起相迎爲郎引裾相庇低首略潛形情深無隱欲郎乘間起佳兵授靑萍茫然撫弄不忍欺心爾能負心於彼於我必無情熟視花鈿不足剛腸終不能平假手迎天意一揮霜刄牕間粉頸斷瑤瓊

排徧第五

鳳皇釵寶玉凋零慘然悵嬌魂怨飲泣吞聲還被淩波喚起相將金穀同遊想見逢迎處揶揄羞面妝臉淚盈盈醉眠人醒來晨起血凝螓首但驚喧白鄰里駭我卒難明致幽囚推究覆盆無計哀鳴丹筆終誣服圜門驅擁銜寃垂首欲臨刑

排徧第六

帶花徧向紅塵裏有喧呼攘臂轉身辟眾莫遣人寃濫殺張室忍偸生僚吏驚呼呵叱狂辭不變如初投身屬吏慷慨吐丹誠彷佛縲紲自疑夢中聞者皆驚嘆爲不平割愛無心泣對虞姬手戮傾城寵翻然起死不敎仇怨負寃聲

排徧第七攧花十八

義城元靖賢相國嘉慕英雄士賜金繒聞此事頻嘆賞封章歸印請贖馮燕罪日邊紫泥封詔闔境赦深刑萬古三河風義在靑簡上眾知名河東注任流水滔滔水涸名難泯至今樂府歌詠流入管弦聲

此大曲之水調歌頭與詞之水調歌頭字數韻數均不相合又間有平仄通押之處稍後有董潁者【潁字仲達紹興間人嘗從汪彥章徐師川遊彥章爲作字說見陳振孫書錄解題】作道宮薄媚大曲詠西子事亦然陳氏樂書謂優伶常舞大曲惟一工獨進但以手袖爲容蹋足爲節其妙串者𨿽風騫鳥旋不踰其速矣然大曲前緩疊不舞至入破則羯鼓襄鼓大鼓與絲竹合作句拍益急舞者入場投節制容故有催拍歇拍姿制俯仰百態橫出【樂書一百八十五卷】曾氏水調歌至排徧第七而止故伴以舞與否尙未可知董氏薄媚則自排徧第八起經入破以至殺衮其必兼具歌舞無可疑者其詞見曾慥樂府雅詞玆錄之如左

道宮薄媚

排徧第八

怒濤捲雪巍岫布云越襟吳帶如斯有客經遊月伴風隨值盛世觀此江山美合放懷何事卻興悲不爲回頭舊谷【疑國誤之】天涯爲想前君事越王嫁禍獻西施吳卽中深機闔廬死有遺誓勾踐必誅夷吳未干戈出境倉卒越兵投怒夫差鼎沸鯨鯢越遭勁敵可憐脫重圍歸路茫然城郭坵墟飄泊嵇山裏旅魂暗逐戰塵飛天日慘無輝

排徧第九

自笑平生英气淩雲萬里宣威那知此際熊虎途窮來伴麋鹿卑棲旣甘臣妾猶不許何爲計爭若都燔寶器盡誅吾妻子徑將死戰決雄雌天意恐憐之偶聞太宰正擅權貪賂市恩私因將寶玩獻誠𨿽脫霜戈石室囚系憂嗟又經時恨不如巢燕自由歸殘月朦朧寒雨瀟瀟有雨都成淚備嘗險厄反邦畿寃憤刻肝脾

第十攧

種陳謀謂吳兵正熾越勇難施破吳策惟妖姬有傾城妙麗名稱【一作字】西子歲方筓算夫差惑此須致顚危範蠡微行珠貝爲香餌薴蘿不釣釣深閨吞餌果殊姿靑肌纎弱不勝羅綺鸞鏡畔粉面淡勻梨花一朶瓊壼裏嫣然意態嬌春寸眸剪水斜鬟松翠人無雙宜名動君王繡履容易來登玉陛

入破第一

窣湘裙搖漢佩步步香風起斂雙蛾論時事蘭心巧會君意殊珍異寶猶自朝臣未與妾何人被此隆恩𨿽令效死奉嚴旨隱約龍姿忻悅重把甘言說【悅說二字皆韻此爲四聲通押之祖】辭俊雅質娉婷天敎汝眾美兼備聞吳重色憑汝和親應爲靖邊陲將別金門俄揮粉淚淨妝洗

第二虛催

飛雲駛香車故國難回睇芳心漸搖迆邐吳都繁麗忠臣子胥預知道爲邦祟諫言先啟願勿容其至周亡褒姒殷傾妲已吳王卻嫌胥逆耳才經眼便深恩愛東風暗綻嬌蘂彩鸞翻妬伊得取次於飛共戲金屋看承他宮盡廢

第三衮徧

華宴夕燈搖醉粉菡萏籠蟾桂揚翠袖含風舞輕妙處驚鴻態分明是瑤臺瓊榭閬苑蓬壼景盡移此地花繞仙步鶯隨管吹寶帳暖畱春百和馥鬱融鴛被銀漏永楚云濃三竿日猶褪霞衣宿酲輕腕嗅宮花雙帶系合同心時波下比目深憐到底

第四催拍

耳盈絲竹眼搖珠翠迷樂事宮闈內爭知漸國勢陵夷姦臣獻佞轉姿奢淫天譴歲屢饑從此萬姓離心解體越遣使陰窺虛實蚤夜營邊備兵未動子胥存𨿽堪伐尙畏忠義斯人旣戮且又嚴兵捲土赴黃池觀釁種蠡方云可矣

第五衮徧

機有神鼓徵鼙一鼓萬馬襟喉地庭喋血誅畱守憐屈服罷兵還危如此當除禍本重結人心爭柰荒迷戰骨方埋靈旗又指勢連敗柔荑攜泣不忍相拋棄身在兮心先死宵奔兮兵已前圍謀窮計盡唳鶴啼猿聞處分外悲丹穴縱近誰容再歸

第六歇拍

哀誠屢吐甬東分賜垂莫日置荒隅心知愧寶鍔紅委鸞存鳳去辜負恩憐情不似虞姬尙望論功歸故里降令曰吳無赦汝越與吳何異吳方怨越方疑從公論合去妖類蛾眉宛轉竟殞鮫綃香骨委塵泥渺渺姑蘇荒蕪鹿戲

第七煞衮

王公子靑春更才美風流慕連理耶溪一日悠悠回首凝思雲鬟煙鬢玉佩霞裾依約露妍姿送目驚喜俄迂玉趾同仙騎洞府歸去簾櫳窈窕戲魚水正一點犀通遽別恨何已媚魄千載敎人屬意況當時金殿裏

曲文迄於宋南渡之初所可考見者僅此宋吳自牧夢梁錄載謂汴京敎坊大使孟角球曽做雜劇本子葛守誠撰四十大曲殆卽此類此後如周密武林舊事所載南宋官本雜劇段數陶宗儀輟耕錄所載金人院本名目中其目之兼舉曲調名者猶當與曽董大曲不甚相遠也

今以曽董大曲與眞戲曲相比較則舞大曲時之動作皆有定制未必與所演之人物所要之動作相適合其詞亦系旁觀者之言而非所演之人物之言故其去眞戲曲尙遠也至由敍事體而變爲代言體由應節之舞蹈而變爲自由之動作北宋雜劇已進步至否今闕無考以後楊誠齋之歸去來辭引【誠齋集卷九十七】其爲大曲抑自度腔均不可知然已純用代言體玆錄於左

歸去來兮引

儂家貧甚訴長饑幼稚滿庭幃正坐缾無儲粟漫求爲吏東西

偶然彭澤近鄰圻公秫滑流匙葛巾勸我求爲酒黃菊怨冷落東籬五斗折腰誰能許事歸去來兮

老圃半榛茨山西欲蒺藜念心爲形役又奚悲獨惆悵前迷不見後方追覺今來是了覺昨來非

扁舟輕揚破朝霏雨細漫吹衣試問徵夫前路晨光小恨熹微

乃瞻衡宇載奔馳迎候滿荊扉已荒三徑存松菊喜諸幼入室相攜有酒盈樽引觴自酌庭樹遣顏怡

容膝易安棲南窻寄傲睨更小園日涉趣尢奇盡𨿽設柴門長是閉斜暉縱遐觀矯首短策扶持

浮雲出岫豈心口鳥倦亦歸飛翳翳流光將入孤松撫處淒其

息交絕友塹山溪世與我相違駕言復出何求者曠千載今欲從誰親戚笑談琴書觴詠莫遣俗人知

解後又春熙農人欲載菑告西疇有事要耘耔容老子舟車取意任委蛇歷崎嶇窈窕邱壑隨宜

欣欣花木向榮滋泉水始流澌萬物得時如許此生休笑吾哀

寓形宇內幾何時豈問去畱爲委心任運何多慮顧遑遑將欲何之大化中間乘流歸盡喜懼莫隨伊

富貴本危機云鄕不可期趁良辰孤往恣遊嬉獨臨水登山舒嘯更哦詩除樂天知命了復奚疑

此曲不著何調前後凡四調毎調三疊而十二疊通用一韻其體於大曲爲近𨿽前此爲東坡哨徧隱■﹝括上木下﹞歸去來辭者亦用代言體然以數曲代一人之言實自此始要之曽董大曲開董解元之先此曲則爲元人套數雜劇之祖故戲曲之不始於金元而於有宋一代中變化者則余所能信也若宋末之戲曲則具於曲錄卷一玆不復贅

戲曲考源

