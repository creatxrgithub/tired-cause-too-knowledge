錄曲余談

﹝近人﹞王國維撰

海寧王國維

東坡志林云八蠟三代之戲禮也歲終聚戲此人情之所不能免也因附以禮義亦曰不徒戲而已矣祭必有屍無屍曰奠始死之奠與釋奠是也今蠟謂之祭蓋有屍也貓虎之屍誰當爲之非倡優而誰葛帶榛杖以喪老物黃冠艸笠以尊野服皆戲之道也子夏觀蠟而不悅孔子譬之曰一張一弛文武之道蓋爲是也其言八蠟爲戲禮甚當惟不必倡優爲之耳

唐之傀儡戲本以人演平城故事段安節樂府雜錄雲起於漢祖平城之圍樂家遂翻爲戲其引歌舞有郭郎者發正禿善優笑閭裏呼爲郭郎凡戲場必在俳兒之首云云故今曲調中有憨郭郎詞調中有郭郎兒近拍皆以伶人之名名之也宋之傀儡戲則以傀儡演故事吳自牧夢粱錄所謂傀儡敷衍煙粉靈怪鐵騎公案史書歷代君臣將相故事話本或講史或作雜劇是也周密武林舊事所載略同則唐以人演傀儡宋以傀儡演人二者適相反然唐詩紀事載明皇傀儡吟云刻木牽絲作老翁雞皮鶴髮與眞同須臾弄罷寂無事還似人生一世中則唐時固已有此戲矣

傳奇一語代異其義唐裴鉶傳奇乃小說家言與戲曲無涉武林舊事載諸色伎藝人諸宮調傳奇有髙郎婦黃淑卿王雙蓮袁太道等夢粱錄亦云說唱諸宮調昨汴京有孔三傳編成傳奇靈怪入曲說唱卽王灼碧雞漫志所謂澤州孔三傳者首唱諸宮調古傳士大夫皆能誦之者是也則宋之傳奇當與今之彈詞相似至元尙有諸宮調之名如石君實戴善甫均有諸宮調風月紫雲亭鍾嗣成編入雜劇中又楊亷夫元宮詞云屍諫靈公演傳奇一朝傳到九重知奉宣賫與中書省諸路都教唱此詞案屍諫靈公乃鮑天佑所撰雜劇則元人以雜劇爲傳奇也明中葉以後傳奇之名專指南劇以與北曲之雜劇相別則此二字之義凡四變矣

陶九成輟耕錄云唐有傳奇宋有戲曲唱諢詞說金有院本雜劇諸公【當作宮】調【案九成此說誤也唐之傳奇非戲曲見上條雜劇宋遼皆有之不自金始惟院本之名始於金耳】院本雜劇其實一也國朝院本雜劇始釐而二之則元之院本與雜劇異今元劇尙存百種而院本則無一存惟水滸傳及明周憲王呂洞賓花月神仙會雜劇所載二則尙足考見大槪玆錄於左

雷橫徑到勾欄裏來【中略】看看戲臺上郤做笑樂院本院本下來只見一个老兒裹著磕額兒頭巾穿箸一領茶褐羅衫系一條皁絳拿把扇子上來開科道老漢是東京人氏白玉喬的便是如今年邁只憑女兒秀英歌舞吹彈普天下伏侍看官鑼聲響處那白秀英早上戲臺參拜四方拈起鑼棒如撒豆般點動拍下一聲界方念出四句七言詩道新鳥啾啾舊鳥歸老羊羸瘦小羊肥人生衣食眞難事不及鴛鴦處處飛【中略】那白秀英道今日秀英招牌上明寫著這場話本是一段風流蘊藉的格範喚做豫章城雙漸趕蘇卿說了開話又唱唱了又說【中略】那白秀英唱到格頭這白玉喬按喝道𨿽無買馬博金藝要動聰明鑑事人看官喝采已過去了我兒且下來這一回便是襯交鼓兒的院本

周憲王雜劇中記院本一段蓋至明初猶有存者曰

淨同捷譏副末末泥上相見了做長壽仙戲香添壽院本上捷云歌聲才住末泥云絲竹暫停淨云俺四人佳戲向前副末云道甚淸才謝樂捷云今日雙秀士的生日你一人要一句添壽的詩捷先云檜柏靑松常四時副末云仙鶴仙鹿獻靈芝末泥云瑤池金母蟠桃宴淨云都活一千八百歲副末打云這言語不成文章再說【下略】

下尙有滑稽語且各唱醉太平一曲而畢則院本之制較之雜劇簡甚且尙有古代鶻打參軍之遺此外殊無可考見也東京夢華錄武林舊事所載大宴禮節雜劇之外凡弄傀儡踢架兒謂雜藝亦屬敎坊宴時並用之明顧起元客座贅語謂南都萬曆以前大席則用教坊打院本【此謂元之雜劇】乃北曲四大套者中間錯以撮墊圈舞觀音或百丈旗或跳隊可知明時此風猶有存者矣

羅馬醫學大家額倫謂人之气質有四種一熱性二冷性三郁性四浮性也我國劇中腳色之分隱與此四種合大抵淨爲熱性生爲郁性副淨與醜或浮性而兼冷性或浮性而兼熱性𨿽我國作戲曲者尙不知描寫性格然腳色之分則有深意義存焉

輟耕錄云副淨古謂之參軍樂府雜錄所謂黃幡綽張野狐弄參軍是也東京夢華錄載內宴雜劇凡勾隊問隊遣隊之事皆參軍色主之則參軍似是教坊色長之類夢華錄又謂參軍色執竹竿子故史浩鄮峯眞隱漫錄所載大曲直謂之竹竿子然副淨之名北宋固已有之黃山谷鼓笛令詞云副靖傳語木大鼓兒裏且打一和是也後世腳色之名此爲最古旦之名始見於南宋官本雜劇目及金人院本名目末泥始見於武林舊事及夢粱錄若生丑外貼第則更爲後起之名矣

副靖傳語木大木大疑亦腳色之名金院本名目有呆木大恐卽朝野僉載所謂髙崔嵬善弄癡大者也

胡元瑞少室山房筆叢所考腳色甚多疎誤玆將見於古籍之腳色名目列爲一表如左古名武林舊事夢粱錄輟耕錄太和正音譜今名

戲頭末泥夢粱錄云末泥爲長則末泥卽戲頭也末泥正末當場男子也生

引戲太和正音譜云引戲院本中狚也引戲引戲狚當場妓女也旦

參軍副靖竹竿子次淨副淨副淨靚

淨蒼鶻副末副末副末副末末

裝孤裝孤孤

裝旦

元曲中有搽旦明有外旦皆是

花旦

鴇元曲中謂之卜兒老旦

捷譏

癡大木大

元初名公喜作小令套數如劉仲晦【秉忠】杜善夫【仁傑】楊正卿【果】姚牧庵【燧】盧疎齋【摯】馮海粟【子振】貫酸齋【小云石海涯】等皆稱擅長然不作雜劇士大夫之作雜劇者惟白蘭谷【朴】耳此外雜劇大家如關王馬鄭等皆名位不著在士人與倡優之間故其文字誠有獨絕千古者然學問之弇陋與胸襟之卑鄙亦獨絕千古戲曲之所以不得與於文學之末者末始不由於此至明而士大夫亦多染指戲曲前之東嘉後之臨川皆博雅君子也至國朝孔季重洪昉思出始一掃數百年之蕪穢然生气亦略盡矣

元曲家中有與同時人同姓名者以余所知則有三白賁三李好古二劉時中二趙天錫二馬致遠二秦簡夫二張鳴善二賈仲明白賁一汴人自號決壽老人自上世以來至其孫淵俱以經術著名見元好問中州集一隩州人文舉【茟】之兄而仁甫【朴】之伯父也見元遺山善人白公墓表一錢唐人字無咎白珽之子今白珽湛淵遺稿有題子賁折枝牡丹詩此卽制曲之白無咎也李好古其一保定人或云西平人卽制張生煮海雜劇者見鍾嗣成錄鬼簿其二皆宋末元初人一作碎錦詞者一字敏仲見趙聞禮陽春白雪劉時中一元史世祖本紀以劉時中爲宣慰使安輯大理一號逋齋南昌人官至翰林學士有散曲載楊朝英陽春白雪中世祖武臣有趙天錫冠氏人元史有傳制曲之趙天錫則汴人輟耕錄載宛邱趙天錫爲吾邱衍買妾事或卽其人也馬致遠一大都人卽東籬一金陵人馬琬文璧之父見張以寧翠屏集秦簡夫一名略陵川人與元遺山同時而輩行較長一卽制曲之秦簡夫錄鬼簿所謂在都下擅名晚歲來杭者也張鳴善一見王逢梧溪集名擇平陽人官江浙提學謝病隱居吳江錄鬼簿亦有張鳴善揚州人宣慰司令史則制曲者也賈仲明太和正音譜以爲明初人然吳師道禮部詩話云閻子靜初挾其鄕人書至京謁賈仲明則元時又有一賈仲明矣曲家名位不著難以鉤稽往往如此

曲家多限於一地元初制雜劇者不出燕齊晉豫四省而燕人又占十之八九中葉以後則江浙人代興而浙人又占十之七八卽北人如鄭徳輝喬夢符曾瑞卿秦簡夫鍾醜齋輩皆吾浙庽公也至南曲則爲溫州人所擅宋末之王魁元末之琵琶皆永嘉人作也又葉文莊菉竹堂書目有永嘉韞玉傳奇亦元末明初人作至明中葉以後制傳奇者以江浙人居十之七八而江浙人中又以江之蘇州浙之紹興居十之七八此皆風習使然不足異也

世以南曲爲始於琵琶記非也葉子奇艸木子謂元朝南戲盛行及當亂北院本特盛錄鬼簿謂南北合腔自沈和甫始是爲元時已有南曲之證且南詞定律引明鈕少雅曲譜有元傳奇林招得元傳奇蘇小卿元傳奇瓦窯等𨿽明人之書禾必可據然亦足與葉鍾二說相發明也又祝允明猥談謂南戲出於宣政之際南渡後謂之溫州雜劇則未詳其說所本

戲曲之存於今者以西廂爲最古亦以西廂爲最富宋趙徳麟【令畤】始以商調蝶戀花十二闋譜會眞記事南宋官本雜劇段數有鶯鶯六麼一本金則有董解元之弦索西廂元則有王實父關漢卿之北西廂明則陸天池【采】李君實【日華】均有南西廂周公望【公魯】有翻西廂國朝則查伊璜【繼佐】有續西廂周果庵【坦綸】有錦西廂又有硏雪子之翻西廂疊牀架屋殊不可解

施愚山【閏章】矩齋雜記云傳奇荊釵記醜詆孫汝權按汝權宋名進士有文集尙气誼王梅溪先生好友也梅溪劾史浩八罪汝權慫慂之史氏切齒故入傳奇謬其事以污之溫州周天錫字懋寵嘗辧其誣見竹懶新著則荊釵似亦出於宋人雜劇不獨西廂琵琶然也

胡元瑞謂韓苑洛以關漢卿比司馬子長大是詞場猛諢余謂漢卿誠不足道然謂戲曲之體卑於史傳則不敢言意大利人之視唐旦英人之視狹斯丕爾徳人之視格代較吾國人之視司馬子長抑且過之之數人曷嘗非戲曲家耶

余於元劇中得三大傑作焉馬致遠之漢宮秋白仁甫之梧桐雨鄭徳輝之倩女離魂是也馬之雄勁白之悲壯鄭之幽艶可謂千古絕品今置元人一代文學於天平之左而置此二劇於其右恐衡將右倚矣

湯若士還魂記世或云刺曇陽子而作曇陽子者太倉王文肅公【錫爵】之次女學道不嫁而卒王元美爲作傳所謂曇陽菩薩者也文肅若士座主也故蔣心余臨川夢責若士曰畢竟是桃李春風舊門墻怎好將帷簿私情向筆下揚他平生罪孽這詞章顧不審曇陽受謗之事嗣讀彭二林一行居集云世之謗曇陽者不一捕風捉影久成寃獄馮子偉人夙慕仙蹤萃當時傳記詩文都爲一集又得曇陽弟衡手書述家奴造謗始末公案確然然尙未審其得何謗也近閱長沙楊恩壽詞余叢話詳載此事【但不知采自何書】曰曇陽子死數年有鄞人婁姓者以風水遊吳越間妻慧美有藝能且操吳音蓄貲甚富捕者迹之亟度不可脫則曰我太倉王姓也於是嘩然謂曇陽復生矣時文肅父子俱在朝以族人司家事亟召婁夫婦族人向未見曇陽莫能辧有老僕諦視良久忽省曰汝非二爺房中某娘乎始惶恐伏罪當海內轟傳之時若士遽采風影之談塡成艶曲云云然余謂此說不然若士撰此曲時正在太倉正爲文肅而作又在文肅家居之後決不作此輕薄事江熙掃軌間談云王文肅家居聞湯義仍到婁東流連數日不來謁徑去心甚異之乃遣人暗通湯從者以覘湯所爲湯於路日撰牡丹亭從者亦竊寫以報逮成袖以示文肅文肅曰吾獲見久矣又靜志居詩話亦云牡丹亭初出太倉相君實先令家樂演之且云吾老年人近頗爲此曲惆悵合此二書觀之則刺曇陽之說不攻自破矣

無名氏傳奇匯考謂牡丹亭言外或別有寄寓初隆慶時總督王崇古招俺答來降封爲順義王其妻三娘子封忠順夫人由是總督之缺爲時所慕自方逢時吳兌以後其權愈重穪曰經略侍郎鄭洛保定安肅人也心欲得之廣西蔣遵箴爲文選郎中聞鄭女甚美使人謂曰以女嫁我經略可得也鄭以女嫁之果得經略而其女遠別洛妻痛哭詬洛洛亦流涕張江陵聞之笑曰鄭範溪【洛別字】涕出而女於吳杜安撫者蓋指洛爲經略也嶺南柳夢梅者遵箴廣西人故曰嶺南也柳夢梅譏杜寶云你祇哄得楊媽媽退兵者洛等前後爲經略皆結納三娘子三娘子能箝制俺答又能豹束蒙古故以平得李半譏之也陳最良語李全妻云欲討金子皆來宋朝取用時吳兌以金帛結三娘子遺百鳳裙等服色甚眾洛亦可知故云然柳夢梅姓名中有兩木字時丁丑科狀元沈懋學庚辰科狀元張懋修癸未科榜眼李廷機皆有兩木字柳夢梅對策言能戰而後能守能守而後能和宋時𨿽已有此語然其影借者髙麗之役兵部侍郎進戰守封三策言能戰而後能守能守而後能封與此語正合也云云附會殊切以屬明人之言然此記卽影射時事猶其第二義其大恉則義仍牡丹亭自序盡之矣

義仍應舉時拒江陵之招甘於沈滯登第後又抗疏劾申時行不肯講學又不附和王李在明之文人中可謂特立獨行之士矣

明姚叔祥【士粦】見只編云余嘗見吾鹽名畫張紀臨元人太宗彊幸小周後粉本有元人題云江南剩得李花開也被君王彊折來怪底金風衝地起禁園紅紫滿龍堆蓋以靖康爲報也又有宋人嘗【此字疑誤】後圖上有題曲雲南北驚風汴城吹動吹作宮花鮮董董潑蝶狂蜂不珍重棄雪拚香無處著這面孔一綜兒是淸風鎭的樣子這將軍是報粘罕的孟珙案孟珙克蔡時哀宗后妃均尙在汴汴爲元師所克無與珙事此圖此曲必亡宋遺民所爲可謂怒於室而作色於市者矣小周後事見龍衮江南野史王銍默記嘗引之

世多病臧晉叔【懋循】刻元曲選多所攺竄以余所見錢塘丁氏嘉惠堂所藏明初鈔本鄭廷玉楚昭王疎者下船雜劇謬誤拙劣不及元曲選本遠甚蓋元劇多遭伶人攺竄久失其眞晉叔所刋出於黃州劉延伯所得禦戲監本其序已云與今坊本不同後人執坊本及雍熙樂府所選者而議之宜其多所抵牾矣

九人雜劇存於今者只元曲選百種此外如元人雜劇選古名家雜劇所刻元曲出於元曲選外者不及十種且此二書亦已久佚惟雍熙樂府中尙存叢殘折數然有曲無白亦難了其意義矣所存別本亦只疎者下船一種淡生堂也是園所藏竟無一本畱於人世者設無晉叔校刻今人殆不能知元劇爲何物矣

頃得盛明雜劇初集三十種乃武林沈泰林宗所編前有張元徵程羽文二序張序題崇禎己巳仲春蓋其書刋於是歲也所載均明代名人之作然已失元劇規模間雜以南曲亦有僅用一折者

雍熙樂府提要云舊本題海西廣氏編余所見嘉靖庚子丙寅二本均無編者姓名曹棟亭書目則云蒼嵓郭�輯而失其名今閱日本毛利侯艸月樓書目始知爲郭勛所輯也勛明武定侯郭英曾孫正徳初嗣侯嘉靖中以議大禮功進翊國公加太師後坐罪下獄死史稱其桀黠有智數頗涉書史則此書必勛所輯也明史附見英傳

己酉夏得明季文林閣所刋傳奇十種中梁伯龍浣紗記末折與汲古閣刻本頗異細審之乃借用汪伯玉【道昆】五湖遊雜劇也此外易鞋記六種在毛刻六十種外中有似彈詞者殆弋陽海鹽腔也

今秋觀法人伯希和君所攜惇煌石室唐人寫本伯君爲言新得明汪廷訥環翠堂十五種曲惜已束裝未能展視此書已爲巴黎國民圖書館所有不知卽淡生堂書目著錄之環翠堂樂府否也

傳奇匯考不知何人所作去歲中秋餘於廠肆得六冊同時黃陂陳士可參事【毅】亦得四冊互相鈔補共成十冊已著之曲錄卷六今秋武進董授經推丞【康】又得六巨冊殆當前此十冊之三倍均系一手所鈔敍述及考證甚詳然頗病蕪陋耳

焦理堂先生【循】曲考一書見於揚州畫舫錄聞其手稿爲日本辻君武雄所得遺書索觀後知焦氏後人自邵伯攜書至揚州中途舟覆死三人而稿亦失理堂先生於此事用力頗深一旦湮沒深可扼腕

元人雜劇佚者已不可覩今春陳士可參事於錢唐丁氏藏書中購得明周憲王雜劇六種一張天師明斷辰鉤月二呂洞賓花月神仙會三羣仙慶壽蟠桃會四紫陽仙三度常椿壽五瑤池會八仙慶壽六東華仙三度十長生皆宣徳間刻本憲王頗有詞名然曲文庸熟亦如宋人壽詞矣

憲王誠齋樂府七冊見明朱灌甫﹖萬卷堂書目其所另編之聚樂堂書目作十冊而吾鄕汪氏振綺堂書目有誠齋樂府十冊注云元本又云宋楊萬里撰余案楊誠齋集小詞不出十餘闋決無十冊之理此十冊殆卽萬卷堂聚樂堂所著錄者又誤視明初刻本爲元本耳

錢遵王黃蕘圃學問胸襟嗜好約略相似同爲吳人又同喜搜羅詞曲遵王也是園所藏雜劇至三百餘種多人間希見之本復翁所居自擬李中麓詞山曲海有學山海居之目然其藏曲之見於題跋者僅元本陽春白雪明楊儀部南峯樂府數種尙不敵其藏詞之精且富也

曲之爲體旣卑爲時尢近學士大夫論之者頗少明則王元美曲藻略具鑑裁胡元瑞筆叢稍加考證臧晉叔何元朗𨿽以知音自命然其言殊無可采國朝惟焦理堂鑰錄可比少室融齋藝槪略似弇州若李調元曲話楊恩壽詞余叢話等均所謂不知而作者也

錄曲余談

