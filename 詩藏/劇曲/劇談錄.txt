劇談錄﹝唐﹞康軿

據《學津討原》本。

劇談錄目錄卷上宣宗夜召翰林學士劉平見安祿山魑魅王鮪活崔相公歌妓禦史灘渾令公李西平爇朱泚云梯潘將軍失珠李鄴侯救竇庭芝續坤蹶馬龍待詔相笏孟才人善歌袁相雪換金縣令郭鄩見窮鬼裴晉公天津橋遇老人狄惟謙請雨王侍中題詩道流相夏侯譙公華山龍移湫田膨郎偸玉枕洛中大水李朱崖知白令公卷下劉相國宅李相國宅慈恩寺牡丹管萬敵遇壯士張季宏逢惡新婦玉蘂院眞人降宰相布施崔道樞食井魚洛中豪士鳳翔府舉兵討賊老君廟畫白傅乘舟嚴史君遇終南山隱者韋顓梟鳴命相日雨雹李生見神物遺酒說方士廣謫仙怨詞含元殿曲江眞身元相國謁李賀劇談錄目錄終劇談錄卷上宣宗夜召翰林學士宣宗皇帝聖政欽明﹐光宅天下﹐常欲刑淸俗富﹐有宵衣旰食之懷﹐仄席竚賢﹐每如不及。令狐相國自吳興郡守授司勛郎中﹐未居內署﹐初與學士候對﹐便以爲有宰輔之才。一夕﹐於禁林寓直﹐忽有中使來召。行百餘步﹐至於便殿﹐遣內人秉燭候之﹐引於禦榻之前。上自宣令坐﹐問﹕「卿來從江表﹐見彼中甿庶安否﹖廉察郡守字人求瘼之道如何﹖朕常思四海之大﹐九州島之廣﹐𨿽明君不能自理﹐常須良弼賢佐。邇來竊窺朝廷﹐皆未覩其忠赤。」相國降階俯伏曰「聖意如此﹐微臣便合得罪。」上曰「卿才爲翰林學士﹐所職者朕之絲綸。向來之言﹐本不相及。」旣而﹐復宣令坐﹐俾禦以玉杯﹐斟酒賜之。有小案置於禦牀﹐案上有書兩卷﹐指謂相國曰「朕聽政之暇﹐未嘗不披尋史籍。此讀者先朝所述《金鏡》。一卷則《尙書﹖大禹謨》。」復問﹕「卿曾讀《金鏡》否﹖」對曰「文皇帝所著之書﹐有理國理身之要。披閱誦諷﹐不離於口。」上曰「卿試舉其要。」相國跪於禦前﹐抗聲而誦﹐至「亂未嘗不任不肖﹐理未嘗不任忠賢﹔任忠賢則享天下之福﹐任不肖則受天下之禍」﹐上止之曰「朕每讀至此﹐未嘗不三復後已。《書》又云﹕『任賢勿貳﹐去邪勿疑。』是則欲致升平﹐當用此言爲首。」相公抃舞而稱曰「先臣父每言《金鏡》垂裕﹐可爲萬古格言。自非聰明文思﹐無以探其壼奧。況堯舜﹑禹湯之道﹐在典謨訓誥之間。陛下不以黃屋爲尊﹐每觀之於夙夜﹐將欲擇賢舉善﹐使庶績咸熙﹐如此則功冠百王﹐事超三五矣。」上曰「曩者仰卿材器﹐今日覩卿詞學。」臨軒竚立久之﹐謂中使曰「持燭送學士歸院﹗」及還禁林﹐夜漏將半﹐咸以近臣恩澤﹐殆無其比。繇是注意益深。居歲餘﹐遂爲宰相。自郡守至於臺鉉﹐首尾才經二載。嘗自郊壇回﹐渭南尉趙嘏上詩云「鶚在卿云冰在壺﹐代天材業奉吁謨。榮同伊陟傳朱戶﹐秀比王商入畫圖。昨夜星辰回劍履﹐前年風月滿江湖。不知機務時多暇﹐猶許詩家屬和無。」議曰﹕凡懷才抱器﹐有時而通﹐非得苟容﹐𨿽遇不顯。向使明主有任賢之意﹐近臣無專對之能﹐徒彰妄進之譏﹐方病退慚之說﹐殊恩厚渥﹐豈及於身﹗是以君子勵志飭躬﹐以遭逢之運﹐良有旨哉。劉平見安祿山魑魅咸通中﹐有五經博士盧斝﹐得神仙保養之道。自言生於隋代﹐宿徳朝士皆云見於童幼﹐奕世奉言之﹐不窮年壽云。安史之亂﹐隱於終南山中﹐其後或出或處。先是﹐令狐相公諭以柱下﹑漆園之事﹐稍從宦於京師﹐常話與處士劉平執友修道。平﹐天寶中居於齊魯間﹐尢善吐納之術﹐能夜中視物﹐不假燈燭。安祿山在範陽﹐厚幣致於門下。平見祿山左右常有鬼物數十﹐殊形詭狀﹐持鑪執蓋以爲導從﹐平心異之﹐謂祿山必爲人傑。及祿山朝覲﹐與平俱至輦下。行至華陰縣﹐值葉天師投龍於西嶽﹐平見二靑衣童子承虛而至﹐所衛祿山魑魅﹐皆棄鑪投蓋﹐狼狽而行。平因知祿山爲邪物所輔﹐必不以正道克終。及祿山卻歸範陽﹐遂逃入華山而隱。王鮪活崔相公歌妓鳳翔少尹王鮪﹐侍郎凝之叔也。年十四五﹐與兒童戲於果園竹林下。見二枯首爲糞壤所沒﹐乃令小僕擇淨地瘞之﹐祭以酒饌。其後數夕﹐陰晦﹐忽聞窗外窸窣有聲﹐良久問之﹐云「某等受郎君深恩﹐免在蕪穢﹐未知所酬耶﹐願以驅策。邇來凡有吉凶﹐先兆肹蠁﹐必來潛報。」如此數年﹐遂與靈物通徹。崔相國珙爲度支使﹐雅知於鮪。一夕﹐畱飲家釀﹐酒酣稍歡﹐云「有小妓善歌﹐得於親友。」因令左右召之﹐良久不至。相國俄而自歸內﹐見理妝才罷﹐忽病心痛﹐請飲湯而出。相國怪而問之﹐云「適見一人著短後緋袍﹐控馬而去。」語未畢﹐家僕遽報中惡﹐救之不及矣。相國悲惋不已。鮪密言「有一事或可救之﹐然須得白牛頭及酒一斛。」因召左右﹐試令求覓。有度支所由幹事者﹐徑詣東市肉行﹐以善價取之﹐將牛頭而至。鮪令扶策歌者置於淨室榻前﹐以土盆盛酒﹐橫板用安牛頭﹐設席焚香﹐密封其戶﹐且戒曰「專伺之﹐曉鼓一動﹐聞牛吼﹐當急開戶﹐可以活矣﹗」鮪旣去﹐久而無聲。禁鼓忽鳴﹐果聞牛吼﹐開戶視之﹐歌者微喘﹐盆中斛酒悉幹﹐牛目怒出於外。數日之後﹐方述前事﹐云其夕治妝旣畢﹐有人促召出門﹐乘馬而行。約數里﹐見有室宇華麗﹐其間列筵張樂﹐四座皆朱紫少年﹐見歌者至大喜﹐致於女妓中。歡笑方洽﹐忽聞人大叫﹐聲震庭廡﹐坐中皆失色相視﹐妓樂俱罷。俄見牛頭人﹐長丈餘﹐執戟徑趨而入﹐無不狼狽而走﹐惟歌者在焉。牛頭者引於階前﹐背負而出﹐才數十步﹐忽覺臥於室內。邇後相國詢其由﹐鮪終不言盡其事。禦史灘河南府伊闕縣前臨大溪﹐每僚佐有入臺者﹐卽水中先有小灘漲出﹐石礫金沙﹐澄澈可愛。牛相國爲縣尉﹐一旦忽報灘出﹐翌日﹐宰邑者與同僚列筵於亭上觀之﹐因召耆宿詢其事。有老吏云「此必分司禦史﹐非西臺之命﹐若是西臺﹐灘上當有雙鸂﹖立。前後居人以此爲則。」相國潛揣縣僚無出於已﹐因舉杯祝曰「旣能有灘﹐何惜一雙鸂﹖﹗」宴未終﹐俄有飛下。不旬日﹐拜西臺監察禦史。渾令公﹑李西平爇朱泚云梯朱泚之亂﹐徳宗皇帝車駕出幸奉天。是時沿邊藩鎭﹐皆已舉兵扈蹕。泚自率凶渠﹐直至城下。有西明寺僧陷在賊中﹐性甚機巧﹐敎泚造攻城云梯﹐其髙九十餘尺﹐上施板屋樓櫓﹐可以下瞰城中。渾中令﹑李司徒奏曰「賊鋒旣盛﹐云梯又壯﹐若縱之﹐誠恐不能禦﹐及其尙遠﹐請以鋭兵挫之。」遂率王師五千列陣而出。於時束蘊居後﹐約戰酣而燎。風勢不便﹐火不能舉﹐二公酹酒抗詞﹐拜空而祝﹕「天道助順﹐至聖感神。泚賊苞藏禍心﹐竊弄凶器﹐敢以狂孽﹐來犯乘輿﹐今擁眾脇君﹐將逼城壘。瑊等誓輸忠節﹐志殄妖氛﹐若社稷再興﹐威靈未冺﹐當使云梯就爇﹐逆黨冰銷﹗」於是詞情慷慨﹐人百其勇。俄而風勢遽回﹐鼓噪而進﹐火烈飆駭﹐煙埃漲天﹐梯燼卒奔﹐賊遂退衄。徳宗皇帝禦樓以觀﹐中外咸稱萬歲。及克復京國﹐二公勛績爲首﹐寵錫茅土﹐銘鏤鐘鼎。匡扶社稷﹐終始一致。其後李司徒有子四人﹐皆分部節制。忠烈榮耀﹐於今藹然。李司徒嘗於左廣效職﹐久未遷升。聞桑道茂善相人﹐賫絹壹匹﹐淩晨而往。時道茂傾信者甚眾﹐造謁多不見之。聞李公在門﹐親自迎接﹐施設肴醴﹐情意甚專。旣而問之﹐謂曰「他日建立勛庸﹐貴盛無比﹐或事權在手﹐當以性命爲托﹗」李公莫測其由﹐但慚惟而已。請回所貺縑﹐換李公所著汗衫子﹐仍請於襟上書名﹐云「他日見此相憶﹗」及泚之叛﹐道茂陷在賊庭。旣克復京師﹐從亂者悉皆就戮﹐李公受命斬決﹐道茂將就刑﹐請致分雪之詞﹐遂以汗衫爲請。李公奏以非罪﹐遂令原之。潘將軍失珠京國豪士潘將軍﹐住光徳坊。忘其名﹐時人呼爲「潘鶻硉」也。本居襄漢間﹐常乘舟射利﹐因泊江壖。有僧乞食﹐畱之數日﹐盡心檀施﹐僧謂潘曰「觀爾形質器度﹐與眾賈不同﹐至於妻孥已來﹐皆享巨福。」因以玉念珠一穿畱贈﹐云「寶之不但通財﹐他後亦有官祿。」旣而遷貿數年﹐藏鏹巨萬﹐遂均陶朱。其後﹐職居左廣﹐列第京師﹐常寶念珠﹐貯之以繡囊玉合﹐置之於道場內。每月朔﹐則出而拜之。一旦﹐開合啟囊﹐已亡失珠矣﹐然而緘封若舊﹐他物亦無所失。於是奪魄喪精﹐以爲其家將破之兆。有主藏者﹐嘗識京兆府停解所由王超﹐年且八十已來﹐因密話其事。超曰「異哉﹐此非攘竊之盜也﹐其試爲尋之﹐未知果得否。」超他日因過勝業坊北街﹐時春雨新霽﹐有三鬟女子﹐年可十七八﹐衣裝藍縷﹐穿木屐﹐立於道側槐樹下。值軍中少年蹴鞠﹐接而送之﹐直髙數丈﹐於是觀者漸眾﹐超獨異焉。及罷﹐隨之而行﹐止於勝業坊北門短曲﹐有母同居﹐蓋以紉鍼爲業。超異時因以他事熟之﹐遂爲甥舅。然居室甚貧﹐與母同臥土榻﹐煙爨不動者往往經旬﹐累日設肴羞。時有水陸珍異﹐吳中初進洞庭橘子﹐恩賜宰臣外﹐京輦未有此物﹐密以一枚贈超﹐云「有人從內中出。」而稟性剛決﹐超意甚疑之。如此往來周歲矣﹐超一旦攜酒食與之從容﹐徐謂之曰「舅有深誠﹐欲告外甥﹐未知如何﹖」女曰「每感重恩﹐恨無所答﹐若力有可施﹐必能赴湯蹈火﹗」超曰「潘將軍失卻玉念珠﹐不知知否﹖」女子微笑曰「從何知之﹖」超揣其意不甚密藏﹐又曰「外甥可尋覓﹐厚備繒彩酬之。」女子曰「勿言於人﹐某偶與朋儕爲戲﹐終卻還與﹐因循未暇。舅來日詰旦﹐於慈恩寺塔院相候﹐某知有人寄珠在此。」超如期而往﹐時寺門始開﹐塔戶猶鏁。女子先在﹐謂超曰「少頃仰觀塔上﹐當有所見。」語訖而去﹐疾若飛鳥。忽於相輪上舉手示超﹐歘然攜珠而下﹐謂超曰「便可將還﹐勿以財帛爲意。」超徑詣潘﹐具述其事﹐因以金玉繒錦﹐密爲之贈。明日訪之﹐已空室矣。馮鉞給事﹐常聞京師多任俠之徒﹐及爲尹﹐密詢。左右引超﹐具述前事。訪潘將軍﹐所說與超符同。李鄴侯救竇庭芝寶應年中﹐員外郎竇庭芝分司洛邑﹐常敬事卜者胡盧生﹐每言吉凶﹐無不必中﹐如此者往來甚頻﹐長幼莫不傾蓋。一旦淩晨入門﹐頗甚嗟惋﹐庭芝問之﹐良久乃言「君家大禍將成﹐舉族恐無遺類﹐卽未在旦夕﹐所期亦甚不遠﹗」旣而舉家涕泣﹐請問求生之路。云「非遇黃中君﹑鬼穀子﹐不可相救。然黃中君造次難見﹐但見鬼穀子﹐當無患矣。」具述形貌服飾﹐仍約浹旬求之。於是竇與兄弟羣從洎妻子奴僕﹐曉夕求訪於洛下。時李鄴侯有內艱﹐居於河淸縣﹐因省覲親友﹐策蹇驢入洛。至中橋南﹐遇大尹避道﹐所乘驢忽驚逸而走﹐徑入庭芝所居。與僕者共造其門﹐值庭芝車馬羅列將出﹐忽見鄴侯﹐皆驚眙而退。俄有人出來﹐云此是分司竇員外宅﹐所失驢收在馬廐﹐請客入座﹐員外嘗願修謁。如此者數四﹐鄴侯不獲已﹐就其廳事。庭芝旣出﹐降階而拜﹐延接殷勤﹐遂至信宿。至如妻孥孩稚﹐咸備家人之禮。數日告去﹐贈送殊厚﹐但雲貴達之辰﹐願以一家爲托。鄴侯居於河淸﹐信宿旁午於道﹐及朱泚構逆﹐庭芝方廉察陜服﹐車駕出幸奉天﹐遂陷於賊庭。及鑾輿返正﹐徳宗首命誅之。鄴侯自南嶽徵回﹐至行在便爲宰相﹐因第臣僚罪狀﹐遂請庭芝減死。聖意不解﹐云「卿以爲寜王懿親乎﹖庭芝姊爲寜王妃。以此論之猶不可﹐然莫有他事﹐俾其全活否﹖卿但言之。」於是具以前事上聞﹐由是特原其罪。鄴侯始奏﹐上密使中宮夜乘傳陜州問之﹐竇奏其事﹐徳宗曰「曩言黃中君﹐蓋指於朕﹐未知呼卿爲鬼穀子何也﹖」或云﹐李相先代靈城在淸谷前濁谷後﹐恐以此言之。續坤蹶馬咸通乾符中﹐京師醫者續坤﹐坤﹐官爲都水使者。頗得秦和之術﹐評脈知吉凶休咎﹐至於得失時日皆可預言。古者善醫道多矣﹐迹其前事﹐不過視徹膏肓﹐心解分劑﹐未聞乎評診脈候﹐見於蓍龜之能也。適有燕中奏事大將﹐暴得風疾﹐眾醫無不療之﹐不瘳。舁疾請坤投藥﹐數服而愈﹐所酬金帛甚多﹐仍以邊馬一疋畱贈。馬之骨相甚奇﹐然步驟多蹶﹐𨿽制以銜勒﹐加之鞭策﹐而欵段之性竟莫能攺。坤以浪費芻粟﹐托人以賤價賣之。求駿者才試﹐遂復如初﹐累月不售。鄰伍間有王生﹐貿易於中貴之門﹐頗甚貧窶。忽詣坤云「有靑州監軍將發﹐須鞍馬以備行李﹐亦知馳騁非駿﹐但欲致於牽控之間。」坤直以無用之畜付焉﹐亦不約鬻馬之價。王生經旬不至﹐謂其脫略亡逸﹐一旦復來﹐且輸十萬。坤旣獲善價﹐因以十千遺之。俄見王生易衣裝﹐置僕馬﹐至於奴婢妻子服飾皆鮮潔。或曰「王生賣馬﹐金帛縑資幾三四百萬。」坤甚驚﹐試詢其事。王生初不備說﹐坤曰「某以無用之畜﹐獲價頗多﹐但驚駑劣之材﹐何以至此﹖」乃云「初致馬於靑社監軍﹐舉足如有羈絆。及將還﹐途遇小馬坊中使﹐因遣畱試﹐信宿而往﹐不復見焉。密詢左右﹐云數日前魏博曾進一馬﹐毛骨大小﹐與此正同。聖人常乘打球﹐駿異未有其偶。將到日﹐方遣調習步驟﹐縈轉如風﹐今則進禦數朝﹐所賜之物甚厚。」王生因大索其價﹐遂以四十萬酬之。是以物之逢時亦有冥數﹐不遇其主﹐則駑驥莫分。乃知耨莘野﹐築傅巖﹐未遇良途﹐奚異於此。龍待詔相笏丁重相於駙馬附開成中﹐有龍復本者﹐無目﹐善聽聲揣骨﹐每言休咎﹐無不必中。凡有象簡竹笏﹐以手撚之﹐必知官祿年壽。宋祁補闕﹐有盛名於世﹐搢紳之士靡不傾屬﹐屈指翹足﹐期於貴達。時永樂蕭相亦居諫署﹐同日詣之﹐授以所持竹笏。復本執蕭相笏﹐良久﹐置於案上曰「宰相笏。」次至宋補闕笏﹐曰「長官笏。」宋聞之不樂﹐相國曰「無憑之言﹐安足介意﹗」經月餘﹐同列於中書﹐候見宰相。時李朱崖方秉鈞軸﹐威震朝野。未見間﹐佇立閒談﹐互有諧謔。頃之﹐丞相遽出﹐宋以手板障面﹐笑猶未已。朱崖目之﹐回謂左右曰「宋補闕笑某何事﹖」聞之者莫不寒心股栗。未旬日﹐出爲河淸縣令。歲餘﹐遂終所任。其後蕭相揚歷淸途﹐自浙西觀察使入判戶部﹐非久乃居廊廟﹐俱如復本之言。自咸通﹑乾符已來﹐京國察相者殊多﹐言事適中者甚少。愚之所識處士丁重﹐善於相人吉凶﹐屢有奇驗。於都尉方判鹽鐵﹐頻有宰弼之耗。時路相國秉鈞持權﹐與之不葉。一旦﹐重在新昌私第﹐值於公適至﹐路曰「某與之賓朋﹐處士垂箔細看﹐此人終作宰相否。」備陳飲饌﹐畱連數刻。旣去﹐問之曰「所見何如﹖」重曰「入相必矣﹐兼在旬月之內。」路公笑曰「見是帝王密親﹐復作鹽鐵使爾。」重曰「不然﹐請問於之恩澤何如宣宗朝鄭都尉﹖」相國曰「又安可比乎﹖」重曰「鄭爲宣宗注意久之﹐而竟不爲相﹐豈將人事可以斟酌﹖某熟識於侍郎﹐今日見之﹐觀其骨狀﹐眞爲貴者。其次風儀秀整﹐禮貌謙揖﹐如百斛巨器﹐所貯尙空其半﹐安使不受益於祿位哉﹖苟逾月不居廊廟﹐某無復敢至門下。」路曰「處士可謂宏遠矣﹗」其後浹旬﹐果登臺鉉。路相國每見朝士﹐大爲稱賞。由玆聲動京邑﹐車馬造門者甚眾﹐凡有所說﹐其言皆驗。後居終南山﹐好事者亦至其所。孟才人善歌孟才人善歌﹐有寵於武宗皇帝﹐嬪禦之中﹐莫與爲比。一旦﹐龍體不豫﹐召而問曰「我若不諱﹐汝將何之﹖」對曰「以微眇之身﹐受君王之寵﹐若陛下萬歲之後﹐無復生焉﹗」是日﹐俾於禦榻前歌《河滿子》一曲﹐聲調淒切﹐聞者莫不涕零。及宮中晏駕﹐哀慟數日而殞。禁掖近臣以小棺殯於殿側。山陵之際﹐梓宮重莫能舉﹐識者曰「得非候才人乎﹖」於是輿櫬以殉﹐遂窆於端陵之側。是歲﹐攻文之士或爲賦題﹐或爲詩﹐目以爲馮媛﹑班姬無以過也。所知者張祜有詩云「偶因淸唱詠歌頻﹐奏入宮中二十春。卻爲一聲河滿子﹐下泉須弔孟才人。」袁相雪換金縣令李汧公鎭鳳翔﹐有屬邑編甿﹐因耨田﹐得馬蹄金一甕。注《漢書》武帝詔云﹕往者東嶽見金﹐又有白麟神馬之瑞﹐宜以黃金鑄麟狀﹐以葉瑞應。蓋鑄金象馬蹄之狀。其後民間效之。裏民送於縣署﹐沿牒將至府庭。宰邑者喜於獲寶﹐欲自以爲殊績﹐慮公藏主守不嚴﹐因使置於私室。信宿﹐與官吏重開視之﹐則皆爲土塊矣。甕金出土之際﹐鄕社悉來觀驗﹐遽爲變更﹐靡不驚駭。以狀聞於府主﹐議者僉云﹕姦計換之。遂遣理曹掾與軍吏數人就鞫案其事﹐獲金之社咸共證焉。宰邑者爲眾所擠﹐摧沮莫能自白。旣而詘辱滋甚﹐遂以爲易金伏罪。詞欵具存﹐未窮隱用之所﹐遂令拘系。僕隸脇以刑辟﹐或雲藏於糞壤﹐或云投於水中﹐紛紜枉撓﹐結成獄具﹐備以詞案上聞。汧公覽之愈怒。俄而﹐因有筵席﹐停杯語及斯事﹐列坐賓客咸共驚嘆。或云效齊人之攫﹐或云有楊震之癖。談笑移時﹐以爲胠篋穿窬﹐無足訝也。時袁相公滋亦在幕中﹐俛首略無詞對。李公目之數四﹐曰「宰邑非判官親懿乎﹖」袁相曰「與之無素。」李曰「聞彼之罪﹐何不樂之甚﹖」袁相曰「某疑此事未了﹐更請相國詳之﹗」汧公曰「換金之狀極明﹐若言未了﹐當別有見。非判官莫探情僞。」袁相曰「諾。」因俾移獄府中按問﹐乃令閱甕間﹐得三十五塊。詰其初獲者﹐卽本質在焉。遂於列肆索金鎔寫﹐與塊形相等。旣成﹐始秤其半﹐已及三百斤矣。詢其負擔人力﹐二農工筐中舁至縣境。計其負金大數﹐非二人以竹擔可舉﹐明其卽路之時﹐金已化爲土矣。於是羣情大豁﹐宰邑者遂獲淸雪。汧公嘆伏無已﹐每言才智不如。其後履歷淸途﹐至徳宗朝﹐皆爲宰相。愚嘗聞金寶藏於土﹐偶見者或變其質。東都惇化坊有麟迹見於興慶觀﹐殿宇悉皆頹毀。咸通中﹐畢相國再令營造﹐基址間得巨甕﹐皆貯白金﹐理材者與工匠三十三人盡懼爲官所取﹐乃輦木梯蓋之﹐以候昏黑。及夜﹐各以衣物苞裹而歸。明旦開之﹐如堅土削成銀鋌。所說與此正同。郭鄩見窮鬼通事舍人郭鄩﹐罷櫟陽縣尉﹐久不得調﹐窮居京輦﹐委困方甚。肹蠁間常有二物﹐狀如猿玃﹐衣以靑衣碧衣﹐出入寢興﹐無不相逐。凡欲舉意求索﹐必謂與鄩俱往。所造之間﹐如礙枳棘﹐匪惟幹祿不遂﹐方且病於寒餒。親友見之﹐俱爲讎隟﹐或厭之以符術﹐或避之於山林。如此數年﹐竟莫能絕。一夕﹐處於淨室﹐忽來告別﹐云「某等承君厄運﹐不相離者久焉﹔今則候曉而行﹐無復至矣。」鄩旣喜其去﹐遂詢所之。云「世路如某者甚多﹐但人不見耳。今之所詣﹐乃勝業坊王氏﹐其家大積金帛﹐將往散之﹐不久當竭。」鄩復問云「彼之聚斂丰盈﹐何以遽令散去﹖」云「先得計於安品子﹐其餘冰銷霧散。」而曉鐘忽鳴﹐遂失所在。鄩旣興盥漱﹐便覺愁憤開豁﹐是日試詣親友﹐無不攺觀相接。未涉旬﹐於政事堂見宰相﹐自白﹐遂除通事舍人。鄩有表弟張生者﹐爲金吾衛佐﹐交遊皆豪俠少年﹐騁駿好奇﹐聞之未甚爲信。知勝業坊王氏於左廣列職﹐其後往伺之。王氏潤屋之資幾侔猗頓﹐然爲性儉約﹐所費未嘗過分。家有姬僕聲樂﹐其間端麗者至多﹐外之炫服冶容﹐造次莫回其意。一旦與賓朋驟過鳴珂曲﹐有婦人靚妝立於門首。王氏駐馬遲畱﹐喜動顏色﹐因召同列者命酒開筵﹐爲歡頗甚。時張生預其末﹐密訪於左右﹐卽安品子﹐善歌。是日歌數曲﹐王氏悉以金彩贈之﹐眾皆訝其廣費。自此輿輦資貨﹐日輸其門﹐每歡洽酒酣﹐略無所恡。繇是治生之業漸屬他門﹐未經數年﹐遂至貧匱。裴晉公天津橋遇老人裴晉公度﹐微時羇寓洛中﹐常乘蹇驢入皇城。方上天津橋﹐時淮西不庭已數年矣﹐有二老人傍橋柱而立﹐語云「蔡州用兵日久﹐徵發甚困於人﹐未知何時得平定﹖」忽覩裴公﹐驚愕而退。有僕者攜書囊後行﹐相去稍遠﹐聞老人云「適憂蔡州未平﹐須待此人爲將。」旣歸﹐僕者具述其事。裴公曰「見我龍鐘相戲爾。」其秋﹐東府鄕薦﹐明年登第。及秉鈞衡﹐朝廷議授吳元濟節鉞﹐旣而延英候對﹐憲皇以問宰臣﹐裴公奏曰「姦臣跋扈四十餘年﹐聖朝姑務含容﹐蓋慮動傷一境﹐未聞歸心效順﹐乃坐據一方﹐若以旄鉞授之﹐翻恐恣其凶逆。以陛下聰明神武﹐藩鎭皆願勤王。臣請一詔追兵﹐可以平蕩妖孽﹗」於是命晉公爲淮西節度使﹐興師致討。時陳許汴滑三帥﹐先於偃城縣屯軍。晉公統精甲五萬會之﹐受律鼓行而進﹐直造蔡州城下。才兩月﹐擒賊以獻﹐淮西遂平。後入朝居廊廟﹐六拜正司徒﹐爲侍中中書令﹐儒風武徳﹐振耀古今。洎畱守洛師﹐每話天津橋老人之事。狄惟謙請雨會昌中﹐北都晉陽縣令狄惟謙﹐梁公之後。守官淸恪﹐有蒲密之政﹐撫綏勤卹﹐不畏彊禦。屬州境亢陽﹐涉歷春夏﹐數百里水泉農畝﹐無不耗斁枯竭。禱於晉祠者數旬﹐略無陰曀之兆。時有郭天師者﹐本並土女巫﹐少攻符術﹐多行厭勝之道。有監軍使將至京師﹐因緣中貴﹐出入宮掖。其後軍牒告歸﹐遂以天師爲號。旣而亢旱滋甚﹐闔境莫知所爲﹐僉言曰「若得天師一到晉祠﹐則災旱不足憂矣﹗」惟謙請於主帥﹐主帥難之。惟謙曰「災厲流行﹐甿庶焦灼﹐若非天師一救﹐萬姓恐無聊生。」於是主帥親自爲請﹐巫者惟而許之。惟謙乃具車輿﹐列幡蓋﹐迎於私室﹐躬爲控馬。旣至祠所﹐盛設供帳﹐丰潔飲饌﹐自旦及昏﹐磬折於階庭之下﹐如此者。翌日﹐語惟謙曰「我爲爾飛符於上界請雨﹐已奉天帝之命﹐必在虔懇至誠﹐三日雨當足矣。」繇是四郊士庶奔走雲集﹐三夕於玆﹐曾不降雨。又曰「此土災沴所興﹐亦由縣令無徳。我爲爾再上天請﹐七日方合有雨。」惟謙引罪於己﹐奉之愈恭。俄而﹐又及所期﹐略無沾霔。郭乃驟索馬入州宅﹐惟謙拜畱曰「天師已爲萬姓此來﹐更乞至心祈禱。」於是勃然而怒罵曰「庸瑣官人﹐不知道理﹐天時未肯下雨﹐畱我將復奚爲﹗」惟謙謝曰「非敢更煩天師﹐候明旦排比相送耳。」於是惟謙宿誡左右曰「我爲巫者所辱﹐豈可復言爲官﹖明晨別有指揮﹐汝等或須相稟﹐是非好惡﹐縣令當之。」及曉﹐伺門未開﹐郭已嚴飾歸騎﹐常供設肴醴﹐一無所施﹐坐於皇堂﹐大恣呵責。惟謙曰「左道女巫﹐妖惑日久﹐當須斃在玆日﹐焉敢言歸﹗」叱左右坐於神前﹐鞭背三十﹐投於潭水。祠後有山﹐髙萬千丈﹐遽令設席焚香﹐從吏悉皆放還﹐簪笏立於其上。於是合縣駭愕云「長官打殺天師﹗」馳走者紛紜﹐觀者如堵。是時炎旱累月﹐爍石流金﹐晴空萬里﹐略無纖翳。祠上忽有片雲如車蓋﹐俄頃漸髙﹐先覆惟謙立所﹐四郊云物隨之而合。雷震數聲﹐甘澤大澍﹐焦原赤野無不滋潤。於是士庶數千﹐自山頂擁惟謙而下。州將以杖殺巫者﹐初亦怒之﹐旣而精誠有感﹐深加嘆異﹐與監軍發表上聞。俄有詔書襃奬﹐賜錢五十萬﹐寵賜章服﹐爲絳隰二州刺史﹐所理咸有政聲。勑書云﹕狄惟謙﹐劇邑良才﹐忠臣華冑。覩此天厲﹐將癉下民﹐當請禱於晉祠﹐類投巫於鄴縣。曝山椒之畏景﹐事等焚軀。起天際之油云﹐法同翦爪。遂使旱風潛息﹐甘澤旋流。天心猶鑑於克誠﹐余志豈忘於襃善。特頒朱紱﹐俾耀銅章﹐勿替令名﹐更昭殊績。王侍中題詩王侍中智興﹐武略英奇﹐初授徐方節制﹐雄才磊落﹐有命世間生之譽。幕府旣開﹐所辟皆是儒者。一旦﹐從事於使院會飲﹐與從容賦詩﹐頃之﹐達於王公﹐乃召護軍俱至。從事乃屏去翰墨﹐但以杯盤迎接。良久﹐問之曰「適聞判官與諸賢作詩﹐何得見某而罷﹖」遽令卻取筆硯﹐復以彩箋數十幅散於座。眾賓相顧遲疑。將俟行觴舉樂﹐復曰「本來欲觀制作﹐非以飲酒爲意。」時小吏亦以箋翰置於王公之前﹐從事禮爲揖。王公曰「前某以韜略發迹﹐未嘗畱心章句。今日陪奉英髦﹐不免亦陳愚懇。」遂乃引紙援毫﹐頃刻而就﹐云「平生弓劍自相隨﹐剛被郎官遣作詩。江南花柳從君詠﹐塞北煙塵我自知。」四座覽之﹐驚嘆無已。咸云「忠烈詞彩﹐𨿽曹景宗﹑賀若弼﹐無以加也﹗」曹景宗於禦座探韻賦詩云「去時兒女悲﹐歸來笳鼓競。借問路傍人﹐何如霍去病。」宋帝覽之﹐稱賞無已。又隋將賀若弼﹝贈源雄﹞詩云「交河驃騎幕﹐合浦伏波營。莫使騏驎上﹐無我二人名。」時文人張祜亦預此筵﹐監軍謂之曰「覩玆盛事﹐豈得無言﹖」祜卽席爲詩以獻﹐云「古來英傑動寰區﹐武徳文經未有餘。王氏柱天勛業外﹐李陵章句右軍書。」王公覽之笑曰「襃飾之詞﹐可謂無所愛惜。」左右或言曰「書生之徒﹐務爲諂佞。」王公叱之曰「有人道我惡﹐汝輩又肯否﹖張秀才海內知名﹐篇什豈易得﹖」天下人間﹐且以爲王智興樂善矣。畱駐數月﹐贈行以絹千匹。其後移鎭蒲津﹐子晏平仗節靈武﹐四遠多士﹐翕然歸向。風烈遺芳﹐迄於今日。道流相夏侯譙公張侍郎爲河陽烏司徒從事﹐同幕皆至。有道士殷九霞﹐來自靑城山﹐有知人之鑑。烏公問以年壽官祿﹐九霞曰「司徒貴極藩服﹐所望者秉持鈞軸﹐建茅土﹐惟在保守勛庸﹐苞貯仁義﹐享福隆厚﹐殊不可涯。」旣而徧問賓僚﹐九霞曰「其間必有臺輔。」時烏公器重裴副使﹐應聲曰「裴中丞是宰相否﹖」九霞曰「若以目前人事言之﹐當如尊旨﹐以某所觀﹐卻不在此。」時夏侯相國爲館驛巡官﹐形質低悴﹐烏因戲曰「裴副使不作宰相﹐莫是夏侯巡官否﹖」對曰「司徒所言是矣﹗」烏公撫掌而笑曰「尊師莫錯否﹖」九霞曰「某山野之人﹐早修直道﹐無意於名宦金玉﹐蓋以所見﹐任直而道耳。」烏公曰「如此﹐則非某所知也。然其次貴達者爲誰﹖」曰「張支使𨿽不居廊廟﹑履淸途﹐亦至榮顯。」旣出﹐遂造張侍郎所居﹐從容謂曰「支使神骨淸爽﹐气韻髙邈﹐若以紱冕累身﹐至於三二十年居於世俗﹐儻能擺脫囂俗﹐相逐學道﹐卽三十年內白日升天。某之此行﹐非有塵慮﹐實亦訪尋修眞之士耳。然閱人甚多﹐無如支使者。」張以其言意浮闊﹐但惟之而已。將去復來﹐情甚懇至﹐審知張意不回﹐頗甚嗟惜。因畱藥數粒並黃紙書一緘而別去﹐云「藥數粒﹐服之可以無疾。書紀宦途所得﹐每一遷轉﹐密自啟之﹐書窮之辰﹐當復相憶。」其後譙公顯赫令名﹐再居鼎鉉。張果踐朝列﹐出入臺省﹐佩服朱紫﹐廉察數州﹐書載之言靡不詳悉。年及三紀﹐時爲戶部侍郎﹐書之所存﹐蓋亦無幾。𨿽名位通顯﹐而齒髮衰退﹐每言道流之事﹐話於親友﹐追想其風﹐莫能及矣。華山龍移湫咸通九年春﹐華陰縣南十餘里﹐一夕風雷暴作﹐有龍移湫﹐自遠而至。先是﹐崖壠髙亞﹐無貯水之所。此夕回從數丈小山﹐從東西直亙南北﹐峯巒艸樹﹐一無所傷﹐碧波回塘﹐湛若疏鑿。京洛符旅﹐無不枉道而觀。有好事者自輦轂﹑蒲津相率而至﹐車馬不絕﹐逮於累月。京城南靈應臺有三娘子湫﹐與崖相近﹐水波澄明﹐莫測深淺。每秋風揺落﹐未嘗有艸木飄泛其上。或覩片葉纎莖﹐必有飛鳥銜而去之。祈禱者多致花鈿粉黛及綺羅之類﹐啟祝投之﹐歘然而沒。乾符初﹐有朝士數人﹐同遊終南山﹐遂及湫所﹐因話靈應之事。其間有不信者﹐試以木石投之﹐俄有巨魚躍出波心﹐鱗甲如雪﹐忽有風雨冥晦﹐車馬幾爲暴水所漂。爾後人愈敬之﹐莫有敢犯者。田膨郎偸玉枕文宗皇帝常持白玉枕﹐徳宗朝於闐國所獻﹐追琢奇巧﹐蓋希代之寶。置於寢殿帳中﹐一旦忽失所在﹐然而禁衛淸密﹐非恩澤嬪禦﹐莫能至者﹐珍玩羅列﹐他無所失。上驚駭移時﹐下詔於都城索賊﹐密謂樞近及左右廣中尉曰「此非外寇寇入之爲﹐盜者當在禁掖﹐苟求之不獲﹐且虞他變。一枕誠不足惜﹐卿等衛我皇宮﹐必使罪人斯得﹐不然天子環列﹐自玆無用矣﹗」內官惶栗謝罪﹐請以浹旬求捕﹐大懸金帛購求﹐略無尋究之所。聖旨嚴切﹐收系者漸多﹐坊曲閭巷﹐靡不搜捕。有龍武二畨將軍王敬宏﹐常蓄小僕﹐年甫十八九﹐神彩俊利﹐使之無往不屆。敬宏曾與流輩於威遠軍會宴﹐有侍兒善鼓胡琴﹐四座酒酣﹐因請度曲﹐辭以樂器非妙﹐須常禦手者彈之﹐鐘漏已傳﹐取之不及﹐因起解帶。小僕曰「若要琵琶﹐頃刻可至。」敬宏曰「禁鼓才動﹐軍門已鎖﹐尋常汝豈不見﹐何言之謬也﹗」旣而就飲數巡﹐小僕以繡囊將琵琶而至。座客歡笑曰「樂器本相隨﹐所難者惜其妙手。」南軍去左廣﹐回復三十里﹐入夜且無行伍﹐旣而倏倐忽往來﹐敬宏驚異如失﹐時又搜捕嚴緊﹐意以竊盜疑之。宴罷及明﹐遽歸其第﹐引而問曰「使汝累年﹐不知趫捷如此。我聞世有俠客﹐汝莫是否﹖」小僕謝曰「非有此事﹐但能行爾。」因言「父母俱在蜀中﹐頃年偶至京國﹐今欲卻歸鄕裏﹐有一事欲以報恩。偸枕者已知姓名﹐三數日當令伏罪。」敬宏曰「如此卽事非等閒﹐因玆令活者不少﹐未知賊在何許﹐可報司存掩獲否﹖小僕曰「偸枕者﹐田膨郎也。市廛軍伍﹐行止不恆﹐勇力過人﹐且善超越。苟非伺便折其足﹐𨿽千兵萬騎亦將奔走。自玆再宿候之於望仙門﹐伺便擒之必矣。將軍隨某觀之﹐此事仍須祕密。」是時涉旬無雨﹐向曉埃塵頗甚﹐車馬踐蹋﹐人不相見。膨郎與少年數輩﹐連臂將入軍門﹐小僕執球杖擊之﹐歘然已折左足﹐仰而觀之曰「我偸枕來﹐不怕他人﹐惟懼於爾﹐旣而相值﹐豈復多言。」於是舁至左軍﹐一欵而伏。上喜於得賊﹐又知獲在禁旅﹐引膨郎臨軒詰問﹐具陳常在宮掖往來。上曰「此乃任俠之流﹐非常竊盜。」內外囚系數百﹐於是悉令原之。小僕初得膨郎﹐已告敬宏歸蜀﹐於是尋之不可﹐但賞敬宏而已。洛中大水咸通四年秋﹐洛中大水﹐苑囿廬舍﹐靡不淹沒。厥後﹐香山寺僧云「其日將暮﹐見暴水自龍門川北下﹐有如決江海。鼓怒之間﹐殷若雷震﹐有二黑牛出於水上﹐掉尾躍空而進。眾僧與居人憑髙望之﹐謂城中悉爲魚矣。俄見定鼎﹑長夏二門﹐陰曀忽開﹐亦有靑牛奮躍而出﹐相去約有百步﹐黑牛奔走而回﹐向之怒浪驚瀾﹐翕然遂低數丈。是夕飄溺尢甚﹐京邑遂至蕭條。十餘年間﹐尙未完葺。」先是﹐皇城守閽者﹐白晝聞五鳳樓中有人歌云「天津橋畔火光起﹐魏王堤上看洪水。」時鄭相國涯畱守洛師﹐聞之﹐以爲妖妄。經月餘﹐從事宴罷夜歸﹐執燭者有火燼遺落﹐騎從才過﹐煙焰已髙﹐救之不及﹐遂燒其半。及潦將興﹐榖洛先漲﹐魏王與月波二堤俱壊﹐乃明閽者之言。李朱崖知白令公白中書方居郎署﹐未有知者﹐惟朱崖李相國器之﹐許於搢紳間﹐多所延譽。然而資用不充﹐無以祗奉僚友。一旦﹐相國遺錢十萬﹐俾爲酒肴之備﹐約省閣名士數人﹐克日同過其第。時秋暮陰沈﹐涉旬霖瀝﹐賀拔惎員外求官未遂﹐將欲出京薄遊﹐與白公同年登第﹐羸駒就門告別。閽者以方俟朝客﹐乃以他適對之。賀拔惎遂駐車畱書﹐備述羈遊之意。白公覽書嘆曰「丈夫處世﹐窮逹當有時命﹐苟不才以僥幸取容﹐未足爲發身之道。豈家蓄美饌﹐止邀當路豪貴﹐曩時登第貧交﹐今日閉關不接。縱使便無榮顯﹐又安得不愧於懷﹖」遽令僕者命賀拔惎回車﹐遂以杯盤同費。俄而所約朝賢﹐聯騎而至﹐閽者具陳賀拔惎從容﹐無不惋愕而去。翌日﹐於私第謁見﹐相國詢朝士來者爲誰﹐白公對以﹕「賓客未至﹐適有同年出京訪別﹐憫其龍鐘委困﹐不忍棄之﹐畱飲數杯﹐遂闕祗接。旣負吹噓之際﹐甘從譴斥之罪。」相國稱賞逾時﹐云「此事眞古人之道﹐由玆貴達﹐所以激勸澆薄。」不旬月﹐自使下評事﹐先授美官。白公以庫部郎中入爲翰林學士﹐未逾三載﹐便秉鈞衡﹐其後五鎭藩維﹐再居廊廟﹐蹈義懷仁﹐而終始一致﹐流芳傳素﹐士林美之。大中初﹐邊鄙不寜﹐土蕃尢甚﹐恣其倔彊。宣宗欲致討伐﹐遂於延英殿先問宰臣﹐公首奏興師﹐請爲統帥﹐沿邊藩鎭兵士數萬﹐鼓行而前。時犬戎陣平川﹐以生騎數千﹐伏藏山谷。旣而得於諜者﹐遂設奇兵待之。有蕃中首帥﹐衣緋茸裘﹐系寶裝帶﹐所乘白馬駿異無比。鋒鏑未交揚鞭出於陣面者數四﹐頻召漢軍鬥將。白公誡兵士無得應之。俄而﹐駐軍指揮﹐背我師百餘步而立。有潞州小將驍勇善射﹐請快馬彎弧而出﹐連發兩矢﹐皆中其項。躍馬而前﹐抽短劍踣於鞍上﹐以手扶挾﹐如鬭敵之狀。蕃將士卒﹐但呼噪助之。於是脫緋裘﹐解金帶﹐奪馬而還﹐師旅無不奮勇。旣大戰沙漠﹐虜陳瓦解土崩﹐乘勝追奔﹐幾及黑山之下。所獲駞馬輜重﹐不可勝計﹐束手而降三四千人。先是河湟關郡界內在匈奴﹐自此悉爲內地。宣皇初覽捷書﹐云「我知敏中必殄凶醜﹗」白公凱旋﹐與同列宰相進詩云「一詔皇城四海頒﹐醜戎無數束身還。戍樓吹笛人休戰﹐牧野嘶風馬遽閒。河水九盤收數曲﹐隴山千里鎖諸關。西邊北塞今無事﹐爲報東南夷與蠻。」馬相植詩云「舜徳堯仁化犬戎﹐許提河隴欵皇風。指揮貔武皆神算﹐開拓乾坤是聖功。四帥有徵無汗馬﹐七關𨿽戍已弢弓。天畱此事還英主﹐不在他年在大中。」魏相扶詩云「蕭關新復萬山川﹐古戍秦原象緯鮮。戎虜乞降歸惠化﹐皇威漸被懾鮏羴。穹廬遠戍煙塵滅﹐神武光揚竹帛傳。左袵盡知歌帝澤﹐從玆不更備三邊。」崔相鉉詩云「邊陲萬里注恩波﹐宇宙羣方洽凱歌。右地名王爭解辮﹐遠方戎壘盡投戈。煙塵永息三秋戍﹐瑞气遙淸九折河。共偶聖明千載運﹐更觀俗阜與時和。」劇談錄卷下劉相國宅通義坊劉相國宅﹐本文宗朝朔方節度使李進賢舊第。進賢起自戎旅﹐而倜儻瑰瑋﹐累居藩翰﹐富於財寶。𨿽豪侈奉身﹐雅好賓客。有中朝宿徳﹐常話在名場日﹐失意邊遊﹐進賢接納甚至。其後京華相遇﹐時亦造其門。屬牡丹盛開﹐因以賞花爲名﹐及期而往。廳事備陳飲饌﹐宴席之間﹐已非尋常。舉杯數巡﹐復引眾賓歸內﹐室宇華麗﹐楹柱皆設錦繡﹐列筵甚廣﹐器用悉是黃金。階前有花數叢﹐覆以錦幄。妓妾俱服紈綺﹐執絲簧﹐善歌舞者至多。客之左右﹐皆有女僕雙鬟者二人﹐所須無不必至﹐承接之意﹐常日指使者不如。芳酒綺肴﹐窮極水陸﹐至於僕乘供給﹐靡不丰盈。自午迄於眀晨﹐不覩杯盤狼籍。朝士云﹕邇後歷觀豪貴之屬﹐筵席臻此者甚稀。厥後進賢徙居長興﹐其宅互爲他人所有。咸通中﹐劉相國罷北京亞尹﹐復爲翰林學士﹐數歲後﹐自承旨入相﹐尙以十千稅焉。及出鎭荊南﹐朝野無不惋惜﹐都城士庶以少及長﹐聞之俱爲涕泣。其後興化蕭相登庸﹐舉爲自代﹐表云「正人吞聲而扼腕﹐百姓掩淚於道途。」是時升道鄭相國在內庭﹐夜艸麻制﹐具述其事云「安數畝之居﹐仍非已有。卻四方之賂﹐惟畏人知。」是時都下傳寫﹐爲之紙貴。持權者覩其詞大怒﹐鄭公自翰林承旨左遷梧州﹐相國自端溪竄於日南﹐謫居四年﹐方獲淸雪﹐以祕書監召還。未久﹐復持鈞軸。或將甲第爲獻﹐竟無所受。復於此宅寓居﹐庭宇不加修飾。淸風儉徳﹐充塞寰宇。君子曰「仁義之感物也大哉﹗劉公知帝道欽明﹐欲賢人盡舉﹐四海之內﹐翕然向風。𨿽謫居累年﹐再升鼎飪﹐姦邪之口不能掩其善﹐魑魅之域不能陷其身。振譽一時﹐流芳千載﹐豈不偉歟﹗其有冒官爵﹐叨貨賄﹐怙寵專權﹐身存名滅者﹐一何謬哉﹗」李相國宅朱崖李相國徳裕宅﹐在安邑坊東南隅﹐桑道茂謂爲「玉椀」。捨宇不甚宏侈﹐而制度奇巧﹐其間怪石古松﹐儼若圖畫。在文宗﹑武宗朝﹐方秉化權﹐威勢與恩澤無比﹐每好搜掇殊異。朝野歸附者﹐多求寶玩獻之。嘗因暇日休澣﹐邀同列宰相及朝士宴語。時畏景赫曦﹐咸有鬱蒸之病。軒蓋候門﹐已及亭午﹐搢紳名士﹐交扇不暇﹐將期憩息於淸涼之所。旣而延於小齋﹐不甚髙敞﹐四壁施設皆古書名畫﹐俱有炎爍之慮。及別列坐開樽﹐煩暑都盡。良久﹐覺淸飆爽气﹐凜若髙秋。備設酒肴﹐及昏而罷。出戶則火雲烈日﹐熇然焦灼。有好事者求親信問之﹐云「此日惟以金盆貯水﹐漬白龍皮﹐置於座末。」龍皮有新羅僧得自海中﹐雲海旁有居者得之於漁扈﹐其初以爲鱗介之屬﹐曾有老人見而識之。僧知相國好奇﹐因以金帛贖之而獻。又暖金帶﹑辟塵簪﹐皆希代之寶。及南遷﹐悉爲惡溪沈溺。使昆侖沒水求之﹐在鱷魚穴﹐不能取。平泉莊去洛城三十里﹐卉木臺榭﹐若造仙府。有虛檻﹐前引泉水﹐縈回穿鑿﹐像巴峽﹑洞庭﹑十二峯﹑九派﹐迄於海門﹐皆隱隱見雲霞﹑龍鳳﹑艸樹之形。有巨魚脇骨一條﹐長二丈五尺﹐其上刻云「會昌六年﹐海州送到。」在東南隅﹐卽徵士韋楚老拾遺別墅。楚老風韻髙致﹐雅好山水。相國居廊廟日﹐以白衣擢升諫署﹐後歸平泉﹐造門訪之﹐楚老避於山谷。相國題詩云﹕昔日徵黃詔﹐余慚在鳳池。今來招隠士﹐恨不見瓊枝。又新昌北街牛相國宅﹐卽玄宗朝將作監康﹖﹖舊第﹐桑道茂謂之「金杯」﹐俱出良相者也。慈恩寺牡丹京國花卉之晨﹐尢以牡丹爲上。至於佛宇道觀﹐遊覽者罕不經歷。慈恩浴堂院有花兩叢﹐每開及五六百朶﹐繁艷芬馥﹐近少倫比。有僧思振﹐常話會昌中朝士數人﹐尋芳徧詣僧室﹐時東廊院有白花可愛﹐相與傾酒而坐﹐因云牡丹之盛﹐蓋亦奇矣。然世之所玩者﹐但淺紅深紫而已﹐竟未識紅之深者。院主老僧微笑曰「安得無之﹖但諸賢未見爾﹗」於是從而詰之﹐經宿不去。云「上人向來之言﹐當是曾有所覩。必希相引寓目﹐春遊之願足矣﹗」僧但云「昔於他處一逢﹐蓋非輦轂所見。」及旦求之不已﹐僧方露言曰「眾君子好尙如此﹐貧道又安得藏之﹐今欲同看此花﹐但未知不泄於人否﹖」朝士作禮而誓云「終身不復言之。」僧乃自開一房﹐其間施設幡像﹐有板壁遮以舊幕。幕下啟開而入﹐至一院﹐有小堂兩間﹐頗甚華潔﹐軒廡欄檻皆是柏材。有殷紅牡丹一窠﹐婆娑幾及千朶﹐初旭才照﹐露華半晞﹐濃姿半開﹐炫耀心目。朝士驚賞畱戀﹐及暮而去。僧曰「予保惜栽培近二十年矣﹐無端出語﹐使人見之﹐從今已往﹐未知何如耳﹗」信宿﹐有權要子弟與親友數人同來入寺﹐至有花僧院﹐從容良久﹐引僧至曲江閒步。將出門﹐令小僕寄安茶笈﹐裹以黃帕﹐於曲江岸藉艸而坐。忽有弟子奔走而來﹐云有數十人入院掘花﹐禁之不止。僧俛首無言﹐惟自吁嘆。坐中但相盻而笑。旣而卻歸至寺門﹐見以大畚盛花﹐舁而去。取花者因謂僧曰「竊知貴院舊有名花﹐宅中咸欲一看﹐不敢預有相告﹐蓋恐難於見捨。適所寄籠子﹐中有金三十兩﹑蜀茶二斤﹐以爲酬贈。管萬敵遇壯士會昌中﹐左軍壯士管萬敵富有膂力﹐扛鼎挾輈﹐眾所推伏。一日﹐與儕輩會於東市酒肆﹐忽有麻衣張蓋者﹐直入其座﹐引觥而飲﹐傍若無人。萬敵振腕瞋目﹐略無所憚。同席恃勇之輩﹐共爲推挽﹐竟不微動﹐而觀者漸眾。乃言曰「某與管供奉較力以定彊弱﹐先請供奉拳某三拳﹐後乞搭供奉一搭。」遂袒膊抱樓柱而立。萬敵怒其輕已﹐欲令殞於手下﹐盡力拳之﹐如扣木石﹐觀者咸見樓柱與屋宇俱震﹐其人略不微動。旣而笑曰「到某搭供奉矣﹗」於是奮臂而起﹐掌大如箕﹐髙及丈餘﹐屹屹而下。前後有力之輩方甚恐栗﹐知非常人。眾擁萬敵謝而去之。俄失所在。萬敵寢瘵月餘﹐力遂消減。張季宏逢惡新婦咸通中有左軍張季宏﹐勇而多力﹐嘗雨中經勝業坊﹐遇泥濘深隘。有村人驅驢負薪而至﹐適當其道。季宏怒之﹐因捉驢四足﹐擲過水渠數步﹐觀者無不驚駭。後供奉襄州﹐暮泊商山逆旅﹐逆旅有老嫗謂其子曰「惡人將歸矣﹐速令備辦茶飯﹐勿令喧噪﹗」旣而愁憤吁嘆﹐咸有所懼。季宏問之﹐媼曰「有新婦悖惡﹐制之不可。」季宏曰「向來見媼憂恐﹐有何事﹐若是新婦﹐豈不能共語﹖」媼曰「客未知子細。新婦壯勇無敵﹐眾皆畏懼﹐遂至於此。」季宏笑曰「其它則非某所知﹐若言壯勇﹐當爲主人除之。」母與子遽叩頭曰「若此﹐則母子無患矣﹐𨿽然窮闕﹐當爲酬贈。」頃之﹐鄰伍鄕社悉來觀視。日暮﹐婦人負束薪而歸﹐狀貌亦無他異。逆旅後囿有盤石﹐季宏坐其上﹐置騾鞭於側﹐召而謂曰「汝是主人新婦﹐我在長安城卽聞汝倚有气力﹐不伏承事阿家﹐豈敢如此﹗」新婦拜季宏曰「乞押衙不艸艸﹐容新婦分雪﹕新婦不敢不承事阿家﹐自是大人憎嫌新婦。」其媼在傍謂曰「汝勿向客前妄有詞理﹗」新婦因言曰﹐只如某年日月﹐如此事﹐豈是新婦不是﹖每言一事﹐引手於季宏所坐石上﹐以中指畫之﹐隨手作痕﹐深可數寸。季宏汗落神駭﹐但言道理不錯。闔扉假寐﹐伺晨而發。及回問之﹐新婦已他適矣。玉蘂院眞人降上都安業坊唐昌觀﹐舊有玉蘂花﹐甚繁。每發﹐若瑤林瓊樹。元和中﹐春物方盛﹐車馬尋玩者相繼。忽一日﹐有女子年可十七八﹐衣繡綠衣﹐乘馬﹐峨髻雙鬟﹐無簪珥之飾﹐容色婉約﹐迥出於眾。從以二女冠﹑三女僕﹐僕者皆丱頭黃衫﹐端麗無比。旣下馬﹐以白角扇障面﹐直造花所﹐異香芬馥﹐聞於數十步之外。觀者以爲出自宮掖﹐莫敢逼而視之。佇立良久﹐令小僕取花數枝而出。將乘馬回﹐謂黃冠者曰「曩者玉峯之約﹐自此可以行矣。」時觀者如堵﹐咸覺煙霏鶴唳﹐景物輝煥。舉轡百步﹐有輕風擁塵﹐隨之而去。須臾塵滅﹐望之已在半天﹐方悟神仙之遊。餘香不散者經月餘日。時嚴給事休復﹑元相國﹑劉賓客﹑白醉吟﹐俱有﹝聞玉蘂院眞人降﹞詩。嚴給事詩曰「味道齋心禱至神﹐魂消眼冷未逢眞。不知滿樹瓊瑤蘂﹐笑對藏花洞里人。」又云「羽車潛下玉龜山﹐塵界無由覩蕣顏。惟有無情枝上雪﹐好風吹綴綠雲鬟。」元相國詩曰「弄玉潛過玉樹時﹐不敎靑鳥出花枝。的應未有諸人覺﹐只是嚴郎卜得知。」劉賓客詩云「玉女來看玉樹花﹐異香先引七香車。攀枝弄雪時回首﹐驚怪人間日易斜。」又云「雪蘂瓊絲滿院春﹐羽衣輕步不生塵。君王簾下徒相問﹐長記吹簫別有人。」白醉吟詩云「嬴女偸乘鸞去時﹐洞中潛歇弄瓊枝。不緣啼鳥春饒舌﹐靑瑣仙郎可得知。」宰相布施乾符中﹐有宰相自中書還第﹐使人以布囊盛錢數千﹐沿路以施丐者。於是貧乏相率羅列路隅﹐所分旣微﹐漸不能普。臺鉉行李無復威儀。時有朝士﹐投箋諫之﹐其略云「方今兵寇互興﹐民力凋獘﹐所望明公弼成大化﹐彌綸紀綱﹐舉賢任能﹐以光庶事﹐俾萬物各得其理﹐百姓日用不知。損不急之官﹐杜私門之請。如此則刑淸俗富﹐天下自無窮人。不宜專政廟堂﹐方行小惠。昔子產以已車濟人於溱洧﹐君子謂不知爲政﹐不如以時修橋梁。惟明公察焉。」執政者覽書慚怒。俄而巢寇陷京﹐遂及於難。崔道樞食井魚中書舍人韋顏子壻崔道樞﹐舉進士。乾符二年春﹐下第歸寜漢上。所居因井渫得鯉魚一頭﹐長可五尺﹐鱗鬛金色﹐目光射人。所視異於常魚﹐令僕投於江水。道樞與表兄韋氏﹐密備鼎俎﹐烹而食之。經信宿﹐韋得疾暴卒﹐有碧衣人引至府捨﹐廨宇頗甚嚴肅。旣入門﹐見廳事有女人﹐戴金翠冠﹐著紫繡衣﹐據案而坐。左右侍者皆黃衫金櫛﹐如宮內之飾。有一人吏﹐從執簿領而出﹐及軒陛間﹐付雙鬟靑衣著於繡衣案上。更引韋生東廡曹署﹐理詰殺魚之狀。韋引過道樞﹐云「非某之罪。」吏曰「此雨龍也﹐若潛伏於江海湫湄﹐𨿽人所食﹐卽無從而辧矣。但昨者得之於井中﹐崔氏與君又非愚昧﹐殺而噉之﹐俱難獲免。然君且卻還﹐試與崔廣爲佛道功徳﹐庶幾消減其過。自玆浹旬﹐當復相召。」韋忽然而寤﹐具以所說話於眷屬。命道樞具述其事﹐道樞𨿽懷憂迫﹐亦未深信。才經及旬餘﹐韋生果歿。韋乃道樞姑之子也。數日後寄夢於母云「以殺魚獲罪﹐所至之地卽水府﹐非久當受重譴﹐可急修黃籙道齋﹐尙冀得寛刑辟。表兄之過亦成矣﹐今夕當自知其事。」韋母泣告道樞﹐及瞑昏然而寢﹐復見碧衣人引至公署﹐俱是韋之所述。俄有吏執黑紙﹐丹書文字﹐立道樞於屏側﹐疾趨而入﹐見繡衣操筆而書訖。吏接之而出﹐令道樞覽之﹐其初云「某﹐官登四品﹐年至七十二」﹐其後有判詞云「崔道樞所害雨龍﹐事關天府﹐原之不可。按罪急追﹐所有官爵並皆削除﹐年壽亦減一半。」時道樞三十五矣﹐夜分而寤﹐恍惚悲涕﹐莫知所爲。時節在冬季﹐其母方爲修崇福力﹐才及春首﹐抱疾數日而終。時崔之妻孥咸在京師﹐紫微備述其事。舊傳夔州及牛渚磯皆是水府﹐未詳道樞所至何所也。洛中豪士乾符中﹐洛中有豪貴子弟﹐承藉勛蔭﹐物用優足。恣陳錦衣玉食﹐不以充詘爲戒﹐飲饌華鮮﹐極口腹之欲。有李使君出牧罷歸﹐居止亦在東洛﹐深感其家恩舊﹐欲召諸子從容。有敬愛寺僧聖剛者﹐常所來往。李因以其宴爲說﹐僧曰「某與之門徒久矣。每見其飲食﹐窮極水陸滋味﹐常饌必以炭炊﹐往往不愜其意。此乃驕逸成性﹐使君召之可乎﹖」李曰「若求象白﹑猩唇﹐恐不可致﹐止於精潔﹐修辦小筵﹐未爲難事。」於是廣求珍異﹐俾妻孥親爲調鼎﹐備陳綺席雕盤﹐選日爲請。弟兄列坐矜持﹐儼若冰玉。肴羞每至﹐曾不下筯。主人揖之再三﹐惟沾果實而已。及至水餐﹐俱致一匙於口﹐然相盻良久﹐咸若飱荼食蘗李﹐莫究其由。以失飪爲謝。明日復覩聖剛﹐備述諸子情貌﹐僧曰「某前所說豈謬哉﹗」而因造其門以問之曰「李使君特備一筵﹐庖膳間可爲丰潔﹐何不略領其意﹖」諸子曰「燔炙煎和﹐未得其法。」僧曰「他物縱不可食﹐炭炊之飯又嫌何事﹖」復曰「上人未知。凡以炭炊飯﹐先燒令熟﹐謂之煉火﹐方可入爨﹐不然﹐猶有煙气。李使君宅炭不經煉﹐是以難於湌啖。」僧撫掌大笑曰「此非貧道所知也。」及大寇先陷瀍洛﹐財產剽掠俱盡﹐昆仲數人﹐與聖剛同時竄避﹐潛伏山艸﹐不食者三日。賊鋒稍遠﹐徒走將往河橋﹐道中小店始開﹐以脫粟爲餐而賣。僧囊中有錢數文﹐買於土杯同食﹐腹枵旣甚﹐粱肉之美不如。僧笑而謂曰「此非煉炭所炊﹐不知可與諸郎君喫否﹖」但低首慚靦﹐無復詞對。古人云﹕膏粱之性難正﹐其此之謂乎﹖是以聖人量腹而食﹐賢者戒於奢逸。宋武帝幸武帳堂﹐將往﹐勑諸子弟勿食﹐至會所賜饌。日旰而食不至﹐咸有饑色。帝謂曰「爾曹少長驕貴﹐不見百姓艱難。今使爾等識有饑苦﹐知以節儉期物。」前聖用心同旨哉。鳳翔府舉兵討賊巢寇攻陷宮闕﹐近京藩鎭悉無兵備。初﹐王仙芝敗衄﹐黃寇引餘黨南走交廣。朝廷以髙駢令公統帥諸道兵師﹐於江湖屯據要路。議者以爲髙令公奕世名將﹐可以坐制凶渠。及賊徒擁眾北來﹐浮舟遂逼淮甸﹐於天長縣廣布營寨駐泊。髙令公旣不出軍﹐但閉關自保而已。賊鋒因此彌鋭﹐長驅遂涉淮北。時齊相公領靑州﹐覩蜂蟻彊眾亦不敢進﹐捲斾遄徵﹐或於中路遲畱。藩屏旣無捍禦﹐廟堂復失機謀﹐盜徧九衢乃未知覺﹐豈不異哉﹗時李相鎭蒲津﹐鄭相鎭岐下﹐旣聞車駕播遷﹐俱有勤王之念。鄭相國率賓僚將校共巡城壘﹐雉堞池隍﹐悉皆毀塞﹐計其修築之功﹐萬旅月餘未竟。而賊鋒方盛﹐立虞奔軼。明晨復召從事大將﹐坐於內廳﹐詢以謀計。咸以巨盜方熾﹐未可枝梧﹐眾議且欲從權﹐俟兵集乃圖收復。相國曰「諸君勸某臣賊乎﹖」於是歘然而倒﹐左右扶之不及﹐爲地甃所傷﹐面首皆破。洎日午達於明旦﹐口喑尙未能語。是時關輔徵鎭﹐咸已歸欵﹐惟鳳翔信耗不通。賊議興師致討﹐有奔來者具述其事﹐於是監軍與僚佐代爲表章﹐使兩騎馳至京國。賊徒覽之大喜﹐遣王懷順將百餘人﹐厚賫彩繒金玉﹐以申慰勞之意。旣而﹐開筵以待懷順。宴席施設﹐侔於曩日﹐列坐行觴﹐將陳飲饌。樂工才合管弦﹐文武軍吏及聲妓一時慟哭。監軍從事雪涕止之﹐良久方定。懷順與來者皆駭愕相眄。就食乃問其由﹐時吏部孫侍郎亦在幕中﹐對曰「相國自鎭此方﹐恩及萬物。聽政之暇﹐時命音樂與將吏交歡﹐遽及風疹所侵﹐今辰不赴玆會﹐眾聞絲竹聲﹐不覺悲泣耳。」是日合城老幼咸共淒傷。相國聞之﹐曰「我知億兆人民之心﹐未厭唐徳。賊勢𨿽甚﹐竊據宮闕﹐滅亡當在旦夕。」於是密飛羽檄﹐告於鄰道會兵。旬朔間﹐邠﹑涇﹑洋﹑隴及沿邊藩鎭﹐俱以鋭師來集。旣而﹐神策守鎭軍士聞風﹐亦至麾下。一旦﹐賊中遣千餘人﹐大索糧糗。於時烽候已嚴﹐偵邏殊密﹐云旗霜刃﹐森羅於百里之內。賊入界大驚﹐俱就擒戮。有後殿者﹐奔以狀告﹐凶黨無不奪魄。陷京黔庶﹐亦思奮勇。初﹐有走還京中者云「鳳翔鄭相公已叛黃王﹐兵士甚眾。」巢聞之殊不介意﹐言「我行卻半天下﹐所至無不收克﹐直至髙令公猶不敢出軍敵我﹐鄭相國擬作何計﹖」惟趙﹑張﹑王﹑潘聞之﹐已爲奔軼之備也。俄而蒲關﹑晉絳﹑並汾澤潞﹐及河北三鎭並舉雄師﹐翕然響附。相國仗節訓兵﹐援旗誓眾﹐摧鋒督戰﹐累剉凶渠﹐首運奇謀﹐終摧巨孽。其後請朝﹐庸蜀復秉化權﹐匡國濟時﹐終始一致﹐文經武緯﹐何謝古人。詩云「維嶽降神﹐生甫及申。維申及甫﹐維周之翰。」相國有焉。老君廟畫東都北邙山﹐有玄元觀﹐南有老君廟﹐臺殿髙敞﹐下瞰伊洛﹐神仙泥塑之像﹐皆開元中楊惠之所制﹐奇巧精嚴﹐見者增敬。壁有吳道元畫五聖眞容及老子廟胡經事﹐丹靑絕妙﹐古今無比。杜工部題詩云「配極元都閟﹐慿髙禁籞長。守祧嚴具禮﹐掌節鎭非常。碧瓦初寒外﹐金莖一气旁。山河扶繡戶﹐日月近雕梁。仙李蟠根大﹐猗蘭奕葉光。世家遺舊史﹐道徳付今王。畫手看前輩﹐吳生遠擅場。森羅移地軸﹐妙絕動宮墻。五聖聯龍衮﹐千官列鴈行。冕旒俱秀發﹐旌斾盡飛楊。翠柏深畱景﹐紅梨回得霜。風箏吹玉柱﹐露井凍銀牀。身退卑周室﹐經傳拱漢皇。谷神如不死﹐養拙更何鄕。」敬愛寺復有雉尾病龍﹐莫知畫者誰氏。繪事奇巧﹐皆入神之迹。雉尾在東廡觀音院﹐天王部從中﹐緋衣神人抱野雉一隻﹐逼而觀之﹐勢若飛動。政平坊安國觀﹐明皇朝玉眞公主所建﹐門樓髙九十尺﹐而柱端無栱枓。殿南有精思院﹐琢玉爲天尊老君之像。葉法善﹑羅公遠﹑張果先生並圖之於壁。院南池沼引禦渠水注之﹐壘石像蓬萊﹑方丈﹑瀛洲三山。女冠多上陽退宮嬪禦﹐其東與國學相接。咸通中﹐有書生云「每淸風朗月﹐卽聞山池之內步虛笙磬之音。」盧尙書有詩云「夕照紗窗起暗塵﹐靑松遶殿不知春。君看白首誦經者﹐半是宮中歌舞人。」白傅乘舟白尙書爲少傅﹐分務洛師﹐情興髙逸﹐每有雲泉勝境﹐靡不追遊。常以詩酒爲娛。因著﹝醉吟先生傳﹞以敍。盧尙書簡辭有別墅﹐近枕伊水﹐亭榭淸峻。方冬﹐與羣從子侄同遊﹐倚欄眺翫嵩洛。俄而霰雪微下﹐情興益髙﹐因話廉察金陵﹕「常記江南煙水﹐每見居人以葉舟浮泛﹐就食菇米鱸魚﹐近來思之﹐如在心目。」良久﹐忽見二人衣蓑笠﹐循岸而來﹐牽引水鄕蓬艇。船頭覆靑幕﹐中有白衣人與衲僧偶坐﹐船後有小竈﹐安桐甑而炊﹐丱角僕烹魚煮茗。溯流過於檻前﹐聞舟中吟嘯方甚。盧撫掌驚嘆﹐莫知誰氏。使人從而問之﹐乃曰「白傅與僧佛光﹐同自建春門往香山精舍。」其後每遇親友﹐無不話之﹐以爲髙逸之情莫能及矣。嚴史君遇終南山隱者大中末﹐建州刺史嚴士則﹐本穆宗朝爲尙醫奉禦﹐頗好眞道。因午日於終南山采藥﹐迷誤於巖嶂之間不覺。遂行數日﹐所賫糗糧旣盡﹐四遠復無居人﹐計其道路﹐去京不啻五六百里﹐然而林岫深僻﹐風景明麗。忽有茅屋數間﹐出於松竹之下﹐煙蘿四合﹐才通小徑。士則連扣其門﹐良久竟無出者。窺其籬隙之內﹐有一人﹐於石榻偃臥看書。推戶直造其前﹐方乃攝衣而起。士則拜罷﹐自陳行止﹐因遣坐於盤石之上﹐亦問京華近事﹐復詢天子嗣位幾年。云「自安史犯闕居此﹐迄於今日。」士則具陳奔馳涉歷﹐資糧已絕﹐迫於枵腹﹐請以食饌救之。隱者曰「自居山谷且無煙爨﹐有一物可以療之﹐念君遠來相遺。」自起於梁棟之間﹐脫紙囊開啟﹐其中有百餘顆如藊豆之狀。俾於藥室取鐺﹐拾薪汲泉而煮。良久﹐盛有香气﹐視之已如掌大﹐曰「可以食矣﹐渇卽取鐺中餘水飲之。」士則方啖其半﹐已極丰饑。復曰「汝得至此﹐當有宿分。自玆三十年間不饑渇﹐俗情慮將淡泊也。他時位至方伯﹐當取羅浮相近。儻能脫去紛華﹐兼獲長生之道。辭家日久﹐可以還矣﹗」士則將欲告歸﹐因述慮失道。曰「勿憂﹐去此二三里﹐與采薪人相值﹐可以隨之而至﹐國門不遠。」旣出於山隅﹐果有采薪者在路側﹐或問隱者姓名﹐竟無所對。才經信宿﹐已及樊川村野﹐旣還輦轂﹐不喜更嘗滋味﹐日覺气壯神淸﹐有驂鸞馭鶴之意。衣褐杖藜﹐多止巖岫。居守盧僕射﹐耽味元黙﹐思覩異人。有道流述其事﹐延之致於門下。及聞方伯之說﹐因以處士奏官﹐自梓州別駕作牧建溪﹐時年已九十。到郡才經周歲﹐解印乃歸羅浮。及韋相公宙出鎭廣南﹐使人訪之﹐猶在山谷。大中十四年﹐之任建安﹐路由江浙﹐時蕭相國觀風浙右﹐於桂樓宿宴召之﹐惟飲酒數杯﹐他皆無食也。韋顓梟鳴大中年﹐韋顓舉進士﹐詞學優贍﹐而貧窶滋甚。歲暮饑寒﹐無以自給。有韋光者﹐待以宗黨﹐後名殷裕之。輟居所外舍館之。放牓之夕﹐風雪凝互﹐報光成名者絡繹而至﹐顓略無登第之耗。光延之於堂際小閣﹐備設肴饌慰安之。見光婢妾羅列衣裝﹐僕者排比鞍馬。顓夜分歸於所止﹐擁鑪而坐﹐愁嘆無已。候光成名﹐將修賀禮。寢榻迫於壞牖﹐以橫竹掛席蔽之。檐際忽有鳴梟﹐頃之集於竹上。顓神魄驚駭﹐杖策出戶逐之﹐飛起復還﹐久而方去。謂僕者曰「我失意﹐亦無所恨﹐妖禽作怪如此﹐兼恐橫罹災患﹗」俄而禁鼓忽鳴﹐牓到﹐顓已登第。光之服用車馬﹐悉皆遺焉。世以鵩至梟鳴﹐不祥之兆。近觀數事﹐亦不然乎。昔鄧艾梟鳴牙旗﹐乃軍勝之兆﹐張率更聞於庭樹﹐亦授官之祥。以此推之﹐未必皆爲不吉者。命相日雨雹崔沆﹑豆盧琢乾符六年夏五月﹐巢寇自廣陵將及襄漢﹐朝廷以王鐸令公爲南面都統﹐崔相國﹑豆盧相國同日策拜。宣麻之際﹐殿庭霧气四塞﹐及政事堂立班賀﹐有雹大如雞卵。時五月二十三日。識者以爲鈞軸不祥之兆。明年大寇攻陷京師﹐二相俱及於難﹐其天意乎﹖非人事也﹗李生見神物遺酒咸通中﹐有中牟尉李潯寓居圃田別墅﹐稟性剛戾﹐不以鬼神爲意。每見人銜杯酹酒﹐無不怒而止之。一旦暴得風眩﹐方臥檐廡之下﹐忽有田父立於榻前﹐云「鄰伍間欲來省疾。」見數人形貌尫劣﹐服飾或靑或紫﹐後有矮僕提酒兩壺﹐相與歷階而上﹐左右妻孥悉無所覩。謂潯曰「爾常日負气﹐忽於我曹﹐至於醪醴之間﹐必爲他人愛惜。今有醇酎數斗﹐眾欲遺君一醉﹗」俄以巨盆滿酌逼飲﹐兩壺俱盡﹐牀笫衾禂皆是餘瀝。將出﹐謂潯曰「何似當時惜酒﹗」自玆百骸昏悴﹐如病宿酲﹐寢瘵惙然﹐數月方愈。馮給事爲鄭州刺史﹐親召李生而說之。說方士武宗皇帝好神仙異術﹐海內道流方士多至輦下。趙歸眞探賾元機﹐善制鉛汞﹐气貌淸爽﹐見者無不竦敬。請於禁中築望仙臺﹐髙百尺﹐以爲鸞驂鶴馭﹐可指期而降。常雲飛煉中須得生銀。詔使於樂平采取。旣而大役工徒﹐所出者皆銜石礦﹐非烹冶乃無從而得。歸眞齋醮數朝﹐寫禦書置於巖穴間。俄有老人策杖而至﹐曰「山川藏寶﹐蓋因有道而出。況明主以修眞爲念﹐是何感應不臻﹖尊師無復懷憂﹐明旦當從所請。」語罷而出﹐莫知其所之。是夕有聲如雷﹐山礦豁開數丈﹐銀液坌然而湧出﹐與入用之數相符。禁中修煉至多﹐外人罕知其術。復有金陵人許元長﹑王瓊者﹐善書符幻變﹐近於役使鬼神。會昌初﹐召至京國﹐出入宮闈。武皇謂之曰「吾聞先朝有明崇儼﹐善於符籙﹐嘗取羅浮山柑子以資禦果﹐萬里往來﹐止於旬日。我𨿽聖徳不逮前朝﹐卿之術豈便劣於崇儼﹖」元長謝曰「臣之受法﹐未臻元妙。若涉越山海﹐恐誣聖徳﹐但千里之間﹐可一日而至。」上曰「東都常進石橊﹐時已熟矣﹐卿今夕當致十顆。」元長奉語而出﹐及旦﹐寢殿始開﹐金盤貯石橊致於禦榻。俄有中使奉進﹐亦以所失之數上聞。靈驗變通﹐皆如此類。王瓊妙於化物﹐無所不能。方冬﹐以藥栽培桃杏數株﹐一夕繁英盡發﹐芳蘂穠艷﹐月餘方謝。及武皇猒代﹐歸眞與瓊俱竄逐嶺表﹐惟元長逸去﹐莫知所在。昊天觀周尊師﹐乾符中﹐年九十七。自言以童幼間便居洞庭山﹐諸父隠堯﹐深得眞道。有張孺華者﹐襄漢豪士﹐耽味元黙﹐一旦廣賫財寶﹐訪道於江湖之間。至吳門﹐知隱堯出世修煉﹐徑往洞庭詣之。囊槖中所挈金帛﹐傾竭以資香火。隱堯知其志﹐俾於岸頂坐守藥鑪﹐其或風雨晦冥﹐往往有神物來萃﹐殊形詭狀﹐深可駭人。孺華端潔自安﹐竟不微動。如此者涉於周歳﹐隱堯謂之曰「鑪中煉藥乃七返靈砂也﹐𨿽非九轉金丹﹐餌之可還魂返魄。曩令子弟數輩守之﹐靡不畏怯而罷﹐汝相從未久﹐遂能苦節如是。」及鼎開藥成﹐才成十粒﹐但令寶之以囊篋﹐未傳吞餌之法。孺華以去鄕逾年﹐一旦告歸覲省﹐隱堯別謂之曰「吾知汝未能久住﹐自玆復爲世网所縈。苟慕仙之意不忘﹐勿以囂塵爲戀。付汝之藥﹐每丸可益算十二。有疾終者審其未至朽敗﹐𨿽涉旬能使再活﹐然事關陰隲﹐非行道有心之徒不可輕授。凡欲此藥救人﹐當焚香啟告﹐吾爲助爾。」孺華歸﹐甚爲鄕裏所敬。父母遘疾而歿﹐服之皆愈。居數歲﹐復詣洞庭﹐系舟於金陵江岸。有良賈徐士則者﹐乘巨艘十餘只﹐亦於浦間同泊。有子一人﹐方及壯歲﹐無疾而殞於中夜。父母咸以衰耄﹐哭泣不食崇朝。孺華憫之﹐因以靈砂往救。其初服之時未驗﹐再服一粒﹐蹶然而蘇﹐云「所至之處﹐城府甚嚴。方爲吏從拘錄﹐俄有二黃衣人﹐手執丹書文字洞庭周尊師令喚。廳事間有紫衣者據案而坐﹐於是簪笏而興﹐謂左右曰﹕『仙師來召﹐焉可復畱﹗』乃令放還。謂曰﹕『汝因此壽命增延﹐當可力行善道。』」士則所將財物﹐分其半以答孺華。孺華取錢五十萬﹐散施貧乏。至洞庭﹐與隱堯俱隱。廣謫仙怨詞臺州刺史竇宏余撰元宗天寶十五載正月﹐安祿山反﹐陷沒洛陽。王師敗績﹐關門不守﹐車駕幸蜀。途次馬嵬驛﹐六軍不發﹐賜貴妃自盡﹐然後駕發。行次駱谷﹐上登髙下馬﹐謂力士曰「吾蒼惶出狩長安﹐不辭宗廟。此山絕髙﹐望見秦川﹐吾今遙辭陵廟。」因下馬望東再拜﹐嗚咽流涕。左右皆泣。謂力士曰「吾取九齡之言﹐不到於此。」乃命中使往韶州﹐以太牢祭之。中書令張九齡每因奏對﹐未嘗不諫誅祿山。上怒曰「卿豈以王夷甫識石勒﹐便殺祿山﹗」於是不敢諫矣。因上馬﹐遂索長笛吹於曲﹐曲成﹐潸然流涕﹐竚立久之。時有司旋錄成譜﹐及鑾駕至成都﹐乃進此譜﹐請曲名。上不記之﹐視左右曰「何曲﹖」有司具以駱谷望長安﹐下馬后索長笛吹出對。上良久曰「吾省矣﹐吾因思九齡﹐亦別有意﹐可名此曲爲﹝謫仙怨﹞。」其旨屬馬嵬之事。厥後以亂離隔絕﹐有人自西川傳得者﹐無由知﹐但呼爲﹝劍南神曲﹞﹐其音怨切﹐諸曲莫比。大歷中﹐江南人盛爲此曲。隨州刺史劉長卿左遷睦州司馬﹐祖筵之內﹐吹之爲曲﹐長卿遂撰其詞﹐意頗自得﹐蓋亦不知本事。詞云「晴川落日初低﹐惆悵孤舟解攜。鳥去平蕪遠近﹐人隨流水東西。白雲千里萬里﹐明月前溪後溪。獨恨長沙謫去﹐江潭春艸萋萋。」余在童幼﹐亦聞長老話謫仙之事頗熟﹐而長卿之詞甚是才麗﹐與本事意興不同。余旣備知﹐聊因暇日輒撰其詞﹐復命樂工唱之﹐用廣不知者。其詞曰「胡塵犯闕衝關﹐金輅提攜玉顏。雲雨此時消散﹐君王何日歸還。傷心朝恨暮恨﹐回首千山萬山。獨望天邊初月﹐蛾眉猶在彎彎。」軿以爲竇史君序﹝謫仙怨﹞云劉隨州之詞﹐未知本事﹐及詳其意﹐但以貴妃爲懷﹐蓋明皇登駱谷之時﹐實有思賢之意﹐竇之所制殊不述焉。﹝駢﹞﹝軿﹞因更廣其詞﹐蓋欲兩全其事﹐𨿽才情淺拙﹐不逮二公﹐而理或可觀﹐貽諸識者。詞云「晴山礙日橫天﹐綠疊君王馬前。鑾輅西巡蜀國﹐龍顏東望秦川。曲江魂斷芳艸﹐妃子愁凝暮煙。長笛此時吹罷﹐何言獨爲嬋娟。」含元殿含元殿﹐國初建造﹐鑿龍首崗以爲基趾﹐彤墀扣砌﹐髙五十餘尺﹐左右立棲鳳翔鸞二闕﹐龍尾道出於闕前。倚欄下瞰﹐前山如在諸掌。殿去五門二里﹐每元朔朝會﹐禁軍與禦仗宿於殿庭﹐金甲葆戈﹐雜以綺繡﹐羅列文武﹐纓佩序立。蕃夷酋長仰觀玉座﹐若在霄漢。識者以爲自姬漢之代迄於亡隋﹐未有如斯之盛。京城自朱泚之亂﹐逮乾符中﹐近百年無事。君臣和葉﹐四表靖謐﹐文物之盛﹐籠罩姬漢﹐蕃方職貢﹐府無虛月。上至士君子﹐下及庶民﹐皆修飭廉謹﹐以邀時譽。食祿者守其官﹐耕賈者專其業﹐八紘四海﹐遂同文軌。承平旣久﹐稍務奢逸。貴族豪家輕視稼穡﹐徵鎭牧守或非其才。黔黎興杼軸之嗟﹐郡邑有萑蒲之盜。然主上勞謙端委﹐無虧聖政﹐亦使寇犯神州﹐鑾輅播越﹐況秦漢之代﹐魏晉之時﹐主荒臣殘﹐豈不顚覆﹗今則覩淳輝之列﹐啟中興之期﹐億兆人心復新於唐徳矣。禮樂刑政﹐得無誡哉﹗曲江曲江池﹐本秦世隑洲﹐開元中疏鑿﹐遂爲勝境。其南有紫雲樓﹑芙蓉苑﹐其南有杏園﹑慈恩寺。花卉環周﹐煙水明媚。都人遊翫﹐盛於中和﹑上巳之節。彩幄翠幬﹐匝於堤岸﹐鮮車健馬﹐比肩擊轂。上巳節賜宴臣僚﹐京兆府大陳筵席﹐長安﹑萬年兩縣以雄盛相較﹐錦繡珍玩無所不施﹐百辟會於山亭﹐恩賜太常及敎坊聲樂。池中備彩舟數隻﹐惟宰相﹑三使﹑北省官與翰林學士登焉。每歲傾動皇州﹐以爲盛觀。入夏則菇蒲蔥翠﹐柳陰四合﹐碧波紅蕖﹐湛然可愛。好事者賞芳辰﹐翫淸景﹐聯騎攜觴﹐亹亹不絕。升平裴相國廉察宣城﹐朝謝後﹐未離京國﹐時曲江荷花盛發﹐與省閣名士數人同遊。自慈恩寺屏去左右﹐各領小僕﹐步至紫雲樓下﹐見五六人坐於水際。裴公與名士憩於旁。中有黃衣飲酒半酣﹐軒昂頗甚﹐指顧笑語輕脫。裴意稍不平﹐揖而問之﹕「吾賢所任何官﹖」率爾而對曰「喏﹐卽不敢﹐新授宣州廣徳縣令。」連問裴曰「押衙所任何職﹖」裴公效曰「喏﹐卽不敢﹐新授宣州觀察使﹐」於是狼狽而走﹐同坐亦皆奔散。朝士撫掌大笑。不數日﹐布於京華。左右於銓司訪之﹐云「有廣徳縣令請換羅江宰矣。」宣皇在宮卽聞是說﹐與諸王每爲戲談其事。及龍飛﹐裴公入秉鈞軸﹐因書麻制回謂樞近曰「喏﹐卽不敢﹐新授中書侍郎平章事。」眞身咸通十四年﹐詔自鳳翔迎眞身至於輦下。眞身相傳云是釋迦文佛中指節骨﹐長一寸八分﹐瑩淨如玉﹐以小金棺盛之﹐舊於鳳翔建塔。又釋氏《湼盤經》云﹕如來於雙林滅度﹐貯於金棺銀槨﹐積旃檀香焚之﹐諸天以八金剛分取舍利﹐惟畱四牙﹐余悉煨燼。未詳此骨從何而有。都城士庶奔走雲集﹐自開遠門達於岐川﹐車馬晝夜相屬﹐飲饌盈溢路衢﹐謂之無礙檀施。京城坊曲﹐舊有迎眞身社﹐居人長幼旬出一錢。自開成之後﹐迄於咸通﹐計其資積無限。於是廣爲費用。時物之價髙﹐茶米載以大車﹐往往至於百兩。他物丰盈﹐悉皆稱是。至京日﹐上與諸王親禦城樓。坊市以繒彩結爲龍鳳象馬之形﹐紙竹作僧佛鬼神之狀﹐幡花幢蓋之屬﹐羅列二十餘里。間之歌舞管弦﹐雜以禁軍兵仗。緇徒梵誦之聲﹐沸聒天地。民庶間有嬉笑踴躍者﹐有悲愴涕泣者。眞身以寶輿舁之﹐居於內殿數月。俄屬懿皇猒代﹐密使送於鳳翔。先是﹐眞身到城﹐每坊十字街以磚壘浮圖供養﹐妖妄之輩互陳感應。或云夜中震動﹐或云其上放光﹐以求化資財﹐因此獲利者甚眾。及宮車晏駕﹐怗然乃定。諸坊浮圖﹐一時毀坼。有好事者密詢放光之由﹐云以大雲母片窺看﹐遠而望之﹐靡不傾信耳。咸通﹑乾符中﹐興善寺復有阿闍黎﹐以敎法傳授﹐都下翕然宗之。所居院金碧華煥﹐器用俱是寶玉。語人云「焚香結坐﹐每告西方。」及遷化﹐謚爲普照大師﹐信者咸爲出涕。劉都尉﹑崔給事寓﹑張常侍。同與中貴﹐多爲弟子。出城之日﹐皆縞素後隨﹐勸朝士持齋。受其法者﹐不復思理時務。﹝駢﹞﹝軿﹞嘗讀《名僧傳》﹐宋文帝時﹐有求那跋摩﹐居金陵秪洹喜。文帝謂之曰「弟子常願持齋﹐不殺迫於﹐以身徇物﹐不獲遂從。法師不遠萬里來化此國﹐將何以敎化之﹖」對曰「道在心﹐不在事﹔法由已﹐不由人。且帝王﹑凡庶所修亦有殊矣。若凡庶者﹐身賤名微﹐徳不及遠﹐其敎不出於閨門﹐其言不行於僕妾﹐若不克己苦躬﹐行善持戒﹐將何以用心哉﹖帝王以四海爲家﹐萬民爲子﹐出嘉言則士庶咸悅﹐布一善則人神以和。刑淸不夭其命﹐役簡不勞其力。辧鍾律﹐定時令﹐鍾律辧則風雨調﹐號令時則寒暑節。知百姓之饑﹐斯所以就於無饑﹐知百姓之寒﹐斯所以就於無寒。如此﹐持齋亦大矣﹐不殺則眾矣。安在於闕一時之膳﹐全一禽之命﹐然後乃宏濟也﹖」文帝撫機嗟嘆﹐稱善良久﹐乃曰「俗人迷於遠理﹐沙門滯於近敎。迷遠理者謂至道虛說﹐滯近敎者則拘攣章句。如公者﹐眞所開悟明達﹐可以言天人之際矣。元相國謁李賀元和中﹐進士李賀善爲歌篇。韓文公深所知重﹐於縉紳之間每加延譽﹐由此聲華藉甚。時元相國稹年老﹐以明經擢第﹐亦攻篇什﹐常願交結賀。一日﹐執贄造門。賀覽刺不容﹐遽令僕者謂曰「明經擢第﹐何事來看李賀﹖」相國無復致情﹐慚憤而退。其後左拾遺制策登科﹐日當要路。及爲禮部郎中﹐因議賀祖禰諱晉﹐不合應進士舉﹐亦以輕薄時輩所排﹐遂成轗軻。文公惜其才﹐爲著﹝諱辯錄﹞明之﹐然竟不成事。自大中咸通之後﹐每歲試春官者千餘人。其間章句有聞﹐亹亹不絕。如何植﹑李玫﹑皇甫松﹑李孺犀﹑梁望﹑毛濤﹑貝庥﹑來鵠﹑賈隨﹐以文章著美﹔溫庭筠﹑鄭瀆﹑何涓﹑周鈐﹑宋耘﹑沈駕﹑周繁﹐以詞賦標名﹔賈島﹑平曾﹑李陶﹑劉得仁﹑諭坦之﹑張喬﹑劇燕﹑許琳﹑陳覺﹐以律詩流傳﹔張維﹑皇甫川﹑郭鄩﹑劉延暉﹐以古風擅價﹐皆苦心文華﹐厄於一第。然其間數公﹐麗藻英詞播於海內﹐其虛薄叨聯名級者﹐又不可同年而語矣。

