衡曲麈譚明張琦著

衡曲麈譚提要《衡曲麈譚》一卷﹐原不題作者姓名。此作又附載在《吳騷合編》卷首﹐《吳騷合編》是明騷隱居士所編﹐《衡曲麈譚》的作者﹐可能就是騷隱居士。騷隱居士又稱騷隱生﹐又號白雪齋主人﹐姓張﹐名琦﹐字楚叔。精詞曲﹐富收藏﹐曾選輯元﹑明散曲﹐以南曲爲主﹐成爲《吳騷》初﹑二﹑三集﹐及《吳騷合編》﹔又撰有《南九宮訂譜》。《衡曲麈譚》共分四章﹕一﹑《塡詞訓》﹔二﹑《作家偶評》﹔三﹑《曲譜辧》﹔四﹑《情癡寤言》。書中論塡詞﹐多偏重於散曲﹔評介作家﹐也多以散曲作家爲主。辧曲譜﹐謂「專在平仄間究心﹐乃學之而陋焉者」。是獨具見解的﹔但對於宮調名稱﹐如仙呂﹑大石﹑越調﹑雙調等﹐竟以爲是由於字形訛傳﹐未免臆斷。《衡曲麈譚》﹐今通行有以下各種版本﹕﹝一﹞《吳騷合編》附刻本。﹝二﹞《讀曲叢刊》本。

﹝三﹞《曲苑》本。﹝四﹞《重訂曲苑》本。﹝五﹞《增訂曲苑》本。《曲苑》本及《重訂曲苑》本﹐皆就《讀曲叢刊》本景印﹐《增訂曲苑》本系《曲苑》本排印﹐這四種本子﹐文字完全相同。惟有《吳騷合編》附刻本﹐內容稍有出入。《吳騷合編》有一六三七年﹝明崇禎十年﹞原刻本﹐有《四部叢刊》二集景印本。

塡詞訓古士大夫聽琴瑟之音﹐弗離於前﹐性情之通弦歌而治﹐吟詠可已歟﹖客曰「詞余之興也﹐多以情癖﹐大抵皆深閨永巷﹑春傷秋怨之語﹐豈須眉學士所宜有﹗況文辭之貴﹐期於渾涵﹐若夫雕心琢句﹑柔脆纖巧﹑披靡淫蕩﹐非鼓吹之盛事﹐曲固可廢也。」騷隱生曰「嘻﹐子陋矣﹗尼山說詩﹐不廢鄭﹑衛﹔聖世采風﹐必及下裏。古之亂天下者﹐必起於情種先壞﹐而慘刻不衷之■﹛左咼右無﹜興。使人而有情﹐則士愛其緣﹐女守其介﹐而天下治矣。且子亦知夫曲之道乎﹖心之精微﹐人不可知﹐靈竅隱深﹐忽忽欲動﹐名曰心曲。曲也者﹐達其心而爲言者也﹐思致貴於綿渺﹐辭語貴於迫切。長門之詠﹐宜於官樣而帶岑寂﹔香閨之語﹐宜於闇藏而饒綺麗。倚門嚬笑之聲﹐務求纖媚而顧盼生姿﹔學士騷人之賦﹐須期慷慨而嘯歌不俗。故詠春花匆牽秋月﹐吟朝雨莫混夜潮。瑤臺﹑玉砌﹐﹡要知雪部之套辭﹔芳艸﹑輕煙﹐總是郊原之泛句。又如命題雜詠﹐而直道本色﹐則何取於寓言﹖觸物興懷﹐而雜景揣摹﹐則安在其卽事﹗甚且士女之吻無辧﹐睽合之意多乖﹐人情斷續而忽入俚言﹐筆致拗違而生吞成語﹐又曲之最病者也。乃若傳奇之曲﹐與散套異。傳奇有答白﹐可以轉換﹐而淸曲則一綫到底。傳奇有介頭﹐可以變調﹐而淸曲則一韻到底。人第知傳奇中有嬉﹑笑﹑怒﹑罵﹐而不知散曲中亦有離﹑合﹑悲﹑歡。古傷逝﹑惜別之詞﹐一披詠之﹐愀然欲淚者﹐其情眞也。故曲不貴摭實而貴流麗﹐不貴尖酸而貴博雅﹐不貴剽襲而貴冶剙﹐不貴熟爛而貴新生﹐不貴文飾而貴眞率肖吻﹐不貴平敷而貴選句走險。有作者起﹐必首肯吾言矣。」客曰「子之爲辭﹐未必其無獘也﹐乃執月旦以平章曲府﹐司三寸管而低昂之﹐得無過當乎﹖」居士曰「人之妍媸﹐人也﹐不必其已之妍也。雙眸具在﹐存其論而已矣。今日者之評次﹐𨿽謂作家之豸史﹐亦誰曰不可﹗」

作家偶評騷賦者﹐三百篇之變也。騷賦難人樂而後有古樂府﹐古樂府不入俗而後以唐絕句爲樂府﹐絕句少宛轉而後有詞。自金﹑元入中國﹐所用胡樂﹐嘈雜緩急之間﹐詞不能按﹐乃更爲新聲以媚之﹐作家如貫酸齋﹑馬東籬輩﹐咸富於學﹐兼喜聲律﹐擅一代之長﹐昔稱「宋詞」﹑「元曲」﹐非虛語﹡也。大江以北﹐漸染胡語﹔而東南之士﹐稍稍變體﹐別爲南曲﹐髙則誠氏赤幟一時﹐以後南詞漸廣﹐二家鼎峙。大抵北主勁切雄壯﹐南主淸峭柔脆。北字多而調促﹐促處見筋﹔南字少而調緩﹐緩處見眼。各有三昧﹐難以淺窺﹐譬之同一師承﹐而頓﹑漸分受﹐不可同日語也﹐乃制曲者往往南襲北辭﹐殊爲可笑。今麗曲之最勝者﹐以王實甫《西廂》壓捲﹐日華翻之爲南﹐時論頗弗取﹐不知其翻變之巧﹐頓能洗盡北習﹐調協自然﹐筆墨中之壚冶﹐非人官所易及也。國初作者王子一輩十六人﹐僅傳其名﹐詞未及見。後起如楊升庵﹐頗有才情﹐所著有《洞天玄記》《陶情樂府》﹐流膾人口﹔但楊本蜀人﹐調不甚諧﹐而摘句多佳。楊夫人亦饒才學﹐最佳者如《黃鶯兒》「積雨釀輕寒」一曲﹐字字絕佳﹐楊別和三詞﹐俱不能勝﹐固奇品也。北人如王渼陂﹑康對山﹐翩翩佳致。其後推山東李伯華。伯華以《傍妝臺》百闋爲對山所欣賞﹐今其詞尙在﹐不足道﹔所爲《寶劍》《登壇記》﹐亦是攺其鄕先輩之作﹐固自平平﹐而自負不淺﹐弇州嘗譏其腔律未協﹐非苛求也。大聲﹐金陵將家子﹐所爲散套﹐尙多借襲﹐而才情亦淺﹔然句字流麗﹐可入弦索﹐如「三弄梅花」一闋﹐頗稱作家﹐固知好句不在多得。王舜耕《西樓樂府》﹐較爲警健﹐題贈亦善調謔﹐而少風人之蘊藉。常樓居自有樂府﹐詞气豪逸﹐亦未當行。谷繼宗﹑謝茂秦輩﹐皆有逸韻﹐尙居諸君之下。徐髯仙所爲樂府﹐不能如大聲穩協﹐而情思過之。吳中以南曲名者﹐祝希哲﹑唐伯虎﹑鄭若庸三人媲美。京兆能爲大套﹐富麗而多駁雜﹔解元小詞﹐纖雅絕倫﹔鄭所爲《玉玦記》﹐見其一斑。它未足道。《明珠記》乃陸天池采所﹡﹡成者﹐其兄浚明給事助之﹐非一手之烈。張伯起素喜梁伯龍博雅擅場﹐《吳越春秋》善述史學而不平實﹐且賓白工致﹐具見名筆﹐第其失在冗長﹔若《江東白薴》一辭﹐讀之有學士風﹐張伯起評以「擲地金聲」﹐殆非虛語。興伯龍相後先者﹐吾鄕之沈靑門﹐峻志未就﹐托迹醉鄕﹐其辭冶艷出俗﹐韻致諧和﹐入南聲之奧室矣。伯起好古文辭﹐尢一時名宿﹐所爲《紅拂》傳奇﹐俠逸秀朗﹐𨿽論者有輕弱之嫌﹐孰知意態修美﹐如翔禽之羽毛﹐正自難得。陸南門﹑張少谷語亦雋冷悠然﹐八音中之有笙﹑竽﹐又何可少。臨川學士旗鼓詞壇﹐今玉茗堂諸曲﹐爭膾人口﹐其最者﹐《杜麗娘》一劇﹐上薄《風》《騷》﹐下奪屈﹑宋﹐可與實甫《西廂》交勝﹐獨其宮商半拗﹐得再調協一番﹐辭﹑調兩到﹐詎非盛事與﹖惜乎其難之也﹗越之屠赤水﹐爲辭古郁﹐《曇花》一記﹐憤懣淒爽﹐寓言立教﹐具見婆心。史叔考亦起越中﹐心手精湛﹐集中句多佳勝﹐再得洗刷﹐一開生面﹐幾幾乎大雅矣。至沈寧庵則究心精微﹐羽翼譜法﹐後學之南車也。苕中吳載伯﹑淩初成﹐詞林之彥﹐淸言楚楚﹐頗爲斂﹖﹖。載伯興吳門王伯榖姻契雅善﹐往還酬和﹐咸都雅可觀。近之佳者如龍子猶﹑王伯良﹑卜大荒諸君﹐皆生動圓轉﹐領異取新﹐脈接金筌﹐聲傳三籟。而袁鳧公奉譜嚴整﹐辭韻恬和﹐《西樓》一帙﹐卽能引用譜書以暢已欲言﹐筆端之有慧識者﹔九宮詞譜爲聲音滯義﹐藉作者流通之﹐鳧公與有力焉。近之奇崛者﹐有範香令﹐結構玄暢﹐可追元人步武﹐惜乎不永﹐一時絕嘆。邇來作手輩出﹐𨿽未必盡稱擅場﹐要多才藻新聲﹐葩斕映發﹔柰何傳誦未徧﹐不能擇其尢者被諸聲歌﹐玆拈論亦弗槪及﹐﹡﹡﹡第舉諸所見者偶一評隲焉爾。

曲譜辧心感物而成聲﹐聲逐方而生變﹐音之所以分南北也。君子審聲以知音﹐而律呂辧矣。古律數九九八十一以爲宮﹐三分而損益之以爲徵﹑商﹑羽﹑角﹐此律呂之大較也。復之一陽始生﹐律應黃鍾﹐遞而推之爲大呂﹑太簇﹑夾鐘﹑姑洗﹑仲呂﹑蕤賓﹑林鐘﹑夷則﹑南呂﹑無射﹑應鐘﹐凡十有二律﹐所謂气始於長至﹐周而復生﹐聖人合符節﹐調鍾律﹐造度數﹐繇此其選也。樂府之制﹐字辧陰﹑陽﹐調協平﹑仄﹐然未有捨十二律而自爲神明者。今按之曲譜﹐大抵譸張附會者什之八九﹐夷考其調﹐僅有黃鐘﹑南呂二家﹐諸如仙呂﹑大石﹑越調﹑雙調之名﹐不知從何根據。如謂捨十二律別有流暢﹐則此黃鐘﹑南呂猶然十二律中之名義也﹐而曲譜竟別剙爲仙呂諸調﹐又何說耶﹖如仍出諸十二律﹐則宮調之音﹐當敍自黃鐘始﹐今南曲譜獨首仙呂﹐又何說耶﹖且也﹐黃鐘爲宮﹐不必更有正宮之名矣﹔來鐘﹑姑洗﹑無射﹑應鐘爲羽﹐不必更有羽調之名矣﹔夷則爲商﹐不必更有商調之名矣﹔今譜之有宮﹑商﹑羽三調﹐而又無角﹑徵二聲﹐獨何歟﹖說者曰「軒轅之法﹐及今渺矣﹐此流傳者之殘闕也。但不知仙呂﹑大石﹑越調﹑雙調﹐究竟自誰伊始。」余竊揣之﹐意﹡者﹕十二律之仲呂﹐或因「仲」字與「中」字﹑「仙」字相肖﹐遂誤傳爲中呂﹑仙呂乎﹖又或「呂」字與「石」字相似﹐遂誤傳大呂爲大石乎﹖善讀書者﹐盡信不如其無﹐則九宮譜之譜矣。「然則何以處曲乎﹖」曰「曲者﹐末世之音也﹐必執古以泥今﹐迂矣﹗曲者﹐俳優之事也﹐因戲以爲戲﹐得矣。」「然則譜可廢乎﹖」曰「因其道而治之﹐適於自然﹐亦已無憾﹐何必不譜也﹖蓋九九者﹐天地自然之數也﹐律呂因此諧﹐腔調繇此出﹐譬如今日﹐此曲之腔唱爲彼曲﹐聽者笑之﹐謂其失於自然也。然則按譜而作之﹐亦按譜而唱和之﹐期暢血气心知之性﹐而發喜﹑怒﹑哀﹑樂之常﹐斯已矣。況譜法之妙﹐專在平仄間究心﹐乃學之而陋焉者。僅如其字數逐句櫛比﹐而所以平仄之故卒置弗講﹐似此者﹐如土偶人﹐止還其頭面手足﹐而心靈變動毫弗之有﹐於譜奚當焉﹖及學之而失焉者﹐每一套中以此調之過曲﹐忽接他調﹐譬諸冬行夏令﹐南走北轅﹐卽名家大手﹐往往有之﹐於譜又奚裨焉﹖昔人歌蕤賓之聲而景風至﹐震易水之響而白虹貫﹐所云動已而天地應焉﹐聲音之感﹐豈其微哉﹗古之譚曲者曰﹕『曲如折﹐止如稾木』﹐曲之道思過半矣。」客曰「今子伯仲之選本﹐其於譜書固兢兢矣﹐而重翻此義﹐可謂世行世法﹑我行我法者夫﹖」余然其言﹐遂倂識之。﹡﹡

情癡寤言今之所稱多情﹐皆其匿情而獵名者也﹕悲憤﹑調笑﹑慰勞﹑寒暄﹐若伶人之搬演﹐落場卽已﹐掉臂去之﹐轉眼秦﹑越﹐聚散摶沙耳﹐膠漆戈矛耳﹔其爲辭也﹐浮游不衷﹐必多雕虛僞之气﹐欲自掩飾之而不能。心之與聲有異致乎﹖人之有生也﹐眉宇現乎外﹐血性注乎內﹐情緣煎其中﹐豈惟兒女子﹐𨿽彼豪傑﹑通儒﹐豁達自負者﹐無所感則已﹐一涉此途﹐行且靡心就其維系﹐誰能漠然而遊於漭瀁之鄕哉﹖說者曰「至人處靜不枯﹐處動不喧﹐居塵出塵﹐無縛無解﹐而且柳生其肘右﹐鳥巢其頂門﹐此亦冥忘泬寥之極矣﹐今乃以萍蹤浪迹﹐愁病銷磨﹐癡矣哉﹗」噫﹐彼之忘情割河而斬筏者﹐人而至焉者也﹔我非至人﹐第求其至於人夫﹖人﹐情種也﹔人而無情﹐不至於人矣﹐曷望其至人乎﹖情之爲物也﹐役耳目﹐易神理﹐忘晦明﹐廢饑寒﹐窮九州島﹐越八荒﹐穿金石﹐動天地﹐率百物﹐生可以生﹐死可以死﹐死可以生﹐生可以死﹐死又可以不死﹐生又可以忘生﹐遠遠近近﹐悠悠漾漾﹐杳弗知其所之。而處此者之無聊也﹐借詩書以閒攝之﹐筆墨磬瀉之﹐歌詠條暢之﹐按拍紆遲之﹐律呂鎭定之﹐俾飄颻者返其居﹐郁沈者達其志﹐漸而濃鬱者幾於淡﹐豈非宅神育性之術歟﹖余於情識淡然矣﹐挾一眞率有情之侶與俱﹐不勝其向往也﹔間一拂情﹐又不能違心以﹡就世法﹐人亦多笑之﹐弗顧也。自率其情已矣﹐世路之間有疑吾情者﹐緣之難也﹐吾無庸彊其信。斯情者﹐我輩亦能癡焉﹐但問一腔熱血﹐所當酬者幾人耳﹖信乎意气之感也﹐卒然中之﹐形影皆憐﹔靜焉思之﹐夢魂亦淚﹐鐘情也夫﹖傷心也夫﹖此其所以癡也。如是以爲情﹐而情止矣﹗如是之情以爲歌詠﹑聲音﹐而歌詠﹑聲音止矣﹗﹡﹡

