六十種曲紫釵記明湯顯祖

紫釵記

﹝明﹞湯顯祖著

繡刻演劇十本

第二套

南西廂幽閨明珠玉簪紅拂還魂紫釵邯鄲南柯北西廂

實獲齋藏板

繡刻紫釵記定本

●紫釵記目錄

第一出本傳開宗

第二出春日言懷

第三出插釵新賞

第四出謁鮑述嬌

第五出許放觀燈

第六出墮釵燈影

第七出托鮑謀釵

第八出佳期議允

第九出得鮑成言

第十出回求僕馬

第十一出妝臺巧絮

第十二出僕馬臨門

第十三出花朝合巹

第十四出狂朋試喜

第十五出權誇選士

第十六出花院盟香

第十七出春闈赴洛

第十八出黃堂言餞

第十九出節鎭登壇

第二十出春愁望捷

第二十一出杏苑題名

第二十二出權嗔計貶

第二十三出榮歸燕喜

第二十四出門楣絮別

第二十五出折柳陽關

第二十六出隴上題詩

第二十七出女俠輕財

第二十八出雄番竊霸

第二十九出髙宴飛書

第三十出河西款檄

第三十一出吹臺避暑

第三十二出計局收才

第三十三出巧夕驚秋

第三十四出邊愁寫意

第三十五出節鎭還朝

第三十六出淚展銀屛

第三十七出移參孟門

第三十八出計哨訛傳

第三十九出淚燭裁詩

第四十出開箋泣玉

第四十一出延媒勸贅

第四十二出婉拒彊婚

第四十三出緩婚收翠

第四十四出凍賣珠釵

第四十五出玉工傷感

第四十六出哭收釵燕

第四十七出怨撒金錢

第四十八出醉俠閒評

第四十九出曉窗圓夢

第五十出玩釵疑嘆

第五十一出花前遇俠

第五十二出劍合釵圓

第五十三出節鎭宣恩

第一出本傳開宗

【西江月】﹝末上﹞堂上敎成燕子。窗前學畫蛾兒。淸歌妙舞駐遊絲。一段煙花佐使。

點綴紅泉舊本。標題玉茗新詞。人間何處說相思。我輩鐘情似此。

【沁園春】李子君虞。霍家小玉。才貌雙奇。湊元夕相逢。墮釵畱意。鮑娘媒妁。盟誓結佳期。爲登科抗壯。參軍遠去。三載幽閨怨別離。盧太尉設謀招贅。移鎭孟門西。

還朝別館禁持。苦書信因循未得歸。致玉人猜慮。訪尋貲費。賣釵盧府。消息李郞疑。故友崔韋。賞花譏諷。才覺風聞事兩非。黃衣客回生起死。釵玉永重暉。

黃衣客彊合鞋兒夢。

霍玉姐窮賣燕花釵。

盧太尉枉築招賢館。

李參軍重會望夫臺。

第二出春日言懷

【珍珠簾】﹝生上﹞十年映雪圖南運。天池浚。兀自守泥塗淸困。獻賦與論文。堪咳唾風雲。羈旅消魂寒色裏。悄門庭報春相問。才情到幾分。這心期占。今春似穩。

﹝靑玉案﹞盛世爲儒觀覽徧。等閒識得東風面。夢隨彩筆綻千花。春向玉階添幾綫。上書北闕曾畱戀。待漏東華誰召見。殷勤洗拂舊靑衿。多少韶華都借看。小生姓李。名益。字君虞。隴西人氏。先君忝參前朝相國。先母累封大郡夫人。富貴無常。才情有種。紅香藝苑。紫臭時流。王子敬家藏賜書。率多異本。梁太祖府充名畫。並是奇蹤。無不色想三冬。聲歌四夏。熊熊旦上。連城抱日月之光。閃閃宵飛。出獄吐風雲之气。只是一件。年過弱冠。未有妻房。不遇佳人。何名才子。比來流遇長安。占籍新昌客裏。今日元和十四年立春之日。我有故人劉公濟。官拜關西節鎭。今早相賀回來。恰逢著中表崔允明。密友韋夏卿。相約此間慶賞。秋鴻看酒。﹝秋鴻上﹞驚開酒色三陽月。喜逗花梢一信風。酒已完備。﹝韋崔上﹞

【賀聖朝】天心一轉鴻鈞。个中孤客寒曛。旛頭春信已爭新。鄕思怯花辰。

﹝見科韋﹞喜气來千里。﹝崔﹞春風總一家。﹝生﹞宜春惟有酒。長此駐年華。﹝生把酒介﹞

【玉芙蓉】﹝生﹞椒花媚曉春。柏葉傳芳醞。願花神作主。暗催花信。靈池凍釋浮魚陣。上苑陽和起雁臣。﹝合﹞靑韶印。看條風拂水。畫燕迎門。年年春色倍還人。

【前腔】﹝崔韋﹞黃雲正朔新。麗日長安近。向朝元共祝。歲華初進。洞庭春色寒難盡。玉管飛灰暖漸燻。﹝合﹞春風鬢。笑林中未有。柳上先過。屠蘇偏讓少年人。

﹝生﹞二兄說少年人。似俺李十郞亦容易老也。

【簇禦林】歲寒交無二人。入春愁有一身。報閒庭艸樹靑回嫩。和東風吹綻了袍花襯。﹝合﹞問東君。上林春色。探取一枝新。

﹝韋﹞君虞說被東風吹綻袍花襯。是說功名未遂。要換金紫荷衣。這也不難。聞得你故人劉公濟節鎭關西。今年主上東巡。未知開科早晚。你且相隨節鎭西行。此亦功名之會也。﹝生﹞豪傑自當致身靑雲上。未可依人。﹝崔笑科﹞夏卿不知。東風吹綻袍花襯。是說衣破無人補。此事須問一个人。﹝生﹞是誰。﹝崔﹞曲頭有个鮑四娘。穿鍼老手。央他一綫何如。﹝生﹞不瞞二兄。鮑四娘於小生處略有往來。但是此中心事。未露十分。﹝韋崔﹞才子佳人。自然停當也。

【前腔】﹝韋﹞你染袍衣京路塵。望桃花春水津。﹝生﹞要命哩。﹝崔﹞你外相兒點撥的花星運。﹝生﹞要錢哩。﹝崔﹞你內材兒抵直的錢神論。﹝合前﹞

【尾聲】你眉黃喜入春多分。先問取碧桃芳信。俺朋友呵。覷不的你酒冷香銷少个人。

漸次春光轉漢京。

風流富貴是生成。

無媒雪向頭中出。

得路雲從足下生。

第三出插釵新賞

【滿宮花】﹝老旦上﹞春正嬌。愁似老。眉黛不忺重掃。碧紗煙影曳東風。瘦盡曉寒猶著。

﹝蝶戀花﹞誰翦宮花簪彩勝。整整韶華。爭上春風鬢。往事不堪重記省。爲花長帶新春恨。春未來時先借問。還恨開遲。冷落梅花信。今歲風光消息近。只愁靑帝無憑準。老身霍王宮裏鄭六娘是也。小家推碧玉之容。大國薦塗金之席。陽城妬盡。那曾南戶窺郞。冰井才多。每聽西園召客。晚年供佛。攺號淨持。生下女兒。名呼小玉。年方二八。貌不尋常。昔時於老身處涉獵詩書。新近請鮑四娘商量絲竹。南都石黛。分翠葉之雙蛾。北地燕脂。寫芙蓉之兩頰。驚鸞冶袖。誰偸得韓掾之香。繡蝶長裙。未結下漢姝之佩。愛戴紫玉燕釵。此釵已教內作老玉工侯景先雕綴。還未送來。正是新春時候。不免喚他出來。一望渭橋春色。浣紗。小姐那裏。

【滿宮花後】﹝旦同浣紗上﹞盡日深簾人不到。眉畫遠山春曉。﹝浣﹞紅羅先繡踏靑鞋。花信須催及早。

﹝旦﹞母親萬福。﹝老旦﹞女兒免禮。﹝旦﹞母親。因甚有喚孩兒。﹝老旦﹞新歲春光明媚。娘女們向渭橋望春一回也。﹝行科﹞冰破池開綠。云穿天半晴。遊心不應動。爲此欲逢迎。我老大年華對此春新也。

【綿搭絮】繡闈淸峭。梅額映輕貂。畫粉銀屛。寶鴨燻鑪對寂寥。爲多嬌。探聽春韶。那管得翠幃人老。香夢無聊。兀自裏暗換年華。怕樓外鶯聲到碧簫。

【前腔】﹝旦﹞妝臺宜笑。微酒暈紅潮。昨夜東風。戶插宜春勝欲飄。倚春朝。微步纖腰。正是弄晴時候。閣雨雲霄。紗窗影。彩綫重添。刺繡工夫把晝永銷。

【前腔】﹝浣﹞个人年少。長是索春饒。忽報春來。他門戶重重不柰瞧。滿溪橋。紅袖相招。都準備著詠花才調。問柳情苗。小姐呵。無人處和你拾翠閒行。你淡翠眉峯鎭自描。

﹝侯景先上﹞新妝燕子鈿金釧。舊試蟾蜍切玉刀。報知鄭夫人。老玉工侯景先玉釵完成。敬此陳上。﹝老叫浣取釵看介﹞好匠手也。以萬錢賞之。﹝侯謝介﹞琢成雙玉燕。酬賞萬金蚨。﹝下老﹞浣紗。今日佳辰。便將西州錦翦成宜春小繡牌。掛此釵頭。與小姐插戴。﹝浣下取鏡上云﹞翦成花勝在此。﹝老掛牌釵首與旦旦拈看科﹞

【前腔】﹝旦﹞玉工奇妙。紅瑩水晶條。學鳥圖花。點綴釵頭金步搖。﹝浣照旦插釵科旦﹞嚲輕綃。翠插云翹。正是翦刀催早。蜂蝶晴遙。﹝合﹞問雙飛燕爾何時。試拂菱花韻轉標。

【尾聲】繡簾珠戶好藏嬌。掩屛山莫放春心早。還把金鍼鳳眼挑。

阿母凝妝十二樓。

斬新春色喚人遊。

玉釵花勝如人好。

今日宜春與上頭。

第四出謁鮑述嬌

【祝英臺近】﹝鮑四娘上﹞翠屛閒。靑鏡冷。長是數年華。行雲夢老巫山下。殢酒愁春。添香惜夜。獨自个溫存幽雅。

﹝少年遊﹞簾垂深院冷蕭蕭。春色向人遙。暗塵生處。玉箏弦索。紅淚覆鮫綃。舊家門戶無人到。鴛鴦被。半香銷。个底韶華。阿誰心緖。禁得恁無聊。自家鮑四娘。乃故薛駙馬家歌妓也。折券從良。十餘年矣。生性輕盈。巧於言語。豪家貴戚。無不經過。挾策追風。推爲渠帥。每蒙隴西李十郞往來。遺贈金帛不計。俺看此生風神機調。色色超羣。幣厚言甘。豈無深意。必是托我豪門覓求佳色。俺已看下鄭娘小女。此女美色能文。頗愛慕十郞風調。只待他自露其意。便好通言。早晚李郞來也。

【唐多令】﹝生上﹞客思繞無涯。靑門近狹斜。愔愔巷陌是誰家。半露粉紅簾下。閒覓柳。戲穿花。

﹝見介﹞翠宿香梢未肯消。與卿重畫兩眉嬌。﹝鮑﹞新春螺黛無人試。付與東風染柳條。﹝生﹞四娘。幾載相看。新春闕訪。爲何門庭蕭索至此。

【祝英臺】﹝鮑﹞聽說來。憶嬌年。人自好。今日雨中花。俺也曾一笑千金。一曲紅綃。宸遊鳳吹人家。參差。憔悴損鏡裏鴛鸞。冷落門前車馬。﹝生﹞還尋个伴兒。﹝鮑﹞這些時幾曾到賣花簾下。

十郞。你時時金帛見遺。無恩可報。今日爲何光顧。

【前腔】﹝生﹞遊冶。自多情。春又惹。早則愁來也。漸次芳郊款步幽庭。笑向卿卿閒話。﹝鮑﹞妾半落鉛華。何當雅念。﹝生﹞還佳。个門中風月多能。更是雨雲熟滑。似秋娘渾不減舊時聲價。

【前腔】﹝鮑﹞休傻。咱意中人。人中意。還似識些些。看你才貌淸姸。禮數謙洽。非關采弄殘花。十郞禮有所求。必有所下。寸心相剖。妾爲圖之。﹝生﹞堪嗟。瘦伶仃才子身奇。尙少个佳人檠架。問誰家可一軸春風圖畫。

【前腔】﹝鮑﹞知麼。俺爲你髙情。是處的閒停踏。﹝生﹞有麼。﹝鮑﹞十郞。蘇姑子作好夢也。有一仙人。謫在下界。不邀財貨。但慕風流。如此色目。共十郞相當矣。是有个二八年華。三五嬋娟。又不比尋常人家。﹝生驚喜科﹞眞假。你幹打哄蘸出个桃源。俺便待雨流巫峽。﹝跪科﹞這一縷紅絲。少不得是你老娘牽下。

﹝鮑﹞起來說與詳細。是故霍王小女。字小玉。王甚愛之。母曰淨持。淨持卽王之寵姬也。王初薨。諸弟兄以其出自微庶。不甚收錄。因分與資財。遣居於外。易姓爲鄭氏。人亦不知其王女。姿質穠艷。一生未見。髙情逸態。事事過人。音樂詩書。無不通解。昨遣我求一好兒郞。格調相稱者。俺具說十郞。他亦知有十郞名字。非常歡愜。住在勝業坊。三曲甫東間宅是也。﹝生﹞可得一見。﹝鮑﹞此女尋常不離閨閣。今歲花燈許放。或當微步天街。十郞有意。可到曲頭物色也。﹝生﹞領教。﹝鮑﹞花燈之下。你得見異人。老娘便向十郞書齋領取媒證。

【尾聲】﹝生﹞從今表白俺衷情話。﹝鮑﹞肯字兒還在他家。﹝生﹞你成就俺一世前程休當耍。

紫陌花燈湧暗塵。

驚心物色意中人。

此中景若無佳景。

他處春應不是春。

第五出許放觀燈

【點絳唇】﹝京兆府尹上﹞聖主傳宣。風調雨順都如願。慶賞丰年。世界花燈現。

金銷通宵啟玉京。遲遲春箭入歌聲。寶坊月皎龍燈澹。紫館風微鶴焰平。自家京兆府尹是也。今夕上元佳節。月淡風和。蒙聖上宣旨。分付士民通宵遊賞。正是金吾不禁夜。玉漏莫相催。﹝下﹞

【玩仙燈】﹝老旦上﹞上元燈現。畫角老梅吹晚。風柔夜暖笑聲暄。早占斷紅妝宴。

【前腔】﹝旦上﹞韶華深院。春色今宵正顯。﹝浣上﹞年光是也﹖﹖無眠。數不盡神仙眷。

﹝憶秦娥﹞﹝老﹞元宵好。珠簾捲盡千門曉。﹝旦﹞千門曉。禁漏花遲。玉街春早。﹝浣﹞紅妝索向千蓮照。笙歌欲隱千金笑。﹝合﹞千金笑。月暈圍髙。星球墜小。﹝旦﹞今夜花燈佳夕。奉夫人一杯酒。﹝老﹞費你心也。正是女郞春進酒。王母夜燒燈。

【忒忒令】﹝老﹞賞元宵似今年去年。天街上長春閬苑。星橋畔長明仙院。暢道是紅雲擁。翠華偏。歡聲好。太平重見。

【前腔】﹝旦﹞賞元宵不寒天暖天。十二樓闌干春淺。三千界芙蓉妝艷。都則是瑞煙浮。香風軟。人語隱。玉簫聲遠。

【前腔】﹝浣﹞賞元宵暢燈圓月圓。整十里珠簾盡捲。達萬戶星球亂點。咱趁著笙歌引。笑聲喧。怎放卻百花中漏聲閒箭。

稟過老夫人郡主。同步天街。遊賞一會。﹝老﹞使得。

【尾聲】端的是春如晝夜如年。天街上暗香流轉。便﹖﹖到月下歸來誰分去眠。

金屋何能閉阿嬌。

成團打隊向燈宵。

嚴城不禁葳蕤鎖。

銀漢斜通宛轉橋。

第六出墮釵燈影

【鳳凰閣引】﹝生上﹞絳臺春夜。冉冉素娥欲下。香街羅綺映韶華。月浸嚴城如畫。﹝韋崔﹞鈿車羅帕相逢處。自有暗塵隨馬。

﹝生﹞笙歌世界酒樓臺。雞踏蓮花萬樹開。誰家見月能端坐。何處聞燈不看來。二兄。昨夜鮑四娘教咱。今夜花燈。覷著那人來也。咱於萬燭光中。千花艷裏。將笑語遙分。衣香暗認。不枉今年翫燈。道猶未了。遠遠望見王孫仕女看燈來也。﹝王孫仕女笑上﹞

【園林好】謝皇恩燈華月華。謝天恩春華歲華。徧寫著國泰民安天下。遨頭去唱聲嘩。﹝下﹞

【前腔】﹝老旦引旦浣上﹞好燈也。說燈花南天門最佳。香車隘挑籠絳紗。喝道轉身停馬。塵影裏看誰家。

呀。那裏个黃衫大漢。一疋白馬來也。

【前腔】﹝豪士黃衫擁胡奴二三人走馬上﹞本山東向長安作傻家。趁燈宵遨遊狹邪。聽街鼓兒幾更初打。﹝內笑云﹞前面好漢。是甚姓名。人髙馬大。遮了俺們看燈路來也。﹝豪笑介﹞問俺名姓。黃衫豪客是也。說遮了路呵。胡雛們去也。燈影裏一鞭斜。﹝下﹞

【前腔】﹝生韋崔上﹞逞風光看人兒那些。並香肩低回著笑歌。天街甃琉璃光射。等的个蓬閬苑放星槎。﹝望介下﹞

【前腔】﹝老旦浣同旦上﹞好耍歇也。絳樓髙流云弄霞。光灩瀲珠簾翠瓦。小立向回廊月下。閒嗅著小梅花。

﹝生韋崔上旦眾驚下落一釵科生﹞呀。二兄。勝業坊來的可是那人。眞奇艷也。兀的不是梅梢上掛釵。廝瑯的墜地也。

【江兒水】則道是淡黃昏素影斜。原來是燕參差簪掛在梅梢月。眼看見那人兒這搭遊還歇。把紗燈半倚籠還揭。紅妝掩映前還怯。﹝合﹞手撚玉梅低說。偏咱相逢。是這上元時節。

﹝浣挑燈照旦上﹞呀。老夫人歸去。咱去尋釵來也。﹝韋﹞那人來尋釵也。俺二人前門看燈去。兄可與之小立片言。看是那人否。﹝生﹞請了。﹝韋崔下旦尋釵科﹞不見釵。這不做美的梅梢也。

【前腔】止不過紅圍擁翠陣遮。偏這瘦梅梢把咱相攔拽。﹝作避生介﹞喜回廊轉月陰相借。怕長廊轉燭光相射。﹝生做見科旦﹞怪檀郞轉眼偸相撇。

﹝生笑介﹞弔了釵哩。﹝旦﹞可是這生拾在。﹝合前﹞

【玉交枝】﹝生﹞是何衙捨。美嬌娃走得吱■﹝口遮﹞。﹝浣﹞是霍王小姐。﹝生﹞奇哉奇哉。就是小玉姐麼。﹝浣﹞便是。﹝生﹞小生慕之久矣。因何獨行。﹝浣﹞來尋墜釵。﹝生﹞你步香街不怕金蓮踅。總爲這玉釵飛折。﹝浣﹞秀才。可見釵來。﹝生﹞釵到有。請與小玉姐相叫一聲。﹝旦低聲云﹞浣紗。這怎生使得。且問秀才何處。﹝生﹞隴西李益。表字君虞。排號十郞。應試來此。﹝旦作打覷低鬟微笑介﹞鮑四娘處聞李生詩名。咱終日吟想。乃今見面不如聞名。才子豈能無貌。﹝生作聽徑前請見科﹞呀。小姐憐才。鄙人重貌。兩好相映。何幸今宵。﹝旦作羞避介﹞釵喜落此生手也。釵。你插新妝寶鏡中燕尾斜。到檀郞香袖口是這梅梢惹。浣紗。叫秀才還咱釵也。﹝合﹞怕燈前孤單這些。怕燈前孤單了那些。

﹝生﹞請問小玉姐侍者。咱李十郞孤生二十年餘。未曾婚娉。自分平生不見此香奩物矣。何幸遇仙月下。拾翠花前。梅者媒也。燕者於飛也。便當寶此飛瓊。用爲媒采。尊見何如。﹝浣惱介﹞書生無禮。見景生情。我待罵你呵。﹝旦﹞劣丫頭是怎的來。

【前腔】花燈磨折。爲書生言長意賒。秀才。咱釵直千金也。﹝生﹞此會千金也。﹝旦背笑介﹞道千金一笑相逢夜。似近藍橋那般歡愜。還俺釵來。﹝生﹞選个良媒送上。玉花釵。他丟下聲長短嗟。玉梅梢咱賺著影髙低說。

﹝合前浣﹞夫人候久。咱們家去也。

【川撥棹】簫聲咽。和催歸玉漏徹。﹝旦﹞爲多才情性驕奢。沒些時月痕兒早斜。浣紗。叫秀才還咱釵來。﹝作斜拜生科合﹞乍相逢歸去也。﹝又生揖科﹞

【前腔】﹝生﹞花燈夜。有天緣逢月姐。﹝浣﹞秀才。你把个香閨女覷得眼乜斜。畱了咱燕釵兒貪他那些。﹝合前﹞

【尾聲】﹝生﹞玉天仙罩住得梅梢月。春消息漏泄在花燈節。﹝旦低聲﹞明朝記取休向人邊說。

﹝旦浣下生弔場﹞奇哉奇哉。李十郞今夜遇仙也。

【玉樓春】嬋娟此會眞奇絕。睡眼重惺春思徹。他歸時遙映燭花紅。咱待放馬蹄淸夜月。

呀。鸞影催歸。燕釵畱在。教小生怎生回去也。

【玉樓春後】﹝崔上﹞天街一夜笙歌咽。墮珥遺簪幽恨結。﹝韋上﹞那兩人燈下立多時。細語梅花落香雪。

十郞。可是那人。﹝生﹞眞異人也。

【六犯淸音】他飛瓊伴侶。上元班輩。回廊月射幽暉。千金一刻。天敎釵掛寒枝。咱拾翠。他含羞。啟盈盈笑語微。嬌波送。翠眉低。就中憐取。則俺兩心知。﹝韋崔﹞少甚麼紗籠映月歌濃李。偏似他翠袖迎風糝落梅。﹝生﹞恨的是花燈斷續。恨的是人影參差。恨不得香肩縮緊。恨不得玉漏敲遲。把墜釵與下爲盟記。﹝合﹞夢初回。笙歌影裏。人向月中歸。

﹝崔﹞旣此女子於兄分上非淺。不可負也。

【尾聲】玉天仙去也春光碎。這一雙情眼呵。怎禁得許多胡覷。﹝生﹞咱半生心事全在賞燈時。

釵燕餘香衫袖間。

藍橋相見夜深還。

祇應不盡嬋娟意。

猶向街心弄影看。

第七出托鮑謀釵

【搗練子】﹝生上﹞花淡澹。月嬋娟。回廊燈影墜釵前。透萬點星橋情半點。

﹝如夢令﹞門外香塵正度。窗裏星光欲曙。客捨悄無人。夢斷月堤歸路。無緖。無緖。搖漾燭花人語。小生昨夕和小玉姐對玩花燈。眼尾眉梢。多少神情拋接也。

【普天樂】俺正憑闌。想碧雲靜處花燈綻。他絳籠深護春光暖。乍相逢試回嬌眼。似廣寒低躡飛鸞。笙歌遠。人零亂。金釵墜。無言自把梅花瓣。剛撇下佩環。淸月影。曉馬歸來夢斷。覺東風病酒。餘香相半。

【不是路】﹝鮑上﹞庭院幽淸。他出眾風流舊有名。彈花柄。想尋花去蝶夢初驚。﹝生笑迎介﹞是卿卿。懶雲鬟到撇得冠兒正。肯向書齋僻處行。﹝鮑﹞承恭敬。看君笑眼迎門應。有些僥幸。

﹝又鮑﹞世間尢物意中人。可向燈前會的眞。不用眉梢攢一處。且將心事說三分。昨夜燈前。有何所見。﹝生﹞人中嚷嚷。都無所見。但拾得墜釵紫玉燕一枝。煩卿賞鑑。﹝作看釵介鮑﹞好一枝紫玉釵也。

【啄木公子】波文瑩。鈕疊明。點翠圈珠瓏嵌的整。透紫瓊枝。似闌干日漾紅冰。燕呵。爲甚嘴翅兒西飛另。他在妝奩帕上棲香穩。雲鬢搔頭弄影停。誰付與多情。

【前腔】﹝生﹞花燈後。人笑聲。月溶溶罩住離魂倩。墜釵橫處。相尋特地逢迎。這釵燕呵。𨿽則軟語商量渾未定。早則幽香蘸動梅花影。紅潤偸歸翠袖擎。天付與書生。

【好姐姐】﹝鮑﹞恁般紅鸞湊成。這燕花釵爲折證。你嫦娥親許。玉鏡臺前會得淸。﹝合﹞燈兒映。相逢便是神仙境。何用崎嶇上玉京。

【前腔】﹝生﹞知他是雲英許瓊。墜淸虛立定。露華春泠。肯向瑤池月下行。

﹝合前生﹞煩卿就將此釵。求其盟定。彼時自有白璧一雙爲獻也。

【尾聲】﹝鮑﹞爲單飛去配雙飛影。﹝生﹞墜釵人倚妝臺正憑。﹝鮑﹞昨夜燈花兩人照證明。

燈前月下會眞奇。

恰似雲英一喚時。

袖去寶釵成玉杵。

不須千里系紅絲。

第八出佳期議允

【薄幸】﹝旦上﹞薄妝凝態。試暖弄寒天色。是誰向殘燈澹月。仔細端詳無柰。憑墜釵飛燕徘徊。恨重簾礙約何時再。﹝浣﹞似中酒心情。羞花意緖。誰人會。懨懨睡起。兀自梅梢月在。

﹝應天長﹞﹝旦﹞燈輪細轉。月影平分。笑處將人暗認。曾半倚紗籠。手撚墜釵閒借問。誰解語春相印。怯邂逅誤成芳信。人影散。獨自歸來。恁闌方寸。浣紗。拾釵人何處也。

【字字錦】春從繡戶排。月向梅花白。花隨玉漏催。人赴金釵會。試燈回。爲著疎影橫斜。把咱燕釵兒黏帶。釵釵。恨尋的快快。是何緣落在秀才。好一个秀才。秀才你拾得在。﹝合﹞是單飛了這股花釵。配不上雙飛那釵。乍相逢怎擺。那拾釵人擎奇。擎奇得瀟瀟灑灑。忺忺愛愛。閃得人耽耽待待。厭厭害害。卻原來會春宵那刻。

【前腔】﹝浣﹞無意燕分開。有情人奪采。他將袖口兒懷。恁想著花頭戴。步香街。澹月梅梢。領取个黃昏自在。釵釵。書生眼快快。恁是个香閨女孩。逗的个女孩。女孩伽伽的拜。﹝合前﹞

【入賺】﹝鮑上﹞春寒漸解。準望著踏靑挑菜。金蓮步躧。早是他朱門外。誰人在。﹝內作鸚哥叫云客來客來旦驚﹞影動湘簾帶。鸚哥報客來。﹝浣﹞今朝風日好。有甚金釵客。﹝見科旦﹞呀。原來鮑四娘也。到來多會。﹝鮑﹞可知道你深閨自在。

小玉姐愛戴紫玉燕釵。今日緣何不見。﹝旦﹞無心戴他。﹝鮑﹞敢是單了一枝。﹝旦笑﹞何處單來。﹝鮑﹞咱說他單便單。咱說他雙便雙。憑你心下。﹝旦笑﹞四娘說了雙罷。﹝鮑﹞卻原來。且問你緣何此釵便落此生之手。

【雪獅子】﹝旦﹞燈花市。月華街。月痕暗影疎梅。愛淸香小立在回廊外。花枝擺。﹝又﹞把燕釵兒懸在。天付與多才。﹝合﹞單飛燕也釵。雙飛燕也釵。雙去單來。單去雙來。可似繞簾春色。還上我玉鏡妝臺。

【前腔】﹝鮑﹞燈似晝。人如海。偏他們拾取奇哉。這觀燈十五無人會。便揉碎。﹝又﹞梅花少不得心兒采。多則是眼兒乖。﹝合﹞明提起也釵。暗提起也釵。明去暗來。暗去明來。可似繞簾春色。還上我玉鏡妝臺。

﹝鮑﹞你說著玉鏡臺。李郞就是。便將此釵來求盟定。﹝旦﹞那生畢竟門地何如。才情幾許。怎生弱冠尙少宜人。﹝鮑﹞若論此生。門族淸華。少有才思。麗詞佳句。時謂無雙。先達丈人。翕然推伏。每自矜風調。思得佳偶。博求名閥。久而未諧。﹝旦﹞原來如此。此事須問老夫人。

【隔尾】你說著玉鏡臺。那酸倈怎就把咱頭上釵兒來插釵。只怕老娘呵識不出武陵春色。

﹝下﹞﹝鮑弔場﹞老夫人有請。

【一翦梅】﹝老旦上﹞霧靄籠蔥貼絳紗。花影窗紗。日影窗紗。迎門喜气是誰家。春老儂家。春瘦兒家。

﹝見科老﹞原來是鮑四娘到來。春色三之一。王家日漸長。﹝鮑﹞關心兒女事。閒坐細端詳。老夫人。你道妾身今日爲何而來。竟爲小姐親事。﹝老﹞小女雛稚之年。恐未曉成人之禮。聽俺道來。

【宜春令】天生就女俊娃。似鴛雛常依膝下。重重簾幙。漏春心何曾得到他。鑪煙篆一縷淸霞。玉瓶花幾枝瀟灑。似人家。煞不成妝逗耍。

【前腔】﹝鮑﹞渠年長。伊鬢華。老年人話兒喬作衙。他芳心染惹怕春著裙腰身子兒乍。鴛鴦譜挑不出閒心。美女圖覷許多情話。你守著他。投得个夜香燒罷。

【前腔】﹝老﹞催人老。可嘆嗟。論從來女生外家。眼前怎捨。穩倩个乘龍嬌客來招嫁。起西樓備著吹簫。展東牀畱敎下榻。誰家。養女兒尋思似咱。

那人何如。

【前腔】﹝鮑﹞才情有。年貌佳。李十郞隴西舊家。全枝堪借。管碧梧棲老鸞停跨。將雛曲畢竟雙飛。求鳳操看他駟馬。﹝出釵介﹞沒爭差。把這股玉燕兒畱下。

﹝老旦看釵介﹞呀。這釵活似小玉上頭之物。何因得在此生。婚姻事須問女兒情願。浣紗。請小姐出來。﹝浣請介﹞

【一翦梅】﹝旦上﹞睡起東風數物華。暗惜年華。暗惜春華。停雲數點雨催花。前夜燈花。今日梅花。

﹝見科老﹞兒。鮑四娘來與隴西李十郞求親。你意下何如。﹝旦﹞說他則甚。

【繡帶兒】掩春心坐羅幃繡榻。羞人喚作渾家。想仙姬不是蘭香。笑漁郞空問桃花。非誇。冰淸到底無別話。守定著香閨這答。﹝啼科﹞娘和女俜仃可嗟。形影相依。怎生撇下。

【前腔】﹝老旦﹞年華。爲甚的云寒月寡。守著一搦香娃。兒。就明姑仙子。也有人間之情。看羅敷早配玄都。恨玉蘭空孕蓮花。仙查。天宮織女猶自嫁。銀河畔鵲橋親踏。今日呵。男共女兩家兒一家。分付與東君。畢罷了老娘心下。

【前腔】﹝浣﹞休嗟。嬌花女敎人愛殺。恨不早嫁東家。你憐老夫人麼。只怕柘枝兒兩頭系絲。到大來貪結桃花。﹝背介﹞哄咱。靑春不多也二八。少不得籠窗動闥。好和歹這些時破瓜。便道是白玉無瑕。靑春有價。

【前腔】﹝鮑﹞喧嘩。把媒人似絲鞭兒擘打。得你半口甜茶。卻爲甚俊灑多才。尙沒个襯褡人家。湊咱。士女愁春沒亂煞。母親行白忙閒話。眞和假那些禁架。你不信看玉燕釵頭。玉梅花下。

﹝老﹞正是。這釵是小姐香奩中物。何因得落他家。﹝旦作羞介老旦問浣﹞這是怎的來。

【太師引】﹝浣﹞元宵夜放了觀燈假。轉回廊梅疎月華。臨去也墜釵斜掛。急尋著被他翠袖籠拿。﹝老﹞便是那李秀才麼。﹝浣﹞但逢著書生不怕偏絮刮。俺小姐有些嬌怯。﹝老﹞那生說甚來。﹝浣﹞說他靑春大曾無室家。是禁不得他賺玉畱香多霎。

﹝老﹞小姐說甚來。

【前腔】﹝浣﹞聽說他能風雅。想不著良宵遇他。虧了俺籠燈倚月。聽才子佳人打話。他把釵兒接下那歡恰。俺小姐澹月隱梅花。﹝老﹞卻怎的。﹝浣﹞嬌波抹。道有心期那些。﹝老﹞因何。﹝浣﹞知怎生呵一笑相逢緣法。

﹝老笑問﹞玉兒可是也。

【三學士】﹝旦低聲科﹞是俺不合向春風倚暮花。見他不住的嗟呀。知他背紗燈暗影著蛾眉畫。還咱个插雲鬢分開燕尾斜。猛可的定婚梅月下。認相逢一笑差。

【前腔】﹝老﹞你百歲姻緣非笑耍。關心事兒女由他。知他肯住長安下。怕燕爾翻飛碧海涯。輕可的定婚梅月下。怕相逢一綫差。

【前腔】﹝鮑﹞玉姐呵。翠气生香春一把。那書生也將相根芽。接了你嵌成寶玉雙飛燕。難道是飛入尋常百姓家。俺可也定婚梅月下。敢把這好姻緣一對誇。

﹝浣﹞老夫人成就了罷。

【前腔】﹝浣﹞這是那月夜春燈搖翠霞。武陵溪蘸出胡麻。才郞呵。可有乘龍一騎靑絲馬。配上咱插燕雙飛綠鬢鴉。你可也定婚梅月下。好姻緣一世誇。

﹝老﹞詞組相投。拾釵爲定。天也天也。

【尾聲】你問乘龍那日佳。俺這裏畫堂簫鼓安排下。﹝鮑﹞他還有白璧成雙錦上花。

偶語風前一笑回。

月籠燈影袖籠釵。

如今好取釵頭燕。

飛向溫家玉鏡臺。

第九出得鮑成言

﹝思越人﹞﹝生上﹞好是觀燈透玉京。如魂如夢見飛瓊。畱連步障笙歌隱。彷佛遺釵笑語明。春淡淡。玉眞眞。幾時眞个作行雲。閒來欲試花間手。盼殺行媒月下人。俺心事托鮑娘爲媒。恰好怕老夫人古撇也。

【鶯集林春】恰燈前得見些些。悄向回廊步月。漏點兒丁東長嘆徹。似悔墜釵輕去瑤闕。盡來回花露影。念渠嬌小點點愛淸絕。漾春寒愁幾許。懨懨心事。自共素娥說。

【前腔】不準擬恁情深。邂逅低鬟笑歇。恍月下聞鶯歸去也。天淡曉風明滅。也應他難遇惺惺。解憐才有意須敎徹。人近遠。幾重花路。比武陵源較直截。

【四犯鶯兒】愛的是女嬌奢。怕的他娘生劣。近新來時勢把書生瞥。無分周遮有數奇絕。不應恰恁相逢別。不爲淫邪。非貪貲篋。眼裏心頭要安頓得定疊。

【前腔】但憑咱書五車。甚處少紅一撚。只他乍相逢相愛無言說。釵頭枝葉。和媒人根節。錦春梭攛定鶯兒舌。咱望眼夭斜。幽懷喑咽。去了多時早那人來也。

【懶畫眉】﹝鮑上﹞碧雲天外影晴波。看罷了春燈景色和。咱曉鬟偸出睡云窩。﹝見科生﹞有勞四娘。那人心事諧否。﹝鮑﹞他口兒不應心兒可可。道人在春風喜气多。

﹝生﹞他可道來。

【前腔】﹝鮑﹞道你个題橋彩筆蘸晴波。傅粉人才艷綺羅。道是你舊家門第識人多。湊的个釵頭玉燕天和合。成就你玉鏡臺前去畫翠蛾。

﹝生﹞那人眞个如何。﹝鮑﹞俺去。正逢他睡起也。

【醉羅歌】睡覺睡覺嬌無那。梳洗梳洗著春多。露春纖彈去了粉紅涴。半撚春衫嚲。香津微搵。碧花凝唾。芙蓉暗笑。碧雲偸破。春心一點眉尖閣。休唐突。盡阿那。書生有分和他麼。

【前腔】﹝生﹞停妥停妥有定奪。歡幸歡幸早黏合。﹖﹖千金買得春宵著。受用些兒个。傷春中酒。輕寒自覺。人兒共枕。春宵暖和。算花星捱的孤鸞過。三日後。五更過。十紅拖地送媒婆。

﹝鮑﹞十郞。花朝日好成親。看你好不寒酸。那樣人家。少不的金鞍駿馬。著幾个伴當去。﹝生﹞領教。

【尾聲】﹝鮑﹞論你一品人才眞不弱。趁風光俊煞你个令閣。十郞呵。還辦取拭雨黏雲半帖羅。

﹝下﹞﹝生弔場﹞四娘說咱寒酸。不免請韋崔二兄。代求人馬光輝也。

月姊釵頭玉。

冰人綫腳鍼。

傳來烏鵲喜。

占得鳳凰音。

第十出回求僕馬

【玩仙燈】﹝生上﹞人物似相如。少个畫堂車騎。

秋鴻。已請崔韋二位相公議事。這早晚可來也。

【小蓬萊】﹝韋崔上﹞春意漸回沙際。風流長聚京都。終南韋曲。博陵崔氏。瀟灑吾徒。

﹝見科崔﹞拾釵芳信如何。﹝生﹞花朝之夕。已注佳期。只有一段工夫。央及二兄幫襯。﹝崔﹞願聞。﹝生﹞王門貴眷。禮須華重。客裝寒怯。實難壯觀。聽小弟道來。

【駐馬聽】出入惟驢。實少銀鞍照路衢。待做這乘龍快壻。騏驥才郞。少的駟馬髙車。花邊徒步意躊躕。嘶風弄影知何處。﹝合﹞後擁前驅。敎一時光彩生門戶。

﹝崔﹞十郞。你不曾同姓爲婚。怎生巫馬期以吿。要馬我崔家盡有。﹝韋﹞崔子弒齊君。是陳成子有馬十乘。崔家那裏有一匹兒。我韋家到有。﹝崔﹞怎見得。﹝韋﹞卻不道魯韋昌馬。﹝崔﹞休閒說。長安中有一豪家。養俊馬十餘匹。金鞍玉轡。事事俱全。當爲君一借。

【前腔】不說駘駑。有个翩翩豪俠徒。許你一鞍一馬。做个馬上郞君。少不的坐下龍駒。驚香欲到錦屠蘇。銀鞍繡帕須全具。

﹝合前生﹞有了馬。還敢求一事。

【前後】冷落門閭。只合樵靑伴釣徒。今日過門呵。少不得要步隨鞭鐙。手捧衣裳。背負琴書。花星有喜不爲孤。身宮所恨慳奴僕。

﹝合前崔﹞你不曾之子於歸。先要宜其家人。使不得。邦君之妻曰夫人。夫人自稱曰小童。但帶幾个俊童。怕新人喫醋。若要家童。有顏色梅樹雕幾个去。﹝韋﹞怎見得。﹝崔﹞百家姓要江童顏郭。梅盛林刁。﹝生﹞取笑取笑。﹝韋﹞這樁也在那豪士家。有綠韝文幘。妝飾非常。

【前腔】﹝韋﹞自有豪奴。不羨秦官馮子都。不用吹簫僮約。結柳奴星。有翦發胡雛。好教你垂鞭接馬玉童扶。衣箱別有平頭護。﹝合前﹞

【尾聲】﹝韋崔﹞你逞精神去坦東牀腹。那些兒幫襯工夫。成親看喜也。只願你人馬平安穩坐了黃金屋。

本色更何如。

攢弄要工夫。

定須騎駿馬。

誰待使癡奴。

第十一出妝臺巧絮

【番卜算】﹝旦上﹞屛外籠身倚。睡覺唇紅退。暈纖蛾暗自領佳期。珍重花前意。

﹝菩薩蠻﹞天穿過了還穿地。枕痕一綫搖紅睡。春色襯兒家。羞含荳蔻花。裙腰沾蟢子。暗地心頭喜。越近越思量。懸愁花燭光。日昨已許李郞定親。佳期蚤晚。好悶人也。

【五供養】相逢有之。這一段春光分付他誰。他是个傷春客。向月夜酒闌時。人乍遠。脈脈此情誰識。人散花燈夕。人盼花朝日。著意東君。也自怪人冷淡蹤迹。

【前腔】夢兒中可疑。記邂逅分明還似那回時。玉釵風不定。爲誰閒撚花枝。道甚重簾不捲。燕子傳消息。隨意佳期緩。爭信人心急。不如嫁與。受他眞个憐惜。

【金瓏璁】﹝鮑上﹞綠枝麼鳳拍。香痕暗沁莓苔。畫堂春暖困金釵。不捲珠簾誰在。

﹝見介旦﹞花氳蝶翅頻敲粉。﹝鮑﹞柳颩蜂腰促報衙。﹝旦﹞翠掩重門春睡懶。﹝鮑﹞一天新喜教兒家。﹝旦﹞何喜見教。﹝鮑﹞教你个喜字來。新婚那夜呵。

【玉交枝】燭花無賴。背銀缸暗擘瑤釵。待玉郞回抱相偎揣。顰蛾掩袖低回。到花月三更一笑回。春宵一刻千金浼。挽流蘇羅幃顫開。結連環紅襦懊解。

【前腔】鸞驚鳳駭。誤春纖搵著檀腮。護丁香怕拆新蓓蕾。道得个荳蔻含胎。他犯玉侵香怎放開。你凝雲覺雨堪瀟灑。喫緊處花香這回。斷送人腰肢幾擺。

洞房中所事堪停當也。

【沈醉東風】你把鴛鴦襯褡兒翦裁。指領上繡緘憑在。勾春睡小眠鞋。要一領汗衫兒耽待。那其間半葉輕羅試采。你把羞眸兒半開。斜燈兒半開。試顯出你做夫妻們料材。

﹝旦﹞罷了。﹝鮑﹞可罷了也。

【前腔】帶朝陽下了楚臺。起窺妝照人無柰。暗尋思顰眉簇黛。把餘紅偸覷還猜。防人見侍兒們拾在。賀新人美哉。賀新郞美哉。顯的你做夫妻們喜來。

﹝旦﹞謝了。老夫人請你講話也。

【尾聲】﹝鮑﹞咱去來說與你个明白。選成親花朝好在。折莫你這幾日呵葫蘆提較害。

一搦女兒身。

齊眉作婦人。

人生初見喜。

花艸一年春。

第十二出僕馬臨門

﹝秋鴻上﹞主人性愛秋鴻。身居奴僕同宮。從今脫了主顧。以前布下了春風。自家秋鴻便是。只因人物粗通。伏事李郞客中。一年半載。好不漧淨。如今配上了霍家小姐。主不顧僕了。叫做失了主顧。𨿽然如此。霍府少甚丫鬟。東人念舊。少不得秋鴻也配上一个。叫做俺有春風。他有夏雨。這都不在話下了。昨日相公轉托韋崔借人借馬。榮耀成親。分付到時好生安頓。可知道哩。奴要白飯。馬要靑芻。都不備一些子。叫俺管頓。好不頹气也。且看門外如何。﹝雜豪家翦發胡奴一人牽馬一匹上﹞白面兒郞宜俊馬。洞簫才子借髯奴。昨有韋崔二先生借俺豪家人馬。與个隴西李十郞往那家去。這是他寓所。髙叫一聲。﹝鴻﹞好好。人馬一齊到。馬少一匹。﹝雜﹞因何。﹝鴻﹞俺家十郞配那家主兒。俺也同這吉日。配上那家一个俊不了的穿房。因此多要一匹。﹝雜﹞好命也。才脫了人騎。就要騎馬。早哩。﹝鴻﹞也罷。看你馬。馬去得。再看人。﹝笑介﹞原來你前身是馬。﹝雜﹞怎見得。﹝鴻﹞馬翦騌。人也翦騌。馬老子黑。你們臉通黑。知馬是你前身。﹝雜惱介﹞呀。你家借馬借人。白飯靑芻不見些兒。倒來罵俺。好打這廝。﹝打介﹞

【玩仙燈】﹝生上﹞擇吉送鸞書。盡今夜孤眠坦腹。

呀。人馬借來是客。秋鴻這狗才恁般輕薄。列位管家恕罪。﹝雜叩頭介﹞不敢。請相公看馬何如。﹝生﹞好馬好人。﹝雜﹞敢問相公那家去。

【孝順歌】﹝生﹞是霍王府呵。招鳳侶。配鸞雛。借鴛鴦白馬光戶閭。這馬呵。鬧色紫茸鋪。壓胯黃金鍍。眞个飛香紅玉。稱兩袖風生。一鞭雲路。阿對前頭。要幾个人兒護。你們到那家答應放精細些。須剔透。要通疏。那人家多禮數。

﹝雜﹞知道了。

【前腔】你是名家子。冠世儒。這馬呵。配春風美人堪畫圖。俺豪門體態殊。風流慣相助。李相公。你跨金鞍駿駒。擁綠韝蒼奴。到瑣牕窺處。那時小的們不敢說。只怕相公酒後呵。也不著支吾。坦露了東牀腹。只一件來。馬要好料。奴要好酒。相公也要多喫些。大家掙出精神來。和你髙控轡。響傳呼。顯風光賽尋俗。

﹝生﹞多謝了。今夜且安歇。

雕胡人當酒。

莝薦馬爲芻。

坐憑金騕褭。

走置錦流蘇。

第十三出花朝合巹

【鵲橋仙】﹝旦同浣上﹞珠簾髙捲。畫屛低扇。曙色寶奩新展。絳臺銀燭吐靑煙。熒熒的照人靦腆。

﹝好事近﹞紅曙捲牕紗。睡起半拖羅袂。﹝浣﹞何似等閒睡起。到日髙還未。﹝旦﹞催花陣陣玉樓風。樓上人難睡。﹝浣﹞有了人兒一个。在眼前心裏。﹝旦﹞早晚佳期。鮑四娘還不見到。

【臘梅花】﹝鮑上﹞花燭鑪香錦繡筵。屛山霧抹鸞初偃。紅綫結姻緣。探花人到。百花髙處會雙仙。

﹝見介﹞仙郞一時就到。且同郡主鳳簫樓一望。﹝做望介鮑﹞你看那是勝業坊。這的是曲頭。這是你府門首。﹝旦﹞呀。四娘。一个騎馬官兒來也。﹝鮑﹞呀。望南頭來了。﹝生騎馬胡奴秋鴻三四人跟上﹞

【窣地錦襠】春紅帶醉袖籠鞭。壓■﹝革﹝箆﹐去﹞葳蕤照水邊。美人香玉艷藍田。遙望秦樓生翠煙。

﹝下旦驚喜介﹞四娘。你看那生走一灣馬呵。風情似柳。有如張緖少年。回策如縈。不減王家叔父。眞个可人也。

【掉角兒】是誰家玉人水邊。斗驕驄碧桃花旋。坐雲霞飄颻半天。惹人處行光一片。猛可的映心頭。停眼角。送春風。迎曉日。搖曳花前。靑袍粉面。儂家少年得娘憐。抵多少宋玉全身。相如半面。

﹝鮑﹞這樓早則望夫臺也。好下樓去。請老夫人迎接新郞。﹝做下介﹞須教翡翠聞王母。無柰鴛鴦噪鵲橋。

【瑞鶴仙】﹝老旦上﹞有女正芳姸。系綠蘿千里紅絲一綫。春深景明媚。正玉漏穿花。金屛合箭。芳信呢喃。早則是玉釵歸燕。關心兒女。齊眉夫婦。今日如願。

李郞早到也。浣紗。賓贊那裏。﹝賓贊上﹞有有有。色與禮孰重。新郞色上緊。禮與食孰重。小子食上緊。堂上唱禮只好觀。牀上唱禮偏好聽。﹝鮑﹞牀上怎生唱。﹝賓﹞俯伏鞠躬跪一般。興不唱興唱做興。﹝鮑﹞牀上怎不唱拜。﹝賓﹞新郎點頭就是拜。唱了拜時敗了興。﹝生上﹞

【寶鼎兒】玉驄鞭嚲。正綺羅門戶。笙歌庭院。冉冉飛絳臺云細。深深處繡簾風軟。﹝旦上﹞且喜玉釵雙燕穩。還似玉梅初見。﹝合﹞對寶鼎香濃。芳心暗祝。天長地遠。

﹝賓贊贊云﹞拜天地。天地交通泰。水火倒旣濟。今年生个小蒙童。明年生个大歸妹。拜老夫人。拜謝金王母。領取碧霞君。今年封內子。明春長外孫。夫妻交拜。今日成雙後。富貴天然偶。一个附鳳攀龍。一个祝雞養狗。﹝鮑諢介﹞好个豪家婆也。﹝賓﹞禮畢。新郞新人就位。人從叩頭。﹝秋鴻胡奴見介鴻﹞的的親親的小秋鴻叩頭。﹝老﹞那些人從都是李家麼。﹝鴻﹞不是李家是桃家。﹝老﹞那个桃家。﹝雜﹞豪家。﹝老﹞那个豪家。﹝雜﹞李家做了豪家。﹝老﹞好好。原來李郞豪家子也。馬可是李家。﹝鴻﹞不是李家是桃家。﹝老﹞怎生又是桃家馬。﹝生﹞不是桃家馬。是桃花馬。﹝老﹞李郞。好一个桃之夭夭。浣紗。請這賓相一班騎從別館筵宴。﹝雜﹞好。咱們喫酒去。戶外碧潭春洗馬。樓前紅燭夜迎人。﹝下老﹞看酒。﹝生﹞小生還有藍田白玉一雙。文錦十疋。少致筐篚之敬。﹝老﹞小女領下。李郞。素聞才調風流。今見儀容雅秀。名下固無虛士。小女𨿽拙教訓。顏色不至醜陋。得配君子。頗爲相宜。﹝生謝介﹞拙鄙庸愚。不意顧盼。幸垂錄采。生死爲榮。﹝生把酒介﹞

【錦堂月】繡幙紅牽。門楣綠遶。春色舊家庭院。煙霧香蒙。笑出乘鸞低扇。似朝陽障袂初來。向洛浦淩波試展。﹝合﹞神仙眷。看取千里佳期。百年歡燕。

【前腔】﹝旦﹞幸然。王母池邊。上元燈半。縹緲銀鸞映現。一飮瓊漿。藍橋試結良緣。吹簫侶天借云迎。飛瓊佩月髙風轉。﹝合前﹞

【前腔】﹝老﹞堪憐。自小嬋娟。從來靦腆。未許東風一面。鳳曲將雛。占得和鳴天遠。倚靑鸞玉鏡妝成。對孔雀金屛中選。﹝合前﹞

【前腔】﹝眾﹞暄姸。翠气生煙。紅妝艷日。小令合歡歌徧。喜才子佳人。雙雙錦瑟華年。銀燭影河漢秋光。碧桃浪武陵春片。﹝合前﹞

【醉翁子】﹝老﹞堪羨。好韶華長則把紅絲兒繾戀。怕寒宮桂影髙。洛陽花賤。﹝生﹞不淺。似底漾深恩。何處春光買翠鈿。﹝合﹞持歡勸。但記取月下花前。玉釵雙燕。

【前腔】﹝旦﹞閒辧。畫眉人蘸了筆花飛硯。趁三星在天。五云低殿。﹝生﹞如願。穩倩取鸞封。一對夫妻晝錦圓。﹝合前﹞

【幸幸令】燈花紅笑顫。髙燭步生蓮。且喜闌夜。口脂香碧唾。環影耀金蟬。愛少年。

【前腔】顏酡春暈顯。花月好難眠。無柰斗轉。銀瓶催漏悄。翠袖裊鬟偏。待曉天。

【尾聲】錦帳流香度百年。作夫妻天長地遠。恰這是受用文章花月仙。

春花春月兩相輝。

千里良緣一色絲。

盼到洞房花燭夜。

圖他金榜掛名時。

第十四出狂朋試喜

﹝浣紗上﹞曉幄流蘇春意長。花頭彈動雨初香。紗窗細拂蛾眉了。斜斂輕軀拜玉郞。好笑好笑。郡主配了李郞。俺做浣紗的在牀背可睡也呵。那李郞甚麼心情。俺郡主許多門面。俺也聽不得了。如今日勢向午。才起新妝。﹝旦上﹞

【探春令】合歡新試錦衾重。羅帳春風。﹝浣扶介旦﹞嬌倩人扶。笑嗔人問。沒柰多情種。

﹝荷葉杯﹞枕席夜來初薦。膽顫鬟亂四肢柔。泥人無語怎擡頭。羞麼羞。羞麼羞。﹝浣笑介﹞喜也郡主。苦也郡主。呀。素設設帕兒早發變也。

【鶯啼序】﹝浣﹞眉州小錦新退紅。汗粉漬。勻嬌瑩。他幾曾花事春容。早印透春痕一縫。苦也。碎嬌啼窣裏聞鶯。緊折葉沁成麼鳳。春如夢。整一片雨雲香重。

【阮郞歸】﹝生上﹞綠紗窗外曉光催。神女下蛾眉。細看他含笑坐屛圍。倚新妝半晌嬌橫翠。

﹝見介﹞學畫蛾眉翠淡濃。遠山春色在樓中。須臾日射胭脂頰。一朵紅酥旋欲融。小玉姐。初見你時。一室之中。若瓊林玉樹。交枝皎映。轉盼之間。精采射人。聽你言敍溫和。詞旨宛媚。解羅衣之際。態有餘姸。到得低幃暱枕。極甚歡愛。小生自忖。巫山洛浦不如也。﹝旦含笑介﹞惶愧惶愧。﹝生﹞我有友人韋夏卿崔允明。約來相賀。須是酒肴齊備。﹝旦﹞理會得。

【鵲橋仙】﹝韋崔上﹞紅壁窺鶯。銀塘浴翠。著處自成春意。秦樓簫史鳳初飛。望雲气十分濃媚。

﹝進撞見介﹞正好正好。請新郞新人賀喜。才子佳人。可是人間天上也。筆花新展畫眉才。仙女吹笙學鳳臺。﹝生旦﹞天上忝成銀漢匹。人間恭喜客星來。﹝生﹞看酒。﹝浣持酒上﹞生香聞舊酒。熟客見新人。酒到。﹝生旦把酒介﹞

【玉山兒】﹝生﹞畫堂客至。整襟裳鸞鶴低飛。銀荷上絳燭飛輝。寶鑪內篆煙沈細。﹝旦﹞對舊遊新喜。不由咱羞眉半聚。裹手拈鸚嘴。﹝生旦合﹞澑釵垂。倚郞微拜。渾覺自嬌癡。

【前腔】﹝崔﹞露華朱邸。自生成玉葉金枝。印春山半暈新眉。破朝花一條輕翠。﹝韋﹞畫梁初日。一片美人雲气。世上能多麗。﹝韋崔合﹞是便宜。尋常花月。偏是你遇仙時。

【前腔】﹝生﹞幾年排比。背長廊月下尋梅。見佳人獨自徘徊。恰好事恁相當對。﹝旦﹞是前生分例。盡百媚天應乞與。消得多才藝。﹝生旦合﹞遂心期。紅顏相向。直是好夫妻。

【前腔】﹝韋﹞可人風味。近軒庭晝漏遲遲。瑞香風吹引仙姬。牡丹春襯成多麗。﹝崔﹞俺狂儔怪侶。來盼問雨香雲迹。向荳蔻梢頭翠。﹝崔韋合﹞早些時。宜男開放。休辜負碧桃棲。

﹝韋﹞罷酒。小弟一言。君虞旣壻王門。眠花坐錦。郡主宜效樂羊之職。助成玄豹之文。休得貪歡。有覊大事。

【朱奴兒】﹝韋﹞好男兒芙蓉俊姿。傍嫦娥桂樹寒棲。﹝崔﹞勸取郞腰玉帶圍。休只把羅裙對系。﹝合﹞書齋榻舉案齊眉。穩倩取花冠紫泥。

﹝旦﹞二君在上。李郞自是富貴中人。只怕富貴時撇了人也。

【前腔】﹝旦﹞婚姻簿是咱爲妻。怕登科記注了別氏。﹝崔﹞十郞不是這樣人。肘後香囊半尺絲。想不是薄情夫壻。

﹝合前崔﹞君虞。三人中你到有了鳳凰巢。俺二人居然窮鳥。不論靡家靡室。兼之無食無衣。如何活計。﹝生﹞小弟在此。從容圖之。

【尾聲】﹝崔﹞相女配夫雙第一。﹝韋﹞論相夫賢女也得今無二。﹝合﹞眼看的吹簫樓上一對鳳凰飛。

客賀新婚飮半酡。

勸郞遠志莫蹉跎。

酒逢知己頻添少。

話若投機不厭多。

第十五出權誇選士

【越調蠻牌令】﹝眾擁盧太尉上﹞獨坐掌朝樞。出入近乘輿。君王詔乘春令。殿前兵馬洛陽都。指鸞旗暫此東巡遊駐。大比年怕試期耽誤。詔就此開科選俊儒。咱怎生閉塞了賢門戶。

西賓東主帝王家。行幸中都止翠華。才子來攀春月桂。君王垂問洛陽花。自家乃盧太尉是也。盧■﹝木巳﹞丞相是我家兄。盧中貴公公是我捨弟。一門貴盛。霸掌朝綱。今年護駕東遊洛陽。怕春選誤期。卽於洛陽行省掛榜招賢。思想起俺有一女。年將及筓。不如乘此觀選髙才爲壻。左右那裏。﹝堂候跪介淨﹞聽分付。說與禮部。凡天下中式士子。都要參謁太尉府。方許注選。正是近水樓臺先得月。向陽花木易爲春。﹝下﹞

第十六出花院盟香

﹝浣紗上﹞意態精神畫亦難。花枝實个好團欒。曲囀新聲銀甲暖。酒浮香米玉蛆寒。自家浣紗是也。郡主配了李十郞。將秋鴻賞了浣紗。秋鴻伶俐知書。卻被十郞使得東去西去。到不如俺家烏兒。配了櫻桃。兩口鎭日竈前竈後。正是乖的走碌碡。贏得眼前熟。癡的不出屋。夜夜皮穿肉。俺看李郞和郡主十分相愛。今早又分付花園遊憩。俺取了白玉碾花罇。盛了碧桃新釀。剮紅矮幾擺著蕖葉碗數十枚。且是郡主弦管之暇。雅好詩書。筆牀墨硯。多是王家舊物。都帶巾箱伺候。一對兒早到也。﹝旦上﹞

【憶秦娥】深深院。弄晴時候東風軟。東風軟。晝長無那。暖鶯初囀。﹝浣﹞夢餘口喚添香篆。畫眉一綫屛山遠。﹝合﹞屛山遠。捲簾花气。夜來深淺。

﹝春光好﹞﹝旦﹞紗窗淺。畫屛深。意沈沈。春著裙腰。無力暗知音。﹝浣﹞燕尾翦裁羅勝。翠茸點綴花簪。小姐呵。你一點春攢無限事。小眉心。﹝旦﹞浣紗。眉心有甚事來。﹝浣﹞小姐未遇李郞時。打秋千。擲金錢。賭茘枝。拋紅豆。常自轉眼舒眉。到李郞上門。鎭日紗窗裏眉尖半簇。敢自傷春也。﹝旦﹞春香呵。咱怎比做女兒時。由得自家心性那。﹝浣﹞可是成人不自在哩。﹝生上﹞

【夜遊宮】宿雨朝陽館。松花控柳煙初滿。幽歡何妨日日展。擁溫柔恨夜來寒頓淺。

﹝浣溪紗﹞﹝生﹞輕打銀箏落燕泥。暖絲髙罥畫樓西。﹝旦﹞花冠閒上午墻啼。﹝生﹞眉色暗深芳艸徑。靨花輕綻碧桃溪。﹝旦﹞个人何事閉深閨。﹝生﹞娘子說何事閉深閨。與你春遊半日。﹝旦﹞酒簏衣箱。俱已齊備。請行。﹝行介生﹞名園春色正相宜。﹝旦﹞夫壻前行少婦隨。﹝生﹞竹裏登樓人不見。﹝旦﹞花間覓道鳥先知。﹝浣﹞這是百花園門首哩。

【畫眉序】﹝生﹞花裏喚神仙。幾曲園林芳徑轉。﹝旦﹞正春心滿眼。桃李能言。鋪翠陌平莎茸嫩。拂畫檐垂楊金偃。﹝到門介合﹞春成片。無人見。平付與鶯捎燕翦。

咱遶花行一遭也。

【黃鶯兒】﹝生﹞偸眼艷陽天。帶朝雲暮雨鮮。﹝旦拈花介﹞一枝低壓宜春院。芳心半點。紅妝幾瓣。和鶯吹折流霞茜。糝香肩。春纖袖口拈插鬢云邊。﹝生送酒介﹞

【皂羅袍】尊酒把玉人低勸。背東風立穩。微笑花前。斜簪拋出金縷懸。步香埃窣地淩波見。﹝旦作醉介生﹞湘裙皺嚲。晴絲翠煙。粉融香潤。﹖﹖驕恣姸。眞珠幾滴紅妝面。

【啄木兒】﹝旦﹞狂耍壻。遊戲仙。荳蔻圖中春數點。閒心性皺花呵展。繡工夫葡萄幾綫。卻怎的半踏長裙香徑遠。和你向銀塘照影分嬌面。怕澑閃了釵頭鬢影偏。

﹝浣﹞天雨哩。﹝作避雨介﹞

【玉交枝】﹝生﹞催花雨片。度池亭艸气燻傳。點蜻蜓撇去驚飛燕。趁泥香掠水盤旋。咱兩个一徑行來一字肩。同行覆著同心扇。停半霎瀟湘畫闌。坐一答繡墩金綫。

﹝生坐秋鴻上﹞洛下才人貪折桂。秦中美女好觀花。稟相公。天子畱幸洛陽。開場選士。京兆府文書起送。卽日餞程。不得遲誤。﹝生﹞如此。快安排行李。渭河登舟也。﹝鴻﹞明日放參京兆府。春風催馬洛陽橋。﹝下旦﹞新婚未幾。明日分離。如何是好。李郞。你看我爲甚宮樣衣裳淺畫眉。只爲曉鶯啼斷綠楊枝。春閨多少關心事。夫壻多情亦未知。妾本輕微。自知非匹。今以色愛。托其仁賢。但慮一旦色衰。恩移情替。使女蘿無托。秋扇見捐。極歡之際。不覺悲生。﹝泣嘆介生﹞平生志願。今日獲從。粉骨碎身。誓不相捨。小玉姐何發此言。請以素縑。著之盟約。﹝旦﹞浣紗。箱盒裏取烏絲闌素段三尺。和墨筆硯來。﹝浣﹞烏紗闌在此。﹝生作寫介﹞寫完呈覽。﹝旦讀介﹞水上鴛鴦。雲中翡翠。日夜相從。生死無悔。引諭山河。指誠日月。生則同衾。死則共穴。李郞。此盟當藏寶篋之內。永證後期。

【玉胞肚】心字香前酬願。鎭同衾心歡意便。碎心情眉角相偎。趁光陰巧笑無眠。絮香囊宛轉。把烏絲闌翰墨收全。向一段腰身好處懸。

﹝生﹞小生這點心呵。

【玉山頹】你精神桃李。天生的溫香膩綿。惹嬌音春思無邊。倚纖腰著處堪憐。佳期正展。爲甚的顰輕笑淺。敎靑帝長如願。鎭無言。一春心事。輕可的付啼鵑。

﹝旦拜介﹞李郞有此心。奴家謝也。

【川撥棹】情何限。爲弱柳。擡靑眼。怕只怕箋煤字殷。怕只怕箋煤字殷。道得个海枯石爛。囑付你輕休赸。好花枝畱倚闌。

李郞。看看日勢向晚。﹝回介﹞

【憶多嬌】﹝合﹞春色黯。香徑晚。怯棲鴉啼向鳳城單。乘倒景暮光殘。染殘霞衣袖嚲。春興闌珊。春興闌珊。忙歸去階苔翠班。﹝旦作跌介﹞

【月上海棠】﹝合﹞蓮三寸。重臺小樣紅偏綻。怕逗了朱門。半約花關。這一番遊滿春山。較添得許多嬌眼。人影散。秋千外花陰裏扣響銅環。﹝浣紗持燭上開門介﹞

【尾聲】一簾春色如雲嚲。咱髙燒銀燭到更殘。怎說起送你个趁春風遊上苑。

銀缸斜映晚妝紅。

且照離情今夜中。

夫唱婦隨長自好。

靑春明月不曾空。

第十七出春闈赴洛

﹝秋鴻上﹞日暖鶯聲麗。風輕馬足先。主人能及第。童僕也登天。昨日相公分付今日赴科。這早還未起來。叫浣紗。﹝浣上鴻﹞請相公起程。京兆府有人伺候。正是才子功名易。佳人離別難。﹝下旦上﹞

【十二時】何時春艸艸。正銷凝未了。燕爾歡遲。鴛班赴早。枕屛山夢斷魂遙。彊起愁眉翠小。

銀甁瀉水促朝裝。淚燭紅銷影曙光。卻怪滿身珠翠冷。無人偎暖醉紅鄕。奴家與十郞爲夫婦幾日。不想行幸洛陽。彼中開選。李郞要赴京兆府起送秀才。𨿽則半月之程。亦自牽人愁緖。早已拜辭了老夫人也。﹝生上﹞

【遶地遊】靑雲路有。賦就淩雲奏。望朝云徘徊意久。

﹝旦﹞李郞眞个起程也。

【黃鶯兒】紅袖濕夭桃。乍驚回雲雨朝。浪桃香二月春雷早。你去後呵。雲橫樹杪。雨餘芳艸。畫眉人去走章臺道。望迢迢。金鞭惜與。誰分玉驄驕。

【前腔】﹝生﹞休恁淚鮫綃。爲朝陽停鳳簫。乘龍人試把龍門跳。向黃金榜標。披香殿朝。洛陽才子爭年少。望迢迢。歸來攜手。衫袖禦香飄。

﹝鴻上﹞稟知船在渭河也。

【琥珀墜】﹝旦﹞年少。麗春園接受了求賢詔。飮禦酒三杯休醉了。也不管咱朱門俏待泥金報。英豪。你趁著春水船兒天上坐了。

【前腔】﹝生﹞韻髙。多應我詩成奪錦袍。沈香亭捧硯寫淸平調。也則怕你愁望的酥胸拍漸銷。多嬌。還你个夫人縣君七香車載了。

﹝鴻上﹞稟相公。京兆府催請餞程也。

【尾聲】﹝旦﹞去也呵不多時斷續鶯聲小。還立盡暮云芳艸。李郞。你去京兆府呵。學一个京兆眉兒向晝錦描。

遊子帶天香。

閨人戀夕陽。

明知半月別。

要使兩情傷。

第十八出黃堂言餞

【番卜算】﹝府尹上﹞黃屋去東巡。紫詔來西尹。桃花春片起魚鱗。直上龍門峻。

洛陽開榜喚羣英。老拙承恩尹漢京。視艸天書中祕出。插花春酒秀才行。下官京兆府尹是也。聖駕幸洛陽。開場選士。俺京兆府長安縣單起送李益秀才一人。早晚到也。

【好事近】﹝生上﹞京兆選才人。起送向長安灞津。飄飄獻賦欲淩雲。領取上林春信。

﹝報見介﹞李益請拜見老先生。﹝拜介﹞披云才見日。﹝尹﹞翰墨久聞香。﹝生﹞雅度憐鸚鵡。﹝尹﹞髙飛看鳳凰。左右看酒。

【長拍】紫詔皇宣。少年英俊。靑衫上墨香成陣。李秀才。你此去呵。龍蛇硯影筆生花。遶殿晴燻。今日呵。吉日良辰。醉你个狀元紅浪桃生暈。只望你烏帽宮花斜插鬢。軟帶垂袍掛綠云。臨上馬禦酒三杯盡。喧滿六街塵。香風細。妬殺遊人。

﹝生﹞小生量淺。吿行。﹝尹﹞未也。少年中了探花郞。還有好處哩。

【短拍】翰苑風淸。蓬萊天近。禦香浮滿眼氤氳。視艸玉堂人。紫荷囊金魚佩那些風韻。到大來管掌著紫薇堂印。少不的人向鳳池頭立穩。越富貴。越精神。﹝尹送生介﹞

【尾聲】俺京兆尹送賢臣。送你上朝班玉筍有精神。做得个畫淩雲第一人。

鑪中九轉煉初成。

舉主看時亦自驚。

惟有太平方寸血。

今朝盡向隗臺傾。

第十九出節鎭登壇

【點絳唇】﹝眾將官上﹞塞艸煙寒。旗門天半紅雲綻。疊鼓凝旛。大將人歡看。

塞上經春气色新。關西才換護羌軍。堂堂上將登壇日。笳鼓驚飛一片雲。列位請了。咱們都系玉門關內將官。今日新節鎭劉爺升帳。伺候則个。﹝眾擁劉上﹞

【西地錦】意气鳳凰霄漢。身當虎豹雄關。坐擁貔貅三十萬。錦袍玉帶朱顏。

﹝鷓鴣天﹞曉風蕭瑟獵旌竿。畫戟油幢劍气攢。九姓羌渾隨漢節。六州蕃落拜戎鞍。穿塞尾。出云端。二月天西玉帳寒。何事連營歌吹髮。漢家飛將舊登壇。自家扶風劉公濟是也。叨承將種。慣握兵機。初當塞北擒胡。今拜關西節制。日吉魁罡。走馬升帳。分付眾將官放參。﹝眾將官參見介﹞恭賀老爺。封侯萬里。﹝劉﹞起來。關西事近日如何。﹝眾﹞聖日長輝。邊塵不起。十分平安。漢家開四郡。斷匈奴右臂。大唐分界西羌。爲大河西小河西二國。近被吐番鈐哄生心。兩面之羌。誠恐將來有妨邊計。﹝劉﹞如此。須當演兵徵討。﹝眾﹞領鈞旨。﹝演兵介﹞

【山花子】﹝劉﹞大唐朝素號天可汗。河西臂斷呼韓。問何如參差吐番。怒衝冠帶挺獅蠻。﹝合﹞點旌旗風傳玉關。倚空同長劍天山。外望河源臨風把星宿彈。萬里封侯。圖畫淩煙。

眾將官。俺關西鎭少个參軍。如今吐番爭戰。河西軍書冗急。咱已寫下榜文。請一位新科翰林來作軍咨。兼爲記室。河西一軍。旌旗生色矣。﹝眾﹞領鈞旨。

【前腔】﹝劉﹞長鎗隊裏也要毛錐站。軍咨記室優閒。羽書飛奏檄凱還。須詞鋒筆陣瀾翻。﹝合前﹞

【尾聲】眾將官。你豎牙旗打點刀環。轅門外鼓角鳴霄漢。還看取投筆新參他做个定遠班。

大將從天陣捲云。

虎符初出塞西門。

參謀到日飛書去。

定報生擒吐谷渾。

第二十出春愁望捷

【金瓏璁】﹝旦浣上﹞風日洗頭天。綠影暗移鴛甃。陡陰余薄衫寒透。泥香燕子柔。水碧鴉嬌皺。一簾花雨濕春愁。

﹝惜分飛﹞春愁無緖拖金縷。夢裊餘香不去。﹝浣﹞故故驚人睡。悶來彈鵲心兒喜。﹝旦﹞飄飄奏就淩雲賦。會是兒家夫壻。﹝合﹞望極波凝翠盼。花邊立馬泥金字。﹝旦﹞浣紗。李郞赴舉。知得意何如。好悶也。

【傍妝臺】傍妝樓。日髙花榭懶梳頭。咱不曾經春透。早則是被春愁。暈的个臉兒烘。哈的个眉兒皺。鳴鳩乳燕。靑春正幽。遊絲落絮。東風正柔。這些時做不得悔敎夫壻覓封侯。

【前腔】﹝浣﹞謾凝眸。他可在杜鵑橋上數歸舟。你合的是夫妻樂。他分的是帝王憂。怎做得尋常般兒女儔。虫蟻樣雌雄守。他是西京才子。敎他罷休。洛陽春老。知他逗𨖻。只願他插花筵上。占定酒頭籌。

【前腔】﹝旦﹞錦袍穿上了禦街遊。怕有个做媒人闌住紫驊驑。美人圖開在手。央及煞狀元收。等閒便把絲鞭受。容易難將錦纜抽。笙歌晝引。平康笑畱。煙花夜擁。俺秦樓訴休。恁時節費人勾管。爭似不風流。

【前腔】﹝浣﹞你好似一眉新月上簾鉤。百年人帖不上半年周雨雲香猶自有。絲蘿契急難丟。你夜香不冷花前咒。他晝錦還歸月下游。你花冠領取。因何恁憂。香車穩載。因何恁愁。少不的卿卿榮耀。占住了小紅樓。

【尾聲】泥金喜。畫堂幽。印押的鸞封紅耀手。只這些時燈花閒弄玉釵頭。

長安此去無多地。

鬱鬱蔥蔥佳气浮。

良人得意正年少。

今夜醉眠何處樓。

第二十一出杏苑題名

【天下樂】﹝文武官上﹞玉署春光紫禁煙。靑雲有路透朝元。三天日色黃圖外。四海雲光綠字前。

列位請了。今日殿試發榜。聖旨親點了隴西李益書判拔萃。堪爲狀元。早到五鳳門外恭候也。﹝生上﹞

【卜算子】鸞鳳遶身翻。奏徹祥雲見。姓字香生紫陌喧。日近君王面。

﹝眾﹞請狀元謝恩。﹝生謝恩介﹞

【滴澑子】聖天子。聖天子萬壽臨軒。賢宰相。賢宰相八柱擎天。人中選出神仙。總送上蓬萊殿。宮袍賜宴。謝皇恩。今朝身惹禦鑪煙。

﹝眾﹞請狀元赴宴。﹝行介﹞

【前腔】笑從前。笑從前文章幾篇。喜今日。喜今日笙歌上苑。十里珠簾盡捲。才認得春風面。祥雲一片。浪桃香。曲江人醉杏花筵。

【尾聲】鈴索一聲花滿院。這淸髙富貴無邊。多和少畱些故事與人傳。

紫陌萬人生喜色。

曲江千樹發仙桃。

靑雲已是酬恩處。

莫惜芳時醉錦袍。

第二十二出權嗔計貶

【一落索】﹝盧上﹞劍履下朝堂。平步星辰上。春風桃李徧門墻。敢有一枝兒直彊。

只手擎天勢獨尊。錦袍玉帶照靑春。洛陽貴將多陪席。魯國諸生半在門。自家盧太尉。長隨玉輦。協理朝綱。聖駕洛陽開試。咱已號令中式士子都來咱府相見。昨日開榜。有个隴西李益中了狀元。細查門簿。並無此人姓名。書生狂妄如此。可惱可惱。咱有一計。昨日玉門關節度劉公濟一本奏討參軍。我就奏點李益前去。永不還朝。中吾計也。堂候那裏。﹝堂候上﹞玉班丞相府。花事洛陽春。稟老爺。有何分付。﹝盧﹞天下士子俱到太尉府。可怪新狀元李益獨不到吾門。俺有表薦他玉門關外參軍。你去文書房說知。

【風帖兒】你說他書生筆陣堪爲將。編修院無他情況。那劉節鎭呵。表求个參軍選人望。﹝合﹞須停當。奏兵機特地忙。

﹝堂候﹞知道了。﹝盧﹞還分付你。

【前腔】你說玉關西正干戈廝嚷。寫勑書付他星夜前往。官兒催發。不許他向家門傍。﹝合前﹞

堪笑書生直恁愚。

敎他性气走邊隅。

人從有理稱君子。

自信無毒不丈夫。

第二十三出榮歸燕喜

【喜遷鶯】﹝旦浣上﹞鵲語新晴。柰初分燕爾參差。上苑聞鶯。云近蓬萊。煙消洛浦。正春風十里柔情。怎愁隨繡綫初回。夢遶香絲欲住。春困也。紅妝向晚。歸來莫誤卿卿。

蓋世文章金馬門。京西才子洛陽春。東風不捲珠簾面。待向花邊得意人。昨夢兒夫洛陽中式。奴家梳妝赴任。好喜也。

【二郞神】憑闌定。正東風人在洛橋花影。試著春衫松扣頸。幾回纖手燻徹金猊燼冷。好是舊香荀令。語俜停。趁新妝遊畫省。夢忪惺。背紗窗敎人幾番臨鏡。

【前腔】重省。別時呵衫袖兒翠膩酒痕香迸。﹝浣﹞十郞終日遊街耍子哩。﹝旦﹞想應他也爲我懨懨病。日髙慵起。長是托春酲未醒。﹝浣﹞蛛絲兒早喜也。﹝旦﹞恁雨絲煙映。弄蟢蛛兒晴。逗風光展翠眉相領。正銷凝。好流鶯數聲堪聽。﹝老旦上﹞

【玩仙燈】車馬正喧迎。新狀元花生滿徑。

兒。京兆府接新狀元將至。說是李郞也。快備簫鼓迎宴。

【喜遷鶯】﹝眾擁生上﹞禦道塵銷春晝永。彩雲簫史門庭。飛蓋妨花。停驄襯艸。此日風流獨勝。

﹝見介﹞獻賦已成龍化去。除書親得鳳銜來。花明驛路胭脂暖。山到秦樓罨畫開。﹝老﹞狀元及第。恭承晝錦之榮。賀喜賀喜。﹝生﹞指日長安。闕奉泥金之報。慚愧慚愧。﹝老﹞浣紗看酒。﹝浣上﹞袍香宮裏綠。春色狀元紅。酒到。

【畫眉序】﹝老﹞花暖洛陽城。似獻賦河陽舊風景。喜吹噓送上。九天馳騁。探一枝春色歸來。帶五彩祥雲飛映。﹝合﹞跳龍門此日門楣應。簫鼓畫堂歡慶。

【前腔】﹝旦﹞曾中雀金屛你是个入彀英雄愛先逞。趁仙郞年少。把縣君親領。舊相如有駟馬前言。新京兆穩畫眉淸興。﹝合前﹞

【前腔】﹝生﹞曾傍玉梅淸。報春色江南未孤冷。喜素娥親許。暗香相並。展漢宮帽壓花枝。暎月殿釵橫梅影。﹝合前﹞

【前腔】﹝浣鴻﹞春滿玉蓬瀛。寶燭籠紗篆煙鼎。看宮袍袖惹。翠翹花勝。雨露恩天上碧桃。春風燕日邊紅杏。

﹝合前使客上﹞客路朝朝換。鶯啼處處闌。報知金馬客。參佐玉門關。下官盧太尉帳下。徑來報李狀元。除了劉節鎭關西府內參軍事。早晚催赴邊關。此處便是。﹝通報見介生﹞久領朝命。容下官數日起程。﹝使﹞使得。咱在灞亭西相候也。﹝下旦驚問介﹞門外那官兒。報狀元那裏去。﹝生低云﹞朝命催俺去玉門關。參謀劉節鎭軍事。不久便回。

【滴澑子】﹝老﹞謾說道三千丈風雲路徑。乍歸來且把十二西樓月映。趁韶華入歡娛佳境。便似尋常喜气近門闌。也盼煞回鸞影。兀的眞个乘龍怎生不並。

﹝生﹞醉了也。

【鮑老催】﹝旦扶遊介﹞從天喜幸。綠衣郞近得紅妝敬。與郞醉扶起玉山憑。休酩酊。宜豪興。當歌詠。守得你探花人到畱春剩。你向天街上游衍把香風趁。合歡樹今端正。

【雙聲子】﹝眾﹞門庭興。門庭興。遊晝錦。春光凝。非僥幸。非僥幸。郞君福。夫人命。眞相稱。眞相稱。皇恩盛。皇恩盛。羨夫榮妻貴。永久歡慶。

【尾聲】從今後一對好夫妻出入在皇都帝輦行。謝皇恩瞻天仰聖。﹝生﹞則怕少不得綠暗紅稀出鳳城。

朱衣頭踏引春驄。

歸到蓬壺晝錦濃。

果稱屛開金孔雀。

休敎鏡剖玉盤龍。

第二十四出門楣絮別

【步步嬌】﹝老旦上﹞彩雲欲散秦簫徹。向禦溝頭流水別。嬌啼暗幽咽。去馬驚香。徵輪遶月。風暈的塞塵遮。好門楣作了陽關疊。

﹝謁金門﹞畱不得。畱得也應無益。小玉窗前紅袖滴。鳳臺人半刻。乍團欒。底拋擲。柳色灞橋。今日忍看鴛鴦三十六。孤鸞還一隻。自家鄭六娘。女兒小玉。招得李十郞。名魁春榜。官拜翰林。便差去西鎭參軍。聽得關西吐番軍情緊急。﹝悲介﹞我的女兒也。

【醉扶歸】合歡衾覆著才停帖。連心枕結得好周遮。踹雙絲半步不離些。亂花風擺亞金泥蝶。郞馬兒站不了七香車。關山點破香閨月。

【前腔】﹝浣﹞恰好的鳳鸞簫雙吹向漢宮闕。怎敎他旗影裏把筆陣掃龍蛇。小姐呵。昨宵燈兒下打貼的翠波斜。今朝車輪上蹍碎的柔腸絕。杜鵑來了好咨嗟。知後會甚時節。

﹝鮑上﹞乍雨乍晴春自老。閒愁閒悶日偏長。細聽鶯語移時立。似怨楊花別路忙。聞得李十郞髙中還鄕。從軍遠去。特取一分春色。相看萬里徵人。﹝見介鮑﹞鄭夫人。你爲十郞遠徵。眼梢兒啼得好苦也。﹝老﹞咱娘兒命薄也。

【女冠子】﹝生上﹞離愁滿目。還雌雄劍花偸覷。漸魂移帶眼。夢飄旗尾。玉驄嘶緊。畫鸞飛豎。﹝旦上﹞鏡臺紅淚雨。送江左參軍。洛陽才子。﹝眾合﹞遶屛山舊路。幾許驩娛。少年羈旅。

﹝老見哭介﹞李郞。眞个生別離呵。苦殺老娘也。﹝生﹞四娘也在此。

【古女冠子】﹝老﹞覷得著新狀元爲女壻。正喜气門闌歡聚。一杯春酒王孫路。看不足怎敎去。﹝生﹞便歸。好生護著家門也。﹝老﹞深閨淑女。何須疑慮。便待你侯封絕塞奇男子。咱身是當門女丈夫。﹝合﹞別離幾許。省可也薄情分付。

【前腔】﹝生﹞妻你須索不捲珠簾人在深深處。踏著這老夫人行步。老夫人呵。愧仙郞傍不著門楣住。冷落你鳳將雛。﹝老﹞李郞早回。妾身老年人也。﹝生﹞瑤池西母。把絳桃深護。咱把壽山的嶽母向遙天祝。愛海的閨娃窄地呼。﹝合前﹞

【前腔】﹝旦﹞人去也。知他此恨平分取。淚閣著斷雲殘雨。更無言語空相覷。老夫人直恁苦。看女配夫。等閒離阻。咱夫妻覆不著桐花鳳。子母空啼桂樹烏。﹝合前﹞

【前腔】﹝鮑﹞畫堂前訴定个花無主。似人家燕子妻夫。盡商量止不住他鵬程路。說得个儒冠誤。便去待何如。畱他怎住。怕猿聞離別堪腸斷。便蟻大功名也索﹖﹖命趨。

﹝合前將官上﹞上將程期在。灞陵難久覊。快請參軍起行。﹝生拜辭介﹞老夫人呵。

【一撮棹】你慈闈冷。好溫存你个鳳女孤。﹝老﹞李郞。你邊關苦。好將息你化龍軀。﹝生﹞鮑四娘。他娘女伊家早晚間好看覷。﹝鮑﹞深領取。還是你早回車。﹝旦﹞眼見的拋人去。有訴不盡的長亭語。﹝合﹞眞去也。早和晚索盼取幾行書。

﹝老﹞李郞幾時回來。﹝生﹞多則一年。

【哭相思尾】最苦是筍條兒。嬌壻生離拆。女娘們苦也。

﹝老悶倒介生旦下鮑﹞老夫人休憂。他萬里封侯。歸來正好。

門楣不久去關西。

綠窗嬌女隱愁眉。

流淚眼隨流淚水。

斷腸人折斷腸枝。

第二十五出折柳陽關

【金瓏璁】﹝旦浣上﹞春纖餘幾許。繡徵衫親付與男兒。河橋外香車駐。看紫驑開道路。擁頭踏鳴笳芳樹。都不是秦簫曲。

﹝好事近﹞﹝旦﹞腕枕怯徵魂。斷雨停雲時節。﹝浣﹞忍聽禦溝殘漏。迸一聲淒咽。﹝旦﹞不堪西望卓香車。相看去難說。﹝合﹞何日子規花下。覷舊痕啼血。﹝旦﹞浣紗。這灞橋是銷魂橋也。﹝眾擁生上﹞

【北點絳唇】逞軍容出塞榮華。這其間有喝不倒的灞陵橋接著陽關路。後擁前呼。百忙裏陡的个雕鞍住。

旌旗日暖散春寒。酒濕胡沙淚不幹。花裏端詳人一刻。明朝相憶路漫漫。左右。頭踏停灞陵橋外。待夫人話別也。﹝見介生﹞出門何意向邊州。﹝旦﹞夫。你匹馬今朝不少畱。﹝生﹞極目關山何日盡。﹝旦﹞斷腸絲竹爲君愁。李郞今日𨿽然壯行。難教妾不悲怨。前面灞陵橋也。妾待折柳尊前。一寫陽關之思。看酒過來。

【北寄生艸】怕奏陽關曲。生寒渭水都。是江榦桃葉淩波渡。汀洲艸碧黏云漬。這河橋柳色迎風訴。﹝折柳介﹞柳呵。纖腰倩作綰人絲。可笑他自家飛絮渾難住。

﹝生﹞想昨夜歡娛也。

【前腔】倒鳳心無阻。交鴛畫不如。衾窩宛轉春無數。花心歷亂魂難駐。陽臺半霎云何處。起來鸞袖欲分飛。問芳卿爲誰斷送春歸去。

﹝旦﹞有淚珠千點沾君袖也。

【前腔】這淚呵。慢頰垂紅縷。嬌啼走碧珠。冰壺迸裂薔薇露。闌干碎滴梨花雨。珠盤濺濕紅銷霧。怕層波澑折海云枯。這袖呵。瀟湘染就斑文筯。

﹝生﹞只恁啼得苦也。

【前腔】不語花含悴。長顰翠怯舒。你春纖亂點檀霞注。明眸謾蹙回波顧。長裙皺拂行雲步。便千金一刻待何如。想今宵相思有夢歡難做。

﹝旦﹞夫。玉關向那頭去。

【前腔】路轉橫波處。塵飄淚點初。你去呵。則怕芙蓉帳額寒凝綠。茱萸帶眼圍寬素。蕖荷燭影香銷炷。看畫屛山障彩雲圖。到大來蘼蕪怕作相逢路。

李郞。你可有甚囑付。

【前腔】﹝生﹞和悶將閒度。畱春伴影居。你通心紐扣蕤蕤束。連心腰彩柔柔護。驚心的襯褥微微絮。分明殘夢有些兒。睡醒時好生收拾疼人處。

﹝旦﹞聽這話。想不是輕薄的。只是眼下呵。

【解三酲】恨鎖著滿庭花雨。愁籠著蘸水煙蕪。也不管鴛鴦隔南浦。花枝外影踟躕。俺待把釵敲側喚鸚哥語。被疊慵窺素女圖。新人故。一霎時眼中人去。鏡裏鸞孤

﹝生﹞俺怎生便去也。再看酒。

【前腔】倚片玉生春乍熟。受多嬌密寵難疎。正寒食泥香新燕乳。行不得話提壺。把驕驄系軟相思樹。鄕淚回穿九曲珠。鎖魂處。多則是人歸醉後。春老吟余。

﹝旦﹞你去。教人怎生消遣。

【前腔】俺怎生有聽嬌鶯情緖。全不著整花朵工夫。從今後怕愁來無著處。聽郞馬盼音書。想駐春樓畔花無主。落照關西妾有夫。河橋路。見了些無情畫舸。有恨香車。

﹝生﹞妻。則怕塞上風沙。老卻人也。

【前腔】比王粲從軍朔土。似小喬初嫁東吳。正才子佳人無限趣。怎棄擲在長途。三春別恨調琴語。一片年光攬鏡噓。心期負。問歸來朱顏認否。旅鬢何如。

﹝旦﹞李郞。以君才貌名聲。人家景慕。願結婚媾。固亦眾矣。離思縈懷。歸期未卜。官身轉徙。或就佳姻。盟約之言。恐成虛語。然妾有短願。欲輒指陳。未委君心。復能聽否。﹝生驚怪介﹞有何罪過。忽發此辭。試說所言。必當敬奉。﹝旦﹞妾年始十八。君才二十有二。逮君壯室之秋。猶有八歲。一生歡愛。願畢此期。然後妙選髙門。以求秦晉。亦未爲晚。妾便捨棄人事。翦發披緇。夙昔之願。於此足矣。

【前腔】是水沈香燒得前生斷續。燈花喜知他後夜有無。記一對兒守敎三十許。盟和誓看成虛。李郞。他絲鞭陌上多奇女。你紅粉樓中一念奴。關心事。省可的翠銷封淚。錦字挑思。

﹝生作涕介﹞皎日之誓。死生以之。與卿偕老。猶恐未愜素志。豈敢輒有二三。固請不疑。端居相待。

【前腔】咱夫人城傾城怎遇。便到女王國傾國也難模。拜辭你个畫眉京兆府。那花沒艷酒無娛。怎饒他眞珠掌上能歌舞。忘不了你小玉窗前自嘆吁。傷情處。看了你暈輕眉翠。香冷唇朱。﹝韋崔上﹞

【生查子】才子跨徵鞍。思婦愁紅玉。芳艸送鶯啼。落花催馬足。

早聞得李君虞起行。到日午還在紅亭僝僽也。﹝見介崔﹞李君虞。軍中簫鼓喧嗔。良時吉日。早行早行。﹝生﹞實不相瞞。小玉姐話長。使人難別。﹝韋﹞昔人云。仗劍對尊酒。恥爲離別顏。李君虞。男兒意气。一何畱戀如此。郡主。俺兩人還送君虞數程。回來便有平安寄上。軍行有程。未可滯他行色。正是長旗掀落日。短劍割離情。﹝下內作簫鼓介生﹞妻。你聽笳鼓喧鳴。催我行色匆匆。密意非言所盡。只索拜別也。

【鷓鴣天】掩殘啼回送你上七香車。守著夢裏夫妻碧玉居。﹝旦﹞李郞。不索回送。但願你封侯遊晝錦。不妨我啼鳥落花初。﹝眾擁生下旦﹞他千騎擁。萬人扶。富貴英雄美丈夫。浣紗。送語參軍。敎他關河到處休離劍。驛路逢人數寄書。

一別人如隔彩雲。

斷腸回首泣夫君。

玉關此去三千里。

要寄音書那得聞。

第二十六出隴上題詩

【金錢花】﹝眾上﹞渭城今雨淸塵。淸塵。輪臺古月黃雲。黃雲。催花羯鼓去從軍。枕頭上別情人。刀頭上做功臣。

列位請了。俺看參軍夫人離別。好不疼人也。一點紅旛。參軍早上。﹝生上﹞

【滿庭芳】路糝長楊。魂銷折柳。畫橋水樹陰勻。玉堂年少。何事拂徵塵。爲問綠窗紅淚。芳尊冷袍袖香分。畱不得。灞陵髙處。猶自帝城春。

城頭日出使車來。古戍花深馬埓開。忽聽鳴笳兼畫角。聲聲思入古輪臺。恨殺陌頭楊柳色。綰定靑衫畱不得。思婦空啼渭水南。徵夫早向交河北。昨去香閨。灞橋折柳。非不縈我心曲。其柰畏彼簡書。只得收淚長辭。麾軍上路。左右起行。

【朝元歌】﹝眾﹞風氳馬塵。曉色籠驂靷。河濱彩輪。綠水隨流軫。黑隊奔蛇。文旗畫隼。電轉星流一瞬。疊鼓揚鉦。南庭朔方知遠近。艸色伴王程。皇華勞使臣。﹝合﹞遊韁帶緊。早趁封侯鵲印。

【前腔】﹝生﹞回首長安日近。東方送使君。南陌恨閨人。雪嶺燕支。陽臺翠粉。去住此情難問。短劍防身。胡沙雕顏吹旅鬢。蕩子去從軍。恩榮變苦辛。﹝合前眾﹞

稟爺。前面隴頭水。一支入漢。一支入胡。﹝生﹞這分流水是斷腸流也。隴上題梅。杳無便使。咱口占一首。綠楊著水艸如煙。舊是胡兒飮馬泉。幾處吹笳明月夜。何人倚劍白雲天。從來凍合關山道。今日分流漢使前。莫遣行人照容鬢。恐驚憔悴入新年。

【前腔】﹝眾﹞隴上謾尋芳信。顧恩不顧身。還自想羅裙。古戍笳鳴。關山笛引。也不管梅花落盡。立馬逡巡。流水聲中無定準。飮馬斷腸津。思鄕淚滿巾。

﹝合前鎭西軍鼓吹上﹞鎭西府官校迎接參軍。

【前腔】﹝眾﹞落日長城隱隱。星芒拂陣云。月羽照花門。谷口旗回。峯亭樹引。轉過西河上郡。气色河源。天街旄頭猶未鄖。長笑立功勛。邊城曲米春。﹝合前﹞

心期紫閣山中月。

身過黃堆峯上云。

年發﹖﹖從書劍老。

戎衣今作李將軍。

第二十七出女俠輕財

【月兒髙】﹝旦上﹞嫌單愛偶。疊的腰肢瘦。離愁動頭。正是愁時候。首夏如秋。這冷落誰生受。君知否。池塘綠皺。雙鴛鎭並頭。

﹝卜算子﹞花月湊新歡。弄雨晴初愜。夫壻不風流。取次看承妾。去去怎回頭。路轉屛風折。一點在眉心。懶蘸花黃帖。浣紗。相公去了幾日也。﹝浣﹞好幾日了。﹝旦﹞崔韋二秀才說李郞出境回音。還不見來。想起當初呵。

【銷金帳】花燈會偶。驀地情拋受。短金釵斜鬢澑。姻緣那般輻輳。那般圓就。不枉了一對靈心兒聚頭。翠淺紅深。揉定花間手。看他取次。取次兒偎融个透﹝浣背唱﹞

【前腔】他雲嬌雨弱。倚定个陽臺岫。唱陽關春事休。看他那般迆逗。那般僝僽。逞纖腰暮雨暮雨河橋折柳。帶結同心。翠濕了啼痕袖。少不得一聲去也。去也摧攢的勾。

﹝旦﹞浣紗。咱夜夢見也。

【前腔】心情宛舊。遶定咱身前後。咱低聲問還去否。問他這般不湊。那般不抖。﹝低介﹞便待窗前窗前推枕兒索就。呀。回首空牀。斜月疎鐘後。猛跳起人兒不見。不見枕根底扣。

﹝浣﹞小姐。且向相公書房中閒走散心。﹝行介﹞

【前腔】﹝旦﹞綠窗塵覆。硯中琉璃漚。﹝浣﹞怎生秋鴻遺下這文房四寶哩。﹝旦﹞行箱內他自有。瑣窗兒都是嫩苔也。看他那邊鋪皺。這邊縈繡。不信蒼苔蒼苔比情較厚。浣紗。想有人來也。﹝低﹞榻影明窗。曾和他書齋後。﹝浣﹞有人來。﹝旦作慌介﹞猛擡頭聽窗外。窗外啼鶯一晝。

浣紗。書窗外半枝靑梅。好摘下也。﹝虛避介韋崔上﹞

【前腔】長安盡頭。送別个儒林秀。怕斷腸人倚樓。兩个一時歡湊。一時愁就。則爲个些个些兒香溫膩柔。呀。門兒裏可是小玉姐走閃也。見客人來。襪剗金釵澑。和羞走也。走也撚靑梅做嗅。

﹝旦﹞浣紗。來的韋崔二先生。問他送李郞何處。有甚回言。

【前腔】知他去後。个底思量否。長相見還怕舊。禁約眞个開頭。眞个丟手。便送了他幾个長亭。出秦關訴休。有的情詞。寄上俺妝臺右。這幾日孤單單敎人快瘦。

【風入松】﹝韋崔﹞浣紗。你聽俺道來。俺送他一鞭行色照河洲。伴皇華。兩三宿。見他向彩雲斷處頻回首。靑衫上閣淚偸流。拜上郡主。待寫萬金書別來未久。囑付你千金體免離憂。

﹝浣﹞還有甚話。﹝崔﹞秋鴻叫你个浣紗姐。不要胡行亂走。﹝浣﹞啐。帶腳的不飛勾了。﹝旦嘆介﹞原來李郞回音。叫俺將息。俺霍府偌大家門。李郞去了。他可有甚房分在這長安。央他一个來看守家門到好。你請韋崔二先生外坐。俺這裏問他。﹝浣請韋崔外坐介韋崔﹞郡主欲問何事。﹝旦﹞李郞去住匆匆。妾身未得細詢家世。二位交遊旣久。知他更有何人。﹝崔﹞郡主。敢是怕十郞有前夫人麼。

【前腔】他從來鰥處。比目不曾瞅。﹝旦﹞不爲此。問他身傍帶有甚麼人。﹝崔﹞只有秋鴻小廝。問前魚何處有。﹝旦﹞不爲此。問他骨肉有何人。﹝韋﹞他身星照定無骨肉。盡四海爲家浪遊。﹝旦﹞也可憐他。少年才子。恁的孤窮。﹝崔﹞也是他奇遇。看藍橋遇仙是有。平白地顯風流。

﹝旦自云﹞原來如此。且住。俺家也無以次人丁。便要訪問李郞消息。也沒个人。前日李郞說。他與二人至厚。兼他客中貧窘。咱家少甚麼來。不如因而濟之。以收其用。浣紗。請二位秀才聽俺道來。

【前腔】鳳拋凰去。孤冷了鵲巢鳩。旣無眷屬。二位先生便是嫡親相看也。緩急要个鶺鴒兒答救。﹝崔﹞二生客中貧忙。怕沒工夫看管。﹝旦﹞這个不妨。衣食新蒭。咱家支分。尋常金幣不著你求。咱家私要的是有。毛詩云。丈夫之友。將雜佩以贈之。雜佩因何贈投。望看承報瓊玖。

﹝韋﹞旣承委托。凡有所聞。托崔兄轉聞。﹝崔﹞使得。﹝韋﹞

【前腔】你凝妝穩坐在鳳簫樓。有甚事。教浣紗姐傳示便了。﹝崔﹞付靑雀傳言他卽澑。俺二人不便頻來。怕外觀不雅往來稠。專打聽遠信邊州。﹝韋﹞是則是弟兄朋友。閨門裏要你自持籌。

浣紗姐拜上郡主。咱二人去也。

【尾聲】生涯牢落長安走。向朱門領取閒愁。這女子賢哉。女俠叢中他可也出的手。

﹝下浣﹞兩个窮酸。貼他怎的。

只因夫壻遠參軍。

急難之中也要人。

正是禮從人意起。

何須財出嗇家門。

第二十八出雄番竊霸

【點絳唇】﹝淨吐番將上﹞生長番家。天西一架。撐犂大。家世零逋。番帳裏收千馬。

塞外陰風捲白蘆。金衣瑟瑟气豪粗。邏娑一望無邊際。殺气飄番小拂廬。咱家吐番大將是也。吐番熟路穿心七千餘里。生羌殺手二十萬人。橫行昆侖嶺西。片片雪花吹鐵甲。直透赤濱河北。雄雄星宿立鑌刀。休在話下。所有小河西大河西二國。原屬咱吐番部下。近日唐憲宗皇帝中興。與俺相爭。要彼臣服。那大河西出葡萄酒。小河西出五色鎭心瓜。正用搔擾時節。不免喚集把都們號令一會。﹝眾上﹞

【水底魚】白雁黃花。塵飛黑海涯。番家兒十歲能騎馬鳴笳。皮帽兒夥著黑神鴉。風聲大。撞的个行家。鐵裏溫都答喇。

﹝見介淨﹞俺國年年收取大河西國葡萄酒。小河西國進五色鎭心瓜。如今正是時候。點起部落們去搶他一番。﹝眾應介﹞

【淸江引】皮囊氈帳不著家。四面天圍野。漢兒防甚秋。塞艸偏肥夏。一弄兒把都們齊上馬。﹝作嗅香介﹞

【前腔】葡萄酒熟了香打辣。凹鼻子寒毛乍。醉了咬西瓜。剗起雪山花。趲行程番鼓兒好一會價打。

初夏艸生齊。

番家馬正肥。

射飛淸海上。

傳箭玉關西。

第二十九出髙宴飛書

【一枝花】﹝劉上﹞牙旗翻翠葆。彈壓燕支道。轅門金甲偃。閒吟眺。玄鬢初驚。坐聽新蟬噪。大樹將軍老。柳色槐陰。偏稱羽扇綸巾淸嘯。

﹝臨江仙﹞河漢千年鳳舞。煙沙萬里龍荒。封侯只愛酒泉鄕。關山瞻漢月。戈劍宿胡霜。紫塞夜搖風角。薇垣曉動星芒。翩翩書記舊河梁。幕中邀謝鑑。麾下得周郞。自家劉公濟是也。承天子命拜朔方河西二道節鎭。近移軍玉門關外。奏準聖旨。親點狀元李益參軍。乃吾故人也。報說今日到任。已分付各邊城。旌旗號令。精整一番。堂候官備酒。﹝內鼓吹介﹞

【滿江紅】﹝生眾擁上﹞寶馬嘶云。靑絲鞚。籠鞭袖裊。河橋聽鳴笳疊鼓。暮山欲噪。玉帳門前歌吹動。戍樓嶺上紅旛遶。﹝眾﹞風煙河畔引王孫。靑靑艸。

﹝見介﹞詞場第一名。﹝生﹞軍事得參卿。﹝劉﹞客冠三臺坐。﹝生﹞人依萬里城。﹝劉笑介﹞李君虞。今日劉公濟可是喜也。左右看酒。﹝堂候﹞日永篆香宜畫軸。風淸繡幙好投壺。酒到。

【梁州序】﹝劉﹞玉堂年少。日華天表。共仰雍容廊廟。何緣關塞。逢迎仙斾飄搖。似你三千禮樂。十萬甲兵。百二山河小。自來帷幄裏。夢賢豪。萬里雲霄一羽毛。﹝合﹞淸和候煙塵道。展營門細柳平安報。軍中宴。鎭歡笑。

【前腔】﹝生﹞非熊奇貌。臥龍風調。綠鬢朱顏榮耀。長城萬里。君侯坐擁幢旄。快覩軍容出塞將禮登壇。冠世英雄表。金湯生气象。迥銅標。圖畫在麒麟第一髙。

﹝合前劉﹞參軍到此。卽有軍中一大事請教。玉關之外。有小河西大河西二國。自漢武皇開西域四郡。隔斷匈奴。這兩國年年貢獻大漢。大河西獻葡萄酒。送在酒泉郡賜宴。小河西獻五色鎭心瓜。送在北瓜州犒賞。到大唐初年。舊規不攺。近自吐番挾制。貢獻全疎。意欲興兵。相煩艸奏。﹝生﹞容下官措思。

【前腔】﹝劉﹞碧油幢燕雀風髙。金字旗龍蛇云遶。聽單於吹徹。平安烽早。深感主恩鄭重。軍令分明。你筆陣狼煙掃。試揮毫。倚馬西飛插羽翹。

﹝合前生﹞老節鎭在上。河西貢獻不至。興兵主見不錯。但是四五月間晴雨不常。天气未便。下官叨以筆墨從事。願艸咫尺之書。先寒二國之膽。更容下官分兵。戍守回中受降城外。綴吐番之路。使他不敢空國而西。則酒泉不竭於唐。甘瓜復延於漢矣。﹝劉﹞參軍髙見。此乃王粲登樓之才。李白嚇蠻之計也。左右取大觥進酒。

【前腔】﹝生﹞染宮袍來附金貂。總戎陣未妨魚鳥。﹖﹖花邊簇馬。風前欹帽。憶西淸別騎。東府君侯。不信邊頭好。侍雄豪。書劍從軍敢吿勞。

﹝合前眾上﹞整頓舞衣云出塞。動搖歌扇月臨邊。﹝眾旦樂介﹞

【節節髙】金花貼鼓腰。一聲敲。紅牙歌板齊來到。龜玆樂。於闐操。花門笑。怕人間譜換伊梁調。甘州入破橫云叫。﹝合﹞酒灑西風茜徵袍。軍中且唱從軍樂。

【前腔】﹝眾旦舞介﹞裁停碧玉簫。陣花飄。河西錦帶翩翻耀。風前掉。掌上嬌。盤中俏。胭脂山下人年少。紅氍隊裏華燈照。﹝合前﹞

【尾聲】聽鳴笳芳樹篇篇好。小梁州宴罷人長嘯。單則是玉門關外老班超。

軍中髙宴夜堂開。

城上烏驚探馬來。

火照墨花飛艸檄。

眾傳君負佐王才。

﹝劉弔場﹞叫中軍官。明早到參軍府領下檄文二道。矯詔宣諭大小河西。責其貢獻。不服之時。興兵未遲。正是鞍馬不教生髀肉。檄書端可愈頭風。﹝下﹞

第三十出河西款檄

【粉蝶兒】﹝大河西回回粉面大鼻胡須上﹞撒采天西。泥八喇相連葛刺。咱占定失蠻田地。馬辣酥。拌飮食。人兒肥美。花蕊布纏匝胸臍。骨碌碌眼凹兒滴不出胡桐半淚。

自家大河西國王是也。天時萄葡正熟。東風起釀酒。貢獻吐番。今又聞得大唐天子起兵把定玉門關。要咱國伏降。咱國無定。先到者爲大。咱便釀下葡萄酒。看大唐吐番誰先到也。﹝番卒上﹞報報報。大唐使臣到。﹝內呼介﹞使臣到。大唐皇帝詔諭大河西王跪聽宣讀。昔漢西域說開萄葡歸漢。今遣劉節鎭李參軍鎭定大河西。可從節制。不服者興兵誅之。叩頭謝恩。﹝番王起介﹞請大唐使臣喫馬桐宴。﹝內應介﹞卽往小河西。不可久停。請了。﹝番王﹞俺國降唐也。自古河西稱大國。從今北斗向中華。﹝下小河西回回靑面大鼻胡須上﹞

【新水令】火州西撒馬兒田地。大狻猊降伏了覆著■﹝毛疊﹞旃兒做坐席。恰咬了些達郞古賓蜜。澡了些火惇惱兒水。鑌鐵刀活伶俐。燒下些大尾子羊好不攛人的鼻。

自家小河西國王是也。先年臣伏大唐。近來貢奉吐番。到瓜熟時吐番便來蹂踐一番。若再來擾。到不如降了大唐也。﹝內呼介﹞詔使到。大唐皇帝詔諭小河西王跪聽宣讀。皇帝念小河西絕遠。今遣劉節鎭李參軍撫之。逆者興兵誅討。叩頭謝恩。﹝番王起介﹞請大唐使臣喫了燒羊尾巴去。﹝內應介﹞使臣便往回中受降城斷絕吐番西路。不得遲畱。請了。﹝番王﹞咱降唐罷。正是詔從天上下。嚇殺小河西。﹝下﹞

【一枝花】﹝吐番將黑臉領眾上﹞當風白蘭路。避暑黃楊渡。槍槊兒剔透在三門豎。閃閃風沙。陣腳紅旗布。打一聲力骨碌。俺帽結朝霞。袍穿氆魯。劍彈金縷。

天西靠著悶摩黎。回鶻龜玆拜舞齊。只有河西雙鷂子。西風吹去向南飛。自家吐番大將。起了部落。搔擾大小河西。好景致也。﹝行路打圍介﹞

【端正好】旗面日頭黃。馬首雲頭綠。艸萋迷遮不斷長途。大打圍領著番土魯。繞札定黃花谷。

【滚繡球】風吹的艸葉低。甚時節靑疎疎柳上絲。聽的咿呀呀雁行鴉侶。吱哳哳野雉山狐。急張拘勾的捧頭獐。赤澑出律的決口兔。戰篤速驚起些窣格落的豪豬。咭叭喇喝番了黑林郞雕虎。急迸咯■﹝口邦﹞的順邊風。幾捧攔腰鼓。濕澑颯喇的是染塞艸。雙鵰濺血圖。錦袖上模糊。

呀。到大河西了。問萄葡酒熟麼。﹝內應介﹞大唐使臣到此。俺國降唐了。﹝番將怒云﹞呀。大河西降了唐也。

【倘秀才】呆不鄧的大河西受了那家們制伏。滿地上綻葡萄亂熟。醞就了打辣酥兒香碧綠。你獻了呵三杯和萬事。降唐呵也依樣畫葫蘆。罵你个醉無徒。

把都們且搶殺他一番。﹝作走殺介﹞呀。前面小河西了。問他鎭心瓜熟麼。﹝內應介﹞大唐使臣到此。已降唐了。﹝番將怒介﹞呀。小河西又降了唐也。

【倘秀才】些娘大的小河西生性兒撇古。東瓜大的小西瓜瓤紅子烏。刺蜜樣香甜冰雪髓。小河西。你獻咱瓜呵省可了咱心煩暑。不獻呵瓜分你國土。敢待何如。

﹝內﹞大唐分兵去截你歸路了。你國敢怕唐朝也。﹝番將﹞說大唐麼。

【尾聲】暫回去放你一綫降唐路。咱則怕大唐家做不徹拔刀相助。咱不道決撒了呵。有日和你打幾陣戰河西得勝鼓。

番家射獵气雄粗。

去向河西嘴骨都。

似倚南朝做郞主。

可知西域怕匈奴。

第三十一出吹臺避暑

【西地錦】﹝劉上﹞西地涼州無暑。有中天冰雪樓居。一時勝事誇河朔。看他小飮如無。

﹝一落索﹞畫戟垂楊吹幕府。臺館新成。燕雀窺檐語。珠簾暮。涼州唱徹人無暑。參佐風流時一聚。閒學如才鸚鵡。雨洗燕支路。且須髙宴凝歌舞。俺劉公濟鎭守關西。李君虞參吾軍事。可謂翩翩記室。且喜徵塵路淨。避暑筵開。近報得河西納款。早則喜也。﹝內作樂介生上﹞

【番卜算】六月罷西徵。燕幙風微度。雅歌金管按投壺。將軍多禮數。

﹝相見介劉﹞避暑新成百尺臺。﹝生﹞軍中髙宴管弦催。﹝劉﹞知君不少登樓賦。﹝生﹞正爾初逢袁紹杯。﹝劉﹞參軍。俺二人以八拜之交。同三軍之事。西事匆匆。未遑髙宴。今玆天气炎暑。小飮涼臺。左右看酒。﹝堂候上﹞臺髙欲下陰山雪。晝永堪銷沈水香。酒到。

【惜奴嬌】﹝劉﹞萬里長驅。喜軍中髙宴。正屬吾徒。邊塵靜。日永放衙休務。正午。槐展油幢。苔臥沈槍。花催羯鼓。難度。六月裏染徵云怎不向吹臺歌呼。

【前腔】﹝生﹞男兒坐擁銅符。喜繡旗風偃。畫棨云舒。涼州路。日遠炎蒸不住。正爾。羽扇綸巾。據牀淸嘯。圍棋賭墅。凝佇。看燕寢恁幽香時裊碧窗煙霧。

﹝卒捧酒甕上﹞水色淸浮竹葉。霧華香沁葡萄。稟老爺。酒泉郡獻大河西國萄葡酒。﹝劉﹞此酒參軍之功也。堂候行酒。

【斗寶蟾】香浮頓遜醍醐。鎭葡萄亂潰。鴨頭新綠。也索向酒泉移封。把涼州換取。﹝生﹞淸醑。想一年風色阻。千日凍花敷。暈珍珠。醡盡酸甜。畱下水晶天乳。

﹝卒捧瓜上﹞北斗髙如南斗。西瓜大似東瓜。稟老爺。瓜州獻小河西國鎭心瓜。﹝劉﹞此亦參軍之功也。堂候進瓜。

【前腔】淸虛。冰井沈余。等半輪靑破。一襟涼貯。鎭紫瓤浮動。素津流注。﹝生﹞冰筯。甘垂承掌露。寒濺泣盤珠。沁肌膚。迸玉綻紅。跳顯出个人風度。

﹝劉﹞好上望京樓一望也。﹝生﹞望京有甚好處。

【錦衣香】﹝劉﹞關樹鋪。濃陰護。水萍紆。微風度。飛樓外望京何處。﹝生﹞怕乘鸞煙去鳳臺孤。邊聲似楚。云影畱吳。據胡牀三弄影扶疎。嘯欹樓柱。聽胡笳悲切訴。似訴年光流欲去。正遶鵲休枝。驚蟬墜露。

【漿水令】﹝合﹞家何在畫屛煙樹。人一天關山夢餘。砑光杯影醉蟾蜍。便待敲殘玉唾。擊碎珊瑚。心未愜鬢先素。慢尋河影斷長安路。樽俎內。樽俎內風雲才聚。旗門外。旗門外河漢星疎。

【尾聲】﹝劉﹞參軍呵。和咱沈李浮瓜興不俗。你要受降城也。早則秋風別哨關南路。則怕你要諭檄還朝賦子虛。

﹝生﹞下官感公侯知遇。口占一詩。﹝劉笑介﹞請教。﹝生吟介﹞

日日醉涼州。

笙歌卒未休。

感恩知有地。

不上望京樓。

第三十二出計局收才

【夜行船】﹝盧上﹞一品當朝橫玉帶。婣連外戚。勢遊中貴。世事推呆。人情起賽。可嗔那書生無賴。

兵權掌握勢爲尊。奉詔移軍鎭孟門。獨倚文章傲朝貴。賈生空遇聖明君。自家盧太尉。三年前因李益恃才气髙。計遣參軍西塞。聽見李生有詩獻劉鎭帥。感恩知有地。不上望京樓。卽當奏知。怨望朝廷。只是一件。咱方奉命把守河陽孟門山外。召回劉節鎭暫掌殿前諸軍。咱將計就計。今早奏準聖人。加李君虞祕書郞。攺參孟門軍事。不必過家。看他到咱軍中。情意如何。招他爲壻。如再不從。奏他怨望未晚。已遣人請他朋友京兆人韋夏卿商量。早來也。﹝韋上﹞

【薄幸】暑色初分。秋聲一派。看長安馳道。秋風冠蓋。天涯有客。幾時能會。俺消停處見畫棨朱門橋外。好參謁中朝太尉。

﹝見介盧﹞好客勞西笑。﹝韋﹞人雄鎭北軍。﹝盧﹞折簡求三益。﹝韋﹞旌旄謁使君。﹝盧﹞韋先生。你是李君虞好友。俺今移鎭孟門。奏攺他參吾軍事。可好麼。﹝韋﹞李君虞三年在邊。資當內轉。今又參卿軍事。恐非文人所堪。﹝盧﹞他有詩劉鎭帥怨望朝廷。又何必彊他入朝。咱招賢館勝如望京樓也。

【鑼鼓令】他朝中文章後輩。曾喜他相見只尋常到來。知他性兒那些■﹝兀監﹞■﹝兀介﹞。﹝韋﹞都是些少年情態。怎知的千金賦今人不買。枉了筆生災。題鸚鵡敎誰喝采。﹝盧﹞咱無文的太尉何禁怪。只可惜賈長沙幹死了洛陽才。﹝合﹞他鄕歲月。遠水樓臺。今朝領旨。知他便回。相逢到此好佳懷。秋江寂寞也自放花開。

【前腔】﹝盧﹞當初也浪猜。咱移軍把著孟門去來。參軍事請他優待。﹝韋﹞文章士自有廟堂除拜。作參軍知幾載。﹝盧﹞孟門喜非邊塞也。﹝韋﹞便做道非邊塞。曾如站立在白玉階。﹝盧﹞咱軍容將禮好不雄哉。早難道古來書記都不是翰林才。

﹝合前韋﹞旣將軍厚待。李君虞自有國士之報。小生吿行。

【余文】爲交情一笑來。﹝盧﹞須知吾意亦憐才。韋先生休道俺少禮數的將軍做不的招賢宰。

﹝韋下盧弔場﹞可笑可笑。韋生豈知俺計也。候旨官兒怎的不見到來。﹝堂候上﹞微聞禁漏穿花遠。獨詔邊機出殿遲。稟爺。聖旨已下。李益以祕書郞攺參孟門軍事。卽日離鎭。不許過家。﹝盧笑介﹞書記在吾算中矣。分付諸軍起行。

孟門關外擁羆貅。

打鳳撈龍意不休。

但得他來府門下。

那時誰敢不低頭。

第三十三出巧夕驚秋

【念奴嬌序】﹝旦同浣上﹞梧桐乍雨。正碧天秋色。霧華煙暝。浴罷晚妝凝望立。簾漾玉鉤風定。﹝浣﹞別院吹笙。髙樓掩鏡。泛灩銀河影。﹝合﹞幽期無限。佩環聲裏人靜。

﹝臨江仙﹞﹝旦﹞炎光初洗輕塵雨。飛星寄恨迢迢。﹝浣﹞金風玉露翠華搖。暫停鮫泣翠。相看鵲塡橋。﹝旦﹞占得歡娛今夜好。一年幽恨平消。﹝浣﹞彩樓人語暗香飄。﹝合﹞不知誰得巧。空度可憐宵。﹝旦﹞浣紗。今當七月七夕。織女渡河。香燭瓜果。已備樓中。去請老夫人鮑四娘。同會彩筵。可早到也。﹝老旦上﹞

【似娘兒】閨閣露華零。感佳期愁絕惺惺。聽機中織女啼紅迸。望牽郞河漢。烏飛涼夜。鬢染秋星。

兒請俺怎的。﹝旦﹞母親萬福。今逢巧夕。母親同鮑四娘消遣一回。﹝老﹞鮑四娘可待來麼。﹝鮑上﹞

【遶地遊】彩樓淸迥。燭閃紅妝靚。笑年年乞巧誰剩。

﹝見介﹞鄭夫人郡主萬福。今夕香燭果筵。莫非穿鍼故事乎。﹝老﹞咱老人家乞巧何用。正爲兒女相邀。四娘同此。﹝鮑﹞從來乞巧。凡有私願。只許在心。不許出口。但看蟢子縈盤。便是人間巧到。老夫人。你我心中暗祝。同拜雙星便了。﹝拜介﹞烏鵲橋成上界通。千秋靈會此宵同。彩盤花閣無窮意。只在遊絲一縷中。﹝老﹞此夕眞佳景也。

【念奴嬌】人間天上。數佳期新近。秋容太液波澄。院宇黃昏。河正上。幾看淸淺閒庭。輝映。雲母屛開。水晶簾捲。月微風細淡煙景。﹝合﹞同看取。千門影裏。誰似雙星。

【前腔】﹝旦﹞河影。層波夜炯。怕空蒙霧染機絲。翠花寒凝。一水仙郞。遙望處。脈脈此情誰證。傒幸。喜極慵妝。歡來罷織。倚星眸曾傍暗河行。﹝合前﹞

【前腔】﹝鮑﹞還倩。那些縹緲銀鸞。參差烏鵲。斷虹低處翠橋成。淸佩隱。似濕雲含雨流聲。淸興。按戶斜窺。淩波微步。一天秋色今宵勝。﹝合前﹞

【前腔】﹝浣﹞端正。步障停雲。眉梁瀉月。一年情向此中傾。淸虛處。微茫香霧盈盈。私聽。百子池邊。長生殿上。﹝內作笑介﹞便風中微雨笑分明。﹝合前﹞

【古輪臺】﹝老﹞夜雲輕。秋光銀燭畫圍屛。水沈細縷香生鼎。﹝鮑﹞彩樓低映。問誰許宵徵。鈿合金釵私慶。似恁幽歡十分淸。把人間私願一時幷。﹝旦﹞商量不定。暗風吹羅帶輕縈。柔情似水。佳期如夢。碧天瑩淨。河漢已三更。﹝浣﹞良宵耿。算此時誰在回廊影。

【前腔】﹝鮑﹞含情。若是長久似深盟。又豈在暮暮朝朝。歡娛長並。﹝旦悲介﹞玉漏無聲。恨浥西風不盡。忍顧河西人遠。斷河難倩。重歸向舊鴛機上。拂流螢殘絲再整。﹝合﹞想牽郞還望俜停。鮫綃幾尺。淚花猶瑩。臨河私贈。時有墮釵橫。便道是天河永。他年年風浪幾時生。

【意不盡】明朝烏鵲到人間境。試說向靑樓薄幸。你可也臥看牽牛織女星。

阿母天孫恨幾端。

九微燈影佇靑鸞。

誰尋仙客乘槎路。

且伴佳人乞巧盤。

第三十四出邊愁寫意

【北點絳唇】﹝眾邊將上﹞紫塞飛霜。平沙月上。旌旗晃。劍戟排墻。擁定銅符帳。一

聲參佐發蘭州。萬火屯云映綠油。邊鋪恐巡旗盡換。山城欲過館重修。咱們是朔方劉節鎭部下。因李參軍分兵回樂峯受降城。斷截吐蕃西路。今夜巡塞各城堡。守瞭軍人嚴緊伺候。﹝眾應介眾鼓吹燈籠擁生上﹞

【金瓏璁】萬里逐龍荒。擁弓刀千騎成行。刁鬥韻悠揚。畫角聲悲壯。錦盤花袍袖生涼。才起點報星霜。

邊霜昨夜墮關楡。吹角當城片月孤。無限塞鴻飛不度。秋風吹入小單於。自家本用文墨起家。翻以弓刀出塞。旣有三軍之事。豈無一夕之勞。分付將官軍士。用心巡守。﹝眾應介生﹞將帳門卷上。一望塞外風煙。

【一江風】碧油幢。卷上牙門帳。步上嚴城壯。漢旌旗數點燈前。掩映紗籠絳。遠望火光。可是胡兒夜獵也。﹝眾﹞非關獵火光。﹝又﹞是平安報久常。玉門關守定這封侯相。

回樂峯前了。

【前腔】﹝生﹞那邊廂。淡素鋪平敞。堆積的淒寒狀。敢是下雪也。﹝眾﹞是沙也。是氤氳幾垜平沙。似雪紛彌望。瑤池在瀚海傍。﹝又﹞﹝眾﹞梁園在古戰場。築沙堤等不得沙河將。

是受降城也。

【前腔】﹝生﹞冷淸光。气色霏微漾。暈影兒朦朧晃。敢是霜也。﹝眾﹞是月亮。﹝生﹞步寒宮認得分明。不道昏黃相。衣痕上辧曉霜。﹝又﹞﹝眾﹞是嫦娥在女墻。照愁人白髮三千丈。

俺坐一會也。

【前腔】據胡牀。沙月浮淸況。﹝內吹笛介﹞猛聽的音嘹亮。﹝眾﹞何處吹笛也。這吹的是關山月也。是思歸引也。﹝眾作回頭望鄕介指云﹞那不是俺家鄕洛陽。那不是俺家鄕長安。那不是他家鄕隴頭。﹝生亦作望鄕掩泣眾﹞被關山橫笛驚吹。一夜徵人望。家山在那方。﹝又﹞離情到此傷。斷腸聲淚譜在羅衫上。

﹝王哨上﹞龍吟塞笛空橫淚。雁足吳箋好寄書。稟參軍爺。小卒是京師盧太尉府中王哨兒便是。因來劉節度軍中探取軍情回京。可有平安書寄。﹝生﹞正好相煩。情書不盡。暫將屛風數折。對此淸光。畫出邊城夜景。見咱淒涼也。秋鴻取畫筆丹靑聽用。﹝鴻上﹞王會圖中開粉本。陽關曲裏寄丹靑。紙屛風蛾墨在此。﹝生做畫介﹞

【三仙橋】陽關落照。盡斷煙衰艸。河流一綫。那更鴻縹緲。邊城上著幾點漢旌搖。盼胡天恁遙。呀。俺提起潤生綃。拂拭些情淚落。還倚著路敷分斜。隨著素毫。展風沙蘸的个墨花淡了。屛風呵。一遞遞短長城。做不出疊巫山淸曉。

待畫這沙似雪。月如霜。

【前腔】卻怎生似雪樣偎沙回杳。一抹兒峯前回樂。則道是拂不去受降城上淸霜。看則是永夜徵人。沙和月長恁照。也影飄颻碧蒙蒙把關河罩。幕寒生夜悄。四下裏極目暗魂銷。淸寒似寂寥。這幾筆兒輕勾淡繞。撇綽的暮光浮。隱映的朦朧曉。屛風呵。恁路數兒是分明。可引的夢沙場人到。

待畫著徵人聞笛望鄕也。

【前腔】一笛關山韻髙。偏起著月明風裊。把一夜徵人。故鄕心暗叫。齊回首鄕淚閣。並城堞兒相偎靠。望眼兒直恁喬。想故園楊柳。正西風搖落。便做洗邊城霜天乍曉。也星似衠雲飄。衠入徧梁州未了。屛風呵。比似俺吹徹梅花。怎遞送的倚樓人知道。

畫完。題詩一絕。回樂峯前沙似雪。受降城外月如霜。不知何處吹蘆管。一夜徵人盡望鄕。詩已題下。王哨兒寄去也。﹝哨﹞自有回報。

【尾聲】做不得李將軍畫漢宮春曉。俺這裏捲不去的雪月霜沙映白描。趁著這一天鴻雁秋生早。

﹝哨下走報人上﹞烏鵲南飛終是喜。馬首西來知爲誰。自家長安門走報的便是。來報李參軍轉官。不免徑入。﹝見介﹞恭喜老爺。新奉聖旨。加祕書省淸銜。攺參盧太尉孟門軍事。卽日起程。﹝生﹞何因有此。先賞報人去。便寫書謝了劉節鎭起程。﹝報﹞節鎭劉爺也欽取還朝。總管殿前諸軍事。﹝生﹞呵。原來如此。

西塞東歸總戰塵。

畫屛風裏獨沾巾。

閨中只是空相憶。

若見沙場愁殺人。

第三十五出節鎭還朝

【寶鼎兒】﹝眾擁劉節鎭上﹞旗門占气色。鳳尾雲飄。旄頭宿落。匣劍老轆轤繡澀邊烽冷兜笭苔臥。共仰淸時畱節鎭。萬里關河紫邏。﹝合﹞正簫鼓鳴秋。牙幢淸晝。貂蟬遶座。

獨攜堂印坐西州。一劍霜飛雁影秋。卻笑班超容易老。焉知李廣不封侯。自家劉公濟。鎭守玉門關外。推轂幾年。拓地千里。落日已收番帳盡。長河流入漢家淸。昨奉聖旨。著下官還朝。總管殿前諸軍事。李君虞加祕書郞。攺參盧太尉孟門軍。早晚參軍書到也。﹝卒持書上﹞云沈老上飛鴻去。日落回中探馬還。﹝叩頭介﹞參軍爺有書。﹝劉笑念書介﹞參軍李益頓首劉節鎭開府麾下。愚生書劍西徵。拜瞻臺座。三載於玆。恩禮兼至。袁本初書記。時有優渥之言。王仲宣從軍。不無思鄕之感。意難遙別。道阻回長。所深幸者。君侯膺歸衮之期。賤子附遷鶯之役。風期未遠。存問非遙。虎變龍蒸。風雲自愛。不宣。益再頓首。呀。李君虞早向孟門去也。下官旣受君命。不俟駕行。堂候官。請徵西大將軍金印出來。交與副將軍權領。卽日起行。﹝副將領眾上﹞關西諸將謁容光。曾入甘泉侍武皇。今日路傍誰不羨。功業汾陽異姓王。恭賀老爺還朝。﹝劉﹞老夫有何功績。得此皇宣。

【啄木兒】心𨿽赤。鬢欲皤。意气當年漢伏波。念少遊歸興如何。相憐我得遂婆娑。﹝舉手介﹞忝元戎多■﹝口叚﹞勞參佐。甚西風別去情無那。﹝淚介﹞吹起袍花淚點多。

﹝眾﹞老爺呵。

【前腔】你倚天劍。回日戈。一卷陰符萬揣摩。洗兵風坐挽銀河。比陵煙漢將功多。﹝跪拜﹞詔東歸少不的齊聲賀。﹝眾淚介﹞這歡聲有淚向悲笳墮。再不見尊俎投壺聽雅歌。

﹝劉﹞就此別了。﹝眾﹞願攀畱信宿而行。盡邊關父老降附蕃戎之意。﹝劉﹞京營務重。不敢稽延。俺所佩平西大將軍金印。權交副將軍收掌。好珍重也。﹝交印介﹞

【三段子】﹝劉﹞黃金斗大。肘間懸龜紋綬花。權時未掛。臥內前牀兒護他。有如姬要不的他閒偸把。朱司農用不著那橫文打。怕漏使模行。軍機怎耍。

﹝將﹞敢問老爺。軍機那一件最大。﹝劉﹞漢置四郡。斷匈奴入羌之路。今當護羌。使吐番不得連和。陽關內外可無事矣。

【前腔】甘涼以下。望長安天涯海涯。爲甚屯田建牙。斷番戎羌家漢家。﹝將﹞兵法願一指授。﹝劉﹞聽老夫八个字兵法。銷兵日久休頹塌。生羌歲久防姦詐。八个字。柰苦同甘。信賞必罰。

起行。諸軍將不許離信地遠送。﹝內報介﹞受降城外諸夷長送老爺。﹝劉﹞不須遠送。只一心事唐便了。﹝行介﹞

【歸朝歡】歸朝去。歸朝去。萬里胡沙。秦川雨。杜陵花。關山路。關山路。畫角鳴笳。送將歸。兩鬢華。秋光塞上人如畫。黃宣去把團營押。看細柳春風大將牙。

秦時明月漢時關。

繡纛人看上將還。

但使龍城飛將在。

不敎胡馬度陰山。

第三十六出淚展銀屛

【菊花新】﹝旦浣上﹞舉頭驀見雁行單。無語秋空頻倚闌。寒花蘸雨班。應將我好景摧殘。

﹝河滿子﹞露冷蓮房墜粉。霜淸竹院餘香。偏照畫堂秋思朗。垂簾半捲瀟湘。幾回斷鴻影裏。無言立盡斜陽。奴家自別李郞。三秋杳無一字。正是叢菊兩開人不至。北書不寄雁無情也。﹝浣﹞早晚佳音。不須煩惱。

【桂枝香】﹝旦﹞水雲天淡。弄妝晴晚。映淸虛倚定屛山。暢好處被閒愁占斷。減香溫一半。減香溫一半。洞房淸嘆。影闌珊。幾般兒夜色無人玩。著甚秋光不柰看。

﹝浣﹞上鳳簫樓望一回也。

【前腔】﹝旦﹞捲簾無限。山明水遠。殘霞外煙抹晴川。淡霜容葉橫淸漢。正關山一點。正關山一點。遙望處平沙落雁。倚危闌。淚來濕臉還誰見。愁至知心在那邊。﹝哨持小屛風上﹞

【賺】塞上飛馳。報與朱門人自喜。﹝旦﹞試聽晚妝慵。那重門深閉。知他甚底。悶把珠簾輕揭起。﹝哨叫介浣﹞寂靜堂前。數聲兒客至。回廊半倚閒窺覷。是誰。﹝哨﹞陽關哨卒來傳示。﹝旦驚喜介﹞你可曾從事李參軍。俺這裏寒衣未寄。﹝哨出屛介﹞怕寄平安書不的。小屛風上傳詩意。﹝旦﹞這書封幾夜霜華脆。雁足寒飛遶月枝。黃花酌酒相勞你。﹝浣出酒飮哨介哨﹞主公威令難遲滯。﹝浣﹞夫人鄭重畱人醉。﹝旦﹞主公是誰。﹝哨﹞盧太尉。﹝旦﹞太尉何人。﹝哨﹞乃當朝丞相盧■﹝木巳﹞之弟。穿宮盧中貴老公公之兄。第一富貴人家也。﹝旦﹞且問你。參軍甚時可回。﹝哨﹞小的在關西聽的參軍爺題詩與劉節鎭說。不上望京樓了。﹝旦惱介哨﹞不須煩惱。俺歸到中途聞聖旨。別有差除疾和遲。少不得榮歸故里。咱階前拜酒忙回去。﹝下旦﹞三年一字三千里。非同容易。非同容易。

【金索掛梧桐】寒鴉帶晚暉。喜鵲傳新霽。遠水凝眸。折盡層波翠。﹝開屛風介﹞夫。你三年沒紙書。難道短相思。屛風呵。爲甚封了重封出落的呈妝次。李郞。你感劉君恩遇。不上望京樓呵。你只知紅妝夜宴軍中美。可也回首望京樓上覷。風塵起。千尋落葉離不的花根裏。﹝合﹞知他是何日歸期。且接著平安喜。

歸意可知。且展畫屛詩句一玩。呀。原來十郞手自丹靑也。﹝詠詩介﹞回雁峯前沙似雪。受降城外月如霜。不知何處吹蘆管。一夜徵人盡望鄕。你看幾壘屛山。詩中有畫。畫中有詩。滿目邊愁也。

【前腔】沙如雪靄微。月似霜華積。月杳沙虛。冷淡傳蹤迹。俺不曾到萬里短長城。這幾疊畫屛兒。寫陽關只少个瀟湘對。夫。俺這裏平沙瀚海把圍屛指。你那裏落月關山橫笛吹。心兒記。夢魂中有路透河西。

﹝合前浣﹞小姐。三年李郞不歸。家門漸次零落也。

【梧桐花】是綺羅叢春富貴。盡花月無邊受用美。如今金穀田園誰料理。把這舊家門戶空禁持。老夫人一段傷心難寄與。﹝合﹞算只有歸來是。

﹝旦﹞道甚家資。可惜秋光也。

【前腔】你道爲甚呵。勾引的黃昏淚。向蓮葉寒塘秋照裏。偸把胭脂勻注喜。這其間芳心泣露許誰知。俺待寫半幅秋光還寄與。﹝合前﹞

【意不盡】連天衰艸砧聲起。﹝浣﹞他還鄕早晚不索寄寒衣。﹝合﹞盼得他錦繡團欒眞是美。

邊月胡沙泣向君。

畫屛紅粉漬氤氳。

明年若更陽關戍。

化作西飛一片雲。

第三十七出移參孟門

【番卜算】﹝盧上﹞秋艸塞門煙。河上西風偃。洛陽才子赴招賢。鼓吹軍中宴。

一家何止十朱輪。兄弟雙飛秉大鈞。獨向河陽徵戰淨。今朝開閣引詞人。自家盧太尉。鎭守孟門關外。奏準李君虞參我軍事。報說今日走馬到任。左右營門伺候。﹝生眾上﹞

【神仗兒】河西路轉。﹝又﹞赴河陽幕選。﹝又﹞﹝王哨叩頭﹞參軍爺到來。前日萬金家報。是小軍送上夫人。﹝生﹞勞你。夫人安否。﹝哨﹞平安。只是望爺過家。﹝生﹞取一錠花銀賞他。哨兒。你是咱故人。以後太尉爺差你長安帶書往來。也不慢你。﹝哨﹞當得當得。﹝生﹞報平安陣前飛雁。便玉人無恙。怎生排遣。只怕這磨旗門盼不到吹笙院。

﹝見介盧﹞聞君西域奏詞鋒。﹝生﹞天柱山髙大華東。﹝盧﹞鴛鷺好歸仙仗裏。﹝生﹞熊罷還在禁庭中。﹝盧﹞參軍。洛下一見。至今懷仰。何幸得參吾軍。看酒。﹝堂候上﹞幕府求才子。將軍作主人。酒到。

【瑣寒窗】﹝盧﹞倚風塵萬里中原。大將登壇尺五天。孟門關外。少華峯前。遶旌旗萬點。河流一綫。還倚仗詞鋒八面。﹝合﹞難言。人生遇合總情緣。且須髙宴畱連。

【前腔】﹝生﹞筆花梢慣掃狼煙。誰待吹噓送上天。攺河陽贊佐。塞上回旋。便相如諭檄。終軍乘傳。也不似恁般蓬轉。

﹝合前盧﹞聞參軍有詩。不上望京樓。然否。﹝生﹞醉後余談。何勞遠聽。﹝淨笑介﹞

【前腔】你佩恩華意气成篇。不把望長安心事懸。君虞休嫌文官武職。看參軍楚楚。書記翩翩。有賦河淸鮑照。登樓王粲總不礙禁庭淸選。

﹝合前盧﹞參軍。可有夫人在家。﹝生﹞秀才時已贅霍王府中。﹝盧﹞原來如此。古人貴易妻。參軍如此人才。何不再結豪門。可爲進身之路。﹝生﹞已有盟言。不忍相負。

【前腔】淚花彈袍袖香殷。數徧秋花人少年。﹝盧﹞可有平安信。﹝生﹞下官進轅門時。老太尉麾下一人。三年才傳得一信。﹝盧﹞受命在君。何戀戀兒女乎。﹝生﹞晚風砧杵。夜月刀環。正尋常歸燕。幾行徵雁。怎隔斷關河別怨。

﹝合前生﹞請罷酒。﹝盧﹞軍中一日一宴也。

【尾聲】爲憐才子聲光遠。﹝生﹞自是將軍禮數寬。﹝合﹞指日呵文武朝班歸漢苑。

﹝生下盧弔場﹞眾將官。查那一个傳李參軍家信。﹝哨﹞是小的。﹝盧﹞拿去綁下。﹝哨乞饒介盧﹞且記著。許你將功贖罪。差你京師慶賀劉節鎭還朝。便到參軍家。說他咱府招贅。好歹气死他前妻。是你功也。﹝哨﹞理會得。

八柱擎天起畫樓。

一般才子要低頭。

非關鬼蜮含沙影。

自要蛟龍上釣鉤。

第三十八出計哨訛傳

【薄幸】﹝鮑上﹞翠館雲閒。陽臺雨過。正夕陽閃淡。秋光無那。鏡中略約。年華多大。君知麼。夢不斷梧桐金井。雨偏打閒愁獨坐。

﹝西江月﹞舊日長裙廣袖。如今窄襪弓鞋。朝花冷落暮花開。不唱賣花誰買。時學養娘催繡。閒陪幼婦題詞。春絲盡也絡秋絲。心緖啼痕似此。俺鮑四娘。數日伴小玉姐消遣。聞道朝廷將取李郞回家。竟無消息。終日翠減香消。俺因自想靑樓時節。伴著五陵年少。今日獨自。好恓惶也呵。

【羅江怨】無柰這秋光老去何。香消翠訛。聽秋蛩度枕沒謄那。數秋螢團扇暗消磨。也怎生个芭蕉夜雨閒吟聒。燈兒和咱麼。影兒和咱麼。好一个恓惶的我。

﹝王哨兒上﹞去爲撈酒客。來作拗花人。小軍王哨兒便是。主公盧太尉差往長安霍府行事。只是俺老爺招贅李參軍。要暗死那前位夫人。太尉不將心比心。小子待將計就計。前日與李爺寄書。那夫人待我不輕。正要說知。未可造次。打聽得這曲頭有个鮑四娘。走動他家。且向他一問。﹝見介﹞老娘。有漿水喫一碗與行路人。﹝鮑﹞客官何來。﹝哨﹞李參軍帳下。﹝鮑驚介﹞參軍在那裏。﹝哨﹞正待朝廷取歸。被當朝盧太尉奏點孟門關外參軍去了。﹝鮑﹞可就回來。﹝哨﹞早哩。敢要就了盧太尉小姐也。﹝鮑﹞怎麼說。﹝哨﹞敢招贅在盧家了。﹝鮑﹞十郞好薄幸也。

【香徧滿】秀才無賴。死去也不著骸。越樣風流賽。眞个難猜。不道將人害。是佳人命薄。慣了些呆打孩。咱橫枝兒聽著。也不分把闌干拍。

你同俺去他家說个端詳。定不慢你。﹝哨﹞使得。

【前腔】﹝鮑﹞幾分消息。輕可的泄漏些。帶的个愁來也。怎一个愁字兒了得。今番夜。倩你敎喫敲才。好歹將意兒團弄他。歸來時待扭碎花枝打。

【尾聲】這段情詞眞也假。﹝哨﹞不假。你爲咱順西風傳與小窗紗。﹝合﹞只怕斷腸人聽不起這傷情話。

秋風遠信雁鴻低。

春色天邊鶯燕疑。

雪隱鷺鶿飛始見。

柳藏鸚鵡語方知。

第三十九出淚燭裁詩

【望遠行】﹝旦上﹞寒鬢寶釵猶掛。倚秋窗數點黃花。扶頭酒醒鑪香炧。墮淚妝殘柳暈斜。西風涼似夜來些。

﹝好事近﹞簾外雨絲絲。淺恨輕愁碎滴。玉骨西風添瘦。趁相思無力。小虫機杼隱秋窗。黯淡煙紗碧。落盡紅衣池面。苦在蓮心菂。自從十郞屛風寄後。轉忽經秋。欲寄回文。曾無便使。好不傷感人也。浣紗。這幾日鮑四娘都不見來。卻爲何的。正是秋風滿院無人見。怕到黃昏獨倚門。

【眼兒媚】﹝鮑上﹞匆匆消息報君家。繡鞋兒陡的未寬些。想他暮雲樓畔。悶拈簫管。憔悴煙花。

﹝見介旦﹞幾日不來隨喜。卻是因何。﹝鮑﹞偶爲貧忙。有乖淸候。敢問十郞去幾年了。﹝旦﹞將次三秋。﹝鮑﹞如今早則喜也。﹝旦驚介﹞知他甚喜。﹝鮑﹞你猜來。

【紅衲襖】﹝旦﹞莫不是掃南蠻把謫仙才禦筆拿。莫不是定西番把洛陽侯金印掛。莫不是虎頭牌先寫著秦關驛駐皇華。莫不是鳳尾旗緊跟上他渭河橋敲駿馬。得他个俊參軍功級多。少不得把咱小縣君封號加。可知是喜早些兒傳下也。這些時挑燈衠弄花。

【前腔】﹝鮑﹞則道他顯威風拄倒了昆侖北海涯。則道他凱歌聲喧動了長安西日下。則道他覓封侯時運底有甚巧爭差。受皇宣道途中有些閒蹭答。怎知他做官兒不著家。比似你做縣君喬坐衙。其間就裏有話難提也。則怕你猜得來愁悶煞。

﹝旦﹞你怎生又道是喜也。

【前腔】莫不是玉門關拘的俊班超靑鬢華。莫不是望鄕臺站的个老蘇卿紅淚灑。莫不是他戰酣了落日摧寒甲。莫不是客犯了災星墜漢槎。十郞夫。若是你走陰山命不佳。俺■﹝扌棄﹞了壞長城哭向他。不然你死丟下了玉鏡臺也。恁孤鸞偏照咱。

【前腔】﹝鮑﹞你怕他胭脂山血淚花。你怕他拂云堆魂墜馬。他原來斷腸流別賺了个香羅帕。磨旗峯轉添上些紅臂紗。他則待要艷湖陽窺宋家。你﹖﹖了个錦回文學竇娥。待不信呵有个人兒傳示也。慢消詳尋問咱。

﹝哨兒上﹞好作事因尋浪子。怕將消息惱山兒。夫人叩頭。﹝旦﹞是去歲寄屛風的王哨兒。﹝哨﹞夫人眼裏出水。﹝鮑﹞胡說。﹝哨﹞是是是秋波。秋波。﹝旦﹞太尉爺幾个女兒。招了參軍爺做女壻。﹝哨﹞只是這个小姐。十分才貌。參軍爺相隨太尉爺移鎭孟門。郞才女貌。四眼相顧。因此上商量這門親事。﹝旦﹞就了麼。﹝哨﹞敢待就也。﹝旦泣﹞李郞薄幸呵。

【泣顏回】提起淚無涯。憶相逢澹月梅花。天應錯與。風萍露柳榮華。等閒招嫁。劣身奇賺上了他虛脾話。便今朝死待何如。分薄書生奚落奴家。

﹝老旦上﹞無事護窗紗。嬌看萼綠華。沈香燻小像。楊柳伴啼鴉。原來鮑四娘在此。這个軍兒何處來。爲甚小姐悲啼不止。﹝鮑﹞這是前度寄屛的王哨兒。報說李郞議親盧府。因此傷心。﹝老﹞那个盧府。李郞好不小覷了人家哩。

【前腔】如花。俺幾年培養出牡丹芽。春風一度。有甚年華。幾曾消乏。您般時節滿堂如畫。做門楣不成低亞。待餘生分付靑鸞。你玉鏡臺又過送了誰家。

﹝哨﹞天晚吿行。﹝旦﹞浣紗。張上燈來。俺寄一詩去也。﹝浣持燈上旦寫介﹞

【橊花泣】驚魂蘸影飛恨遶螓蛾。咱也曾記舊約點新霜。被冷余燈臥。除夢和他。知他們和夢呵也有時不作。這答兒心情你不著些兒个。是新人容貌爭多。舊時人嫁你因何

﹝老﹞詩可寫就了。﹝作看詩介﹞藍葉郁重重。藍花石橊色。少婦歸少年。光華自相得。愛如寒鑪火。棄若秋風扇。山嶽起面前。相看不相見。春至艸亦生。誰能無別情。殷勤展心素。見新莫忘故。遙望孟門山。殷勤報君子。旣爲隨陽雁。勿學西流水。

【麼篇】你可非煙染筆是那畫眉螺。蘸的秋痕淚點層波。佩香囊翦燭親封過。﹝鮑﹞你端詳待他。望夫臺詩句也則斟量和。﹝老﹞便分明說與如何。雨雲場幾大風波。

【漁家犯】﹝旦﹞俺爲甚懶腰肢似楊柳綫欹斜。暈眉窩似紅蕉心窄狹。有家法拘當得才子天涯。沒朝綱對付的宰相人家。比似你插金花招小姐。做官人自古有偏房正榻。也索是從大小那些商度。做姊妹大家歡恰。

【麼篇】﹝老﹞你則待錦回文煙冷了窗紗。淚封書烘破了銀蠟。是他弄簫臺把云影重遮。﹝指鮑介﹞你个定昬店把月痕偸搯。﹝鮑﹞只怪得定雙飛釵燕插。便和那引同夢的花燈恰。知他厭了家雞挑鳳。背了鴛鴦打鴨。

【撲燈蛾】﹝旦﹞書生直恁邪。見色心兒那。把他看不上早則吞他不下。也是風流儒雅。沒禁持做出些些。也則索輕憐輕罵。說他知咱小膽兒見了士女爭夫怕。

【前腔】﹝老﹞天敎有日逢。不道無言罷。﹝鮑﹞他當初相見咱直恁眉梢眼抹。也等閒回話。費了幾餅香茶。又不是路墻花朵。則問他怎生奚落好人家的女嬌娃。

﹝哨叩頭作去介旦﹞哨兒。

【意不盡】你說與他把烏絲闌詩句冷吟哦。從今後悶增多。長則是鬼胡由摸不上心頭可。

𨿽言千騎上頭居。

一世生離恨有餘。

葉下綺窗銀燭冷。

含啼自艸錦中書。

第四十出開箋泣玉

﹝生上﹞幾樹好花閒白晝。滿庭芳艸易黃昏。心隨嶽色畱秦地。夢逐河聲出禹門。自家一從玉關移鎭。參軍孟門。聽的盧太尉有招親之意。俺這裏只作不知。呀。怎忘的我小玉妻也。

【刮鼓令】閒想意中人。好腰身似蘭蕙燻。長則是香衾睡懶。斜粉面玉纖紅襯。和嬌鶯枕上聞。乍起向鏡臺新。似無言桃李。相看片雲。春有韻月無痕。難畫取容態盡天眞。

【前腔】無事愛嬌嗔。沒伊邊少个人。當初擬畫屛深寵。又誰知生暗塵。他獨自个易黃昏。將咱身心想伊情分。則他遠山樓上費精神。舊模樣直恁翠眉顰。

﹝王哨上﹞愁眠客捨衣香滿。走渡河橋馬汗新。俺王哨兒。奉太尉命。去傳播招親之事與李參軍前妻。到替他梢一首詩來。此是參軍別館。不免進見。﹝生﹞是王哨兒。從何而來。﹝哨﹞俺前日爲帶夫人平安信。太尉惱了。近遣俺京中慶賀。間到霍府中看看。悄的帶有夫人家信也。﹝叩頭送詩上介生﹞原來是小玉姐詩也。﹝作念詩介﹞藍葉郁重重。藍花石橊色。少婦歸少年。光華自相得。愛如寒鑪火。棄若秋風扇。山嶽起面前。相看不相見。春至艸亦生。誰能無別情。殷勤展心素。見親莫忘故。遙望孟門山。殷勤報君子。旣爲隨陽雁。勿學西流水。

【三換頭】鶯猜燕忖。疊就彩鸞淸韻。稱吳箋膩粉。啼紅嬌暮云。雁來成陣。這其間訴不盡。有片影橫秋雙未穩。一種心頭悶。書中說幾分。﹝合﹞且報平安。怎只把閒愁來殢人。

哨兒你敢在夫人前講甚話來。﹝哨﹞沒有。﹝生﹞詩意蹻蹊。﹝哨﹞是是是。那日遞家報與參軍爺。太尉要拷打小的。說俺府裏待招贅參軍。你敢再傳他家信。小的見夫人。依實說了。﹝生﹞好不胡說也。

【前腔】太尉呵。他杯中笑言。花邊閒論。尋常風影。你怎生偏認眞。無端要人生分。夫人呵。這其間也索問个詳因。難憑口信。一折詩兒也。九回腸怕損。﹝合前﹞

河陽不似舊關西。

夜夜城南夢故妻。

坐想寒燈挑錦字。

紅綿粉絮裛妝啼。

第四十一出延媒勸贅

【字字雙】﹝堂候官上﹞升官圖上沒行頭。堂候。胡須上掛鼻膿頭。怪臭。老爺說話耳根頭。最厚。精銅響鈔尋事頭。盡勾。

自家太尉府中堂候官便是。官𨿽無一品二品。錢到有九分十分。俺太尉爺在京管七十二衛。在外管六十四營。每日各衛府營討些分例。私衙買辦刻些等頭。說事過錢。偸功摸賞。從早到夜。爛鐵精銅。約有一紗帽回去。﹝內﹞可不發迹了你。﹝堂﹞你不知紗帽破了。漏去了些。遠遠聽得傳呼。太尉爺升帳。﹝盧上﹞

【一疋布】倚君王。爲將相。勢壓朝綱。三臺印信都權掌。誰敢居吾上。

身居太尉勢傾朝。有女盧家字莫愁。選得鳳凰飛不偶。可堪鴛鷺意難投。盧太尉。從孟門召取還都。仍管太尉府事。又賜俺勢刀銅鎩一副。凡都城內外著俺巡緝。有不如意的。都許先斬後奏。單生一女。未逢佳壻。我一心看上了李參軍。可恨此人性資奇怪。一味撇淸。在孟門關外年餘。都未通說。昨日還朝。恐他回去。安置他招賢館內。分付把門官校。不許通其出入。要他慣見俺家威勢。自然從允。𨿽然如此。還須請他朋友韋夏卿勸他。可知來也。

【寶鼎兒】﹝韋上﹞太尉勢傾朝堂。何事書生相訪。

﹝見介韋﹞寒儒久別威巖。復覩臺顏。拜揖。﹝盧﹞秀才暫須免禮。近前有事端詳。﹝韋﹞老太尉有何分付。﹝盧﹞

【瑣窗兒】李參軍蓋世文章。俺家中有淑女正紅妝。夏卿呵。你和他好友。借重你商量。要他坦腹不須彊項。夏卿知俺家威勢否。俺撈龍打鳳由他撞。怎脫得這羅网。

﹝韋背介﹞原來太尉要招贅李君虞。怕不孤了那小玉姐一段心事。俺且吿稟他知。

【前腔】論攀髙貴壻非常。有一言須代稟試參詳。他有了頭妻小玉。盟誓無雙。怕做不得負心喬樣。﹝盧笑嗔介﹞說甚麼小玉。便大玉要粉碎他不難。﹝韋背介﹞李郞。這太山只好作冰山傍。怕難做這冰相。

﹝堂候低云﹞韋先生。俺太尉爺小姐招人。托先生贊相。誰敢不從。

【前腔】他領鴛班勢壓朝廊。招女壻要才郞。威籠翡翠。勢鎖鴛鴦。你把絲鞭領取美言加上。﹝韋﹞也不須領絲鞭作官媒。只用朋情勸他便好。﹝回身合﹞婚姻簿上看停當但勸取由他想。

金屋藏嬌錦繡叢。

定須才子作乘龍。

饒他別插鴛鴦翅。

難出天羅地网中。

第四十二出婉拒彊婚

【小蓬萊】﹝生上﹞憔悴尋常風月。甚拘畱咫尺關山。花無人問。酒無人勸。醉也無人管。

﹝南鄕子﹞一去幾驚秋。淚老西風只暗流。夢裏也知歸去好。遲畱。咫尺秦簫不自由。準上望京樓。望得伊家見始休。還怕那人知道了。悠悠。自鎖重門一段愁。自家李十郞。從孟門關外還朝。卽擬還家。與小玉姐歡聚。不料太尉倚著威權。館俺別宅。不放閒遊。知他主甚意兒。早晚堂候官來。探知分曉也。

【喜相逢】﹝韋同堂候上﹞風流誰絆。知他相府池蓮。怕無端引起綠窗紅怨。

﹝見介生﹞別館驚逢韋夏卿。﹝韋﹞參軍此日見交情。﹝生﹞歸心紫塞三千里。﹝韋﹞君虞。你薄幸靑樓第一名。﹝生﹞夏卿。怎說俺靑樓薄幸也。﹝韋﹞且住。有堂候在此。﹝堂候見介生﹞夏卿。說俺薄幸何事。﹝韋﹞君虞。今日全不想著賀新郞席上情詞。﹝生﹞怎生忘了。

【雁魚錦】俺想風前月下人倚闌。這些時秋色芙蓉綻。恨造次春殘香夢遠。家在秦樓。人上雕鞍。﹝韋﹞有書報平安否。﹝生﹞俺寫云屛好寄平安。他也回文淚錦斑。﹝韋﹞今日早已雁來也。﹝生﹞早難道俺獨館孤眠慣。雁兒呵。恰正恁時尋伴好愁煩。

﹝韋﹞今日送个伴來。﹝生驚問﹞送誰。

【前腔】﹝韋﹞朱顏有分孤單。怎把雲雨騰那再勻香汗。﹝生﹞誰家有此。﹝韋﹞太尉有一小姐。央小弟爲媒。你可把東牀再坦。做嬌賓貴壻。也無輕慢。﹝生嘆介﹞罷了。這恩愛前慳後慳。這姻緣左難右難。我就裏好胡顏。﹝韋低問﹞你就此親受用也。﹝生低語﹞夏卿。李君虞何處不討得受用。豈須於此。只此人兄弟將相。文武皆拜其下風。旣有此情。不可驟然觸忤。承顧眷。只說俺多愁緖成病。看看。堂候官。看俺出塞星霜鬢影殘。盧小姐呵。他正是畫梁曉日朝云盼。肯向咱客捨秋風暮雨闌。

【前腔】﹝堂﹞丘山。他勢壓朝班。只爲憐才肯把仙郞盼。你怎推辭。只怕就裏一段風波。到爲雲雨摧殘。﹝低語云﹞參軍爺。豈不知太尉威福齊天。你且從權機變。暫時應諾。再取次支吾脫綻。﹝韋﹞堂候此言有理也。你不是倦遊司馬朝參懶。俺只怕丞相嗔來炙手難。

【前腔】﹝生﹞無端。宦興歸期晚。沒緣故掙著雙眼。自投羈絆。﹝悲介﹞誤嬋娟幾年。俺萬千相思。重門阻人離恨關。堂候。你爲我多多拜上老太尉呵。中情一點愁無限。全仗你這其間作方便。看天上人間。﹝堂﹞俺小人自能回話。參軍不可固辭。﹝生﹞怎忘得他探燈醉玉釵頭暖。誓枕餘香袖口寒。

【前腔】﹝堂﹞愁煩。待把佳期緩。也須咱言語轉旋。﹝韋﹞此事堂候回報。不須小生再行。﹝對堂候低介﹞天賜好姻緣。看仙郞有意。和俺對腹難言。﹝生﹞撥不斷的紅絲怎纏。這紅鸞且求他寬限。﹝堂辭介生﹞堂候且住呵。逢好事望周全。夏卿兄。俺在此花陰月色難驅遣。你去呵。柳影風聲莫浪傳。

﹝韋﹞可知道。請了。﹝生﹞故人相見話匆匆。﹝韋﹞自有新人富貴叢。﹝堂﹞有緣千里能相會。﹝生﹞無緣對面不相逢。﹝下韋弔場﹞嫦娥不見影沈沈。盡把閒愁占伏吟。畫虎畫皮難畫骨。知人知面不知心。俺夏卿怎生道這幾句。當初李十郞花燈之下。看上鄭家小玉姐。拾釵定盟。拈香發誓。擬待雙眠雙起。必須同死同生。一旦徵驂。三年斷雁。現畱西府。還推無可柰何。聽說東牀。全不見有些決斷。言來語去。盡屬模糊。移髙就低。總成繾綣。看來世間癡心女子。反面男兒也。我且在此評跋他一番。

【金井梧桐】才子忒多才。才子多人愛。插上了短金釵。又襂上个同心帶。看他呵。心兒裏則弄乖。口兒裏則道白。李生一句分明罷了。卻又囑付我柳影風聲莫浪傳。呀。這段風聲也不索燕猜鶯怪。待說與崔允明去。小玉姐呵。送紅顏這一段腌臢害。

半吞半吐話周章。

定是靑樓薄幸郞。

大鵬飛上梧桐樹。

自有傍人說短長。

第四十三出緩婚收翠

【望江南】﹝盧太尉上﹞倚天家甲第擬雲臺。有女如花新粉黛。向朝班玉筍選多才。紅葉上秋階。

劍佩秋風擁漢宮。芙蓉吹綻錦雕闌。生成女子爲蛇虺。配得才人似鳳鸞。俺盧太尉。富貴已足。只少个佳壻。已央韋夏卿同堂候官去。招轉李參軍爲壻。衙門多遠。還不見到來。﹝堂候上﹞聽罷紫鸞人縹緲。語傳靑鳥事從容。稟老爺。小的與韋秀才同去招賢館說親。李參軍不敢推辭。只說從容再論。韋秀才著小的稟復。

【剗鍬兒】說他有恩山義海朝花在。盟山誓海曾把夜香排。﹝盧笑介﹞他知俺愛他麼。﹝堂﹞感得相公愛。紅蓮命乖。﹝合﹞佳期要諧。合婚有待。到裏團欒。從頭插戴。

【前腔】﹝盧﹞少甚麼相門出相男文采。他敢道俺將門出將女麤材。﹝堂﹞他怎敢。﹝盧﹞怎不低眉拜。辱沒他鏡臺。﹝合前﹞

【前腔】﹝堂﹞驚風鳥去辭林快。慢水魚終自上鉤來。好事須寬耐。嗔他秀才。

﹝合前盧﹞俺看中了他。少不得在俺門下。小姐將次上頭。五色玉釵齊備方好。

【前腔】那小姐呵。如花早晚要頭花蓋。上頭時幾對鳳頭釵。好玉多收買。憑他價裁。

﹝合前堂﹞稟老爺。有个老玉工侯景先鋪。常有人將珠翠現成寄買。﹝盧﹞有精巧的著他進來。

美玉釵頭珠翠濃。

紅絲系足好從容。

羈縻鸞鳳靑絲网。

牢落鴛鴦碧玉籠。

第四十四出凍賣珠釵

【薄幸】﹝旦上﹞虛閣籠煙。小簾通月。倚香篝淸絕。弄梅花寒玉。稱黃沙雁影。寄來橫幅。愁凝睩。秦云黯。待成飛絮。誰說與玉肌生粟。

﹝訴衷情﹞捲簾呵手拂煙霜。病起怯殘妝。一段梅花幽意。云和雪。費商量。催短影。念餘香。病成傷。寒鴉色斂。凍雁聲淒。一寸柔腸。奴家府中。一自李郞去後。家事飄零。望他回來。從新整理。誰知他議婚盧府。一去不還。我展轉尋思。懷疑未信。知他還歸京邸。還在孟門。已曾博求師巫。徧詢卜筮。果有靈驗。何惜布施。一向賂遺親知。使求消息。尋求旣切。資用屢空。前著浣紗將篋中服玩之物。向鮑四娘家寄賣。還未到來。天呵。苦自愁煩。有何音耗。﹝尼持簽筒上﹞

【水底魚】一點凡胎。到了九蓮臺。相思打乖。救苦的那些來。

自家水月院中小尼姑便是。久聞鄭小玉姐爲夫遠離。祈求施捨。不免奉此靈簽。哄他幾貫鈔使。又一道姑來也。﹝道姑拿畫軸小龜上﹞

【前腔】冠兒正歪。人道小仙才。這龜兒俊哉。前去打光來。

﹝尼惱介﹞光頭盡你打。﹝道﹞不是。吾乃王母觀道姑。聞得鄭小玉姐尋夫施捨。要去光他一光。﹝尼﹞要龜兒畫軸何用。﹝道﹞畫上有悲歡離合故事。看龜兒所到。定其吉凶。﹝尼﹞這等同進去。﹝旦見介﹞姑姑何來。﹝尼﹞水月觀音院小尼便是。﹝道﹞小尼住持西王母觀。兩人聽得夫人爲官兒遠去。尋訪祈求。各請神香。來憑信願。﹝旦﹞旣蒙神香下降。奴家敬求簽卦。少效虔誠。﹝尼﹞請先拜了觀世音。﹝道惱介﹞我西王母娘娘有丈夫。絕會保得夫妻相見。你觀世音一个赤腳老寡婦。有甚神通。﹝尼惱介﹞呸。你西王母有了東王公。又搭上个周穆王老頭兒。這等做神道不識羞。拜他怎的。﹝旦﹞一樣西方美人。還讓觀音居長。﹝拈香拜觀音介﹞

【江兒水】十指纖纖拜。白蓮花根裏來。離恨天看不見人兒在。相思海摸不著鍼兒怪。救苦的慈悲活在。﹝尼請抽簽介﹞好好。得夫妻會和上簽。討緣簿來。﹝旦寫介﹞水月道場助三十萬貫。信女鄭小玉爲求見夫主拜施。﹝合﹞說甚凡財。早償了尊神願債。

﹝道﹞也到俺王母娘娘顯靈顯聖了。

【前腔】﹝旦拈香拜王母介﹞靑鳥銜書去。他何曾八駿來。怎得似東王公相守到頭花白。怕李夫人看不見蟠桃核。誤了俺少年顏色。

﹝道﹞沒簽。看這畫軸上龜兒卦。﹝捉龜兒錯走諢介﹞好好。龜兒走在破鏡重圓故事上。不久團圓。請寫施簿。﹝旦寫介﹞瑤池會香錢三十萬貫。信女鄭小玉拜題。﹝合前尼﹞俺們謝了。﹝旦﹞有勞了。但得兒夫意回。還有報心在後。正是題緣簿證煙花簿。頂禮香催盟誓香。﹝尼道下旦弔場﹞好也。兩位娘娘都許我夫妻團圓。待浣紗賣錢來也。﹝浣上﹞白玉郞君連歲去。珍珠小娘何處來。郡主。賣錢得七十餘萬在此。﹝旦﹞好了。就將六十萬貫了其香願。畱余以度歲寒。春來李郞回也。金界暫酬香火祝。門楣還望槁砧歸。﹝崔允明上﹞

【亭前柳】半壁舊樓臺。風裏畫屛開。凍雲飛不去。長自黯靑苔。俺傳消遞息須擔帶。把從頭訴與那人來。

﹝敲門相見介浣﹞崔秀才。這幾時可聽得十郞消息。﹝崔﹞正來傳與郡主知道。

【一封書】曾經打聽來。他離孟門好一回。﹝浣﹞可徑到這裏來。﹝崔﹞他何曾徑歸。到盧家居外宅。﹝浣驚介﹞回在太尉府了。同在都城中。怎不回步。是誰見來。﹝崔﹞是韋夏卿見來。報道靑娥有意相畱待。則怕烏鵲傳言也浪猜。﹝浣﹞當眞了。﹝合﹞怪從來。心性乖。飽病難醫是這窮秀才。

﹝浣說與旦驚介﹞王哨兒傳言。尢恐未的。聽崔君之談。他眞个有了人家也。﹝崔﹞夫人且休惱。盧太尉髙拱侯門。十郞深居別宅。夏卿傳言。仍恐未的。爲感夫人看禮。故此報知。﹝旦﹞更煩到盧府求一眞信。﹝崔﹞寒酸如何去得。﹝旦﹞適才浣紗賣典。余有靑蚨三百。少佐君酒。日後諸費。更容賣釵相補。﹝崔﹞惟憐十二金釵客。剩有三百靑銅錢。﹝下旦﹞浣紗。薄幸郞到了太尉府。容易打聽。只是少貲財央及人也。看妝臺摘下玉燕釵去。賣百萬錢。盡用爲尋訪之費。﹝浣﹞這是聘釵。如何頓賣。﹝旦﹞他旣忘懷。俺何用此。

【羅江怨】提起玉花釵。羞臨鏡臺。內家好手費雕排。上頭時候送將來也。落在天街。那拾的人何在。今朝釵股開。何年燕尾回。鎭雙飛閃出這妝奩外。

【前腔】知他受分該。纖纖送來。舊人頭上價難裁。新人手裏價難擡也。落在誰邊。他笑向齊眉戴。將他去下財。將他去插釵。知他後來人不似俺前人賣。

﹝浣﹞俺去也。﹝旦哭介﹞

【香柳娘】看釵頭玉燕。﹝又﹞嘴翅兒活在。銜珠點翠堪人愛。雙飛玉鏡臺。﹝又﹞當初爲此諧。一旦將他賣。﹝合﹞好擎奇此釵。﹝又﹞裹定紅絲。還把香奩試蓋。

﹝浣﹞俺去也。﹝旦﹞俺再囑付你。燕釵呵。

【前腔】燕釵梁乍飛。﹝又﹞舊人看待你。休似古釵落井差池壞。倘那人到來。﹝又﹞百萬與差排。贖取你歸來戴﹝合前﹞

【尾聲】少錢財使費恨多才。玉釵無分有分戴荊釵。俺只怕沒頭興的東西遇不著个人兒買。

從此賣花釵。

蛛絲罥鏡臺。

憑誰招薄幸。

還與拾釵來。

第四十五出玉工傷感

【縷縷金】﹝浣紗捧盒盛釵上﹞螺髻點。畫眉纖。衣衫气。脂粉麝。醋茶鹽。玉釵金盒子。絨絲襯坫。向誰家妝閣燕穿簾。做不出牙婆臉。

揎薪斜皓腕。吹火弄朱唇。可憐羅襪步。更作賣釵人。且看前面來的。像是玉工侯景先老兒。咱且在勝業坊裏隱著。待他商量。俺女丫頭怎去賣釵也。﹝侯上﹞

【番卜算】切玉小刀銛。刻盡昆山琰。年來袖手粲霜髯。眼看繁華厭。

眼復幾時暗。耳從前月聾。平章金落索。編檢玉玲瓏。﹝浣﹞老侯那裏來。﹝侯﹞小娘子有幾分面善。到忘了。可是誰家。﹝浣﹞我且把一件東西來你認。﹝出釵介侯﹞這是紫玉釵一雙。俺曾那裏見來。﹝細看介﹞

【太師引】把水色覘。雙鉤兒■﹝口店﹞。玲瓏煞珠嵌翠黏。呀。是俺老侯做就的。曾記取玉雞冠艷。倍工夫碾琢操箝。﹝浣﹞老侯。你那討這手段。﹝侯﹞是老手擅場非僭。你看穿花鳥分明堪驗。﹝浣﹞你做的釵。可記得爲誰。﹝侯﹞這到忘了。敢問小娘子誰家出來的。﹝浣﹞霍府出來的。﹝侯﹞是了。昔歲霍王小姐將欲上鬟。令我做此。酬我萬錢。可得忘懷。長畱念。春寒玉纖。釵頭上那般喜愜紅暈翠眉尖。

﹝浣﹞著了。俺小姐卽霍王女也。﹝侯﹞此玉釵價値萬鎰。怎生把出街來。﹝浣﹞要賣。﹝侯﹞帝種王孫。芳年艷質。何至賣此。﹝浣﹞家事破散。回不同前了。﹝侯﹞小玉姐敢配人了。

【前腔】﹝浣﹞招的个秀才欣將風月占。﹝侯﹞好了。嫁得个秀才。﹝浣﹞誰知他形飄影潛。﹝侯﹞呀。丟他去了。﹝浣﹞孤另的靑樓冷冷。﹝侯﹞門戶大。﹝浣﹞折倒盡朱戶炎炎。﹝侯﹞守麼。﹝浣﹞他心字香誓盟無玷。﹝侯﹞還奢華麼。﹝浣﹞怎奢華十分寒儉。﹝侯﹞還待怎生。﹝浣﹞還在賣珠典衣。賂遺於人。使求音信。貲妝欠珠釵賣添。﹝侯﹞小姐訪得到那人時罷了。若訪不得時。可知道紅顏薄命都則是病懨懨。

﹝作泣介﹞貴人男女。失機落節。一至於此。我殘年向盡。見此盛衰。不勝感傷也。

【鏵鍬兒】你王家貴嚴。生長在花濃酒■﹝酉念﹞。少甚朝云畫棟暮雨珠簾。因何自掘斷煙花塹。把長籌短簽。小娘子。俺老侯看盡許多豪門。似小玉姐這般零落呵。﹝合﹞窮不贍。病怎兼。提起賣釵情事淚痕淹。想的他啼紅萬點。

小娘子請行。小老兒去哩。﹝浣嘆﹞少不得女兒家沿街撞戶。送此輕華之物也。

【前腔】把金釵盒掩。捧起意慵心歉。怎走的街塵鬧雜。有甚觀瞻。怯生生抱玉向重門險。髙低遠嫌。﹝住介﹞老侯。賠你个小心也。﹝拜介﹞非笑諂。有事沾。提起賣釵情事淚痕淹。好看承俺雙尖半點。

﹝侯﹞老人家看你鞋尖兒中甚用。﹝浣﹞腳小。走不得也那。

【前腔】﹝侯﹞看你眉低意甜。會打價彈牙笑掂。﹝浣﹞非掂。說小玉姐賣釵。也辱沒了王家體面。﹝侯﹞動說到王家體面。敎俺好會沈潛。﹝背介﹞到好一个丫頭。小妮子非拋閃。知羞識廉。也罷。領了去把妝盒檢。繡綫撏。提起賣釵情事淚痕淹。略效軀勞半點。

﹝浣﹞老侯。休貶了價也。

【前腔】你看珠釵點染。燕雙雙棲香鏡奩。好飛入阿嬌金屋。頭上窺覘。老侯。便要交錢過手也。怕煞幹風欠。要靑蚨白拈。老侯著緊些。離寶店。向畫檐。提起賣釵情事淚痕淹。望斷他愁眉一點。

俺去也。賣價回來相謝。﹝侯﹞且住。說與俺那薄幸是誰。俺一面賣釵。一面尋訪。可不兩便。﹝浣﹞你這老兒。俺教你出个招子。帖在長安街上。某年某月某日。有霍王府小玉姐。走出漢子一名。李益派行十郞。隴西人也。官拜參軍。年可二十多歲。頭戴烏紗冠帽。身穿紫羅袍。腰系鞓金寶帶。腳踏倒提云一綫粉朝靴。身中材。麵團白微須。有人收得者。謝銀一錢。報信者銀二錢。﹝侯﹞忒輕薄了。﹝浣﹞俺浣紗昔年跟人走失了一次。也是這般招帖。酬謝也只是一錢二錢。﹝侯﹞骨頭輕重不同。﹝浣﹞盡這釵兒贖了他罷。憑在玉人雕說去。但求金子倒回來。﹝下侯弔場﹞獻玉要逢知玉主。賣金須遇買金人。小玉姐托身非人。家門零落。不惜分釵之費。求全合璧之歡。只是一件。紫玉釵工費價須百萬。急節難遇其人。尋思起來。誰家最好。有了。數日前盧太尉堂候哥來說。盧小姐成婚。要對紫玉釵。舉頭一望。朱門畫棨。便是他府。堂候哥有麼。﹝堂候上﹞不畏金吾杖。誰敲銅獸環。原來是老侯。紫玉釵有麼。﹝侯﹞恰好一對。小姐早則喜也。﹝堂﹞誰家之物。﹝侯﹞不好說。﹝堂﹞來處不明。別衙去。﹝侯﹞實不相瞞。霍王府中之物。﹝堂﹞是他家小姐出賣。﹝侯﹞怪事怪事。你怎得知。﹝堂﹞老侯。你一向夢裏。他先招了俺府裏參軍李爺。新近李爺招在俺府。正是俺家太尉小姐新婚。要紫玉釵用。你今日來得正好得價也。﹝侯﹞敢別是一人。﹝堂﹞是隴西人。叫做李十郞。﹝侯﹞是了是了。他家到處找尋。怎知在這裏做女壻。央你引我見那喬才一面。﹝堂﹞府門深遠。怎生見的。他也發誓不歸了。﹝侯﹞聽得他和前妻也發了誓。﹝堂﹞你休要閒管。在此待俺取錢還他。﹝侯﹞一對釵兒百萬錢。﹝堂﹞牙錢要分取十三千。﹝侯嘆介﹞這般一个薄情人。也唱个曲兒罵他。

【淸江引】籠花撇柳不透風兒颭。知他火死要絕了焰。逐廟裏討靈簽。卦上早陰人占。李十郞。李十郞。怕你一處無情處處情兒欠。

﹝堂捧錢上﹞這百萬釵價。這十萬牙錢。快去。太尉爺升帳了。﹝侯﹞這也罷了。俺且閒問。李參軍怎生發付那前妻。﹝堂﹞有甚發付。教他生寡不成。

秦樓咫尺似天涯。

雙雙釵燕落誰家。

寄語紅顏多薄命。

莫怨東風當自嗟。

第四十六出哭收釵燕

【風馬兒】﹝盧上﹞兵符勢劍玉排衙。春色照袍花。千官日擁旗門下。當朝第一人家。

欲作江河惟畫地。能回日月試排天。人生得意𨿽如此。卻笑書生彊項前。我盧太尉嫁女。豈無他士。只爲李參軍作挺。偏要降伏其心。早晚收買玉釵。與我女兒上頭之用。還未整齊。堂候官好沒用也。﹝堂候上﹞屛畫彩鸞金帖尾。鏡描紅燕玉搔頭。稟老爺。買得侯景先紫玉釵一對在此。﹝盧﹞好精工也。景先從何得此。﹝堂﹞說來可憐。便是參軍爺先位夫人霍王府中之物。家貧零落。賣此爲生。﹝盧作沈吟介﹞俺正思一計。牢籠李君虞。此事諧矣。問堂候官。霍家有甚女流往來。﹝堂﹞聽得王哨兒說。有个鮑四娘往來。﹝盧﹞你可去請參軍到此敍事。中間教你妻子扮作鮑四娘之姊鮑三娘來獻此釵。說他前妻有了別人。將此棄賣。待李郞見惱。自然棄舊從新。你就請李參軍去。正是暗施刻燕釵頭計。明要乘龍錦腹猜。﹝堂候下生上﹞

【霜天曉角】春明翠瓦。戶戟門如畫。徘徊靑蓋拂烏紗。寶鐙雕牀下馬。

﹝堂候通報見介盧﹞客館提春興。﹝生﹞軍麾拜下風。﹝盧﹞江山養豪傑。﹝生﹞禮數困英雄。﹝盧笑介﹞好一个禮數困英雄。且請坐談。下官有一小女及筓。昨請韋先生爲媒。願配君子。說有前夫人在此。乃不忘舊也。不知當初何以招贅王門。﹝生﹞容訴來。

【東甌令】人兒那。花燈奼。澹月梅橫釵玉掛。拾釵相見回廊下。一面許招嫁。恩深發得誓盟大。的的去時話。

﹝盧﹞容易成婚。不爲美重也。

【前腔】相逢乍。忒沾惹。燈影裏挑心非正大。墜釵兒納采眞低亞。就裏有些怕。易相交必定意情雜。容易撇人下。

﹝醜鮑三娘持釵盒上﹞注嘴凸來紅一寸。粉腮凹去白三分。假作鮑四娘姊妹都相像。則怕踹不的紅靴腳太尊。﹝見介﹞太尉爺。老婦人叩頭。﹝盧﹞你是誰家。﹝醜﹞鮑家。﹝盧﹞因何而來。﹝醜﹞聞公相家小姐要紫玉釵。有見成的獻上。﹝盧﹞正好。取來看。﹝堂候取釵上介盧同生細看介盧﹞好精細。小燕穿花。誰家的。把紅絲系了。好一个細金絲盒兒。﹝生作驚背云﹞這釵似曾見來。他說姓鮑。敢認得鮑四娘。就問霍家消息。﹝回身問介﹞賣釵的婆子姓鮑。敢有姊妹麼。﹝醜﹞有七姊妹。老婆子第三。﹝生﹞可有鮑四娘。﹝醜﹞是俺妹子。他詼諧會作媒。老婆子性直。做些小交易。﹝生﹞這釵何來。﹝丑﹞是婆子的。﹝生﹞看你衣妝。不似有此釵。﹝醜﹞實不相瞞。是妹子鮑四娘央我賣的。﹝生﹞何從得此。﹝醜﹞賞元宵拾來的。﹝生﹞

【獅子序】來何處。是誰家。猛然間提起賞元宵歲華。嘆墜釵人遠。還記些些。甚來由向靈心兒撇打。多則是云髻懶。月梳斜。鏡臺邊那年畱下。﹝醜﹞李老爺好俊俏眼哩。﹝生驚介﹞終不然霍府來的。﹝看釵介﹞覷了他兩行飛燕。一樣銜花。

﹝悲介﹞此釵緣何到此。

【太平歌】別他三載。長是泣年華。眼見得去後人亡將物化。﹝丑﹞活在。﹝生﹞終不然舊家門戶恁消乏。沿門送上金釵價。﹝醜﹞那裏討舊家門戶哩。﹝生﹞終不然到嫁了人。那裏有彩鳳去隨鴉。老鸛戲彈牙。

﹝醜﹞李老爺這般傷感。敢認的他家。老婆子若說起。一發可憐。這府裏有个郡主。招了个丈夫。一去不來。有个甚麼韋秀才。報說他丈夫誰家招贅了。不信。訪得明白。整咒了一个月日。又是我妹子爲媒。招了个後生相伴。因此賣了這釵。﹝生哭介﹞我的妻呵。﹝醜驚介﹞原來就是參軍爺夫人。老婆子萬死萬死。﹝生悶倒扶起介﹞妻呵。是俺負了你也。

【賞宮花】是眞是假。似釵頭玉筍芽。便做道釵無價。做不得玉無瑕。﹝醜﹞參軍爺。夫人忘了你去哩。﹝生﹞妻呵。你去卽無妨誰伴咱。他縱然忘俺依舊俺憐他。

﹝醜﹞好个參軍爺念舊。﹝生再提釵看介﹞

【絳黃龍】寃家。眞个無差。好些時肉跳心驚。這場兜答。妻呵。常言道配了千个。不如先个。你聽後夫說。賣了釵。有日想李十郞來。要你悔也。妻。那人怎麼。記當年曾愛西家。﹝盧﹞參軍。婦人水性。大丈夫何愁無女子乎。昨遣韋夏卿相勸。今霍家旣去。此天緣也。﹝生﹞休喳。俺見鞍思馬。難道他是野艸閒花。小玉姐。痛殺我也。气咽喉嗄。恨不得把玉釵吞下。

﹝盧﹞不消如此。嗄死了人身難得。參軍不如且收此釵。百萬價府中自還。﹝生謝尉收釵介﹞

【大聖樂】懷袖裏細捧輕拿。似當初梅月下。還記他齊眉舉案斜飛插。枕雲橫惜著香肩壓。﹝盧﹞便倩鮑三娘爲媒。將此玉釵行聘小女如何。﹝生﹞早難道釵分意絕由他罷。少不得鈿合心堅要再見他。﹝盧﹞待咱敲斷了這釵。﹝生﹞伊閒刮。您玉釵敲斷鎭淚珠盈把。

﹝盧﹞堂候。送參軍館中去。﹝堂候送生介﹞

【哭相思】﹝生﹞蚤則枉了咱五百年遇釵人也。

﹝下盧弔場﹞叫堂候的妻子上來。分付你不許漏泄。事成。賞你丈夫一个中軍官。﹝醜叩頭謝介﹞

秋風紅葉不成媒。

分付春庭燕子知。

好去將心托明月。

管勾明月上花枝。

第四十七出怨撒金錢

【行香子】﹝旦作病上﹞去也春光。月地花天。相思影瘦的不成模樣。爲伊蹤迹。費盡思量。﹝浣﹞歸來好。空迷戀。有何長。

﹝集句﹞﹝旦﹞蕙帳金鑪冷篆煙。寶釵分股合無緣。菱花塵滿慵將照。多病多愁損少年。浣紗。紫玉釵頭。是咱心愛。幾時賣去呵。好悶也。

【玉山鶯】玉釵拋樣。上頭時縈紅膩香。爲寃家物在人亡。這幾日意迷神恍。每早起呵。窺妝索向。還疑在枕邊牀上。又似在妝奩響。猛思量。原來賣了。空自搵啼妝。

【前腔】如今可賣了也。賣釵停當。喜孜孜誰家艷陽。那插釵人溫存的依前還價。遇著那一等呵。笑窮婦人無分承當。擡髙價作他喬樣。俺霍小玉一眼看上李十郞。今日賣了釵也。路傍諠講。道當初墜釵情況。自把前程揚。爲誰行。斷簪殘髻。畱伴鏡中霜。

﹝侯景先上﹞杜鵑花暖碧桃稀。兩處紅妝一處悲。个裏囊中忒羞澀。他邊頭上有光輝。自家侯景先便是。替霍家郡主賣釵。得百萬錢。在店中半年多月。沒人取去。老子親送來。內有人麼。﹝浣﹞老侯到了。待咱通報。﹝見介旦﹞賣釵得價了。

【桂花鎖南枝】﹝侯﹞咱登時發付珠釵兩股。舊時價不減些兒。任奼女把金錢細數。﹝浣數錢介﹞是百萬了。牙錢那家有。﹝旦﹞問他賣在那家。﹝侯﹞是當朝太尉姓盧。玉俜停上頭須此。﹝旦驚介﹞浣紗。問他到盧府裏。可打聽來。﹝侯﹞且喜且喜。有个李參軍。你這裏尋故夫。他那邊衠新壻。﹝旦﹞當眞了。﹝侯﹞府門外久躊躇。是他堂候官親說與。

﹝旦泣介﹞天下寧有是事乎。霍小玉釵頭。到去盧家插戴也。﹝悶倒介侯﹞玉翦江魚尋老手。釵分海燕泣春心。﹝下﹞

【小桃紅】﹝旦﹞俺提起曉妝樓上玉纖閒。他斜倚妝奩盼。也則道鏡臺中長則是兩相看。閒吟嘆。把玉釵彈。人去後。香肩嚲。畫眉殘。將他來斜撥鑪香篆也。又誰知誓冷盟寒。空擲斷釵頭玉。雙飛燕不上俺雲鬟。

﹝浣﹞這錢愛殺俺也。﹝旦﹞要錢何用。

【下山虎】一條紅綫。幾个開元。濟不得俺閒貧賤。綴不得俺永團圓。他死圖个子母連環。生買斷俺夫妻分緣。你沒耳的錢神聽俺言。正道錢無眼。我爲他疊盡同心把淚滴穿。覷不上靑苔面。﹝撒錢介﹞俺把他亂灑東風一似楡莢錢。

﹝浣﹞怎生撒去。可是撒漫使錢哩。

【醉歸遲】﹝旦﹞那其間成宅眷。俺不是見錢兒熱賣圖長便。誰承望這一對金釵胡串。靑樓信遠。知他向紅妝啼箋。他𨿽然能掇綻。慣賠錢。你敢也承受俺貫熟的文鴛。又蘸上那現成釵燕。想著那初相見。長安少年。把俺似玉天仙花邊笑嫣。滿著他含笑拾花鈿。終不然那一霎兒燈前幾年。到如今那買釵人插妝鬟儼然。俺賣釵人照容顏慘然。知他是別樣嬋娟。也則是前生分緣。

﹝崔上﹞旅捨貧儒閒踏艸。髙樓思婦怕看花。這幾日不曾問霍府李郞消息。取幾貫錢使用。裏面甚事悲諠。徑入則个。﹝見錢撒地作驚介﹞浣紗姐。俺書生終日奔波覓錢。如何亂撒滿地。﹝浣﹞你不知。要找訪李郞。貲費乏絕。將玉釵倒與玉工。正賣向盧太尉府中。果然百萬錢買去。盧小姐插戴。與李郞成親了。﹝崔﹞眞个了。李君虞。你可也有時遇著俺崔允明數落你一番。怕你不動頭也。﹝旦﹞果如所言。崔君淸客。浣紗將錢奉上薄爲酒費。容奴拜懇也。﹝拜介﹞

【憶多嬌】借美言。續斷緣。斷續姻緣須問天。﹝崔﹞滿眼春愁花樹邊。要得團圓。﹝又﹞還似巧相逢那年。

【哭相思】﹝旦﹞俺心中人近人心遠。說敎他心放心邊。他錢堆裏過好日。俺釵斷處惜華年。﹝崔辭介旦﹞加婉轉。促畱連。看落花飛絮是俺命絲懸。若得他心香轉作回心院。抵多少買賦千金這酒十千。

眞成薄命久尋思。夢見𨿽多覺後疑。買斷人間不平事。金錢還自有圓時。﹝下崔弔場﹞好花期客客不至。病鳥依人人自憐。看來小玉姐爲尋訪李郞。破散家貲百萬。俺三年間受之惶愧。要徑造李郞。他又被盧府拘制。早朝晚歸。不放參謁。怎生是好。﹝想介﹞有了。崇敬寺今春牡丹盛開。約韋夏卿酒館商量。去請李郞玩賞。酒中交勸。或肯乘興而歸。正是欲見夫妻一片心。須聽朋友三分話。﹝下﹞

第四十八出醉俠閒評

﹝老旦酒保上﹞遊人醉殺牡丹時。立誓無賒掛酒旗。一斗十千教滿腹。十分一盞卽開眉。自家乃崇敬寺前大街頭一个有名酒館小二哥便是。恭喜今年牡丹盛開。約有半月日。看花君子往來遊賞。須索在此守候。凡有喫寡酒的。喫案酒的。賒酒去的。包酒來的。咱都不誤主顧。正是有物任教攜酒去。無人不道看花來。遠遠一个活神道來也。﹝豪士輕紗巾黃衫挾弩彈騎馬跟從數人打獵上﹞

【鎖南枝】風光粲云影搖。矯帽輕衫碧玉絳。花襯著馬蹄驕。俠骨天生傲。自家埋名豪客是也。春歸花落艸齊。彈鳥一會。呀。前面是个大酒店。胡雛叫酒保。可有淡黃淸數十甁。待俺打鳥回來飮唱也。﹝保﹞知道了。﹝豪﹞你把珍珠茜滴幾槽。待俺打圍歸醉花鳥。

去也。﹝下崔上﹞

【前腔】春多少紅樹梢。長安看花愁思敲。一步步倚斜橋。詩打就殘紅稿。酒保哥有麼。﹝保上崔﹞你把冷燒刀不用的熬。水晶蔥鹽花兒搗。

俺有朋友韋夏卿來此講話。案酒排幾个來。﹝保﹞請裏面坐。﹝崔自飮介韋上﹞

【前腔】靑旗上酒字兒飄。步轉東風尋故交。原來崔允明先在此。﹝見介崔笑介﹞如此春光十分。怎生不醉也。﹝韋﹞你窮暴的不鏖糟。忖沙恁還俏。﹝崔﹞酒保取酒來。聽提壺喚春色澆。免把俺老明經漧渴倒。

﹝韋﹞允明兄。敢待商量李君虞一事。﹝崔﹞便是。聞得崇敬寺牡丹盛開。小弟要將小玉姐所贈金錢作酒。邀請李君虞吟賞。席上使幾句。攢聒得他慌。不由不回頭也。﹝韋﹞你不知盧太尉當朝權勢。出入有兵校挾著。分付有說及霍府事者。以白梃推之。且盧家刺客布滿長安。好不精細哩。﹝崔﹞得人錢貫。與人消算。盡你我一點心也。

【前腔】把他孤鸞賺去鳳招。受了他殷勤難暗消。俺二人呵。似接樹老花妖。惜樹憐枝好。﹝韋﹞只怕他冷心情會作喬。苦了俺熱肝腸替煩惱。

﹝崔﹞此事就煩這酒家做酒三筵。明後日崇敬寺牡丹花下。就煩他去盧府下請書。催請李參軍赴宴。﹝保﹞門上難進。怕他生疑。﹝韋﹞俺有一計。只做無相禪師請他便了。﹝保﹞知道了。二位與俺再倒一壺。﹝豪上﹞

【前腔】流鶯巧翡翠嬌。彈珠兒打來云漢髙。金鐙寶鞭敲。旗亭外把銀瓶弔。呀。兩个秀才在此。忍耐不住。敎他回避便了。那魯兩生可也不伏嘲。困黃粱是這邯鄲道。

﹝作舉手介﹞請了。﹝韋崔作辭避介﹞髙樓後客催前客。深院新人換舊人。請了。崇敬寺相候也。﹝下豪笑目送二生云﹞何處擺出兩个大酸倈。﹝從﹞這兩个秀才好生眼熟。似三年前一个借鞍馬的韋先兒。一个求俊僮的崔先兒。﹝豪﹞借人馬何用。﹝從﹞李十郞就親霍府。借去風光也。﹝豪問保﹞兩个酸倈到此許久。﹝保﹞好一會了。﹝豪覷殘殽笑介﹞這盤中何所有。﹝保﹞是五香豆豉。﹝豪﹞那盤中。﹝保﹞十樣錦豆腐。﹝豪作笑介﹞這狗才。幾縷兒豆腐皮。做出這十樣錦。去哄弄那窮酸。可憐人也。兩个消了你幾大甁酒。﹝保﹞每人倒了一甁。﹝豪看壺介﹞呀。是夾鑞壺。人不上五六小杯。有甚商量。消停許久。﹝保﹞爲那隴西李十郞贅了盧府小姐。棄了前妻。那前妻害的懨懨。病待不起。兩人商量。俺家包了酒。到崇敬寺。請李十郞去賞牡丹。勸他回心轉意。又怕盧府威勢。不敢深說。說起那前妻。好不恓惶人也。﹝哭介豪﹞原來有此不平之事。酒保且將酒過來。﹝酒到介豪﹞近間可有名姬喚來。﹝保﹞對門有王大姐。隔壁有劉八兒。都好。﹝豪﹞這怎生使得。都是些菜瓜行院也。

【前腔】掀黃袖拂鬢毛。看花的紅塵飛大道。無過是李和桃。好共朱顏笑。紅一點酒千瓢。是雄豪喜長嘯。

﹝保﹞動問怎生喚做雄豪。﹝豪﹞雄豪二字。不是與你們講的。﹝保﹞小人不認得雄豪。認得个雌豪。﹝豪﹞怎喚雌豪。﹝保﹞這京兆府前。有个鮑四娘。揮金養客。韜玉擡身。如常富貴。不能得其歡心。越樣風流。才足回其美盼。可不是雌豪也。﹝豪﹞久聞其名。可請相見。﹝保﹞兀的不是鮑四娘來也。﹝鮑上﹞

【前腔】欹紅袖嚲翠翹。聽子規窗前啼不了。覷了那病多嬌。淚向王孫艸。﹝保出接介﹞鮑四娘。小堂有客相請。﹝鮑作打覷介﹞覷他丰神俊結束標。料多情非惡少。

﹝保﹞識貨識貨。﹝豪作見介﹞他便是鮑四娘。名不虛傳。

【前腔】他是閨中俠錦陣豪。聞名幾年還未老。他略約眼波瞧。咱驀地臨風笑。人如此興必髙。﹝回身介﹞指銀瓶共傾倒。

﹝揖鮑介﹞久聞鮑四娘女中俠气。才一見也。﹝菩薩蠻﹞赤闌橋盡香街直。牡丹風外垂楊碧。﹝鮑﹞疊損縷金衣。相逢憔悴時。﹝豪﹞黃衫騎白馬。日日靑樓下。﹝鮑﹞金彈惜流鶯。畱他歌一聲。﹝豪笑介﹞咱悶弓兒打不上老鶯也。爲咱歌來。

【繡帶兒】﹝鮑進酒介﹞金杯小。把偌大的閒愁向此消。多情長似無聊。暗香飛何處。靑樓歌韻遠。一聲蘇小。含笑。倚風無力還自嬌。好些時吹不去彩雲停著。

【白練序】﹝豪﹞妖嬈。恁還好。花到知名分外標。恨不得逐日買花簪帽。暗香消。年來覺。咱四海無家有二毛。更著甚錦鞍呼妓。金屋藏嬌。

【醉太平】﹝鮑﹞休喬。有如許風韶。便敲殘玉鳳。換典金貂。風雲事業。忍負尊前談笑。閒眺。綠楊風老雉媒嬌。古道獵痕靑燒。一般兒艸綠裙腰。花紅繡口。殘春恁好。

【白練序】﹝豪﹞虛囂。那年少。曾赴金釵會幾宵。如天杳。江南一夢迢遙。酒醒後思量著。折莫搖。斷了吟鞭碧玉梢。從誰道。兀的是渭水西風殘照。

四娘踏艸何來。﹝鮑﹞看霍王府小玉姐病來。﹝豪﹞因何病害。﹝鮑﹞貪了才子李十郞。因而招嫁。十郞薄幸。就親盧太尉府中。再不回步。小玉姐病染傷春。敢待不起也。﹝豪﹞可也有了人麼。﹝鮑﹞謹守誓言。有死而已。﹝豪﹞世間怎有這不平之事。家貲如何。

【醉太平】﹝鮑﹞多嬌。一種情苗。貪看才子。致令家計蕭條。把珠釵折賣。訪問薄情音耗。他病癆。鎭燻香帕裹鬢云喬。枕伏定把淚花彈卻。﹝豪﹞病可好。﹝鮑﹞多應不好。﹝豪﹞那人可回。﹝鮑﹞再休提薄幸。咱爲他煩惱。﹝豪作惱介﹞

【絳黃龍】心憔。難聽他綠慘紅銷。爲他半倚雕闌。恨妬花風早。四娘。飮一大杯何如。倩盈盈衫袖。﹝又﹞灑酒臨風。泱住這英雄淚落。﹝豪作醉鮑扶介豪﹞還勞你把玉山扶著。恁多情似伊个中絕少。胡雛。取紅綃十匹與四娘。作爲纏頭之費。暮雲飄。寸心何處。一曲醉紅綃。

【尾聲】你淒淒切切愁色冷金蕉。只俺臂鷹老手拈不出鳳弦膠。﹝舉手介﹞四娘一笑相逢咱兩人心上曉。

﹝鮑下豪弔場﹞冷眼便爲無用物。熱心常爲不平人。花前側看千金笑。醉後平消萬古嗔。俺看李十郞這負心人爲盧府所劫。使前妻小玉一寒至此。此乃人間第一不平事也。俺不拔刀相救。枉爲一世英雄。叫蒼頭。你將金錢半萬。送與霍府。叫他明後日作大酒筵。他問設酒因何。你只說到時自有分曉。﹝雜﹞稟主翁。畢竟爲何。﹝豪﹞不須閒問。明後日人馬整齊妝束。跟俺崇敬寺賞牡丹花去。正是立拔寶刀成義士。坐敲金盞勸佳人。﹝並下﹞

第四十九出曉窗圓夢

【一江風】﹝旦病浣扶上﹞睡紅姿。夢去了多回次。爲思夫愁病死。侍兒扶花裊風絲。把不住香魂似。﹝內作鸚鵡叫介﹞姐姐可憐。﹝浣﹞好个鸚哥兒。叫道姐姐可憐也。﹝旦﹞鸚鵡會心慈。﹝又﹞狂夫不轉思。悶悠悠記不起花前事。

﹝集句﹞花恨紅腮柳恨眉。形同春後牡丹枝。綠窗孤寢難成寐。說與傍人未必知。浣紗。俺自聞李郞盧氏之事。懷憂抱恨。周歲有餘。羸臥空閨。遂成沈疾。如何是好。﹝浣﹞郡主。你日夜悲啼。都忘寢食。期一相見。竟無因由。寃憤益深。委頓牀枕。依浣紗愚見。想李郞素心。當初懇切盟言。未必拋殘至此。倘期後會。且自寬懷。

【集賢賓】﹝旦﹞道相看三十言在耳。做夫妻到此無詞。別後無書知不美。沒來由折了身奇。陪了家計。博得那一聲將息。堪憔悴。不傷心也是舊時相識。﹝作嘔介﹞

【前腔】﹝浣﹞你愛寒酸嘔出些黃淡水。唾花中怕見紅絲。你瘦盡了腰肢。愁不起女兒家折盡便宜。更賠閒气。偏會假尋尋覓覓。如何的。且恁消除把翠紅排比。

﹝浣﹞郡主。將管弦消遣一會也。﹝旦﹞與我拿過一邊去。

【前腔】無情無緖搊甚的。任朱弦网徧塵絲。妬女爭夫因甚起。偏兒家沒个男兒。不成夫壻。不死時偌長的日子。傷心事。花燈下一時難悔。

【前腔】﹝浣﹞你可也自把千金軀愛惜。少年人生寡難爲。你蘸住紅顏圖後會。也須是進些茶食。穩些眠睡。好在翠圍香被。儻然是。夢中來故人千里。

﹝旦﹞也說得是。待我睡些時。﹝浣﹞待我收拾茶飯來。﹝下鮑上﹞才郞薄幸愁回首。美女傷春病捧心。咱鮑四娘。貧忙數日。不知小玉姐病體如何。呀。原來孤眠在此。浣紗何處也。﹝旦驚醒介﹞四娘來幾時也。

【黃鶯兒】正好夢來時。戶通籠一覺回。﹝鮑﹞可夢到好處。﹝旦﹞陽臺暮雨愁難做。﹝鮑﹞李郞可來夢中。﹝旦﹞咱思量夢伊。他精神傍誰。四娘。咱夢來。見一人似劍俠非常遇。著黃衣。分明遞與。一輛小鞋兒。

﹝鮑﹞鞋者諧也。李郞必重諧連理。

【前腔】此夢不須疑。是黃神喜可知。一尖生色鞋兒記。費金貲訪遺。卜金錢禱祈。惹下這劍天仙托上金蓮配。賀郞回。同諧並履。行住似錦鴛齊。

﹝末豪奴持錢上﹞世上無名客。天下有心人。拔劍誰無義。揮金卻有仁。俺主翁乃是埋名豪客。分付將錢十萬。送霍府廣張酒筵。知他主甚意兒。已到他門首。內有人麼。﹝浣上﹞是誰。﹝末﹞俺家主翁要借尊府會客。送錢十萬。求做酒筵。﹝旦﹞差矣。這不是包酒人家。何得如此。﹝末﹞敢借花竹亭臺一座。﹝旦﹞鮑四娘。你說俺家近日不同了。昔日梁園多種竹。歲久無人森似束。舞榭傾欹樹少紅。歌臺黯淡苔攢綠。塵埋粉壁舊花鈿。鳥啄風箏碎珠玉。至今簾影反掛珊瑚鉤。指似傍人堪痛哭。咱家做不得也。﹝末﹞到頭自有分曉。知音那用推辭。﹝下浣﹞這廝是何主意也。

【簇禦林】﹝旦﹞非親故。甚意兒。無名錢。天上至。﹝浣﹞似金錢夜落花容易。恁靑衣童子來傳示。﹝合﹞轉堪疑。舊家零落。何客賜光輝。

【前腔】﹝鮑﹞咱來圓夢。覺有奇。送金錢。甚所爲。﹝旦﹞怕又是買釵的妬女來調戲。可便似文君新寡惹這閒車騎。﹝合﹞事難知。不速之客。或是好因依。

﹝鮑﹞浣紗。且扶小姐裏面睡。咱去也。

【尾聲】﹝旦﹞四娘。你看咱病身軀送不的你。薄幸呵共長安又不隔千山萬水。甚意兒敎人不恨个死。

心病除非心藥醫。

繡鞋猶有夢來時。

何人詔此金錢會。

喜鵲烏鴉總未知。

第五十出玩釵疑嘆

【金瓏璁】﹝生上﹞鶯語記丁寧。訴春心空回雁影。人去眼未分明錢落手還僥幸。正覩物懷人對景。到此若爲情。

﹝鷓鴣天﹞薄命情知怨負深。个中消息費沈吟。能存鏡裏纖纖玉。那得釵頭艷艷金。思往昔。辧來今。上頭時候鏡初臨。分明認得還疑錯。袖向靑衫淚滿衿。咱李十郞。爲因盧家勢壓。霍府情疏。不知小玉姐存亡。忽見賣釵情事。使人气傷咽倒。今日閒坐無聊。秋鴻開箱。取那燕釵端詳一回也。﹝鴻持釵上﹞衣箱正合金魚袋。鈿合斜分玉燕釵。稟老爺。釵在此。

【江頭金桂】﹝生﹞提起燕釵相並。向紫玉啼痕柱欲冰。更碧蔥纖指。紅絲纏定。怕分飛要孤另。早知他要孤另。怎敎前生相承相應。偏他兩條紅潤。一片淸冷。雙淸妙手制作精。向晚妝時候。﹝又﹞朝云初映畫眉輕。看他立定釵猶顫。妝成鏡越淸。

﹝鴻﹞釵有甚好處。這般看承他。

【前腔】﹝生﹞這釵好助情添興。壓半朵棠梨風裊擎。系玉牌花勝。翠點絲縈。步玲瓏插端正。俺和他日暖吹笙。人間對鏡。和他看花笑笑。踏艸停停。柔情一種畫不成。向晚妝時候。﹝又﹞暮云低映鳳燈凝。笑摘下釵頭燕。待嬌回枕上鶯。

﹝鴻﹞不想下得賣了這釵也。

【前腔】﹝生﹞難道紅顏薄命。你正好樓心看月明。爲問玉人何處。雲鬟偸並。好姻緣看忒輕。虧你別弄簫聲。再塡河影。是誰做了領頭鳳史。接腳的牛星。你全然忘卻那會情。想他賣釵時候。﹝又﹞翠殘香剩恣胡行。𨿽然背後成千里。也在你跟前住一程。

﹝鴻﹞爺看甚釵。就了盧府親罷。

【前腔】﹝生﹞難道俺多才薄幸。俺這裏無情還有情。料他兩層招嫁。一時乘興。冷思量閒記省。他所事精靈。自心盟證。怎肯因而奚落。遂爾飄零。想來莫是他魂夢境。記墜釵時候。﹝又﹞十分僥幸美前程。縱然他水性言難定。俺則怕風聞事欠明。

﹝鴻﹞這事不的猶可。當眞時節。連俺那浣紗也跟了人去也。

【大迓鼓】﹝生﹞他千金肯自輕。玉樓無恙。伴侶飛瓊。若不是誥命夫人正。怎惜得添香侍女淸。﹝合﹞持取釵頭。再作證盟。

秋鴻。想家門寒落難堪也。

【前腔】便桑田似海傾。要嫦娥斟酌。耐冷娉婷。妻。你敢疑我招了盧府也。你那知俺客捨閒風景。常則怕幽閨欠老成。

﹝合前老酒保送請書上﹞來邀帥府風流客。去看空門富貴花。小子是酒肆人家。明日爲崔韋二秀才置酒崇敬寺。請李參軍爺賞牡丹。來下請書。怕他門下有人堤防。只說老和尙請他便了。﹝把門軍校上﹞唗。誰人行走。﹝保﹞崇敬寺無相長老。請參軍爺隨喜片時。﹝校﹞敢邀那裏去。﹝保﹞老禪師有何處去。﹝校通報介生取書看介﹞知道了。禪師與我有舊。明日就來。﹝校﹞太尉爺分付。參軍爺所在行動。著軍校十數人白梃護從。﹝生﹞這也使得。

侯門春色苦相禁。

暫話塵緣一散心。

從此山頭似人石。

丈夫形狀淚痕深。

第五十一出花前遇俠

【窣地錦襠】﹝外老僧上﹞色到空門也著花。佛桑春老散香霞。買栽池館意無涯。看到子孫能幾家。

自家乃是崇敬寺中一个無相法師便是。坐禪出定。偶見牡丹盛開。必有冠蓋遊賞。不免叫弟子們出來支對。弟子何在。﹝末丑弟子上﹞

【前腔】僧家亦有芳春興。鼻觀偸香色塵映。試看淸池與明鏡。何曾不受花枝影。

師父。問訊了。師父。牡丹折一枝。膽甁中供佛也好。﹝外﹞那枝色相兒好。﹝醜﹞大紅。桃紅。粉紅。紫紅。百十餘種。老師父要插時。第一是醉楊妃。肉西施。花頭兒好。﹝外﹞胡說。﹝末﹞白淨的是觀音面。佛頭靑。可好。﹝外﹞使得。名花盛發。俗眼爭看。你兩人在此支持。咱去入定也。正是生香世界錦斕斑。天雨曼陀照玉盤。一朵官黃微拂掠。鞓紅髻紫不須看。﹝下丑﹞兄弟。冠蓋來賞牡丹。有費迎待。你看那崔韋二秀才張筵設席。請盧府李參軍去了。俺們不如鎖上禪堂。別處隨喜。正是酒駐賞心客。花催行腳僧。﹝下韋崔上﹞

【西地錦引】﹝崔﹞艷萼奇葩翠捧。翦裁費盡春工。﹝韋﹞徑尺平頭。幾重深影。一片雲紅。

﹝崔﹞夏卿兄。這寺中酒筵已設。李郞早晚到來。好盛的牡丹也。

【髙陽臺引】﹝兵校數人持白棍擁生上﹞芳月融晴。禁煙燻暖。金界瑞光巄嵷。靄靄霏霏。未怕宿酲寒中。綺門禦陌啼鶯午。恰來舊約賓從。望花宮。翠霧連帷。彩霞飛棟。﹝見介韋崔笑介﹞君虞久別也。一春幾許閒空。恁錦城香國。蜂浮蝶冗。羅綺笙歌。春光無柰嬌縱。﹝生﹞宮袍荏苒花間意。倩東風盡日傳送。﹝韋崔合﹞倚新妝沈香亭畔。那年供奉。

﹝眾揖介崔﹞燕歸巢後卽離羣。﹝韋﹞吟倚東風怯晚春。﹝生﹞獨坐侯家正惆悵。﹝合﹞牡丹時候一逢君。﹝崔﹞十郞。自別秦川。數年不見。好忘舊也。﹝韋﹞今日請十郞花前玩賞。是話休提。且看酒來。﹝校﹞韋相公怎生替了和尙作東。﹝韋﹞你不知。這和尙喚作見花羞。﹝酒保上﹞佛座竟聞香世界。豪遊須結醉因緣。稟相公。酒到了。﹝韋崔送酒介﹞

【髙陽臺】﹝韋﹞翠蓋籠嬌。靑猊裊韻。綴壓枝頭春重。繡轂晴雷。飛斷六街塵鞚。歡哄。倚妝深色如有意。怕春去未禁攔縱。齊解逞千層一撚殿住春紅勒迸。

【前腔】﹝生﹞誰種。鶴頂移鞓。檀心倒暈。旋瓣重瓤爭聳。渲紫生緋。袍帶壽安圍擁。晴弄。絳羅髙捲春正永。渾自倚玉樓香夢。須護取錦帳流蘇。映日飄搖螮蝀。

【前腔】﹝崔﹞珍重。駝褐霏煙。鵝黃漾日。都不似翠苞凝鳳。暮雨朝雲。紅香醉來幾甕。閒詠司花疑與根別染。依約傍九霞仙洞。誰分許精神萬點。長則是花王出眾。

【前腔】﹝生﹞淸供。赤玉盤欹。錦絲球簇。百寶雕闌低控。絕艷濃胭。矗矗彩雲飛滃還用。嫣然宜笑花片裏。指痕上粉香彈動。趁靈心袖籠輕翦。翦下斷紅偸送。

【前腔】﹝韋﹞吟弄。向孔雀圖中。流鶯隊裏。多麗恣妖迎寵。近紅藥天階。衣香夜染扶從。正恐。謔花士女閒贈取。還應羨洛陽舊種。春老也怎得名花傾國。一尊長共。

﹝崔﹞君虞。胭紅粉紫。誰不玩賞。只那幽廊絕壁之下。有白牡丹一株。素色淸香。無人瞅采。好可憐也。

【前腔】心痛。素色鸞嬌。靑心鳳尾。別自玲瓏一種。悵瑤臺月下初歸。東風倚闌誰共。﹝韋﹞相諷。他閒庭一枝橫似水。便云想衣裳何用。﹝合﹞李郞。他無限恨。斷魂欲語。兀自幽香遙送。

﹝韋﹞君虞。今日玩賞。就將牡丹聯成一絕如何。﹝生﹞正好。﹝崔﹞君虞請先。﹝生﹞長安年少惜春殘。﹝崔﹞爭認慈恩紫牡丹。﹝韋﹞待小弟湊成。別有玉盤承露冷。無人起就月中看。﹝生作嘆息介崔﹞君虞爲甚沈吟。再向回廊外散心也。﹝行介豪士黃衫帶翦發胡奴捧劍上豪笑介﹞好不盛的牡丹也。羯鼓催敲一撚痕。艷髙堪領百花尊。紅羅一尺春風髻。翠袖三生日暮魂。自家埋名豪客便是。聽得負心漢李參軍在此賞花。沒些時酒闌何處也。

【新水令】俺則爲這牡丹風吹起鬢邊絲。抵多少會賓堂酒牌金字。須不是宴慈恩塔上題。又不是和靈隱月中詞。兩三个細酸倈在玆。消受些喫一看二拿三說四。

猛想起來。咱要誅了這無義漢何難。只是惜樹怕拿修月斧。愛花須築避風臺。且跟那些聽說甚來。

【南步步嬌】﹝崔﹞提起可憐人是鄭家子。﹝生低問﹞近日如何。﹝韋﹞他鎭日裏啼紅漬。流光去幾時。子母孤貧。靠你成何事。﹝生嘆介﹞道他有个人了。﹝崔﹞他甘心爲你守相思。怎生棄置。他在空房死。

﹝校上﹞崔先兒。你說甚麼相思死。你管閒事。一个黃衫人來也。

【折桂令】﹝豪﹞暗端相典雅風姿。怪不的有了舊人湊上新知。漢相如似此情詞。怎尋覓卓文君瑕疵。早則是有情人敎他悶死。惜花人心事憐慈。聽他刎頸交切切偲偲。惹的俺斷腸人急急孜孜。

再聽他一會也。

【江兒水】﹝生﹞接葉心如刺。看花淚欲滋。﹝韋﹞風光甚麗。艸木榮華。傷哉鄭君。銜寃空室。恨嬌香他只爲多情死。﹝生泣介﹞二君定不知我。因盧太尉恩禮。宛轉支吾。那曾就親盧府。誓盟香那得無終始。傍權門取次看行止。﹝崔﹞君虞。乘興一見鄭君何如。﹝生嘆介﹞怎敢造次便去也。﹝韋﹞那人早晚待君永訣。足下終能棄置。實是忍人。﹝韋崔合﹞好爲思之。丈夫不宜如此。

﹝校上﹞韋先兒管閒事。黃衫人又來也。﹝豪士上﹞俺聽說了多時也。列公請了。公非李十郞者乎。某族本山東。姻連外戚。𨿽乏文藻。心嘗樂賢。仰公聲華。常思覯止。今日幸會。得覩淸揚。某之敝居。去此不遠。亦有聲樂。足以娛情。妖姬八九人。駿馬十數匹。惟公所要。但願一過。﹝韋崔﹞有這繁華所在。且往領盛意。美酒笙歌。放懷爲妙。﹝豪﹞在下有馬數匹。揀一匹駿气的背上李郞。二君緩來。﹝崔韋﹞請了。且逐金丸去。髙嘶寶馬來。﹝下豪﹞胡奴。快取兩匹追風駿馬來。﹝胡奴二人做馬嘶上﹞

【雁兒落】﹝豪﹞有幾匹駿雕鞍是俺家雪花獅。有幾个俊蒼頭是俺家花鳥使。馬呵消得你一鞭兒。奴呵做得你三分事。馬呵三花乍翦絡靑絲。奴呵雙眉如畫粉紅姿。咱呵甚意兒把良馬思君子。將紅粉贈男兒家貲。咱那裏金穀園難似此。你辭也麼辭。看咱點鞭頭云外指。

﹝校惱介﹞又一个管閒事的人也。你不聽得俺盧府威風麼。參軍爺待做俺府裏東牀。引他那裏去。看我手中白棍兒麼。

【僥僥令】摩娑起手底棍兒打這廝。棍兒上有盧字。﹝豪笑介﹞有字怎的。﹝校﹞明寫著。你肉眼迷廝。逞搊查彊死。參軍呵。他坦腹乘龍衣金紫。好不受用也。你有銅鬥兒家貲你自家使。

【收江南】﹝豪﹞呀。禁持的李學士沒參差。盧太尉甚娘兒比。似俺將你老東牀去了也那廝。和你家小姐對情詞。﹝做拔劍介﹞看劍兒雄雌。不甫你一个來一个兒死。

﹝校收棍做怕介﹞和你耍哩。提刀怎的。難道殺人不償命。看你家金穀園去。管俺們一个醉。﹝豪﹞叫胡奴挾李十郞上馬。﹝並馬行介生﹞前路相似勝業坊。﹝又行問介﹞前面望見曲頭。﹝又行介﹞將次是霍王府哩。﹝豪﹞問他怎麼。﹝生私云﹞怎認得這所在也。

【園林好】似曾相識。這花驄和小廝。﹝奴﹞參軍爺好眼哩。﹝生﹞轉前坊舊家兒在玆。承相招。可有別路到潭府。﹝豪﹞徑須從此。﹝生﹞迆邐驀然來至。過他們甚意兒。

﹝又﹞﹝豪﹞這不妨。坊門多有似也。

【沽美酒】穩著你个鎖鞍鞓花外嘶。﹝又﹞夾著你黑昆侖海山使。這些時那一个不醉染紅香弄晚颸。是誰家美人獨自。是誰家門巷偏似。我呵心知肚知。萍水契相知幾時。煙花擔嗟咨怎辭。呀。比似你逞精神。長則在醉紅鄕逗人閒事。

﹝生﹞天晚。小生薄有事故。攺日奉拜。﹝作鞭馬欲回豪控生袖介﹞敝居咫尺。忍相棄乎。

【尾聲】問你个賞花人有甚麼窮薄事。則待抝雙飛撇馬多回次。可也要會人情把似你秀才家性兒使。﹝下﹞

第五十二出劍合釵圓

【怨東風】﹝浣上﹞去去春難問。翠屛人不穩。添香侍女費精神。悶悶悶。卜筮無憑。仙方少驗。求神未準。自家浣紗便是。奉侍郡主。懨懨一病經年。又逢春盡。多少遊春士女。日永風喧。只俺家守著病多嬌。長似淒風短日。料應不久。扶他出來消遣一回。﹝浣請介旦扶病上﹞

【前腔】鬼病懨懨損。落花風片緊。多應無分意中人。恨恨恨。夢淺難飛魂搖欲墜。人扶越困。

浣紗。俺病癥多應不好也。扶我起來怎的。﹝浣﹞幾年春色凋零。今歲名花盛發。郡主。你消遣些兒。﹝旦﹞浣紗。你看孤禽側畔千鶯曉。病樹前頭萬木春。教咱怎生消遣也。

【山坡羊】冷淸淸遭値這般星運。鬧氳氳攪人的方寸。虛飄飄耽捱了己身。軟咍咍沒个他丰韻。浣紗呵。病的昏。問你个春幾分。睡也睡也睡不穩。過眼花殘。斷頭香盡。傷神。病在心頭一个人。消魂。人似風中一片雲。

【前腔】﹝浣﹞他瘦厓厓香肌消盡。昧蚩蚩眼波層困。怯設設聲息兒一絲。惡丕丕嘔不出心頭悶。他脫了神。當時畫的人。猛然間想起今難認。一會兒精靈。一會兒昏暈。花神。多則是殘紅送了春。東君。你早辦名香爲反魂。﹝旦作昏介鮑上﹞

【玩仙燈】淑女病畱連。憔悴煞落花庭院。

俺鮑四娘。數日未知小玉姐病體若何。呀。原來又睡在此。老夫人何在。﹝老旦上﹞若無少女憑花老。爲有嫦娥怕月沈。四娘。看俺孩兒病體若何。﹝旦醒介﹞俺娘不好了也。四娘幾時到來。

【山桃紅】彩雲輕散。好夢難圓。是前生姻緣欠。又■﹝扌棄﹞了今生命塡。魂縹緲風裏殘霞。你把俺火燒埋向星前。暮煙。多管香早寒。玉早塵。除卻寸靈心還活現也。待他淚滴成灰。還和他夢裏言。﹝合眾哭介﹞忍淚灑落花片。惺惺可憐。等不的薄幸人兒和你做个長別筵。

﹝老﹞還有甚話也。兒。﹝旦﹞娘叫俺道个甚來。特爲俺把多才拜上。

【前腔】敎他看俺萱堂一面。半子前緣。叫浣紗。若秋鴻回來。你夫妻好生看覷奶奶。待拜你呵。﹝作跌介﹞你當了嫡親眷。替俺看他老年。鮑四娘。早晚也來看覷奶奶。當初是你作媒。以後見那薄幸呵。敎他好生兒看待新人。休爲俺把歡情慘然。倘然。他念舊情過墓邊。把碗涼漿瀽也。便死了呵。也做个蝴蝶單飛向紙錢。

﹝合前眾背介老﹞李郞不到。怎生區處。﹝鮑﹞覷他形骸死瘦。眉气生黃。敢待變癥也。﹝浣﹞則管昏上來哩。﹝摩介老﹞李郞好薄幸也。﹝鮑﹞小玉姐好薄命也。﹝旦醒介﹞咳。娘。你孩兒好些了。李十郞到來哩。﹝老﹞那討這話來也。兒。﹝旦﹞咱待起來。娘替咱梳洗哩。﹝老﹞兒久病之人。心神惑亂。且自安息。﹝旦﹞娘不信呵。四娘扶咱。

【尾聲】一邊梳洗不妨眠。聽呵那馬蹄聲則俺心坎兒上打盤旋。浣紗。敢踏著門那人來不遠。﹝並下豪與生並馬羞不肯行豪家奴數人擁扯生馬上﹞

【不是路】﹝豪﹞路轉橋灣。勝業坊西迆逗間。花如霰。似武陵溪上舉桃丹。暮光闌。你怎生乘興人空返。陡住你花驄去住難。﹝生掩面介﹞羞殺俺也。含羞眼。舊家門戶誰曾盼。怕人偸喚。﹝又﹞

【前腔】﹝豪﹞玉碎香慳。爲你怒衝冠把劍彈。朱門限。幾年山上更安山。秀才。不是請你到俺家去。是請你到你家去。好傷殘。你騎著俺將軍戰馬平心看。抵多少野艸閒花滿目斑。﹝生﹞則怕盧太尉害了人也。﹝豪﹞怎生這般畏之如虎。﹝生﹞足下不知。小生當初玉門關外參軍。受了劉節鎭之恩。題詩感遇。有不上望京樓之句。因此盧太尉常以此語相挾。說要奏過當今。罪以怨望。所畏一也。又他分付。但回顧霍家。先將小玉姐了當。無益有損。所畏二也。白梃手日夜跟隨廝禁。反傷朋友。所畏三也。因此沈吟去就。不然。小生豈是十分薄幸之人。今日相見。怎生嘴臉也。﹝豪﹞結髮夫妻。賠个小心便了。盧太尉俺自有計處。不索驚心。無危難。把雕鞍勒住胡奴喚。亂敲門瓣。

﹝又﹞﹝奴扣門介﹞

【前腔】﹝老浣同上﹞燕子凋殘。王謝堂中去不還。誰淸盼。聽重門閉了響銅環。﹝奴﹞舊門闌。多應是昨夜燈花粲。好事臨門你可也不等閒。﹝老浣﹞人喧亂。多應客赴金錢宴。啟門偸看。

﹝又﹞﹝豪眾作擁生馬進門豪指生問老云﹞認得此人否。﹝老驚哭介﹞薄情郞。何處來也。﹝豪﹞且下了馬。請小玉姐來對付他。﹝老﹞小女沈綿日久。轉側須人。不能自起。﹝旦作在內介﹞娘。你孩兒起的來也。﹝鮑扶旦上﹞

【哭相思】待飛殘一枕香魂。誰向窗前喚轉。

﹝見介豪﹞鮑四娘在此。小玉姐可認得這秀才。﹝生見哭介﹞我的妻。病得這等了。﹝旦斜視掩面長嘆介豪﹞眞个可憐人也。

【不是路】看他病倚危闌。似欲墜風花幾陣寒。斜凝盼。眼皮兒也應不似舊時單。小玉姐。俺將薄幸郞交付與你。病到這般呵。命多難。李郞。我聞東方朔先生云。惟酒可以消憂。咱已送金錢辦酒。酒呵。能消郁塊忘憂散。只一味﹝指生介﹞當歸勾七還。俺去也。﹝生﹞感足下髙義。杯酒爲謝。何去之速也。﹝豪﹞某非爲酒而來。﹝生﹞願畱姓名。書之不朽。﹝豪笑介﹞休也。英雄眼。偶然蘸上你紅絲綻。爲誰羈絆。爲誰羈絆。

﹝豪舉手介﹞請了。﹝眾﹞花邊馬嚼金環去。報上人回玉筯看。﹝下生﹞豪士之言有理。將酒來爲小玉姐把一杯。﹝送酒與旦旦作嘆介﹞我爲女子。薄命如斯。君是丈夫。負心若此。韶顏穉齒。飮恨而終。慈母在堂。不能供養。綺羅弦管。從此永休。徵痛黃泉。皆君所致。李君李君。今當永訣矣。﹝作左手握生臂擲杯於地長嘆數聲倒地悶絕介老做扶旦倒於生懷哭介﹞憑十郞喚醒也。

【二郞神】﹝生﹞年光去。辜負了如花似玉妻。嘆一綫功名成甚的。生生的無情似翦有命如絲。妻呵。別的來形模都不似你。﹝作扶旦不起介﹞怎擡的起這一座望夫山石。﹝合﹞尋思起。你恁般捨得死別生離。

【前腔】﹝旦作醒介﹞昏迷。知他何處。醉裏夢裏。才博的哏郞君一口气。俺娘呵。怕香魂無著。甚東風把柳絮扶飛。﹝生﹞是我扶你。﹝旦﹞扶我則甚。那生不面死時偏背了你。活現的陰司訴你。

﹝合前旦﹞唱別陽關時節。多少話來。都不提了。

【囀林鶯】﹝生﹞陽關去後難提起。畫屛無限相思。轉孟門太尉參軍事。動勞你翦燭裁詩。﹝旦﹞詩可到麼。﹝生﹞到來。那裏有斷雲重系。都則是風聞不實。﹝旦﹞是韋夏卿爲媒。崔允明報信。還是風聞。﹝合﹞等虛脾。只看俺啼紅染徧羅衣。

【前腔】﹝旦﹞盧家少婦直恁美。敎人守到何時。他得到了一日是一日。我過了一歲無了一歲。要你兩頭回避。不如死一頭伶俐。

﹝生﹞死則同穴。﹝旦﹞誰信你。﹝合前旦﹞賣釵你可知俺家貧了。看釵子不上。﹝生﹞說那裏話。

【啄木鸝】釵兒燕不住你頭上棲。那釵腳兒在俺心頭刺。﹝旦﹞新人插釵可好。﹝生﹞誰曾送玉鏡妝臺。從那裏照斜插雙飛。﹝旦﹞釵呵。可知新人惱了。賞那釵頭去了。﹝生﹞甚麼話。那賣釵人還說的你好哩。說伊家忘舊把釵兒棄。咱堅心不信俏地籠將去。﹝旦﹞籠去怎麼。﹝合生﹞翠巍巍許多珍重。記取上頭時。

你病勢定了些。待咱尋个人兒。﹝作尋介旦﹞尋个甚的。﹝生﹞鮑三娘賣釵。說你又有了一个後生。﹝旦惱介﹞好不羞。那裏有鮑三娘。是玉工侯景先哩。甚麼後生。都是你先坐下俺一个罪名兒。

【前腔】你爲男子不敬妻。轉關兒使見識。到底你看成甚的。﹝生﹞怎又討气。﹝旦﹞不如死。他甚的淘閒气。旣說我忘舊。取釵還我。﹝生﹞要還不難。﹝旦﹞是了。還了咱家。討个明白去。他妝奩厭的餘香膩。待拋還別上个新興髻。

你還咱也好。﹝合前老﹞也罷。此事問秋鴻。﹝鴻上﹞盧府親事。眞个不曾成。

【啼鶯兒】那太尉呵。籠鶯打翠眞是奇。家主爺呵。背東風不願於飛。﹝浣﹞爺不願。怎生不回。﹝鴻﹞俺爺呵。𨿽有嫌雲妬雨心期。他可有立海飛山權勢。正怕觸了那些。倂累咱府。要圖美滿春光保全。因此上受羈棲。把風波權避。﹝合﹞聽因依。玉花釵燕。他長在袖中攜。

﹝鮑﹞參軍爺。也不念咱舊媒人了。﹝鴻﹞你家做媒又做牙。賣釵人便是你家姐姐。﹝鮑﹞俺家有許多姐姐。﹝鴻﹞都是太尉倒鬼。

【前腔】﹝老﹞他大風要吹倒桐樹枝。喜到頭依舊連理。﹝鮑﹞想起黃衫豪客也。女伴們袖手傍觀。英雄拔刀相濟。郡主呵。顯靈心黃衫夢奇。果應口同諧臥起。

﹝合前﹝旦﹞也罷。釵可帶來。﹝生做袖中出釵介旦﹞眞个在你袖中也。﹝拈釵喜介﹞

【玉鶯兒】玉釵紅膩。尙依然紅絲系持。磊心情幾粟明珠。點顏色片茸香翠。側鬟兒似飛。懶妝時似頹。病懨懨怎插向菱花對。﹝合﹞事眞奇。相看領取。還似墜釵時。

﹝老﹞浣紗。取鏡奩脂粉。從新插戴。﹝生作扶旦笑介﹞看你羸質嬌姿。如不勝致。更覺可人也。﹝旦作插釵顫介﹞﹝浣溪沙﹞﹝生﹞正是淺畫香膏拂紫綿。﹝老﹞牡丹花瘦翠云偏。﹝鮑﹞手扶釵顫並郞肩。﹝旦﹞李郞。俺病起心情終是怯。困來模樣不禁憐。﹝合﹞今生重似再生緣。

【前腔】﹝生﹞燕釵重會。與舊人從新有輝。影差池未漬香泥。翅毰毸尙縈纖蕊。壓云梳半犀。裊風鬟半絲。恨呢喃訴不出從頭事。

﹝合前老﹞俺一家兒感的是豪客。﹝旦﹞似那年元夜會他來。

【尾聲】李郞。夢還眞敢是那黃衫子。病玉腰肢你著意偎。十郞。不要又去也。再替俺燒一炷誓盟香寫向烏絲闌湊尾。

薄命回生得俊雄。

感恩積恨兩無窮。

今宵剩把銀缸照。

猶恐相逢是夢中。

第五十三出節鎭宣恩

【憶多嬌】﹝崔韋上﹞花事催。酒力微。歌吹風光在水西。他昨夜燈花今夜喜。向朱門報知。﹝又﹞褒封節義吾皇旨。

天下多有不平事。世上難遇有心人。俺們生受小玉姐許多錢鈔。到惹起黃衫豪客來與這段煙花結了公案。眞乃是千家喫酒。一家還錢。事不偶然。﹝韋﹞只一件。十郞旣就了霍府。那盧太尉怎肯干休。他輕輕地下手。都成齏粉。卻如之柰何。﹝崔﹞你不知道。那黃衫豪士𨿽系隱姓埋名。他力量又能暗通宮掖。他近日探得主上因盧府專權。心上也忌他了。他有人在主上前行了一譖。聖上益發忿怒。如今盧府著忙。不暇理論到此事。那黃衫豪士隨有人竄掇言官。將小玉姐這段節義上了。又見得盧府彊婚之情。蒙主上褒嘉。遣劉節鎭來處分。怕甚麼事。﹝韋﹞原來如此。妙哉快哉。我們先去報喜賀喜。

【長命女前】﹝老生旦上﹞春風轉新婚。久別重相見。﹝見介﹞便是崔韋二兄。依然舊客來庭院。

﹝崔作笑云﹞小玉姐。不空費了你金錢也。劉節鎭奉詔處分來此。快備香案迎接。﹝劉節鎭奉詔書上﹞加冠進職君臣禮。合鏡還珠夫婦恩。聖旨已到。跪聽宣讀。皇帝詔曰。朕惟伉儷之義。末世所輕。任俠之風。昔賢所重。每觀圖史。在意斯人。若爾參軍李益。冠世文才。驚人武略。不婚權艷。甚曉夫綱。可封賢集殿學士鸞臺侍郞。霍小玉憐才誓死。有望夫石不語之心。破產回生。有懷淸臺衛足之智。可封太原郡夫人。鄭氏相夫翦桐葉而王。擇壻顯桃夭之女。慈而能訓。老益幽貞。可進封滎陽郡太夫人。盧太尉徒以勢壓郞才。彊其奠雁。幾乎威逼人命。碎此團鸞。宜削太尉之銜。以申少婦之气。其黃衣豪客。拔釵幽淑女。有助綱常。提劍不平人。無傷律令。可遙封無名郡公。嗚呼。凡贊相於王風。皆揚名於白日。受玆勑命。欽哉。謝恩。﹝生眾作謝恩介劉﹞君虞。別來久矣。紫玉釵一事。細說一番。

【催拍】﹝生﹞是當年天街上元。絳籠紗燈前一面。兩下畱連。兩下畱連。幸好澹月梅花。拾取釵鈿。將去納采牽紅。成就良緣。﹝合﹞今日紫誥皇宣。夫和婦永團圓。

【前腔】﹝旦﹞梳妝罷春遊翠園。人別去觀花上苑。他衣錦言旋。他衣錦言旋。怎知他簫歇秦樓。唱斷陽關。別去鸞儔。曾歸到鴛斑。﹝合前﹞

【前腔】﹝老﹞只道你幽歡別憐。幾年間未蒙淸盼。看看的門戶凋殘。看看的門戶凋殘。爲尋訪多情。費盡金錢。賣到珠釵。苦恨難言。﹝合前﹞

【前腔】﹝鮑﹞眞乃是前生分定。重遇著玉釵雙燕。因此上再整雲鬟。因此上再整雲鬟。也當个再接瓊簪。更續危弦。異國香燒。倩女魂還。

﹝合前韋﹞此豪客之功也。

【前腔】﹝崔﹞閒說起有个英雄恨然。路相看不平拔劍。﹝韋﹞把雌雄重會龍泉。把雌雄重會龍泉。不敎你斷了香魂。枕畔燈前。負了盟言。月下花前。﹝合前﹞

【一撮棹】﹝眾﹞離和合。嘆此情。須問天。是多才。非薄幸。枉埋寃。須記取花燈後。牡丹前。釵頭燕。鞋兒夢。酒家錢。堪畱戀。情世界。業姻緣。盡人間諸眷屬。看到兩團圓。

【尾聲】一般才子會詩篇。難遇的是知音宅眷。也只爲豪士埋名萬古傳。

紫玉釵頭恨不磨。

黃衣俠客柰情何。

恨流歲歲年年在。

情債朝朝暮暮多。

炊徹黃粱非北裏。

斟翻綠蟻是南柯。

花封桂瘴知何意。

贏得敲尊一笑歌。

紫釵記終

