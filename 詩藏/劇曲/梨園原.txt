梨園原淸黃旛綽等著

梨園原提要

梨園原一卷﹐據本書序文說﹕在淸代幹﹑嘉時候﹐有一位名叫黃旛綽的老藝人﹐匯集他生平所得﹐著成一書﹐名曰「明心鑑」。後來又經他的朋友胥園居士﹝莊肇奎﹞增加了一些考證﹐攺名爲「梨園原」﹐有一八一九年﹝嘉慶二十四年﹞序。書成未刻﹐原稿保存不善﹐頗有傷損。到道光時候﹐黃的弟子兪維琛﹑龔瑞丰得到這一殘稿﹐並各出心得﹐托友人秋泉居士﹝葉元淸﹞代爲修正增補﹐再度成書﹐有一八二九年﹝道光九年﹞序。但仍未能刊行。一向祗有鈔本流傳。一九一七年﹐夢菊居士匯輯了兩種鈔本﹐並加以校訂﹐才初次鉛印出版。此後上海出版的兩種石印本﹝一種附在《梨園大全》之內﹞﹐北京中華印字館出版的一種鉛印本﹝附《老狼討封》﹞﹐都是根據夢菊居士本重印的。

在古代談論戲曲的著作之中﹐以表演技術爲主的﹐這是僅見的一部﹐尢其作者又是一个藝術修養很深的演員。𨿽然書中也還有些展轉鈔引的材料﹐迹近神話的傳說﹐難以置信﹐但其中藝病十種﹑曲白六要﹑身段八要﹐以及《寶山集》八則等﹐都是非常精錬而扼要的實際經驗之論。

梨園原序

《樂記》云「古者﹐樂部有樂師﹐分五音六律﹐以定四時八節之聲﹐以備享廟之用。」樂部之設﹐所由來也。今日梨園樂𨿽無金聲玉震﹑槁木貫珠﹐然亦作於朝廟﹐達乎鄕國﹐何爲乎以娼優例之﹐豈不負此梨園一業也﹗觀胥園居士贈黃旛綽先生《梨園序》﹐論梨園出處數則﹐皆有先聖先賢﹐證據班班可考﹐梨園之不應例入娼優也明矣。孟子有言曰「今之樂﹐猶古之樂也﹐能無重﹖」余本陋劣無知﹐略明大義﹐爰敍數語以弁首。

嘉慶二十四年己丑望日﹐惕庵居士題。

惕庵居士姓鄭﹐名錫瀛﹐順天大興縣人。己亥科舉人﹐乙巳科進士。

胥園居士贈黃旛綽先生梨園原序

「鬼門道」者﹐乃戲房出入之所。謂之鬼門道者﹐言其扮演者代鬼行事﹐故謂之鬼門道。愚俗不知﹐因戲場置鼓於門﹐卽訛傳爲「鼓門道」﹐於理無據﹔又曰「古門道」﹐皆非也。東坡詩云「扮演古人事﹐出入鬼門道。」正此謂也。趙子昂曰「戲曲﹐良家子弟所扮演者﹐謂之『行家生活』﹔娼優所扮者﹐謂之『戾家把戲』。」或問其故﹐予曰「戲文者﹐出於鴻儒﹑碩士﹑騷人﹑墨客﹐其所作者﹐娼優豈能扮乎﹖推其門﹐正其理﹐娼優故以爲戾家也。良家子弟扮者﹐𨿽亦有風花雪月﹐然均合乎情理。當太平之盛﹐雍熙之治﹐欲追昔感今﹐故取良家子弟通於音律者﹐扮演戲曲﹐以飾太平﹐隋謂之『康衢戲』﹐唐謂之『梨園戲』﹐宋謂之『華林戲』﹐元謂之『升平樂』。梨園樂者﹐唐明皇所賜﹔至於娼優﹐乃勾欄中樂工也。愚俗不明﹐呼爲一類﹐實未明其原耳。」

胥園居士姓莊﹐名肇奎﹐順天宛平人﹐乾隆癸酉科舉人。

修正增補梨園原序

乙丑之歲﹐余旅京師。暑夏長畫﹐頗厭塵囂。梨園中有兪維琛﹑龔瑞丰者﹐雅通文墨﹐於逆旅中時相過從。余每嘆其藝之精也﹐兪﹑龔謙抑特甚。處久之。一日﹐龔謂余曰「吾子不嘗許吾之技爲可觀乎﹖」余曰「然﹐誠絕技也。」龔曰「吾之技﹐皆吾師教誨有方之力也。吾師黃旛綽先生﹐本江南書香﹐以家寒棄儒習樂﹐竟享大名。嘗匯其生平所得﹐筆之於書﹐名曰《明心鑑》。有胥園居士佳其志﹐助其考古證今﹐凡有關於梨園一業﹐𨿽片紙隻字﹐皆續載於是書。經數年之久﹐乃臻完美﹐復更其名曰《梨園原》。余幼孤﹐賴吾師鞠養﹐及長﹐教之以技﹐每出示《梨園原》使讀之。嘗謂﹕「梨園之業﹐非賤業也。切須束身勿邪以自重﹐虛心勿怠以精其技。勿負吾言。」其後余出遊南省﹐數載始歸﹐而吾師已作古人矣。余弔其家﹐贈其資。詢以是書﹐乃其後人不知愛護﹐鼠嚙蠹食﹐殆過半矣。余攜之歸﹐每欲修補以供後人﹐又苦不文。今吾子不以下交爲辱﹐敢布腹心﹐欲出此殘書﹐並平生所得﹐千君撰補﹐吾子其亦槪許乎﹖」余欣然答之曰「余於戲曲﹐固不了了﹐然心喜之深矣。況供撰繕之役﹐尙可勉爲無已。謹任執筆之勞﹐以成君之志。」翌日﹐龔出其書。殘缺處﹐余代修補之﹔舛誤處余代考証之﹔龔﹑兪之所心得﹐余代撰述之。凡數十日﹐始告厥成。文不求工﹐但取其淺而易解。貽笑大方﹐是所不計。嗚呼﹗戲曲小道﹐精奧乃爾﹐可輕視乎﹖書成﹐爰序數語﹐以志。道光九年﹐歲次乙丑﹐季夏﹐秋泉居士題。

梨園原淸黃旛綽等著

論戲統

古時戲﹐始一出鬼門道﹐必先唱【紅芍藥】一詞。何也﹖因傳奇內必有神﹑佛﹑仙﹑賢﹑君王﹑臣宰及說法﹑宣咒等事﹐故先持一咒﹐以釋其罪﹔兼利諸己——隔宿昧爽﹐因喉音閉塞﹐故齊聲而揚。古制云「太子【千秋歲】﹐春圍【畫錦堂】。一株【紅芍藥】﹐開徧【滿庭芳】。」取其曲牌名爲引口詞。後人因其單薄﹐添【倒垂蓮】﹐套其體也。

老郎神

老郎神卽唐明皇。逢梨園演戲﹐明皇亦扮演登場﹐掩其本來面目。惟串演之下﹐不便稱君臣﹐而關於體統﹐故尊爲老郎之稱。今遺有唐帽﹐謂之老郎盔﹐卽此義也。戲中所抱小娃﹐謂之喜神﹐取其善而利於技﹐非卽老郎。今人供翼宿星君爲老郎﹐其義未詳。

謝阿蠻論戲始末

戲者﹐以虛中生戈。漢陳平刻木人禦城退白登事﹐後爲之效﹐名曰「傀儡」。至唐明皇﹐選良家子弟﹐於梨園中演習戲文﹐分爲「生」﹑「旦」﹑「淨」﹑「末」﹑「醜」﹑「外」﹑「小旦」﹑「小生」﹐此八名爲正﹐而後增「付淨」﹑「作旦」﹑「貼旦」﹑「老旦」﹐共十二人爲全角﹐餘皆供侍從者。現身說法﹐表揚忠﹑孝﹑節﹑義﹐才子﹑佳人﹐離﹑合﹑悲﹑歡﹐揚善﹑懲惡﹐此亦大美事也。至宋﹑元則尢盛矣。董解元有曰「扮演古人事﹐出入鬼門道。」以四方之音傳戲﹐各從土語所傳﹐不可訛錯。習者擇之而取焉。

王大梁詳論角色

角色者﹐言其本角之物色也。生者﹐主也﹐凡一劇由主而起﹐一軼之事在其主終始﹐故曰生。旦者﹐乃於寅刻之先﹐以男扮女﹐是男非男﹐似女非女﹐見時不能分﹐因其扮妝時在天甫黎明﹐故曰旦。醜者﹐卽醜字﹐言其醜陋匪人所及﹐撮科打諢﹐醜態百出﹐故曰醜。淨者﹐靜也﹐言其鬧中取靜﹐靜中取鬧﹐故曰淨。外者﹐以外姓人有尊崇之色者﹐故曰外。老旦﹐其所司母﹑姑﹑乳婆﹐亦應於黎明扮妝﹐老少𨿽不同﹐以其男女則一也﹐故曰老旦。末者﹐道始末也﹐先出場述其家門﹐言其始末﹐故曰末。小生或作主之子侄﹐或作良朋故舊﹐或作少年英雄﹐或作浪蕩子弟﹐故曰小生。小旦或作侍妾﹐或養女﹐或娼妓﹐或不貞之婦﹐故曰小旦。貼旦﹐卽副旦也。凡男女角色﹐旣妝何等人﹐卽當作何等人自居。喜﹑怒﹑哀﹑樂﹑離﹑合﹑悲﹑歡﹐皆須出於己衷﹐則能使看者觸目動情﹐始爲現身說法﹐可以化善懲惡﹐非取其虛戈作戲﹐爲嬉戲也。

論鼓板樂式

雷海靑傳古樂器云「瑟﹑管﹑弦﹑絲﹑竹﹑塤﹑篪﹑鼓﹐文廟祀丁之日﹐合全樂奏之。漢武帝時﹐有東方曼倩其人﹐能識神鳥﹐能解鳥語﹐善戲謔談笑﹐帝寵爲大夫。同朝之臣﹐惡其諂主﹐遣其它出。忽一日﹐鳥至殿﹐身羽五色﹐尾長三尺﹐朗鳴於庭。鳴時﹐雙目開閉不定﹐昂頭﹐立一足﹐伸一足﹐鳥尾搖擺。良久始去。帝詔朝臣問之﹐無一能識者。乃詔曼倩歸。帝述神鳥﹐曼倩答曰﹕『此神鳥﹐名十二鴻也。其鳴﹐乃歌也﹔其立﹐乃舞也。歌之時閉左目﹐出陽聲﹔閉右目﹐出陰聲。擺尾﹐乃分板眼。其尾分十二支﹐乃按十二月之數﹔加閏月生者﹐則十三支也。立一足﹑伸一足者﹐乃舞耳』。帝未深信。又過旬日﹐其鳥復至﹐朗鳴如前。帝使曼倩聽之。倩曰﹕『其所歌者﹐升平之詞也。』帝命記其詞﹐大悅。卽日命諸臣作歌﹑作詞﹐而使曼倩作曲。於是曼倩按天文﹑地理﹑人物﹑宮室﹐分門編其牌名﹐依名塡詞。其後有昆陵蔣維忠先生﹐名孝﹐嘉靖進士﹐制《十三詞調譜》﹔又有松陵詞隱先生﹐姓沈﹐名璟﹐萬曆進士﹐撰《九宮曲譜》﹐辧陰陽﹐爲世所傳。此乃曲詞之始。至笙﹑管﹑笛﹑簫﹐古制有鳥頭﹐掩孔出字﹐卽如十二鴻閉目出陰﹑陽聲。笛有兩垂須﹐蓋卽鳥足之義。琴﹑瑟在同時就有﹐始三十六弦﹑二十四弦﹑二十六弦﹐後九弦﹑七弦。月琴四弦。琵琶四弦﹐彈出曰琵﹐彈進曰琶。琴﹑瑟調和﹐取『仙翁』二字和協。弦子等調﹐俗曰『堂』。諸樂器分爲尺﹑工﹑五﹑凡﹑六﹑合﹑四﹑一﹑上九字﹐而一﹑凡爲半音﹐六﹑合爲髙低合音。此外尙有鼓﹑板﹑鑼。鼓之式﹐中心記黑﹑紅月﹐分陰﹑陽釘﹐蓋卽取十二鴻眼眶肉粟。古制有數尺見圓者﹐後來愈化愈小﹐故失釘數。板﹐古式十二塊﹐刻羽文在上﹐卽如十二鴻鳥尾。鑼乃點靜塞鬧﹐古制﹕進兵鼓﹑退兵鑼。今人亂爲敲鑼﹐可謂非法極矣。總之﹐各種樂器﹐均仿於十二鴻神鳥﹐依式艸創耳。」「解鳥語」﹐原脫一「語」字。「九宮曲譜」﹐原作「九宮詳曲」。

論曲原

王伯良曰「曲者﹐樂之支也。自《康衢》《擊壤》《黃澤》《白雲》以降﹐於是《越人》《易水》《大風》《瓠子》之歌繼作﹐聲漸靡矣。樂府之名﹐仿於西漢﹐其屬有鼓吹﹑橫吹﹐相和及淸商雜調諸曲。入唐而以絕句爲曲﹐《淸平調》《欝輪袍》《梁州》《水》之類﹔又創爲《憶秦娥》《菩薩蠻》等曲﹐蓋太白﹑龜年輩實爲作俑。入宋而詞始大振﹐周侍禦﹑屯田其最也。入元而益漫衍其制﹐北聲北曲﹐遂擅一代﹐顧未免滯於弦索﹐且多染胡語。迨明季又變爲南曲﹐婉麗嫵媚﹐一唱三嘆﹐於善﹑美兼至﹐極聲調之能事。始猶南﹑北畫地相角﹔近年以來﹐燕都之歌童舞女﹐咸棄其捍撥盡效南聲﹐而北調幾廢。何元朗謂﹕『更數世後﹐北曲必且失傳矣。』」「橫吹」﹐原作「簧吹」。

明心鑑

詞曰﹕閒來仔細看端詳﹐關心音韻論幾莊﹕三仄還應分上去﹐兩平要辧陰陽。辧一番形狀﹑腔﹑白﹑情﹑文理﹐揣摩曲意詞合章。要將關目作家常﹐宛若古人一樣。樂處顏開喜悅﹐悲哉眉目怨傷﹐聽者鼻酸淚兩行﹐直如眞事在望。个个點頭稱贊﹐人人拍手聲揚﹐余前多受良方﹐今日始知無恙。

夫除恙者﹐非除人染病之恙﹐乃除梨園藝病之恙也。人病用藥療之﹐藝病豈可不求療治之法。求療治之法如何﹖必須於書中求之。可嘆人不知自己之藝病﹐不肯虛心﹐遂染成各種難攺之藝病。病根一深﹐則𨿽欲再治﹐但恐不易耳。我梨園子弟務須愼之謹之。不必求其有功﹐只求無有藝病﹐日久技術必精﹐則可成爲上好之角色。卽如人﹐不必求身體何等彊壯﹐如能善養﹐使其永久無病﹐則自然日見彊壯矣。技藝之道亦然。

藝病十種

曲踵腿灣也。白火說白過火。錯字認字不眞。訛音將字音念訛。口齒浮口齒無力。彊頸項頸不動。扛肩聳肩。腰硬腰不活動。大步行步太忙。面目板臉上不分喜怒。

曲踵

無論踢腿﹑擡腿﹑坐時﹑立時﹐必須將腿伸直﹐不可曲灣。而行走時更須腿直﹑身不動﹐方能合乎臺步。萬不可如平人隨便走路﹐曲直不定也。

白火

說白固須字字淸楚﹐不可含混﹐然而要分出陰陽﹑輕重﹑急徐﹐按其文之緩急﹐查當時之情形﹐應念急則急﹐應緩念則緩﹐方爲上乘。若一意急念﹐用力過猛﹐必致不合乎戲文﹔日久習慣﹐則成過火之病也。

錯字

每讀劇本之時﹐必須字字斟酌。如有不認識者﹐或領教於人﹐或查閱字匯﹐必使其字音﹑字義全然了了﹐然後出口。總之﹐虛心好問﹐卽無此病矣。

訛音

訛音者﹐似是而非也。比如「遺詔」念成「一道」﹐「舞蹈」念成「無道」﹐均系以訛傳訛﹐不但其音不對﹐聽者無從解釋﹐而其義亦無法講解也。

口齒浮

唱曲﹑說白﹐凡必須口齒用力﹐一字重千斤﹐方能達到聽者之耳﹔不然﹐廣園曠地﹐人數眾多﹐未必能人人聽淸。

彊頸

凡唱念之時﹐總須頭頸微搖﹐方能傳出神理﹔若永久不動﹐則成傀儡矣。

扛肩

聳肩則覺項短﹐於臺下視之﹐尢不美觀。

腰硬

腰硬則全身不靈活。文則如上馬﹑下馬﹐武則如舞弄刀﹑槍﹐皆仗腰間之靈活﹐方能出色。

大步

臺步須大﹑小合宜。大則野﹐小則遲。行走過忙﹐勢必全身搖動﹐冠帶散亂﹐殊不雅觀。

面目板

凡演戲之時﹐面目上須分出喜﹑怒﹑哀﹑樂等狀。面目一板﹐則一切情狀俱難發揮﹐不足以感動人心﹐則觀者非但不啼不笑﹐反生厭惡也。

以上十病﹐皆系平素怠惰而得﹐切宜早日醫治。有詩如下﹕藝病渾身染﹐多因舊日惰。虛心當藥餌﹐病則立除卻。

曲白六要

音韻。句讀﹝音逗﹞。文義。典故。五聲。尖團。

音韻

每發一字﹐先審其唇﹑齒﹑喉﹑舌﹑鼻﹐或半唇﹑半喉﹐或半舌﹑半齒﹐或半齒﹑半鼻﹐均須辧明。各有一定部分﹐不可彊使歸於他部。特制出一表列下。按表類推﹐則不致有悞矣。唇————非夫奉微齒————至恥是射喉————號奧靠歐舌————黎樓亮列無純乎鼻音﹐皆系鼻————西一令進與他音相輔者。如﹕按上表所列類推之﹐則發出之音﹐自然字正音圓﹐不致有唱者爲「天」聽者爲「焉」﹐唱者爲「地」聽者爲「息」﹐唱者爲「元」聽者爲「言」﹐唱者爲「黃」聽者爲「旁」之獘也。

句讀

句者﹐一整句也﹔讀﹝音逗﹞者﹐半句也。唱曲時不分句﹑讀﹐尙有腔調以繩之﹔惟說白必須句﹑讀分明﹐方能達出本意。如「豈不知聖人云」﹐「豈不知」三字爲讀﹐至「聖人云」始爲一句。說白至讀時﹐略微一頓﹐不可過久﹔至一句﹐則稍久亦無妨也。

文義

曲白須先知其講解。又有字同義不同﹑字同音不同之別。

字同義不同﹕容易從容容貌字同音不同﹕華山﹝音畫﹞華夏﹝音劃﹞華萼﹝音花﹞以此類推﹐虛心研習﹐可免訛字﹑訛音之疵。

典故

詞曲說白之內﹐往往引用古人典故﹐務須查明出處﹐心中了了﹐則可以傳神。

五聲

五聲系陰平﹑陽平﹑上﹑去﹑入是也。唱曲不知發聲﹑收聲之理﹐則其字音出口卽變。要知五音之別﹐須將下列之表讀熟千徧﹐然後逢字卽知陰陽矣。

五聲表

陰平陽平上去入風縫諷奉父煙言眼宴易聲繩省盛是書贖屬樹朔陰平——由髙而低。發音髙﹐收音低。陽平——由低而髙。發音低﹐收音髙。上——其音向上。去——其音向前。入——其音短而急。

凡工尺短者﹐可以脫口而出﹔工尺長者﹐須將一字分爲數音﹐如「人」字﹐若工尺長﹐則可分爲「任」﹑「惡」﹑「恩」﹐徐徐吐之。惟陰平字不宜分音。神而明之﹐得其三昧矣。

尖團

尖字﹑團字之分﹐近日罕有知其據者﹐往往團字變爲尖字﹐實爲曲白之大病。夫尖字系半齒音﹐如酒﹑箭﹑綫﹐乃半齒音﹐故應用尖﹔久﹑劍﹑現則不然﹐非隨意可以念成尖字也。近時多不察之。

身段八要

辧八形。分四狀。眼先引。頭微愰。步宜穩。手爲勢。鏡中影。無虛日。辧八形——身段中有八形﹐須細心分淸。貴者﹕威容正視聲沈步重富者﹕歡容笑眼彈指聲緩貧者﹕病容直眼抱肩鼻涕賤者﹕冶容邪視聳肩行快癡者﹕呆容弔眼口張搖頭瘋者﹕怒容定眼啼笑亂行病者﹕倦容淚眼口喘身顫醉者﹕困容模眼身軟腳硬分四狀——四狀爲﹕喜﹑怒﹑哀﹑驚。「冶容」﹐原作「藹容」。

喜者﹕搖頭爲要俊眼笑容聲歡怒者﹕怒目爲要皺鼻挺胸聲恨哀者﹕淚眼爲要頓足呆容聲悲驚者﹕開口爲要顏赤身戰聲竭

但看兒童有事物觸心﹐則面發其狀﹐口發其聲﹔喜﹑怒﹑哀﹑驚現於面﹐歡﹑恨﹑悲﹑竭發於聲。眼先引——凡作各種狀態﹐必須用眼先引。故昔人有曰「眼靈睛用力﹐面狀心中生。」頭微愰——頭須微愰﹐方顯活潑﹔然只能微愰﹐不可大愰及亂愰也。步宜穩——臺步不可大﹐盡人皆知矣﹐然而亦不可過小。總之﹐須求其適中﹐以穩爲要﹔𨿽於極快﹑極忙時﹐亦要淸楚。手爲勢——凡形容各種情狀﹐全賴以手指示。鏡中影——學者宜對大鏡演習﹐自觀其得失﹐自然日有進益也。無虛日——言其日日用功﹐不可間斷﹔間斷一日﹐則三日不能復原。學者切記之。

寶山集八則

聲。曲。白。勢。觀相。難易。寶山集。宜勉力。

聲

聲歡﹕降气白寬心中笑聲恨﹕提气白急心中燥聲悲﹕噎气白硬心中悼聲竭﹕吸气白緩心中惱各聲𨿽皆從口出﹐若無心中意﹐萬不能切也。

曲

曲者﹐勿直。按情行腔。陰陽緩急﹐板眼快慢﹐當時情理如何﹐身段如何﹐與曲合之爲一﹐斯得之矣。

白

白病數字。數字者﹐卽按字直念也。昔人有詞曰「說白病數字﹐佳者四聲全。﹝四聲乃歡﹑恨﹑悲﹑竭。﹞長﹑短﹑髙﹑低語﹐官﹑私﹑緊﹑慢言﹐有如家常語﹐還同事樣般。聽者有興趣﹐能泣亦能歡。」

勢

樣勢也。昔人有詞曰「勢貴如眞﹐要在虛心。對鏡去病﹐日見增新。」

觀相

學者於私下妝作古人﹐對鏡自觀。其品行忠直者﹐正直爲之﹔姦逆者﹐邪曲爲之。有意有情﹐一臉神气兩眼靈。喜則令人悅﹐怒則使人惱﹐哀則動人慘﹐驚則叫人怯﹐如同古人一樣﹐始謂之眞戲。視聽之學﹐寔私下工夫也。有等登場者﹐意亂心荒﹐膽怯神散﹐𨿽認眞演唱﹐觀者惡之矣。

難易

槪曰「難」。余曰「不難」。夫學者﹐必先難而後易。除是跨海﹑越山﹐余無難事耳。能篤志學習﹐時時不倦﹐未登場之前愼思之﹐旣歸場之後審問之﹐焉有不日新日精者﹖若私下無工而妄想得大名者﹐未之有也。

寶山集

《寶山集》云「曲唱千回腔自轉﹐白將四聲練如眞﹐狀多鏡裏形容也﹐勢向三光觀影身。﹝三光乃日﹑月﹑燈之光也。影中勤練﹐看勢好歹﹞」曲唱千徧﹐其身自轉。

宜勉力

《寶山集》云「生﹑旦﹑淨﹑醜﹑末﹐𨿽分理一般。少年宜勉力﹐廢寢與忘餐。苦心天不負﹐技藝日加善。一朝聞妙道﹐夕死心也幹。」

寶山集載六宮十三調

六宮仙呂宮淸新綿邈南呂宮感嘆悲聲中呂宮髙下閃轉黃鐘宮富貴纏綿正宮惆悵雄壯道宮飄逸淸幽

大石調風流醞藉小石調旖旎嫵媚髙平調迢遙滉漾歇指調急倂虛歇般涉調惆悵頓挫商角調悲傷宛轉角調嗚呼悠揚宮調典雅沈重徵調搖曳閃轉商調淒慘怨慕羽調纏綿幽逸水調淸幽委婉雙調健捷激昂

涵虛子論雜劇十二科

一曰神仙道化二曰山林泉壑三曰披袍秉笏四曰忠臣烈士五曰孝義廉節六曰叱姦罵讒七曰逐臣孤子八曰鏺刀趕棒九曰風花雪月十曰離合悲歡十一曰煙花粉黛十二曰神頭鬼面

書成何所名﹖名曰《明心鑑》。要訣盡其中﹐莫作等閒看。畱贈後進者﹐暇時仔細參。天下無難事﹐惟須立志堅。大淸道光九年﹐歲次己丑﹐夏日﹐秋泉居士撰文。梨園後學兪維琛﹑龔瑞丰口述。

秋泉居士姓葉﹐名元淸﹐字瑩子﹐保定府人。

重修梨園原序

余客京師﹐近十年矣。每於公餘之暇﹐畱心社會。全國首都﹐百凡優美﹐而更以戲曲爲各埠冠﹐故酷好之。丙辰夏﹐訪余友逸庵於其齋﹐適有梨園老伶鄭蕙舫者﹐持抄本《梨園原》求售。蓋是書爲梨園前輩所撰述﹐後學視爲珍寶﹐祕不示人者。前淸咸﹑同時代﹐三慶班名伶盧勝奎﹝俗名盧臺子﹞獨藏此本。鄭爲盧之弟子﹐故得抄錄一冊。迨至今日﹐乃成獨本。余素聞其書﹐無由得覩﹐乃囑吾友代購之。暇而披閱﹐始知遺漏甚多﹐深以爲憾。今歲孟秋﹐偶遊東曉市﹐見殘書堆中有抄本《梨園原》四頁﹐購之以歸。與舊本詳校﹐乃竟系舊本所缺者﹐欣喜過望。於是求助於逸庵﹐正其訛﹐考其誤﹐不半月是書乃成。並請於吾友﹐精印成書﹐以爲梨園後起之鄕導﹐顧曲者茶余之談助。爰敍顚末﹐以爲重修是書之序。

中華民國六年十月上旬鄂人夢菊居士題。

