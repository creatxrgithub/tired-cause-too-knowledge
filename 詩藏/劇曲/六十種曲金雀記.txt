《六十種曲金雀記》

﹝明﹞無心子著

﹝明﹞毛晉輯

金雀記

﹝明﹞無心子著

繡刻演劇十本

第四套

繡襦﹝亞仙﹞靑衫﹝興奴﹞紅梨﹝素秋﹞焚香﹝桂英﹞霞箋﹝麗容﹞西樓﹝素徽﹞投梭﹝縹風﹞玉環﹝玉簫﹞金雀﹝彩鳳﹞贈書﹝輕煙﹞

繡刻金雀記定本

●金雀記目錄

第一出開場

第二出餞別

第三出探春

第四出玩燈

第五出擲果

第六出議姻

第七出定婚

第八出投箋

第九出成親

第十出守貞

第十一出分雀

第十二出指引

第十三出喚妓

第十四出開宴

第十五出打圍

第十六出惜別

第十七出乞巧

第十八出顯聖

第十九出投崖

第二十出平賊

第二十一出進謁

第二十二出作賦

第二十三出薦賢

第二十四出寄書

第二十五出訪花

第二十六出報捷

第二十七出合雀

第二十八出臨任

第二十九出集賢

第三十出完聚

第一出開場

【沐恩波】﹝末上﹞晉代風流。潘嶽氏。年少淸奇。擲果車輪。求月下。金雀雙遺。豪邁王孫憐國士。多情淑女定於歸。偶遇山濤連薦。夫和婦。兩分離。巫彩鳳。百花魁。欣一見。喜相隨。柰賊風驚走。投觀爲尼。種得河陽花滿縣。和鳴鸞鳳樂雍熙。受天恩寵渥。靑史上。永畱題。

擲果車燈宵馳縱。

金雀盟天假良緣。

河陽縣花晨月夕。

和鳴軒鸞鳳交歡。

第二出餞別

【謁金門】﹝生上﹞昭代興文運。萬里鵬摶思奮。七襄八寶負經綸。珠璣萬斛。頻獻金門。未遂風雲。

日暖煙消曙色濃。春風先到洛陽東。雪芳瓊苑上枝白。霞炫丹霄萬樹紅。紫燕泥香花帶雨。白鷗波淨柳停風。嬉遊昨夜歸來晚。醉控金鞭上玉驄。小生姓潘。名嶽。字安仁。家世洛陽。身居福地。年方少壯。志可淩雲。柰何椿萱早逝。每懷風木之思。鸞鳳未諧。尙乖琴瑟之好。大抵功名有定。富貴在天。株守待時。何足介意。我有契友山濤。放情詩酒。來遊洛陽。正好與他遣興談心。不料朝命到臨。欽取他都督河東軍務。徵期甚迫。今日便行。已曾分付家僮瑤琴彩鶴。整治酒筵。與山公郊外餞別。未知完否。瑤琴彩鶴何在。

【金錢花】﹝醜淨同上﹞忽聞呼喚聲頻。聲頻。慌忙奔走如雲。如雲。小心直役敢因循。持玉罍。捧金樽。勤餞別。出都門。

官人有何分付。﹝生﹞我昨日命你整治酒筵。與山爺餞別。可曾完備。﹝醜﹞俱已完備了。﹝生﹞旣如此。瑤琴執了壺觴。彩鶴捧了春盛。二人隨我出都門去。

【風入松】﹝生﹞天光云影望中春。果然是萬象增新。彩霞出海如鋪錦。梅共柳。含嬌吐潤。﹝合﹞不忍別同袍故人。圖一晤。到都門。

【前腔】﹝小生扮山濤眾隨上﹞天書何幸出楓宸。荷隆恩簡拔儒臣。自慚伏櫪難勝任。惟只秉丹心一寸。

﹝合前﹞﹝醜稟介﹞潘相公在此。候爺餞別。﹝小生﹞快請相見。﹝生﹞方幸論心。不期遠別。﹝小生﹞本圖握手。孰意暌違。﹝生﹞聊奉一觴。少當折柳。﹝小生﹞謹領三杯。以見雅情。﹝生﹞看酒過來。

【梁州序】﹝生﹞聖朝英傑。金蘭齠齔。道義交情兼盡。言而有信。須知隱顯同倫。幸喜帝心簡在。都閫河中。萬里威名振。金戈和鐵馬。壯儒紳。竚看弘施立大勛。﹝合﹞長亭上。金巵進。叮嚀執手還重問。傾蓋處。袂難分。

【前腔】﹝小生﹞羨英豪一代人文。欣美質珠璣言論。看雙飛健翮。直上靑雲。堪作國家梁棟。朝陛名卿。廊廟珪璋品。神飛千里外。望鴻音。雁帛鱗箋莫厭頻。﹝合前﹞

【生薑牙】朱幹彩轡。新馬揚塵。白旄黃鉞排成陣。威儀甚。法令存。軍聲迅。六師已整人人奮。早馳士馬當前進。﹝小生﹞徵期甚迫。吿辭了。﹝合﹞河橋惜別在初春。知他甚日重親近。﹝生丑下介小生行介﹞

【前腔】遙觀日已曛。奔前村。飛花點點侵靑鬢。鞭神駿。去似云。霜蹄迅。肘中幸有黃金印。行看一舉蘇民困。﹝合前﹞

【尾聲】煙村四五人家近。三匝歸鴉遶樹林。忽見淸虛指甲痕。﹝下﹞

第三出探春

【遶地遊】﹝旦上﹞新春節令。眼界多繁盛。守閨儀身閒心靜。獨奉椿庭。晨昏供敬。惟願取福壽康寧。

﹝如夢令﹞滿目梅花淸秀。正値元宵時候。記得舊年時。燈月交輝如晝。輻輳。輻輳。不覺滿懷情竇。奴家井氏文鸞。當二八之芳年。佩閨中之明訓。不幸母氏捐館。深荷嚴父提攜。靜處安閒。無他煩擾。時移物換。又値元宵。聞說洛陽燈市。十分華麗堪觀。已曾分付侍兒翠竹紅霞。前往尋消問息。爲何此時尙無回音。多因上林春色。迆逗女子閒心也。春困憭人。不免在此隱幾少睡片時。﹝睡介﹞

【仙呂點絳唇】﹝貼扮翠竹醜扮紅霞同上﹞萬國咸寧。一人有慶。風光好。四海無驚。正値元宵令。

【混江龍】民安國正。堪誇海宴與河淸。眞个是文施經濟。又喜武定升平。一霎時斗回寅柄三陽泰。猛可裏律轉乾坤四序寧。桃符遣歲。爆竹傳聲。詩聯獻吉。頌句新淸。將椒觴獻酒。以玉翦裁冰。春光都次第行節令。看他那錦繡六街三市。眞个也勾引出柳徑花星。

紅霞姐。燈市且喜遊徧。恐小姐等候多時。且回去罷。

【油葫蘆】早奉鸞娘法令行。爲探春離卻閨庭。一个兒步匆匆轉過小圍屛。一个喜孜孜走入繁華境。一个意閒閒觀看情和景。一个蟬鬢上簪滿了花蛺蝶。一个裙圍上妝砌小金鈴。一个眼內逗風情。一个心上添佳興。好姐姐只待要看花燈

【天下樂】卻不道有个人兒側耳聽。專欲聞聲。俺怎肯再消停。只怕說小鬼頭貪頑不回應。進了這大門庭。轉過了翠柏亭。才入紅香境。

﹝貼﹞小姐在此打睡。﹝醜﹞這般春色惱人。虧他睡得著哩。

【鵲踏枝】爲春色可憎困。蘭閨女悞靑春。苦春懷滿膺。廝索卻春和景明。道花姬動情。若不去玩賞呵。只怕白添上了朱顏鬢。﹝內作鶯啼驚睡介旦﹞打起黃鶯兒。莫教枝上啼。啼時驚午夢。欲待誦新詩。﹝貼醜﹞猛可裏夢覺流鶯。

﹝旦﹞翠竹紅霞。你二人回來了。探得燈事如何。

【元和令】﹝貼醜﹞報元宵大放燈。照樓臺羅綺明。一行行仕女佳人。一對對畫轂珠纓。千金笑。風流百種。萬喜與千欣。

﹝旦﹞銀箭銅壺且慢催。玉關金鎖徹明時。誰人對月能閒坐。何處聞燈不見歸。好元宵燈景。與我細說一番。

【寄生艸】﹝貼醜﹞醉楊柳樓心月。歌桃花扇厎風。香車寶馬爭馳競。調絲品竹聲相應。含宮嚼徵聲相稱。金吾玉漏暫時停。燈光月色頻遙映。

﹝外上﹞花萼樓前雨露新。洛陽城裏太平人。龍銜火樹千燈焰。地湧金蓮萬樹春。呀。女孩兒。你與丫頭在此講些甚麼。﹝旦貼醜見介﹞翠竹紅霞往探春信而回。只見十里紅樓。都是王孫仕女。六街館墅。盡多才子佳人。俺姐姐若去看燈。怕不壓倒紅顏翠黛。﹝貼旦醜唱介﹞

【前腔】龍閣下祥光映。鳳城中喜气生。鰲山上萬盞金蓮競。天街上千朶芙蓉盛。大都中幾許遊人並。韻悠悠簫管最堪聽。整齊齊逐戶戶排春盛。

﹝外﹞晉代風流。時俗以奢相勝。女孩兒旣要看燈。丫鬟相伴而行。與你金雀一對。藏在袖中前去。倘遇富豪姊妹。出此較勝。也見井王孫不乏珍寶也。﹝旦﹞多謝爹爹。﹝貼醜笑介﹞小姐卻是喜也。

【尾聲】團團月正明。皎皎燈光映。看簇簇遊人欣幸。朶朶花枝嬌顫影。喜孜孜樂升平。又遇著熙熙節令。有多少俊佳人步月行。似飄飄廣瀛。如紛紛仙境。小姐。你到其間呵。管取情欣欣笑語樂盈盈。

千門萬戶樂新春。

三五良宵月掛銀。

聞道洛陽燈似錦。

出門俱是看燈人。

第四出玩燈

【生査子】﹝生上﹞子夜萬花香。皓月淸輝朗。欲去樂遊場。閒把情懷暢。

鳳閣鰲山接漢。洪鐘畫鼓轟雷。一天星斗下樓臺。光映錦城霞海。蓮燭輝煌柳陌。星球燦爛花街。揚鞭爭道五侯來。是處車塡馬隘。小生前者山兄別去。不覺光陰瞬息。又値元宵。洛陽市上。燈火異常。今欲步月觀燈。且喚家僮分付。彩鶴何在。﹝小淨上﹞自家名喚彩鶴。平生最喜耍樂。日間與相公執鞭。晚間與相公暖腳。惹得他髙興起來。取出一件東西。其實有些凶惡。頭子豹綻靑筋。根下毛衣落索。他狠毒毒望裏邊一篙。俺忍著痛掏摸。也只是不倒金鎗。試把屁股扭上一扭。就像似螃蟹吐沬。官人有何分付。﹝生﹞今乃元宵佳節。洛陽市上。燈火異常。可喚車夫。晚間駕牛犢輕車。月下接我回家。﹝小淨﹞曉得。

【中呂粉蝶兒】﹝生上﹞燈市無雙。看了這燈市無雙。恍疑是海上山蓬萊方丈。好一个錦繡排場。遇良宵。逢麗景。止不住心情豪放。俺這裏步步入花鄕。絕勝似紫絲屛障。﹝下﹞

【泣顏回】﹝旦貼醜上﹞勝槪不尋常。一片銀蟾淸朗。王孫公子。見佳人士女成行。珠簾翠幌。一團嬌斜倚雕欄上。喜孜孜攜手偕行。笑吟吟並偶成雙。

【上小樓】﹝生上﹞俺只見荷花燈上浴鴛鴦。恰便似神女會巫陽。愛殺他情聯比翼。永不分張。嫦娥眞可想。伐木有吳剛。恨只恨這路漫漫。恨只恨這路漫漫。一霎時怎得嬋娟降。那能彀仙子下云房。﹝下﹞

【泣顏回】﹝旦貼醜上﹞良宵三五好風光。大人家兒女。舉止端莊。乘鸞來去。望瓊宮玉闕淸爽。賞心樂事足歡娛。儼似遊蓬閬。暖溶溶春透屠蘇。冷瀟瀟竹舞琳瑯。

﹝生衝上介旦下介生扯醜介丑﹞啐。張釋之罵嗇夫。好个虎精。﹝生﹞未央宮貼梅妝。好个花面。﹝旦叫醜介﹞紅霞。﹝丑下介生﹞好个女娘也呵。

【黃龍衮犯】嬌滴滴上苑。花枝。嬌滴滴上苑花枝。整齊齊越羅氅裳。窄勾勾步出金蓮。窄勾勾步出金蓮。玉纖纖素華在掌。知他是周鄭吳錢趙李張。卻敎我何處問行藏。恨匆匆叫著丫鬟。恨匆匆叫著丫鬟。聲杳杳不知何向。﹝下﹞

【撲燈蛾犯】﹝旦貼醜上﹞密層層綺霞圍夜屛。香馥馥錦雲藏春盎。閃爍爍簾幕垂。節錚錚玉鉤兒聲蹌。一朶朶梨花剪冰。一點點瓊宮裏滴玄霜。輕拂拂花梢弄影。亂紛紛忽驚簫管奏琳瑯。﹝下﹞

【上小樓】﹝小生淨末眾上介﹞碧澄澄。天籟鳴。淸靄靄。錦城坊。俺只見月色溶溶。俺只見月色溶溶。夜色迢迢。天色蒼蒼。又只見簇簇花燈。又只見簇簇花燈。氳氳輕霧。彌彌輕漾。悄寒生。玉壺冰藏。﹝眾扮鬼判舞上渾介﹞

【前腔】﹝眾﹞險險險■﹝亻芻﹞搜判像。惡惡惡夜叉形狀。舞舞出恨蝠遲。跳跳顯喜迎龐。謳謳啞啞笛聲嘹喨。喳喳喳象板隨腔。支支的一派笙簧。咚咚的轟雷畫皷。急尖尖鑼鳴鉦擊響璫璫。

【尾聲】月團圞。人歡暢。滿地紗籠映月光。月有淸明花有香。

第五出擲果

【字字雙】﹝醜上﹞自家生得最淸奇。標致。聰明情性世間稀。伶俐。女娘見我笑嘻嘻。撾趣。相思害得藥難醫。非細。

勝日好尋芳。燈光奪月光。慚予被人厭。只欲赴湘江。小子左太衝的便是。家世洛陽。性習豪邁。甘爲紈袴。又恥白丁。張孟陽尙不見到。且在此間少待一回則个。

【前腔】﹝淨﹞自家生得美容姿。俏麗。衝天學問與山齊。得意。終朝花酒把咱迷。耍戲。十年身到鳳凰池。成器。

午夜漏聲催。行蹤問者稀。天街遊樂處。看盡百花魁。小子張孟陽的便是。洛陽舊第。閥閱名門。食飽膏粱。衣多綾錦。今乃元宵佳節。昨約契友左太衝燈市遊觀。如何不見來。敢是失信了。﹝見介醜﹞人而無信。不知其可也。又云。與朋友交。言而有信。小弟在此拱候多時。﹝淨﹞特來邀你同行。﹝醜﹞去便去。有一件可惡勾當。﹝淨﹞有何可惡勾當。﹝醜﹞我昨晚在燈市回家。乘了一輛太平車子。與小潘兒並車而行。誰想那油頭粉面女子。看見小潘兒美貌。就將果子擲下。滿滿一車。﹝淨﹞你車中有多少果子。﹝丑﹞我車中到沒有一个果子。臉上到有三斤唾沫。﹝淨﹞怎麼臉上有唾沬。﹝醜﹞被那些女娘。一口口啐得我頭靑眼紫。﹝淨﹞你沒有福分承受。又道是香唾贈知心。美人唾沫。難得上臉的。我昨晚與你不同。也曾與潘嶽並車收了許多瓦屑磚頭。打得我頭靑眼腫。﹝醜﹞你也不會享福。打者愛也。撾打翦刺燒。嫖經上寫得明白。依我想起來。還是那女子沒眼力。我是新竹長成不出林。空空如也。﹝淨﹞我如木瓜成果不堪嘗。屑屑云乎。﹝醜﹞我虎頭燕額。羞殺他臉似桃花。﹝淨﹞我鼠目獐頭。彊似他面如傅粉。﹝醜﹞他惹得唓呀脂粉气。怎比我昂昂七尺拔山軀。﹝淨﹞他嗅的酥胸蘭麝香。怎如我磊磊兩條扛鼎手。﹝醜﹞吐津滿面。正好爲十姊妹刮涎。﹝淨﹞我瓦屑滿車。偏宜與眾泥水苫蓋。﹝醜﹞閒話休說。昨夜月色朦朧。所以不逢靑眼。﹝淨﹞今乃元宵佳節。你看銀蟾皎潔。必然逢著知音。﹝醜﹞去去更沒香車。﹝淨﹞走走休教落後。

【六幺令】沒情沒趣。好交人心動神疲。古云逐物意方移。燈市裏。共徘徊。要圖擲果滿車去。﹝下﹞

【普天樂】﹝旦貼醜上﹞喜良宵。逢佳會。月團圓。人歡聚。燈光照。燈光照。徧徹淸虛。盡傲遊。共樂雍熙。﹝合﹞呀。看紛紛似蟻。笙歌雜鼓吹。其實是陽春一布。萬物光輝。

【朝天子】﹝丑上﹞逞風流美儀。就月前轉回。寶車兒碾得香塵起投南向北。看穿東過西。俏多情。沿街立。看紅顏出奇。覷丰姿標致。笑兮倩兮。美目盼兮。只待果投來珍異。那个慈悲好善的奶奶觀世音。賞我一个果子殼兒。也不空交我走這一遭。﹝小淨﹞過來。老娘與你一个果子。與你一个黑澑偢蕎麥的餃餌。﹝醜﹞啐。彊遭瘟。眞沒趣。﹝下﹞

【普天樂】﹝眾﹞裏中兒。知誰遇。唾面幹。全無愧。何方的。何方的。亡命頑皮。只載得明月空回。﹝合前﹞

【朝天子】﹝丑﹞過花溪柳堤。入錦叢繡圍。最可人噴鼻芳馨味。佳人仕女。看盈盈整齊。傾國姿。多嬌麗。小姐。你看那壁廂潘安仁來了。取果擲之。﹝旦﹞取果子來。﹝貼﹞不曾帶得來。﹝旦背云﹞不若就將金雀擲之。﹝擲介生接金雀介生﹞問因何笑嘻。作如斯情意。可疑動疑莫妄疑。早難道意孚心契。羨嬋娟。皆知趣。﹝下﹞

【普天樂】﹝眾﹞白面郞。誠佳麗。眞才俊。誇出世。燈月下。燈月下。悄立潛窺。恨殺他徑路無媒。﹝合前﹞

【朝天子】﹝淨上﹞見銀蟾散輝。喜花燈點齊。覷星橋火樹多奇異。綺羅叢裏。望霓裳羽衣。看嬌娥。皆修媚。逞堂堂貌儀。整花花冠髻。走回笑回還更回。早難道踏枝不遇。那个善菩薩。與我一个果子。也不枉空走了這一遭兒。﹝小淨﹞過來。老娘與你一个果子。﹝淨﹞什麼果子。﹝小淨﹞四楞方的板磚。拳頭大的鵝卵石。﹝眾下淨﹞打了脊梁。揣羞顏。忙回去。﹝下﹞

【普天樂】﹝生上﹞月明中。回家裏。羣擲果。知何意。方才車上坐著。見許多女娘。悅吾容貌。以果擲之。果中又有金雀一對。但不知誰氏女娘。擲著這對金雀。眞是令人可愛呵。寰中寶。寰中寶。曠世誠稀。似雙雙並蒂蓮漪。﹝合前﹞

月下車回菓滿盈。

菓中金雀事難憑。

東邊日出西邊雨。

莫道無晴也有晴。

第六出議姻

【海棠嬌】﹝旦上﹞春風吹綠鬢。一番花柳更新。艸色雜苔痕。﹝貼醜﹞輕煙飛霧潤條紅。上巳佳辰。嗟瞬息。嘆逡巡。

滿街楊柳綠絲煙。紅出靑春二月天。﹝貼醜﹞好似隔簾花影動。女郞撩亂送秋千。﹝旦﹞翠竹紅霞。元宵已過。又遇上巳之時。不覺紅點桃斑。靑歸柳眼。光陰梭擲。好景催人。但前者玩燈之時。老員外曾與金雀一對。帶往燈市。只因人煙湊集。一時失去。不知落在何人之手。你兩个妮子。也不替我尋一尋。俺爹爹問及。如何回答。﹝貼﹞那金雀有翅兒的。看見風流才子。年少兒郞。一飛就飛到羅衫袖兒裏去了。叫翠竹那裏去尋。﹝醜﹞你看這丫頭好生胡說。金雀生得嘴尖。臉兒厚。丟的忒會丟。湊的忒會湊。不必巧遮藏。已露眞情竇。﹝旦﹞休得多言。員外若問。只說失落燈市中便了。

【一江風】﹝旦﹞惜芳辰。荏苒韶華迅。已是淸明近。好催人。只見嬌鳥啼花。對景歌新韻。欲探金雀音。欲探金雀音。知他屬那鄰。女兒家自是言當愼。

【前腔】﹝外上﹞掩重門。無可消閒悶。不語微微哂。﹝見介﹞女裙釵當紉金鍼爲甚多唇吻。﹝旦﹞孩兒荷承爹爹。將金雀一對。帶往燈市。不料遊人甚多。不知失落何所。方才在此埋怨丫鬟。不意爹爹聽見。﹝外﹞我兒。我與你金雀一對。失落於燈市中了。﹝嘆介﹞可惜可惜。無端失寶珍。無端失寶珍。令吾心似焚。癡兒爲甚忘存愼。

丫頭。伏侍小姐入繡房中去。﹝旦﹞磨穿鐵硯非吾事。繡折金鍼卻有功。﹝旦下外﹞莫信直中直。須防仁不仁。我想女孩兒年已及笄。未曾婚配。自從元宵節後。頗覺顏色支離。不若與他擇一佳壻。成就永世姻盟。養膳我暮年甘旨。豈不是全美之事。院子何在。﹝末上介﹞堂上聞呼喚。階前聽使令。老爺有何分付。﹝外﹞小姐年已及筓。未曾婚配。你可傳示眾多媒婆。說井王孫家。就此吉辰擇壻。凡洛陽才俊。願入東牀者。賦文鸞詩一章。投入笥匣之內。我這裏擇其善者而從之。百歲姻盟定矣。﹝末﹞小人理會得。﹝外﹞你且聽我道來。

【馬不行】﹝外﹞欲議良姻。之子於歸在吉辰。須是才堪班馬。志可屠龍。要步靑雲。文鸞詩若也賦淸新。鴛幃便可諧秦晉。﹝合﹞才子佳人。一雙兩好言當信。

【前腔】﹝末﹞示語諄諄。卽去傳言媒妁們。管取門當戶對。女貌郞才。契結朱陳。洛陽才子豈無人。不須徒嘆花如錦。﹝合前﹞

匹配姻親不偶然。

須知月老有紅牽。

弱冠當諧及筓女。

謀事在人成在天。

第七出定婚

【麻婆子】﹝丑上﹞有詩有詩多才調。仲尼說我學問髙。有貌有貌多俊俏。陳平說我最風騷。新大褶。皂羅袍。方巾四角帶兒飄。捲檐金頂纒椶帽。何必文章敎爾曹。

打聽豪門招女壻。妝扮風流眞可異。若還遇著小登科。不枉爲人過一世。自家左太衝是也。年方三十。只因貌陋。不曾娶妻。幸有井王孫家。潑天財物。無子傳宗。止生一女。名喚文鸞。容貌十分標致。如今擇壻成婚。但要作一首文鸞賦。我夜來作得一首。試念一番。﹝念介﹞文鸞哥。形像類天鵝。尊翁是老鸛。阿伯是仙鶴。靑■﹝氏鳥﹞爲母舅。鴻雁系親哥。沙上鷺鶿枝上鵲。子子孫孫共一窩。嘖嘖。好詩。此事決然成就。這般好事。不可與張孟陽說。他若知道。定然搶我的買賣。往後街抄過去便了。莫道夜眠淸早起。須知還有不眠人。﹝下淨扮張孟陽上﹞

【前腔】有才有才誠髙妙。淵明見我便折腰。有容有容誠淸造。子瑕說我類宋朝。豪家女。把壻招。千歡萬喜擺搖搖。一場好事天來到。指日乘鸞吹鳳簫。

自家婚配皆數定。相女配夫有輕重。若求才貌兩相當。只要中間一條秤。我張孟陽。自從失偶。尙未續弦。且喜井王孫家招壻。只要文鸞詩一章。我昨晚作詩一首。待我念念看。﹝念介﹞文鸞姐。姓名聞朝野。身穿五色衣。顏色光皎潔。鳳凰尋著他。兩个情牽惹。生下一堆兒。鬧吵吵。拉的拉。扯的扯。噫。好詩。好詩。此去決然停當。這樣好事。不可令左太衝曉得。若曉得。他必然爭競。不免暗地前去。瞞過他便了。

【窣地錦襠】﹝淨﹞時光明媚値春朝。雲淡風輕景色饒。﹝醜上﹞風流瀟灑讓吾曹。何必求筮討六爻。

﹝淨撞醜頭介醜踢淨腳介醜﹞是那个頭頭撞著。﹝淨﹞是那个腳手牽纏。﹝醜﹞元來是張孟陽。﹝淨﹞元來是左太衝。﹝醜﹞穿得這樣齊整。往那里去。﹝淨﹞我去拜新客。你打扮得這樣齊整。將欲何往。﹝醜﹞我去見貴人。﹝淨﹞這般說。走路與鋤田的。話不相同。﹝醜﹞兩人共一个枕頭。各自做夢。請了。﹝醜﹞你說不與我同行。怎麼走到這里來。﹝淨﹞你說不與我同行。怎麼又撞這街上來。﹝醜﹞二者病則一般。﹝淨﹞兩意不可相瞞。兄弟實對你說。你可是井王孫家獻賦。﹝醜﹞哥可是井王孫家獻詩。﹝淨﹞好兄弟。不要參商。放和气些。大家合夥前去。選中你。我做貼戶。選中我。你做幫丁。娶到家中。我睡上半夜。你睡下半夜。﹝醜﹞休得戲言。大家前去。

【前腔】名家有女貌妖嬌。疑是嫦娥下九霄。洛陽年少兩英豪。同到他家把壻招。

﹝並下末捧盒上﹞擲柳遷喬太有情。名姬淸潔玉壺冰。洛陽三月春如錦。分付裁詩著意人。小人井王孫家院子便是。今乃淸明吉旦良辰。與我文鸞小姐擇壻。凡是洛陽城中年少子弟。都來投獻詩章。早晨收得一百五六十封。員外看了。俱不中意。如今再將金絲果盒兒。放在此處。且看緣分如何。呀。前面又有許多年少子弟來了。

【出隊子】﹝生小生淨丑眾上﹞淸明節到。淸明節到。寒食春歸禦柳條。風輕雲淡日輪髙。發盡紅芳小碧桃。同到豪家。把姻親贅招。

﹝末﹞列位詩章。請投此盒。﹝生﹞潘嶽敬獻詩章。﹝小生﹞小生葛芹斷。謹投短韻。﹝醜﹞左太衝有詩一首。﹝淨﹞小子張孟陽投詩一律。﹝末﹞列位相公少待。小人捧盒與老爺看。便有回音。﹝醜﹞老管家。左太衝一章。放在上面。攛掇一二。﹝末下介生﹞列位。你看王孫門戶。好生齊整。﹝醜﹞潘安仁哥。我和你什麼寃家對頭。你不該與我同來。﹝小生﹞怎麼不該來。﹝醜﹞有我這般俊。不顯他醜的。古言道得好。嫖莫帶俏。﹝淨﹞他來陪貢。沒他分的。﹝生﹞休得戲言。

【前腔】﹝眾﹞豪門深奧。豪門深奧。庭院無風花自飄。綠窗朱戶雀屛髙。活潑盆魚趣自饒。一帶淸溪。流出小橋。

﹝末上﹞佳章諧鳳侶。新韻合鸞儔。老爺說道。列位相公俱不敢請見。只畱潘相公談詩。﹝淨﹞罷罷。井王孫家有眼色。畱了古往今來天下有名的一个標致孤老。左太衝。我和你二人好生沒趣。﹝醜﹞張孟陽。就是前者元宵車上。收了唾沫磚頭。今日招親。撞了扶墻摸壁。咱兩个久戀洛陽。料想敵不過潘安仁之貌。不如到他方去。做一个販唾沫的客人。﹝淨﹞我也出外。做一个收磚頭的財主。﹝眾﹞此處不畱人。更有畱人處。﹝並下末上﹞潘相公。老爺有請。

【引】﹝外上﹞喜遇英豪。成就宜家宜室好。

叫院子請潘相公上堂講話。﹝生見介﹞老大人請上。容小生拜見。﹝外﹞不勞。﹝生﹞小生閭閻豎子。唐突髙門。敬覩宮墻。不勝欣幸。﹝外﹞洛陽才子。名下無虛。細玩佳章。自生健羨。﹝生﹞拙作愧不成章。﹝外﹞鸞詩不同俗調。中二聯棲竹鳴梧之句。對偶極佳。深得風人之旨。老夫徳薄。有女及筓。今獲才郞。終身有托矣。伏惟不棄。永結絲蘿。﹝生﹞多承雅愛。但小生呵。

【啄木兒】庸愚輩。孺子曹。難配名門閥閱髙。那西池解語文鸞。豈東方鳴谷鴟梟。﹝外﹞不須過謙。但求些須聘物。庶小女於歸有名。﹝生﹞多承不鄙諧姻好。止有良工鑿就黃金雀。權作湘江解佩臯。

﹝外﹞呀。這對金雀。前者元宵。老夫與女孩兒帶往燈市。不知失於何處。今潘郞出此爲聘。自渠失之。自子得之。始信姻緣非偶。天意有在矣。可喜可喜。

【前腔】﹝外﹞見金雀。喜倍饒。前定姻緣不可逃。聽和鳴韻葉關睢。看麟趾永遂桃夭。人緣偶就天機巧。靑春成就鶼鶼好。我也不慮頻頻華發蕭。

院子。後堂快呼兩个丫鬟來。﹝末喚介﹞

【三段子】﹝貼丑上﹞前廳語招。急趨蹌。恭承服勞。﹝看介﹞偸睛暗瞧。呀。是月車郞。堂堂俊髦。﹝見介﹞丫鬟叩頭。﹝外﹞可將這金雀與小姐收下。乃是潘相公聘物。﹝貼﹞待我送去。﹝背唱﹞郞才女貌眞合調。一時入幕賓來到。小姐不枉擲果之間。情牽意牢。

﹝下外﹞賢壻今日暫回。老夫擇日奉迎合巹。﹝生﹞

【滴澑子】蒙不棄。蒙不棄。星媛下招。承臺命。承臺命。曷勝雀躍。﹝外﹞玉潤冰淸絕妙。何須月老邀。翁先成造。指日乘鸞。共鳴九霄。

【尾聲】天臺有路通蓬島。絕勝裴航碾玉膏。雀聘應仝駕鵲橋。

一首鸞詩著意裁。

兩家男女遂和諧。

姻緣本是前生定。

千里紅絲系足來。

第八出投箋

﹝末扮旗牌上﹞鐵騎橫驅湖海塵。金戈直指障天云。不知南北功多少。羞作麒麟第二人。末將乃鎭守河東都督山爺麾下旗牌是也。俺老爺蓋世功名。超羣武略。看他爲盛世名臣。常欲作山林野士。此乃人各有志。志各不同。大抵名公夙成蘊藉。非俺輩所能深知。且在轅門伺候則个。忽聽金鼓聲喧。已是山爺升帳了。﹝小生扮山濤眾隨上﹞

【菊花新】耿耿心懷一寸丹。欲成大用濟時艱。孫武袖中看。不負名題簡翰。

承命辭金闕。長軀握虎符。劍剸分巨蟒。馬足蹀晨鳧。列陣同山島。屯營作亞夫。太平無以報。願上萬言書。下官久欲放情山水。不意天子下詔寵頒。目今鎭守河東。且喜徵塵不動。羽騎不飛。永息狼煙。稍閒士馬。有契弟潘安仁。今欲請來。與他遨遊名峪。昨晚燈下。修成書箋一封。不免差官前去。叫旗牌官傳令。喚差官進來。﹝末﹞得令。聽差官何在。﹝醜扮差官忙上介﹞

【皁皮鞋】鬢兒斑。背兒彎。腿痛腰疼行路難。長吁短嘆自悲酸。要求致仕養家難。

﹝見介小生﹞差官老了。﹝醜﹞差官不老。﹝小生﹞旣不老。怎麼發都白了。﹝醜﹞差官頭髮𨿽白。心裏卻是黑的。﹝小生﹞如今差你送書。你可去得。﹝醜﹞求寬限幾年。﹝小生﹞方才說不老。怎麼說寬限幾年。﹝丑﹞小官若到洛陽。背折腰彎。往還須得五年。﹝小生﹞胡說。此書送至洛陽潘安仁相公處投下

【好姐姐】洛陽遠隔數關。思故友。特傳云翰。公差遠涉。須當勿憚煩。﹝合﹞宜急返。天涯兄弟垂靑眼。莫爲崎嶇行路難。

【前腔】﹝醜﹞領文非同等閒。這差使自然經慣。星移電走。洛陽聞杜鵑。﹝合前﹞

領命別河東。

洛陽有路通。

雲箋書一紙。

道路萬千重。

第九出成親

【生查子】﹝外上﹞徹底映冰壺。更喜恢弘度。佳壻近乘龍。與我光門戶。

無子繼書香。心中暗慘傷。幸欣容徳女。配此寧馨郞。院子何在。﹝末上﹞人隨皎皎金波月。輦帶錚錚玉柳風。百輛寶車珠箔捲。千條紅燭絳紗籠。﹝外﹞今乃良辰吉日。昨日命你喚下賓相。可曾到否。﹝末﹞已在廳前伺候。﹝喚介淨上﹞全仗周公禮樂。贊成秦晉歡娛。賓相見老爺。﹝外﹞小姐今日配與潘生。敢煩先生贊禮。﹝淨﹞當得效勞。良時已到。就請二位新人參拜天地。伏以秦樓年少眞淑女。漢苑風流傅粉郞。移步尊前行吉禮。匆匆佳气滿華堂。

【前腔】﹝生﹞傳報喜天緣。銀漢橋橫渡。﹝旦﹞環佩自風淸。雲鬢輕籠霧。

﹝淨﹞一對新人牽出來。﹝末﹞怎麼說。﹝淨﹞絲幕牽紅。同上花氈。先拜天地三界。﹝拜介﹞拜。興。次拜太山髙堂。﹝拜介﹞夫妻對拜。禮畢。請揭方巾。撒帳東西南北中。二三五點喜相逢。飽學相公穿著綠。多嬌小姐滿身紅。傳芳堂上行家禮。聚景軒前飮玉鍾。喫得七紅沈醉後。牢拴緊閉暖屛風。明年生下五男幷二女。一家和气暖溶溶。撒帳已畢。賓相請出。又有花紅。又有酒喫。﹝下﹞

【錦堂月】﹝生﹞婚賴鸞書。姻盟帝府。光彩喜增門戶。玉潤冰淸。樂事早從天付。幸絲蘿松柏交扳。羨美玉蒹葭倚附。﹝合﹞同歡晤。眞个是義結朱陳。姓交齊魯。

【前腔】﹝旦﹞得助。獲配名儒。慚非淑女。金雀已占前數。百歲良緣。願取唱隨同步。郞不忝朱履簪纓。妾自愧荊釵裙布。﹝合前﹞

【醉翁子】﹝旦﹞休負。向蕓窗勤磨月斧。親看嫦娥。早登天府。﹝生﹞良晤。但學淺才疎。不是名朝君子儒。﹝合﹞齊歌舞。聽譙樓頻傳銀箭。漏滴銅壺。

【僥僥令】﹝眾﹞銀蟾光盡吐。人世照雙珠。花燭交輝。歡娛處。恰便似效鸞凰棲碧梧。

【尾聲】笙簫冷咽良宵度。女貌郞才天下無。惟願和鳴永翕如。

洞房花燭小登科。

桂室蘭閨喜气多。

貯看螽斯雙葉慶。

九苞佳夢勝南柯。

第十出守貞

【卜算子】﹝貼扮巫彩鳳上﹞簾外雨初晴。鶯聲入夢驚。落花飛絮總關情。怪得春來多病。愁脈脈。淚盈盈。

翡翠屛開繡幕紅。堪憐名籍教坊中。微雨小亭偏寂寞。海棠凝淚倚東風。奴家巫氏。小字彩鳳。年方二八。尙未適人。芳澤頗佳。覽鏡自憐傾國色。繁華不染。向人羞作倚門妝。自負守貞處子。身偶墮於煙花。心傷薄命佳人。情不耽於聲色。幸喜歌妓數人。趕趁而去。鴇兒龜子。相繼淪亡。所以奴家得全素志。但苦身墮淤泥。被無賴子弟。常時鬧炒。不知何日方是出頭日子。淸晨無事。不免喚碧梧焚起香來。撫弄瑤琴一番。以消淸暇。多少是好。碧梧何在。

【字字雙】﹝小淨扮碧梧上﹞小小花奴巧妝成。潔淨。一心只望脫風塵。執性。東鄰西捨按歌聲。堪聽。吾家門戶冷淸淸。沒興。

﹝貼﹞一壁廂裝香過來。待我撫瑤琴一番。消遣情懷。﹝小淨裝香介﹞淸商調綠綺。香篆裊金猊。

【懶畫眉】﹝貼﹞金猊香裊午風輕。綽注吟猱指下生。移商換羽峽猿驚。歌彈流水髙山調。舉世寧無鍾子聽。﹝撫弄琴介﹞

【雙勸酒】﹝淨丑末外同上﹞不耕不種。如梟如獍。博友酒朋。气求相應。章臺柳色正靑春。恃豪彊隨意猙獰。

﹝醜﹞自家左太衝是也。﹝淨﹞自家張孟陽是也。﹝外﹞自家梁國手是也。﹝末﹞自家藎禪師是也。﹝淨﹞左太衝。我和你離了洛陽。來到這裏。幸遇梁太醫藎禪師。十分契合。今日淸明時節。同到翠館一遊。但不知此處是那个姊妹家裏。﹝外﹞來此是巫彩鳳家裏。他是个絕標致女子。未曾梳籠過的。彈得好琴。你聽裏面琴聲嘹喨。有趣。﹝淨﹞這等我進去梳籠他。﹝醜﹞我便復帳。﹝外﹞小子幫閒。﹝末﹞貧僧撮合。就此叫開門。﹝小淨﹞是誰。﹝末﹞阿彌陀佛。是貧僧。﹝小淨﹞淸晨早起。就來抄化。﹝末﹞不是抄化。送兩个知趣幫襯的孤老。與你彩鳳姐。﹝小淨﹞我姐姐誓不接客。免勞下顧。﹝醜﹞下顧下顧。也不須推故。久聞巫彩鳳緊閉幽閨花戶。﹝淨﹞我們年少風流。此是靑樓道路。今來梳籠成婚。請他上牀脫褲。﹝淨﹞我的掛斗粟而不垂。﹝醜﹞我的形如剝兔。只恐你姐姐喫虧。帶了這太醫調護。﹝小淨﹞出去出去。﹝醜﹞出去。不曾進來。便推出去。﹝外﹞巫娘拜揖。此是張左二位相公。遠從洛陽來此遊玩。久慕芳容。特來造拜。案上有瑤琴。請彈一曲。﹝醜﹞彈个四句半我聽。﹝淨﹞拿過三弦子耍一耍。﹝末﹞到是普庵咒兒爲奇。﹝外﹞不如生藥名兒絕妙。﹝小淨﹞我姐姐知音彈與知音聽。﹝醜﹞唗。胡說。小娘家拿班做勢。我們乃是洛陽才子。年少風流。非比庸夫俗子。與我相交。絕是有道理的。﹝貼﹞你是洛陽才子。料不如擲果潘安仁。﹝淨﹞呀。潘生之名。傳揚天下。所以女子皆知。姐姐你不曉得。我是潘安仁前輩。﹝貼﹞潘安若比尊前貌。擲果車來無艷妝。﹝醜﹞我二人只因眾女娘擲得果子太多了。這副粉妝成玉碾就一對標致臉兒。打上許多痘疹瘢。望賢姐不棄。早遂於飛之願。

【駐雲飛】﹝貼﹞不用閒爭。我是美玉無瑕豈玷蠅。心地常淸淨。一片如冰鏡。嗏。野蔓與閒藤。休思淫奔。獨守閨幃。不似楊花性。若要相逢除再生。﹝下﹞

【前腔】﹝眾﹞行濁言淸。仔細思之實可憎。走徧煙花境。誰不相親敬。﹝小淨﹞是那个敬你。﹝醜﹞他愛我軟款情懷。﹝淨﹞他喜我溫柔情性。﹝醜﹞他道我歪唇缺嘴。如海螺杯斜嵌珍珠。﹝淨﹞他道我麻面胡須。如羊肚石倒栽蒲艸。﹝外﹞他道我四時春藥。千金不倒之方。﹝末﹞他愛我上下光頭。通宵徹夜之妙。你與姐姐說。不要輕慢人。嗏。何必恁相輕。這般薄幸。冷面如冰。視我如梟獍。只敎你蕭墻禍必生。

﹝小淨﹞列位相公。在此花亭少坐。待我將言語徐徐勸動姐姐。成就也不見得。﹝眾﹞言之有理。借你花亭取樂一回。你進去叫你姐姐看些好茶來。取些小菜與我們喫酒。﹝小淨﹞閉門不管窗前月。一任梅花自主張。﹝下淨﹞掃興。這等標致的小娘。怎麼不肯接人。﹝丑﹞張兄。他要髙擡時價。做出如此行藏。我們只在此花亭飮酒。要他出來相陪。﹝外﹞還是左兄言之有理。極是曲體人情。﹝末﹞我們就在此花下玩賞一番。那巫彩鳳定然出來相陪。且看酒過來。﹝飮酒介﹞

【前腔】﹝眾﹞小小園亭。別是幽奇可適情。假石堆山徑。花木多繁盛。嗏。數點遠風淸。霞天相映。寫入丹圖。妙似蓬壺境。樂以忘憂世念輕。

﹝小醜扮皮笊筣上﹞酒是人間祿。神仙祖代畱。春爲花鬥巧。日夜好風流。三杯和萬事。一醉解千愁。若無花共酒。孩童白了頭。小子皮笊筣便是。平日無他活計。專要白喫人的東西。適間看見梁太醫藎和尙哄了兩个惡少年。到巫彩鳳家去了。不免撞將去。白喫他一頓。多少是好。﹝見介﹞四位請了。恕小子來遲之罪。﹝外﹞足下並不相識。沒有奉請。何故言遲。﹝小醜﹞小子叫做皮笊筣。向者已曾奉擾過的。就忘懷了。﹝末﹞不請自來。眞爲可笑。﹝小醜﹞老藎你喫十方的。我喫二十方的。道路各別。養家一般。何故斷人咽喉之路。﹝丑﹞兄不必如此說。酒肴頗有。任你喫就是。﹝小醜﹞此公有趣。四海之內。皆兄弟也。在家不會迎賓客。出外方知少主人。知兄大量寬弘。疎財仗義。﹝飮酒諢介﹞飮一杯精神康健。飮二杯觔力不衰。飮三杯有喜有慶。飮四杯無病無災。飮五杯朱顏不攺。飮六杯世不白頭。飮七杯增福增壽。飮八杯滅罪消災。飮九杯官居一品。飮十杯掛印封侯。賣藥的。一个月多看他四五樣蹊蹺大病。做和尙的。七晝夜水陸道場。﹝淨﹞如此巧言奉承。不中用的。只行我們一令。憑你喫醉就是。﹝小醜﹞請發號何如。﹝淨﹞要个天。要个地。要个廿四。要个不怕你。要个古人不如你。﹝丑﹞小子便說。天有酒星。地有酒泉。家有廿四樣河淸酒。嘗也不怕你。聞也不怕你。﹝淨﹞那个古人。﹝醜﹞杜康不如你。儀狄不如你。﹝淨﹞小生便說。天有龍肝。地有鳳髓。家有廿四樣珍羞味。煎也不怕你。炒也不怕你。﹝醜﹞那个古人。﹝淨﹞易牙不如你。陳平不如你。﹝外﹞小子便說。天有天南星。地有地骨皮。家有廿四樣君臣藥。病也不怕你。疾也不怕你。﹝末﹞那个古人。﹝外﹞盧醫不如你。扁鵲不如你。﹝末﹞貧僧說。上有天堂。下有地獄。家有廿四眾付應僧。吹也不怕你。打也不怕你。﹝外﹞那个古人。﹝末﹞釋迦佛不如你。觀世音不如你。﹝小醜﹞妙妙。請酒。﹝眾﹞說得才喫。﹝小醜﹞天不生無祿之人。地不長無根之艸。家有廿四層樺皮臉。羞也不怕你。罵也不怕你。﹝醜﹞那个古人。﹝小醜﹞柳龍卿不如你。胡子傳不如你。﹝眾﹞你的令祖令兄是喫白東西的都元帥。請喫請喫。﹝小醜﹞我們喫个流星趕月如何。

【前腔】﹝眾﹞趕月流星。好酒斟來五六瓶。果子無餘剩。魚肉都漧淨。﹝小醜﹞嗏。財主要天生。飽餐髙興。盛擾尊前。感激情難盡。明日還來續此行。

﹝下淨笑介﹞皮笊筣喫得精空。何以取樂。﹝末﹞這个皮笟筣。欺貧僧妓館飮酒。故此放膽白喫。如今城西新蓋一所五道將軍廟。十分齊整。又且僻靜。我們將此酒肴。到那裏行樂一番。﹝小醜暗聽介眾﹞就此前行。欲避猖狂士。須投古廟中。﹝共下小醜﹞殺人可恕。情理難容。這个禿狗骨頭。這等可惡。如今攜了酒。到五道將軍廟裏去了。我不免去到那裏等他。﹝走介﹞好廟宇。上面奉著五道將軍牌位。誰家捨得袍帶盔在此。我有道理。不免將此衣帽穿戴起來。扮做五道將軍。待他來時。一頭撞將起來喫酒。有何不可。﹝眾攜酒盒上﹞略行三五步。咫尺到廟堂。﹝醜﹞來此廟中。這神像塑得甚好。將酒過來。先祭神。然後取樂。﹝眾﹞我們大家一拜。﹝小醜喫酒眾拜介﹞好靈神。這菩薩元來是个活的。快將酒過來斟。﹝末﹞元來是皮笟筣。﹝小醜﹞這是四位願與我喫。不是白喫你的。請了。﹝眾諢介下﹞

第十一出分雀

【謁金門】﹝旦上﹞驚時變。自覺心如懸箭。方痛椿庭哀未展。又誦離鸞怨。﹝貼﹞深幸鴛幃繾綣。忽報畫眉人遠。別酒才斟。紅雨綫。忍見縈牽。

﹝旦﹞怕捲珠簾下玉鉤。依前春限鎖重樓。風裏落花誰爲主。思憶鴛鴦恨轉悠。﹝貼﹞靑鳥忽傳云外信。鸞皇驚散合歡儔。眼看東西景。共把淚痕流。﹝旦﹞奴家蒙爹爹大恩。招贅潘安仁爲壻。正欲盡甘旨。少申孝思。誰想二豎爲殃。昊天不憫。老父一時疾作。身歸泉府。𨿽則祭葬以禮。中心難止悲傷。今潘安仁又接山公書札。急欲赴召。意圖進取功名。但功名大事。不可彊畱。翠竹。你可收拾行李。備辦酒筵伺候。﹝貼﹞小姐。一應事體。俱已完備。但小姐如今𨿽則放相公遠行。倘一朝松金釧。減玉肌。那時追悔莫及。不若依翠竹說。畱相公在家的好。﹝旦﹞說那裏話。

【園林好】功名事。非仝偶然。何須慮離鸞拆鴛。但願得鵬程鶚薦。歸來日。永團圓。夫和婦。拜蒼天。

【江兒水】﹝生上﹞契友書投至。心交情意堅。匆匆行色難畱戀。一肩負得琴和劍。陽關三疊情無限。怕聽驪歌聲囀。淚濕絞綃。頃刻化成冰霰。

﹝見介旦﹞相公。我和你鳳儔乍協。鴛枕初溫。不意先父大事甫完。山公書札忽至。相公之去意甚殷。賤妾之寸心實亂。惟冀早圖進取。銳志前程。君家身上靑雲。休使奴有白頭之嘆。則妾幸矣。﹝生﹞小姐說那裏話。

【五供養】姻盟非淺。這金雀雙雙。實系有緣。良宵諧鳳卜。新韻葉鸞箋。﹝旦﹞月車欣見。不料永諧姻眷。今朝𨿽忍別。有日整歸鞭。萬里靑雲。必須黽勉。

﹝生﹞前程之事。不須小姐叮嚀。有潘安仁之才。何難晝錦榮歸。但與卿分手。不能朝夕相對。以爲恨耳。﹝旦﹞君之心卽妾之心。奴今將金雀一對。分而爲二。各收其一。時復玩之。身𨿽兩隔天涯。君之見妾。猶妾之見君矣。﹝生﹞小姐言之有理。便當各畱其一。

【玉交枝】雀分人遠。兩情傷。心牽意懸。古來曾合延平劍。又還聞浦水珠旋。天涯頃刻愁怎言。長亭遙。望松金釧。須早寄魚書雁箋。苦分襟斷鴻飛燕。

【川撥棹】﹝旦﹞杯相餞。兩情濃。惜斷弦。看雙雙玉筯潸然。看雙雙玉筯潸然。一寸愁腸已似剜。這離愁有萬千。那離愁有萬千。

【尾聲】﹝生﹞西風馬系垂楊畔。早向長途趲玉鞭。直待一舉成名返故園。

金雀輕分兩別離。

未知何日是歸期。

丈夫事業當恢廓。

萬里雲程及早時。

第十二出指引

【梨花兒】﹝醜上﹞巫家彩鳳眞嬌艷。敎坊獨把聲名占。我心欲要效鶼鶼。嗏。寃家不肯相憐念。

自家左太衝便是。鶻突過了半生。常效顰於西子。每甘食於侯鯖。老父乃皮臉長老。我祖是哺啜巨卿。相處的是羣丟潑打。使動的是幫閒志誠。往旺處飛的鴿子。不知趣的蒼蠅。只因與潘安仁斗美。被他壓下八九十層。沒柰何走到河中大郡。看上巫彩鳳。裊娜娉婷。欲要與他鸞交鳳友。月下老未定姻盟。總休題偎紅倚翠。不能勾取樂調情。止不住滿懷春興。只得去曲意奉承。當時雙膝跪下。說前世娘。可憐見。賞我一个美甘甘香噴噴櫻桃小口。他就劈面一巴掌。說誰看上黑魆魆臭哄哄解手茅坑。我著了惱。跑起來。拉朋友。往外便走。又撞著皮笟筣沒廉恥的。白白喫了許多果盒春盛。這肚子裏不出頭悶气。難以消受。怎得个賽太歲。把歪辣骨。弄得他七星八零。呀。那壁廂有个公門牌子哥來。我且在此聽他說什麼。

【前腔】﹝淨扮公差上﹞公門走卒心如箭。飮酒喫食無足厭。終朝喫了賺銅錢。嗏。彊似開个招商店。

自來生得粗暴。三代流傳家教。父親見當鋪兵。哥哥善能擡轎。惟有小子多能。投充都府快皂。打人不敢回手。官府讓我前導。腰懸三股麻繩。手執一張火票。有錢的假意商量。無錢的苦死鬧炒。朝廷說我賢能。勑賜這頂氈帽。總然犯法違條。滿拚棄此官誥。﹝笑介﹞今日頑是頑笑是笑。有這樁公事在身。交我如何區處。﹝醜上見介扯介淨﹞唗。走開。不要扯壞了我這一件斗升五皂羅袍。﹝醜﹞怎麼斗升五。﹝淨﹞我對你說。我的出身。我起初是一个館驛中役助皂隸。只因山爺在館驛拜客。我在那裏捧茶。山爺說我中用。將我一升。升做捧茶皂隸。捧了三个月。升我做後堂隨衙皂隸。該我伏侍奶奶。說皂隸去傾馬桶。我到衙中。七大八小傾了刷了洗了。十分漧淨。中了奶奶意。與山爺說。將這个傾馬桶的皂隸升一升。升做一个燒火的皂隸。我就往廚房到任。且是燒得好火。老爺說又該升了。升我做聽差皂隸。昨日方交代。今日就有差。﹝醜﹞哥甚麼差。﹝淨﹞你不曉得。我們這个山爺。與洛陽潘相公交好。前日差官送書請他。說道將已到此。傳令辦了許多酒席。分付我喚官妓侍酒。實不相瞞你說。平日不曾走花街柳巷。又且不曾叫過牌票。爲此心下十分難處。﹝醜﹞牌頭。這个何難。小子𨿽是異鄕來你河中。每日專在花街裏行走。但是出色小娘。我都知道。﹝淨﹞這个沒柰何。指引指引。﹝跪介醜﹞請起來。旣是老爺分付。要標致官妓。你叫了醜的去。就不停當。卻有一說。那粉頭都將一等答應官府的搪塞。好的都躱了。如今你回去稟過山爺。說河中第一官妓巫彩鳳。年紀幼小。聲色俱全。將火票塡他的花名。緊緊藏入袖中。明日叫他去。管取山爺喜歡。還要髙升你。﹝淨﹞這个難爲兄長指教。我今日進去稟。明日便來拘喚。﹝醜﹞是則是。你這般去。就是一千个巫彩鳳。也沒有與你看見。﹝淨﹞怎麼去。﹝醜﹞他有个丫頭。名喚碧梧。生得聰明伶俐。兩扇門兒。逐日閉著。但有人叫門。他從門縫兒一看。聽說是公門中的人。巫彩鳳怎麼與你看見。小生這頂方巾。一領道袍。借與你妝做个斯文的相公。只說到他家喫茶喫酒。那時在前廳坐下。不消一个時辰。巫彩鳳必然出來行走。出其不意。撞个滿懷。取出牌票。一條麻繩。套在頸上。猶如澑狗一般。豈不妙哉。﹝淨﹞好計好計。難爲盛情。同到酒肆內艸酌三杯如何。﹝醜﹞還是小弟請兄一个大醉。換了方巾衣帽。明日行事。

【大迓鼓】﹝淨﹞都爺號令嚴。花名火票。朱印書僉。名姬聞說多嬌艷。這番難說費心田。﹝合﹞共飮三杯。休得太謙。﹝豪飮笑介﹞

【前腔】﹝醜﹞巫姬貌甚姸。金蓮窄窄。玉筍尖尖。若敎陪侍明公宴。不須問卜與求簽。﹝合前﹞

火票喚多嬌。

官差莫憚勞。

不因漁父引。

怎得見波濤。

第十三出喚妓

【普賢歌】﹝小淨上﹞門庭寂靜故人稀。空有園林花木奇。塵朦粉與脂。空閒牌與棋。弦子琵琶髙掛起。

碧梧生得苦命。鳳姐恁般情性。不肯梳籠畱人。只要守淸愛淨。奴家嘗不著雞腳魚頭。看不見銅錢銀錠。最苦是半夜三更。隔壁姐兒淫聲難聽。急得奴家無可柰何。只得將八寸景東人事助興。今日倘有撞寡門的來顧。只得與他廝弄。

【前腔】﹝淨﹞三杯捉月軟如泥。五斗朝天百事宜。方巾四角齊。道袍更出奇。彊似公門當皂隸。

自家卜胡便是。承老左指教。今早稟過山爺。將牌票塡了巫彩鳳名字。今去喚他。恐他多方躱避。所以穿戴老左的方巾道袍。扮做斯文模樣。只一件。當慣了門戶的人。伸手縮腳。好不自在。怪不得蔡伯喈老先生說。穿的是紫羅襕到拘束我不自在。噯。眞个是狀元之才。出口成章。喫了幾杯酒。不覺醉了。說話之間。已到巫彩鳳門首。待我叫門。﹝見介小淨﹞相公醉了。﹝淨﹞我不醉。我是嫖巫彩鳳的。﹝小淨﹞奴家就是。多承下顧。﹝淨﹞果然名不虛傳。姐姐。我醉了。待我睡覺起來。再和你調情。﹝小淨﹞天那。今晚接一个醉孤老來。又要嫖我姐姐。倘醒來。我又沒帳了。乘其酒興。壓倒身上。與他睡去罷。﹝淨﹞走開些。﹝小淨﹞好意與他睡。這般薄情。叫我走開些。不免外邊去。﹝淨﹞那裏去。﹝小淨﹞裏面又不好。外面又不好。難爲人。不免做个到拔蛇。騎在他身上。了這場心事。﹝淨﹞騎馬的下來。﹝小淨暗看介﹞觀君不是鴻門儒士。﹝淨﹞覷你不是出色佳人。﹝小淨﹞實對你說。我是彩鳳姐丫頭。名喚碧梧。﹝淨﹞明和你說。我是山爺差來的皂隸。名叫卜胡。﹝小淨﹞旣如此。碧梧騙了卜胡。﹝淨﹞卜胡鎖住碧梧。﹝小淨﹞你是那裏來的。﹝淨﹞我是山爺差來的。設席款待佳賓。這張票拘喚歌妓侍宴。你巫彩鳳是頭一名。快叫出來。﹝小淨﹞我姐姐尙未成人。待我替他去罷。﹝淨﹞像你這个歪貨。一條麻繩鎖住。要你東就東。要你西就西。你替得他。好打這丫頭。﹝貼旦上﹞自不整衣毛。何須夜夜嚎。呀。碧梧。爲何與他炒鬧。﹝淨﹞炒鬧炒鬧。你且聽我言道。我是山爺公差。捉拿小娘的虎皂。腰下兩條麻繩。手內一張牌票。特來相請姐姐。快去當筵獻笑。﹝貼﹞牌頭哥。自從爹娘死後。有幾个歌妓都自散去了。無人答應。望牌頭哥可憐。遮護一二。情願解簪酬謝。﹝淨﹞休得巧說。且鎖去見山爺。你自回話。老爺不用你。便自罷了。

【玉胞肚】﹝貼﹞時乖運否。平白地頓生禍危。自不慣獻舞呈歌。那些个舉案齊眉。﹝淨﹞山爺請洛陽潘相公。此去倘有些好處。也不見得。﹝貼﹞捨羞忍恥任淩夷。塞翁失馬知凶吉。

【前腔】﹝淨﹞人生有幾。且追歡。不必怨悲。你𨿽然恪守幽閨。也須要應變隨機。﹝貼﹞我這般弱質。怎生去得。﹝淨﹞我看你腰肢瘦怯不勝衣。會有才郞入品題。

含悲忍淚思彷徨。

彊抱琵琶出敎坊。

時人休作楊花比。

不逐東風上下狂。

第十四出開宴

﹝末扮中軍官上﹞滿城佳節近中天。競鬥龍舟弔屈原。袖中剩有蕓香艸。畱與君王辟蠹編。自家河中都督府中軍官便是。我老爺文宗孔孟。武按孫吳。坐鎭都閫。烏臺簇擁。朱旛金蓋。威名素著於朝廷。教令頒行於州郡。看他精神秋月。談笑春風。蜚紫馬英聲。掃蒼鷹屙癥。與星鬥以增輝。覺湖山之動色。但西楚人豪。酷愛遊山玩水。爲此請得洛陽契友潘安仁到來。恰遇端陽佳節。傳令到翠屛山館排宴。喚下歌妓們伺候。你看香風一陣。想是歌妓來也。

【窣地錦襠】﹝小淨醜貼旦上﹞女娘名籍敎坊家。檀板銀箏藝果佳。淸歌妙舞度年華。占斷排場實可誇。

﹝醜﹞歌妓們叩頭。﹝末﹞今日開筵。與洛陽潘相公玩賞端陽。問水尋山。你們好生小心承應。﹝丑﹞是。不用老爺費心。﹝貼﹞請問老爺是那个潘相公。﹝末﹞是擲果的潘安仁。﹝貼﹞元來是他。﹝醜﹞彩鳳姐。常見你笑比河淸。今日聽說潘相公。見你莞爾暗笑。少刻筵間。何不著意溫存。我們攛掇梳籠你罷。﹝貼﹞列位姐姐。休得恁般戲言。

【七娘子】﹝生上﹞故人相會情非假。幸論心握手堪佳。﹝小生上﹞幸値端陽。名山如畫。亭館勝官衙。

潘兄。分袂策蹇。倐經歲餘。今屈下臨。有光敝治。﹝生﹞注想如夢。云翰忽頒。不憚迢迢。復瞻儀範。﹝小生﹞且喜河中翠屛山館頗佳。又値端陽佳節。同與故人一敍。﹝生﹞多謝。﹝末﹞歌妓喚到。﹝小生﹞叫過來。﹝醜﹞歌妓叩頭。﹝生﹞翠圍山館翠圍屛。髙步晴巒最上層。但使主人能醉客。何須紅袖拂銀箏。﹝小生﹞佳賓取樂。須用佳人。只恐兄面如傅粉。紅籹輩見之。反爲羞澀耳。﹝把酒揖介﹞

【惜奴嬌】盞瀉流霞。看山圍黛色。翠柏濃遮。觀瞻處。突兀遠山如畫。繁華。奇葵吐艷。紅橊舒錦。錯萼新蒲插弝。﹝合﹞珠砂寫猙獰艾虎。試看毒魔驚訝。

﹝小生﹞那少年歌妓喚什麼名字。﹝醜﹞他叫做巫彩鳳。尙未成人。﹝生﹞有此美姬。豈無奇遇。﹝醜﹞因他守志固堅。舉止羞澀。﹝小生﹞此乃良家女子行藏動靜也呵。上來送酒與潘相公。

【黑麻序】﹝貼﹞烘霞。金盞慵拿。總洛陽年少。十分瀟灑。我一心守志。願甘孤寡。羞答。難當勢焰踏。持杯自嘆嗟。相公請酒。﹝生﹞女兒家。眞个是香籠荳蔻。十分幽雅。

﹝小生﹞安仁兄或有意於彩鳳。吾當與兄成之。巫彩鳳。你本生身樂籍。胡得拒人若是。可將素志。逐一敷陳。﹝貼﹞河中城外有狹邪。繡幕巫山彩鳳家。墮足煙花眞命薄。獨對東風自怨嗟。守淸貞。無所欲。未肯畱情南陌金。何曾舉意西鄰玉。堪憐兔絲艸。復愛鴛鴦鳥。若將顏色事他人。顏色能有幾時好。此情常恨眉鎖攢。欲言未盡心悲酸。感蒙矜憐將情訴。抱得秦箏不忍彈。﹝小生﹞好有才的女子。聞之令人酸鼻。安仁兄。可羨身在柳陌花街。心實冰淸玉潔。堪憐薄命佳人。尢是深閨女子。﹝生﹞巫彩鳳。你旣不倚門獻笑。宜擇良配。何必負此韶華。﹝貼﹞攺邪歸正。是妾素志。又恐托根失所。故此十年不字耳。﹝小生﹞似此美姬。當諧良配。我便作成你伏侍潘相公。你意下何如。﹝醜﹞他口𨿽不言。心下其實肯了。﹝小生﹞潘兄尊意何如。﹝生﹞小弟不敢請耳。固所願也。﹝醜﹞老爺主婚。我姊妹三人作伐。乘此良時吉日。就可成親。但求潘相公一物爲聘。﹝生﹞小弟與兄別後。入贅井王孫宅上爲壻。曾以一雙金雀。遂成秦晉之盟。前者與拙荊分別之時。各畱一隻。今日便以一隻金雀。與卿爲聘何如。﹝小生﹞絕妙。一妻一妾。傳有名言。才子佳人。世之罕有。巫姬收下金雀。看酒過來。

【錦衣香】守志娃。言非假。未破瓜。多嬌奼。邂逅相逢。便成婚嫁。郞才女貌實堪誇。盟堅金雀。作室宜家。管云迷巫峽。又何愁鸞孤鳳寡。鴛侶齊飛駕。風流瀟灑。萬恨千愁。一時丟罷。

安仁兄。天色將暮。可同彩鳳諧歸。下官來早恭賀。眾歌妓花銀五兩。花綾五疋。賞他回去。﹝生﹞小生太狂妄了。﹝眾妓謝賞介小生﹞叫皂隸過來。你們好生伏侍潘相公。如違重責。分付回衙。

【漿水令】望淸虛銀鉤將掛。見驚飛亂遶歸鴉。柳邊花底步歸衙。分行花燭。絳彩籠紗。齊天樂。歌聲罷。瓊巵顚倒金樽瀉。﹝眾﹞稟老爺。已到帥府大街。﹝小生別生介﹞今夜裏。今夜裏。暫違淸話。好扳取。好扳取。一朶奇花。﹝小生別下生弔場﹞

【尾聲】﹝小淨﹞忽驚戶外傳聲答。忙啟門闌覷。咱喜見蓮開並蒂花。

﹝眾﹞送相公鳳姐到家。我們吿回。明早奉賀。﹝貼﹞列位姐姐。畱一位在此相伴。﹝醜﹞潘相公久慣惜玉憐香。他自會偎紅倚翠。列位姐姐也替不得你。你也不要害羞。﹝生﹞有勞你們眾姐姐。明日早來喫茶。

與君相見便相親。

邂逅相逢第一人。

須信良緣皆不偶。

燈花連夜報君頻。

﹝小淨弔場﹞我姐姐喜事才上門。他今日倒得其人了。我不免閉了門也去睡罷。﹝撞淨笑介小淨覷介﹞呸。是卜胡。﹝諢介﹞

堪嘆尊兄沒答煞。

受盡老娘多咭咶。

放了皂隸不去當。

卻來我家作亡八。

第十五出打圍

【髙陽臺引】﹝淨扮齊萬年眾隨上﹞千斤膂力。三尺靑鋒。寶刀揮起耳生風。繡旗飄徹漫空。黃池赤子兵戈弄。蒼頭老稚皆驚動。養威蓄銳在山東。聚英豪。皆虎雄。

三山明月練如銀。金皷喧天振地聞。拂拭鐵衣如玉色。掣旋寶劍動星文。某齊萬年是也。本爲商販良民。夤緣航海。遭官兵捕捉。被俺手持利劍。連傷七人。因擁眾爲亂。不意相從者眾。遂爾占據登萊。虎踞山林。聚艸屯糧。虜男奪女。今日閒暇無事。正是操演之際。大頭小目。你與我擺開陣勢。打圍演武一番。

【傾杯玉芙蓉】曈曈日色映山紅。旗影風雲動。簇簇金鎗。列列蛇矛。對對鋼鞭。赫赫雕弓。紛紛畫戟朱旛控。密密鉤連豹尾叢。聲聲哄。昂昂勢雄。遙望著迢迢山徑可相通。

【普天樂】鼓聲咚。金聲送。震天雷。鉛錫銃。窮林下。窮林下。蛟兔奔叢。幽谷裏。野鹿潛蹤。提師率眾。須臾打破金城甕。時未至。暫爾屯糧。事垂成。且也藏鋒。

【朱奴兒】喜心齊。人情洶洶。打圍場。飛禽種種。獸蹄鳥迹皆馳縱。金彈子个个不空。豪興覺偏濃。揚威耀武。滄江魚化龍。谷鳥成威鳳。那時方顯是英雄。

【節節髙】長蛇封豕。同易爲功。從來武略皆能用。張威勇。識守攻。知輕重。運籌帷幄多擒縱。坐看一鼓乾坤動。﹝合﹞看看玉兔已升東。忙麾大隊歸山洞。

【尾聲】虎軀七尺皆英猛。鐵甲金盔气象雄。直把中原血染紅。﹝下﹞

第十六出惜別

【卜算子】﹝生上﹞花姿柳眼情方脗。匆匆又在離分。桑弧矢志未全伸。惜別頗增新悶。

杜鵑聲斷隴云低。艸萋萋。思依依。角聲嗚咽悲。須知此別經年隔。腸寸斷。淚交頤。小生自別山妻。來此河中。不料筵間又得巫彩鳳爲妾。蒙山兄主盟。與之落籍。𨿽然煙花妮子。可免玷玉之蠅。但吾功名之事。實欲乘時而進。昨日山兄兪允寫書一封相薦。往見吏部尙書張茂先。已曾與巫姬言過。看他情激於衷。愁盈於臉。使我心傷去遠。魂斷河橋。如今拜辭山兄。迆邐行來。已是府第。且待開門。方可晉謁。且在此伺候。

【生查子】﹝小生上﹞才子吐虹霓。上客英名振。聖主作賢臣。吾儕當薦進。

﹝生進見介﹞貴賤見交情。知心在秉誠。﹝小生﹞男兒立大節。先自取功名。﹝生﹞昨承吾兄厚徳。令小弟前赴建業。謁見張公。以圖進取。特來吿別。﹝小生﹞賢弟英才。斯世所重。昨晚燈下。修書一緘。今付足下前去。寶眷在此。自當照顧。切莫遠慮。﹝生謝介﹞多謝厚情。倘得寸進。自當銜結。

【降黃龍】﹝小生﹞際會風雲。起蟄春雷。出濳離隱。太平時候。正相逢明良。康濟經綸。那賢臣休休斷斷。料應是作哲知人惟謹。致魚書。早當參謁。急宜前進。

【前腔】﹝生﹞儒紳。匪曰萃賓。技拙雕龍。久艱登俊。乘時前去。把丹衷一寸。遠達楓宸。殷懃上書投刺。但只恐鼓瑟齊廷錯認。荷深情。雲箋錦札。定敎傳信。

【衮】﹝小生﹞榮行事吉辰。榮行事吉辰。雲路須當近。萬斛天香。管取嫦娥引。﹝生﹞從今別去。離情不忍。勤探取。便鱗鴻。頻修問。

【尾聲】前程萬里眞當奮。得見今時人品。與■﹝亻﹝弜上六下﹞同升入事君。

錦箋寫入數行書。

送別英才上帝都。

一天雨露敷新澤。

萬里風雲起壯圖。

﹝生弔場﹞適間別了山兄。我那巫姬。先已在長亭等候。不免前去與他分別則个。正是離懷牽翠袖。別淚灑徵衣。

【犯尾引】別淚染徵塵。乍協鳳儔。才溫鴛枕。一紙賢書做破情。矛盾。腸已斷。有誰代罄。口難提。惟憐損神。﹝貼上﹞相思處。疊巒層嶂。總是恨傷心。

﹝見介﹞相公。你怎捨得撇我而行。﹝生﹞芳卿。交我如之柰何。﹝貼﹞君欲去。奴心癡。褪粉復憔脂。﹝生﹞金雀聘。締紅絲。白首同歡暫別離。黃花開後是歸期。

【尾犯序】﹝貼﹞執手翠眉顰。頓香肌減。玉臂釧松金。此去京師。早成名立身。英俊。時已至。攀龍附鳳。須頻發魚箋鴈音。多囑付。黃花開後。專望錦歸人。

【前腔】﹝生﹞潸然淚漬襟。只爲功名。遠投京郡。身在石城。望巫山彩雲。孤窘。瞻兔魄淸光易缺。孤雁影。雙棲未穩。淒涼處。還當自解。幽獨恐傷神。

﹝醜﹞天色將晚。相公請興。﹝生﹞怎麼說。﹝醜﹞興者起也。﹝生﹞巫姬就此吿別。

【臨江仙】三疊陽關聲漸杳。天涯咫尺參辰。眼前難別意中人。伯勞東去也。鴻雁又西行。﹝生下貼哭介﹞驪馬嬌嘶穿柳色。空懷雨魄霜魂。安排腸斷送黃昏。萬般情緖苦。幾點淚痕新。

第十七出乞巧

﹝末上﹞雨入珠廉滿殿涼。避風先進玉盆湯。水泊化生皆弄吉。畱與君王著意詳。自家乃晉武帝駕下內使便是。往來紫禁。出入龍樓。日侍天顏。時親衮冕。俺萬歲自從平吳之後。頗事晏遊。掖庭妃嬪。殆將萬人。常乘羊車。任其所之。爲此各宮競以竹葉插戶。鹽汁灑地。以引帝車。今乃七夕良辰。俺淑妃賈娘娘傳旨。陳設瓜果。在乞巧樓前穿鍼玩月。筵宴已備。賈娘娘早到。

【一剪梅】﹝貼扮賈妃上﹞承恩何幸冠宮庭。丹屋金屛。繡屋銀屛。欣逢巧夕喜盈盈。願遂三星。尢勝三星。

今日銀河渡鵲橋。應非脈脈與迢迢。佳人競喜開妝艷。月下穿鍼拜九霄。妾乃賈淑妃是也。本以陋質。獲配宸居。寵冠六宮。時接羊車之幸。恩沾太極。每承魚水之歡。今乃七夕佳辰。內地有乞巧穿鍼水泊化生之戲。侍兒們將銀盆過來。﹝旦﹞盛世無虞樂太平。仍將嬉戲在宮庭。欲思桂子從天至。水潑銀盆弄化生。啟娘娘化生到了。共以七寶香湯。權作洗兒之會。

【石橊花】﹝貼﹞宮筵乞巧。五彩繡雲生。風細瑟。月微明。沈香亭上聽吹笙。望銀河。烏鵲橋成。牛郞女星。看年年一度情歡慶。﹝合﹞陳瓜果。共玩名樓。結蛛絲。爲卜人靈。

【前腔】﹝小生眾扮內侍同上﹞羊車乘出。遊徧各宮庭。隨處所。似流萍。衣冠羣禦任徐行。問何人。今夜卿卿。﹝眾﹞啟萬歲爺。龍車至此。羊止不行。﹝小生﹞此是何處。﹝眾﹞是賈娘娘宮中。﹝小生﹞便幸賈淑妃。﹝眾﹞聖駕到了。快請娘娘接駕。﹝見介小生﹞卿家平身。看他笑迎。喜人間天上歡娛並。

﹝合前小生﹞淑妃在此何爲。﹝貼﹞銀盆弄化生。﹝小生﹞你欲預占靈兆。適過宮門。畱朕羊車。可喜可賀。就此進爵。

【解三酲】﹝貼﹞持金爵。禦前爲敬。執玉斝。丹陛趨承。欣逢七夕宮筵盛同乞巧。望瑤京。預占佳種藍田玉。水拍銀盆弄化生。﹝合﹞交相映。喜年年此夜。鸞鳳和鳴。

﹝小生﹞好个鸞鳳和鳴。內侍。朝中稱詩賦奇才者是誰。﹝眾﹞奴婢聞知外面士林推重者。吏部尙書張華。﹝小生﹞內侍可傳旨。命張華獻鸞鳳和鳴賦。與朕觀覽。﹝眾﹞領旨。﹝小生﹞傳旨幸寢殿。

【前腔】寶篆香漸消金鼎。銅駝上玉漏傳更。風流旖旎偏相稱。魚共水。喜同心。暗思今夜銀河耿。重訂佳期山海盟。﹝合前﹞

【尾聲】气相求。聲相應。繡榻重圍暖玉屛。分付雞人莫亂鳴。

銀漢星河次第開。

兩情惟恐曙光催。

時人不用穿鍼待。

那得心情送巧來。

第十八出顯聖

【浪淘沙】﹝旦扮白衣大士上﹞端坐紫雲龕。五十三參。參參見佛自能諳。不二之門無罣礙。戒爾嗔貪。

善哉善哉。身爲白衣大士。寄居南海。浪迹普陀。法體莊嚴。靈臺淸淨。瞥見白鸚哥來報。河中信女巫彩鳳。靑樓守志。一醮從夫。突遭兵火之危。遂有投崖之險。不免分付二太子前去引度。救他一命。二太子何在。

【前腔】﹝末扮二太子上﹞云鎖二峯巓。鷲嶺深庵。參差古木有楡楠。何必浮生空碌碌。閬苑三千。

﹝見介﹞菩薩有何法旨。﹝旦﹞今有河中信女巫彩鳳。遭反寇齊萬年擄掠。守志不屈。奮身投崖。你可大施法力。令當方土地化一猛虎。背負河陽道上。向紫雲峯觀音庵畱下。以俟日後夫婦重會。顯此女信善之報。﹝末﹞領法旨。

【金字經】﹝旦﹞巫氏女。頂禮重瞻云色曇。守志將身赴岑巖。巖也麼巖。險危又豈堪。遠送河陽太法壇。

【前腔】﹝末﹞大菩提。巍巍法象盛莊嚴。髙座落伽山海南。南也麼南。慈悲救世僝。領旨前行不敢延。

烈婦投崖苦命傾。

佛天慈善救娉婷。

大抵乾坤都一照。

免敎人在暗中行。

第十九出投崖

【點絳唇】﹝淨引眾軍士上﹞戰亂戈紛。金鼙鼓振威風迅。擄掠人民。聞者皆逃遁。

萬戶傷心絕爨煙。中原黎庶受迍邅。總有河中千尺水。不彀嘍囉飮馬泉。某齊萬年是也。且喜兵精糧足。馬壯人彊。云擾縱橫。所向無敵。如今領眾搶掠河中。打聽得河中都督山濤。是个白面書生。不諳武略。終日放情山水。吾何畏懼他。眾嘍囉。聽我分付。從河中一路。殺將前去。不得有違。﹝眾﹞領鈞旨。

【水底魚兒】車馬成羣。長驅陣似云。身披鐵甲。頭戴茜紅巾。頭戴茜紅巾。﹝眾下﹞

【縷縷金】﹝貼小淨同上﹞彊兵燹。忽來臨。流離遭困苦。害斯民。自與潘郞別後。未及數日。目今齊萬年擁眾作亂。已至北門。大家奔散。碧梧。快收拾行李。逃難他方去。襪淺弓鞋小。路途勞頓。死生未卜走無門。難捱這艱窘。

﹝下介拿介淨﹞嘍囉們。將這一夥醜婦人打了去。﹝淨看貼介﹞小娘子叫甚麼名字。那家宅眷。

【山坡羊】﹝貼﹞巫彩鳳身爲妾媵。業嫁與潘安英俊。﹝淨﹞元來是洛陽潘安仁。他是你丈夫。𨿽是天下聞名。標致後生。我齊萬年卻也是个艸頭皇帝。你且與我做个正宮皇后。﹝貼﹞羞殺你狗黨狐羣。我怎肯喪志污紅粉。﹝淨﹞你若從吾。享不盡榮華富貴。﹝貼﹞我是一婦人。荊釵與布裙。寧甘廝賤。守志全閨閫。怎肯偸生悖大倫。﹝淨﹞旣不相從。拿去殺了。﹝貼合﹞休嗔。刀劍叢中願喪身。如今。含笑從容歸冥陰。

【紅衲襖】﹝淨﹞我見你似巫娥出世塵。只待要赴髙唐行合巹。我似楚襄王。體貌多才俊。暮暮朝朝。與你會雨雲。﹝貼﹞妾非神女。你豈襄王。若此欺心。必遭顯戮。﹝淨﹞胡說。準備著合歡牀。裯與衾。快與我整新妝。巧梳鬢。堪誇一對鸞凰也。月下應牽宿世繩。

【山坡羊】﹝貼﹞聽說罷。心懷怨恨。不由人珠淚流滚。記那日陽關別離。豈今朝一旦成虀粉。﹝淨﹞一天好事。不必怨嗔。﹝貼﹞兩淚零。夫君那得聞。毀容剔目。肯把淸名殞。視死如歸不足云。

﹝合前淨﹞慷慨殺身。𨿽然容易。但如冰利刃。甚覺寒心。

【紅衲襖】豈不聞卓文君夜聽琴。他也曾奔相如。歸晝錦。女娘家說甚麼彜倫盡。蹕蹕班班利嘴唇。﹝貼﹞這等顚倒綱常之人。說他怎的。﹝淨﹞堪笑你綠衣兒。忒恁村。到於今。入牢籠。須從順。再推辭不就姻緣也。白刃飛霜命不存。

嘍囉們。不要問他從與不從。與我帶回營中去。

【水紅花】大行劫掠擄生民。搶金銀。死生前定。繁華世界好乾坤。寶和珍。朱顏綠鬢。﹝貼﹞眼看危崖險峻。萬丈遠還深。這是我復命喜歸陰也囉。

﹝投崖介虎背介淨﹞待我跳下去罷。﹝眾﹞大王跳下去。也沒有了。﹝淨﹞呆狗骨頭。牡丹花下死。做鬼也風流。﹝眾諢下介﹞

【前腔】﹝貼﹞突遭危亂喪吾身。苦難禁。深崖棄殞。忽驚眼亂與神昏。爲何因。淸風一陣。奴家方才被賊人擄掠。厲志投崖。不知爲何。有物負身。止聞耳邊有風雨之聲。將我送於此處。你看空山寂寞。古木成林。但不知此是甚麼所在。好苦。又不知何州何郡。惟聽鐘磬音。想必是所不二淨禪林也囉。

廟門𨿽閉。牌額上有六个字。紫雲峯觀音庵。呀。元來是白衣禪林。奴家平日奉祀菩薩。想是慈悲救難。庵內必有僧尼。待我叩門則个。

【劉潑帽】﹝老旦扮尼僧上﹞佛前寶鼎香煙盡。喜禪林淨徧松筠。深山更有誰來問。聽得聲喚頻。只索相詢問。

﹝貼見介老旦﹞小娘子稽首。檀越莫不是河中巫彩鳳麼。﹝貼﹞奴家便是。老師何以知之。﹝老旦﹞昨夜呵。

【前腔】三更一夢蹺蹊甚。道巫姬來奔庵門。果逢妝次多欣幸。想節義定超羣。致菩薩相憐憫。

﹝貼﹞原來如此。不瞞老師父說。奴家巫彩鳳。良人潘安仁。不料賊風忽起。擾亂河中。奴身被擄。奮志投崖。似有物負身而至。但不知此處乃是何地。﹝老旦﹞異哉。此是河陽道上。去河中有二千里之遙。若非娘子守志。焉能飛到此間來。﹝貼﹞旣是神聖匡救。情願投師掛搭。不知尊意若何。﹝老旦﹞如此甚好。

【東甌令】﹝貼﹞逃塵网。入空門。尋得桃源好避身。皈依法座承恩訓。憐念我多愚鈍。緇衣掛體卸羅裙。隨分度朝昏。

【金蓮子】﹝老旦﹞聽訴因。三貞九烈全閨閫。艸茅庵。且淹畱幾旬。惟願得喜相逢。那時重會舊溫存。

【尾聲】太平村裏居安穩。千峯萬壑隱荊蓁。莫管沙場起戰塵。

紅妝卸卻服緇衣。

禮佛投師作比尼。

色卽是空須識透。

蓮花一朵出污泥。

第二十出平賊

【生查子】﹝小生戎服眾軍擁上﹞節鉞鎭河中。逆賊乾天憲。仗劍取渠魁。壯气淩霄漢。

大將宜嘗膽。龍泉必在身。雲臺畫儀像。皆爲掃妖氛。下官前者將書薦達潘生。乃欲乘時而進。不意旬日後。河中一路。遂罹齊萬年之變。放肆擄掠。致使百姓流離。生民塗炭。皆我守禦之責。叫大小三軍。整齊人馬。與我奮勇殺上前去。

【四邊靜】闡揚威武軍容赫。謀謨鬼神測。若要救蒼生。須當去殘賊。﹝合﹞乘機掩襲。狂沮奔魄。兵器塞巒川。光輝擁鋒鏑。

【前腔】﹝淨引眾上﹞星馳電走轟雷擊。官兵要迎敵。主將甚英雄。嘍囉有彊力。﹝合﹞紮金裹赤。旌旗耀碧。大劍與長鎗。蛇矛對金戟。

﹝殺介淨走下介小生﹞大小三軍。且喜一戰殄滅渠魁。百姓安堵如故。一面寫本奏上朝廷。一面開倉賑濟。打起得勝鼓。回營去罷。

【耍孩兒】賊徒猖獗須臾死。閫外提師號令齊。炎威气岸橫千里。身披鎖子黃金甲。士擁旌旄統虎貔。功成談笑稱無敵。得勝處塡然畫鼓。喜揚鞭奏凱而回。

大眾各歸營伍。將校並皆退息。﹝眾應下介小生弔場﹞下官放情山水。仕進無心。今旣滅寇除殘。復見太平之象。固可仰答聖恩。遂某本性。如今修下表章。奏聞闕下。就此掛冠卸甲。野服葛巾。遠回河中。一路尋訪契友嵇康阮籍向秀劉伶阮咸王戎輩。復整竹林七賢之好。豈不樂哉。

【煞】見如今。全盛時。掛冠裳。解鐵衣。山林遠避尋心契。竹林有樂誰能識。宦路無媒我見機。猛然跳出紅塵地。與他們搊箏撥索。酌酒談棋。

大夢誰先覺。

深山最合宜。

且尋林下樂。

不管是和非。

第二十一出進謁

【秋蕊香】﹝外上﹞一代文章司命。天朝開濟元臣。紫袍玉帶黃金印。承恩日。覲楓宸。

世篤忠貞播令名。上公賜爵總銓衡。謾言臣子多恩庇。深荷天恩本聖明。爲砥柱。作長城。未知何日報朝廷。只須丹獻升平策。更抱憂君與國情。下官張華。字茂先。位居冢宰。職掌天曹。名重一時。聲聞海內。幸有賈逵裴頠二公。與某同心輔政。以致數載之內。朝野安寧。正是扶持國事如家事。盡把愁心作喜心。﹝末上﹞口傳皇帝旨。身自上方來。奉聖旨勑吏部張華。朕萬幾之暇。博覽古今。感關雎之詩。欲觀鸞鳳和鳴賦。卿其大展才思。於中秋日呈覽。謝恩。﹝外﹞老中貴。因何要觀此賦。﹝末﹞先生不知。皇上後宮美人無數。每乘羊車行幸。前者七夕佳辰。與賈淑妃穿鍼乞巧。水潑銀盆弄化生。魚水相投。鳳鸞喜遇。爲此聖上大悅。下詔命老先生作賦。於中秋日呈上。﹝外﹞竊慮老臣庸愚。不足以副聖望。﹝末﹞吿辭了。畱神奉獻和鳴賦。任買山中紫兔毫。﹝下﹞

【前腔】﹝生﹞才到長安京郡。欲爲觀國之賓。鯫生若也逢昌運。敢言鼓瑟齊門。

小生自別山公。行程旬月。已到京師。今日將書投到張冢宰處。此間已是府門首。不免向前。列位請了。﹝淨﹞是誰。﹝生﹞洛陽儒士。從河中而來。都督山爺。有書薦來。拜見你爺。煩兄通報一聲。﹝報介外﹞吾別山公久矣。今喜有書到此。請那儒士耳房坐下。待我先將山爺書看。然後相見。﹝進書看介﹞

【一封書】濤頓首拜問。久暌違。秋復春。今投札有因。望提攜。引彼人。潘嶽才髙班馬列。腹飽珠璣學武文。抱經綸。冠儒紳。伏乞明公容進身。

呀。山公書來。引薦洛陽潘嶽。吾素聞其名。快請相見。﹝生見介﹞老大人請上。容晚生拜見。久仰徳容。未伸禦李。造次門墻。不勝惶愧。﹝外﹞素聞才名。今幸得晤。喜瞻丰範。實獲我心。請問山公近來起居何如。

【桂枝香】﹝生﹞伏承淸問。敬將言進。論山公政令維新。鎭河中法嚴都閫。且飄逸不羣。飄逸不羣。髙談闊論。志甘肥遁。﹝外﹞原來如此。吾知山公身在仕途。心耽詩酒久矣。﹝生﹞向日得契山公。遨遊洛陽。以故潘嶽得附驥尾。步仙塵。曾結金蘭契。持書謁大人。

【前腔】﹝外﹞雲箋傳信。重勞淸問。開緘時心曠神馳。情契當年交敬。柰別來數春。別來數春。年更餘分閏。薦揚英俊。﹝生﹞大人念念不忘故友。足占同心輔政之雅。晚生瑣尾。山野庸人。亦有仕則慕君之念。惟祈汲引。曷勝欣忭。﹝外﹞旣來此。且屈予門。有日風雷振。行看足步云。

﹝生﹞多謝大人海涵仁育。

星聚得相宜。

文明气象齊。

得人輕借力。

便是轉身時。

第二十二出作賦

【字字雙】﹝醜上﹞天官冢宰位三公。名重。吟詩作賦入皇宮。聲動。明窗淨幾趁秋風。吹送。紙墨筆硯四仙童。聽用。

【懶畫眉】﹝外上﹞朝來帝命出曈朧。曉聽疎林遠寺鐘。起來無語怨東風。蕓窗欲作和鳴賦。七步難如子建雄。

風入池塘亭館秋。片雲孤鶴兩難畱。登臺遙望靑山外。惟有蟬聲催白頭。叫紙童。文房四寶可齊備。﹝丑應介外﹞要作鸞鳳和鳴之賦呵。

【前腔】閒拈彩筆小窗東。只見映日荷花別樣紅。文章聲價愧難同。欲將思入風雲態。轉覺無端睡思濃。

偶爾文思不佳。且穩睡片時。﹝丑﹞你看我老爺一邊寫字。一邊就睡著了。我也辛苦得緊。也在這階下略睡一睡則个。

【前腔】﹝生上﹞神京景色豁心胸。遠水遙岑翠黛濃。大家庭院果重重。錦川怪石多奇樣。絕勝巫山十二峯。

小生承茂先畱爲門下士。聞得後面有一所花園。說道十分幽靜。此間角門半開。待小生挨門進去。呀。你看亭軒寂寂。花木叢叢。那壁廂淨幾。排設筆硯。卻怎生張大人熟睡在此。露出一幅雲箋。上寫著五言提頭。待我看來。呀。原來是鸞鳳和鳴賦。想是神思不佳。故爾倦睡。待我援筆成之。﹝寫介﹞

【前腔】雲箋蠶繭淨溶溶。蘸得霜毫墨意濃。千軍一掃馬羣空。和鳴賦就鸞交鳳。不覺花陰過短蓬。

﹝醜﹞呀。這个相公好沒來歷。老爺要緊的東西。你怎麼寫上許多字。老爺問及。必然打我。怎麼是好。﹝外醒介﹞紙童爲何喧嚷。﹝醜﹞老爺這幅紙。被這位相公寫壞了。﹝外﹞原來是潘安仁到來。﹝生﹞晚生見大人熟睡。几案上有鸞鳳和鳴賦擬題。晚生一時意興。聊作數言。幸恕狂妄。﹝外﹞妙哉妙哉。快將來我看。﹝念介﹞鸞兮鸞兮。何徳之藹。鳳兮鳳兮。昭文之彩。鸞交鳳兮神庥。鳳友鸞兮頤解。鳳未識鸞兮。見情之戚戚。鸞欲得鳳兮。乃心之凱凱。及其翔萬仞之巓。會巫山之陽。日月爲之定盟。乾坤爲之主宰。鳴徹九霄。解云靉叇。陰陽和葉。震巽豪彩。葛覃恐其失時。摽梅恐其來欲。乃斯時也。悠悠揚揚。融融睦睦。有不知其爲鳳。又何以識鳳之爲鸞。猗歟盛哉。﹝外﹞情理俱到。文詞燁然。得屈宋作賦之體。美哉潘生。眞錦心繡口也。老夫遠拜下風矣。敬服敬服。

【香柳娘】﹝外﹞羨才髙擬嵩。羨才髙擬嵩。堪爲賦頌。錦心繡口誰能共。是文章正宗。是文章正宗。擲地似鳴鐘。奇思過晁董。﹝生﹞狂生偶成。方將負愧不勝。大人何事見許如是。但不知何爲作此。﹝外﹞老夫前承聖旨。命爲此賦。於中秋日進覽。適才構思。不覺熟睡。今得子一揮而成。且文不加點。老夫明日引子奏上金鑾。在我不失以人事主之誠。在子亦得以慶風雲之會也。明朝入禁中。明朝入禁中。奏聞九重。騰蛟起鳳。

【前腔】﹝生﹞念鯫生幼沖。念鯫生幼沖。不勝慚悚。聞言自覺多惶恐。謝當朝相公。謝當朝相公。薦引及愚蒙。怕庸才似酰甕。倘明時有容。倘明時有容。奇觀勝逢。扳龍附鳳。

【尾聲】金鑾獻上和鳴頌。咫尺瞻天叨寵。眞个才髙絕學。不亞雕龍。

﹝生下外﹞紙童。明日中秋。五鼓進朝。分付執事人役伺候。﹝醜﹞理會得。稟上老爺。潘相公代老爺作賦。引入聖朝。必然做个大大的官。望老爺本後帶我一个名字。讓小人進身一二。﹝外﹞你有甚麼功要做官。﹝醜﹞小人拂紙挨墨之功。該選我管艸紙的都督。﹝外﹞別事不管。要管艸紙。﹝醜﹞天下做小夥兒的。那一个不到衙門裏納些糞例。﹝外﹞一口胡說。

佳節値中秋。

蟾光入鳳樓。

文臣初獻賦。

聲價滿皇州。

第二十三出薦賢

【點絳唇】﹝末上﹞旌動龍蛇。旗搖日月。星將滅。漏盡銅壺。三唱雞聲徹。

蓬萊山色曉蒼蒼。雲气遙連玉殿傍。縹緲不隨仙仗散。氤氳常染禦鑪香。下官晉朝黃門是也。出入金鑾。往來玉陛。專司傳達。每掌奏章。今乃八月十五中秋佳節之辰。恐有百官奏事。只得在此祗候。奏事官早上。

【出隊子】﹝外生同上﹞玉宮金闕。玉宮金闕。瑞气祥光如電掣。一輪殘月已西斜。玉佩趨朝響蹀躞。福地人天。景物自別。

此間已是通明殿了。上前獻賦。﹝末﹞奏事官不得升殿。就此丹陛行禮。

【神仗兒】冠裳次列。冠裳次列。忠丹懇切。拜舞眞誠謁。遙望天顏歡悅。趨玉佩。上箋牒。趨玉佩。上箋牒。

﹝末﹞來者何官。所奏何事。﹝外﹞臣張華。前承玉札。命臣作鸞鳳和鳴賦。臣愚作賦未成。有門下士洛陽潘嶽。代臣作賦。臣不敢隱。謹用呈奏。伏望天恩欽賜禦覽。﹝末﹞大夫旣來獻賦。下官與你轉達天聽。修文能著述。上士解言詩。﹝下外﹞黃門大人已將表文幷賦進呈。潘生。你看皇家气象。何等巍峨。

【前腔】光明赫烈。光明赫烈。鑪香滿爇。直透淩霄闕。仙仗霓旌排設。香霧遶。紫雲遮。香霧遶。紫雲遮。

【滴澑子】﹝末引二旦扮宮女上﹞天官的。天官的。忠心旣竭。和鳴賦。和鳴賦。引領俊傑。文史多般涉獵。恩官沐寵榮。龍顏大悅。令授河陽。用人求協。

﹝末﹞聖旨已到。跪聽宣讀。張華獻賦而不蔽人才。潘嶽多文而應制純雅。朕甚嘉之。賜華以金段表禮。用旌以人事君之誼。授嶽以河陽縣令。以彰隨才器使之公。爾其益懋乃徳。毋負寵命。謝恩。

【前腔】皇恩重。皇恩重。髙如華疉。微臣的。微臣的。才庸徳劣。敢不銘心罄血。風雲際會時。賜環遺玦。敢謂髙宗。夢得傅說。

【尾聲】喜事重增眉睫悅。囑付臣功記者。斷斷休休方是也。

中秋奏賦上金階。

一紙丹書下九垓。

俊士得官爲縣令。

尙書欽賞薦賢才。

第二十四出寄書

【淸江引】﹝淨醜上﹞相公文章眞奇妙。又遇時來到。平步上靑雲。髙把龍門跳。這富貴逼人來。非是小。

﹝醜﹞自古文章無價。一旦身榮堪訝。相公做了美官。我是老二。你是老大。且喜相公一到京師。參見張尙書老爺。畱在門下。前者皇上玉札。命張爺作鸞鳳和鳴賦。那張爺想是年紀髙大。把筆運思。終日不成一字。竟去隱幾而睡。多虧我相公走入園內。一揮而就。那張爺不蔽賢才。將這篇賦呈奏金鑾。聖上大悅。賜張爺表禮金花。我相公除授河陽縣令。昨日領憑。卽便拜辭張爺了。今日起程赴任。行李已備。卻好相公來也。

【臨江仙】﹝生上﹞聖朝天子网英豪。把俊士旁招。思量惟有讀書髙。不負繼晷焚膏。

倚馬揮毫气若虹。襟懷灑落許誰同。一封詔下天顏悅。賦就方知駭世雄。下官朽木庸才。雕虫小技。不意賦著和鳴。卽拜河陽縣令。𨿽則聖恩深厚。皆賴張公引奏之恩。沒世不敢忘報。昨日辭朝領憑。拜別張公。今日起程赴任。夜來修得有書一封。叫彩鶴過來。﹝丑應介生﹞你將這封泥金書回去。報與夫人知道。我已赴任河陽。接取夫人同臨任所。一路須要小心仔細。﹝醜﹞理會得。我有一事稟上老爺。小的蒙差遣。敢不盡心。老爺這裏何不再修書一封。待小人順過河中。接取巫娘。一同赴任。共享榮華。可不是好。﹝生﹞你言之𨿽是。但河中之事。向未與夫人說明。少待與夫人相會之後。再差你去接取巫娘。﹝醜﹞老爺此言。深得省气之法。足見懼內之情。﹝生﹞胡說。瑤琴何在。﹝淨﹞小人在。﹝生﹞你去收拾行李。梢帶銀兩。前去河陽。一路買辦名花異卉。﹝淨﹞老爺今已出仕。要此花何用。﹝生﹞久聞河陽山水奇觀。地靈人傑。嵇康阮籍諸公。咸集於此。須種花滿縣。使天下有花縣之名。吾心足矣。﹝淨﹞領命。﹝生﹞你二人快去。﹝醜淨﹞領書歸故里。承命出京畿。﹝下生弔場介眾上﹞因接恩官辭梓裏。爲因賢宰出都門。河陽縣人役迎接老爺。﹝丑﹞門子叩頭。﹝生﹞怎麼用這等老門子。﹝丑﹞老爺未曾到任。上司就有考語。老爺歷練。門子老成。﹝生﹞胡說。

【朝元歌】恩頒聖朝。勑賜郞官誥。河陽路遙。喜出都門道。爲赴瓜期。敢辭回遶。瑞世修崇文敎。先試牛刀。管弦歌舞琴瑟調。房杜是吾曹。張湯不受嘲。﹝合﹞山川路杳。眞个是肅勤昏早。肅勤昏早。

【前腔】自愧靑年尢少。何心羨錦袍。一賦奏皇朝。鸞鳳和鳴。才庸徳少。屬意命登廊廟。寵及予曹。騰蛟起鳳在此朝。赤膽侍神堯。擎天豈憚勞。﹝合前﹞山川路杳。眞个是肅勤昏早。肅勤昏早。﹝下﹞

第二十五出訪花

【玉胞肚】﹝貼上﹞晝闌人倦。苦折磨平遭兵變。幸菩薩大捨慈悲。將弱體引投尼院。苦空寂寞對枯禪。不二門中滅罪愆。

鐘送黃昏雞報曉。法鼓相催。離恨何時了。萬苦千愁人易老。秋來只覺多衰艸。忙處不知閒處好。工夫幾个人知道。獨在空堂人杳杳。天涯一點靑山小。一自兵變。守志投崖。多蒙大士慈悲。引入庵內。喜老師朝夕扶持。居此空山。無他煩擾。今乃重陽佳節。眾位尼僧。俱向施主人家赴會去了。後庭欄桿外。種得一種金雀花兒。且喜十分茂盛。不免下街澆灌一番。正是寂寂空房人不到。滿籬黃菊綻秋英。

【前腔】黃花開徧。正淒涼重陽節天。滿階前金雀爭開。與奴家聘儀同艷。令我對花無語墮花鈿。悶對禪關兩淚漣。

【前腔】﹝淨扮瑤琴上﹞恩官差遣。訪名花徧歷勝園。自家承命。一路到此。且喜收得異樣名花。今打聽得紫雲巖觀世音庵內。有一種金雀花兒。十分奇異。待我去求他一缽。帶回河陽。紫雲巖大士禪林。聞得他有花開徧。此間已是。但見角門半開。不免挨身進去則个。抽身半掩入籬邊。只見滿地堆金菊蘂鮮。

﹝貼﹞客官。此系尼院。把菊玩花。恐別嫌疑。不得久戀。﹝淨﹞小師父。你卻有所不知。小人非爲玩花而來。

【前腔】乞容分辧。我是路中人。因花叩禪。﹝貼﹞這等說。你是慕金雀花兒。特來遊玩。此花生於白衣大士之前。其葉似曇花一般貴重。客官何勞塵質。挹此仙芬。﹝淨﹞小人因慕名花。遠投福地。倘籬邊短幹。肯移陶令之前。境上淸風。準擬落孟嘉之帽。乞尊師方便弘施。分一缽。感恩非淺。﹝貼﹞客官。此花有什麼緊要。你覓他怎的。﹝淨﹞小人要他怎的。乃是上命差遣。﹝貼﹞那个差遣。﹝淨﹞不瞞你說。是河陽縣令。潘安才子有名傳。他也曾月下乘車擲果旋。

﹝貼﹞你說的洛陽年少潘安仁麼。﹝淨﹞便是。

【錦纏道】﹝貼﹞聽他言。惹起我心頭恨綿。情重美姻緣。不由人秋波玉筯雙懸。想那端陽日。在翠屛軒持觴席前。一霎時。共英才成就鶼鶼。夫和婦。遂心田。鼓瑟琴。幸不嫌卑賤。無端整祖鞭。到做了分珠失劍。又誰知此日信音傳。

【普天樂】﹝淨﹞爲何因。興長嘆。對瑤琴。言一徧。﹝貼﹞你就是潘相公家瑤琴。向日爲何不見你。﹝淨﹞我在家園。近方來。恩主髙遷。﹝貼﹞因爲相公做了官。你來隨任了。﹝淨﹞是。﹝貼﹞且問你。潘相公爲何得了官。﹝淨﹞山爺寫書。薦我相公於張尙書門下爲客。忽然聖旨傳宣。作鸞鳳和鳴賦。進呈禦覽。爲才華喜動天顏。忽恩來日邊。成就了洛陽才子。玉堂仙眷。

【古輪臺】﹝貼﹞嘆迍邅。空門寄迹已經年。今朝喜遂心頭願。﹝淨﹞你何故歡容。爲甚驚猜。敢只是舊家姻眷。﹝貼﹞我是彩鳳巫姬。聘諧金雀。河中曾結好良緣。﹝淨﹞喜相逢。一朝廝見。問何因在此參禪。﹝貼﹞爲遭巨寇。頓起烽煙。守貞不屈。捨命赴深淵。蒙慈善。投師掛搭。苟延殘喘。

﹝淨﹞原來是巫娘。爲相公守節投崖。感神垂救至此。今日天使相逢。快寫書與小人。星夜到縣。投復老爺。就來迎接。﹝貼﹞我今晚修書。明早打發去。還問你一件事。相公已做官。爲何不勤政事。先自著你徧訪名花。﹝淨﹞河陽縣山水極佳。有許多名公巨卿。咸集於彼。要種得滿縣皆花。使天下有花縣之名。俾後世稱之。﹝貼﹞如此。將金雀花好生移一缽寄去。

【尾聲】雲箋細寫心頭願。重整粉煙嬌面。更與他金雀花枝去了宿緣。

守志空山歷苦辛。

移花越地達知音。

今日應時還得見。

果然勝似嶽陽金。

第二十六出報捷

【剔銀燈】﹝旦上﹞漸迆逗寒侵繡襪。重裏上銷金繡帕。玉壺冰貯凝鴛瓦。幽閨裏香添寶鴨。﹝合﹞嗟呀。心情似麻。望不到鱗鴻音札。

寒月沈沈洞房靜。珍珠簾外梧桐影。秋霜欲下手先知。燈底裁詩覺身冷。自從相公別後。倏忽已及年餘。不知功名之事若何。交我放心不下。今日寒色侵肌。且喚侍兒生火。消遣一會。紅霞。可取獸炭。裝入鑪中。﹝醜上﹞紅鑪盛獸炭。白雪逗鴛幃。小姐。獸炭貯滿鑪中了。只是一件。可惜鳳樓人去。冷落鴛鴦也。

【前腔】俏才郞風流瀟灑。蘭閨裏曾同幽雅。門前不見靑驄馬。空生怨鸞孤鳳寡。非嗟。想關雎詠佳。那些个已稱有家。

【前腔】﹝中淨上﹞恩東命。河陽書發。早不覺已臨洛下。心忙似箭飛騰跨。似黃耳將言傳達。嬌娃。歡生喜洽。免交人望得眼巴。

﹝淨進見介旦﹞你回來了。相公好麼。﹝中淨﹞相公授河陽縣令。有書一封。接夫人至任。同享榮華。﹝醜﹞小姐。恭喜了。﹝旦﹞紅霞。取書來看。﹝看介﹞原來相公因代張尙書作鸞鳳和鳴賦。進呈聖上。拜官河陽縣令。接我同臨任所。謝天謝地。

【前腔】洛陽生文章髙奼。蒙聖賜覃恩優拔。功名已遂人驚訝。這離恨一時都罷。大家。不同井蛙。忙收拾。共投治衙。

紅霞。可收拾行李。擇日起程。

打點促行裝。

朝來別故鄕。

不辭途路苦。

早得會河陽。

第二十七出合雀

【霜天曉角】﹝老旦貼同上﹞寒風嶛峭。寂寞關山道。萬事不由人造。都緣命裏相招。

﹝老旦﹞簾外雨聲滴。樓頭樹色蒼。﹝貼﹞日暮歸鴉亂噪。數聲鐘送斜陽。﹝老旦﹞徒弟。我和你禪關靜守。遠隔紅塵。暮雨西風。香消缽冷。好生岑寂也。﹝貼﹞待徒弟掩上柴扉。與師父持靜一回。

【六麼令】禪關幽悄。日將晡。風雨蕭蕭。縱橫一任顫花梢。心旣靜。少煩焦。也知寂寞無塵擾。也知寂寞無塵擾。

【前腔】﹝中淨旦上﹞河陽古道。路途中意攘心勞。偶遭風雨濕衣袍。何處也寄鷦鷯。行來幸有禪林到。行來幸有禪林到。

﹝中淨﹞前面風雨來了。不能前進。此處有尼姑庵。借宿一宵便了。﹝旦﹞尼姑庵院。亦可相投。紅霞。你去叫門。﹝貼﹞是誰叫門。﹝中淨﹞我們行路婦人。只因雨阻。借你庵中權宿一宵。﹝貼﹞外面有阻雨的婦人。欲向庵中借宿。可容他否。﹝老旦﹞出家人當以慈悲爲本。理合相容。快開門。放他進來。﹝旦進見介﹞師父。輕造寶庵。幸恕唐突。﹝老旦﹞失迎妝次。希宥不恭。著雨了。請問檀越何方人氏。﹝旦﹞遠從洛陽至此。適爲雨阻。感謝逗畱。﹝老旦﹞天色已暮。這一位管家。到二門外土地祠中安下。此位大姐。可與大娘在禪堂中向火少待。徒弟。我和你到廚房中。整治齋供。款待佳賓。﹝貼老旦下旦﹞你看這所觀音庵。好莊嚴佛像。且自禮拜則个。

【二郞神】眞如境。看朵朵曇花靚色嬌。正玉宇無塵香篆裊。金鑪不斷。光明燈焰衝霄。何幸今宵瞻聖表。試稽首。虔誠祝吿。法輪髙。喜金雀盟堅。再會藍橋。

【前腔】﹝貼捧茶上﹞今宵。女娘是大家儀表。雨潤桃腮顏越好。緣何說起。黃金寶雀根苗。莫不與才郞瓜葛繞。好敎我有言難道。乏香醪。請淸茶一盞。略解煩囂。

【囀林鶯】﹝旦﹞多承款畱情意好。木桃未報瓊瑤。待河陽會後將伊報。﹝貼﹞一盞淸茶。焉敢望報。請問檀越何方人氏。尊姓大名。今欲何往。﹝旦﹞井文鸞。配洛下英豪。﹝貼﹞原來夫人姓井。所配洛陽英豪是誰。﹝旦﹞安仁潘嶽。主縣令近承新詔。路迢迢。取來任所。相會在明朝。

﹝貼﹞原來是河陽縣令潘爺寶眷。前者潘爺赴任之時。在荒山經過。攜了一位小娘子。說道河中娶的。什麼巫夫人。與潘爺十分情好意篤。此位娘子赴任。只恐相妨。﹝旦﹞原來我相公又娶了一个妹子。可喜可喜。﹝貼﹞如今世態不同。大凡人家大娘。聽見丈夫娶妾。皆生嫉妬之心。夫人略無猜忌。欣然有喜色。可見夫人四徳兼全。這小娘子生成造化也。﹝旦﹞小師父。那一个做官的沒有三兩房家小。我相公爲當世馳名才子。合配天下出色佳人。若得有金釵十二。我和他共享榮華。豈不美哉。﹝貼﹞好賢徳夫人。小尼聽見夫人對佛自言金雀盟堅之說。請問其意若何。

【前腔】﹝旦﹞我官人洛下稱年少。擲果車月下元宵。偶然拋與黃金雀。作聘儀成就鸞交。向河中應召。從別後並無音耗。喜今朝。登庸入仕。鴛侶復同巢。

﹝貼﹞這等說。那金雀到是夫人聘物了。可曾帶來。﹝旦﹞見在香囊之內。﹝貼﹞如此奇物。借與小尼一看。﹝旦取出看介貼﹞好一枚金雀。只怕沒有一對。﹝旦﹞還有一股。分與兒夫帶在身邊。﹝貼﹞小尼也有一枚。頗與夫人的相同。﹝旦﹞小師父也有一股。借來一看何如。﹝貼出雀介﹞

【鶯啼序】﹝旦﹞吾家舊聘隔岑遙。一見脗合天巧。看雙雙比翼文雕。其中委曲難料。覷伊家寄迹在空門。莫不是丈夫妻小。從實吿。豈河東獅吼姦狡。

【前腔】﹝貼﹞尼本彩鳳巫氏年𨿽少。貞心守志甘老。河中有都督山濤。開宴令貽金雀。訂姻盟。侍禦櫛巾。遭彊寇。投崖神保。事湊巧。喜夫人一時來到。﹝貼跪旦介﹞

【貓兒墜】﹝旦﹞原來賢妹守節苦蓬飄。今幸相逢是法力招。合將令女配時髦。從敎與你共處幽閨。同事蘭膏。

【前腔】﹝貼﹞夫人賢慧。天下把名標。趨事階前敢憚勞。下陳深荷貴人包。從敎與你疉被鋪牀。免喪蓬蒿。

﹝旦﹞旣是與賢妹相會。明日以白金百兩。相酬師父。我與你同臨任所。去會兒夫。﹝貼﹞多謝夫人。﹝旦﹞還有一說。潘郞是个不羈之士。舉動太狂。你𨿽與他守志投崖。但相隔二千里之遙。一時到此紫雲巖。恐渠以幼婦披剃爲尼。男子心腸。尢慮易生變更。待我將這金雀。藏入袖中。到任所見過兒夫。將計就計。與他說明。卻畱下紅霞陪你。隨後來接何如。﹝貼﹞夫人的是髙見。

【尾聲】空堂晤語開愁抱。不覺譙樓已四敲。燭盡香殘天漸曉。

中閨已稱賢。

小星尢識禮。

鸞鳳喜和鳴。

皆得配君子。

第二十八出臨任

【穿花蝶】﹝生上﹞承恩命。除書新授河陽令。種花滿縣。曷勝榮幸。賦罷气淩霄漢。文成口唾珠璣。夜常老叟執靑藜。杖上紅光焰起。下官自從到河陽作令。且喜黎庶從約。士子修文。坐致物阜民安。益見太平有象。又得山公。近與嵇阮諸君子。同會此方。因此多覓奇花異卉。時復相邀。共談詩酒。瑤琴去久。尙未回來。待他來時。必有幾種奇花異卉也。﹝淨上﹞正欲淸談逢客至。偶因小飮報花來。小人回來了。﹝生﹞所覓奇花。今有幾種。﹝淨﹞花樣甚多。花名不一。小人記不得許多。編成一首花歌兒。念與老爺聽。﹝生﹞你也會作歌兒。﹝淨﹞近朱者赤。近墨者黑。老爺旣能作賦。小人豈不能作歌。﹝生﹞你念來。﹝淨﹞歌百花。數百花。細細從頭說不差。麗春月季幷含笑。牡丹芍藥與山茶。鵝黃鴨綠雞冠紫。鷺白鴉靑鶴頂芽。迎春百合兼銀杏。艷李穠桃及木瓜。佛見笑。小金沙。百日紅開映紫霞。芙蓉鶯粟薔薇色。海棠散水木穉槎。千葉石橊葵燦錦。含香梔子茉莉花。紫荊拗。杜鵑葩。瑞香玫瑰水紅花。萱艸芝蘭淸且秀。臘梅檐匐馥而華。淩霄玉蕊宜男佩。鳳尾辛夷木筆花。紅菡萏。玉屛芽。酴酥錦帶粉團插。瓊瓣繡球同一色。月中丹桂豈凡雜。更有一般眞奇異。菊名金雀實堪誇。

﹝生﹞這一篇花歌。非一時所能。﹝淨﹞是小人妙作。﹝生﹞休得胡說。且將金雀花取來我看。﹝淨﹞在此。﹝生﹞這種金雀花名奇怪。﹝淨﹞奇怪。還有一个古怪。﹝生﹞還有甚麼古怪。﹝淨﹞古怪古怪眞古怪。說來一場好驚駭。老爺見了這封書。管教淚濕香羅帶。﹝生﹞又有封書信誰寄來的。待我拆開一看。呀。原來七言絕句一首。遭兵守志入空林。幸見瑤琴達遠音。不識河中金雀女。可能再會月車人。

【太師引】﹝生﹞頓心驚。驀地如懸罄。止不住盈盈淚零。自當日長亭分袂。問歸期細囑叮寧。卻原何身離坑穽。幸得保全軀命。劈鴛鴦是猖狂寇兵。最堪憐。蓬蹤浪迹似浮萍。

瑤琴。你旣遇巫娘。仔細與我說个明白。

【前腔】﹝淨﹞爲尋花步入招提境。紫雲巖有觀音殿庭。金雀花在階前相映。閒拈弄。偶遇尼僧。因說起相公名姓。撲簌簌淚珠交迸。卻原來是遭劫掠。錚錚守貞。拚投崖。遇救仗彼神靈。

【賺】﹝旦醜同上﹞遠涉兼程。已到河陽錦繡城。﹝醜﹞官衙近。忙行通報便相迎。稟老爺。夫人已到。﹝生﹞出公庭。﹝旦﹞喜今官爵威儀盛。不棄糟糠感志誠。﹝生﹞眞僥幸。偶因代賦承新命。有慚爲令。有慚爲令。

﹝醜﹞稟老爺。外面上司公文緊急。請老爺上堂掛號。﹝生﹞夫人少坐片時。下官發遣卽來。﹝生下遺書介旦念書介﹞原來巫妹所寄之詩。可見相公時刻將他在念。待我藏於袖中。慢慢以言試之。

【前腔】﹝旦﹞巫妹。你翦雪裁冰。官人。你袖失遺書似薄情。楊花性。沾泥飛絮類書生。﹝生上﹞見卿卿。今朝喜得交鴛頸。﹝旦﹞不負當年金雀盟。﹝生﹞與你所分金雀。夫人想必帶來也。﹝旦﹞妾朝夕佩在身伴。君之金雀何在。﹝生﹞藏在書箱內。﹝旦﹞當年贈別。金雀輕分。此夕重逢。依然成對。可去取來。待我仍以繡綫同心。系於一處。﹝生﹞多承夫人美意。下官卽當取來。呀。夫人初到。未可輕言巫氏之事。他又提起金雀。將甚麼與他對合。罷罷。便將巫氏寄來的書信。與他一看。或者見他爲我守節投崖。接來完聚。也不見得。呀。書已不在袖中。怎麼處。﹝旦﹞相公金雀怎麼不取來。﹝生﹞尋不見書箱鎖匙。待明日取來看罷。﹝旦﹞眞薄幸。原何隴蜀相兼倂。這般渴病。這般渴病。

﹝生﹞夫人忒多心了。金雀果在下官書箱內。明早取來。與夫人看便了。﹝旦﹞金雀乃至靈之物。先飛到我袖中來了。﹝生﹞在那裏。﹝旦﹞可不在這裏。

【江頭金桂】﹝旦﹞休得要巧妝行徑。我跟前不柰聽。金雀當初婚訂。得諧雙姓。綰紅絲牽定盟。我和你鴛鴦交頸。連枝同並。只合气求相應。共享安寧。如何覬傍枝。覓小星。大虧心短幸。﹝生﹞下官並無短行。﹝旦﹞你還說甚麼。背行蹊徑。空自語惺惺。﹝出書介﹞這題詩絕句伊誰寄。﹝出雙雀介﹞雀解雙飛卻怎生。

【前腔】﹝生﹞非是我虧心薄行。你從來賢會稱。﹝旦﹞便不賢會這一遭兒。﹝生﹞這也是兒女故態。一自與卿分手。良朋胥慶。喜巫姬守志盟。﹝旦﹞說甚麼巫姬。我不曉得。﹝生﹞巫姬者。乃是巫彩鳳。靑樓守志女子也。﹝旦﹞靑樓之女。有甚麼志。﹝生﹞我與山公名山酌酒。見渠執爵彷徨。舉止羞澀。細鞫伊情。頓生憐憫。我實無意於他。當不過山公攛掇。非干我事。因此上偶遇私成。未聞尊命。﹝旦﹞卻又來。你旣不惑志於他。何不差人報我知道。乃率意竟行。這等大膽可惡可惡。﹝生﹞那時也要差人修書報知夫人。然後成事。怎柰一時情牽。欲罷不能。沒柰何。只得不吿而娶。若是夫人見他靑樓守志。也要生憐。﹝旦怒介﹞擲果之生。忘其恥也。﹝生﹞那巫姬實無一端可取。﹝旦﹞旣無一端可取。緣何兩意相投。﹝生﹞聞說寇兵入境。他投崖殞身。感神救之爲比僧。﹝旦﹞他今做了比丘尼。他也是六根淸淨。傍觀不雅。使不得了。﹝生﹞望海涵仁育。畢吾狂興。﹝旦﹞你的興兒覺得太狂了些。﹝生跪介﹞免得意縈深。﹝旦﹞區區縣令。作此態度。可不羞恥。且起來。我實對你說。﹝生﹞願聞。﹝旦﹞這樁事斷然成不得。﹝生﹞便不成也罷了。異哉。這金雀怎麼在你手裏來了。正是鹿迷鄭相應難辧。蝶夢莊周不易明。

﹝旦﹞夜深了。我要進房安息。有話明日再說。﹝生﹞夫人莫辭勞倦。卑人少伸接風之敬。﹝旦﹞待你心上人來接風。﹝生﹞你到不是我心上人。﹝旦晬介推倒生下生弔場丑﹞老爺怎麼跌倒在地上。﹝生﹞適來下階錯步。﹝醜﹞不是下階錯步。還是夫人喫醋。﹝生﹞瑤琴。如之柰何。怎麼處。﹝醜﹞這不難。夫人遠來。如今進房去曲意奉承。慢慢自然成事。﹝生﹞他閉了門。不容我進去。﹝醜﹞這等說。到書房裏去。我和你兩个敍一敍舊情。

橊花解相思。

瓣瓣飛紅血。

婦人無妬心。

天下稱奇絕。

第二十九出集賢

【出隊子】﹝小生上﹞心怡神曠。心怡神曠。水廓山林景倍常。詩壇酒社樂徜徉。問柳尋花眞勝賞。浮白呼盧。歌喉有腔。

還憑躐履據胡牀。不數南樓在武昌。自是羣英多意气。詼諧不礙醉時狂。自家山濤是也。向者掛冠雲遊。近日來此河陽勝境。不料嵇阮眾君子。一時咸集於此。潘安仁又在此間爲縣令。他將奇花異卉。種得滿城人皆稱爲花縣。昨日相約河陽別墅。酌酒玩花。縣令卽爲東道主人也。適間曾有侍童相邀。少待一時。同諸友偕往。多少是好。

【前腔】﹝眾上﹞平生豪放。平生豪放。萬竹林中作醉鄕。搊箏撥瑟韻鏗鏘。酌酒敲棋心意爽。笑傲乾坤。塵氛盡忘。

﹝外﹞自家嵇康是也。﹝淨﹞自家向秀是也。﹝末﹞自家阮籍是也。﹝老﹞自家王戎是也。﹝中淨﹞自家阮咸是也。﹝醜﹞自家劉伶便是。﹝外﹞山公在前。不免相見。﹝眾見介小生﹞列位。吾輩昔爲竹林七賢。今爲河陽遊客。擲果種得滿縣皆花。又且是東道主人。我們步至河陽別墅何如。

【前腔】山林疏曠。山林疏曠。不復冠簪在廟廊。遊山玩水任猖狂。意契心孚在艸莽。豪邁頓興。風流怎當。

【前腔】﹝生上﹞晴空云朗。晴空云朗。百種名花開向陽。殷紅淺紫斗芬芳。喜遇英豪皆羨仰。別墅吟哦。耽覺勝常。

﹝見介﹞請了。﹝小生﹞列位。東道主人來也。賓旣集矣。酒旣馨矣。此墅之中。不尙虛禮。不迎客來。不送客去。賓主相忘。坐列無序。不云是非。不議公事。閒談古今。靜玩山水。飮酒觀花。以適吾趣。道義之交。如此而已。且看酒過來。﹝生把酒介﹞

【六犯宮詞】﹝梁州序﹞斯文宗匠。放情遊宕。尋个偸閒適曠。浮生若寄。何須著意奔忙。﹝桂枝香﹞笑殺紅塵客。行蹤類觸羊。﹝甘州歌﹞虛名网。薄利場。雁飛不到最堪傷。

﹝傍妝臺﹞須知爲韓逸士從松子。絕勝云夢將軍死未央。﹝皁羅袍﹞兩疏機見。鴟夷泛航。翻身跳出紅塵浪。﹝黃鶯兒﹞問興亡。封侯拜將。今日在何方。﹝外﹞對此名花。不可無佳什。共聯一首。以樂天眞。若詩不成。罰依金穀酒數。﹝小生﹞嵇公首唱。﹝外﹞花在名園費品評。﹝淨﹞河陽開宴會仙眞。﹝末﹞十分春色畱人醉。﹝中淨﹞百種花香幽閣淸。﹝老﹞酒美要同金穀罰。﹝小生﹞詩成不覺玉山傾。﹝生﹞人生値此升平樂。﹝外﹞何用黃金貯滿籯。﹝小生﹞劉公何獨無詩。﹝丑﹞今日河陽會上友。你們作詩把肚腸紐。撚指歲月過隙駒。白衣彷佛成蒼狗。我自畱心玩百花。剩得樽中掃愁帚。莫笑予爲嘴饞人。愛飮劉伶只喫酒。﹝小生﹞酒有甚麼好處。﹝醜﹞酒。酒藪。天之美祿。杜康爲首。儀狄作之。充喉適口。能開壯士之胸襟。善助文人寫科蚪。消了臧父之愁。暖了吟詩之手。白鼓丁。黃芽韭。錦枝綠橘橙梨藕。直喫得流星趕月風送云。東倒西歪番筋斗。﹝外﹞劉公善知酒趣。恁意遊樂一番。多少是好。

【長拍】種種花放。種種花放。重重酒釀。花情酒債堪賞。對花酌酒。遞花枝擊鼓催觴。花艷酒巵香。向百花深處。把酒樽開賞。今朝共飮中山酒。明日花飛又那廂。算將來。花酒解愁腸。眞个是酒浮花色。一團春盎。

【短拍】月上東墻。月上東墻。人遊蓬廠。最可人星明月朗。人月兩相當。看今月團圓。曾經照古人觀賞。醉人兒扶歸象牀。喜得穿窗月色。照人淸爽。

【尾聲】意歡欣。情舒暢。攜手同登不夜堂。且安排再整壺觴。

晉代風流回不同。

今將心事了杯中。

時人不識予心樂。

只道花枝別樣紅。

第三十出完聚

【新水令】﹝旦上﹞冰淸玉潤坐琴衙。對兩山排闥如畫。苔痕階上綠。日影席前花。脂粉輕搽。髻包籠香羅帕。

只怕兒夫性不眞。故將金雀動伊心。若還鸞鳳和鳴調。不負燈前月下人。奴家已見相公。做作幾番嗔詈。只道我嫉妬之心。那知我因事納忠。相公與竹林七賢。遊賞河陽別墅去了。暮夜方歸。少待巫妹來到。送入繡房中去。管交三生重會約。鸞鳳喜和鳴。

【步步嬌】﹝貼旦同中淨上﹞辭禪離卻云堂下。經典從今罷。重觀鏡裏花。水月閒心。復敎塵掛。﹝醜﹞來此是官衙。百年之事今方罷。

已到了。待我通報。巫娘已到了。﹝旦﹞快請進來。﹝見介貼﹞容妾拜見。﹝旦﹞路途勞頓。不消行禮。

【折桂令】﹝貼﹞謝夫人賢慧撐達。濟困扶危。容納奴家。最堪憐飄泊天涯。苦遭兵變。命掩黃沙。𨿽只是感菩提。投師掛搭。終不失伴香奩。侍奉供茶。云阻巫峽。臉襯丹霞。願從今手習流黃。說甚麼鬢整堆鴉。

【江兒水】﹝旦﹞細看巫娥貌。亭亭出水花。三貞九烈堪欽訝。從容气度眞幽雅。閨中得子眞無價。紅霞。你送巫娘到繡房中。換了鮮明衣服。待相公回來。與他完聚。巫娘呵。重整黛螺新畫。相會才郞。免得夕縈朝掛。

【雁兒落】﹝生﹞昨赴河陽墅。未返家。今日裏早歸衙。來花下。𨿽然是與心知共酒詩。怎能彀向巫娥談別話。﹝見介﹞呀。非是俺重沈酣。眼乜斜。非是俺。耽曲糱。貪杯斝。只爲心上事難拋下。也只爲意中人在一涯。卿家恁憐我。鬼門上空占卦。﹝旦﹞休要負我。方許你二人完聚。就在此堂前拜我一拜。我便如尊命。﹝生﹞若肯相容。莫說一拜。百拜也不敢辭。終身不忘厚徳。恕小生幸也麼差。俺這裏。願抒情。甘罪罰。

【僥僥令】狂生眞放達。濫語似鳴蛙。﹝旦﹞隨我到房去。教你看一个不得意的人兒。轉過繡房圍屛下。你只看這人兒。可是他。

【收江南】﹝貼﹞呀。猛可裏喜相逢。驚覺呵。恍疑似露中花。﹝生﹞謝得你投崖守志足堪誇。今日裏分開破鏡又重華。這金雀可佳。那金雀可佳。成就了文鸞彩鳳遂心芽。

【園林好】﹝小生上﹞月車郞。兩諧室家。妻和妾。玉無玷瑕。堪羨入蕓窗詩話。行慶賀。到私衙。

﹝生﹞山公到矣。夫人不須回避。請山爺進來。﹝小生﹞潘郞。潘郞。美哉。樂哉。可稱交鸞友鳳矣。山人畫得鸞鳳和鳴一幅。見兄之功名婚姻。皆由於此。復有詩一首相贈。知君種玉有藍田。繡幕紅絲結好緣。鸞展修文離澤夕。鳳騰五采下云軒。開口笑時渾似品。側身眠處卻如川。方才了得西邊事。又被東邊打一拳。﹝生﹞所謂喜笑謔兮。不爲虐兮。

【沽美酒】﹝太平令﹞這情蹤。實可誇。看和鳴。喜气佳。鳳侶鸞儔共一家。匹配有才華。擲果得風流儒雅。河陽令。放情瀟灑。齊遠山。舉案描畫。守節姬。一點不瑕。我呵。赤緊的惜花種花弄花。呀。又何慮驚鴛鴦打鴨。

【淸江引】功名富貴如飄瓦。世事休縈掛。三萬六千場。良會無多價。好光陰。似加鞭。催駿馬。

井文鸞欣諧佳偶。

巫彩鳳重會良緣。

月下老赤繩雙系。

無心子燕市重編。

金雀記終

