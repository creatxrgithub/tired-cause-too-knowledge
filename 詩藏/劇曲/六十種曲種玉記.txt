《六十種曲種玉記》

﹝明﹞汪廷訥著

﹝明﹞毛晉輯

種玉記

﹝明﹞汪廷訥著

繡刻演劇十本

第五套

錦箋蕉帕紫簫水滸玉玦灌園種玉雙烈獅吼義俠

繡刻種玉記定本

●種玉記目錄

第一出開宗

第二出贈玉

第三出園逅

第四出夢俊

第五出絳探

第六出箋允

第七出奇術

第八出赴約

第九出露遣

第十出愴別

第十一出寵拜

第十二出虜驕

第十三出拂券

第十四出隙中

第十五出促晤

第十六出往邊

第十七出妃怨

第十八出被獲

第十九出薦甥

第二十出夷訌

第二十一出閫命

第二十二出乘訪

第二十三出遇親

第二十四出登雋

第二十五出捷報

第二十六出嘉會

第二十七出封功

第二十八出互醋

第二十九出尙主

第三十出榮壽

第一出開宗

【漢宮春】﹝末上﹞霍氏休文。平陽小吏。玉贈三星。邂逅侯門侍女。兩地傳情。被兄拆散。向歸途入贅娉婷。椒房寵。衛靑尊貴。當朝推轂賢甥。

去病提兵破虜。遠尋親攜玉。載返神京。更羨霍光得第。尙主恩榮。弟兄將相。會三星筵祝稀齡。羨當年藍田曾種。夫妻父子完成。

第二出贈玉

【滿江紅】﹝生吏巾服上﹞志欲屠龍。嗟不遇。英雄袖手。身徒執侯門賤役。怎消僝僽。生事從牛馬走。功名未嘖時人口。腰間畱得劍光寒。衝星斗。

﹝踏莎行﹞漂泊關心。窮愁銷鬢。靑雲事業憑誰問。低眉俯首渾風塵。不堪流水年光迅。中雀無緣。歌魚有分。孤身逆旅難安頓。壯懷慷慨未能舒。唾壺擊碎空悲憤。小生霍仲孺。表字休文。平陽人也。幼習詩書。長諳刀筆。柰椿萱早逝。擔石無儲。編選爲縣中掾吏。隨差我給事平陽侯曹壽家。因此旅寓長安。今經二載。我霍休文文不能起明經之科。武不能建汗馬之績。祇卑卑執役主家。如何是好。今早曹侯發下來的文卷。不免與他寫一回則个。﹝寫介﹞

【太師引】漫浮沈。歲月成迆逗。嘆謀生渾如拙鳩。空埋沒天人三策。枉思量談笑封侯。鹽車未脫空掣肘。怎能樹蕭曹舊日勛猷。還念鸞皇偶何年好逑。須索向君平問个機彀。

文卷寫完。不覺神思困倦。且就靠著桌兒。少睡片時。多少是好。﹝作靠介末扮壽星小生扮福星丑扮祿星上小生﹞鶴駕雲輧下赤霄。﹝醜﹞才從王母壽蟠桃。﹝末﹞人間種得藍田玉。﹝合﹞壽比南山福祿饒。﹝末﹞小聖南極壽星是也。﹝小生﹞小聖東華福星是也。﹝醜﹞小聖西華祿星是也。﹝末﹞平陽霍仲孺。今日𨿽爲小吏。眼底便遇良緣。後因子貴。受封將相。兼享大年。柰他不能前知特地來曉諭他。我們一同分付。﹝進介末﹞霍仲孺。你聽我道。﹝西江月﹞將相從來無種。婚姻會合有時。﹝小生﹞天臺花下是佳期。更向藍橋重遇。﹝醜﹞威遠羞稱頗牧。調元不讓周伊。﹝合﹞他年福祿壽兼齊。始信玉成天意。﹝小生解玉絳環醜放玉拂塵末畱紫玉杖介﹞畱玉貽人世。乘雲入帝鄕。﹝下生醒見介﹞呀。我只道一場夢。誰料那福星的玉絳環。祿星的玉拂塵。壽星的紫玉杖。一一都在桌上。這等看起來。夢中詞句。後來必有應驗也。

【前腔】半生伏櫪誰甘受。按雄心牢騷未休。感三星空中夢現。指前程美玉同投。料不是無端夢幻同悠謬。仗神明嘉與綢繆。俾將來功名坐收。今日裏又何妨迹寄浮漚。﹝外便服上﹞

【玩僊燈】奔走事王侯。壯志羞爲牛後。

卑人衛靑。爲平陽府廝養。今日奉曹侯之命。來見霍休文。不免徑入。﹝見介﹞休文。曹爺問你那文卷曾寫完未。﹝生﹞寫完多時了。﹝外見玉介﹞這是那裏來的。﹝生﹞適才小生睡在桌上。夢見福祿壽三星下降。賜小生這三件玉器。醒來端然畱在。﹝外﹞有這等奇事。休文。他可曾對你說些甚麼來。﹝生﹞他說得太好了。只恐怕未必有這等際遇。

【解三酲】念世徳栽培非厚。敢癡心分外希求。感神靈預把前程剖。將靈貺顯相投。他說姻緣重向花前結。將相兼從膝下收。怕難消受。怎能勾華封三祝。繼美千秋。

﹝外﹞休文。夢寐人人有的。只是這三般玉器。一一現前。料非偶然的事。

【前腔】看祥雲尙籠戶牖。更琳瑯幾上題畱。這玉杖呵。似伴伊三島煙霞友。勝藜火夜明劉。這玉拂塵呵。淸言揮動擎髙手。這玉絳環呵。似黃雀銜酬貴不休。從今後。管愁城打破。永荷天庥。

﹝生﹞多蒙過奬。小生那裏指望這等福分。﹝外﹞這个自然。何必太謙。文卷待卑人帶了去罷。﹝生﹞少刻小生親自送來。

﹝生﹞正嘆塵埋小吏。

﹝外﹞三星此際欣逢。

﹝合﹞但把藍田玉種。

榮枯付與天工。

第三出園逅

【滿宮花】﹝旦上﹞六宮春花如錦。簇擁主家芳徑。雕籠鸚鵡啄金桃。喚起海棠睡醒。

準擬今春樂事多。風光依舊嘆蹉跎。縱然歌舞能殊眾。回首終身竟若何。奴家衛氏。小字少兒。嬌姸獨擅。𨿽難當落雁沈魚。嫻雅偏憐。亦稍異凡花野艸。與我哥哥衛靑。妹妹子夫。兄妹三人。生長平陽侯府。男臧女獲。執役𨿽卑。蕙質冰心。勵志頗大。因此公主娘娘比待眾人另眼相看。昨日妹妹子夫被當今聖上載入宮去了。拋閃得奴家晨昏無伴。形影自憐。對此艷陽天气。好不淒楚人也。

【香徧滿】綠云堆鬢。流蘇斗帳生暗塵。睡起殘妝痕褪粉。徘徊無所親。支離笑此身。花開卽苦春。誰道花自解心頭悶。﹝老旦醜淨扮女侍上﹞

【金錢花】我每生長侯門。侯門。可惜年紀靑春。靑春。命中應是犯孤辰。雲和雨。枉勞魂。花共柳。正宜人。花共柳。正宜人。

﹝老旦﹞我們都是平陽府中侍女。且喜公主娘娘今日陪萬歲爺駕幸上林。我們拉了衛家姊姊。同到後花園裏閒戲一回。﹝見介老旦﹞妹妹。你爲甚麼悶坐在此。我們同到園裏看花去。﹝旦﹞奴家身子不耐煩。列位姐姐自去罷。﹝淨﹞一定要你同去。﹝醜﹞他若不去。我們推著他走就是。﹝老旦淨醜笑扶旦行介﹞

【懶畫眉】出門俱是看花人。祇恐一片花飛減卻春。朝來和气巳氤氳。尋芳拾翠春相問。﹝淨﹞你看那邊有个人來了。﹝眾﹞莫不是舊日漁郞來問津。﹝生上﹞

【前腔】樓臺常恐礙行雲。碧瓦朱甍照眼新。小生拿文案送與曹侯。遇便到園中看一看花。﹝見介淨﹞原來是霍官人。﹝生背覷旦介﹞似天風吹下許飛瓊。﹝旦背介淨﹞妹妹。這就是我常時說的霍仲孺。都是一家人。相見何妨。﹝生與老旦丑旦見介淨﹞這是衛家妹妹。﹝醜﹞霍官人。你自請那邊去看花。我們在這裏坐一坐。﹝生笑將行又立介旦偸看介淨﹞霍官人。你倒不去看花。立在這柳樹下做甚麼。﹝生﹞你那裏知道。這柳呵。我憐他旖旎多風韻。願做黃鸝借綠陰。

﹝旦作摸頭介﹞呀。我一枝小金鳳釵兒遺落了。﹝眾﹞不知落在那裏。我們分頭替妹妹尋一尋。﹝淨老旦醜四散尋介旦﹞

【前腔】荼■﹝艸縻﹞架下往來頻。不是抓住枝頭定是墮艸茵。﹝旦曲身近生介生亦曲身介生﹞與君相見卽相親。早難道無緣對面成孤另。怕洞口桃花也笑人。

﹝內擊云板介生﹞呀。前廳擊云板。想是老爺回來了。卑人要去伺候。就此奉別。﹝淨﹞我們也進去罷。﹝旦﹞姐姐。你們先自進去。奴家還要在這裏尋尋釵兒。﹝生﹞有緣千里能相會。﹝淨老旦醜﹞無緣對面不相逢。﹝生老旦淨丑同下旦﹞我那曾失落釵兒。假意是這等說。好在此等霍仲孺再會一面。哎。霍仲孺。霍仲孺。

【朝天子】我逐隊隨行幾度春。今日與你邂逅垂楊下。眼自靑。前生應是有緣人。系心旌。何時得出風塵。把姻諧晉秦。把姻諧晉秦。

等了他這一回不來。想他自去了。不免進去罷。欲遞花間信。虛言失鳳釵。﹝下生上﹞影飄垂葉外。香度落花前。呀。小生只道衛少兒還在園中。特地又來。不想他已進去了。哎。衛少兒。衛少兒。

【前腔】你兩點春山爲阿顰。想是辜負濃華過。惜此身。我愛你盈盈紅玉曉妝新。不勝春。這風流天付精神。幾時得髙堂夢云。得髙堂夢云。

故國依然在角東。

十年塵事只如風。

身無彩鳳雙飛翼。

心有靈犀一點通。

第四出夢俊

【祝英臺近】﹝小旦上﹞夢魂醒。春睡覺。窗外有啼鳥。起傍妝臺。鸞鏡且偸照。生憎春色撩人。朱顏憔悴。更無柰東風寒峭。

﹝如夢令﹞乍雨乍晴天气。如醉如癡人意。小閣繡簾垂。懶逐秋千遊戲。回避。回避。任他海棠開未。奴家兪氏。不幸椿庭早背。獨與萱室相依。我母親因無承祧之男欲將奴家招一快壻。𨿽然乘龍有待。只是鳳卜無緣。昨夜夢一俊俏郞君。手持玉拂。說是與我三生有幸。百歲相隨。那郞君面龐。如今猶宛然在目。只是這个說話。我怎好出口。且自佩服在心。看日後的應驗如何。不免向窗前做些鍼指則个。﹝作刺繡介老旦上﹞

【霜蕉葉】誰逑窈窕。日日縈懷抱。夢裏分明預報。想藍橋。佳期不遙。

﹝相見介老旦﹞我的兒。你在此做鍼指。正該如此。你聽我道。

【祝英臺】習鞶絲觀列女。養就蕙蘭標。我身喪槁砧。年邁桑楡。朝暮拮據勤勞。你𨿽妖嬈。論來婦道蘋蘩。須向閨中探討。待日後做人家媳婦。振賢聲方顯慈親家敎。

【前腔】﹝小旦﹞難報。我惜靑春憐暮景。只索把眉壽慢祈禱。你慷慨柏舟。寂寞斑衣。無限歲月劬勞。眼見你蕭疎二發斑斑。只爲把我微軀相保。做孩兒翻愧慈烏能孝。

【前腔】﹝老旦﹞聽吿。我門楣獨有嬌娃。這婚姻事切切系心苗。望斷伐柯。愁絕冰言。只恐誤伊桃夭。﹝小旦﹞只要母親髙年康勝。孩兒勉力承歡。若論孩兒身世。自有定分。何勞母親掛念。﹝老旦﹞你父親旣死。我止靠著你終養。這姻緣的事。叫我怎不關心。卻喜昨夜夢一个年少郞君。手執玉拂。說是我的女壻。他的面龐。我還記得在此。﹝小旦﹞孩兒昨夜也做這个夢。﹝老旦﹞有這等異事。年少。夢中恍惚相逢。想是星期將到。若果應夢中所遇。不但你遂終身之托。得才郞我也白頭相靠。

【前腔】﹝小旦﹞難料。慚非玉秀閨房。敢望配人豪。算將來箭中雀屛。慢引紅絲。都是夙世應招。和調。願百年琴瑟聲中。侍奉你瑤池仙貌。﹝老旦﹞諒我兒今生福緣非小。

紅鸞天喜已相臨。

不費冰人綫引鍼。

著意種花花不活。

無心栽柳柳成陰。

第五出絳探

﹝丑上﹞小子年方二八。生來聰慧超羣。許多文墨上臉。一團秀气包身。炎暑呼爲臘月。淸早認做黃昏。喫飯專思打盹。上街忘入家門。執役平陽府裏。書童是我尊名。老爺愛我伶俐。時常加意溫存。只怕公主喫醋。近來不敢相親。免派烹茶洗硯。單差掃地看門。﹝內介﹞掃地看門。是最下等的事。老爺怎麼這樣愛你。﹝醜﹞老爺說。書童書童。今日小試行道。不久擡舉你做个人下之人。閒話休題。這花園中一向是我打掃。連日風雨。滿地落花。恐老爺看見。不當穩便。且尋苕箒去掃一掃。﹝虛下生上﹞

【遶紅樓】彈鋏馮讙黯自悲。知甚日吐气揚眉。逆旅孤身。困人時節。情景費支持。

小生霍仲孺。前日偶往園中閒步。遇著衛靑的妹子少兒。追隨女伴尋芳。來往花間拾翠。僅可靑春二八。壓倒粉黛三千。可惜他廁身賤婢。混迹女奴。薄命紅顏。彼方無匹。孤身逆旅。我亦鮮儔。因此四目相挑。不覺兩情暗授。如今教小生眠思夢想。廢寢忘餐。如何是了。

【尾犯序】偶步入花溪。天幸有緣。邂逅仙姬。他假覓瑤釵。轉荼■﹝艸縻﹞架西。畱意。全不顧尋花問柳。單爲我含情凝睇。到如今空悵望。侯門如海。怎得兩相依。

我如今有个計策在此。若頓然寫个字兒與他。未知他識字不識字。況他萬一假意賣淸。拿出小生字兒與公主看時。不當穩便。不免把這玉絳環。解散了這个結頭。只說拿進去央他結一結。看他怎麼樣說。再作道理。只是沒人拿去與他。如何是好。哦。有人了。那書童這小廝。又愚蠢。又老實。待他出來。央他拿去便了。呀。那書童已來也。﹝醜上﹞花落家童未掃。鳥啼山客猶眠。花園裏的地掃完了。不免到堂前掃地去。﹝遇介生﹞書童。我有一个玉絳。結頭散了。要央府裏女侍們結一結。你說那一个會得。﹝醜﹞這畢竟是衛少兒會得﹝生﹞這等你拿進去。央他與我結做同心方勝。﹝作遞絳與醜介醜﹞我就拿去。﹝下生﹞書童𨿽去。不知事體若何。

【前腔】相逢如有期。我欲將心事偸傳。恐怕人知。餓眼饞涎。頓魂消思迷。私諦。要圖那江臯解佩。且先效藍橋投杵。那三星說天臺花下是佳期。如今恰好在花園裏遇著他。思量起。夢中神語。不是謾無稽。

堂前白石倚髙梧。

鳳宿今宵願不孤。

踏破鐵鞋無覓處。

得來全不費工夫。

第六出箋允

【步步嬌】﹝旦上﹞一搦腰肢東風軟。怕入梨花院。春深怯杜鵑。瘦不勝衣。多愁多怨。脈脈對誰言。知心惟有鶯和燕。

奴家衛氏少兒。生在侯門。身居賤婢。顏如穠李。齒欲破瓜。旣悲我生之不辰。又嘆流光之易擲。前日在花園中遇著霍仲孺。丰格不凡。襟懷灑落。我一見傾心。只是無緣相會。如何是好。

【江頭金桂】我想他風標堪羨。信翩翩美少年。那更神凝秋水。貌比芳蓮。堪遂我三生願。我避不得登墻窺宋。眉眼相傳。奴家常慕管仲之婢。聞寧戚歌浩浩而知其欲室。我見霍郞亦有欲室之意。不如與他私結良緣。庶得終身有托。因此上假尋釵鈿。悄向伊前。匆匆私語兩意牽。祇朝思暮想。祇朝思暮想。欲待傳情魚雁。苦無方便。淚澘然。懶向花陰步。空懷月老緣。

我昨日特地把臥室移近著鳳樹堂。僅隔一墻。墻邊太湖石。倚著一枝大梧桐樹。若從石上手扳著桐樹丫枝。過墻甚便。今日天子聖誕。老爺與公主陪燕。出朝一定遲的。正好乘這時節。與霍郞一會。只是怎生寄得个信兒與他。﹝思介﹞已有了。書童這小廝。性最愚蠢。沒有機心。我寫簡帖兒。假傳老爺的命。著他與霍郞寫的便了。筆硯在此。待我寫起來。﹝寫介﹞

【五供養】花箋試展。仗托霜毫。成就良緣。那鳳樹堂呵。碧梧桐正和那峻石巧相連。洞房非遠。趁明月東墻甚便。銀河塡鵲駕。權擬會雙仙。休得踟躕。更莫遲延。

帖兒到寫完了。怎得書童這小廝來。哎。帖兒帖兒我想來。

【玉交枝】合歡宮殿。記當年鸞銜信傳。奴今借你諧姻眷。我不敢小覷了你。比虎符功效非淺。何勞雁書云漢邊。休誇魚信湘江遠。勝蜂媒花間亂喧。管鴛儔沙頭並眠。

只有一件。我是个女孩兒。突然拿个帖兒與男子。不免喫那男子看輕了。怎麼樣好。﹝醜上﹞爲結同心勝。來尋窈窕娘。﹝見介醜﹞姐姐。那霍官人玉絳的結散了。要央你結个同心方勝。﹝遞絳與旦介旦背介﹞霍郞拿這玉絳來。他的意思。我豈不知。乘此機會。拿這帖兒與他。料也不爲突然了。﹝轉介﹞書童。這玉絳的結。你對霍官人說。待我慢慢的結了還他。這書是老爺進朝時節叫我分付你拿與霍官人寫的。不可錯與了別人。

【玉胞肚】你與霍郞當面。這雲箋方才可傳。念主公珍重題封。你休得怠慢招愆。儻伊不遇且持還。須信一紙心書抵萬錢。

﹝醜﹞姐姐。你把書童忒看癡了。往常老爺叫我買蒜。我只錯買了蔥。老爺叫我殺雞。我只錯殺了狗。那些便不中用。若這件定不用叮嚀。﹝旦背介﹞

【尾聲】今宵期遂鸞凰願。﹝轉向醜介﹞你寄柬傳書要萬全。﹝醜﹞我給使殷勤不待言。

﹝旦﹞爲憶桑中約。

來申梁下期。

﹝醜﹞敬將主人命。

不敢有差池。

第七出奇術

【菊花新】﹝外便服上﹞丈夫吐气作長虹。不爲寒微動戚容。貴賤與窮通。任造化小兒搬弄。

天付昂藏七尺軀。尋章摘句懶攻儒。醉來擊劍歌聲壯。忘卻身爲貴主奴。卑人衛靑。兄妹三人。俱執役平陽侯府。只有妹妹子夫。被當今天子加載宮庭。日後倘得親幸。我衛靑也好少藉餘光。這也不在話下。早上奉曹侯的命。送書請客。天色將雨。不免趲行幾步。﹝行介﹞

【駐馬泣】淪落家僮。名列靑衣小隊中。似淮陰伏胯。季布爲奴。彭越行傭。枯魚涸轍暫潛蹤。大鵬何日天風送。呀。大雨滂沱。不曾帶得傘來。且向這人家門樓下躱避片時。﹝作避雨立介﹞借一枝暫息鷦鷯。望層霄卽現霓虹。﹝淨扮跛足破帽破衣跑上﹞

【前腔】衣破蓬松。進退艱難泣路窮。怎禁得淋淋驟雨。坎坎泥途。獵獵狂風。且向這門樓下躱一躱。﹝作躱見外拱介﹞偶然邂逅得相逢。踉蹌休得嫌驚動。﹝作看外驚介﹞這是待天閒伏櫪驊驑。困風雲蟄戶蛟龍。

﹝向外介﹞貴人。貴人。兄長尊姓。住居在何處。﹝外﹞卑人衛靑。執役平陽府中。長兄怎麼稱我是貴人。﹝淨﹞不瞞長兄說。小子素好相人。相人多矣。無如尊相這樣奇得緊。你聽我道。

【駐馬聽】你是渭水非熊。烈比鷹揚定有茅土封。﹝外﹞卑人不過是人下之人。豈敢望那封侯的事業。﹝淨﹞你這相三英難敵。萬里長城。八面威風。虎頭燕頷少人同。丹書鐵券當朝重。到後來位上三公。壯猷方叔千秋頌。

【前腔】﹝外﹞未識枯榮。韓信今朝遇蒯通。不瞞兄長說。小子𨿽居人下。才堪分閫。志在忘家。力足摧鋒。倘蒙推轂授元戎。定敎破虜無遺種。只恐數奇。未能如願。聞兄長的言語。喜慰私衷。似醉中喚醒迷人夢。

﹝淨﹞小子決非妄言。不久卽驗。﹝外﹞兄長尊姓。﹝淨﹞卑人公孫敖。義渠人氏。因犯罪被鉗。徒流在此。﹝外﹞且喜天雨已住。兄長同到舍下。還要請教。﹝淨﹞當得當得。﹝同行介淨﹞非我操冰鑑。誰知骨相奇。﹝外﹞蛟龍得雲雨。從此上天池。已到府中。轉進耳房。這便是卑人臥室。﹝向內介﹞妹子。有客在此。看茶出來。﹝旦上﹞

【菊花新】丰標獨占綺羅叢。云想衣裳花想容。徙倚小房櫳。誰識我春山愁重。

﹝見淨背介﹞呀。這般一个人。怎麼哥哥叫我捧茶與他喫。﹝外﹞妹子放了茶杯。且與公孫先生相見。﹝見介淨﹞令妹尊相。不弱似兄長。他出身𨿽是微賤。恰有

【駐雲飛】四徳三從。定受夫人一品封。看這紅光滿面。眼見得花發天臺洞。不久便簫弄秦樓鳳。嗏。麟子送瑤空。是明堂梁棟。你夫婦優遊。食祿沾天寵。你兄妹二位呵。似玉樹瓊枝晚並榮。

【前腔】﹝旦﹞淚灑西風。嘆誤落朱門侍婢中。倘得樊籠縱。勝把藍田種。嗏。敢望五花封。帔霞冠鳳。﹝外﹞公孫兄。與你萍水相逢。願交誼聯昆仲。﹝淨﹞卑人是刑余之人。怎敢與大貴人結義。﹝外﹞說那裏話。兄長也不是等閒的人。今日少敍一敍。﹝外旦﹞雞黍淹畱愧不恭。

﹝旦﹞人道前程似漆。

﹝外﹞逢君休咎先知。

﹝淨﹞但得富貴到手。

休忘貧賤之時。

第八出赴約

【寶鼎兒】﹝生上﹞洛川適遇江妃。巫峽冀沾暮雨。

髙山種小麥。終久不成穗。男兒在他鄕。焉得不憔悴。小生霍仲孺。見了衛少兒。精神恍惚。夢寐迷離。今早叫書童拿玉絳進去。不見回音。只得在此等候。﹝醜上﹞暫爲靑鳥使。忙把錦箋傳。霍官人。你的玉絳。我與衛家姐姐了。他說慢慢的結了還你。就叫我拿這書出來與你。說老爺入朝時節。分付叫我拿與你寫的。﹝生笑介﹞我知道了。你自去罷。﹝醜﹞已傳臺府命。回報玉樓人。﹝下生﹞看他不知寫什麼在上面。﹝拆介﹞是一首詩。可憐今夜月。鳳樹占淸光。莫爽花前約。令人空斷腸。這詩分明是叫我月下鳳樹堂相會。鳳樹堂𨿽與外面相近。卻如何到得他的臥內去。我想他一定有个門路在那裏。﹝舉手向天介﹞天天。霍仲孺有甚機緣。得蒙衛少兒垂愛。此時日才下午。怎能等得到黃昏時候。

【賞宮花】仙娃遇奇。寄鸞緘珍重持。他相思傳錦字。我合巹仗魚書。﹝望介﹞好了。好了。看漸漸虞淵紅日墜。衣冠重整赴星期。﹝下旦上﹞

【西地錦】一幅鸞箋曾寄。初更兔魄爲期。敎人心下還縈系。只愁漁父津迷。

奴家衛少兒。今日因公主侯爺都去朝賀天子聖誕。府中頗覺寂靜。午間已央書童將个簡兒。去通知霍郞。晚來一會。料他必不爽約。且把梯兒靠向粉墻。自往鳳樹堂前等候著他。你看月兒漸漸上了。

【啄木兒】三星照。片月窺。徙倚梧陰驚又喜。似老狐聽徹層冰。怕小犬見人迎吠。牛郞織女圖歡會。蜂喧蝶嚷須回避。我因此上膽戰心慌不自持。﹝生潛上﹞

【前腔】身捱戶。手攬衣。行向蒼苔輕曳履。早已來到鳳樹堂前了。試翹首天上嫦娥。問廣寒宮闕曾離。﹝旦忙招生介﹞霍郞。你來了。﹝生﹞華堂𨿽喜來容易。洞房還恐藏深邃。﹝旦﹞你手扳著梧桐樹。腳踏著太湖石。扒過這粉墻。我在裏面扶你就是。﹝旦下梯生﹞我將這白石蒼梧做掇月梯。

﹝生扒墻旦上扶生下介旦﹞奴家臥室。特地移近堂邊。早晚可以攀越。霍郞。你只要蹤迹謹愼些。﹝生﹞這等明日待小生稟過曹侯。也移進鳳樹堂前耳房內住下就是。只有一件。小生計役滿之期。止得半年了。怎麼樣好。﹝旦﹞這且再作區處。﹝生﹞小生自念

【降黃龍】徑路無媒。何幸嬌娃。願效於飛。你本是裙釵幼女。欲選英豪。身藉光輝。堪悲。﹝旦﹞你悲些甚麼。﹝生﹞我是个掾吏。愧非才子。怎生與佳人爲配。怕區區終身淹蹇。反貽伊悔。

【前腔】﹝旦﹞含淚。我生不逢時。鳳寡鸞孤。只恁粉憔脂悴。聞君才貌。欲見無由。何意邂逅花溪。私窺。知你宜家宜室。似喬木絲蘿堪倚。誓從今雙飛雙宿。永無拋棄。

﹝生﹞月已將午。我們睡了罷。﹝旦﹞這等我與你進房去。

【尾聲】耳邊軟款君須記。﹝生﹞我夜夜踰墻赴此期。﹝旦﹞你蹤迹千定要密些。休惹傍人講是非。

﹝生﹞花底相逢兩訂盟。

﹝旦﹞今宵歡會暢平生。

﹝生﹞東邊日出西邊雨。

﹝旦﹞莫道無晴卻有晴。

第九出露遣

【粉蝶兒】﹝外上﹞膽气豪粗。拚與區區爲伍。

事不關心。關心者亂。卑人衛靑。近見妹子少兒與那霍仲孺蹤迹。我心中遲疑不決。不免去與公孫大郞商議一商議。遠遠來的。想是他了。﹝淨上﹞遭際各有時。結交在未遇。﹝見介﹞仲卿。卑人正來相會。如今你到那裏去。﹝外﹞卑人正有事相商。就在這裏立談罷。長兄認得府中小吏霍仲孺麼。﹝淨﹞也曾相會。看來那人容貌。將來不減仲卿。只是不曾覿面對他說个明白。﹝外﹞正是。卑人一日到他寓所。見他桌上有三件玉器。他說是福祿壽三星夢中賜他的。卑人主意。要把妹子少兒許他。﹝淨﹞這兩个正好做一對。﹝外﹞只有一件。這事在公主。卑人如何做得主張。近來一个搬進鳳樹堂外耳房裏安寓。一个的臥房搬近鳳樹堂。卑人已有幾分疑心了。不想昨日見我妹子身上。系著一个玉絳環。明明是那三星賜霍仲孺的。你曉得我是个好漢子。怎肯坐視妹子與人做這等鼠竊狗偸之事。我意欲結果了他。你道何如。﹝淨﹞你聽我計較。

【泣顏回】切莫按昆吾。論同胞休戚相須。事關帷簿。欲噴人口血先污。況仲孺是崢嶸丈夫。你令妹呵。五花鸞誥三公婦。他們的福分旣定。你怎生害得他。便視他爲釜內遊魚。也應憐屋上棲烏。

【前腔】﹝外﹞慚予。當事慮全疎。只爲男兒俠气。隱忍非夫。非君諫阻。險些兒骨肉遭屠。﹝淨﹞卑人聞得仲孺吏役。不久就滿。滿時你假以他事。稟過曹侯。發回原籍。旣斷他往來之路。又全你兄妹之情。豈不一舉兩得。﹝外﹞妙計妙計把他驅歸閭裏。分明扯碎他姻緣簿。祇圖个玉潔冰淸。那顧他鳳只鸞孤。

﹝淨﹞事要從長計較。

情須委曲周全。

﹝外﹞今日相逢一語。

﹝淨﹞他年成就三賢。

第十出愴別

【金蕉葉】﹝旦上﹞動情。動情。要還鄕知他怎生。擺不去心上愁城。當不過眼前光景。

﹝臨江仙﹞萬古傷心系一時。縈腸不住相思。天南地北恨何如。河梁今夜雨。溝水各東西。奴家衛氏少兒。自與霍郞相會。半載有餘。只指望圖个脫身計策。似那出籠之鳥。任意雙飛。不料他不念前盟。一旦恝然。吏役才滿。便要歸家。我且等他到來。問他一个分曉。﹝生上﹞

【前腔】淚零。淚零。恨今宵分離太輕。﹝見抱哭介﹞誰承望半載恩情。都做了一場夢境。

﹝旦怒介﹞霍郞。你今日𨿽然役滿。便不回去。也由得你的。你急急思歸。怎生這般薄幸。﹝生﹞今日之別。小生何忍甘心。﹝旦﹞你不甘心。誰著你回去的。﹝生﹞呀。娘子。你還不知道。是你狠心的哥哥。曉得我兩人蹤迹。假以他事。稟過曹侯。發歸原籍。明日淸晨。便要出城。叫小生怎得自由。﹝旦﹞這般說。兀的不痛殺我也。﹝各掩淚介旦﹞

【小桃紅】吾兄只恁太無情。生剖破菱花鏡也。拆散鴛鴦。阻絕鵬程。我怎割捨得眼睜睜。正鸞鳳般兩和鳴。對神靈設山盟。願白首常相並也。誰想弦斷瑤箏。奴家今夕。不如死休。也免得日後守空房淚泣孤燈。﹝旦觸柱生急抱哭介生﹞

【下山虎】娘行三省。未可輕生。眼底轉孤另。我敢忘舊盟。有日劍合珠還。鴛衾再整。﹝旦﹞常言道烈女不更二夫。奴家旣以身事霍郞。寧沒齒以待。決不肯攺節從人。﹝生﹞娘子。我曉得你比白石蒼松還更貞。聚散皆由命。你勉加餐惜妙齡。﹝旦﹞霍郞。你去後。有便人來往。千萬寄个信兒與奴家﹝生﹞你哥哥在外。便寄信來。從何到得你的跟前。我欲把音書寄。只怕雁飛破矰。腸斷天涯離恨縈。

【章臺柳】﹝旦﹞想著你來月明。去曉星。多少歡娛與戰兢。怎捨你襟懷蘭蕙馨。怎捨你玉屑紛紛咳唾生。怎捨你心慷慨气崢嶸。怎捨你溫柔性。俊龐兒丹靑難倩。

【醉娘子】﹝生﹞我聞伊此言不勝咽哽。怎忍見濕梨花淚雨傾。更難當嬌啼百囀鶯。﹝旦哭介生﹞娘子。你不要啼哭了。我千斛悶懷將欲罄。隔墻防有耳潛宵聽。

﹝旦出玉絳介﹞霍郞。這玉絳你仍舊拿了去。﹝生﹞娘子。這玉絳原是福祿壽三星賜我的。說我將來有將相之貴。如今就畱贈娘子。以爲後日應驗。﹝旦﹞奴家看此玉絳。就如對霍郞的面。異日顯達。幸勿相忘。

【憶多嬌】你夢甚眞。絳可憑。功名萬里先此徵。恨我薄命無能共顯榮。﹝合﹞貽玉關情。貽玉關情。拚取白璧完歸趙庭。

﹝生﹞天色漸明。恐有人知覺。小生只得就此拜別。﹝拜介﹞

【前腔】月已沈。雞亂鳴。牽衣欲別怎暫停。忍唱陽關第四聲。﹝合前生下旦哭介﹞

【尾聲】人歸丟下相思病。只爲花前散步行。何日才將宿債淸。

爲人莫作婦人身。

惜別言辭不忍聞。

流淚眼觀流淚眼。

斷腸人送斷腸人。

第十一出寵拜

【燕歸梁前】﹝淨上﹞誰道雲霄路未通。依奴虜。幸遭逢。吹噓倘許共攀龍。當結艸。報無窮。

自家公孫敖。自甘泉得遇衛仲卿。我相他定有大貴。誰知他妹子子夫。受寵宮闈。朝廷拜他爲建章侍中。眼見得我的相應驗了。我常臨鏡自相。好似英布當刑而王。旣已不幸被鉗。這功名多分出在衛仲卿身上。今日見他須做个假小心。正是欲附靑雲顯。寧慚昏夜哀。行到門首。恰好値他退朝回來。﹝外冠帶眾擁上﹞

【燕歸梁后】九重新沐椒房寵。叨近侍。主恩隆。從今朝野識英雄。雷雨沛。化神龍。

﹝淨跪介﹞公孫敖迎接大人。﹝眾趕介外扶淨介﹞兄長何必行這个禮。請進裏面坐。﹝進介淨﹞大人新膺顯爵。不才與有光榮。特來奉賀。﹝外﹞侍中出奉乘輿。入備顧問。衛靑方且自慚。何賀之有。﹝淨﹞大人尊相。萬里封侯。這不過小試行道耳。﹝外﹞今日之遇。已出望外。怎敢還有得隴望蜀的念頭。

【玉芙蓉】鸞坡鶴禁中。將舜日堯天捧。戴蟬冠佩玉。帷幄從容。﹝淨﹞你今朝且享千鍾俸。他日還期萬戶封。﹝合﹞君恩重。願邊陲建功。虜名王長驅直搗幕南空。

【前腔】﹝淨﹞你天髙傍衮龍。日表依飛鳳。論才推弼輔。禮合尊崇。只是卑人還要賴大人吹噓。便是刑余未合爲時用。噓植還須借順風。

﹝合前外﹞兄長的功名。都在下官身上。不必叮嚀。﹝淨謝介﹞

﹝外﹞受詔居淸禁。

彈冠步玉墀。

﹝淨﹞得君輕借力。

便是運通時。

第十二出虜驕

【破陣子】﹝丑扮夷虜眾上﹞直搗九重宮闕。踏平萬里長城。馬度玉關塵障日。風遞胡笳人避兵。行看大業成。

自家渾邪王是也。謀輕百戰。力雄萬夫。人同虎狼之形。只惟好殺。天生夷狄之性。不可相親。今日單於欲奪中華。命俺統領大兵。殺入南朝。把都兒們。就此起兵前去。﹝眾喊介醜﹞

【普天樂】統貔貅。申軍令。整干戈。尊王命。列旌旗。列旌旗五色霞明。向中原虎鬥龍爭。﹝合﹞呀。仗神威取勝。長驅不暫停。聽馬前哈喇。千里血染猩猩。﹝眾喊行介﹞

【前腔】金鼓催。如雷震。士民逃。如雲奔。任狼煙。任狼煙連照西京。怎當咱破竹軍聲。﹝合前﹞

第十三出拂券

【生查子】﹝老旦醜扮女侍上﹞庭院日初長。似豆靑梅小。鳥喚玉樓眠。花落家僮掃。

老娘頭白漸龍鐘。愛女姻緣尙未逢。只恐劉郞來采藥。桃花莫把洞門封。老身兪氏。爲女孩兒婚姻。朝夕掛念。春間喜得夢兆。不覺又是夏初。歲月如流。悶懷難遣。丫頭。小姐在房中拈鍼指麼。﹝醜﹞他這幾日說身子不自在。終日在房裏睡哩。﹝老旦﹞這等。你請他出來。到門首散步一回。﹝醜請介小旦上﹞

【一江風】睡魔撩。坐起身還倒。自覺精神耗。待把錦機挑。顚倒金鍼。心轉添煩躁。﹝見介老旦﹞我兒。似此天气困人。且和你到門前去閒步一回。﹝旦應同行介﹞閒行散郁陶。閒行散郁陶。﹝醜捲簾介﹞待我把這簾兒捲起了。﹝合﹞槐陰戶外交。看行人來往知多少。﹝生執拂淨隨上﹞

【前腔】別多嬌。步步縈懷抱。莫不是倩女離魂繞。這一帶路甚是幽雅得緊。你看路迢遙。綠暗紅稀。荒徑塵喧少。﹝淨﹞相公。天气炎熱。我走得口渴了那裏尋一口茶兒喫便好。﹝生﹞我也口渴得緊。沒有處借茶。思將渴吻消。思將渴吻消。金莖若个調。你看那一家。到有幾个婦人在門首。不好去借茶。怕謁漿不似裴航巧。

﹝淨﹞不妨事。待我過去。媽媽。我們行路辛苦。茶兒求借一甌。﹝老旦小旦見生驚介老旦顧小旦介﹞孩兒。這人手執玉拂。儼然是我夢中見的面龐兒。﹝小旦﹞便是這等說。﹝老旦﹞敢怕是你的姻緣。也未可知。孩兒。你進去打點茶來。﹝小旦下老旦問生介﹞請問官人尊姓貴鄕。﹝生﹞小生霍仲孺。平陽人氏。﹝老旦﹞到此貴幹。﹝生﹞

【前腔】欲登朝。遠上長安道。未遇空懷寶。﹝老旦﹞如今何往。﹝生﹞且還軺。養晦需時。霧隱南山豹。﹝老旦﹞家中有令政麼。﹝生﹞紅鸞信尙遙。﹝老旦﹞旣然未娶。倘或有人家要招贅。官人不知肯俯從麼。﹝生﹞憑將快壻招。﹝背介﹞這媽媽的言語。似深有意於我。﹝轉介﹞媽媽。怕難消受如花貌。

﹝醜持茶上﹞玉壺烹雀舌。金碗注龍團。﹝老旦遞茶介﹞老身不瞞官人說。先夫薄有家私。止生一女。老身意欲招一快壻。故此愆期至今。數月前夢一郞君。手執玉拂。面龐酷似尊顏。說是老身的佳壻。今日相逢。可謂三生有幸。倘蒙不棄。願締姻盟。﹝生背介﹞衛氏之盟。𨿽不可背。前已得三星說。藍橋重遇。今日因謁漿而起的。恰好與夢兆相符。便依從了罷。﹝轉介﹞小生慚非齊髠。謬稱曼倩。敬從慈命。暫戢歸心。﹝老旦﹞如此是老身桑楡有靠了。今日是黃道吉日。就請掌禮的結了花燭罷。﹝雜扮掌禮人照常喝介醜扶小旦上介﹞

【接云鶴】謁漿仙侶遇藍橋。乘鸞帝女下丹霄。﹝生小旦照常相拜介送酒介老旦﹞

【梁州序】一時奇遇。百年歡好。夢卜機緣非小。愧我寒門荊布。於歸幸詠桃夭。﹝生﹞多感你禮陳百兩。寵及迷津。將掌上珠分耀。﹝背介﹞何期雙跨鳳。弄瓊簫。﹝轉向老旦介﹞願阿母千秋海上桃。﹝合﹞臻百福。成佳兆。看三星瑞彩當筵照。花燭會。稱年少。

【前腔】﹝小旦﹞且休言鵲有鳩巢。喜相諧蘿施松蔦。羨風流夫壻。是畫眉京兆。﹝生背掩淚介﹞只爲難舒驥足。且寄鷦枝。勉彊圖歡笑。鯫生非薄幸。忘丰標。﹝醜﹞霍官人。爲何當此喜筵。墮下淚來。﹝生轉介﹞我偶念及三徑松筠久寂寥。﹝合前﹞

【節節髙】﹝醜向老旦﹞娘行識俊髦。﹝向生介﹞配妖嬈。連枝比目那堪較。﹝笑向小旦介﹞你新妝巧。眉暈嬌。多管心兒跳。陽臺今始襄王到。﹝笑向生介﹞爲雲爲雨休猜料。可憐香唾沁鮫綃。春生錦帳把花枝抱。

【尾聲】﹝眾﹞行看鳳毓丹山曉。池上他年五色毛。多福多男多壽考。

羅衣錦帶合歡襦。

綽約雙釵明月珠。

歌入靑鸞回寶扇。

明年一曲鳳將雛。

第十四出隙中

﹝末扮黃門官上﹞絳績雞人報曉籌。尙衣方進翠云裘。九重閶闔開宮殿。萬國衣冠拜冕旒。下官漢朝中一个黃門官的便是。昨日邊報緊急。今日會集文武百官。會議退虜長策。不免在此伺候。﹝小生外淨丑冠帶上﹞

【似娘兒】烽火苦侵邊。論閫外誰个威宣。﹝外﹞黃雲萬點籠萍劍。看金馬風嘶。旌旗星燦。﹝合﹞何日靖狼煙。

﹝見介末﹞列位大人。邊警戒嚴。拒虜無計。戰守和三策。何者爲先。聖上特命列位廷議。﹝淨﹞據愚見。和親爲上策。﹝外﹞和親怎麼是上策。﹝淨﹞

【啄木兒】嗟邊境。起燧煙。只是累歲干戈未息肩。況中原食盡兵疲。那胡人銳气滔天。爲今之計。除非是柏池花貌能除亂。更輸金帛方塡願。好向宮中選玉顏。

﹝外﹞老丞相之言差矣。中國尙自有人。何必講盟城下。你可知道麼。

【前腔】中原气。未索然。誰不欲荷戟揮戈靖九邊。猛赳赳戰將熊飛。烈轟轟謀士蜂攢。又何須宮中弱息成姻眷。這羞慚怎見先皇面。除非是劍劈崆峒計萬全。

﹝外跪介﹞臣衛靑奏聞陛下。匈奴猖獗。非大創一番。醜虜必不寒心。將來蹂踐不已。﹝淨小生丑跪介﹞臣等奏聞陛下。匈奴猖獗。先帝也曾攻討。終不能克。況如今兵疲財盡。興師未免勞民傷財。不若和親的便。﹝外﹞

【滴澑子】臣靑的。臣靑的愚衷主戰。﹝淨﹞羣臣的。羣臣的主和爲便。﹝合﹞聚訟盈庭莫辧。陳情達聖聽。伏惟獨斷。免使臣僚。紛紛禦前。

﹝末﹞官裏道來。衛侍中之言。極爲有理。但事勢危急。暫從和議。只是公主俱已尙人。必須擇良家女子。充作公主。遠送和番。眾官擬定了。再來奏聞。﹝眾起介外﹞和親之議。下官不敢與聞。正是曉隨天仗入。暮惹禦香歸。﹝先下淨﹞衛靑適才阻撓和親。我如今不若奏聞聖上。偏要把他的妹子少兒。出去和番。﹝小生丑﹞相國之言有理。﹝淨﹞

【前腔】嘆那廝嘆那廝偏持管見。又誰料。又誰料宸衷裁鑑。用我和親議建。要把民間女子招。不如乘機就便。選用娉婷。敎他赧顏。

正是

一朝權在手。

便把令來行。

第十五出促晤

【番卜算】﹝旦上﹞頃刻拆鸞凰。歲月孤鴛帳。天涯懸望淚汪汪。連理成虛謊。

﹝生查子﹞相思懶下牀。曉夢迷蝴蝶。入柳又穿花。去去輕如葉。可堪岐路長。不道關山別。無賴是黃鸝。喚起空愁絕。奴家衛氏少兒。自與霍郞別後。不意平陽仙遊。公公娘娘將家姬盡皆放出。因此奴家遂與哥哥同居。哥哥邀子夫的寵幸。一時貴顯。幾欲奴家適人。奴家以有子爲辭。又托公孫敖再三調停。方才許奴家去請霍郞到來。以遂終身之托。我想霍郞只有書童相認。前者已與公主討得。如今不免修書一封。著書童送去。﹝寫介﹞

【獅子序】書未寫。淚兩行。望伊人天各一方。怎禁得飄零翠黛。瘦損紅妝。若提起鳳樹堂的情狀。祇敎人憐鴛被。惜鸞帷。孤玉絳。幾度淒涼。斷腸的鳥啼花落。滿目心傷。

書已寫完。且待書童到來。分付他去便是。

【賞宮花】心中暗想。我如何不感傷。痛惜簫聲斷。更恨路途長。芳艸王孫迷遠道。懷春靜女悵蘭房。

﹝醜上﹞只爲邊烽急。須臾喪玉顏。﹝見介醜﹞呀。姐姐。不好了。朝廷因單於入寇。廷議要將你去和親。聖旨已下了。我聞得了這个信息。特地來通知姐姐。﹝旦驚介﹞有這等的事。如今老爺在那裏。﹝醜﹞老爺還在朝中。不曾回來。﹝旦泣介﹞

【降黃龍】堂堂空自說天王。那戰甲金戈。謀臣猛將。不能勾消除烽火。任胡塵飛滿疆場。思量。花老遐荒。到不如玉碎珠傷。顧不得宗社丘墟。銅駝艸莽。

書童。我正要你到平陽去尋霍官人。誰想又有此風波。也罷。如今快些去教他到塞上來會我罷。我寫的書。如今不必送了。你只對他說。

【大聖樂】再休思重會蘭房。那虜騎如雲不可當。便得个完璧歸趙也。怕花貌老風霜。書童。你教他作急到塞上來。促他送遠人千里。了我關心事一場。越添淒愴。眼見得穿花鸞鳳。做了棒打鴛鴦。

塞外髙飛一片雲。

淒淒紅淚泣橊裙。

可憐無定河邊骨。

正是靑閨夢裏人。

﹝醜下外上﹞涸水蛟龍流血淚。衝霄鷹隼失髙秋。﹝見介旦﹞哥哥。朝廷要把奴家去和番。這事怎麼好。﹝外﹞便是這等說。我已著人入宮去通知妹妹子夫。教他挽回。只是聖旨已下。恐怕挽回不得了。﹝旦泣介﹞

【解三酲】頓聞言魂飛魄喪。忍紅顏狼戾殊方。哥哥。我們兄妹三人。你兩个這等樣榮耀。偏奴家這等樣漂泊。嘆連城光耀我偏喪。這離別允埋荒。﹝眾上﹞有事不敢不報。無事不敢亂傳。稟老爺知道。和番的事。虧了子夫娘娘做主。另選宮中妃子王嬙去了。﹝旦﹞這等謝天。﹝外﹞好了好了。﹝合﹞須臾頓把愁眉放。似寒谷春回花再芳。﹝旦背介﹞只是書童去遠。追他不著了。還思想。恐那人聞言扼腕。空往邊疆。

﹝外﹞可恨姦臣見太偏。

受盟城下恥何甘。

﹝旦背﹞一時舊恨塡新恨。

卻喜愁顏變笑顏。

第十六出往邊

【四園春】﹝生上﹞爲戀新人動歲畱。此逢疑是夢中遊。故人迢遞在陽侯。魚雁無憑黯自愁。𨿽値朱明候。霜鬢已先秋。

﹝點絳唇﹞憶昔臨岐。搵將雙袖啼紅血。傷心輕別。無柰音塵絕。漿乞藍橋。倏把新歡結。魂飛越。斷腸時節。心事和誰說。卑人霍仲孺。自兪母瞥見。將女兒招我爲壻。可喜娘子不愧淑媛。盡堪內助。但衛氏少兒。恩情難撇。聞得平陽物故。不知他府內侍女。怎生下落。意欲遣人去探个消息。只是他哥哥衛靑。正得朝廷寵愛。勢焰燻天。我怎敢輕捋虎須。擅通音問。正是靑鳥不傳云外信。丁香空結雨中愁。好悶人也。﹝老旦上﹞充閭多喜气。孔釋送麟兒。﹝見介老旦﹞霍郞恭喜。我女兒生下一个兒子了。﹝生﹞可喜可喜。﹝老旦﹞

【醉扶歸】喜郞君慶發源深厚。玉麟兒從天授爾儔。﹝生﹞喜傳家有子紹箕裘。看他頭角多奇秀。﹝背介﹞哎。兪氏娘子幸生下一个孩兒了。那衛少兒我別的時節。他說有孕。如今不知曾分娩否。美人南國翠蛾愁。知他弄璋弄瓦心迆逗。

﹝醜﹞水程歷盡又山程。萬里關山驛路塵。一路行來。聞得霍官人招贅兪家。此間是他門首。裏面有人麼。﹝生見介﹞呀。你是曹府書童。爲何到此。﹝醜﹞書童已蒙衛爺討出。因少兒姐朝廷把他和番。特地著我來通知官人。叫你快到塞上相會一面。﹝生驚介﹞有這等的事。﹝哭介﹞

【剔銀燈】想嬌娥淚沾襟袖。又誰知這段根由。聞言頓覺心如剖。好敎我不堪回首。﹝合﹞須向邊關奔走。怎顧得驅馳不休。

﹝生﹞書童。你索隨我同去。少住在此。待我收拾行裝出來。﹝進介﹞嶽母。小生邊上有一舊友。邀我今日要去走一遭。不過兩月就回。望嶽母與我好好看這孩子。就此吿別。

【前腔】霎時間雲山馳驟。料不向邊庭經年迆逗。閨中調護多生受。這不是塗山離偶。﹝合前﹞

渭城朝雨浥輕塵。

客捨靑靑柳色新。

勸君更盡一杯酒。

西出陽關無故人。【武陵花】﹝生丑同行介﹞金屋鸞儔。屈指經年離別久。那夢魂飛繞處。偏憶舊時佳偶。誰料等閒平地起波濤。把嬌娃款塞多僝僽。記得芙蓉帳共綢繆。如今須打疊打疊那風流。他往紫塞悲秋。相思淚。苦凝眸。更水宿風餐豈自由。豈自由。顧不得寒沙漠漠點徵裘。那邊月似彄。那邊風似矛。又何曾禁受。兀的不慘殺人也麼愁。兀的不痛殺人也麼愁。凝望斷玉門關口。看行行歷盡隴山頭。怕煙雲萬里暗樵樓。

【前腔】蹬雨鞭風。一段離情拍拍浮。痛憶那時分袂。兩種相思。一樣含愁。料他也似我長自恨漂流。似我長自恨漂流。怕湘裙數折腰肢瘦。禁不得翠壓雙蛾。損玉肌秋。西風魂斷倩誰收。倘此去霎時聚首。惜別牽衣我也無計畱。眞个渺渺何年恨始休。恨始休。看丹樹霜凋。萬里冷颼颼。望渝州。同伊身世屬離憂。只見塞艸連天暮。那胡笳遙聽哀雁鳴秋。百感中來不自由。

﹝醜﹞霍官人。天色晚了。我們到前面店裏歇了。明日行罷。﹝生﹞

【尾聲】程途望望同奔走。正樹杪夕陽時候。且向蘧廬暫憩遊。

正是

行人趕行人。

一程又一程。

第十七出妃怨

﹝雜扮官校上﹞滿眼黃沙埋白骨。堪悲絕塞損紅顏。我們塞上官兵。今日朝廷送明妃王嬙出塞和親。我們護送出關。打疊著駿馬雕鞍。整備著胡笳羯鼓。想著那鸞輿到處。觀者肩摩。羅襪移來。擁者轂擊。只可惜蟬鬟云髻。漂泊胡塵。眞个是綠鬢朱顏。沈埋毳帳。道猶未了。明妃早到。﹝占旦胡服琵琶上﹞

【步步嬌】禦柳經年愁腸綰。驀把黃楡換。宮鴉暗玉顏。漢月眉灣。蟬鬢胡云挽。遙望漢宮懸。琵琶弦共君恩斷。

痛絕蛾眉夢覺愁。胡笳入耳隼旗收。紅顏莫把東風怨。自恨飄蓬薄命流。奴家王嬙。蒙聖上送我出塞和番。只得抱著琵琶。千里遠馳。早已到塞上了。你看這光景。好淒慘人也。

【醉扶歸】見燕支斐亹愁雲滿。望長安迷離煙樹漫。嘆羅衫一旦污鮏羴。苦楡關幾度迷徵雁。鳴悲牧馬甚堪憐。胡笳互動添哀怨。

﹝雜見介﹞稟娘娘。山路逼窄。難擺鸞輿。請娘娘上馬。﹝占旦﹞帶馬過來。﹝醜牽馬上占旦上馬介﹞

【前腔】跨雕鞍手把珊瑚按。涉龍沙塵蒙雲鬢殘。離龍樓倏度玉門關。悵胡天遙隔昭陽殿。好教我似蠟燭成灰淚未幹。春蠶到死絲方斷。

到什麼地方了。﹝眾﹞啟娘娘。這是桑幹地方了。﹝占旦﹞

【皂羅袍】路到桑幹腸斷。痛行行漸遠。返轍無緣。奴家當日呵。嬌姿幽閒尙相憐。到今日胡天漂泊誰爲念。對著這白楊衰艸。風光慘然。看著那旃裘毳帳。中心黯然。這是我紅顏薄命伊誰怨。

﹝雜﹞啟娘娘。已到酒泉郡了。﹝占旦﹞

【前腔】一路風塵歷徧。問酒泉郡守。因甚那興致翩翩。據奴家看來。穹廬累月斷人煙。黃沙磧裏無春艷。﹝作不行介﹞你看這馬到此處。也不肯行了。嘆騰驤逸足。猶然不前。況嬌柔弱質。那堪直前。好教我夢魂空繞宮中遠。

叫左右。取琵琶過來。待我彈一回兒。﹝作彈介﹞

【好姐姐】未彈。淚珠已泫。便彈徹一腔哀怨。倩誰寄語。當今天子前。誰憐念。只落得莊生曉夢迷蝴蝶。望帝春心托杜鵑。

﹝眾﹞稟娘娘。琵琶彈得淒楚。不覺眾人都下淚來。﹝占旦﹞

【前腔】慘然。一時顏黯。便猿聞應敎腸斷。料殊方異類。少知音可與彈。情難按。把琵琶一曲鳴哀怨。使絕塞千秋慘玉顏。

﹝醜雜扮胡兵上諢見介﹞聞中國遣昭君款塞。我主特差把都兒每迎接。﹝占旦泣﹞

【香柳娘】對胡兒駭然。對胡兒駭然。侏■﹝亻離﹞不便。更兼面目堪驚閃。抱琵琶自憐。抱琵琶自憐。玉勒漸窮邊。深宮望逾遠。南朝的官軍。﹝眾應介﹞你們回去復命呵。說我實含寃向前。實含寃向前。幾待吁天。叩閽無便。﹝眾應介丑雜作胡樂迎占旦泣介﹞

【前腔】聽不入耳歡。聽不入耳歡。愈增忉怛。脂殷粉悴眞淒惋。恨今生枉然。恨今生枉然。埋沒已經年。漂流又不免。料生還實難。料生還實難。珠入重淵。璧沈海甸。﹝作樂介﹞

【尾聲】漫漫沙磧風光暗。到此際不禁腸斷。說甚麼南望長安在日邊。

第十八出被獲

【水底魚兒】﹝生醜行上﹞心急難前。龍幢塞上翻。嘶風馬緊。闖過玉門關。闖過玉門關

。卑人霍仲孺。因衛少兒出塞和番。約我一會。特地同書童趕來到邊上。書童。你問這地方上人。見姐姐曾過去未。﹝內云﹞過去多時了。﹝生﹞這等急急趕上去。

【四邊靜】髙睜兩眼心中熱。鸞儔忍拋撇。一望碧雲天。中宵雁行絕。﹝合﹞黃塵蔽野。白楊如雪。淚雨濕靑衫。淒涼共誰說。

﹝雜扮番卒遇生介﹞你兩人怎麼闖過雁門關來。一定是个姦細了。﹝生﹞我們不是姦細。是來尋人的。﹝雜﹞咱們也不管你做甚的。只是拿住在此就是。﹝生﹞

【前腔】不毛陷入難輕脫。愁腸痛堪絕。把袂怨西風。臨岐共悲咽。﹝合前﹞

﹝生﹞百年壯志滿乾坤。

﹝醜﹞白骨蕭蕭冷朔云。

﹝合﹞何時得遇拿云手。

提出天羅地网人。

第十九出薦甥

【一翦梅】﹝末戴束髮冠上﹞頭戴金冠服皂貂。自負人豪。志在雲霄。

最愛讀陰符。能馳汗血駒。誰言年未壯。吾志欲吞胡。小生霍去病。年方一十八歲。生來未見嚴父。止與慈親相依母舅衛仲卿居住。我母舅好讀兵書。喜談韜略。小生自幼習聞。因此弓馬熟閒。頗有功名之志。今母舅藉椒房之寵。身爲大中大夫。常挈小生出入禁闈。得瞻天表。小生常問及父親。母親便自支吾。時時窺見母親手執玉絳環。背人流涕。小生又不敢多問。如何是好。

【宜春令】慈恩重。養育勞。念椿庭何緣寂寥。追求無計。我這衷腸難向傍人道。試看他惜玉含顰。多應爲離鸞傷抱。我待要問母舅呵。須防冒犯嫌疑。失歡非小。﹝外冠帶雜隨上﹞

【一翦梅】一時鳳詔下丹霄。官拜衡茅。光賁衡茅。

﹝見介外﹞賢甥。我今早朝罷。聖上坐於便殿命我侍膳。問我說。倘有所知的人才。舉來擢用。我隨薦了公孫敖。因除他爲騎郞之職。又說你素閒韜略。最善騎射。聖上大喜。卽拜你爲侍中。你兩个的命俱已下了。明早同公孫敖去謝恩就是。﹝末﹞𨿽蒙母舅吹噓。只恐有負所舉。

【宜春令】東西寺。左右曹。近臣榮慚非譽髦。侍從帷幄。萬機喉舌將何效。你休猜做似舅賢甥。只愁我濫竽廊廟。須知汗馬功勛。或堪圖報。

【前腔】﹝外﹞你精三略。諳六韜。養由基穿楊技髙。憑著虎頭燕頷。是桓桓大將英雄貌。料伊家早歲封侯。勝當年白頭垂釣。今朝似刃發硎。漸舒光耀。

叫左右。去拜上公孫爺。說明早在朝房相會。﹝雜應介﹞

日華浮動郁金袍。

云捲珠簾劍斾髙。

戎服上趨承北極。

儒冠列侍映東曹。

第二十出夷訌

【北點絳唇】﹝醜扮夷虜雜隨上﹞鐵馬金戈。問甚堅城百座。蹴著靴尖破。看宮闕嵯峨。教他作三月咸陽火。

自家渾邪王是也。一向漢朝把明妃和親。故此按兵不動。如今明妃已死。和親之議絕了。不免叫把都兒每就此起兵南去。﹝眾應介﹞

【南倒拖船】看隊伍。整干戈。整干戈。殺奔上國莫蹉跎。莫蹉跎。看取蹋番南社稷。管敎拾取漢山河。漢山河。指日功成齊奏凱。大家拍馬聽鐃歌。

第二十一出閫命

【風入松慢】﹝外上﹞裝嚴早入九重城。初落殘星。﹝末﹞侍中出納天王命。猶難寢處安寧。﹝淨﹞北闕車聲交集。東方曙色微明。

﹝外﹞帶劍趨朝星斗寒。﹝末﹞金璫玉佩惠文冠。﹝淨﹞翩翩聯步登丹陛。﹝合﹞聖主恩波天樣寬。﹝外﹞我們方才入朝謝恩。正遇著邊庭羽書吿急。那匈奴因明妃死了。又來犯邊。下官當日就說。這些羯虜。若不大創。便輕朝廷。聖上想著我的言語。就要我三人統兵徵討。拜我爲車騎將軍。賢甥爲嫖姚校尉。公孫兄爲騎郞。同領士卒十萬。前去剿滅渾邪。我三人叨此重任。此行副得朝廷注望便好。﹝淨﹞小子初見尊相。便知萬里封侯。不意蒼蠅亦附驥尾。﹝外﹞

【風入松】才非吉甫誤提兵。借天王推轂威靈。﹝淨﹞桓桓大將操兵柄。管此去單於系頸。馬到處燕然勒名。﹝合﹞建偉伐。報朝廷。

【前腔】﹝末﹞登壇誰道一軍驚。料匈奴气奪先聲。只慮小子年未老成。事不諳練。區區汗馬何能勝。﹝淨﹞嫖姚與元帥呵論骨相封侯前定。管此去胡塵掃淸。﹝合﹞分茅土。錫弓旌。

﹝雜扮兵校上﹞朝中天子宣。閫外將軍令。﹝見介雜﹞將校候元帥嫖姚起兵。﹝外﹞這等我們就起身前去。﹝末﹞母舅先行。待小子別過母親。隨卽就來。﹝外﹞結束辭家莫待遲。﹝淨﹞一朝受命便興師。﹝末﹞只愁慈母難爲別。﹝合﹞馬革酬恩正此時。﹝外淨雜擁下末﹞母親有請。﹝旦上﹞

【粉蝶兒】幼子從徵。此別不堪孤另。

﹝見介末﹞孩兒稟母親得知。朝廷因渾邪犯邊。拜母舅爲車騎將軍。孩兒爲嫖姚校尉。統兵徵討。就此拜別。﹝旦﹞孩兒。你素有大志。此去倘能立功。不獨報效朝廷。且不負我撫養你的辛苦。哎。只是。﹝背掩淚介末﹞母親爲甚麼欲言又止。﹝旦﹞我隱忍多年。今日不得不說了。我兒。你要知你父親的蹤迹呵。﹝末驚介﹞呀。孩兒一向要問个明白。母親含糊不言。如今我父親在那裏。﹝旦泣介﹞

【惜奴嬌】欲訴離情。怕猿聞腸斷。搵淚吞聲。你父親叫做霍仲孺。是平陽英俊。爲吏給事侯庭。﹝末﹞原來在平陽府爲吏。﹝旦﹞他𨿽藏名。似寶劍塵埋精光映。我那時方爲賤婢。嘆前程空悲哽。偶然拾翠行。天遣花前相遇。遂把比翼聯成。

﹝末﹞旣然如此。爲甚麼兩分離了。﹝旦﹞你母舅得知這事。對曹侯說了。適乘你父親役滿。一時逼勒

【前腔】回程。破愛分情。恨暌違念載。消息沈沈。﹝末﹞這等怎麼不寫書去請父親到來。﹝旦﹞數年前我因朝廷要將我和番。我曾著書童到平陽去。叫他往邊上一會。一去杳然。竟不知下落了。衡陽峯側。可惜雁字無憑。﹝末﹞母親。旣有此事。何不早說與孩兒得知。也好去覓个下落。﹝旦﹞難明。不是兒今當權柄。便說與那名兒成畫餅。﹝末﹞倘或孩兒尋見父親。將甚麼取信。﹝旦遞玉絳與末介﹞你好掌上擎。這是他當年畱別。甚日得再續姻盟。

﹝末﹞怪見母親對了玉絳。卽便掩泣。﹝掩淚介﹞

【沈醉東風】聽娘言不勝涕零。恨只恨母舅平白地剖開鸞鏡。那些个手足之情。如今我父親呵。便久孤鴛枕。料難忘當年情分。孩兒此去。將大軍暫停。把嚴親奉迎。那時才免孩兒不孝爹娘的罪名。

﹝末﹞母親。孩兒就此吿別。﹝拜介﹞

【川撥棹】且寬心等。管椿萱榮晚景。﹝旦﹞願孩兒捷報神京。願孩兒捷報神京。且破匈奴。三犁虜庭。﹝合﹞樹功名。盡子情。報親恩。遂母心。

【尾聲】﹝旦﹞黃雲白艸豺狼徑。冒險臨危重此生。﹝末﹞我忠孝須當兩盡情﹝末下旦﹞

一家骨肉嘆東西。

千里從徵事鼓鼙。

惆悵王孫歸未得。

天涯芳艸正萋萋。

第二十二出乘訪

【夜行船】﹝小旦小生上小旦﹞四日塗山離大禹。到今日蝶夢頻迷。﹝小生﹞膝下依違。斑衣嬉戲。﹝小旦﹞貪看明珠旖旎。

燕去燕來閒白晝。花開花落送黃昏。年年好景春相妬。夢裏鉛華見舊痕。霍郞一去。十有六年。音信杳然。母親又早見背。孤身撫養孩兒。孩兒𨿽已長成。學業未知何如。終朝寂寞。如何是好。

【二郞神】長吁气。憶那日文鴛遠去。屈指程途應幾許。爲甚麼靑鸞信杳。倂頻年鴻雁音稀。多應是梗斷萍飄岐路迷。祇教我母子空閨依倚。﹝向小生介﹞掌中珠。問何日崢嶸。頭角堪奇。﹝末冠帶雜隨上﹞

【臨江梅】枉道平陽槐樹低。椿庭不遠東西。迢遙魂夢自依依。欲整斑衣。暫卸戎衣。

下官霍去病。奉詔從徵。因母親命我來平陽尋訪父親。一路詢問。聞知父親入贅兪家。迆■﹝辶裏﹞行來。早到平陽縣了。暫且換了衣服。獨自到兪家去。﹝換巾服介末﹞左右且在城外伺候。﹝雜應介末行介﹞微服權將甲冑更。玉絳珍重手持行。此間想是他門首了。待我問一聲。裏面有人麼。﹝小生出見介末﹞敢問霍大官人在麼。﹝小生﹞家父遠出塞外。已有十餘年。至今未回。兄長問他何用。﹝末﹞他是小生父親。特來相訪。﹝小生﹞呀。差了。我父親並沒

【紅衲襖】弟和兄骨肉隨。沒有表裏親兒與妻。又沒有宗支遠向他州寄。怎得兒郞今從故國歸。敢是姓名同蹤迹疑。敢是你別離深誤把門庭記。眞个是馬牛風遠漫不相干也。你好從容辧是非。

﹝末﹞我父親當日與母親同事平陽侯府。佳人才子。相憐相愛。兩下徑成婚配。役滿歸家。杳無音耗。母親著小生特來尋訪。﹝小生﹞這等差了。我父親應試回來。我母親招贅的。﹝末﹞豈有此理。我父親當初那裏是

【前腔】應賢科入帝畿。是奉官差爲小吏。我母親是府中侍女。他明珠自嘆沈淵晦。偶然見了父親。便良驥翻生伏櫪悲。因此上效於飛私與期。﹝小生﹞卻又爲甚麼兩下分散的。﹝末﹞是我舅舅衛靑呵。拆連枝遭嫌忌。別後經年誕得區區也。我母親歲月淒涼志不移。

﹝小生﹞這等我與你同去見我母親。問个明白便了。﹝見介小生﹞母親。此兄說父親當年不是應試回來。是給事平陽侯府回來的。府中有个侍女。私成婚配。生出此兄。如今特地來認父親的。﹝小旦﹞這等有何憑據。﹝末出絳介﹞有這玉絳爲信。﹝小旦看介﹞是了。你父親曾說三星賜三件玉器。我問及他的玉絳。他就把言語支吾過去。一定爲此了。只是你父親倏然去到塞上。竟不回來。不知下落。﹝末﹞這也有个緣故。我母親因朝廷要把他和番。曾著人通知父親。叫到邊上來一會。想是爲此而去的。只不知爲何不回來。﹝小旦﹞正是了。

【前腔】苦呱呱父親在𦇤褓離。我眼巴巴望不見鱗鴻至。寒衣欲寄無由寄。只落得弄玉時將涕泗垂。﹝末﹞我母親也是這等樣。困騰騰鎖翠眉。病懨懨身憔悴。﹝小旦﹞旣如此。一向怎麼你不來。﹝末﹞臨行阿母才吐衷腸也。何幸今朝拜母儀。

母親請上。待孩兒拜見。﹝拜介﹞母子一方。今才會面。﹝小生拜末介小旦﹞天涯骨肉。聚首自憐。你父親在塞上。怎生得尋訪歸來便好。﹝末﹞孩兒如今正奉命北伐。到塞上一定要訪著父親。方才回來。﹝小旦﹞這等孩兒做官了。﹝末﹞便是。孩兒因

【前腔】椒房中親瞻些日月輝。玉堂中已做了貂蟬貴。﹝小旦﹞你做甚麼樣官。﹝末﹞朝廷拜孩兒做嫖姚校尉。如今同母舅衛靑統兵北伐。朝廷欲試安兵績。校尉今從大將麾。﹝小生﹞哥哥。如今兵馬屯在那裏。﹝末﹞暗行雲列羽旗。似轟雷動鼓鼙。而今都向郊外蜂屯也。微服尋來白板扉。

賢弟如今幾歲了。﹝小生﹞小弟今年十六歲了。﹝末﹞這等朝廷黃榜招賢。賢弟也該上京求取功名。若去時節。竟到衛府去訪問母親便是。﹝小生﹞小弟正有此意。今日就起身罷。﹝末﹞

【大迓鼓】朝廷詔四馳。好暫違烏鳥。速上公交車。母親。你生涯權且娛桑梓。泥金佇看棘圍馳。賢弟。你竟到長安。侯門寄居。

【前腔】﹝小旦﹞我歡情不自持。喜鴛行有伴。更雛鳳髙飛。淑媛令子難爲繼。行看幹城良將鎭華夷。﹝末﹞孩兒軍旅羈身。就此拜別。不久旋師。同車載歸。

【尾聲】﹝小旦﹞連城良璧今重會。﹝末﹞欣聚首又惜分離。﹝小生﹞但願仙侶同歸晚節怡。

兒今別去遠從戎。

指日勛庸建鼎鐘。

一葉浮萍歸大海。

人生何處不相逢。

第二十三出遇親

【紅繡鞋】﹝外淨戎服領兵上﹞彩雲密布旌旄。旌旄。長林亂簇兵刀。兵刀。布鳥翼。按龍韜。爭涉險。不辭遙。軍令速。將星髙。

﹝雜扮探子上﹞肩上橫擔令字旗。羽書馳報疾如飛。稟元帥。胡兵十萬。分三路並進。此時已過龍城了。望元帥火速進兵。﹝外﹞這時節霍去病的兵還不到來。豈不有誤兵機大事。﹝末帶眾急上﹞殺气昏騰白日移。行行猶自戀親闈。﹝見介外怒介﹞唗。行兵呼吸。不可稽遲。你在何處逗𨖻。臨期豈不有誤。快綁出轅門梟首示眾。﹝眾綁末介淨跪外介﹞望元帥刀下畱人。龍城𨿽有五百餘里。探子旣已到來。彼兵料亦行至半路了。勢不可遲。不若使嫖姚帶領軍兵。先往迎敵。元帥同小將隨後策應。將功折罪何如。﹝外﹞這等放轉來。﹝放末綁介外﹞我將手下驍騎八百。隨你前去。我同公孫敖領大兵後來。勝則記功。敗則二罪俱罰。小心在意。﹝末﹞得令。﹝末領兵左行外淨領兵右行﹞

【縷縷金】望烽火。接雲霄。兼程驅虎旅。似奔濤。﹝外淨領兵下末領兵行介﹞金鼓喧天震。爭先驅道。看人人英勇距堪超。胡塵豈難掃。胡塵豈難掃。﹝醜領兵上﹞

【前腔】秋林慘。怒風號。彎弓如滿月。射飛雕。待把中原奪。大家歡笑。打喇酥吞得醉酕醄。琵琶直恁掃。琵琶直恁掃。

﹝眾望見末驚介﹞不好了。不好了。那壁廂神兵到了。﹝醜﹞你怎麼知他是神兵。﹝眾﹞不是神兵。怎麼從天而降。﹝醜﹞休得亂說。以挫銳气旣有敵兵。快殺上去。﹝末﹞傳令三軍。乘敵兵腳未立定。倂力殺將過去。﹝混殺醜敗下末快趕上去虛下醜披髮跑上﹞

【紅繡鞋】狼奔鼠竄魂消。魂消。升天入地難逃。難逃。兵未接。甲先拋。﹝內發喊介醜驚跌介﹞怎麼好。快走快走。脫得去。命根牢。

﹝跑下外末淨領兵趕上﹞若拿住。不輕饒。﹝雜﹞稟元帥。胡騎去遠了。﹝外﹞胡虜旣遁。不必窮追。﹝末跪介﹞小將受責。﹝外﹞賢甥。你功可折罪。況行兵之時。不是賞罰嚴明。人人效尢。不得不如此。﹝末起背介﹞父親流落在邊上。如今不免以捕獲餘黨爲名。四下搜尋一番。﹝轉介﹞母舅同公孫將軍壓師境上。待小將各處搜擄一番。卽便班師。﹝外淨東行末西行介﹞

【節節髙】奇謀遵六韜。陣云髙。旄頭今夜光應耗。彰天討。看射雕誇年少。凱歌聲徹胡天曉。黃沙塞。生靑艸。﹝合﹞捷書星夜達皇朝。班師爭羨功非小。

﹝外淨下末弔場﹞叫小校。此地如有南人。都著他來見我。﹝生丑上﹞胡虜潛逃入。南人返斾時。﹝雜﹞稟老爺。小的搜得兩个南人。帶在這裏﹝末﹞你兩个不消跪我。我且問你是那裏人。﹝生﹞

【刮鼓令】平陽途路遙。爲徵人離艸茅。陷胡塵煢煢自保。﹝末﹞你叫甚名字。﹝生﹞念休文霍姓標。仲孺是吾曹。﹝末﹞吾聞有一霍仲孺。曾給事平陽侯府。可就是你。﹝生﹞正是我。﹝末﹞他家侍女。有一衛少兒。你可曉得。﹝生泣介﹞他在主家幾載困妖嬈。似明珠沈海底夜光消。﹝末﹞他是个女流。你如何認得他容顏。﹝生﹞曾與他姻盟私訂在良宵。

﹝末跪介﹞呀。正是我父親了。請上待孩兒拜見。﹝生﹞阿呀。將軍不要錯認了。﹝末﹞孩兒霍去病。是衛氏母親生的。﹝出玉絳介﹞現有玉絳環在此。﹝生泣介末拜介﹞孩兒自離母親懷抱。未識父親之面。恕孩兒不孝之罪。﹝末向醜介﹞你是何人。﹝醜﹞小的是書童。﹝生﹞我到也虧他在此伏事。只是孩兒。你怎麼曉得我流落塞上。來尋訪得著。﹝末﹞孩兒到平陽拜見兪氏母親。所以得知父親消息。﹝生﹞你如今同那个統兵在此。﹝末﹞同舅舅衛靑在此。﹝生﹞

【前腔】邊庭歲月遙。滯歸軺。誰知有子彰天討。干戈到胡虜逃。相逢巧。﹝末﹞天緣湊處應非小。須臾骨肉同歡笑。

這等待孩兒取快馬一匹。先打發書童回去。報母親得知。父親回平陽。與兪氏母親一同到長安。孩兒與母舅。就此班師回去了。﹝合前﹞

踏破鐵鞋無覓處。

得來全不費工夫。

第二十四出登雋

【出隊子】﹝小生上﹞皇都佳麗。皇都佳麗。遠爲看花到帝畿。昨宵三策獻丹墀。訪母潛來衛舅居。怕似海侯門難通鯉書。

小生霍光。昨日已對策公交車。未曾發榜。因念哥哥言語。特來訪問母親。裏面有人麼。﹝雜上﹞侯門深似海。不許外人敲。﹝見介小生﹞奉嫖姚之命。特來叩見夫人的。﹝雜﹞夫人有請。

【滴滴金】孩兒契闊無消息。忽訝臨風寄雙鯉。今朝暫自寬眉聚。﹝雜見小生介﹞夫人請你進去。﹝見介旦﹞問髫年來帝裏。馳驅何事。﹝小生﹞特爲應試而來。﹝旦﹞你相憐霍郞來問取。他臨岐囑付甚言語。

﹝小生﹞孩兒就是霍光。霍休文是我父親。父親到平陽。贅居母親兪氏家中。一向不知母親音耗。昨因嫖姚哥哥來訪問父親。特著孩兒來探候。﹝旦﹞如今你父親好麼。﹝小生﹞父親久稽塞外。從不曾回來。﹝旦﹞我一向

【三段子】鴛闈獨棲。望徵人雲山路岐。魚書遠攜。到衡陽回峯雁迷。人生信是無根蔕。今日見你。只當得是見霍郞了。岐嶷相貌渾無異。恰正是花謝還開。月缺再輝。

你如今就在我這裏住罷。﹝小生﹞

【歸朝歡】嚴親的嚴親的邊上遠馳。久把我慈闈拋棄。孩兒的孩兒的看花帝畿。特地裏造相府依依母氏。哥哥旣已做官呵。彈冠相慶渾難已。怎得把椿庭消息臨岐寄。使兩地相思頃刻除。

﹝雜上﹞有事不敢不報。無事不敢亂傳。稟夫人。外邊有報事人來尋這位官人。說已中賢良科第一人。卽刻要入對丹墀。﹝旦﹞可喜。孩兒你快去。﹝合﹞十年窗下無人問。一舉成名天下知。﹝小生下旦﹞院子。你快整治酒席。迎接二老爺。﹝丑應介旦﹞

【上小樓】一時天涯相聚。撫私心多喜气。況且又明光起艸在須臾。眞似花添錦上。敎我頃刻舒眉。

﹝雜﹞外邊鼓樂喧天。想是二老爺歸來了。﹝小生冠帶鼓吹迎上﹞

【滴澑子】昨日裏。昨日裏對策棘闈。今日裏。今日裏策名天府。頃刻云泥相異。﹝入見介小生﹞母親請上。孩兒拜見。﹝拜介合﹞會看榮親在這回。難兄難弟。緯武經文。雙雙鳳飛。

﹝旦﹞孩兒。你受何等樣官職。﹝小生﹞孩兒官拜侍中。﹝雜扮內監上﹞出入宮闈。傳宣詔命。娘娘有旨。宣衛氏卽刻入宮議事。﹝旦﹞孩兒。你且少待。待我宮中去去出來。日色才臨仙掌動。香煙欲傍衮龍浮。﹝旦同雜下小生﹞娘娘是不時宣召的麼。﹝雜﹞這是今日的特旨。﹝小生﹞哦。有這等事。

【鮑老催】椒房戚裏。我只道天顏咫尺尋常際。誰知君門萬里難輕覷。今日傳溫旨。差宮使。朝丹陛。禦鑪煙裏珠簾啟。臚聲唱裏天顏喜。今日裏。眞奇遇。﹝雜﹞

天色晚了。夫人怎麼還不出朝。﹝小生﹞一定是賜禦宴了。﹝老旦小旦扮宮女持節眾扮內監提燈引旦上﹞

【神仗兒】金。運歸第。金蓮歸第。回瞻丹陛。見雲開雉尾。合殿風生環佩。膺寵遇。仰天威。膺寵遇。仰天威。

﹝作到老旦小旦雜下旦﹞孩兒。且喜適才天子傳臚時節。見你年紀獨小。要把公主招你爲壻。故此宣我進去。問你的履歷。我備細說了。只是沒有不吿而娶的事。故此要待你父親到京。卽宣你入主第了。﹝小生﹞孩兒如此奇遇。都是母親賜的。﹝合﹞

【雙聲子】書生際。書生際。及第眞榮貴。帝眷殊。帝眷殊。尙主難希覬。喜一時。喜一時。遭遇奇。遭遇奇。憶椿庭遼邈。不遑躬遇。

﹝旦﹞如今我與你快寫一封書。明日就差人報你母親。免他掛心。﹝合﹞

【尾聲】宮花報喜猶閒事。最難得一時尙主。這一紙家書萬金還不止。

﹝旦﹞靑鸞飛入合歡宮。

﹝小生﹞獻賦論兵運已通。

﹝合﹞一葉浮萍歸大海。

人生何處不相逢。

第二十五出捷報

【天下樂】﹝小旦上﹞一夜西風枕簟涼。那堪兩地歷風霜。泥金未報勞相望。還看旄頭光不光。

霍光孩兒赴試。不見捷音。這也不消記念。只是去病孩兒年少從徵。又說尋訪得父親見面。方才回來。甚爲可慮。

【二犯傍妝臺】論邊疆。張弛呼吸介存亡。那匈奴呵。族類多蜂和蟻。心性狠虎和狼。休道是白登曾此圍髙帝。獯鬻猶然屈太王。我那兒呵。騑騑駟馬。愁他道長。紛紛矢石。愁他戰場。盼不到功收玁狁早還鄕。﹝雜上﹞

【不是路】路入平陽。報捷騰歡意气揚。塡街巷。奉衛夫人與二老爺的命。到兪家宅內報捷的。匆匆暫且系絲韁。入華堂。﹝見介雜﹞稟夫人得知。二老爺恭喜已中賢良科第一名。因此衛夫人差來報捷的。﹝小旦﹞聞言色喜如春盎。如今難弟難兄棣萼芳。﹝雜﹞稟上夫人。二老爺已遷在衛府暫居。專待夫人到京賀喜。﹝小旦﹞愁眉放。喜他母子相偎傍。﹝雜﹞更有恩從天降。﹝小旦﹞還有甚麼恩從天降。

﹝雜﹞聖上見二老爺年紀甚小。宣衛夫人入宮。許招二老爺做駙馬了。﹝小旦﹞有這等奇遇。﹝生上﹞

【前腔】騎返西涼。猶喜枌楡尙未荒。爭先往。今朝意气自飛揚。到門墻。﹝見介小旦﹞呀。官人你回來了。﹝生﹞滯疆場。幸兒一鼓匈奴喪。我因此翩翩返故鄕。﹝小旦﹞眞良將。鷹揚尙父還須讓。賞應無上。賞應無上。

﹝小旦﹞霍光孩兒也中了賢良科第一名。今在京衛家姐姐處居下。要接我們到長安去。﹝生﹞這等就此起身前去罷。﹝行介﹞

【短拍】兄弟聯芳。兄弟聯芳。經文緯武。向長途气槪軒昂。車馬賁相望。但過路處人欽仰。只見花迎驛騎。盼雲樹遙指五云鄕。

【尾聲】師旋迎得親歸養。骨肉團圓晝錦堂。這段相逢迥異常。

去時兒女悲。

歸來笳鼓競。

試問漢朝廷。

何如霍去病。

第二十六出嘉會

【掛眞兒】﹝旦小生上旦﹞春去秋來愁怎遣。朱顏攺覽鏡空憐。﹝小生﹞膝下依違。云邊懸望。一日腸回九轉。

﹝醉花間﹞﹝旦﹞休相問。怕相問。相問還添恨。阻隔是銀河。牛女難相近。﹝小生﹞昨夜早霜飛。臨明寒一陣。﹝旦﹞遙憶向邊城。未有還家信。孩兒。你哥哥去後。凱報不聞。也不知曾覓得父親消息未。教我好生放心不下。如何是了。

【香羅帶】今生未了緣。柔腸暗牽。閨中望迷山上山。何時缺月再團圓也。還怕金風慘煽鮏羴。寒衣難寄心轉懸。兀的不淚竭雙眸也。想我那孩兒。也不知塞上曾瞻嚴父顏。﹝醜上﹞

【玉井蓮】久滯徵衫。喜共南來塞雁。

﹝見介旦﹞呀。你是書童。回來了麼。﹝醜﹞是小的與太爺久在邊上。幸喜大老爺破虜之後。遇著了太爺。先叫小的回來報信。大老爺就班師回朝了。﹝旦﹞感謝天地。可喜可喜。﹝末眾從上﹞

【香柳娘】喜今朝凱旋。喜今朝凱旋。到來郊甸。旗標旌捷風招展。望都門眼前。望都門眼前。流水促歸轅。如龍馬行健。待攜來宅眷。待攜來宅眷。骨肉團圞。一家歡忭。

﹝末見旦小生介旦﹞孩兒。你得勝回來。聞你已訪得父親下落如何不同父親回來。﹝末﹞父親如今到平陽請兪氏母親。想就來了。﹝雜﹞爲傳歸國喜。來慰倚門愁。﹝進介﹞稟夫人。太爺同二夫人到了。﹝生小旦上作到相見生旦哭介﹞

【哭相思】數載堪憐魚雁斷。一朝會合情非淺。

﹝小旦﹞姐姐。待奴家拜見﹝旦﹞妹子請上。奴家也有一拜。﹝小旦﹞關河迢遞。失候尊前。﹝旦﹞井臼親操。有勞侍奉。﹝小旦向小生介﹞我的兒。你如今官拜侍中。又聞得有尙主之恩。﹝小生﹞這虧了衛氏母親。﹝末向旦介﹞孩兒幸母親教訓。今日成功。﹝旦向生介﹞相公。你把一向蹤迹。說與我聽。﹝生﹞

【三學士】惜別中途遭偃蹇。天賜這段姻緣。一朝誤限盧龍塞。今日相逢返故園。不意兩兒俱貴顯。我兩人重歡會續斷弦。

【前腔】﹝小旦﹞我廿載和伊同繾綣。不知他爲甚熬煎。自兒停虎旅遙傳玉。才知他花發天臺舊遇仙。蒙你垂靑使他膺主眷。今日个同歡聚夙世緣。

【前腔】﹝末﹞孟母三遷恩不淺。使兒功勒燕然。﹝小生﹞靈椿雨露應沾澤。使棠棣春風亦並姸。﹝末小生﹞但得今生蒙帝眷。伊周業敢浪言。

【前腔】﹝旦﹞怨雨愁雲今吿免。玉簫吹站臺前。﹝生向旦小旦介﹞同調琴瑟心相愛。﹝向末小生介﹞疊奏塤箎慶自延。﹝旦向生介﹞你莫把吾兄當日怨。兒今貴是他舉薦賢。

﹝生﹞這个卑人豈敢。﹝旦﹞光兒尙主。原說只待相公到來時日。待奴家寫表奏聞我妹子就是。﹝醜﹞稟小將軍。衛爺大軍已入都門。特差小官來報知將軍。請火速入朝復命。﹝生﹞我兒快去。不可稽遲。﹝末﹞

【尾聲】班師此際朝金殿。﹝旦﹞我還要妝催鸞輦。﹝眾﹞骨肉團圞豈偶然。

寧親爲令子。

報國卽忠臣。

來日麒麟閣。

丹靑定畫形。

第二十七出封功

【點絳唇】﹝醜扮黃門官上﹞瑞靄朦朧。香飄金殿鑪煙擁。日華浮動。掩映千門迥。

澹月疎星遶建章。仙風吹下禦鑪香。侍臣鵠立通明殿。一朵紅雲捧玉皇。自家黃門官是也。恐有官員奏事。只得在此伺候。﹝外淨末朝服上﹞

【神仗兒】師旋飛鞚。師旋飛鞚。歡聲騰湧。鞭敲金凳。舉頭丹霄紫鳳。行來咫尺天威嚴重。顒望著拜重瞳。顒望著拜重瞳。

﹝外﹞下官衛靑。﹝淨﹞下官公孫敖。﹝末﹞下官霍去病。﹝外﹞奉命出師。幸喜凱旋。今日特來復命。一齊朝見。﹝見介醜﹞出使官復命。就此披宣。﹝外淨末跪介外﹞臣車騎將軍衛靑。﹝末﹞臣嫖姚校尉霍去病。﹝淨﹞臣公孫敖等。﹝眾﹞奉命提兵。往禦渾邪。仰仗天威。今日凱旋。不勝雀躍。﹝合﹞

【滴澑子】微臣的。微臣的慚非折衝。渾邪的。渾邪的實遭命窮。微臣將廟謨尊奉。三軍敵愾張。爭先奮勇。喜斬將搴旗。追亡絕縱。

﹝醜﹞奏事官退班。俱在午門外候旨。不寢聽金鑰。因風想玉珂。﹝虛下淨﹞下官原相二位是封侯的貴骨。如今不負所言了。﹝外﹞天意尙未可知。﹝淨﹞元帥說那裏話。

【前腔】元戎的。元戎的秉鉞望隆。嫖姚的。嫖姚的气吞犬戎。協恭把邦家衛擁。狼煙頃刻間。潛成虛哄。料有喜天顏。懋賞論功。﹝雜捧詔眾扮內監持節行上﹞

【滴澑神仗】將和佐。將和佐。析圭受封。甥和舅。甥和舅。蟬貂沐寵。徹侯當朝威重。山河帶礪盟。皇圖日永。苗裔遠。主恩隆。苗裔遠。主恩隆。

﹝醜﹞聖旨下。﹝外末淨跪介醜﹞奉聖旨。車騎將軍衛靑。大勛旣奏。裂土攸宜。賜爵關內侯。嫖姚校尉霍去病。年方衝幼。勇能禦侮。賜爵冠軍侯。食邑二千五百戶。公孫敖身任先鋒。勞成汗馬。賜爵合騎侯。其餘從徵將士。論功賞賚有差。謝恩。﹝眾謝恩起介﹞

【前腔】天王的。天王的。分茅賞功。微臣的。微臣的。咸叨寵榮。自慚連城虛擁。龍旗鵲印頒。華夷瞻聳。同萬國。永朝宗。同萬國。永朝宗。

朝廷洪福齊天。

將軍威名蓋世。

一朝開國承家。

萬載山河帶礪。

第二十八出互醋

【宜春樂】﹝旦上﹞離鸞怨。別鳳悲。我守空閨甘心待伊。減香消翠。廿年流徹相思淚。只愁伊雁字難通。誰料他鴛儔重締。﹝作悶坐介生上﹞昔日悲離別。今朝喜唱隨。﹝見旦悶坐介﹞呀。夫人。我和你正好向花前月底。及時行樂。相賞依違。

﹝旦﹞行甚麼樂。把人拋閃了就是。﹝生﹞夫人。你怎麼說這等話。﹝旦﹞我問你。你當初在平陽府給事時節。虧了那个來照顧你。﹝生﹞蒙夫人見憐。卑人怎得忘了。﹝旦﹞才別了府中。怎的就不念當日恩義。竟自棄舊憐新。教我空老深閨。誰似你這般薄幸。﹝掩淚介生﹞卑人因在窮途。勉彊就這婚姻。心中實是放夫人不下的。休要錯埋怨了卑人。﹝旦﹞

【金落索】懷君去不歸。險化山頭石。我志效羅敷。一醮難更易。誰知你東牀喜見招。戀新姬。閃得我秋月春花抱慘淒。如君蕩性原漂梗。恨我癡心獨守株。﹝生﹞夫人。卑人如忘了你的恩義。天地不容。﹝旦﹞哎。說甚麼恩和義。山盟海誓總虛脾。罷罷。你旣有了那人。不消來見我的面。﹝作推生介合﹞再休言夫唱婦隨。﹝生﹞怎休言夫唱婦隨。﹝旦﹞只索與你再分離。

﹝旦掩門遽下生﹞呀。夫人旣推我出來。將房門閉了。我只得忍耐些兒。且到兪姬處散悶。有何不可。正是夫妻且說三分話。未可全拋一片心。﹝下小旦上﹞不如意事常八九。可與言人無二三。當初母親將奴家招贅霍郞。只道他孤身未娶。誰知他有妻有子。今日反教奴家甘居人下。兀的不气殺我也。﹝作掩淚介生上﹞反目非吾願。同心且自憐。﹝見小旦背介﹞好古怪。他怎麼也在此煩惱。待我問聲。﹝問介﹞二娘子。你爲甚麼。﹝小旦怒介﹞我是二娘子。誰是大娘子。﹝生﹞我先有衛氏。然後有你。以次序論。難道你不是第二。﹝小旦﹞我母親招你爲壻。名正言順。須不是那等賤婢。苟合淫奔。我怎生居他之次。﹝生﹞夫人。你名𨿽居次。我情實不分。休得兩相爭競。有傷和气。﹝小旦﹞我和你

【前腔】非桑間暗與期。濮上私相配。結就朱陳。是慈母殷勤意。乘龍女壻招。爲門楣。誰料停妻再娶妻。況他是侯門侍女身卑賤。苟合於飛禮法違。怎做得尊和貴。我寧甘一死。難居側室亂倫彜。

﹝生﹞夫人。卑人怎忍將你爲妾。論他年庚長你兩歲。你便第二何妨。﹝小旦﹞但喚我第二。我當與孩兒另居。誓不與你兩个見面。﹝推生介﹞你快出去。﹝合前小旦掩門遽下生嘆介﹞卑人幸得一家完聚。兩子成名。今日遭際。可謂樂矣。誰知他彼此相妬。反使卑人受气。如何是好。﹝旦小旦東西分上竊聽介﹞

【前腔】﹝生﹞閒爭是與非。長舌原階厲。卻教我身似鳬鷗。泛泛無依倚。衛姬。衛姬。我霍仲孺微時。𨿽虧你看顧。也得後妻安頓此身。況且我流落邊關。若不回時。只恐你終銜黃鵠哀。淚空垂。冷落鴛幃日易西。﹝旦暗點頭介生﹞兪姬。兪姬。霍仲孺𨿽受領你些家私。若非前妻。不要說我不能勾有今日。就是霍光孩兒。那討得有尙主的僥幸來。宮闈寵幸還相仗。你便做姊妹排行不甚低。﹝小旦暗點頭介生顧內見旦小旦介﹞罷罷。我大丈夫怎麼到受婦人之气。不如埋名隱姓。逃入深山裏去。也討个自在。將塵囂避。家緣一任兩兒持。

﹝合前作出門介旦小旦東西跑上扯生介﹞相公。你往那裏去。你的言語我們都聽見了。我們如今再不敢分顏就是。﹝生﹞我不如出去的到好。﹝旦小旦﹞相公縱不念妾輩。怎忍拋撇這兩个孩兒。﹝生﹞你們旣要我在家。兩人要像姊妹一般。不可遺笑外人。況孩兒望重朝廷。你爲母的何不自愛。﹝旦小旦﹞相公。你言之有理。

【劉潑帽】﹝生﹞黃金萬兩非爲貴。願從今春滿庭闈。禎祥自古生和气。﹝合﹞夫唱妻隨。行看取芝蘭瑞。

【前腔】﹝旦﹞有緣千里重相會。喜刑於家室相宜。忍敎骨肉成乖戾。﹝合前﹞

【前腔】﹝小旦﹞同居豈可懷猜忌。守三從四徳良規。琴調瑟弄相和美。

﹝合前生﹞這等你兩个再不要爭長競短了。﹝旦小旦﹞如今我兩人一心一意。永無閒言。﹝生﹞若得如此才好。

旣已離還合。

休將喜變悲。

百年一瞬息。

安樂是便宜。

第二十九出尙主

﹝末扮內監上﹞靑鸞飛入合歡宮。紫鳳銜花出禁中。自家內監的便是。今日公主招贅霍光爲駙馬。娘娘著我出來鋪設。果然好富貴气象。﹝內問介末﹞駙馬是鳳毛麟角。公主是玉葉金枝。在釣惟緡。果然是王侯之配。如月斯望。不數他桃李之華。賜第長安城中。金根榮載。承恩未央宮裏。綠綬新加。貂璫環衛。盡朱衣畫袴。玉帶金魚。河邊織出天孫錦。法駕遙臨。看玉輦金輿。天回地轉。空中拋下阿香車。喜孜孜八百胭脂。執盞擎杯。酒气氤氳花气。嬌滴滴三千粉黛。調弦弄管。鶯聲協和歌聲。道猶未了。公主出宮來了。著人快宣駙馬伺候。﹝雜扮內監鼓樂旦小旦扮宮女持節擁占旦扮公主上﹞

【菊花新】帝女妝成下翠樓。鵲橋髙駕碧天秋。﹝眾﹞宣駙馬。﹝小生上﹞親迎是齊侯。聽合殿肅雍詩奏。

﹝末﹞駙馬霍光。對闕謝恩。﹝小生拜介﹞

【山花子】金枝玉葉非凡偶。璇宮毓徳溫柔。念微臣帷幄愧收。又何當釐降承庥。﹝合﹞這姻緣人謀怎求。文鸞彩鳳天作儔。夭桃穠李情並投。傲殺河邊織女牽牛。

﹝末﹞駙馬拜見公主。﹝占旦立小生拜介﹞

【前腔】英皇原出神明冑。養成玉嫰香柔。喜今宵化道周。感王姬下嫁諸侯。

﹝合前末﹞公主賜駙馬侍宴。﹝小生送酒介﹞

【前腔】當年簫史稱良媾。鯫生敢望秦樓。結三生今夜幸酬。期百歲此際綢繆。

﹝合前末﹞公主轉賜駙馬酒。﹝占旦轉送小生介占旦﹞

【前腔】佩來閫敎恩何厚。瑤池願侍千秋。問仙郞貂蟬貴遊。況朝端望重琳球。

﹝合前小旦﹞公主傳旨。霍光父母俱免朝見。快撤鹵簿。送公主入宮。﹝雜鼓樂小旦旦持節占旦行介﹞

【舞霓裳】月照天街簇驊驑。簇驊驑。風回羅綺暗香浮。暗香浮。錦衣花帽紛前後。﹝眾下小生欲隨下末止介小生﹞獨畱下官在此等候。卻是爲何。你看金根車去疾於流。望絳蠟輝煌如晝。耳畔裏恍惚笙歌揭天奏。

﹝小旦旦持紗燈上﹞望見葳蕤舉翠華試看金屋掃庭花。公主宣駙馬進宮謝恩。﹝小生拜介共行介﹞

【紅繡鞋】委禽貴主嬌羞。嬌羞。乘龍夫壻風流。風流。送百兩。禦三周。偕伉儷。樂衾裯。歌燕爾。詠睢鳩。

【尾聲】五雲宮闕遙回首。秣馬行行詣五侯。從此夫唱妻隨天地久。

簇簇花燈燭地。

紛紛鼓吹喧天。

試看皇家嫁女。

眞如塵世登仙。

第三十出榮壽

【海棠春】﹝外白須衮蟒上﹞生兒將相功名顯。天配合一雙姻眷。今日壽筵張。試把親情展。

下官衛靑。一向嫌我妹子與霍仲孺私通。如今兩甥一个威鎭邊疆。一个望隆公輔。休文夫婦。皆受殊封。非假昔日之緣。安有今日之遇。事由天合。我亦何必諄諄記懷。他今値七旬。滿朝文武。都往稱觴。我也只索走一遭。左右通報。﹝作報介生白須持玉杖旦玉絳小旦玉拂末小生上﹞

【寶鼎現】﹝生﹞喜逢初度。恩波如許。都歸庭院。﹝旦小旦﹞映綠酒朱顏猶故。照畫堂長庚初現。﹝末小生﹞更喜得塡門車馬集。爭把南山頌獻。﹝外進見介合﹞共酌酒看花。天時人事。長長如願。

﹝外﹞下官今日見三位手中所攜美玉。因憶休文昔年夢中言語。如今二位賢甥官居將相。休文兩處姻緣。一一都應驗了。世間有此奇事。非休文福祿壽兼全。何以感動星辰如此。將酒過來。待我稱觴。﹝外送生旦酒介﹞

【錦堂月】暖玉生煙。靈芝獻瑞。三星碧空垂眷。天祿方申。還期鶴算綿延。蟠桃薦兩兩仙姑。斑衣舞雙雙軒冕。﹝合﹞持觴勸。報道嵩獄鍾靈。大家歡忭。

﹝淨扮內監上﹞華堂今日壽筵開。百福香奩會裏來。小的是公主差來的。公主聞知太老爺壽誕。奏知聖上。親來捧觴稱慶。少盡家人之禮。鳳輦將次到門了。﹝眾﹞我等快去接見。﹝占旦上﹞

【引】五福壽爲先。親向姑嫜慶宴。﹝見介﹞

【錦堂月】堪羨。弧矢髙懸。庭幃燕喜。何當冑引蟬聯。兒位公孤。爭誇裕後光前。種雙璧世重珪璋。偕二美春嬌鶯燕。

﹝合前眾﹞送公主回宮。﹝占旦﹞華祝人如蟻。稱觴酒似泉。

【醉翁子】開燕。論七十人生最鮮。況談笑嬉遊。精神康健。酬勸。愛寸艸春暉。衣紫拖朱滿膝前。焚寶篆。齊稽手三星。謝天憐念。

【僥僥令】金釵環十二。珠履集三千。縱道炰鳳烹龍尋常事也。須向妙舞淸歌樂大年。

【尾聲】時人莫慢輕貧賤。玉汝於成意在天。衛霍風猷豈浪傳。

風流倜儻豈長貧。

二美萍逢締好姻。

天爲生才安社稷。

人從夢卜動星辰。

術操冰鑑先知貴。

寵擅椒房共策勛。

自種藍田產雙璧。

恩榮首冠漢廷臣。

種玉記終

