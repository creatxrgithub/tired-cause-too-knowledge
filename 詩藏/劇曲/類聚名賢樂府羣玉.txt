類聚名賢樂府羣玉元胡存善編撰

卷一劉時中水仙操折桂令朝天子山坡羊小桃紅紅繡鞋金字經醉扶歸

任則明寨兒令折桂令水仙子滿庭芳普天樂小梁州上小樓沈醉東風紅繡鞋朝天子慶東原金字經淸江引小桃紅

趙文寶落梅風寨兒令水仙子沈醉東風折桂令普天樂山坡羊慶東原憶王孫憑闌人小桃紅梧葉兒四塊玉朝天子雁兒落過徳勝令

曹明善折桂令沈醉東風喜春來小梁州三棒鼓聲頻慶東原淸江引卷二喬夢符綠幺徧升平樂春閨怨折桂令水仙子小桃紅四塊玉殿前歡淸江引紅繡鞋滿庭芳憑闌人

李致遠折桂令紅繡鞋天淨沙水仙子淸江引喜春來小桃紅梧葉兒落梅風朝天子撥不斷迎仙客賣花聲

王日華慶東原天香引鳳引雛淩波仙天香引淩波仙天香引淩波仙天香引淩波仙天香引淩波仙卷三陳徳和落梅風

徐甜齋紅錦袍折桂令朝天子

錢子云淸江引

馬致遠撥不斷

周仲彬淸江引慶東原一半兒落梅風叨叨令時新樂折桂令水仙子寨兒令朝天子小桃紅

張子堅徳勝令

鄭徳輝折桂令

鐘醜齋醉太平淸江引水仙子沈醉東風折桂令卷四貫酸齋折桂令醉太平

王仲元江兒水普天樂

吳克齋上小樓

丘士元滿庭芳折桂令慶東原落梅風淸江引普天樂

盧疏齋金字經折桂令朱履曲普天樂

鮮於必仁折桂令普天樂卷五張小山人月圓水仙子折桂令滿庭芳寨兒令殿前歡普天樂上小樓淸江引小桃紅朝天子紅繡鞋

王舉之折桂令水仙子滿庭芳紅繡鞋天淨沙金字經迎仙客一半兒

髙敬臣雁兒落過徳勝令黃薔薇過慶元貞

卷一劉時中

水仙操【西施】

【引子】「若把西湖比西子﹐淡妝濃抹總相宜」﹐玉局翁詩也。塡詞者竊其意﹐演作世所傳唱水仙子四首﹐仍以「西施」二字爲斷章﹐盛行歌樓樂肆間﹐每恨其不能佳也。且意西湖西子﹐有秦無人之感。崧麓有樵者﹐聞而是之。卽以春夏秋冬賦四章﹐命之曰「西湖四時漁歌」。其約﹕首句韻以「兒」字﹐「時」字爲之次﹐「西施」二字爲句絕﹐然後一洗而空之。邀同賦﹐謹如約。

湖山堂下鬧竿兒﹐爛熳韶華三月時﹐朝來風雨催春事。把鶯花攛斷死﹐映蘇堤紅綠參差。淺絳雪緘桃萼﹐嫩黃金搓柳絲﹐風流呵鬥艸的西施。蝦須簾捲水亭兒﹐玉枕桃笙睡起時﹐荷香勾引薰風至。掬淸漣雪藕絲﹐嫩涼生璧月瓊枝。鸞刀切銀絲膾﹐蟻香浮碧玉卮﹐受用呵避暑的西施。西風逗入耍窗兒﹐一扇新涼暑退時﹐白蘋紅蓼多情思。寫秋光無限詩﹐占平湖樹抹胭脂。云擁扇靑搖柄﹐粟飄香金綴枝﹐快活呵玩月的西施。梅花初試膽瓶兒﹐正是逋郎得句時﹐同云把斷山中寺。軟香塵不到此﹐怯淸寒林下風姿。侵素體添肌粟﹐妒雲鬟老鬢絲﹐淸絕呵賞雪的西施。

【寓意武昌元貞】

楚天空闊楚山長﹐一度懷人一斷腸﹐此心不在肩輿上。溯東風過武昌﹐替人愁煙景微茫。竹帶雨湘妃淚﹐樹間禽蜀帝王﹐無限思量。人言不向武昌居﹐我欲年來食賤魚﹐那堪鸚鵡洲邊住。錦鴛鴦爲伴侶﹐是煙波江上漁夫。得一舸鴟夷去﹐載薴羅山下女﹐便攺姓陶朱。武昌官柳正靑靑﹐只與行人管送迎﹐等閒攀折渾無定。舞東風過此生﹐柰柔條系絆人情。愛眉黛煙中翠﹐憶纖腰掌上輕﹐恨滿郵亭。貞元舊曲日停歌﹐只恐靑衫淚更多﹐等閒又見菱花破。玲瓏柰爾何﹖較些兒病了維摩。愁暗逐西飛翼﹐恨長隨東逝波﹐著甚消磨。

【爲平章南谷公壽福樓賦】

朱簾畫棟倚穹蒼﹐帶礪河山接四王。那堪輩輩爲丞相﹐是皇家眞棟梁。看靈椿丹桂齊芳。壽域年年固﹐福源日日長﹐永坐都堂。樓名壽福壓錢塘﹐中有髙居異姓王。朝朝北闕頻瞻望﹐啟丹誠一瓣香。對西山遙祝吾皇﹕願基業隆三代﹐更煙塵淨四方﹐壽福無疆。朱樓迢遞接長空﹐家世於今誰比隆。陰功𨿽是前王種﹐嗣聲華正在公。更門闌喜色重重。男已兆承家鳳﹐女欣逢擇婿龍﹐壽福無窮。

折桂令

【農】

想田家作苦區區﹐有鬥酒豚蹄﹐暢飲歌呼。瓦缽瓷甌﹐村簫社鼓﹐落得妝愚。吾將種牽衣自舞﹐婦秦人擊缶相娛。兒女供廚﹐僕妾扶輿。無是無非﹐不樂何如﹖

【漁】

鱖魚肥流水桃花﹐山雨溪風﹐漠漠平沙。篛笠蓑衣﹐筆牀茶竈﹐小作生涯。樵靑采芳洲蓼牙﹐漁童薪別浦蒹葭。小小漁艖﹐泛宅浮家。一舸鴟夷﹐萬頃煙霞。

【樵】

正山寒黃獨無苗﹐聽斤斧丁丁﹐空谷瀟瀟。有澗底荊薪﹐淮南叢桂﹐吾意堪樵﹐赤腳婢香粳旋搗﹐長須奴野菜時挑。云暗山腰﹐水沍溪橋。日暮歸來﹐酒滿山瓢。

【牧】

被野猿山鳥相畱﹐藥解延年﹐艸解忘憂。土木形骸﹐煙霞活計﹐麋鹿交遊。悶來訪箕山許由﹐閒時尋崧頂丹丘。莫莫休休﹐蕩蕩悠悠。挈子攜妻﹐充隱南州。

【疏齋同賦木犀】

似娟娟日暮娥皇﹐翠袖天寒﹐靜倚修篁。悵望夫君﹐低回掩抑﹐淡盡啼妝。帖體衫兒淡黃﹐掩胸訶子金裝。髙潔幽芳﹐一片秋光﹐滿地淸香。

【同文子方飲南城卽事】

鎖煙霞曲徑縈回﹐夢不到人間﹐舞榭歌臺。鉛鼎丹砂﹐玄霜玉杵﹐鐘乳金釵。記畫燭淸樽夜來﹐映梨花澹月閒齋。翠壁丹崖﹐流水桃源﹐古木天臺。

【送王叔能赴湘南廉使】

正黃塵赤日長途﹐便雷奮天池﹐教雨隨車。把世外炎氛﹐人間熱惱﹐一洗無餘。展洙泗千年畫圖﹐納瀟湘一道冰壺。報政何如﹐風動三湘﹐霜滿重湖。喜瀟湘一派澄淸﹐覺松柏堅貞﹐蘭蕙芳馨。田裏歌謠﹐官曹整暇﹐牒訴輕平。快野寺尋春酒醒﹐喜郵亭問俗詩成。傳語湘靈﹐又只恐東風﹐吹上瑤京。

【閒居自適】

餉春晴小小籃輿﹐聊喚茅柴﹐試買溪魚。村北村南﹐山花山鳥﹐盡意相娛。與農父忘形爾汝﹐醉歸來不記誰扶。早賦歸歟﹐卻恨紅塵﹐不到吾廬。

【張肖齊總管席間】

小亭軒客散畱髡﹐添酒回燈﹐艸艸盤飧。問甚花落花開﹐春來春去﹐覆雨翻雲。莫孤負田家瓦盆﹐且畱邊茅舍窪尊。選甚淸渾﹐論甚朝昏。擗掉會閒裏光陰﹐醉裏乾坤。

【再過村肆酒家】

嚲雙丫十八鬟兒﹐春日當壚﹐裊裊腰肢。徙倚心招﹐依稀眉語﹐記得前時。探錦囊都無酒貲﹐恨郵亭不售新詩。可惜胭脂﹐轉首空枝。千里關山﹐一段相思。

朝天子

【邸萬戶席上】

柳營﹐月明﹐聽傳過將軍令。髙樓鼓角戒嚴更﹐臥護得邊聲靜。橫槊吟情﹐投壺歌興﹐有前人舊典型。戰爭﹐慣經﹐艸木也知名姓。虎韜﹐豹韜﹐一覽胸中了。時時拂拭舊弓刀﹐卻恨封侯早。夜月鐃歌﹐春風牙纛﹐看團花錦戰袍。鬢毛﹐未凋﹐誰便道馮唐老。

【同文子方鄧永年泛洞庭湖宿鳳凰臺下】

月明﹐浪平﹐看遠岸秋沙淨。輕松舟漾漾水澄澄﹐天水明如鏡。範蠡歸舟﹐張騫遊興﹐在漁歌三四聲。耳淸﹐體輕﹐漫不省乾坤剩。舞者﹐唱者﹐滿酌金荷葉。珠圍翠繞盡豪奢﹐銀燭消殘夜。玉箸冰絲﹐金盤涼蔗﹐把平生幽憤寫。笑些﹐俏些﹐賽一道鴛鴦社。有錢﹐有權﹐把斷風流選。朝來街子幾人傳﹐書記還平善。兔走如梭﹐鳥飛如箭﹐早秋霜兩鬢邊。暮年﹐可憐﹐乞食在歌姬院。耍些﹐笑些﹐休放瓊花謝。春風無與比奇絕﹐照眼明香雪。琪樹瑤林﹐寒光相射﹐爭教人容易捨。醉也﹐去也﹐更得得捱今夜。餞別﹐去也﹐淚滴滿金蕉葉。西風錦樹老了蝴蝶﹐滿眼黃花謝。今日離筵﹐明朝客捨﹐把驪駒莫放徹。醉者﹐飽者﹐免孤負重陽節。粉光﹐雪香﹐是水月觀音像。三生夢繞錦鴛鴦﹐一味風流況。坐上閒情﹐樽前淸唱﹐是司空也斷腸。月涼﹐夜長﹐心事滿流蘇帳。近來﹐越騃﹐能撚幫窮�怪。從人啅噪放狂乘﹐不似今番煞。海樣情緣﹐天來歡愛﹐罄山貲不當災。好懷﹐放開﹐大打算風魔債。願天﹐可憐﹐乞个身長健。花開似錦酒如川﹐日日西湖宴。楊柳宮眉﹐桃花人面﹐是平生未了緣。過船﹐醉眠﹐還不疊風流願。畫船﹐綺筵﹐紅翠鄕中宴。荷花人面兩嬋娟﹐花不如人面。錦繡千堆﹐繁華一片﹐是西湖六月天。扣舷﹐采蓮﹐怕甚麼鴛鴦見。癭瓢﹐帶糟﹐將甕裏浮蛆舀。氳氳雙頰絳雲潮﹐春色添多少。稚子牽衣﹐山妻迎笑﹐急投牀腳健倒。醉了﹐睡好﹐醉鄕大人間小。

山坡羊

【與邸明谷孤山遊飲】

詩狂悲壯﹐杯深豪放﹐恍然醉眼千峯上。意悠揚﹐气軒昂﹐天風鶴背三千丈﹐浮生大都空自忙。功﹐也是謊﹔名﹐也是謊。

【燕城述懷】

雲山有意﹐軒裳無計﹐被西風吹斷功名淚。去來兮﹐便休提﹐靑山盡解招人醉﹐得失到頭皆物理。得﹐他命裏﹔失﹐咱命裏。

【西湖醉歌次郭振卿韻】

朝朝瓊樹﹐家家朱戶﹐驕嘶過沽酒樓前路。貴何如﹐賤何如﹐六橋都是經行處﹐花落水流深院宇。閒﹐天定許﹔忙﹐人自取。

【懷長沙次郭振卿韻】

西樓髙處﹐東城佳處﹐夢魂長繞湘南路。錦鱗無﹐塞鴻疏﹐多都來只爲虛名誤﹐老未得閒心更苦。杯﹐誰共舉﹔花﹐誰共主。

【懷武昌次郭振卿韻】

煙波漁父﹐扁舟歸去﹐移家鸚鵡洲邊住。任狂疏﹐恣癡愚﹐到頭也有安排處﹐靑篛綠蓑爲伴侶。閒﹐也自取﹔忙﹐也自取。

【侍牧庵先生西湖夜飲】

微風不定﹐幽香成徑﹐紅雲十里波千頃。綺羅馨﹐管弦淸﹐蘭舟直入空明鏡﹐碧天夜涼秋月冷。天﹐湖外影﹔湖﹐天上景。

小桃紅

【辛尙書座上贈合彈琵琶何氏】

纖纖香玉插重蓮﹐猶似羞人見﹐斜抱琵琶半遮面。立當筵﹐分明微露黃金釧。鵾雞四弦﹐驪珠一串﹐个个一般圓。

【武昌歌妓醜氏春卿﹐色藝爲一時之冠。友人文子方爲刑曹郎﹐因公至武昌﹐安子舉助教會間見之﹐念念莫置。代作此以贈之】

春來苦欲伴春居﹐日日尋春去﹐無柰春云不爲雨。爲春臒﹐綠窗誰唱畱春住。買春不許﹐問春無語﹐春意定何如。爲春憔悴要春醫﹐苦苦貪春睡﹐盼得春來共春醉。恨春遲﹐夜來得个春消息。春心暗喜﹐春情偸寄﹐春事只春知。幾年塵土被官囚﹐此日方參透﹐待別幹星娘小除授。緊營求﹐天還肯許便欣然地就。溫柔鄕里甲頭﹐無何鄕裏主首﹐便權一日也風流。

紅繡鞋

【鞋杯】

幫兒瘦弓弓地嬌小﹐底兒尖恰恰地妖嬈。便有些汗浸兒酒蒸做異香飄。瀲灩得些口兒潤﹐淋漉得拽根兒漕﹐更怕那口唵喒的展涴了。

【吳人以美女爲娃﹐北俗小兒不論男女皆以娃呼之﹐有名娃娃者戲贈】

親不親心肝兒上摘下﹐惜不惜气命兒似看他。打健健及擎著手心兒裏誇。閒則劇懷抱兒裏引﹐嬌�可喜被窩兒裏爬﹐只是將个磨合羅兒迆逗著耍。

【歌姬米氏小字耍耍】

舉眉動眼般般兒通透﹐安手下腳色色兒風流。出胎胞蓐艸上早會藏斗。臥在被單學打令﹐坐著豆枕演提齁﹐刁天撅地所事兒有。

【勸收心】

不指望成家立計﹐則尋思賣笑求食。早巴得个前程你便宜。𨿽然沒花下子﹐也須是腳頭妻﹐立下个婦名兒少甚的﹖

金字經

【常氏稱心】

少年情緣淺﹐老來歡愛深。費盡長門買賦金。酒滿斟﹐醉來花下呤。纏頭錦﹐願得常稱心。

醉扶歸

【賦粉團兒】

色映金莖露﹐香膩玉盤酥。一段淸冰出玉壺﹐不管胭脂妒。曉鏡靑鸞影孤﹐正要何郎傅。

【醉中天】

花木相思樹﹐禽鳥折枝圖。水底雙雙比目魚﹐岸上鴛鴦戶。一步步金廂翠鋪。世間好處﹐休沒尋思﹐典賣了西湖。

【批注】宋諺有「典賣西湖」之語﹐臺諫謂之「賣了西湖」﹐旣賣則不可復。省院謂之「典了西湖」﹐典猶可贖也。無官守言責﹐則無往不可。此古人所以輕視軒冕者歟﹖

任則明

寨兒令

【湖上】

錦制屏﹐鏡涵冰﹐濃脂淡粉如故情。酒量長鯨﹐歌韻雛鶯﹐醉眼看丹靑。養花天雲淡風輕﹐勝桃源水秀山明。賦詩題下竺﹐攜友過西冷。撐﹐船向柳邊行。

【書所見】

眉黛淺﹐鬢云偏﹐羞顏落色誰愛憐。種玉無緣﹐擲果徒然﹐回首嘆芳年。碧波深不寄魚箋﹐翠衾寒猶帶龍涎。飛花殘雨後﹐新月小窗前。天﹐斗帳恨狐眠。

折桂令

【題情】

盼春來又見春歸﹐彈指光陰﹐回首芳菲。楊柳陰濃﹐章臺路遠﹐漢水煙迷。彩筆誰行畫眉﹐錦書不寄烏衣。寂寞羅幃﹐愁上心頭﹐人在天涯。

【湖上】

望西湖綠水如雲﹐一葉扁舟﹐幾个嘉賓。指點銀屏﹐畱連綺席﹐旋買金鱗。不三杯桃花笑人﹐不多時柳絮成塵。休負良辰﹐抹袖淩風﹐玉手挨■﹝↑↓秦﹞。

【和江頭友人韻】

想城南景物宜看﹐雪後園林﹐江上雲山。步步幃屏﹐家家酒債﹐處處詩壇。任濁富一時眩眼﹐且淸狂每日開顏。何必愁煩﹐畫虎無成﹐倦鳥知還。

【同友人聯句】

對池邊幾樹梅花﹐映古木槎牙﹐疏竹交加。旣有當壚﹐毋勞倒屣﹐便可投轄。愛浮蟻香能駐馬﹐薦肥羔味勝庖蛙。低按紅牙﹐髙岸烏紗。識字漁夫﹐好客莊家。

【吳山秀】

錢塘江山嵯峨﹐濃淡皆宜﹐態度偏多。淚雨溟濛﹐歌云縹緲﹐舞雪婆娑。勝楚岫髙堆翠螺﹐似張郎巧畫靑蛾。消得吟哦﹐欲比西施﹐來問東坡。

【餞尹希善之寧國尹】

楚天長山色靑靑﹐昨日錢塘﹐明日宣城。子貢言辭﹐子瞻才思﹐子賤廉明。春水生琴書短艇﹐暖風輕花柳長亭。無限吟情﹐千里思君﹐午夜挑燈。

【詠西域吉誠甫】

毳袍寬兩袖風煙﹐來自西州﹐遊徧中原。錦句詩餘﹐彩雲花下﹐璧月樽前。今樂府知音狀元﹐古詞林飽記神仙。名不虛傳﹐三峽飛泉﹐萬籟號天。

水仙子

【書所見】

閒開翠牖近滄州﹐忽見蛾眉出舵樓﹐來陪燕席翻紅袖。舞春風宜佐酒﹐匆匆催去難畱。解湘水煙中佩﹐駕潯陽江上舟﹐瘦損風流。

【泛舟】

牙檣錦纜過沙汀﹐皓齒靑娥捧玉觥﹐銀塘綠水磨銅鏡。船如天上行﹐人傳李郭仙名。水晶寒瓜初破﹐藕花香酒易醒﹐無限詩情。

【友人席上】

絳羅爲帳護寒輕﹐銀甲彈箏帶醉聽﹐玉奴捧硯催詩贈。寫靑樓一片情﹐盡疏狂席上風生。紅錦纏頭罷﹐金釵剪燭明﹐有灑如澠。

【幽居】

小堂不閉野雲封﹐隔岸時聞澗水舂遊。比鄰分得山田種。宦情薄歸興濃﹐想從前錯怨天公。食祿黃齏甕﹐忘憂淥酒鐘﹐未必全窮。

滿庭芳

【寄友】

香籠錦幃﹐歌謳白薴﹐人比紅梅。風流杜牧新詩意﹐字字珠璣。桑落酒朝開綺席﹐杜陵花夜宿春衣。陶然醉﹐金勒馬嘶﹐歸路柳邊迷。

【春暮】

云扃睡起﹐香銷寶鼎﹐暖試羅衣。甫能宴罷蘭亭會﹐又見春歸。花片片翻成燕泥﹐柳依依也鎖蛾眉。重門閉﹐綠陰樹底﹐怕聽杜鵑啼。

普天樂

【吳門客中】

九秋天﹐三吳地。江空寒早﹐天遠書遲﹐黃菊開﹐丹楓墜。流水行雲無拘系﹐好光陰枉自驅馳。塵心自洗﹐淸風綠綺﹐明月金杯。

【湖上】

浣花溪﹐方壺地。呼猿領鶴﹐問柳尋梅。行廚白玉盤﹐進酒靑樓妓﹐驚起沙頭鴛鴦睡﹐棹紅雲乘興而回﹐冰壺影裏﹐笙歌遠近﹐臺謝髙低。

【花園攺道院】

錦江濱﹐紅塵外。王孫去後﹐仙子歸來。寒梅不攺香﹐舞榭今何在﹖富貴浮雲流光快﹐得淸閒便是蓬萊。門迎野客﹐茶香石鼎﹐鶴守茅齋。

【暮春卽事】

被詩魔﹐將花探。春深渭北﹐綠滿江南﹐殘紅魚浪香﹐接葉鶯巢暗﹐古往今來無心勘﹐習家池日日春酣。人生易感﹐靑銅似月﹐白髮盈簪。

小梁州

【湖上分韻得玉字】

波涵玉鏡浸晴暉﹐鳴玉船移﹐玉簫吹過畫橋西。玉泉內﹐玉樹錦云迷。玉樓簾幕香風細﹐玉闌干楊柳依依﹐飛玉觴﹐畱玉佩。玉人沈醉﹐花外玉驄嘶。

【閒居】

結廬移石動云根﹐不受紅塵。落花流水繞柴門。桃源近﹐猶有避秦人。艸堂時共漁樵論﹐笑兒曹富貴浮雲。椰子瓢﹐松花醞。山中風韻﹐樂道豈憂貧。

【春懷】

落花無數滿汀洲﹐轉眼春休。綠陰枝上杜鵑愁。空拖逗﹐白了少年頭。朝朝寒食笙歌奏﹐百年間有限風流。玳瑁筵﹐葡萄酒。殷勤紅袖﹐莫惜捧金甌。

上小樓

【題情】

團圓未成﹐嬋娟空病。桂子虛庭﹐翠羽圍屏﹐雁足寒檠。巴到明﹐空自省﹐靑樓薄幸。恨分開鳳釵鸞鏡。

【隱居】

荊棘滿途﹐蓬萊閒住。諸葛茅廬﹐陶令松菊﹐張翰蒓鱸。不順俗﹐不妄圖﹐淸髙風度。任年年落花飛絮。

沈醉東風

【隱居】

嘆朝暮靑霄用捨﹐盡頭顱白髮添些。伴漁樵﹐苫茅舍﹐醉西風滿川紅葉。近日鄰家酒易賒﹐三徑黃花放也。

【尋春值雨】

杜陵路煙迷霧昏﹐定昆池花落云根。粉翅寒﹐金衣潤﹐等閒孤負尋春。柳下重門那个人﹐怕容易紅消翠損。

【宮詞】

鳷鵲層樓夜永﹐芙蓉小苑秋晴。金掌涼﹐銀漢瑩﹐按霓裳何處新聲。懶下瑤階獨自行﹐怕羞見團團桂影。

【宮詞】

翡翠屏間篆煙﹐櫻桃花底冰弦。上苑春﹐長門怨﹐對黃昏默默無言。十二瓊樓第幾仙﹐彩雲下先畱鳳輦。

【題情】

羅帕寫桃根舊情﹐玉簫吹楊柳新聲。傅粉容﹐偸香性﹐對紅妝笑指銀瓶。盡醉梅花不要醒﹐怕孤負良辰媚景。

【信筆】

有待江山信美﹐無情歲月相催。東裏來﹐西鄰醉﹐聽漁樵講些興廢。依舊中原一布衣﹐更休想麒麟畫裏。

【題情】

唾碧衫寬舞體﹐麝煙煤淡歌眉。遠信稀﹐歸期未﹐郁金堂夜深空閉。繡被寒多有夢知﹐綺窗外銀蟾似水。

【會稽懷古】

愛望海秦山古色﹐探藏書禹穴重來。鑑水邊﹐雲門外﹐有誰人布襪靑鞋。休問吳宮暗綠苔﹐越國在殘陽翠靄。

紅繡鞋

【湖上】

新亭館相迎相送﹐古雲山宜淡宜濃。畫船歸去有漁篷。隨人松嶺月﹐醒酒柳橋風﹐索新詩紅袖擁。

【春情】

暗朱箔雨寒風峭﹐試羅衣玉減香銷。落花時節怨良宵。銀臺燈影淡﹐繡枕淚痕交﹐團圓春夢少。

【重到吳門】

槐市歌闌酒散﹐楓橋雨霽秋殘。舊題猶在畫樓間。泛湖賒看月﹐尋寺彊登山﹐比陶朱心更懶。芳艸岸能言鴨睡﹐荻花洲供饌鱸肥。天平山翠近金杯。水多寒气早﹐野闊暮空低﹐隔秋云漁唱起。

【和友人韻】

茅屋秋風吹破﹐桂叢夜月空過。淮南招隱故情多。無心登虎帳﹐有夢到漁蓑﹐不歸來等甚麼﹖

朝天子

【村居】

杜門﹐守貧﹐知有歸田分。春風漸入小窪尊﹐勤飲姜芽嫩。鄕黨朱陳﹐謳歌堯舜﹐向東臯植杖耘。子孫﹐更淳﹐閒把詩書訓。

【信筆】

九霄﹐早朝﹐曾赴金門詔。珠玉任揮毫﹐胸次誰同調﹖談笑枚臯﹐風流溫嶠﹐恣疏狂直到老。盡教﹐醉了﹐走馬長安道。

【道院】

翠峯﹐錦宮﹐香靄丹霞洞。來尋采藥鹿皮翁﹐煮茗爲淸供。靜聽松風﹐閒吟橘頌﹐碧天涼月正中。九重﹐賜寵﹐一覺黃梁夢。

【題情】

渭城﹐雨晴﹐柳不系黃金鐙。梨花小院又淸明﹐誤了尋芳興。香減吳綾﹐塵蒙秦鏡﹐碧紗窗和悶扃。柴荊﹐曉鶯﹐巧語無心聽。

慶東原

【無題】

香衾剩﹐春夢窄﹐仙山消息遙天外。愁欺酒杯﹐羞臨鏡臺﹐淚濕香腮。金屋燕歸來﹐玉佩人何在。

【題武陵友人別業城南卽事】

尋幽處﹐讀古書﹐似韓符昔日城南住。�亭傍竹﹐藩籬帶菊﹐池沼栽魚。非是輞川圖﹐堪作郊居賦。

金字經

【湖上僧寺】

竹雨侵窗潤﹐松風吹面寒。雲母屏開非世間。閒﹐不知名利難。憑闌看﹐夕陽山外山。

【重到湖上】

碧水寺邊寺﹐綠楊樓外樓。閒看靑山云去畱。鷗﹐飄飄隨釣舟。今非舊﹐對花一醉休。

【秋宵宴坐】

秋夜涼如水﹐天河白似銀。風露淸淸濕簟紋。論﹐半生名利奔。窺吟鬢﹐江淸月近入。

【書所見】

勝槪三吳地﹐美人一夢云。花落黃昏空閉門。因﹐靑鸞寶鑑分。天涯近﹐思君不見君。

淸江引

【積雨】

春來那曾晴半日﹐人散芳菲地。苔生翡翠衣﹐花滴胭脂淚﹐偏嫌錦鳩枝上啼。

【題情】

桃源水流淸似玉﹐長恨因緣誤。閒謳窈窕歌﹐總是相思句﹐怕隨風化作春夜雨。南山豆苗荒數畝﹐拂袖先歸去。髙官鼎內魚﹐小吏罝中兔﹐爭似閉門閒看書。

【和靖墓】

林逋老仙淸避俗﹐獨向孤山住。梅花兩句詩﹐芳艸千年墓﹐不彊如長卿封禪書﹖

【錢塘懷古】

吳山越山山下水﹐總是淒涼意。江流今古愁﹐山雨興亡淚﹐沙鷗笑人閒未得。

【湖上九日】

芙蓉岸邊移畫船﹐沈醉黃花宴。山光濃似藍﹐水色明如練﹐漁童慣聽歌笑喧。

【曹明善北回】

文章故人天上來﹐相見同傾蓋。兩京花柳情﹐八景煙雲態﹐偏宜品題七步才。

小桃紅

【無題】

山林鐘鼎未謀身﹐不覺生秋鬢﹐漢水秦關古今恨。謾勞神﹐何須斗大黃金印。漁樵近鄰﹐田園隨分﹐甘作武陵人。東鄰西捨酒頻沽﹐拄杖穿花去﹐長笑功名艸頭露。且狂疏﹐醉如劉阮猶遲暮。雞翁問余﹐鹿門深處﹐眞作野人居。

【宴席】

桃花扇底楚天秋﹐恰恰鶯聲澑﹐絡臂珍珠翠羅袖。捧金甌﹐纖纖十指春蔥瘦。移花傍酒﹐張燈如晝﹐重酌更風流。

【指甲】

桃腮輕托玉纖微﹐有恨彈珠淚﹐曾整金釵動春意。數歸期﹐等閒掐損闌干翠。拈花露濕﹐剖橙香膩﹐宜捧紫霞杯。

【春情】

深沈院落牡丹殘﹐懶揭珠簾看﹐靑杏園林管弦散。翠陰間﹐數聲黃鳥傷春嘆。離懷未安﹐相思不慣﹐獨倚小闌干。

趙文寶

落梅風

【太乙宮探梅】

冰花艷﹐水月魂﹐鬥詩壇醉翁筆陣。自南枝漏泄了湖上春﹐問東風幾番花信。

【江樓晚眺】

楓枯葉﹐柳瘦絲﹐夕陽閒畫闌十二。望晴空瑩然如片紙﹐一行雁一行愁字。

【秋晴】

秋聲定﹐微雨歇﹐透疏欞紙窗風裂。孤燈兒似知愁恨切﹐照離人半明半滅。

【暮春】

尋芳宴﹐拾翠遊﹐杏花寒禁煙時候。叫春山杜鵑何太愁﹐直啼得綠肥紅瘦。

寨兒令

【早春湖遊】

景物新﹐艷晨昏﹐山气張天成綠云。畫舫紅裙﹐紫陌遊人﹐香軟馬蹄塵。棹漣漪水皺羅紋﹐破韶華桃露朱唇。湖風肥柳綫﹐堤雨厚莎茵。春﹐又早二三分。

【春情】

愁冉冉﹐病懨懨﹐紅窗睡起不甚忺。墨淡眉尖﹐風冷牙簽﹐象管怕重拈。倦梳云懶對妝奩﹐怕愁春不捲珠簾。落紅堆翠徑﹐飛絮擁雕檐。嫌﹐樓外雨廉纖。

【泊潭州】

憶舊遊﹐嘆遲畱﹐情似漢江不斷頭。暮靄西收﹐楚水東流﹐煙艸替人愁。鷺分沙接岸滄州﹐魚驚餌曬网輕舟。風閒沽酒旆﹐月淡掛簾鉤。秋﹐盡在雁邊樓。

【美妓】

舞態輕﹐曲聲淸﹐生香玉骨粉掿成。嬌眼珠星﹐指甲春冰﹐雲鬢剪鴉翎。記沈香火裏調笙﹐憶砑羅裙上彈箏。輕顰欺燕燕﹐淺笑妒鶯鶯。掙﹐那更性胡憐。

水仙子

【仲春湖上】

雨痕著物潤如酥﹐艸色和煙近似無﹐嵐光罩日濃如霧。正春風啼鷓鴣﹐斗嬌羞粉女瓊奴。六橋錦繡﹐十里畫圖﹐二月西湖。

【渡瓜洲】

渚蓮花脫錦衣收﹐風蓼靑雕紅穗秋﹐堤柳綠減長條瘦。系行人來去愁﹐別離情今古悠悠。南徐城下﹐西津渡口﹐北固山頭。

【客鄕秋夜】

梧桐一葉弄秋晴﹐砧杵千家搗月明﹐關山萬里增歸興。隔嵯峨白帝城﹐捱長宵何處銷凝﹖寒燈一檠﹐孤雁數聲﹐斷夢三更。

沈醉東風

【秋日湘陰道中】

山對面藍堆翠岫﹐艸齊腰綠染沙洲。傲霜橘柚靑﹐濯雨蒹葭秀。隔滄波隱隱紅樓。點破瀟湘萬頃秋﹐是幾葉兒傅黃敗柳。

【昭君出塞圖】

氈帳冷柔情挽挽﹐黑河秋塞艸斑斑。丹靑誤寫情﹐環珮難歸漢。抱琵琶怨殺和番。比似丹靑舊玉顏﹐又越添愁眉淚眼。

折桂令

【西湖】

問六橋何處堪誇﹐十里晴湖﹐二月韶華。濃淡峯巒﹐髙低楊柳﹐遠近桃花。臨水臨山寺塔﹐半村半郭人家。杯泛流霞﹐板撒紅牙。紫陌遊人﹐畫舫嬌娃。

【湖山堂】

八窗開水月交光﹐詩酒壇臺﹐鶯燕排場。歌扇搖風﹐梨雲飄雪﹐粉黛生香。紅袖臺已更舊邦﹐白頭民猶說新堂。花妒幽芳﹐人換宮妝。惟有湖山﹐不管興亡。

普天樂

【江頭秋行】

稻粱肥﹐蒹葭秀﹐黃添籬落﹐綠淡汀洲。木葉空﹐山容瘦﹐沙鳥翻風知潮候﹐望煙江萬頃沈秋。半竿落日﹐一聲過雁﹐幾處危樓。

【秋江憶別】

晚天長﹐秋水蒼﹐山腰落日﹐雁背斜陽。璧月詞﹐朱唇唱﹐猶記當年蘭舟上﹐灑西風淚濕羅裳。釵分鳳凰﹐杯斟鸚鵡﹐人拆鴛鴦。

山坡羊

【燕】

來時春社﹐去時秋社﹐年年來去搬寒熱。語喃喃﹐忙劫劫﹐春風堂上尋王謝﹐巷陌烏衣夕照斜。興﹐多見些﹔亡﹐都盡說。

【長安懷古】

驪山橫岫﹐渭水環秀﹐山河百二還如舊。狐兔悲﹐艸木秋﹐秦宮隋苑徒遺臭﹐唐闕漢陵何處有﹖山﹐空自愁﹔河﹐空自流。

慶東原

【泊羅陽驛】

砧聲住﹐蛩韻切﹐靜寥寥門掩淸秋夜。秋心鳳闕﹐秋愁雁堞﹐秋夢蝴蝶。十載故鄕心﹐一夜郵亭月。

【晚春雜興】

煙中寺﹐柳外樓﹐亂隨風雪絮飄晴晝。遊人陌頭﹐殘紅樹頭﹐流水溪頭。百六楚風酸﹐三月吳姬瘦。

憶王孫

【尋梅】

尋香曾到葛仙臺﹐踏雪今臨和靖宅。橫斜數枝僧寺側。動吟懷﹐一半銜春一半開。

【述憶】

太平樓館醉金釵﹐老邁情懷悲倦客。吟筆未成賈誼策。鬢毛衰﹐一半蒼蒼一半白。

憑闌人

【春日懷古】

銅雀臺空鎖暮云﹐金穀園荒成路塵。轉頭千載春﹐斷腸幾輩人。

小桃紅

【佳人睡起】

數聲啼鳥串花枝﹐院落無人至。寶枕輕推粉痕漬﹐印胭脂﹐雕闌彊倚無情思。鬅鬙鬢絲﹐追尋心事﹐正是斷腸時。

梧葉兒

【隱居】

絕榮辱﹐無是非﹐忘世亦忘機。藏鴛渚﹐浮雁溪。釣魚磯﹐穩當似麒麟畫裏。

四塊玉

【雪湖和人韻】

近水堤﹐臨山寺。竹外橫斜三兩枝﹐樽前談詠無多事。白戰詩﹐白薴詞﹐白玉卮。

朝天子

【送春】

劍蒲﹐翠蕪﹐雨過添新綠。藥欄春事已結局﹐無計畱春住。堤上芳塵﹐橋邊飛絮﹐樹頭紅一片無。布谷﹐杜宇﹐猶鬥喚春歸去。

雁兒落過徳勝令

【天竺寺】

旃檀古道場﹐水月白衣相。眞珠般若林﹐多寶如來藏。過梵相四天王﹐唐塑八金剛。佛隱松間塔﹐僧推云外窗。虛堂﹐法鼓驚天上﹔長廊﹐遊人惹禦香。

曹明善

折桂令

【江頭卽事】

問城南春事何如﹖細艸如煙﹐小雨如酥。不駕巾車﹐不拖竹杖﹐不上籃輿。著二日將息蹇驢﹐索三杯分付奚奴。竹裏行廚﹐花下提壺。共友聯詩﹐臨水觀魚。

【自述】

淡生涯卻不多爭﹐賣藥修琴﹐負芨擔簦。雪嶺樵柯﹐煙村牧笛﹐月渡漁罾。究生死幹忙煞老僧﹐學飛升空老了先生。我腹膨脝﹐我貌猙獰﹐我發鬅鬙。除了銜杯﹐百拙無能。

【西湖早春】

小紅樓隔水人家﹐艸未鳴蛙﹐柳已藏鴉。試卷朱簾﹐尋山問寺﹐何處無花。金絡腦堤邊駿馬﹐錦纏頭船上嬌娃。風景繁華﹐不醉流霞﹐前世生涯。

【登靈鷲寺】

便休提鐘鼎山林﹐遮莫榮枯﹐總是消沈。落落魄魄﹐酒逢知已﹐琴遇知音。時俯仰人間古今﹐且消磨閒處光陰。無事當心﹐今日從客﹐此地登臨。

沈醉東風

【隱居】

鴟夷革屈沈了伍胥﹐江魚腹葬送了三閭。數間諫時﹐獨醒處﹐豈是遭誅被放招伏﹖一舸秋風去五湖﹐也博个名傳萬古。

【村居】

新分下庭前竹栽﹐旋篘得缸面茆柴。嬎彈雞﹐和根菜﹐小杯盤曾慣畱客。活潑剌鮮魚米換來﹐則除了茶都是買。茆捨寬如釣舟﹐老夫閒似沙鷗。江淸白發明﹐霜早黃花瘦。但開樽沈醉方休。江糯吹香滿穗秋﹐又打夠重陽釀酒。楓林晚家家步錦﹐菊籬秋處處分金。羞將寶劍看﹐醉把瑤琴枕。沒三杯著甚消任﹖若論到機深禍亦深﹐卻不是淵明好飲。

喜春來

【和則明韻】

騷壇坐徧詩魔退﹐步障行看肉陣迷﹐海棠開後燕飛回。喧暫息﹐愛月夜眠遲。春云巧似山翁帽﹐古柳橫爲獨木橋﹐風微塵軟落紅飄。沙岸好﹐艸色上羅袍。春來南國花如繡﹐雨過西湖水似油﹐小瀛洲外小紅樓。人病酒﹐料自下簾鉤。

小梁州

【侍馬昂夫相公遊柯山】

紫霞仙侶翠云裘﹐文彩風流。新詩題滿鳳凰樓﹐揮吟袖﹐來作爛柯遊。王樵不管梅花瘦﹐教白鶴舞著相畱。聽我歌﹐爲君壽。一杯春酒﹐一曲小梁州。

三棒鼓聲頻

【題淵明醉歸圖】

先生醉也﹐童子扶著。有詩便寫﹐無酒重賒。山聲野調欲唱些﹐俗事休說。問靑天借得松間月﹐陪伴今夜。長安此時春夢熱﹐多少豪傑﹖明朝鏡中頭似雪﹐烏帽難遮。星般大縣兒難棄捨﹐晚入廬山社。比及眉未攢﹐腰曾折﹐遲了也去官陶靖節。

慶東原

【江頭卽事】

低茆捨﹐賣酒家﹐客來旋把朱簾掛。長天落霞﹐方池睡鴨﹐老樹昏鴉。幾句杜陵詩﹐一幅王維畫。猿休怪﹐鶴莫猜﹐探春偶到南城外。池魚就買﹐園蔬旋摘﹐村務新開。省下買花錢﹐拼卻還詩債。閒乘興﹐過小亭﹐沒三杯著甚資談柄﹖詩題小景﹐香銷古鼎﹐曲換新聲。標致似劉伶﹐受用如陶令。

淸江引

【無題】

長門柳絲千萬結﹐風起花如雪。離別復離別﹐攀折更攀折﹐苦無多舊時枝葉也。長門柳絲千萬縷﹐總是傷心樹。行人折嫩條﹐燕子銜輕絮﹐都不由鳳城春做主。

卷二喬夢符

綠幺徧

【自述】

不占龍頭選﹐不入名賢傳。時時酒聖﹐處處詩禪。煙霞狀元﹐江湖醉仙。笑談便是編修院。畱連﹐批風切月四十年。

升平樂

【悟世】

肝腸百煉鑪間鐵﹐富貴三更枕上蝶﹐功名兩字酒中蛇。尖風薄雪﹐殘杯冷炙﹐掩淸燈竹離茅舍。

【太平吳氏樓會集】

桃花扇底窺春笑﹐楊柳簾前按舞嬌﹐海棠夢裏醉魂銷。香團嬌小﹐歌頭水調﹐斷腸也五陵年少。香雲簾幕風流燕﹐花月樓臺富貴仙﹐新調駿馬紫藤鞭。能歌小妾﹐輕羅檀扇﹐醉歸來牡丹亭院。

【香茶】

細研片腦梅花粉﹐新剝眞珠豆蔻仁﹐依方修合鳳團春。醉魂淸爽﹐舌尖香嫩﹐這孩兒那道風韻。

春閨怨

【無題】

雪月風花﹐收拾夠也﹐用心用力這時節。擔兒上一擔擔風月。途路賒﹐步步些些。不系雕鞍門前柳﹐玉容寂寞見花羞。冷風兒吹雨黃昏後。簾控鉤﹐掩上球樓﹐風雨替花愁。黑海春愁﹐渾無處躲﹐嫩香膩玉漸消磨。瘦呵也不似今春个。無柰何﹐自畫雙蛾﹐添得越愁多。薄命兒心腸較軟﹐道聲去也淚漣漣。這些時攢下春閨怨。離恨天﹐幾度前﹐羞見月兒圓。

折桂令

【上已遊嘉禾南湖歌者爲豪奪扣舷自歌鄰舟皆笑】

三月三天霽吹晴﹐見麟鳳滄洲﹐鴛鷺沙汀。華鼓淸簫﹐紅雲蘭棹﹐靑紵旗亭。細看來春風世情﹐都分在流水歌聲。劣燕嬌鶯﹐冷笑詩仙﹐擊楫揚舲。

【客窗淸明】

風風雨雨梨花﹐窄索簾櫳﹐巧小窗紗。甚情緒燈前﹐客懷枕畔﹐心事天涯。三千丈淸愁鬢髮﹐五十年春夢繁華。驀見人家﹐楊柳分煙﹐扶上檐牙。

【雨窗寄劉夢鸞赴拍以侑尊云】

妒韶華風雨瀟瀟﹐管月犯南箕﹐水漏天瓢。濕金縷鶯裳﹐紅膏燕嘴﹐黃粉蜂腰。梨花夢龍綃淚今春瘦了﹐海堂魂羯鼓聲昨夜驚著。極目江臯﹐錦澀行雲﹐香暗歸潮。

【贈張氏天香善塡曲時在陽羨莫侯席上】

月明一片緗云﹐揉做淸芬﹐吹下昆侖。勝淺淺蘭煙﹐霏霏花霧﹐淡淡梅魂。這气味溫柔可人﹐那風流旖旎生春。聲迹相聞﹐多少餘芳﹐散在乾坤。

【自述】

華陽巾鶴氅蹁躚﹐鐵笛吹云﹐竹杖撐天。伴柳尋花﹐妖麟祥鳳﹐酒聖詩禪。不應舉江湖狀元﹐不思凡風月神仙。斷簡殘編﹐翰墨雲煙﹐香滿山川。

【張謙齋左轄席上索賦】

捲鯨川吸盡春云﹐曲妙重歌﹐酒冷還溫。裁甚烏紗﹐盡他白髮﹐醉个紅裙。想獻玉遭刑費本﹐算揮金買笑何村。俯仰乾坤﹐多少英雄﹐不到麒麟。

【春怨】

怎生來寬掩了裙兒﹐玉削肌膚﹐香褪腰肢。飯不沾匙﹐睡如翻餅﹐气若遊絲。得受用呵遮末害死﹐果實成呵有甚推辭。幹鬧了多時﹐本是結髮的歡娛﹐倒做了徹骨兒相思。

【越樓見姬梳洗已倚立嬌困若不勝情因記】

隔朱樓楊柳靑靑﹐煙鎖窗紗﹐風動簾旌。愛鏡睹嬋娟﹐粉吹旖旎﹐玉立娉婷。翹鳳頭金釵整整﹐朵松花云髻亭亭。个樣心情﹐困托香腮﹐斜倚銀屏。

【登澄江君山有平原君墓並手植檜至絕頂甚壯人气宇】

芙蓉城古意山川﹐葬玉當時﹐植檜何年。江樹陰陰﹐江帆隱隱﹐江艸芊芊。蘸海瀆東南半天﹐望金焦西北雙拳。巾袂蹁躚﹐不索浮蓮﹐挾取飛仙。

【紅梅徐徳可索賦類捲】

從來不假鉛華﹐試耍學宮妝﹐醉笑吳娃。返老還童﹐脫胎換骨﹐飽養煙霞。羅浮夢休猜做杏花﹐萼綠仙曾服甚丹砂。春在天涯﹐紫蠟封香﹐寄與詩家。

【寄遠】

雨雲期一枕南柯﹐破鑑分釵﹐對酒當歌。想驛路風煙﹐馬頭星月﹐雁底關河﹐往日个殷勤待我﹐近新來憔悴因他﹐淡卻雙蛾﹐哭損秋波。問臺候如何﹖敢忘了人呵。

【簾內佳人瞿子成索賦】

鮫綃不捲閒情﹐翠織玲瓏﹐玉立娉婷。倚動銀鉤﹐耍吹羅帶﹐笑振金鈴。迷楚支花昏柳暝﹐隔湘煙水秀山明。樓外人行﹐休放春愁﹐難掩風聲。

【西湖憶舊黃氏所居】

多時不到兒家﹐想繩掛秋千﹐弦斷琵琶。眉淡蘭煙﹐釵橫梭玉﹐粉褪鉛華。軟龍綃塵蒙寶鴨﹐爛胭脂雨過金沙。隔个窗紗﹐夢斷東風﹐門外啼鴉。

【賈侯席上贈李楚儀】

洗妝明雪色芙蓉﹐默默情懷﹐楚楚儀容。甚煙雨江頭﹐移根何在﹐桃李場中。盡劣燕嬌鶯冗冗﹐笑落花飛絮濛濛。湘水西東﹐悵望褰衣﹐玉立秋風。

【登姑蘇臺】

百花洲上新臺﹐檐吻云平﹐圖畫天開。鵬俯滄溟﹐蜃橫城市﹐鰲駕蓬萊。學捧心山顰翠色﹐悵懸頭土濕腥苔。悼古興懷﹐休近闌干﹐萬丈塵埃。

【會州判文從周自維揚來道楚儀李氏意】

文章杜牧風流﹐照夜花燈﹐載月蘭舟。老我江湖﹐少年談笑﹐薄幸名畱。贈楊柳人初病酒﹐采芙蓉客已驚秋。醉夢悠悠﹐雁到南樓﹐寄點新愁。

【贈羅眞眞髙敬臣胡善甫席上賦】

羅浮夢裏眞仙﹐雙鎖螺鬟﹐九暈珠鈿。晴柳纖柔﹐春蔥細膩﹐秋藕勻圓。酒盞兒裏央及出些靦腆﹐畫幀兒上喚下來的嬋娟。試問尊前﹐月落參橫﹐今夕何年﹖

【富子明壽】

梨花院羯鼓撾晴﹐恰暮雨黃昏﹐新火淸明。歌倚緱笙﹐香溫漢鼎﹐酒暖吳橙。賀綠鬢朱顏壽星﹐是輕衫矮帽書生。趁取鵬程﹐快意風雲﹐唾手功名。

【丙子遊越懷古】

蓬萊老樹蒼云﹐禾黍髙低﹐狐兔紛紜。半折殘碑﹐空餘故址﹐總是黃塵。東晉亡也再難尋个右軍﹐西施去也絕不見甚佳人。海气長昏﹐啼鴂聲幹﹐天地無春。

【隔樓所見對望終日其媼若厭者遂下簾以蔽之】

織湘江一片波紋﹐窣下閒愁﹐隔斷詩魂。非霧非煙﹐影娥池上﹐香夢無痕。拍畫欄纖舒玉筍﹐啟紗窗推曬羅裙。飽看嬌春﹐倩得南薰﹐捲起梨云。

【苕溪七夕飲會贈崔秀卿李總管索賦】

崔徽休羨丹靑﹐雨弱雲嬌﹐水秀山明。箸點歌唇﹐蔥枝纖手﹐好个卿卿。水灑不著春妝整整﹐風吹得倒玉立亭亭。淺醉微醒﹐誰伴云屏。今夜新涼﹐臥看雙星。

【秋日湖山偕白子瑞輩燕集賦以俾歌者赴拍侑尊】

秋聲一片蘆花﹐正落日山川﹐過雨人家。羨歌舞風流﹐太平時世﹐詩酒生涯。待楊柳晴春風躍馬﹐且桂華涼夜月乘槎。一曲吳娃﹐笑煞江州﹐淚滿琵琶。

【感興】

謝安江左優遊﹐夢覺東山﹐聲動南州。覆雨翻雲﹐憐花寵柳﹐未肯回頭。成時節衣冠冕旒﹐敗時節笞杖徒流。回甚麼恩仇﹐山塌虛名﹐海闊春愁。

【秋思】

紅梨葉染胭脂﹐吹起霞綃﹐絆住霜枝。正萬里西風﹐一天暮雨﹐兩地相思。恨薄命佳人在此﹐問雕鞍遊子何之﹖雁未來時﹐流水無情﹐莫寫新詩。

【秋日與髙敬臣胡善甫輩飲湖樓卽事】

疏簾外暮雨西山﹐喚起詩仙﹐共倚闌干。杯影涵秋﹐歌聲送晚﹐鬢腳生寒。添風韻春纖象板﹐減恩情羅扇龍檀。紅藕花殘﹐茉莉雙鬟。油壁吹香﹐催上歸鞍。

【勸求妓者】

尿盆兒刷煞終臊﹐待立艸爲標﹐現世生苗。時下收心﹐眼前攺志﹐怎換皮毛﹖厭禳死花枝般老小﹐踢騰盡銅斗般窠巢。日夜煎熬﹐要撧斷琴弦﹐別覓鸞膠。

【問春】

東君去也如何﹖風皺纖鱗﹐煙抹羞娥。恨白眼相看﹐靑春不管﹐黑髮無多。香絮引魚吞綠波﹐落花驚蝶夢南柯。隨處行窩﹐載酒吳船﹐擊築秦歌。

【毗陵張師明席上贈歌伎周士宜者】

宜歌宜舞宜妝﹐道是風流﹐果不尋常。粉靨堆春﹐金盤拜捧露﹐翠袖籠香。此際相逢蕊浪﹐个中誰是周郎﹖愁近淸觴。泥醉歸來﹐燈影昏黃。

【詠紅蕉】

紅蕉分種天涯﹐換葉移根﹐灌水壅沙。嬌耐秋風﹐淸宜夜雨﹐艷若春華。翠袖捧銀臺絳蠟﹐綠云封玉竈丹霞。富貴人家﹐妝點湖山﹐喫喜窗紗。

【仲明同知坦然齋集蘇老琵琶吳國良簫歌者王玉蓮】

坦然對客髙軒﹐爛醉梅邊﹐占得春先。簫阮鸞聲﹐琵琶鳳尾﹐寶鼎龍涎。金錯落三分酒淺﹐玉玲瓏一串珠圓。誰似尊前﹐談笑風流﹐富貴神仙﹖

【荊溪卽事】

問荊溪溪上人家﹐爲甚人家﹐不種梅花﹖老樹支門﹐荒蒲繞岸﹐苦竹圈笆。廟不靈狐貍樣瓦﹐官無事烏鼠當衙。白水黃沙﹐倚徧闌干﹐數盡啼鴉。

【髙敬臣病】

賦髙唐何事悲秋﹖山在書屏﹐云在簾鉤。盡汗漫羈情﹐炎涼世態﹐萬象蜉蝣。楊柳陰吳船載酒﹐藕花涼楚客登樓。賓主相畱﹐且對淸江﹐抖擻詩愁。

水仙子

【廉香林南園卽事】

山中富貴相公衙﹐江左風流學士家﹐壁間水墨名人畫。六一泉陽羨茶﹐書齋打簇得繁華。玉龍筆架﹐銅雀硯瓦﹐金鳳箋花。

【贈江云】

白蘋吹練洗閒愁﹐粉絮成衣怯素秋﹐髙情不管靑山瘦。伴潯陽一派流﹐寄相思日暮東州。有意能收放﹐無心盡去畱﹐梨花夢湘水悠悠。

【贈柔卿王氏】

暖紅無力海棠絲﹐春綠多情楊柳枝﹐紺云不動宮鴉翅。肉臺盤纖玉指﹐胭脂粉掿成的孩兒。眼角頭傳芳事﹐尊前席上歌艷詞﹐俵散相思。

【贈姑蘇朱阿嬌會玉眞李氏樓】

合歡髻子楚雲松﹐鬥巧眉兒翠黛濃﹐柔荑指怯金杯重。玉亭亭鞋半弓﹐聽驪珠一串玲瓏。歌觸的心情動﹐酒潮的臉暈紅﹐笑堆著滿面春風。

【釘鞋兒】

底兒鉆釘紫丁香﹐幫側微黏蜜臘黃﹐宜行雲行雨陽臺上。步蒼苔磚甃兒響﹐襯淩波羅襪生涼。驚回銜泥乳燕﹐濺濕穿花鳳凰﹐羞煞戲水鴛鴦。

【花筒兒】

玲瓏髙插楚云岑﹐輕巧全勝碧玉簪﹐紅錦水暖春香沁。是惜花人一寸心﹐淨瓶兒般手撚著沈吟。滴點點薔薇露﹐裊絲絲楊柳金﹐是个畫出來的觀音。

【傷春】

鶯花笑我病三春﹐香玉知他瘦幾分﹐屏牀獨自懷孤悶。那些兒喫喜人﹖界微紅斜印腮痕。山忱淺啼啼露﹐洞簫寒吹夢云﹐風雨黃昏。

【席上賦李楚儀歌以酒送維揚賈侯席】

鴛鴦一世不知愁﹐何事年來白盡頭﹐芙蓉水冷胭脂瘦。占西塘曉鏡秋﹐菱花漫替人羞。擎架著十分病﹐包籠著百倍憂﹐老死也風流。

【憶情】

紅黏綠惹泥風流﹐雨念雲思何日休﹖玉憔花悴今番瘦。擔著天來大一擔愁﹐說相思難撥回頭。夜月雞兒巷﹐春風燕子樓﹐一日三秋。

【紅指甲贈孫蓮哥時客吳江】

冰藍袖捲翠紋紗﹐春筍纖舒紅玉甲﹐水晶寒濃染胭脂蠟。剖吳橙喫喜煞﹐錦魚鱗冷漬朱砂。數歸期欄幹上畫﹐印開元宮額上掐﹐托香腮似幾瓣桃花。

【贈常鳳哥】

紫金釵影落芳樽﹐白玉簫聲隔暮云﹐碧梧枝冷驚秋信。倩緱仙暖夢魂﹐喜相逢靑鳥紅巾。都不索瑤琴寫恨﹐秦臺憶君﹐妝鏡悲春。

【客樓卽事石氏所居】

石崇已去玉樓空﹐王愷重來金穀窮﹐綠珠不作朝云夢。似陽臺十二峯﹐隔愁痕龜背簾櫳﹐花細小金毛褪﹐柳腰纖羅帶松﹐寂寞春風。

【手帕呈賈伯堅】

對裁湘水縠波紋﹐挼皺梨花雪片雲﹐束纖腰舞得春風困。襯瓊杯蒙玉筍﹐殢人嬌笑搵脂唇。宮額上勻香汗﹐銀箏上拂暗塵﹐休染上啼痕。

【楚儀贈香囊賦以報之】

玉絲寒皺雪紗囊﹐金翦裁成冰筍涼﹐梅魂不許春搖蕩。和淸愁一處裝﹐芳心偸付檀郎。懷兒裏放﹐枕袋裏藏﹐夢繞龍香。

【嘲楚儀】

順毛兒撲撒翠鸞雛﹐暖水兒溫存比目魚﹐碎磚兒壘就陽臺路。暮云行暮雨﹐楚巫娥那取工夫﹖殢酒人歸未﹐停歌月上初﹐今夜何如﹖

【嘲友人】

豫章城錦片鳳鸞交﹐臨川縣花枝翡翠巢﹐泛茶船牌板鴉靑鈔。問婆婆那件好﹖紙糊鍬一下撅著。村馮魁拈得上﹐俏蘇卿將去了﹐雙漸眊眊。

【習隱】

拖條藜杖裹枚巾﹐蓋座團標容个身﹐五行不帶功名分。臥芙蓉頂上云﹐濯淸泉兩足遊塵。生不願黃金印﹐死不離老瓦盆﹐俯仰乾坤。

【夢覺】

喚回春夢一雙蝶﹐忙煞黃塵兩隻靴﹐三十年幾度花開謝。熬煎成頭上雪﹐海漫漫誰是龍蛇﹖魯子敬能施惠﹐周公瑾會打踅﹐千古豪傑。

【歌者睥睨潦倒故賦此咎焉】

繡屏春暖茜氍毹﹐羅袖香番錦鷓鴣﹐銀盆笑擊珊瑚樹。■﹝←扌→棄﹞明珠換綠珠﹐見書生如此頭顱。升仙橋曾題柱﹐卓文君不駕車﹐誰識相如﹖

【遊越福王府】

笙歌夢斷蒺藜沙﹐羅綺香餘野菜花﹐亂雲老樹夕陽下。燕休尋王謝家﹐恨興亡怒煞些鳴蛙。鋪錦池埋荒甃﹐流杯亭堆破瓦﹐何處也繁華﹖

【賦李仁仲懶慢齋】

鬧排場經過樂回閒﹐勤政堂辭別撒會懶﹐急喉嚨倒換學些慢。掇梯兒休上竿﹐夢魂中識破邯鄲。昨日彊如今日﹐這番險似那番﹐君不見鳥倦知還。

【吳江垂虹橋】

飛來千丈玉蜈蚣﹐橫駕三天白螮蝀﹐鑿開萬竅黃雲洞。看星低落鏡中﹐月華明秋影玲瓏。贔屓金環重﹐狻猊石柱雄﹐鐵鎖囚龍。

【若川秋夕聞砧】

誰家練杵動秋庭﹖那岸窗紗閃夜燈﹖異鄕絲鬢明朝鏡﹐又多添幾處星。露華零梧葉無聲。金穀園中夢﹐玉門關外情﹐涼月三更。

【玉壺園題水亭贈國公十一公子】

人來圖畫幀間行﹐船在琉璃影內撐﹐歌從弦管聲中聽。水邊鷗花外鶯﹐翠玲瓏小院閒庭。夜月泥金扇﹐春風暖玉屏﹐賞四時雨陰晴。

【嘲少年】

紙糊鍬輕吉列枉折尖﹐肉膘膠干支剌有甚黏﹐醋葫蘆嘴古邦佯妝欠。接梢兒𨿽是諂﹐抱粗腿只怕傷廉。性兒神羊也似善﹐口兒蜜缽也似甜﹐火塊兒也似情忺。

【李琬卿】

一篇詞意思便隨斜﹐千金價恩情莽判賒﹐五花文官誥權教借。髙仙兒來到也﹐人間天上離別。滹沱河■﹝←彳→亶﹞了府判﹐柳花亭畱下大姐﹐李琬也也。

【老當益壯】

風流受苦果何甘﹐落托垂涎待拉饞﹐等閒設福難搖撼。那孩兒情願敢﹐休欺負詩骨巖巖。玉鑰條玲瓏擔﹐翠鋪對萬勝籃﹐風月都擔。

【展轉秋思京門賦】

瑣窗風雨古今情﹐夢繞雲山十二層﹐香消燭暗人初定。酒醒人未醒﹐三般兒捱不到天明。巉地羅幃靜﹐森地鴛被冷﹐忽地心疼。

【涼夜淸興】

云綃蒙影鏡誰呵﹐露粟吹香金碎挼。醉來起我成三个﹐是淸風明月我。問桂花良夜如何﹖飲不辭玻璃盞大﹐睡不厭琉璃簟闊﹐夢不到螻蟻南柯。

【尋梅】

冬前冬後幾村莊﹐溪北溪南兩履霜﹐樹頭樹底狐山上。冷風來何處香﹖忽相逢縞袂綃裳。酒醒寒驚夢﹐笛淒春斷腸﹐澹月昏黃。

【暮春卽事】

風吹絲雨噀窗紗﹐苔和酥泥葬落花。捲云鉤月簾初掛。玉釵香徑滑﹐燕藏春銜向誰家﹖鶯老羞尋伴﹐蜂寒懶報衙﹐啼煞饑鴉。

【客中春晚】

昔年歌舞醉嬌春﹐今日衣冠逐後塵。歸舟欲向南湖問﹐恐沙鷗也傲人。楡錢兒不救詩貧。眇小了花風信﹐闌珊了蝶夢魂﹐冷笑東君。

【瑞安東安寺夏日淸思】

新蟬風斷子弦琴﹐古鴨煙消午篆沈﹐孤鶴夢覺三山枕。翠濛濛窗戶陰﹐煮茶芽旋撮黃金。俗事天來大﹐紅塵海樣深﹐都不到一片雲心。

【樂淸簫臺】

枕蒼龍云臥品淸簫﹐跨白鹿春酣醉碧桃﹐喚靑猿夜拆燒丹竈﹐三千年瓊樹老﹐再飛來海上仙鶴。紗巾岸天風細﹐玉笙吹山月髙﹐誰識王喬﹖

【樂淸白鶴瀑布】

紫簫聲入九華天﹐翠壁花飛雙玉泉。瑤臺鶴去人曾見﹐煉白雲丹竈邊。問山靈今夕何年﹖龍須水朱砂膩﹐虎睛丸金汞圓﹐海上尋仙。

【爲友人作】

滿腔子苦恨病相兼﹐一肚皮離情沈點點﹐豫章城開了座相思店。悶勾肆兒逐日添。愁行貨頓塌在眉尖。稅錢比茶船上欠﹐斤兩去等秤上掂﹐喫緊的歷冊般拘鈐。

【贈朱翠英】

吹笙慣醉碧桃花﹐把酒曾聽萼綠華。金毛秀靨春無價。折將來烏帽上插﹐五百年歡喜冤家。正好星前月下﹐恐怕風吹雨打﹐喫惜了零落天涯。

【怨風情】

眼中花怎得接連枝﹐眉上鎖新教配鑰匙﹐描筆兒勾銷了傷春事。悶葫蘆鉸斷綫兒﹐錦鴛鴦別對了个雄雌。野蜂兒難尋覓﹐蠍虎兒干害死﹐蠶蛹兒畢罷了相思。

【贈顧觀音】

盈盈羅襪藕初簪﹐楚楚宮腰柳半金﹐小名兒且是妖嬈甚。落迦山何處尋﹖紫旃檀風月叢林。說緣法三生夢﹐捨慈悲一片心﹐不枉了喚做个觀音。

【吳姬浮】

罣罳分月小藤牀﹐茉莉堆云懶髻妝﹐薔薇灑水輕綃上。染一天風露香﹐看星河笑語昏黃。白雪雞頭肉﹐紅冰荔子漿﹐道今夜較涼。

【重觀瀑布】

天機織罷月梭閒﹐石壁髙垂雪練寒﹐冰絲帶雨懸霄漢。幾千年曬未幹﹐露華涼人怯衣單。似白虹飲澗﹐玉龍下山﹐晴雪飛灘。

【雨窗卽事】

客懷寥落雨聲中﹐春事商量花信風﹐燭光搖蕩江南夢。寸心灰雙淚紅﹐和更籌滴損銅龍。酒醒紗窗靜﹐詩慳錦袋空﹐催老仙翁。

【中秋後一日山亭賞桂花時雨稍晴】

海云衣濕鶺鴒寒﹐窗雨絲收絡緯閒﹐邊風信動徵鴻限。稻粱秋有甚慳﹐盡尊前楚水吳山。坐金色三千界﹐倚天香十二欄﹐不是人間。

【詠雪】

冷無香柳絮撲將來﹐凍成片梨花拂不開。大灰泥漫了三千界﹐銀稜了東大海。探梅的心噤難捱。面甕兒裏袁安捨﹐鹽堆兒裏黨尉宅﹐粉缸兒裏舞榭歌臺。

【贈孫梅哥】

壽陽宮額試新妝﹐萼綠仙音整舊腔。怕尊前夢覺參兒上﹐粉畱痕襟袖香。揀■﹝←土→拖右﹞兒可喜昏黃。白雲紙帳﹐淸風玉堂﹐澹月紗窗。

小桃紅

【贈郭蓮兒】

錦幢羅蓋水晶宮﹐一曲菱歌動﹐太液云香露華瑩。醉芙蓉﹐鴛鴦不識淩波夢。秋房怨空﹐藕絲情重﹐粉瘦怯西風。

【花籃髻】

小鬟新樣鬥奇絕﹐學綰同心結﹐翠織香穿逞嬌劣。巧堆疊﹐錦筐露濕瓊梳月。盛春倦也﹐和云低遏﹐忙煞夢中蝶。

【效聯珠格】

落花飛絮隔朱簾﹐簾靜重門掩﹐掩鏡羞看臉兒■﹝↑漸↓女﹞。■﹝↑漸↓女﹞眉尖﹐尖尖指屈將歸期念。念他拋閃﹐閃咱少欠﹐欠你病懨懨。

【贈朱阿嬌】

郁金香染海棠絲﹐云膩宮鴉翅﹐翠靨眉兒畫心字。喜孜孜﹐司空休作尋常事。尊前但得﹐身邊伏侍﹐誰敢想那些兒﹖

【閨思】

日髙猶自睡沈沈﹐夢繞鴛鴦枕﹐不成閒愁廝拘禁。戀香衾﹐東風落盡西園錦。知他爲甚﹐情懷陡恁﹐懶卻惜花心﹖

【贈劉牙兒】

瓠犀微露玉參差﹐偏稱烏金漬﹐斜抵春纖記前事。試尋思﹐風流漫惹閒唇齒。含宮嚼徵﹐咬文啖字﹐誰敢嗑牙兒﹖

【春閨怨】

玉樓風颭杏花衫﹐嬌怯春寒賺﹐酒病十朝九朝嵌。瘦巖巖﹐愁濃難補眉兒淡。香消翠減﹐雨昏煙暗﹐芳艸徧江南。

【中秋懷約】

桂花風雨較涼些﹐愁字兒難藏掖﹐一片秋聲戰梧葉。苦離別﹐幸然不見團圓月。多應那人﹐相思今夜﹐明日敢來也。

【楚儀來因戲贈之】

碧梧月冷鳳凰枝﹐空守風流志﹐楚雨湘雲總心事。許多時﹐口兒裏不道个胡倫字。殷勤謝伊﹐𨿽無傳示﹐來探了兩遭兒。

【別楚儀】

一樽別酒斷腸詞﹐難說心間事﹐行李匆匆怎酬志。自尋思﹐從今別卻文章士。至如小子﹐十分不是﹐好處也想些兒。

【紹興於侯索賦】

晝長無事簿書閒﹐未午衙先散﹐一郡居民二十萬。報平安﹐秋糧夏稅咄嗟兒辦。執花紋象簡﹐憑紫綾書案﹐日日看靑山。

【孫氏壁間畫竹】

月分云影過鄰東﹐半壁秋聲動﹐露粟枝柔怯棲鳳。玉玲瓏﹐不堪歲暮關情重。空谷乍寒﹐美人無夢﹐翠袖倚西風。

【點鞋杖】

研臺香蘸翠條尖﹐圈落玄花點﹐云鳳吳綾粉生焰。配霜縑﹐月牙脫出宮蓮■﹝↑漸↓女﹞。𨿽然艸木﹐不占憔悴﹐陪伴玉纖纖。

【曉妝】

紺云分翠攏香絲﹐玉綫界宮鴉翅﹐露冷薔薇曉初試。淡勻脂﹐金篦膩點蘭煙紙。含嬌意思﹐殢人須是﹐親手畫眉兒。

【桂花】

一枝丹桂倚西風﹐扇影天香動﹐醉裏淸虛廣寒夢。月明中﹐紫金粟煉朱砂汞。綠衣襯榜﹐黃麻供奉﹐不似狀元紅。

四塊玉

【詠手】

弦上看﹐花間把﹐握雨移雲那淸嘉﹐春風滿袖拈羅帕。擎玉斝﹐微蘸甲﹐風韻煞。

【詠手】

玉掌溫﹐瓊枝嫩﹐閒弄閒拈暗生春﹐爲纖柔長惹風流恨。掠翠顰﹐整髻雲﹐可喜損。

殿前歡

【無題】

懶云窩﹐石牀苔翠暖相和。不施霖雨爲良佐﹐遁迹巖阿。林泉夢引合﹐風月詩分破﹐富貴塵沾涴。歌殘楚些﹐閒損巫娥。

【無題】

懶云窩﹐云邊日月盡如梭。槐根夢覺興亡破﹐依舊南柯。休聽寧戚歌﹐學會陳摶臥﹐不管伯夷餓。無何浩飲﹐浩飲無何。

【無題】

懶云窩﹐靜看松影掛長蘿。半間僧捨平分破﹐塵慮消磨。聽不厭隱士歌﹐夢不喜髙軒過﹐聘不起東山臥。疏慵在我﹐奔競從他。

【無題】

懶云窩﹐懶云窩裏避風波﹐無榮無辱無災禍﹐盡我婆娑。閒謳樂道歌﹐打會淸閒坐﹐放浪形骸臥。人多笑我﹐我笑人多。

淸江引

【笑靨兒】

盈盈■﹝↑斬↓女﹞瘢嬌艷滿﹐偏稱燈前玩。歌喉夜正闌﹐酒力春將半﹐喜入臉窩紅玉暖。

【笑靨兒】

破花顏粉窩兒深更小﹐助喜洽添容貌。生成臉上嬌﹐點出腮邊俏﹐休著翠鈿遮罩了。

【笑靨兒】

鳳酥不將腮斗勻﹐巧笑含嬌俊。紅鐫玉有痕﹐暖嵌花生暈﹐旋窩兒裏粉香都是春。

【笑靨兒】

一團可人衠是嬌﹐妝點如花貌。擡疊起臉上愁﹐出落腮邊俏﹐千金這窩兒裏消費了。

紅繡鞋

【竹涼衫】

浹背全無暑汗﹐曲肱時印新瘢。襯荷花落魄壯懷寬。挹風香雙袖細﹐披野色一襟團﹐滿身兒窺豹管。

【竹涼衫】

並刀剪龍須爲寸﹐玉絲穿龜背成文。骨格淸涼不沾塵。汗香晴帶雨﹐肩瘦冷披云﹐是一个玲瓏剔透人。

滿庭芳

【鐵馬兒】

虛檐月明﹐穿簾得失﹐注月前程。只聞閫外將軍令﹐肅肅宵徵。歌舞鬧難蹅錦營﹐雨雲閒偏戰愁城。嘶不定﹐鋼腸人厭聽﹐風入四啼輕。

【漁父詞】

瀟湘畫中﹐雪翻秋浪﹐玉削晴峯。蒓鱸髙興西風動﹐掛起風篷。夢不到靑雲九重﹐祿不求皇閣千鐘。浮蛆甕﹐活魚自烹﹐濁酒旋篘紅。湘江漢江﹐山川第一﹐景物無雙。呼兒盞洗生珠蚌﹐有酒盈缸。爭人我心都納降﹐和伊吾歌不成腔。船初樁﹐芙蓉對港﹐和月倚篷窗。吳頭楚尾﹐江山入夢﹐海鳥忘機。閒來得覺胡倫睡﹐枕著蓑衣。釣臺下風雲慶會﹐綸竿上日月交蝕。知滋味﹐桃花浪裏﹐春水鱖魚肥。江湖隱居﹐旣學範蠡﹐問甚三閭﹖終身休惹閒題目﹐裝个葫蘆。行雨罷龍歸遠浦﹐送秋來雁落平湖。搖船去﹐濁醪換取﹐一串柳穿魚。山妻稚子﹐薄批鱸膾﹐細切蒓絲。葫蘆盛酒江頭市﹐盞用靑瓷。笑呂望風雲古史﹐愛玄眞江海新詩。心無事﹐尋思那時﹐悔殺進西施。疏狂逸客﹐一樽酒盡﹐百尺帆開。劃然長嘯西風快﹐海上潮來。入萬頃玻璃世界﹐望三山翡翠樓臺。綸竿外﹐江湖水窄﹐回首是蓬萊。潮平棹穩﹐桃花泛暖﹐柳絮吹春。蔞蒿香脆蘆芽嫩﹐爛煮河魨。閒日月熬了些酒樽﹐惡風波飛不上絲綸。芳村近﹐田原隱隱﹐疑是避秦人。扁舟棹短﹐名休掛齒﹐身不屬官。船頭酒醒妻兒喚﹐笑語團圞。錦畫圖芹香水暖﹐玉圍屏雪急風酸。淸江畔﹐閒愁不管﹐天地一壺寬。沙堤纜船﹐樵夫問訊﹐溪友畱連。笑談便是編修院﹐誰貴誰賢。不應舉江湖狀元﹐不思凡蓑笠神仙。魚成串﹐垂楊岸邊﹐還卻酒家錢。扁舟最小﹐綸巾蒲扇﹐酒甕詩瓢。樵靑拍手漁童笑﹐回首金焦。篛笠底風雲縹緲﹐釣竿頭活計蕭條。船輕棹﹐一江夜潮﹐明月臥吹簫。綸竿送老﹐酒篘綠蟻﹐蟹擘紅膏。興來自把船兒棹﹐萬頃風濤。風月養吾生老饕﹐江湖歌楚客離騷。溪童道﹐蓑衣是艸﹐不換錦宮袍。漁家過活﹐雪篷云棹﹐雨笠煙蓑。一聲欸乃無人和﹐妻子呵呵。包古今不宜時短褐﹐泛江湖無定處行窩。休扶舵﹐輕將棹撥﹐江上月明多。活魚旋打﹐沽些村酒﹐問那人家。江山萬里天然畫﹐落日煙霞。垂袖舞風生鬢髮﹐扣舷歌聲撼漁槎。初更罷﹐波明淺沙﹐明月浸蘆花。漁翁醉也﹐任橫棹楫﹐不纜樁橛。晚來隔浦燈明滅﹐船閣沙斜。蘆花夢西風睡徹﹐松茅煙夜火燒絕。秋江月﹐林梢半缺﹐潮信早來些。江天晚涼﹐一灘蓼沙﹐十里蓮塘。酒缸盛酒船頭上﹐有幾个漁郎。云錦機織作成醉鄕﹐綺羅叢排辦出滄浪。杯盤放﹐鱸魚味長﹐甜似太官羊。秋江暮景﹐胭脂林障﹐翡翠山屏。幾年罷卻靑雲興﹐直泛滄溟。臥禦榻彎的腿疼﹐坐羊皮慣得身輕。風初定﹐絲綸慢整﹐牽動一潭星。攜魚換酒﹐魚鮮可口﹐酒熱扶頭。盤中不是鯨鯢肉﹐鱘鮓初熟。太湖水光搖酒甌﹐洞庭山影落魚舟。歸來後﹐一竿釣鉤﹐不掛古今愁。江聲撼枕﹐一川殘月﹐滿目遙岑。白雲流水無人禁﹐勝似山林。釣晚霞寒波濯錦﹐看秋潮夜海熔金。村醪窨﹐何人共飲﹖鷗鷺是知心。輕鷗數點﹐寒蒲獵獵﹐秋水厭厭。五湖煙景由人占﹐有甚防嫌。是非海天驚地險﹐水雲鄕浪靜風恬。村醪釅﹐歌聲冉冉﹐明月在山尖。篷窗半龕﹐掛晴帆飽﹐照夜燈饞。一竿界破江雲淡﹐蝦蟹盈籃。未放我懷中量減﹐盡教他鬢影秋攙。船休纜﹐中流半酣﹐擊楫下湘潭。

憑闌人

【香柈】

暖蛻龍團香骨塵﹐細裊云衣古篆文。寶奩餘燼溫﹐小池明月昏。一點雕盤螢度秋﹐半縷宮奩云弄愁。情緣不到頭﹐寸心灰未休。心火蟠燒九曲腸﹐鼻觀薰修三昧香。劫灰書幾場﹐猶存延寸光。

李致遠

折桂令

【春閨】

柳陰深黃鳥綿蠻﹐勤惜韶華﹐似罷紅慳。繡艸花飛﹐分香蝶鬧﹐感舊人閒。奇兵破愁城酒盞﹐離情綰恨鎖眉山。沈水燒殘﹐繡被燻蘭﹐只是春寒。

【山居】

枕琴書睡足柴門﹐時有淸風﹐爲掃紅塵。林鳥呼名﹐山猿逐婦﹐野獸窺人。喚稚子滌壺洗樽﹐致鄰僧貰酒論文。全我天眞﹐休問白魚﹐且醉白雲。

【讀史】

慨西風壯志闌珊﹐莫泣途窮﹐便可身閒。賈誼南遷﹐馮唐老去﹐關羽西還。但願生還玉關﹐不將劍斬樓蘭。轉首蒼顏﹐好覓菟裘﹐休問天山。

【秋景】

秋聲先到梧桐﹐掛雨雌霓﹐拂檻雄風。幾點靑山﹐一泓素月﹐滿地丹楓。腸縷斷情欺醉容﹐漏聲遲霜滿愁紅。長笛聲中﹐罨畫樓東﹐淚灑徵鴻。

紅繡鞋

【晚春】

楊柳深深小院﹐夕陽淡淡啼鵑。巷陌東風賣餳天。才社日停鍼綫﹐又寒食戲秋千﹐一春幽恨遠。

【春閨情】

紅日嫩風搖翠柳﹐綠窗深煙暖香篝。怪來朝雨妒風流。二分春色去﹐一半杏花休﹐歸期何太久。

【晚秋】

夢斷陳王羅襪﹐情傷學士琵琶。又見西風換年華。數杯添淚酒﹐幾點送秋花﹐行人天一涯。

天淨沙

【離愁】

敲風修竹珊珊﹐潤花小雨斑斑﹐有恨心情懶懶。一聲長嘆﹐臨鸞不畫眉山。

【春閨情】

畫樓徙倚闌干﹐粉云吹做修鬟﹐壁月低懸玉彎。落花�慢﹐羅衣特地春寒。

【初夏卽事】

曉來煙斷香篝﹐春歸綠徧芳洲﹐影亂風梳弱柳。遲遲淸晝﹐竹深時喚■﹝←車→勾﹞輈。

水仙子

【春暮】

酴醾香散一簾風﹐杜宇聲幹滿樹紅。南軒一枕梨雪夢。離魂千里同﹐日斜花影重重。萱艸發無情秀﹐橊花開有恨穠﹐斷送得愁濃。

【春懷】

水邊垂柳赤欄橋﹐洞裏神仙紫玉簫。東風吹斷閒花艸。碧雲深春夢悄﹐久別來朱戶蕭條。半簾明月﹐一溪絳桃﹐萬里黃鶴。

【道情】

甕頭春色是長生﹐枕上華胥當解酲。常將造物合心鏡。後庭閒畱月明﹐得工夫休寫黃庭。怕蕭郎夫婦﹐茅家弟兄﹐邂逅瑤京。

淸江引

【卽席贈妓】

碧雲欲低香霧阻﹐回首多情處。梨花二月初﹐柳絮三春暮﹐今宵月明何處宿﹖樽前有人顏似玉﹐笑索多情句。歌殘林葉飛﹐舞罷庭花妒﹐冰弦一霎秋夜雨。東風又來供暮愁﹐吹上蛾眉皺。應知弄玉心﹐相道東陽瘦﹐花落燕飛人病酒。

喜春來

【秋夜】

斷雲含雨峯千朵﹐釣艇披煙玉一蓑﹐藕花香气小亭多。涼意可﹐開宴款姮娥。月將花影移簾幕﹐風怒松聲捲翠濤﹐呼童滌器煮茶苗。驚睡鶴﹐長嘯仰天髙。

小桃紅

【新柳】

柔條不柰曉風流﹐亂織新絲綠﹐瘦倚春寒灞陵路。影扶疏﹐梨花未肯飄香玉。黃金半吐﹐翠煙微妒﹐相伴月兒孤。

【碧桃】

穠華不喜污天眞﹐玉瘦東風困﹐漢闕佳人足風韻。唾成痕﹐翠裙翦翦瓊肌嫩。髙情厭春﹐玉容含恨﹐不賺武陵人。

梧葉兒

【無題】

佩解螭文玉﹐衾閒鴛序錦﹐釵折鳳頭金。夜雨畱荷淚﹐西風吼樹音﹐秋月弄桐陰。梅花謝別來到今。

落梅風

【無題】

斜陽外﹐春雨足﹐風吹皺一池寒玉。畫樓中有人情正苦﹐杜鵑聲莫啼歸去。

朝天子

【秋夜吟】

梵宮﹐晚鐘﹐落日蟬聲送。半規涼月半簾風﹐騷客情尢重。何處樓臺﹐笛聲悲動﹖二毛斑﹐秋夜永。楚峯﹐幾重﹐遮不斷相思夢。

撥不斷

【夏宿山亭】

立峯巒﹐脫簪冠。夕陽倒影松陰亂﹐太液澄虛月影寬﹐海風汗漫雲霞斷。醉眠時小童休喚。

迎仙客

【暮春】

吹落紅﹐楝花風﹐深院垂楊輕霧中。小窗閒﹐停繡工。簾幕重重﹐不鎖相思夢。

賣花聲

【月夜】

云消皎月篩簾影﹐夢破驚鳥繞樹聲﹐挑燈起誦《太玄經》。竹軒風定﹐桂窗人靜﹐快詩人一襟淸興。

王日華

慶東原

【黃肇退狀】

於飛燕﹐並蒂蓮﹐有心也待成姻眷。喫不過雙生彊臠﹐當不過馮魁斗諞﹐甘不過蘇氏胡扇。且交割麗春園。免打入卑田院。

天香引

【問蘇卿】

俏排場慣戰曾經﹐自古惺惺﹐愛惜惺惺。燕友鶯朋﹐花陰柳影﹐海誓山盟。那一个堅心志誠﹐那一个薄幸雜情﹐則問蘇卿﹐是愛馮魁﹐是愛雙生﹖

【答】

平生恨落風塵﹐虛度年華﹐減盡精神。月枕云窗﹐錦衾繡褥﹐柳戶花門。一个將百十引江茶問肯﹐一个將數十聯詩句求親。心事紛紜﹐待嫁了茶商﹐怕誤了詩人。

鳳引雛

【再問】

小蘇卿﹐言詞道得不實誠。江茶詩句相兼並﹐那件著情﹖休胡蘆提二四應。相傒幸﹐端的接誰紅定﹖休教勘問﹐便索招承。

【答】

滿懷冤﹐被馮魁掩撲了麗春園。江茶萬引誰情願﹖聽妾明言﹕多情小解元﹐休埋怨。俺違不過親娘面﹐一時間不是﹐誤走上茶船。

淩波仙

【駁】

明明的退佃麗春園﹐暗暗的開除了雙解元﹐慘可可說下神仙願。卻原來都是諞﹐再誰聽甜句見畱連﹖同他行坐﹐和他過遣﹐怎做的誤走上茶船﹖

【招】

書生俊俏卻無錢﹐茶客村虔倒有緣﹐孔方兄教得俺心窯變。胡蘆提過遣﹐如今是走上茶船。拜辭了呆黃肇﹐上覆那雙解元﹐休怪咱不赴臨川。

天香引

【問馮魁】

馮魁嗏你自尋思﹐這樣嬌姿﹐效了琴瑟。不用紅娘﹐則畱紅定﹐便系紅絲。量你呵有甚麼風流浪子﹐怎消得多情俊俏媃兒﹖供吐實詞﹐說了緣由﹐辧个妍媸。

淩波仙

【答】

黃金鑄就劈閒刀﹐茶引糊成劃怪鍬。廬山鳳髓三千號﹐陪酥油盡力攪。雙通叔你自才學﹐我揣與娘通行鈔。他掂了咱轉世寶﹐看誰能夠鳳友鸞交﹖

天香引

【問雙漸】

小蘇卿窯變了心腸﹐攺抹了因緣﹐倒換排場。彊拆鴛鴦﹐輕分鶯燕﹐失配鸞凰。實丕丕兜籠富商﹐虛飄飄蹬脫了才郎。你試思量﹐不害相思﹐也受淒涼。

淩波仙

【答】

陽臺雲雨暫教晴﹐金鬥風波且慢行﹐小蘇卿是接了馮魁定。俏書生便噤聲﹐沒來由閒戰閒爭。非干是咱薄幸﹐旣然是他淺情﹐我著甚干害心疼﹖

天香引

【問黃肇】

麗春園黃肇姨夫﹐人道你聰明﹐我道你胡突。蘇氏掂來﹐雙生搠渰﹐你劃地妝孤。怕不你身上知心可腹﹐爭知他根前似水如魚。休彊支吾﹐這樣恩情﹐便好開除。

淩波仙

【答】

風流雙漸慣輪鍘﹐瀾浪蘇卿能跳塔。小機關背地裏商量下﹐把俺做皮燈籠看待咱﹐從來道水性難拿。從他赸過﹐由他演撒﹐終只是个路柳墻花。

天香引

【問蘇媽媽】

蘇婆婆常只是熬煎﹐臨逼得孩兒﹐一謎地胡扇。使會虛脾﹐著些甜唾﹐引起頑涎。用力的從教气喘﹐著昏的一任頭旋。只爲貪錢﹐將个嬋娟﹐賣上茶船。

淩波仙

【答】

有錢問甚紙糊鍬﹐沒鈔由他古錠刀。是誰俊俏誰村拗﹖俺老人家不性索﹐馮員外將響鈔搋著。雙生咷休幹鬧﹐黃肇嗏且莫焦﹐價髙的俺便成交。

【議擬】

雙生好去覓前程﹐黃肇休來戀寡情﹐馮魁統鏝剛婚聘。老虔婆指證的明﹐小蘇卿旣已招承。風月所成文案﹐鶯花寨擬罪名﹐麗春園依例施行。

卷三陳徳和

落梅風

【雪中十事】

﹝貧兒翳桑﹞茶煙細﹐酒力微﹐都不索比評風味。翳桑兒悄聲私自提﹐省可裏臘前呈瑞。﹝謝女比絮﹞騷人謝﹐女論吟﹐雪飄時絮飛還恁。七言句兒誇到今﹐偏梨花比他爭甚﹖﹝袁安髙臥﹞身貧暴﹐志趣髙﹐羨袁安那時淸操。縱如今閉門僵睡著﹐道是盡教他忍寒幹傲。﹝陶谷烹茶﹞龍團細﹐蟹眼肥﹐竹鑪紅小窗淸致。試烹來是覺風韻美﹐比羊羔較爭些滋味。﹝浩然騎驢﹞窮東野﹐忒好奇﹐凍得來戰欽欽地。待吟詩滿前都是題﹐偏則麼灞橋驢背。﹝李愬擊鵝﹞翻銀漢﹐戰玉龍﹐徧乾坤似粉妝胡洞。擊鵝羣亂軍成了大功﹐全不道藍關路馬啼難動。﹝孫康映雪﹞無燈蠟﹐雪正積﹐想孫康向學勤力。映淸光展書讀較畢﹐待天明困來恰睡。﹝遊楊待立﹞立來倦﹐睡未足﹐覷門前雪深迷路。師父覺來遲半步﹐忍不得也索回去。﹝泛剡王猷﹞乘雪夜﹐訪故人﹐剡溪冰短篷難進。凍歸來怕人胡議論﹐彊支吾道興來還盡。﹝寒江釣叟﹞寒江暮﹐獨釣歸﹐玉蓑披滿身祥瑞。他道縱如圖畫裏﹐則不如銷金帳暖烘烘地。

徐甜齋

紅錦袍

【無題】

那老子愛淸閒主意別﹐釣桐江江上雪﹐泛桐江江上月。君王想念者﹐宣到鳳凰闕。想著七里漁灘﹐將著一鉤香餌﹐望著富春山歸去也。那老子陷身在虎狼穴﹐將夫差仇恨雪﹐進西施謀計拙。若不早去些﹐烏喙意兒別。駕著一葉扁舟﹐披著一蓑煙雨﹐望他五湖中歸去也。那老子見髙皇斬了蛇﹐助蕭何立大節﹐薦韓侯勞汗血。漁樵做話說﹐千古漢三傑。想著云外靑山﹐納了腰間金印﹐伴赤松子歸去也。那老子覷功名如夢蝶﹐五斗米腰懶折﹐百里侯心便捨。十年事可嗟﹐九日酒須賒。種著三徑黃花﹐栽著五株楊柳﹐望東籬歸去也。

折桂令

【竹夫人】

湘妃應是前身﹐不記何年﹐封虢封秦。萬古虛心﹐百年貞節﹐一世良人。剖蒼壁寒凝淚痕﹐挽潛蛟巧結香紋。待枕知恩﹐入夢無春。兩腋淸風﹐一枕行雲。

朝天子

【題西湖】

裏湖﹐外湖﹐無處是無春處。眞山眞水眞畫圖﹐一片玲瓏玉。宜酒宜詩﹐宜晴宜雨﹐銷金鍋錦繡窟。老蘇﹐老逋﹐楊柳堤梅花墓。

錢子云

淸江引

【無題】

夢回晝長簾半捲﹐門掩酴醾院。蛛絲掛柳棉﹐燕嘴粘花片﹐啼鶯一聲春去遠。髙歌一壺新釀酒﹐睡足蜂衙後。云深鶴夢寒﹐石老松花瘦﹐不如五株門外柳。春歸牡丹花下土﹐唱徹鶯啼序。戴勝雨餘桑﹐謝豹煙中樹﹐人困晝長深院宇。恩情已隨紈扇歇﹐攢到愁時節。梧桐一葉秋﹐砧杵千家月﹐多的是幾聲兒檐外鐵。

馬致遠

撥不斷

【無題】

梅花開﹐笑歸來。做伴的虎溪僧鶴林友龍山客﹐似杜工部陶淵明李太白﹐有洞庭柑東陽酒西湖蟹。道與三閭休怪。

周仲彬

淸江引

【詠笑靨兒】

一窩粉香堪愛惜﹐近眼花將墜。添他百媚生﹐動我千金費﹐春風小桃初破蕊。

慶東原

【無題】

閒評論﹐猛三思﹐想海神廟錯斷了喬公事。則合賺他每燒錢裂紙﹐則合任他每焚香扣齒﹐不合信他每插狀稱詞。人都說桂英癡﹐則我道王魁是。

一半兒

【無題】

多承蘇氏肯憐才﹐終是雙生不在懷。羞禁奶娘唵面色﹐耍開懷﹐一半兒殃及一半兒買。寫愁詞賦自傷悲﹐傳恨琵琶人共知。司馬哭痛如商婦泣﹐淚沾衣﹐一半兒才幹一半兒濕。

落梅風

【無題】

眉間恨﹐心上苦﹐口難言把腳尖兒分付。烏靴上半痕鞋下土﹐忍輕將袖�兒挪去。樓臺小﹐風味佳﹐動新愁雨初風乍。知不知對春思念他﹐倚欄幹海棠花下。新秋夜﹐微醉時﹐月明中倚欄獨自。吟成幾聯腸斷詩﹐說不盡滿懷心事。鸞凰配﹐鶯燕約﹐感蕭娘肯憐才貌。除琴劍又別無珍共寶﹐則一片至誠心要也不要。風流士﹐年少客﹐花無名帽檐羞帶。新來頗覺略分外﹐相思病等閒不害。乾坤內﹐山共水﹐論風流古杭爲最。北髙峯離不得三二里﹐回頭看鏤金鋪翠。

叨叨令

【自嘆】

築墻的曾入髙宗夢﹐釣魚的也應飛熊夢﹐受貧的是个淒涼夢﹐做官的是个榮華夢。笑煞人也末哥﹐笑煞人也末哥﹐夢中又說人間夢。去年今日題詩處﹐佳人才子相逢處﹐世間多少傷心處﹐人面不知歸何處。望不見也末哥﹐望不見也末哥﹐綠窗空對花深處。

【四景】

春尋芳竹塢花溪邊醉﹐夏乘舟柳岸蓮塘上醉﹐秋登髙菊徑楓林下醉﹐冬藏鉤暖閣紅鑪前醉。快活也末哥﹐快活也末哥﹐四時風月皆宜醉。桃花開院宇中歡歡喜喜醉﹐芰荷香池沼邊朝朝日日醉﹐金菊濃籬落畔醺醺沈沈醉﹐蠟梅芳庾嶺前來來往往醉。醉來也末哥﹐醉來也末哥﹐醉兒醒醒兒醉。嗚呀呀塞雁空中叫﹐撲冬冬禁鼓樓頭報﹐淅零零疏雨窗間哨﹐吉丁當鐵馬檐前鬧。睡不著也末哥﹐睡不著也末哥﹐縱然有夢還驚覺。

【悲秋】

玎玎璫璫鐵馬兒乞畱玎瑯鬧﹐啾啾喞喞促織兒依柔依然叫﹐滴滴點點細雨兒淅畱淅零哨﹐瀟瀟灑灑梧葉兒失流疏剌落。睡不著也末哥﹐睡不著也末哥﹐孤孤另另單枕上迷■﹝←風→彡﹞模登靠。

時新樂

【無題】

千里獨行關大王﹐私下三關楊六郎。張飛忒煞彊﹐諸葛軍師賽張良。暗想﹐這場﹐張飛莽撞。大鬧臥龍岡﹐大鬧臥龍岡。金妝寶劍藏龍口﹐玉帶紅絨皇宣授。男兒得志秋﹐旌旗影裏驟驊驑。滿斟﹐玉甌﹐笙歌齊奏。喧滿鳳凰樓﹐喧滿鳳凰樓。人活百歲七十稀﹐百歲光陰能幾日﹖光陰積漸催﹐穿了喫了是便宜。唱著﹐舞著﹐終日沈醉。不飲是呆癡﹐不飲是呆癡。迓鼓童童笆篷下﹐數个神翁年髙大。餈糕著手拿﹐磁甌瓦帶渾滓。鋪下﹐板踏﹐蘿卜兩把。鹽醬蘸梢瓜﹐鹽醬蘸梢瓜。霎時相見便畱戀﹐俊俏龐兒少曾見。一朵白玉蓮﹐端端正正在湖邊。細看﹐可憐﹐香風拂面﹐眞乃是前緣。

折桂令

【過多景樓】

滔滔春水東流﹐天闊雲閒﹐樹渺禽幽。山遠橫眉﹐波平消雪﹐月缺沈鉤。桃蕊紅妝渡口﹐梨花白點江頭。何處離愁﹐人別層樓﹐我宿孤舟。

【詠蟠梅】

梨云旋繞東風﹐誰屈冰梢﹐怪壓蒼松。綠萼含香﹐枯根層結﹐春信重封。淸味遠嫌蝶妒蜂﹐老枝寒舞鳳蟠龍。夜月朦朧﹐疏蕊縱橫﹐瘦影交加﹐碎玉玲瓏。

【二色鞋兒】

輕搖環珮丁東﹐半露新荷﹐半掩芙蓉。花柳些些﹐霞綃點點﹐錦翠弓弓。綠綾扇輕沾落紅﹐茜蘿尖微印苔蹤﹐心恨難通﹐裙底鴛鴦﹐出落雌雄。

水仙子

【賦婦人染紅指甲】

鳳華香染水晶寒﹐碎系珊瑚玉筍間。想別離拄齒應長嘆。污檀脂數點斑﹐記歸期刻損朱欄。錦瑟弦重按﹐楊家花未殘﹐爲何人血淚偸彈﹖柔荑春筍蘸丹砂﹐膩骨凝脂帖絳紗。多應泣血淹羅帕。灑篔璫赬素甲﹐抹胭脂誤染冰楂。橫象管跳紅玉﹐理箏弦點落花﹐輕掐碎殘霞。丹楓軟玉筍梢扶﹐猩血春蔥指上塗。偸研點易朱砂露。蘸冰痕書絳符﹐摘蟾宮丹桂扶疏。潮醉甲霞生暈﹐碾秋磦瓊素舉﹐夾竹桃香浮。

寨兒令

【無題】

分鳳鞋﹐剖鸞釵﹐薄情自來年少客。義斷恩乖﹐雨冷雲埋﹐癡意尙憐才。風不定花落閒階﹐云不蔽月滿樓臺。燕歸也人未歸﹐雁來也信慳來。才﹐不得休約到海棠開。彈玉指﹐覷腰肢﹐想前生欠他憔悴死。錦帳琴瑟﹐羅帕胭脂﹐則落得害相思。曾約在桃花開時﹐到今日楊柳垂絲。假題情絕句詩﹐虛寫恨斷腸詞。嗤﹐都扯做紙條兒。鸞枕孤﹐鳳衾餘﹐愁心碎時窗外雨﹐漏斷銅壺﹐香冷金鑪﹐寶帳暗流蘇。情不已心在天隅﹐魂欲離夢不華胥。西風徵雁遠﹐湘水錦鱗無。吁﹐誰寄斷腸書﹖蟾影邊﹐鳳臺前﹐簫聲爲誰天外遠。欹枕情牽﹐倚檻無言﹐血淚灑寒煙。自薄情別後經年﹐想嫦娥不念孤眠。葡萄架梧葉井﹐楊柳院海棠軒。天﹐陡恁月兒圓。斟玉波﹐對金荷﹐新來自覺酒尙可。帶解金羅﹐眉淡雙蛾﹐月枕共誰歌。從別後必定情薄﹐待歸來說甚愁多。枕邊憔悴我﹐燈下可憎他。脧﹐腰柳瘦因何﹖鶯燕友﹐鳳鸞儔﹐盡今生猛可裏不到頭。被底溫柔﹐枕上風流﹐一筆盡都勾。明知道潑水難收﹐爭忍說和味合休。沈腰偏看醜﹐潘貌不藏羞。愁﹐人問瘦因由。挑短檠﹐倚云屏﹐傷心伴人淸瘦影。薄酒初醒﹐好夢難成﹐斜月爲誰明﹖悶懨懨聽徹殘更﹐意遲遲盼殺多情。西風穿戶冷﹐檐馬隔簾鳴。叮﹐疑是珮環聲。踏艸茵﹐步苔痕﹐憶宮妝懶觀蝶翅粉。桃臉香新﹐柳黛愁顰﹐誰道不銷魂﹖海棠臺榭淸晨﹐梨花院落黃昏。捲簾邀皓月﹐把酒問東君。春﹐偏惱少年人。淸景幽﹐水痕收﹐瀟瀟幾株霜後柳。往日追遊﹐此際還羞﹐新恨上眉頭。丹楓不返金溝﹐碧雲深鎖朱樓。風涼梧翠減﹐露冷菊香浮。秋﹐妝點許多愁。徹骨杓﹐滿懷學﹐只因愛錢心辧不得歹共好。楊柳妖嬈﹐蘭蕙丰標﹐禁不過爛銀鍬。舊人物不采分毫﹐新女婿直恁風騷。攀不得龍虎榜﹐品不得鳳鸞簫。貓﹐不信不斂兒哮。

朝天子

【無題】

褪咱﹐釁昨﹐擬不定眞和假。韓香剛待探手拿﹐小膽兒還驚怕。柳外風前﹐花間月下﹐斷腸人敢道麼﹖演撒﹐夢撒﹐告一句知心話。

小桃紅

【無題】

當時羅帕寫宮商﹐曾寄風流況﹐今日樽前且休唱。斷人腸﹐有花有酒應難忘。香消夜涼﹐月明枕上﹐不信不思量。彩箋滴滿淚珠兒﹐心坎如刀刺﹐明月淸風兩獨自。暗嗟咨﹐愁懷寫出龍蛇字。吳姬見時﹐知咱心事﹐不信不相思。

【詠碧桃】

東風有恨致玄都﹐吹破枝頭玉﹐夜月梨花也相妒。不尋俗﹐嬌鸞彩鳳風流處。劉郎去也﹐武陵溪上﹐仙子淡妝梳。羣芳爭艷鬥開時﹐公子王孫至﹐邀我名園賞春思。探花枝﹐任君各自簪紅紫。諸公肯許﹐老夫頭上﹐插朵粉團兒。偏嫌桃杏染胭脂﹐我愛丁香�﹐恨殺薔薇有多刺。怨垂絲﹐梨花帶雨傷春思。海棠過了﹐酴醾開徧﹐都不似粉團兒。

張子堅

徳勝令

【無題】

宴罷恰初更﹐擺列著玉娉婷。錦衣搭白馬﹐紗籠照道行。齊聲﹐唱的是阿納忽時行令。酒且休斟﹐俺待銀鞍馬上聽。

鄭徳輝

折桂令

【無題】

獘裘塵土壓徵鞍鞭倦裊蘆花。弓劍蕭蕭﹐一竟入煙霞。動羈懷西風禾黍秋水蒹葭。千點萬點老樹寒鴉﹐三行兩行寫髙寒呀呀雁落平沙。曲岸西邊近水渦﹐魚网綸竿釣艖﹐斷橋東下傍溪沙疏籬茅舍人家。見滿山滿谷﹐紅葉黃花。正是淒涼時候﹐離人又在天涯。

【無題】

飄飄泊泊船纜定沙汀。悄悄冥冥﹐江樹碧熒熒。半明不滅一點漁燈。冷冷淸淸瀟瀟湘景晚風生﹐淅畱淅零暮雨初晴。皎皎潔潔照櫓篷剔畱團欒月明。正瀟瀟颯颯和銀箏失畱疏剌秋聲。見希■﹝←風→彡﹞胡都茶客微醒。細尋尋思思雙生雙生﹐你可閃下蘇卿。

鐘醜齋

醉太平

【無題】

繞前街後街﹐近大院深宅。怕有那慈悲好善小裙釵﹐淸乞兒一頓飽齋。與乞兒繡副合歡帶﹐與乞兒換副新鋪蓋﹐將乞兒攜手上陽臺。設貧咱波奶奶。

【無題】

俺是悲田院下司﹐俺是劉九兒宗枝。鄭元和俺當日拜爲師﹐傳畱下蓮花落稿子。搠竹杖繞徧鶯花市﹐提灰筆寫徧鴛鴦字﹐打爻槌唱會鷓鴣詞。窮不了俺風流敬思。

【無題】

風流貧最好﹐村沙富難交。拾灰泥補砌了舊磚窯﹐開一个教乞兒市學。裹一頂半新不舊烏紗帽﹐穿一領半長不短黃麻罩﹐系一條半聯不斷皂環絳。做一个窮風月訓導。

淸江引

【無題】

采薇首陽空忍饑﹐枉了爭閒气。試問屈原醒﹐爭似淵明醉﹐早尋个穩便處閒坐地。伯牙去尋鐘子期﹐講論琴中意。髙山流水聲﹐誰是知音的﹐早尋个穩便處閒坐地。五湖去來越範蠡﹐甘作煙波計。功成心自閒﹐名遂身先退﹐早尋个穩便處閒坐地。楚狂接輿歌鳳兮﹐見人忙回避。固知勢利心﹐豈識髙賢意﹐早尋个穩便處閒坐地。到頭那知誰是誰﹐倏忽人間世。百年有限身﹐三寸元陽气﹐早尋个穩便處閒坐地。秀才飽學一肚皮﹐要占登科記。假饒七步才﹐未到三公位﹐早尋个穩便處閒坐地。古今盡成閒是非﹐翻覆興和廢。休誇韓信功﹐謾說陳平智﹐早尋个穩便處閒坐地。鳳凰燕雀一處飛﹐玉石俱同類。分甚髙共低﹐辧甚眞和僞﹐早尋个穩便處閒坐地。道人淡然心似灰﹐酒色俱無意。絕交鸚鵡杯﹐退佃鴛鴦被﹐早尋个穩便處閒坐地。利名假饒爭到底﹐爭得成何濟。誰爲刎頸交﹐那是安窠計﹐早尋个穩便處閒坐地。

【情】

夜長四壁人靜悄﹐彊把屏山靠。一路楚云深﹐有夢無著落﹐俏魂靈險些兒幹送了。夜長怎生得睡著﹖萬感縈懷抱。伴人瘦影兒﹐惟有孤燈照﹐長吁气一聲吹滅了。昨先話兒說甚底﹖今日都翻悔。直恁鐵心腸﹐不管人憔悴﹐下場頭送了我都是你。

水仙子

【無題】

菊栽栗裏晉淵明﹐瓜種靑門漢邵平。愛月香長影林和靖﹐憶蒓鱸張季鷹。占淸髙總是虛名。光祿酒扶頭醉﹐大官羊帶尾撐﹐他也過平生。燈前撫劍聽雞聲﹐月下吹簫引鳳鳴。功名兩字原無命﹐學神仙又不成。嘆吳儂何處歸耕。日月閒中過﹐風波夢裏驚﹐造物無情。

沈醉東風

【無題】

聽不厭鸞笙象板﹐看不足鳳髻蟬鬟。按不住刺史狂﹐學不得司空慣。常不教粉吝紅慳。若不把羣花恣意看﹐飽不了平生餓眼。

折桂令

【詠西域吉誠甫】

是梨園點文星﹐西土儲英﹐中夏揚名。胸次天誠﹐口角河傾﹐席上風生。吞學海波瀾萬頃﹐戰詞壇甲冑千兵。律按璣衡﹐聲應和鈴﹐樂奏英莖。

卷四貫酸齋

折桂令

【送春】

問東君何處無涯﹖落日啼鵑﹐流水桃花。淡淡遙山﹐萋萋芳艸﹐隱隱殘霞。隨柳絮吹歸那答﹖趁遊絲惹在誰家﹖倦理琵琶﹐人倚秋千﹐月照窗紗。

【贈曹繡蓮】

薰風吹醒橫塘﹐一派波光﹐掩映紅妝。嬌態盈盈﹐香風冉冉﹐翠蓋昂昂。一任遊人競賞﹐盡教鷗鷺埋藏。世態炎涼﹐只恐秋涼﹐冷落空房。

醉太平

【無題】

長街上告人﹐破窯裏安身。捱的是一年春盡一年春﹐誰承望眷姻﹖紅鸞來照孤辰運﹐白身合有因緣分﹐繡球落處便成親。因此上忍著疼撞門。

王仲元

江兒水

【嘆世﹝九首﹞】

誰待理他閒是非﹖緊把紅塵避。庵前綠水圍﹐門外靑山對﹐尋一个穩便處閒坐地。竹冠艸鞋粗布衣﹐晦迹韜光計。灰殘風月心﹐參得煙霞味﹐尋一个穩便處閒坐地。茅齋倚山門傍溪﹐鎭日常關閉。安閒養此心﹐去住從吾意﹐尋一个穩便處閒坐地。功名玉關十萬里﹐委實勞心力。爭如四皓仙﹐不願三公位﹐尋一个穩便處閒坐地。功勞旣成名遂矣﹐便索抽身退。裴公綠野中﹐陶令東籬內﹐尋一个穩便處閒坐地。笑他臥龍因甚起﹐不了終身計。貪甚靑史名﹐棄卻紅塵利﹐尋一个穩便處閒坐地。扁舟五湖越範蠡﹐有分煙波內。絲綸遠是非﹐蓑笠多風味﹐尋一个穩便處閒坐地。紅塵不來侵釣磯﹐別卻風雲會。一釣了此生﹐七里全身計﹐尋一个穩便處閒坐地。五柳繞莊菊滿籬﹐自謂羲皇世。三徑可怡顏﹐一榻堪容膝﹐尋一个穩便處閒坐地。

【婦人臉上笑靨】

一團兒可人衠是嬌﹐妝點如花貌。擡疊起臉上秋﹐出落腮邊俏﹐千金這窠裏消費了。

普天樂

【春日多雨】

無一日惠風和﹐常四野彤雲布。那里肯妝金點翠﹐只待要進玉篩珠。這其間湖景陰﹐恰便似江天暮。冷淸淸孤山路﹐六橋迷雪壓模糊。瞥見遊春杜甫﹐只疑是尋梅浩然﹐莫不是相訪林逋。

【失題﹝十首﹞】

柳眉新﹐桃腮嫩。酥凝瓊膩﹐花艷芳溫。歌聲消天下愁﹐舞袖散人間悶。舉止溫柔嬌風韻﹐司空見也索銷魂。蘭姿蕙魄﹐瑤花玉蕊﹐誤染風塵。樹杈椏﹐藤纏掛。衝煙塞雁﹐接翅昏鴉。展江鄕水墨圖﹐列湖口瀟湘畫。過浦穿溪沿江汊﹐問孤航夜泊誰家﹖無聊倦客﹐傷心逆旅﹐恨滿天涯。渰藍橋﹐燒襖廟。鏡鸞腸斷﹐瑟鳳魂銷。玉容殘倦艷妝﹐云髻亂慵梳掠。悶倚危闌閒凝眺﹐對斜陽分外無聊。秦川路遠﹐陽臺雨歇﹐楚岫云髙。擁鴛衾﹐歌珊枕。掃窗風竹﹐搗月寒砧。思量心別恨塡﹐歡喜夢離愁禁。主意拋遲虧人甚﹐薄淸郎何處畱心﹖君懷幸短﹐盟山路險﹐誓海波深。淚盈波﹐眉愁鎖。消香減膩﹐病鬼愁魔。鑪煙飄怨气浮﹐襟袖濕啼痕污。無限淒涼來著抹﹐瘦身軀怎生存活﹖相思未脫﹐他愁爲我﹐我病因他。遠山攢﹐烏雲亂。分釵破鑑﹐單枕孤鸞。芳心被悶織羅﹐病軀交愁羈絆。惹肚牽腸相穿貫﹐上心來痛似錐剜。歸期限滿﹐難憑後約﹐孤負前歡。柳靑嚴﹐冤家槧。情傳眼角﹐恨寄眉尖。拖逗人煩惱鄕﹐積攢下相思欠。交下情疏恩情儉﹐欲闌珊卻又拘鈐。常尋我喜﹐稀行你怪﹐頻去娘嫌。戒多婪﹐絕余濫。攜云自勸﹐握雨獨慚。鶯花寨我納降﹐是非海誰著渰﹖多少惺惺遭坑陷﹐咱圖甚染綠挪藍﹖尊前扮蠢﹐花間塑坌﹐席上妝憨。海棠枝﹐薔薇刺。約回舞燕﹐抓住遊絲。有贏鈔煙月牌﹐無賠鈔鶯花市。買雨糴雲無簽次﹐幹遇仙枉廢神思。如無鈔使﹐休憑浪子﹐彊做勤兒。痛傷嗟﹐遭磨滅。調箏弦斷﹐攏鬢簪折。難攀如鏡裏花﹐易見似波中月。變盡歡娛成吳越﹐眼睜睜咫尺離別。啼殘杜宇﹐辭巢燕子﹐驚夢蝴蝶。

吳克齋

上小樓

【錢塘感舊】

虛名仕途﹐微官苟祿。愁裏南閩﹐客裏東吳﹐夢裏西湖。到寓居﹐問士夫﹐都爲鬼錄﹐消磨盡舊時人物。

【題小卿雙漸】

蘇卿告復﹐金山題句。行哭行啼﹐行想行思﹐行寫行讀。自應舉﹐赴帝都﹐雙郎何處﹖又隨將販茶人去。

【西湖宴飲】

人憑畫欄﹐舟橫錦岸。一綫蘇堤﹐兩點髙峯﹐四面湖山。玉箏彈﹐彩袖彎﹐紅牙輕按﹐直喫的酒闌人散。

【春日閨怨】

傷春病體﹐殘春天气。縈損柔腸﹐蹙損雙蛾﹐瘦損香肌。喚小梅﹐你快疾﹐重門深閉﹐怕鶯花笑人憔悴。

【西湖泛舟】

驕驄錦韉﹐輕羅彩扇。簾捲東風﹐花綻香雲﹐柳吐晴煙。泛畫船﹐列綺筵﹐笙簫一片﹐人都在水晶宮殿。

【春殘離思】

春光正濃﹐鶯聲相送。人去蘭堂﹐塵鎖妝臺﹐畫掩簾櫳。錦帳中﹐翠被空﹐無人相共﹐央及煞綠窗春夢。

【佳人送別】

鴛鴦共棲﹐鸞鳳相配﹐夜夜同衾﹐朝朝同樂﹐步步相隨。猛可裏﹐个廝離﹐相畱無計﹐登時間粉憔脂悴。

丘士元

滿庭芳

【相思】

愁山悶海﹐沈吟暗想﹐積漸難睚。冷淸淸無語人何在﹖瘦損形骸。愁怕到黃昏在側﹐最苦是兜上心來。咱無柰﹐相思痛哉﹐獨自靜書齋。

折桂令

【秋晚】

楚天秋萬頃煙霞﹐狐雁聲悲﹐淒切傷咱。鐵馬叮當﹐寒蛩不住﹐砧杵聲雜。銀臺上燒殘絳蠟﹐金鑪內煙篆香加。感嘆嗟呀﹐痛憶嬌姿﹐恨滿天涯。

【相思】

枉虛度歲月光陰﹐滿腹離愁﹐一片憂心﹐斜月穿窗﹐寒風透戶﹐夜永更深。空落得忘餐廢寢﹐怎能夠並枕同衾﹖院落沈沈﹐無限相思﹐付與瑤琴。

慶東原

【秋暮感懷】

山連地﹐水映天﹐盼賓鴻過盡空嗟怨。朱簾半捲﹐西風檻邊﹐明月庭軒。堪嘆此時情﹐獨倚闌干徧。

落梅風

【江上聞笛】

江天晚﹐起暮云﹐恰才方夜涼人靜。風送玉簫三四聲﹐使離人憑闌愁聽。

【秋夜夢回】

淸秋夜﹐鴛夢回﹐鬧寒蛩絮人心碎。長吁幾聲人萬里﹐病形骸越添憔悴。

淸江引【秋夜】

夜闌夢回人靜悄﹐不住的寒蛩叫。細雨灑芭蕉﹐鐵馬檐前鬧﹐長吁幾聲兒得到曉。

普天樂

【秋夜感懷】

月空圓﹐人何在。寒蛩切切﹐塞雁哀哀。菊漸衰﹐荷錢敗。葉落西風雕闌外﹐斷人腸如此安排。秋云萬里﹐滿天離恨﹐伴我愁懷。

盧疏齋

金字經

【崧南秋晚】

謝公東山臥﹐有時攜妓遊。老我崧南畫滿樓。樓外頭﹐亂峯云錦秋。誰爲壽﹐綠鬟雙玉舟。

【宿邯鄲驛】

夢中邯鄲道﹐又來走這遭。須不是山人索價髙。時自嘲﹐虛名無處逃。誰驚覺﹐曉霜侵鬢毛。

折桂令

【洛陽懷古﹝河南﹞】

杜鵑聲啼破南柯﹐恨流盡繁華﹐洛水寒波。金穀花飛﹐天津樹老﹐幾被消磨。向司馬兒家問他﹐怎直教荊棘銅駝。老子婆娑﹐放著行窩﹐不醉如何﹖

【夷門懷古﹝汴梁﹞】

想鄒枚千古才名﹐覺苑文辭﹐气壓西京。汴水煙波﹐隋堤困柳﹐枉共春爭。恰鼓板聲中太平﹐鷓鴣啼驚破靑城。河嶽丹靑﹐臨眺枯榮﹐陶治襟塵。

【咸陽懷古﹝京兆﹞】

對關河今古蒼茫﹐甚一笑驪山﹐一炬阿房。竹帛煙消﹐風雲日月﹐夢寐隋唐。快尋趁王家醉鄕﹐見終南捷徑休忙。茅宇松窗﹐盡可棲遲﹐大好徜徉。

【鄴下懷古﹝彰徳﹞】

笑徵西伏櫪悲吟﹐才鼎足功成﹐銅爵春深。軟動歌殘﹐無愁夢斷﹐明月西沈。算只有韓家晝錦﹐對家山輝映來今。喬木空林﹐幾度西風﹐感慨登臨。

【潁川懷古﹝潁州﹞】

笑邯鄲奇貨難居﹐似帷幄功成﹐身退誰歟﹖潁水東流﹐崧丘西去﹐臨眺躊躇。記宦遊山川故都﹐盡龍門風物何如。吾愛吾廬﹐欲倩林泉﹐納下樵漁。

【汝南懷古﹝蔡州今汝寧﹞】

記元戎洄曲奇勛﹐被雪鵝池﹐驚倒騾軍。誰雜聲沈﹐無端世故﹐幾度兵塵。有客子經過汝墳﹐望飛來遼海愁雲。奄冉西曛﹐倚徧幽軒﹐吟斷蘭生。

【廣陵懷古﹝揚州﹞】

對平山懶賦蕪城﹐笑豆蔻枝頭﹐惹住歌行。風調才情﹐靑樓一夢﹐杜牧三生。更誰看橋邊月明﹐是誰畱花裏飛瓊﹖欲問承平﹐牛李賓朋﹐懷斷江聲。

【京口懷古﹝鎭江﹞】

道南宅豈識樓桑﹐問何許英雄﹐驚倒孫郎﹖漢鼎才分﹐流涎晉宋﹐彈指蕭梁。昭代車書四方﹐北溟魚浮海吞江。臨眺蒼茫﹐醉倚歌鬟﹐吟斷寒窗。

【吳門懷古﹝平江﹞】

倚夕陽麋鹿荒臺﹐對平楚江空﹐老樹蒼崖。季子風髙﹐閶門陳迹﹐撫事興懷。誰種下吳宮禍胎﹖薴蘿山華鳥飛來。伏節英才﹐傾國佳人﹐幾度塵埃。

【錢塘懷古﹝杭州﹞】

問錢塘佳麗誰邊﹖且莫說詩家﹐白傅坡仙。勝會華筵﹐江湖鼓吹﹐天竺雲煙﹐那柳外靑樓畫船﹐在西湖蘇小門前。歌舞畱連﹐棲越吞吳﹐付與忘言。

【金陵懷古﹝建康﹞】

記當年六代豪誇﹐甚江左歸來﹐玉樹無花。商女歌聲﹐臺城暢望﹐淮水煙沙。問江左風流故家﹐但夕陽衰艸寒鴉。隱映殘霞﹐寥落歸帆﹐嗚咽鳴笳。

【宣城懷古﹝寧國﹞】

對江山吟斷髙齋﹐想甲第名園﹐棠棣花開。曉夢疏鐘﹐髙城艸木﹐廢沼荒臺。快吹盡陵峯暮靄﹐等麻姑空翠飛來。渺渺予懷﹐天澹雲閒﹐萬事浮埃。

【潯陽懷古﹝江州﹞】

笑元規麈涴淸談﹐便盡自風流﹐用世何堪。陶謝醺酣﹐香消蓮社﹐禪悅誰參﹖琵琶冷江空月慘﹐淚痕淹司馬靑衫。惱亂雲龕﹐我欲尋林﹐結个茅庵。

【武昌懷古﹝舊鄂州﹞】

問黃鶴驚動白鷗﹐甚鸚鵡能言﹐埋恨芳洲。歲晚江空﹐雲飛風起﹐興滿淸秋。有越女吳姬楚酒﹐莫虛負老子南樓。身世虛舟﹐千載悠悠﹐一笑休休。

【江陵懷古﹝古荊州﹞】

慨星槎兩度南遊﹐想神女朝云﹐宋玉淸秋。漢魏名流﹐臨風吹笛﹐作賦登樓。誰學下宮腰種柳﹐又添些眉黛新愁﹖漁父回舟﹐應笑湘累﹐不近糟丘。

【長沙懷古﹝潭州﹞】

朝瀛洲暮艤湖濱﹐向衡麓尋詩﹐湘水尋春。澤國紉蘭﹐汀洲搴若﹐誰與招魂﹖空目斷蒼梧暮云﹐黯黃陵寶瑟凝塵。世態紛紛﹐千古長沙﹐幾度詞臣。

【襄陽懷古】

鹿門山盡好幽棲﹐且聽甚羣兒﹐爭唱銅鞮。撫節懷予﹐平生傳癖﹐須曰書癡。誰醉著花間接■﹝↑曰↓離﹞﹐更誰家日暮習池﹖感慨興衰﹐欲問沙鷗﹐正自忘機。

【箕山感懷】

巢由後隱者誰何﹖試屈指髙人﹐卻也無多。漁父嚴陵﹐農夫陶令﹐盡會婆娑。五柳莊瓷甌瓦缽﹐七里灘雨笠煙蓑。好處如何﹐三徑秋香﹐萬古蒼波。

【海棠】

恰西園錦樹花開﹐便是春滿東風﹐燕子樓臺。幾處門墻﹐誰家桃李﹐自芬塵埃。記銀燭紅妝夜來﹐洞房深掩映閒齋。醉眼吟懷﹐林下風流﹐海上蓬萊。

【白蓮】

映橫塘煙柳風蒲﹐自一種仙家﹐玉雪肌膚。淨洗炎埃﹐輕搖羽扇﹐瓊立冰壺。又猜是耶溪越女﹐怕紅裙不稱情姝。香動詩臒﹐鷗鷺同盟﹐雲水深居。

【木犀】

說秋英嫵媚姮娥﹐共金粟如來﹐示現維摩。月下幽叢﹐淮南勝韻﹐招隱誰呵﹖管因爲淸香太多﹐這些時學我婆娑。縱覽巖阿﹐撫節髙歌﹐時到無何。

【紅梅】

綴冰痕數點胭脂﹐莫猜做人間﹐繁杏枯枝。天竺丹成﹐山茶茜染﹐照映參差﹐共倚竹佳人看時﹐索饒他風韻些兒。脈脈奇姿﹐應解癡翁﹐鑑賞妍媸。

【揚州汪右承席上卽事】

江城歌吹風流﹐雨過平山﹐月滿西樓。幾許華年﹐三生醉夢﹐六月涼秋。按錦瑟佳人勸酒﹐掩珠簾齊按涼州。客去還畱﹐雲樹蕭蕭﹐河漢悠悠。

【廣帥餞別席上贈歌者江云】

問江云何處飛來﹖全不似尋常﹐舞榭歌臺。溟海星槎﹐淸秋月窟﹐流水天臺。準備下新愁送客﹐彊教他眉黛舒開。楚楚離懷﹐香動羅襦﹐夢繞金釵。

【寒食新野道中】

柳濛煙梨雪參差。犬吠柴荊﹐燕語茅茨。老瓦盆邊﹐田家翁媼﹐鬢髮如絲。桑柘外秋千女兒﹐髻雙丫斜插花枝。轉盼移時﹐應嘆行人﹐馬上哦詩。

【雲臺醉歸】

灝靈宮畔雲臺﹐日落秦川﹐半醉歸來。古道西風﹐荒叢細水﹐老樹蒼苔。萬古潼關過客﹐盡淸狂得似疏齋。翠壁丹崖﹐題罷新詩﹐玉井蓮開。

【醉贈樂府珠簾秀】

系行舟誰遣卿卿﹐愛林下風姿﹐云外歌聲。寶髻堆云﹐冰弦散雨﹐總是才情。恰綠樹南薰晚晴﹐險些兒羞殺啼鶯。客散郵亭﹐楚調將成﹐醉夢初醒。

【贈歌者蕙蓮劉氏】

問何人樹蕙芳洲﹖便春滿詞林﹐香滿歌樓。紈扇微風﹐羅裙纖月﹐作弄新秋。好客呵風流太守﹐怎生般玉樹維舟。樽酒遲畱﹐醉墨烏絲﹐當得纏頭。

【贈歌者劉氏】

白沙翠竹柴門﹐弭節山家﹐已待黃昏。林下瓊枝。燈前金縷﹐滿意芳樽。誰恁地教人斷魂﹖是東風吹墮行雲。寶靨羅裙﹐淺笑輕顰﹐不枉畱春。

【濛江舟中值雨】

雨霏霏畫舫亭亭﹐誰喚起江妃﹐驚動山靈﹖萬壑千巖﹐空濛霧帳﹐掩映云屏。想猜是狐槎客星﹐待溫存湖海飄零﹐且向南溟﹐應笑虛名﹐不負平生。

【六月望西湖夜歸】

看西湖休比誰呵﹐才說到西施﹐便似了東坡。寶瑟鳴泉﹐煙鬟翠領﹐玉鏡晴波。數十處芙蓉畫舸﹐對三山樓觀嵯峨。問夜如何﹐月下婆娑﹐恰似姮娥。

【冬夜宿丞天善利軒】

聽星簪送響雲林﹐是江上學仙﹐方外知音。飲瀣餐松﹐含宮嚼羽﹐戛玉鍾金。向方丈蓬萊夜深﹐莫吹笙不用鳴琴。思滿衝襟﹐一曲將終﹐萬籟俱沈。

【太初次韻見寄復和以答】

論詩家翦取吳淞﹐與眾鳥孤云﹐琢句誰工﹖一笑齋名﹐三生舊夢﹐思滿春空。算今日東風座中﹐寄新詞兩度鱗鴻。驚動山容﹐喚起江聲﹐誰更如公﹖

【正月十四日嵇秋山生日】

記春星初度今朝﹐甚卻在秋山﹐梅陣松巢。笑掩蒙莊﹐金紗霧散﹐玉友神交。飛瓊唱偏宜洞簫﹐似麻姑癢處能搔。有客超搖﹐一刻千金﹐最是燈宵。

【賈皓庵樓居卽事】

這先生會與雲閒﹐偏獨自樓居﹐攬斷溪山。客子尋眞﹐林端稅駕﹐雪意憑闌。想竹葉知人病懶﹐共梅花笑倒春寒。蕭散襟顏﹐辦下新聲﹐少个仙鬟。

【正卿壽席】

問東君借得春來﹐早云綠歌鬟﹐香動梅腮。初度筵開﹐金蘭賓友﹐玉樹庭階。恰侵曉交暉香靄﹐壽星明相近三臺。林壑襟懷﹐文采風流﹐瓊映霜臺。

【肅政黎公庚戌除夜得孫翌日見招作此以賀】

映梅林修竹髙鄰﹐恰今旦開年﹐昨晚生孫。撫節邀賓﹐銀缸照夜﹐寶篆畱春。快傳語江東縉紳﹐剩歌謠天上麒麟。昭代人門﹐準備詩書﹐等候風雲。

【辛亥正月十日遊胡仲勉家園】

辦烏絲準備揮毫﹐倩昨暮東風﹐照綴今朝。吟斷蘭陔﹐香浮竹葉﹐玉綻梅梢。唱白雪新聲阿嬌﹐萬兩金一刻春宵。歸路休教﹐燈月光中﹐踏破瓊瑤。

朱履曲

【訪立軒上人於廣教精舍作此命佐樽者歌之阿嬌楊氏也】

相約下禪林閒士﹐更尋將樂府嬌兒。鶴唳松雲雨催詩﹐你聽疏老子﹐剗地勸分司﹐他只道人生行樂耳。恰數點空林雨後﹐笑多情逸叟風流。俊語歌聲互相酬。且不如攜翠袖﹐撞煙樓﹐都是些醉鄕中方外友。𨿽不至維摩居士﹐但將睹楊氏嬌姿。恰如親見早梅枝。這一等煙霞滋味﹐敬亭山索甚玄暉。玉頰霜髯笑相攜。快教歌宛轉﹐直待要酒淋漓﹐都道快遊山誰似爾﹖

【雪中黎正卿招飲賦此五章命楊氏歌之】

數盞後兜回吟興﹐六花飛惹起歌聲。東道西鄰富才情。這其間聽鶴唳﹐再索甚趁鷗盟﹐不彊如孟襄陽幹受冷﹖恰才見同云旋磨﹐便相邀老子婆娑。似臺榭楊花點靑蛾。那些是風流處﹐這才是雪兒歌﹐便有竹間茶也不用他。𨿽不至撏綿扯絮﹐是誰教翦玉跳珠﹐是誰把溪山粉妝梳﹖且圖待添酒興﹐管甚凍了吟須﹐看乘風滕六舞。又沒甚金吾呵夜﹐剩尋將玉女來也。一曲陽春助淸絕。便章臺街閒信馬﹐曲江岸誤隨車﹐且不如竹窗深閒聽雪。泛公子樽中雲液﹐倩佳人掌上金杯。淺酌淸歌翠顰眉。直喫得銀燭暗﹐玉繩低﹐雪晴時人未歸。

【天寧北山禪老招飲於雙松精舍】

春意滿禪林蔥茜﹐艷歌聽倚竹嬋娟。掩映云龕敞風軒。頓醫回摩詰病﹐彊半是散花仙﹐原來這醉鄕離朝市遠。脂粉態前生緣業﹐笑渠儂一剗心邪。才誦罷楞嚴禮釋伽。管甚空色夢﹐你且近前些﹐與這老雙松作个嬌侍者。

普天樂

【湘陽道中】

嶽陽來﹐湘陽路。望炊煙田舍﹐掩映溝渠。山遠近﹐云來去﹐溪上招提煙中樹﹐看時見三兩樵漁。憑誰畫出﹐行人得句﹐不用前驅。

鮮於必仁

折桂令

【嚴客星】

傲中興百二山河﹐拂袖歸來﹐稅駕巖阿。物外閒身﹐云邊老樹﹐煙際滄波。犯帝座星明鳳閣﹐釣桐江月冷漁蓑。富貴如何﹖萬古淸風﹐豈易消磨。

【諸葛武侯】

艸廬當日樓桑﹐任虎戰中原﹐龍臥南陽。八陣圖成﹐三分國峙﹐萬古鷹揚。出師表謀謨廟堂﹐梁甫吟感嘆巖廊。成敗難量﹐五丈秋風﹐落日蒼茫。

【杜拾遺】

倦騎驢萬里初歸﹐可嘆飄零﹐誰念棲遲﹖飯顆山頭﹐錦官城外﹐典盡春衣。艸堂裏閒中布韋﹐曲江邊醉後珠璣。難受塵羈﹐黃四娘家﹐幾度斜暉。

【李翰林】

醉吟詩誤入平康﹐百代風流﹐一餉徜徉。玉雪丰姿﹐珠璣咳唾﹐錦繡心腸。五花馬三春帝鄕﹐千金裘萬丈文光。才壓班揚﹐艸詔歸來﹐兩袖天香。

【韓吏部】

羨當年吏部文章﹐還孔傳軻﹐斥老排莊。秦嶺雲橫﹐藍關雪擁﹐萬里潮陽。龍虎榜聲名播揚﹐鳳凰池翰墨流芳。此興難量﹐巷柳園桃﹐惱亂春光。

普天樂

【洞庭秋月﹝瀟湘八景﹞】

水無痕﹐秋無際。光涵贔屓﹐影浸玻璃。龍嘶貝闕珠﹐兔走蟾宮桂。萬頃滄波浮天地﹐爛銀盤寒褪云衣。洞簫謾吹﹐篷窗靜倚﹐良夜何其。

【煙寺晚鐘】

樹藏山﹐山藏寺。藤陰杳杳﹐云影差差。疏鐘送落暉﹐倦鳥催歸翅。一抹煙嵐寒光漬﹐問胡僧月下何之﹖逐朝夜時﹐扶筇到此﹐散步尋詩。

【江天暮雪】

晚天昏﹐寒江暗。雪花黤黤﹐云葉毿毿。漁翁倦欲歸﹐久客愁多憾。浩浩汀洲船著纜﹐玉蓑衣不換靑衫。閒情飽愔﹐髙眠醉酣﹐世事休參。

【瀟湘夜雨】

白蘋洲﹐黃蘆岸。密雲堆冷﹐亂雨飛寒。漁人罷釣歸﹐客子推篷看。濁浪排空孤燈燦﹐想黿鼉出沒其間。魂消悶顏﹐愁舒倦眼﹐何處家山。

【平沙落雁】

稻粱收﹐菇蒲秀。山光凝暮﹐江影涵秋。潮平遠水寬﹐天闊孤帆瘦。雁陣驚寒埋云岫﹐下長空飛滿滄洲。西風渡頭﹐斜陽岸口﹐不盡詩愁。

【遠浦帆歸】

水雲鄕﹐煙波蕩。平洲古岸﹐遠樹孤莊。輕帆走蜃風﹐柔櫓閒鯨浪。隱隱牙檣如屏障﹐了吾生占斷漁邦。船頭酒香﹐盤中蟹黃﹐爛醉何妨。

【山市晴嵐】

似屏園﹐如圖畫。依依村市﹐簇簇人家。小橋流水間﹐古木疏煙下。霧斂晴峯銅鉦掛﹐鬧腥風爭買魚蝦。塵飛亂沙﹐雲開斷霞﹐网曬枯槎。

【漁村落照】

楚云寒﹐湘天暮。斜陽影裏﹐幾个漁夫。柴門紅樹村﹐釣艇靑山渡。驚起沙鷗飛無數﹐倒晴光金縷扶疏。魚穿短蒲﹐酒盈小壺﹐飲盡重沽。

卷五

張小山

人月圓

【山中書事】

興亡千古繁華夢﹐詩眼倦天涯。孔林喬木﹐吳宮蔓艸﹐楚廟寒鴉。數間茅舍﹐藏書萬卷﹐投老村家。山中何事﹐松花釀酒﹐春水煎茶。

【秋日湖上】

笙歌蘇小樓前路﹐楊柳尙靑靑。畫船來往﹐總相宜處﹐濃淡陰晴。杖藜閒暇﹐孤墳梅影﹐半嶺松聲。老猿畱坐﹐白雲洞口﹐紅葉山亭。

【春晚次韻】

淒淒芳艸春云亂﹐愁在夕陽中。短亭別酒﹐平湖畫舫﹐垂柳驕驄。一聲啼鳥﹐一番夜雨﹐一陣東風。桃花吹盡﹐佳人何在﹐門掩殘紅。

【雪中遊虎丘】

梅花渾似眞眞面﹐畱我倚欄幹。雪晴天气﹐松腰玉瘦﹐泉眼冰寒。興亡遺恨﹐一丘黃土﹐千古靑山。老僧同醉﹐殘碑休打﹐寶劍羞看。

【會稽懷古】

林深藏卻雲門寺﹐回首若耶溪。薴蘿人去﹐蓬萊山在﹐老樹荒碑。神仙何處﹐燒丹傍井﹐試墨臨池。荷花十里﹐淸風鑑水﹐明月天衣。

【客垂虹】

三髙祠下天如鏡﹐山色浸空濛。蒓羹張翰﹐漁舟範蠡﹐茶竈龜蒙。故人何在﹐前程那里﹐心事誰同﹖黃花庭院﹐靑燈夜雨﹐白髮秋風。

【吳門懷古】

山藏白虎雲藏寺﹐池上老梅枝。洞庭歸興﹐香柑紅樹﹐鱸鱠銀絲。白家池館﹐吳王花艸﹐長似坡詩。可人憐處﹐啼鳥夜月﹐猶怨西施。

【春日湖上】

東風西子湖邊路﹐白髮彊尋春。盡教年少﹐金鞭俊影﹐羅帕香塵。蹇驢破帽﹐荒池廢苑﹐流水閒雲。惱余歸思﹐花前燕子﹐墻裏佳人。小樓還被靑山礙﹐隔斷楚天遙。昨宵入夢﹐那人如玉﹐何處吹簫﹖門前朝暮﹐無情秋月﹐有信春潮﹐看看憔悴﹐飛花心事﹐殘柳眉梢。

【開吳松江遇雪】

一冬不見梅花面﹐天意可憐人。曉來如畫﹐殘枝綴粉﹐老樹生春。山僧髙臥﹐松鑪細火﹐茅屋衡門。凍河堤上﹐玉龍戰倒﹐百萬愁鱗。

【寄璩源芝田禪師】

龍淵山上云屯寺﹐別是一干坤。僧參百丈﹐雪深半尺﹐梅瘦三分。幾時親到﹐松邊弄水﹐月下敲門。相思無柰﹐煙蘿洞口﹐立盡黃昏。

【三衢道中有懷會稽】

松風十里雲門路﹐破帽醉騎驢。小橋流水﹐殘梅剩雪﹐淸似西湖。而今杖履﹐靑霞洞府﹐白髮樵夫。不如歸去﹐香鑪峯下﹐吾愛吾廬。

水仙子

【西湖秋夜】

今宵爭柰月明何﹐此地那堪秋意多﹐舟移萬頃冰田破。白鷗還笑我﹐拼餘生詩酒消磨。云子舟中醉﹐雪兒湖上歌﹐老子婆娑。

【吳山秋夜】

山頭老樹起愁聲﹐沙觜殘湖蕩月明﹐倚欄不盡登臨興。骨毛寒環珮輕﹐桂香飄兩袖風生。攜手乘鸞去﹐吹簫作鳳鳴﹐回首江城。繩頭老子五千言﹐鶴背揚州十萬錢﹐白雲兩袖吟魂健。賦莊生秋水篇﹐布袍寬風月無邊。名不上瓊林殿﹐夢不到金穀園﹐海上神仙。

【秋思】

天邊白雁寫寒云﹐鏡裏鸞瘦玉人﹐秋風昨夜愁成陣。思君不見君﹐緩歌獨自開樽。燈挑盡﹐酒半醺﹐如此黃昏。海風吹夢破衡茅﹐山月勾吟掛柳梢﹐百年風月共談笑。可憐人易老﹐樂陶陶塵世飄飄。醉白酒眠牛背﹐對黃花持蟹螯﹐散誕逍遙。

【鑑湖春行】

淸光湖面鏡新磨﹐樂意船頭酒旣多﹐舟移楊柳陰中過。流鶯還笑我﹐可憐春事蹉跎。玉板筍銀絲鱠﹐紅衫兒金縷歌﹐不醉如何﹖

【西湖廢圃】

夕陽芳艸廢歌臺﹐老樹寒鴉靜禦街﹐神仙環珮今何在。荒基生暮靄﹐嘆英雄白骨蒼苔。花已飄零去﹐山曾富貴來﹐俯仰傷懷。

【何侍郎奉使日南】

波澄太液泛龍舟﹐簾捲披香出鳳樓﹐繡衣直指新除授。宮花淹禦酒﹐玉花驄錦帶吳鉤。白雪關山暮﹐黃雲海樹秋﹐一彖詩愁。

【春晚】

繭黃舊紙試銀鉤﹐蟻綠新篘泛玉舟﹐龍香古餅燻金獸。薔薇小院幽﹐春光爲我遲畱。東裏尋芳去﹐西園秉燭遊﹐醉倚南樓。西山暮雨暗蒼煙﹐南浦春風艤畫船﹐水流云去人空戀。傷心思去年﹐可憐景物依然。海棠鴝鵒﹐巖花杜鵑﹐楊柳秋千。相思詩句滿苔墻﹐合唱歌聲靜錦堂﹐合歡裙帶閒羅帳。無言倚繡牀﹐怎生人不成雙﹖花間翡翠﹐釵頭鳳凰﹐梅子鴛鴦。

【元夜小集】

停杯獻曲紫雲娘﹐走筆成章白面郎﹐移宮換羽靑樓上。招邀入醉鄕﹐彩雲深燈月交光。琉璃界笙歌鬧﹐水晶宮羅綺香﹐一曲霓裳。

【湖上卽事】

盈盈嬌步小金蓮﹐瀲瀲春波暖玉船﹐行行艸字輕羅扇。詩魂殢酒邊﹐水光花貌嬋娟。眉淡淡初三月﹐手摻摻第四弦﹐爲我畱連。

【重過西湖】

度間談笑欠嘉賓﹐湖上風流想季眞﹐梅邊才思無何遜。可憐孤負春﹐孤山誰弔逋魂﹖彩扇寫新句﹐靑樓非故人﹐兩袖紅塵。

【湖上】

金鞭裊醉動花梢﹐翠袖楦香贈柳條﹐玉波流暖迎蘭棹。西湖春事好﹐相逢酒聖詩豪。醉墨灑龍香劑﹐新弦調鳳尾槽﹐艸色裙腰。

【春日郊行】

藏鴉新柳縷金衣﹐困蝶濃花織錦機﹐乘鸞仙子飛瓊珮。尋春攜手歸﹐吟詩馬上分題。蒼煙喬木﹐殘陽翠微﹐茅店疏籬。

【靑衣洞天】

兔毫浮雪煮茶香﹐鶴羽攜風采藥忙﹐獸壺敲玉悲歌壯。蓬萊雲水鄕﹐羣仙容我疏狂。卽景詩千韻﹐飛空劍一雙﹐月滿秋江。

【春思】

山花紅雨鷓鴣啼﹐院柳蒼云燕子飛﹐池萍綠水鴛鴦睡。春殘猶未歸﹐掩妝臺懶畫蛾眉。繡牀人困﹐玉關夢回﹐錦字書遲。

【紅指甲】

玉纖彈淚血痕封﹐丹髓調酥鶴頂濃﹐金鑪撥火香雲動。風流千萬種﹐撚胭脂嬌暈重重。拂海棠梢頭露﹐按桃花扇底風﹐托香腮數點殘紅。

折桂令

【村庵卽事】

掩柴門嘯傲煙霞﹐隱隱林巒﹐小小仙家。樓外白雲﹐窗前翠竹﹐井底硃砂。五畝宅無人種瓜﹐一村庵有客分茶。春色無多﹐開到薔薇﹐落盡梨花。

【崔閒齋元帥席上】

繡簾開語燕呢喃﹐柳眼靑嬌﹐杏臉紅酣。春日遲遲﹐香風淡淡﹐相府潭潭。環粉黛犀梳玉簪﹐引兒孫竹馬靑衫。坐客江南﹐妙舞淸歌﹐闊論髙談。

【九日】

對靑山彊整烏紗﹐歸雁橫秋﹐倦客思家。翠袖殷勤﹐金杯錯落﹐玉手琵琶。人老去西風白髮﹐蝶愁來明日黃花。回首天涯﹐一抹斜陽﹐數點寒鴉。

【梅友元帥席間】

拂冰弦慢撚輕攏﹐一種天姿﹐占斷芳叢。額點宮黃﹐眉橫晚翠﹐臉暈春紅。歌夜月琉璃酒鐘﹐隔香風翡翠簾櫳。殢殺吟翁﹐柳暗花濃﹐玉暖香融。

【讀史有感】

劍空彈月下髙歌﹐說到知音﹐自古無多。白髮蕭疏﹐靑燈寂寞﹐老子婆娑。故紙上前賢坎坷﹐醉鄕中壯士磨跎。富貴由他﹐謾想廉頗﹐誰效常何﹖滄浪可以濯纓﹐嘆千里波波﹐兩鬢星星。遁迹林泉﹐甘心畎畝﹐罷念功名。靑門外蕓瓜邵平﹐白雲邊垂釣嚴陵。潮落沙汀﹐月轉林坰﹐午醉方醒。

【秋夜閨思】

剔殘燈數盡寒更﹐自別了鶯鶯﹐誰更卿卿﹖竹影疏欞。蛩聲廢井﹐桂子閒庭。淹淚眼羞看畫屏﹐瘦人兒不似丹靑。盼殺多情﹐遠信休憑﹐好夢難成。

【贈妓者秀英】

海棠嬌楊柳纖腰﹐眼轉秋波﹐臉暈春潮。檀板輕敲﹐冰弦初奏﹐彩扇低招。傾城傾國越西子梨梨棗棗﹐行雲行雨楚巫娥暮暮朝朝。橙剖並刀﹐酒捧金蕉。爛醉東風﹐受用良宵。

【疏翁學士自長沙歸】

望仙華十二芙蓉﹐夜醉長沙﹐曉過吳淞。稅駕星壇﹐題詩玉井﹐掛劍琳宮。鶴唳黃雲半空﹐雁來紅葉西風。秋興誰同﹐才唱仙童﹐相伴疏翁。

【湖上懷古次疏齋學士韻】

柳駝腰系我詩艖﹐趁夜雪歸鴻﹐暮苑啼鴉。綠樹秋千﹐靑山鐘鼓﹐畫舫琵琶。銅雀臺邊破瓦﹐金魚池上殘花。誰見繁華﹐采藥仙翁﹐賣酒人家。

【秋思】

菊花枝還爲誰黃﹐數盡歸期﹐過了重陽。錦字傳情﹐瓊簪畱恨﹐繡枕遺香。夜月冷金釵鳳凰﹐曉霜寒翠被鴛鴦。想象髙唐﹐縈損柔腸﹐夢見才郎。

【春情】

托香腮微困春纖﹐繡綫慵拈﹐寶篆羞添。往事墻頭﹐情人夢裏﹐舊恨眉尖。梨花謝春光荏苒﹐曉鶯啼酒病淹漸。燕語雕檐﹐滿院楊花﹐不捲珠簾。

【紅梅次疏齋學士韻】

壽陽妝何似環兒﹖快傳語花神﹐換卻南枝。血點冰梢﹐丹塗玉臉﹐酒暈瓊姿。拼花下何郎醉死﹐誤莊前崔護題詩。倚樹多時﹐長笛聲中﹐萬點胭脂。

【秋日海棠】

沈香亭上幽歡﹐甚陶令籬邊﹐月慘風酸。燕子來時﹐梧桐老去﹐錦樹花攢。照銀燭春宵苦短﹐惜疏林秋夜漫漫。樽俎團圞﹐破帽西風﹐華屋金盤。

【次韻秋懷】

問山人索價何髙﹖歲晚江空﹐興動書巢。古桂寒香﹐殘蘆老絮﹐病葉紅綃。愁倦客嗚嗚洞簫﹐對西風戀戀綈袍。往事徒勞﹐兩鬢秋霜﹐萬里雲濤。

【西湖懷古】

飛來何處奇峯﹖笑引吟翁。醉倒詩筒。古寺啼猿﹐晴山舞鳳﹐廢井藏龍。人已去梅花舊冢﹐客重來柳樹西風。一笑相逢﹐天竺門前﹐合澗橋東。

【王一山席間題壁】

掃詩愁滿壁龍蛇﹐壯气憑陵﹐醉眼橫斜。脫帽臨風﹐停杯問月﹐往事傷嗟。範蠡歸湖是也﹐子牙發迹遲些。笑殺豪傑﹐花謝還開﹐酒盡重賒。醉懨懨良夜迢迢﹐記席上樽前﹐酒令詩條。錦樹圍香﹐花燈奪晝﹐金屋藏嬌。碧水冷西施弄瓢﹐紫雲深秦女吹簫。占得春饒﹐鶯怕歌喉﹐柳妒蠻腰。

【湖上卽事疊韻】

錦江頭一掬淸愁﹐回首盟鷗﹐楊柳汀洲。俊友吳鉤﹐晴秋楚岫﹐退叟齊丘。賦遠遊黃州竹樓﹐泛中流翠袖蘭舟。檀口歌謳﹐玉手藏鬮。詩酒觥籌﹐邂逅綢繆﹐醉後相畱。

【桃花菊】

怪黃花厭我淸貧﹐老圃秋容﹐丹臉偸勻。前度劉郎﹐東籬陶令﹐邂逅寒溫。延壽客秋風酒樽﹐想佳人春日莊門。笑問東君﹐費盡了金錢﹐占醉紅裙。

【殿前學士席上】

岸風吹裂江云﹐迸一縷斜陽﹐照我離樽。倚徧西樓﹐畱連北海﹐斷送東君。傳酒令金杯玉筍﹐傲詩壇羽扇綸巾。驚起波神﹐喚醒梅魂﹐翠袖佳人﹐白雪陽春。

【鑑湖小集】

寫黃花庭換得白鵝﹐舊酒猶香﹐小玉能歌。命友南山﹐懷人北海﹐遁世東坡。昨日春今日秋淸閒在我﹐百年人千年調煩惱由他。樂事無多﹐良夜如何。去了朱顏﹐還再來麼﹖

【石塘道中】

雨依微天澹雲陰﹐有客徜徉﹐緩轡登臨。老樹危亭﹐平津短棹﹐遠店疏砧。傲塵世山無古今﹐避風波鷗自浮沈。霜後園林﹐萬綠枝頭﹐一點黃金。

【松江懷古】

解徵衣便可濯纓﹐小小西湖﹐總是詩情﹐天際浮圖﹐雲間舊隱﹐水上新亭。負重名陸家弟兄﹐泛輕舟何處髙僧﹖老鶴長鳴﹐翠柳堤邊﹐白薴風生。

【肅齋趙使君致仕歸】

杏花村酒滿葫蘆﹐記竹馬相迎﹐郊外先驅。淸獻家風﹐淵明歸興﹐盡自歡娛。榮故里名香二疏﹐播廉聲恩在三衢。教子讀書﹐黃卷靑燈﹐玉帶金魚。

【三衢平山亭】

倚欄干云與山平﹐一勺甘泉﹐四面虛亭。隱隱浮圖﹐層層罨畫﹐小小蓬瀛。隨月去長空雁影﹐喚秋來髙樹蟬聲。客路飄零﹐天宇澄淸﹐劍气崢嶸。

【海棠】

看佳人富貴天姿﹐點染胭脂﹐消得新詩。笑倚紅妝﹐輕彈銀燭﹐滿飲金卮。伴庭院黃昏燕子﹐嘆風流天寶環兒。老過花時﹐誰恨無香﹐我愛垂絲。喚西施伴我西遊﹐客路依依﹐煙水悠悠。翠樹啼鵑﹐靑天旅雁﹐白雪盟鷗。人倚梨花病酒﹐月明楊柳維舟。試上層樓﹐綠滿江南﹐海放春愁。

【湖上卽事】

倚髙寒渺渺愁余﹐昨夜南樓﹐今日西湖。柳影浮屠﹐巖阿杜宇﹐酒病相如。畱客醉山花解舞﹐寄離愁雲雁能書。笑倩誰扶﹖風動瑤箏﹐月滿冰壺。

【元夜燕集】

綠窗紗銀燭梅花﹐有美人兮﹐不禦鉛華。妝鏡羞鸞﹐嬌眉斂翠﹐巧髻盤鴉。可喜娘春纖過茶﹐風流煞眞字續麻。共飲流霞﹐月轉西樓﹐不記還家。

【遊龍源寺】

問行人何處龍源﹖古路縈蟠﹐細水蜿蜒。柳耳垂陰﹐花心困雨﹐樹頂摩天。借居士蒲團坐禪﹐對幽人松麈談玄。詩債畱連﹐百巧黃鸝﹐一曲新蟬。

【蓮華道中】

洗黃塵照眼滄浪﹐古道依依﹐暮色蒼蒼。遠寺松篁﹐誰家桃李﹐舊日柴桑。紅袖倚低低院墻﹐白蓮開小小林塘。過客徜徉﹐題罷新詩﹐立盡斜陽。

【湖上道院】

鶴飛來一縷靑霞﹐笑富貴飛蚊﹐名利爭蝸。古硯玄香﹐名琴綠綺﹐土釜黃芽。雙井先春采茶﹐孤山帶月鋤花。童子誰家﹐貪看西湖﹐懶誦南華。

【酒邊卽事】

鶯鶯燕燕相親﹐幸有名園﹐著我閒身。竹點詩痕﹐花消酒困﹐柳拂歌塵。錦陣裏圍香弄粉﹐畫樓前訪雨尋雲。不負靑春﹐誰共佳人﹐相約黃昏﹖

【避暑醉題】

俯滄波樓觀煙霞﹐覽勝方輿﹐獨占繁華。彩艦輕簾﹐雕鞍駿馬﹐翠袖嬌娃。十里香風酒家﹐一川涼雨荷花。醉墨塗鴉﹐題徧紅樓﹐倒裹烏紗。

【寒食】

雨霏霏店捨無煙﹐楡莢飛錢﹐柳綫搓綿。綠水人家﹐殘花院落﹐美女秋千。沽酒春衣自典﹐思家客子誰憐﹖第一橋邊﹐戀住流鶯﹐不信啼鵑。

滿庭芳

【山中雅興】

人生可憐﹐流光一瞬﹐華表千年。江山好處追遊徧﹐古意翛然。琵琶恨靑衫樂天﹐洞簫寒赤壁坡仙。濁酒好溪魚賤﹐芙蓉岸邊﹐醉上釣魚船。風波幾場﹐急疏利鎖﹐頓解名韁。故園老樹應無恙﹐夢繞滄浪。伴赤松歸歟子房﹐賦寒梅瘦卻何郎。溪橋上﹐東風暗香﹐浮動月昏黃。尋思幾般﹐圍腰玉瘦﹐約腕金寬。怕春歸又是春將半﹐信杳靑鸞。賦離恨花箋短短﹐散淸愁柳絮漫漫。欄幹畔﹐芳枝綠滿﹐梅子替心酸。相思故人﹐釵分恨股﹐粉印嬌痕。數歸期屈得春纖困﹐兩地銷魂。樓外靑山隱隱﹐花前紅雨紛紛。天涯近﹐回頭楚云﹐新月破黃昏。

【野梅】

風姿澹然﹐瓊酥點點﹐翠羽翩翩﹐羅浮舊日春風面﹐邂逅神仙。花自老靑山路邊﹐夢不到白玉堂前。空嗟羨﹐傷心故園﹐何日是歸年。

【望仙子詩卷】

滄浪小龍﹐翩翩桂旗﹐隱隱蓮峯。歌塵隔斷蓬萊洞﹐此夜相逢。羽衣曲蟾華月宮﹐紫簫聲鶴背天風。遊仙夢﹐靑山萬重﹐云冷玉芙蓉。

【湖上酸齋索賦】

尋春底忙﹐金鞭弄影﹐翠袖藏香。彩箋詩滿西湖上﹐誤入平康。到處鶯花醉鄕﹐當家風月排場。貪遊蕩﹐馬嘶綠楊﹐占斷紫雲娘。

【送別】

分飛斷腸﹐花箋寫恨﹐粉腕畱香。臨行休倚危樓望﹐總是淒涼。人去去寒煙樹蒼﹐馬蕭蕭落日沙黃。牙牀上﹐相思夜長﹐翠被夢鴛鴦。愁春未醒﹐芳心可可﹐舊友卿卿。乍分飛早是相思病﹐幾度傷情。思往事銀瓶墜井﹐賦離懷象管呵冰。人孤另﹐梅花月明﹐熬盡短檠燈。

【湖上】

逋仙舊冢﹐西施淡妝﹐坡老衰翁。香雲一枕繁華夢﹐流水光中。暮靄鐘聲故宮﹐夕陽塔影髙峯。桃源洞﹐花開亂紅﹐無樹著春風。

【過釣臺】

窮通異鄕﹐故人別後﹐短棹滄浪。相尋下榻雲霄上﹐舊日疏狂。魂夢遠不知漢光﹐腳頭睡只記劉郎。山無恙﹐歸耕富陽﹐千古占桐江。

【金華道中】

西風瘦馬﹐遙天去鴻﹐落日昏鴉。數前程掐得个歸藏卦﹐夢到山家。柳下綸竿釣槎﹐水邊籬落梅花。漁樵話﹐從頭兒聽他﹐白髮耐烏紗。營營苟苟﹐紛紛擾擾﹐莫莫休休。厭紅塵拂斷歸山袖﹐明月扁舟。畱幾冊梅詩占手﹐蓋三間茅屋遮頭。還能夠﹐牧羊兒肯畱﹐相伴赤松遊。

【題情】

朱門半掩﹐花箋自檢﹐繡綫慵拈。相思有債前生欠﹐今日新添。彈舊曲徒勞玉纖﹐遣春愁不離眉尖。黃昏漸﹐靑山一點﹐新月掛冰蟾。

【客中九日】

乾坤俯仰﹐賢愚醉醒﹐今古興亡。劍花寒夜坐歸心壯﹐又是他鄕。九日明朝酒香﹐一年好景橙黃。龍山上﹐西風樹響﹐吹老鬢邊霜。

寨兒令

【道士王中山操琴】

傍翠陰﹐解塵襟﹐婆娑小亭深又深。軫玉徽金﹐霞珮瓊簪﹐一操醉翁吟。野猿啼遠水遙岑﹐玄鶴鳴風過喬林。休彈山水興﹐難洗利名心。尋﹐何處有知音﹖

【鑑湖卽事】

枕綠莎﹐盼庭柯﹐門前鑑湖春始波。白髮禪和﹐墨本東坡﹐相伴住山阿。問太平風景如何﹖嘆貞元朝士無多﹐追陪新令尹﹐邂逅老宮娥。歌﹐驟雨打新荷。

【山中分韻得聲字】

犯帝星﹐動山靈﹐怪當年釣魚嚴子陵。塵世逃名﹐淸水濯纓﹐笑我問長生。駕靑牛自取丹經﹐換白鵝誰寫黃庭﹖煙籠燒藥火﹐月伴看書燈。聽﹐林外起秋聲。

【次韻懷古】

寫舊遊﹐換新愁﹐玉簫寒酒醒江上樓。黃鶴磯頭﹐白鷺汀洲﹐煙水共悠悠。人何在七國春秋﹐浪淘盡千古風流。隋堤猶翠柳﹐漢士自鴻溝。休﹐來往愧沙鷗。

【西湖秋夜】

九里松﹐二髙峯﹐破白雲一聲煙寺鐘。花外嘶驄﹐柳下吟篷﹐笑語散西東。舉頭夜色濛濛﹐賞心歸興匆匆。靑山銜好月﹐丹桂吐香風。中﹐人在廣寒宮。

【湖上春晚】

怕酒樽﹐殢詩魂﹐帕羅輕粉香揉淚痕。細雨紛紛﹐綠水粼粼﹐湖上馬蹄塵。世間有萬古靑春﹐花前換幾度遊人。醉煞劉伯倫﹐瘦損沈休文。紅杏村﹐杜宇怨黃昏。

【鑑湖上尋梅】

賀監宅﹐放翁齋﹐梅花老夫親自栽。路近蓬萊﹐地遠塵埃﹐淸事惱幽懷。雪模湖小樹莓苔﹐月朦朧近水樓臺。竹籬邊沽酒去﹐驢背上載詩來。猜﹐昨夜一枝開。

【春曉】

點落英﹐掩閒庭﹐海棠軒半簾紅日影。纖手瓊瓊﹐嬌語鶯鶯﹐睡起對銀箏。柳花箋閒寫芳情﹐荔枝漿微破春酲。淺斟白玉杯﹐低唱紫雲亭。輕﹐彈一曲賣花聲。

【憶鑑湖】

畫鼓鳴﹐紫簫聲﹐記年年賀家湖上景。競渡人爭﹐載酒船行﹐羅綺越王城。風風雨雨淸明﹐鶯鶯燕燕關情。柳擎和淚眼﹐花墜斷腸英。望海亭﹐何處越山靑。

【舟行感興】

愁鬢斑﹐怕春殘﹐錦衣買臣何日還﹖好夢邯鄲﹐別淚陽關﹐風度盼徵鞍。爲虛名消盡朱顏﹐掩孤篷羞見靑山。磯頭煙樹暖﹐鷗外野雲閒。難﹐能夠釣魚竿。

【春思】

曲未終﹐酒方濃﹐云收楚臺十二峯。洗雨梳風﹐怨玉啼紅﹐別意恨匆匆。話相思鸚鵡金籠﹐載離愁騕褭花驄。長天秋水遠﹐落日暮山重。空﹐簾卷畫堂中。喜又驚﹐笑相迎﹐倚湖山露華羅袖冷。誰慣私行﹐怕負深盟﹐偸步錦香亭。尋尋覓覓風聲﹐潛潛等等芳情。粉墻邊花弄影﹐朱簾下月籠明。輕﹐吹滅短檠燈。你見麼﹐我愁他﹐靑門幾年不種瓜。世味嚼蠟﹐塵事團沙﹐聚散樹頭鴉。自休官淸煞陶家﹐爲調羹俗了梅花。飲一杯金穀酒﹐分七碗玉川茶。嗏﹐不彊如坐三日縣官衙。

【題昭君出塞圖】

辭鳳閣﹐盼灤河﹐別離此情將柰何。羽蓋峨峨﹐虎皮馱馱﹐雁遠暮云闊。建旌旗五百沙陀﹐送琵琶三兩宮娥。翠車前白橐駝﹐雕籠內錦鸚哥。他﹐彊似馬嵬坡。

【小隱】

種藥田﹐小壺天﹐伴陳摶野雲深處眠。學會神仙﹐老向林泉﹐今日是歸年。蘆花絮暖勝絨氈﹐木香亭大似漁船。曲欄邊鶯睍睆﹐小池上鷺嬋娟。先﹐收拾下買山錢。

【湖上避暑】

新雨晴﹐晚涼生﹐照芙蓉玉壺秋水冷。殢酒餘酲﹐題扇才情﹐避暑小紅亭。雁云低銀甲彈箏﹐蔗漿寒素手調冰。鴛鴦情未減﹐蝴蝶夢初醒。驚﹐何處棹歌聲﹖

【三月三日書所見】

艤畫船﹐駐絲鞭﹐問誰家麗人簇管弦﹖柳媚芳妍﹐花比嬋娟﹐風韻出天然。牡丹亭畔秋千﹐蕊珠宮裏神仙。三月三日曲水邊﹐一步一朵小金蓮。穿﹐芳徑墜花鈿。

【春思】

想故人﹐暗銷魂﹐欄幹舊時無限春。笑語云云﹐圖畫眞眞﹐一朵楚臺云。怪桃根翠袖羅裙﹐伴梅花檀板金樽。瘦驚腰四指﹐愁墮淚雙痕。嗔﹐風雨送黃昏。

【紅葉】

遠樹重﹐曉霜濃﹐染千林夜來何處風。笑我衰翁﹐酒借春容﹐暮景嘆匆匆。錦模糊費盡天工﹐字殷勤流出皇宮。蕭蕭秋雨後﹐片片夕陽中。空﹐畱得繡芙蓉。

【送別】

鸞鏡單﹐鳳簫閒﹐褰衣問君何日還﹖白玉連環﹐斑竹欄幹﹐回首淚偸彈。翠模糊十二巫山﹐玉娉婷一曲陽關。芙蓉城殘月落﹐楊柳岸曉風寒。赸﹐愁上寶雕鞍。

殿前歡

【秋日湖上】

倚吟篷﹐障西風十里錦芙蓉。照滄浪似入桃源洞﹐欠个漁翁。冰泉瀉翠筒﹐玉液浮銀甕﹐羅袖擎金鳳。團香弄粉﹐泛綠依紅。

【次酸齋韻】

釣魚臺﹐十年不上野鷗猜。白雲來往靑山在﹐對酒開懷。欠伊周濟世才﹐犯劉阮貪杯戒﹐還李杜吟詩債。酸齋笑我﹐我笑酸齋。喚歸來﹐西湖山上野猿哀。二十年多少風流怪﹐花落花開。望雲霄拜將臺﹐袖星斗安邦策﹐破煙月迷魂寨。酸齋笑我﹐我笑酸齋。

【離思】

夜啼烏﹐柳枝和月翠扶疏。繡鞋香染莓苔露﹐搔首踟躕。燈殘瘦影孤﹐花落流年度﹐春去佳期誤。離鸞有恨﹐過雁無書。月籠沙﹐十年心事付琵琶。相思懶看幃屏畫﹐人在天涯。春殘豆蔻花﹐情寄鴛鴦帕﹐香冷酴醾架。舊遊臺榭﹐曉夢窗紗。

【西湖晚睛】

總宜船﹐綠情紅意雨餘天。盈盈皓月明如練﹐棹舉冰田。神仙太乙蓮﹐圖畫崔徽面﹐才思班姬扇。新詩象管﹐古調冰弦。

【客中】

望長安﹐前程渺渺鬢斑斑。南來北往隨徵雁﹐行路艱難。靑泥小劍關﹐紅葉湓江岸﹐白艸連云棧。功名半紙﹐風雪千山。錦纏頭﹐粉箏低按舞涼州。佳人一去春殘後﹐香冷云兜。晴山翠黛愁﹐綠水羅裙皺﹐細柳宮腰瘦。梨花暮雨﹐燕子空樓。

普天樂

【西湖卽事】

蕊珠宮﹐蓬萊洞﹐靑松影裏﹐紅藕香中。千機云錦重﹐一片銀河凍。縹渺佳人雙飛鳳﹐紫簫寒月滿長空。欄幹晚風﹐菱歌上下﹐漁火西東。

【贈別】

鳳釵分﹐鴛衾另﹐輕輕別離﹐小小前程。花開渭水秋﹐酒盡陽關令。不管佳人愁成病﹐載琴書畫舸無情。今宵月明﹐聲沈玉笙﹐影淡銀燈。

【次韻歸去來】

艸堂空﹐柴門閉﹐放閒柳枝﹐伴老山妻。誰傳紅錦詞﹐自說白雲偈。照下淵明休官例﹐和一篇歸去來兮。瓜田後村﹐梅泉下竺﹐菊圃東籬。

【容齋使君席間】

白頭新﹐黃花瘦﹐長天北斗﹐明月南樓。吹殘碧玉簫﹐淚滿靑衫袖。喚起姮娥爲君壽﹐舞西風桂子涼秋。百年故侯﹐千鐘美酒﹐一片閒愁。

【秋懷】

會眞詩﹐相思債﹐花箋象管﹐鈿盒金釵。雁啼明月中﹐人在靑山外。獨上危樓愁無柰﹐起西風一片離懷。白衣未來﹐東籬好在﹐黃菊先開。

【湖上廢圃】

古苔蒼﹐題痕舊﹐疏花照水﹐老葉沈溝。蜂黃點繡屏﹐蝶粉沾羅袖。困倚東風垂楊瘦﹐翠眉攢似帶春愁。尋村問酒﹐無人倚樓﹐有樹維舟。

【晚歸湖上】

翠藤枝﹐生綃扇﹐初三月上﹐第四橋邊。東坡舊賞心﹐西子新妝面。萬頃波光澄如練﹐不塵埃便是神仙。誰家畫船﹐泠泠玉箏﹐渺渺哀弦。

【鶴林觀夜坐】

鶴歸來﹐雲飛去﹐仙山玉芝﹐秋水芙蕖。瑤臺掛月奩﹐寶瑟移冰柱。一架寒香娑羅樹﹐小欄幹花影扶疏。涼生院宇﹐人閒洞府﹐客至蓬壺。

【重過西湖】

畫圖中﹐紅塵外﹐妝臺玉釵﹐芳徑羅鞋。金瓶帶酒攜﹐紈扇和詩賣。一枕淸風扁舟快﹐碧桃香兩岸花開。劉郎再來﹐西施好客﹐東閣憐才。

【暮春卽事】

老梅邊﹐孤山下﹐晴橋螮蝀﹐小舫琵琶。春殘杜宇聲﹐香冷酴醾架。淡抹濃妝山如畫﹐酒旗兒三兩人家。斜陽落霞﹐嬌雲嫩水﹐剩柳殘花。

上小樓

【題釣臺】

亭臺土花﹐江山圖畫。遁迹煙霞﹐罷念榮華﹐間別官家。泥布襪﹐上禦榻﹐龍身偃亞﹐不輕了故人足下。

淸江引

【秋思】

自從玉關人去也﹐寂寞銀屏夜。風香白藕花﹐露冷靑桐葉﹐雁兒未來書再寫。

【幽居】

紅塵是非不到我﹐茅屋秋風破。山村小過活﹐老硯閒工課﹐疏籬外玉梅三四朵。

【桐柏山中】

松風小樓香縹緲﹐一曲尋仙操。秋風玉兔寒﹐野樹金猿嘯﹐白雲半天山月小。

【湖山避暑】

好山盡將圖畫寫﹐詩會白雲社。桃笙捲浪花﹐茶乳翻冰葉﹐荷香月明人散也。

小桃紅

【寄鑑湖諸友】

一城秋雨豆花涼﹐閒倚平山望﹐不似年時鑑湖上。錦云香﹐采蓮人語荷花蕩。西風雁行﹐淸溪漁唱﹐吹恨入滄浪。

【贈琵琶妓王氏】

舞腰回雪臉舒霞﹐席上人如畫﹐壓柳欺梅舊聲價。弄琵琶﹐風流不似明妃嫁。金樽翠斝﹐玉纖羅帕﹐同醉鳳城花。

【憶疏齋學士郊行】

飛梅和雪灑林梢﹐花落春顚倒﹐驢背敲詩暮寒峭。路迢迢﹐相逢不滿疏翁笑。寒郊瘦島﹐塵衣風帽﹐詩在灞陵橋。

【春思】

倚欄花影背東風﹐暗解淸宵夢﹐舞扇歌衫與誰共。恨忡忡﹐一春愁壓眉山重。燈花玉虫﹐羅屏金鳳﹐殘月小簾櫳。

【鑑湖夜泊】

鑑湖一曲水雲寬﹐鴛錦秋成段﹐醉舞花間影零亂。夜漫漫﹐小舟只向西林喚。仙山夢短﹐長天月滿﹐玉女駕靑鸞。

【離情】

幾場秋雨老黃花﹐不管離人怕﹐一曲哀弦淚雙下。放琵琶﹐挑燈羞看圍屏畫。聲悲玉馬﹐愁新羅帕﹐恨不到天涯。

【山中】

一方明月杏花壇﹐劍气霞光爛﹐回首蓬萊自長嘆。佩秋蘭﹐黃精已夠山中飯。勞心又懶﹐干名不慣﹐歸伴野雲閒。

【夜宴】

砑金羅扇當花箋﹐醉艸湘妃怨﹐曲曲欄幹錦屏面。小壺天﹐花花按舞六幺徧。寒玉響泉﹐香風深院﹐明月十三弦。翩翩白鷺伴詩臒﹐船系靑山暮﹐一曲瑤箏寫幽素。夜何如﹐飛吟亭上神仙路。瓊樓玉宇﹐白雲紅樹﹐月冷洞庭湖。

朝天子

【山中雜書】

罷手﹐去休﹐已落在淵明後。百年心事付沙鷗﹐更誰是忘機友﹖洞口漁舟﹐橋邊村酒﹐這淸閒何處有﹖樹頭﹐錦鳩﹐花外啼春晝。夜長﹐未央﹐盼殺雞三唱。東華聽漏滿靴霜﹐卻笑淵明彊。月朗禪牀﹐風淸鶴帳﹐夢不到名利場。艸堂﹐暗香﹐春已到梅梢上。醉餘﹐艸書﹐李願盤谷序。靑山一片範寬圖﹐怪我來何暮﹐鶴骨淸臒﹐蝸殼蘧廬﹐得閒心自足。蹇驢﹐和酒壺﹐風雪梅花路。

【野景亭】

瓜田邵平﹐艸堂杜陵﹐五柳莊彭澤令。牽牛籬落掩柴荊﹐犬吠林塘靜。樹頂蟾明﹐水面風生﹐聽漁歌三四聲。小亭﹐野景﹐老我蒓鱸興。

【酸齋席上聽胡琴】

玉鞭﹐翠鈿﹐記馬上昭君面。一梭銀綫解冰泉﹐碎拆驪珠串。雁舞秋煙﹐鶯啼春院﹐傷心塞艸邊。醉仙﹐彩箋﹐寫萬里關山怨。

【春思】

見他﹐問咱﹐怎忘了當初話﹖東風殘夢小窗紗﹐月冷秋千架。自把琵琶﹐燈前彈罷﹐春深不到家。五花﹐駿馬﹐何處垂楊下﹖

【梅友元帥席上】

老夫﹐病餘﹐尙艸長門賦。阿蓮嬌吻貫驪珠﹐試聽鶯啼序。玉露冰壺﹐香風瓊樹﹐醉歸來不用扶。小奴﹐按舞﹐看了梅花去。

紅繡鞋

【次韻】

劍擊秋風鬼嘯﹐琴彈夜月猿號。半醉淵明可人招。南來山隱隱﹐東去浪淘淘﹐浙江歸路杳。

【春日湖上】

百五日淸明節假﹐兩三攢綠暗人家。客子飄零尙天涯。春風輕柳絮﹐夜雨瘦梨花﹐綠楊陰誰系馬﹖綠樹當門酒肆﹐紅妝映水鬟兒。眼底殷勤座間詩。塵埃三五字﹐楊柳萬千絲﹐記年時曾到此。

【春夜】

燕子來時酒病﹐牡丹開處詩情。庭院黃昏雨初晴。鏡心閒掛月﹐箏手碎彈冰﹐花前春夜永。

【湖上】

無是無非心事﹐不寒不暖花時。妝點西湖似西施。控靑絲玉面馬﹐歌金縷粉團兒﹐信人生行樂耳。

【聖水寺山亭】

佛國淸涼境界﹐壺天金碧樓臺。照眼西山畫屏開。海云推月上﹐江水帶潮來﹐醉嫌天地窄。

【越山卽事】

山擁玉皇香案﹐煙籠翠袖仙鬟。兩袖天風倚髙寒。鶴歸蒼樹杪﹐犬吠白雲間﹐蓬萊迷望眼。

【天臺瀑布寺】

絕頂峯攢雪劍﹐懸崖水掛冰簾。倚樹哀猿弄云尖。血華啼杜宇﹐陰洞吼飛廉﹐比人心山未險。

【次歸去來韻】

東捨西鄰酒債﹐春花秋月詩才。兩字功名困塵埃。靑山依舊好﹐黃菊近新栽﹐沒商量歸去來。

【洞庭道中】

白鷺荒堤老葑﹐黃雲遠水長空。百尺蒲帆飽西風。酒旗花影裏﹐釣艇樹陰中﹐好山千萬重。逐名利長安日下﹐望鄕關倦客天涯。孤雁南來倍思家。亂山云掩翠﹐老樹雪生花﹐凍吟詩騎瘦馬。

【天臺桐柏山中】

談世事漁樵閒問﹐洗徵塵麋鹿相親。步入蓬萊誤尋眞。竹聲搖翠雨﹐山影護蒼云﹐神仙深處隱。

【雪芳亭】

金錯落樽前酒令﹐玉娉婷樂府新聲。夜深花睡嫩寒生。一圍云錦樹﹐四面雪芳亭﹐月斜時人未醒。

【春寒】

圓舊夢衾閒錦繡﹐按新聲弦斷箜篌。滿襟離思倦登樓。花寒鸚鵡病﹐春去杜鵑愁﹐倚欄人困酒。

【歲暮】

金蓮步蒼苔小徑﹐玉鉤垂翠竹閒亭。物換星移暗傷情。遊魚翻凍影﹐啼鳥泛春聲﹐落梅香暮景。競酒爭花公事﹐吟風弄月神思。好春能有幾何時﹖玲瓏心似錦﹐卽漸鬢成絲﹐落一張閒故紙。

【山中】

黃葉靑煙丹竈﹐曲闌明月詩巢。綠波亭下小紅橋。老梅盤鶴膝﹐新柳舞蠻腰﹐嫩茶舒鳳爪。

【鑑湖】

落葉山容消瘦﹐題詩人物風流。一片閒雲駐行舟。月寒淸鏡曉﹐花淡碧壺秋﹐謫仙同載酒。

【三衢山中】

白酒黃柑山郡﹐短衣瘦馬詩人。袖手觀棋度靑春。仙橋藏老樹﹐石筍瘞蒼云﹐松花飄瑞粉。

【懷古】

金字淡橋空柳浪﹐翠微深門掩苔墻。兩袖波光釣斜陽。孤山花已老﹐雙井水猶香﹐記神仙詩句響。

【西湖雨】

刪抹了東坡詩句﹐糊塗了西子妝梳。山色空濛水模糊。行雲神女夢﹐潑墨範寬圖﹐掛黑龍天外雨。

【簡呂理問】

揮翰墨雪車冰柱﹐列神仙玉珮瓊琚。一舸紅香占西湖。雲山頻管領﹐鶯燕任追呼﹐別是个風月所。

王舉之

折桂令

【虎頂杯】

宴穹廬月暗西村﹐劍舞靑蛇﹐角奏黃昏。瑪瑙盤呈﹐瓊瑤液暖﹐狐兔愁聞。猩血冷猶凝舊痕﹐玉纖寒似怯英魂。豪士云屯﹐一曲琵琶﹐少个昭君。

【羊羔酒】

杜康亡肘後遺方﹐自墮甘泉﹐紫府仙漿。味勝醍醐﹐醲欺琥珀﹐價重西涼。凝碎玉金杯泛香﹐點浮酥鳳盞熔光。錦帳髙張﹐黨氏風流﹐低唱新腔。

【蝦須簾】

隔花陰輕護朱門﹐水影藏嬌﹐海气籠春。月晃纖波﹐風搖細浪﹐迹遠凡塵。悲翠亭低垂燕嗔﹐水精寒深祕龍珍。雲雨難親﹐咫尺天涯﹐別是乾坤。

【閨怨】

嘆窗前幹鵲無靈﹐殢定花梢﹐訴盡春情。鳳枕慵擡﹐鴛衾倦理﹐鸞鑑空明。喚玉英休開翠屏﹐減香肌羞見金鶯。欲睡難成﹐待寄誰憑﹐何處卿卿﹖

【贈胡存善】

問蛤蜊風致何如﹖秀出乾坤﹐功在詩書。云葉輕盈﹐靈華纖膩﹐人物淸臒。采燕趙天然麗語﹐拾姚盧肘後明珠。絕妙功夫﹐家住西湖﹐名播東都。

【讀史有感】

北邙山多少英雄﹐靑史南柯﹐白骨西風。八陣圖成﹐六韜書在﹐百戰塵空。輔漢室功成臥龍﹐釣磻溪兆入飛熊。世事秋蓬﹐惟有漁樵﹐跳出樊籠。

【三茆山行】

紫芝香石室淸幽﹐不老乾坤﹐自在春秋。古桂寒香﹐枯梅瘦影﹐曲澗淸流。飛膏雨龍歸洞口﹐弄晴雲鶴舞山頭。小小瀛洲﹐翠戶金扃﹐玉宇瓊樓。

【七夕】

鵲橋橫低蘸銀河﹐鸞帳飛香﹐鳳輦淩波。兩意綢繆﹐一宵恩愛﹐萬古蹉跎。剖犬牙瓜分玉果﹐吐珠絲巧在銀盒。良夜無多﹐今夜歡娛﹐明夜如何﹖

【送友赴都】

簿書中暫駐行車﹐白也無敵﹐赤爾何如﹖萬法依公﹐片言折獄﹐千里攜書。賦溫潤荊山進玉﹐吐宮商合浦還珠。天下闕

【懷錢塘】

記湖山堂上春行﹐花港觀魚﹐柳巷聞鶯。一派湖光﹐四圍山色﹐九里松聲。五花馬金鞭弄影﹐七步才錦字傳情。寫入丹靑﹐雨醉雲醒﹐柳暗花明。

【春暮】

點紗窗翠簇殘紅﹐歸路悠悠﹐情思匆匆。怕啟朱扉﹐慵拈翠靨﹐倦理香絨。楡錢小難酬化工﹐柳絲長不系東風。減盡芳容﹐翠艸蒙茸﹐綠樹玲瓏。

【訪道士不遇】

鶴飛來踏破秋陰﹐經盡南華﹐月落西岑。煉汞爲銀﹐炊煙煮石﹐點鐵成金。蘆花被藤牀竹枕﹐芰荷衣梅杖桐琴。鳳舞鸞吟﹐爾不知音﹐誰是知音﹖

水仙子

【春日卽事】

魚鱗玉尺戲晴波﹐燕嘴芹泥補舊窩﹐兔毫香墨閒工課。飲瓊漿捲玉螺﹐柳絲長忙煞鶯梭。云娥低和﹐嬌羞謾歌﹐不醉如何﹖

滿庭芳

【春夜】

梨花月明﹐秋千露冷﹐楊柳煙澄。海棠病酒風吹醒﹐不用銀燈。欄幹外閒花有影。柳梢頭宿鳥無聲。羅幃靜﹐香銷玉鼎﹐禁鼓報初更。

紅繡鞋

【秋日湖上】

紅葉荒林酒興﹐黃花老圃詩情。柳塘新雁兩三聲。湖光扶不定﹐山色畫難成﹐六橋風露冷。

【棲雲弔貫酸齋】

蘆花被西風香夢﹐玉樓才夜月云空。棲雲山上小崆峒。蟠桃仙路種﹐詩句古苔封﹐教淸名天地中。

天淨沙

【過長春宮】

壺中霞養丹砂﹐窗前云覆桃花﹐塵外誰分歲華。客來閒話﹐呼童掃葉烹茶。

金字經

【春日湖上】

山色塗靑黛﹐波光漾畫舸。小小仙鬟金縷歌。他﹐寶釵輕翠娥。花陰過﹐暖香吹綺羅。

迎仙客

【戲題】

雙解元﹐惡習姻緣﹐豫章城月明秋滿天。販茶船﹐買命錢。占得春先﹐到稱了馮魁願。

一半兒

【手帕】

藕絲纖膩織春愁﹐粉綫輕盈惹暮秋。銀葉拭殘香臉羞。玉溫柔﹐一半兒啼痕一半兒酒。

【開書】

淚痕香沁污鮫綃﹐墨迹淋漓損兔毫。心事渺茫雲路遙。念奴嬌﹐一半兒行書一半兒艸。

髙敬臣

雁兒落過徳勝令

【無題】

新愁因甚多﹐淺黛教誰畫﹖倦將珊枕欹﹐款要朱扉亞。過月明閒照綠窗紗﹐酒冷重溫白玉斝。五花驄系何處垂楊下﹐少年心虧負殺虧負殺。不恨你个冤家。髙燒銀蠟﹐寬鋪繡榻﹐今夜來麼﹖尋致爭不致爭﹐旣言定先言定。論至誠俺至誠﹐你薄幸誰薄幸。過豈不聞舉頭三尺有神明﹐忘義多應當罪名。海神廟見有他爲證﹐似王魁負桂英。磣可可海誓山盟。縷帶難逃命﹐裙刀上更自刑﹐活取了个年少書生。

黃薔薇過慶元貞

【無題】

燕燕別無甚孝順﹐哥哥行在意殷勤。三納子藤箱兒問肯﹐便待要錦帳羅幃就親。過諕得我驚急列驀出臥房門﹐他措支剌扯住我皂腰裙﹐我軟兀剌好話兒倒溫存。一來怕夫人情性哏﹐二來怕誤妾百年身。又不曾看生見長﹐便這般割肚牽腸。喚奶奶酩子裏賜賞﹐撮醋醋孩兒弄璋。過斷送得他蕭蕭鞍馬出咸陽﹐只因他重重恩愛在昭陽﹐引惹得紛紛戈戟鬧漁陽。哎﹐三郎。睡海棠﹐都則爲一曲舞霓裳。

