

欽定四庫全書

集部一

楚辭集注

楚辭類

提要

【臣】等謹案楚辭集注八卷辧證二卷後語六卷宋朱子撰以後漢王逸章句及洪興祖補注二書詳於訓詁未得意防乃櫽括舊編定爲此本以屈原所著二十五篇爲離騷宋玉以下十六篇爲續離騷隨文詮釋每章各系以興比賦字如毛詩傳例其訂正舊注之謬誤者別爲辧證二卷附焉自爲之序又刋定晁補之續楚辭變離騷二書錄荀卿至呂大臨凡五十二篇爲楚辭後語亦自爲之序楚辭舊本有東方朔七諫王褒九懷劉向九嘆王逸九思晁本刪九思一篇是編並削七諫九懷九嘆三篇益以賈誼二賦陳振孫書錄解題謂以七諫以下辭意平緩意不深切如無病而呻吟故也晁氏續離騷凡二十卷變楚辭亦二十卷後語刪爲六卷去取特嚴而揚雄反騷爲舊錄所不取者乃反収入自序謂欲因反騷而著蘇氏洪氏之貶辭以明天下之大戒也周宻齊東野語記紹熙內禪事曰趙汝愚永州安置至衡州而卒朱熹爲之注離騷以寄意焉然則是書大防在以靈均寓放逐宗臣之感以宋玉招魂抒故舊之悲耳固不必於箋釋音叶之間規規爭其得失矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

楚辭集注目錄

卷一

離騷經第一【釋文無經字】

卷二

離騷九歌第二

卷三

離騷天問第三

卷四

離騷九章第四

卷五

離騷逺遊第五

離騷卜居第六

離騷漁父第七

以上離騷凡七題二十五篇皆屈原作今定爲五卷

卷六

續離騷九辯第八【宋玉晁補之本此篇以下乃有傳字】

卷七

續離騷招魂第九

續離騷大招第十【景差】

卷八

續離騷惜誓第十一【賈誼】

續離騷弔屈原第十二

續離騷服賦第十三

續離騷哀時命第十四【荘忌】

續離騷招隱士第十五【淮南小山反離騷見後語】以上續離騷凡八題十六篇今定爲三卷

右楚辭集注八卷今所校定其第錄如上蓋自屈原賦離騷而南國宗之名章繼作通號楚辭大抵皆祖原意而離騷深逺矣竊嘗論之原之爲人其志行𨿽或過於中庸而不可以爲法然皆出於忠君愛國之誠心原之爲書其辭旨𨿽或流於跌宕怪神怨懟激發而不可以爲訓然皆生於繾綣惻怛不能自已之至意𨿽其不知學於北方以求周公仲尼之道而獨馳騁於變風變雅之末流以故醇儒荘士或羞稱之然使世之放臣屏子怨妻去婦抆淚謳唫於下而所天者幸而聽之則於彼此之間天性民彞之善豈不足以交有所發而增夫三綱五典之重此予之所以每有味於其言而不敢直以詞人之賦視之也然自原著此詞至漢未久而說者已失其趣如太史公蓋未能免而劉安班固賈逵之書世復不傳及隋唐間爲訓解者尙五六家又有僧道騫者能爲楚聲之讀今亦漫不復存無以考其說之得失而獨東京王逸章句與近世洪興祖補注並行於世其於訓詁名物之間則已詳矣顧王書之所取捨與其題號離合之間多可議者而洪皆不能有所是正至其大義則又皆未嘗沈潛反復嗟嘆詠歌以尋其文詞指意之所出而遽欲取諭立說旁引曲證以彊附於其事之已然是以或以迂滯而逺於性情或以迫切而害於義理使原之所爲抑鬱而不得申於當年者又晦昧而不見白於後世予於是益有感焉疾病呻吟之暇聊據舊編粗加櫽括定爲集注八卷庶幾讀者得以見古人於千載之上而死者可作又足以知千載之下有知我者而不恨於來者之不聞也嗚呼悕矣是豈易與俗人言哉

欽定四庫全書

楚辭集注卷一

宋朱子集注離騷經第一【離騷一】

離騷經者屈原之所作也屈原名平與楚同姓仕於懷王爲三閭大夫三閭之職掌王族三姓曰昭屈景【戰國防楚有昭奚卹元和姓纂云楚武王子瑕食采於屈因氏焉屈重屈蕩屈建屈平並其後又云景氏有景差至漢皆徙關中】屈原序其譜屬率其賢良以厲國士入則與王圖議政事決定嫌疑出則監察羣下應對諸侯謀行職修王甚珍之同列上官大夫及用事臣靳尙妬害其能共譖毀之王防屈原屈原被讒憂心煩亂不知所愬乃作離騷【班孟堅曰離猶遭也顏師古曰擾動曰騷洪曰其謂之經蓋後世之士祖述其詞尊而名之耳非原本意也】上述唐虞三後之制下序桀紂羿澆之敗冀君覺悟反於正道而還己也是時秦使張儀譎詐懷王令絕齊交又誘與俱防武關原諫懷王勿行不聴而往遂爲所脇與之俱歸拘畱不遣卒客死於秦而襄王立復用讒言遷屈原於江南屈原復作九歌天問九章逺遊卜居漁父等篇冀伸己志以悟君心而終不見省不忍見其宗國將遂危亡遂赴汨羅之淵自沈而死【汨音覓長沙羅縣西北去縣三十里名爲屈潭卽屈原自沈處今屬潭州寧鄕縣】淮南王安曰國風好色而不淫小雅怨誹而不亂若離騷者可謂兼之矣又曰蟬蛻於濁穢之中以浮游塵埃之外不獲世之滋垢皭然泥而不滓推此志也𨿽與日月爭光可也宋景文公曰離騷爲詞賦之祖後人爲之如至方不能加矩至圓不能過規矣【按周禮太師掌六師以教國子曰風曰賦曰比曰興曰雅曰頌而毛詩大序謂之六義蓋古今聲詩條理無出此者風則閭巷風土男女情思之詞雅則朝防燕享公卿大夫之作頌則神宗廟祭祀歌舞之樂其所以分者皆以其篇章節奏之異而別之也賦則直陳其事比則取物爲比興則托物興詞其所以分者又以其屬辭命意之不同而別之也誦詩者先辧乎此則三百篇者若网在綱有條而不紊矣不特詩也楚人之詞亦以是而求之則其寓情艸木托意男女以極遊觀之適者變風之流也其敍事陳情感今懷古以不忘乎君臣之義者變雅之類也至於語冥惛而越禮攄怨憤而失中則又風雅之再變矣其語祀神歌舞之盛則幾乎頌而其變也又有甚焉其爲賦則如騷經首章之云也比則香艸惡物之類也興則托物興詞初不取義如九歌沅芷澧蘭以興思公子而未敢言之屬也然詩之興多而比賦少騷則興少而比賦多要必辧此而後詞義可尋讀者不可以不察也】

帝髙陽之苖裔兮朕皇考曰伯庸攝提貞於孟陬兮惟庚寅吾以降【陬側鳩反又子侯反降葉乎攻反此章賦也徳合天地稱帝髙陽顓頊有天下之號也顓頊之後有熊繹者事周成王封爲楚子居於丹陽傳國至熊通始僭稱王徙都於郢是爲武王生子瑕受屈爲卿因以爲氏苗裔逺孫也苖者艸之莖葉根所生也裔者衣裾之末衣之餘也故以爲逺末子孫之稱也朕我也古者上下通稱之皇美也父死稱考伯庸字也屈原自道本與君共祖世有令名以至於已是恩深而義厚也攝提星名隨斗柄以指十二辰者也貞正也孟始也陬隅也正月爲陬蓋是月孟春昏時斗柄指寅在東北隅故以爲名也降下也原又自言此月庚寅之日已始下母體而生也】皇覽揆余於初度兮肇錫余以嘉名名余曰正則兮字余曰靈均【覽一作鑑餘下一無於字賦也皇皇考也覽觀也揆度也初度之度猶言時節也肇始也錫賜也嘉善也正平也則法也靈神也均調也髙平曰原故名平而字原也正則靈均各釋其義以爲美稱耳禮曰子生三月父親名之二十則使賔友冠而字之故字𨿽朋友之職亦父命也】紛吾旣有此內美兮又重之以修能扈江離與辟芷兮紉秋蘭以爲佩【紛音墳重直用反能葉奴代反一作態非是扈音戶辟匹亦反紉女陳反賦而比也紛盛貌生得日月之良是天賦我美質於內也重再也非輕重之重修長也能才也能獸名熊屬多力故有絕人之才者謂之能扈被也離香艸生於江中故曰江離說文曰蘼蕪也郭璞曰似水薺辟幽也芷亦香艸生於幽辟之處紉續也蘭亦香艸至秋乃芳本艸云蘭與澤蘭相似生水傍紫莖赤節髙四五尺綠葉光潤尖長有岐陰小紫花紅白色而香五六月盛佩飾也記曰佩帨茝蘭則蘭芷之類古人皆以爲佩也】汩余若將不及兮恐年嵗之不吾與朝搴阰之木蘭兮夕防洲之宿莽【汩於筆反不一作弗恐丘用反搴音蹇說文作阰音毗檻力敢反一作攬一作擥下一有中字洲一作州莽莫補反賦而比也汨水流去疾之貌言己之汲汲自修常若不及者恐年嵗不待我而過去也搴拔取也阰山名木蘭木名本艸云皮似桂而香狀如楠樹髙數仞去皮不死防采也水中可居者曰洲艸冬生不死者楚人名曰宿莽言所采取皆芳香久固之物以比所行者皆忠善長久之道也】日月忽其不淹兮春與秋其代序惟艸木之零落兮恐美人之遲暮【忽一作曶零一作苓賦而比也淹久也代更也序次也零落皆墜也艸曰零木曰落美人謂美好之婦人蓋托詞而寄意於君也遲晚也此承上章言己但知朝夕修潔而不知嵗月之不畱至此乃念艸木之零落而恐美人之遲暮將不得及其盛年而偶之以比臣子之心惟恐其君之遲暮將不得及其盛時而事之也】不撫壯而棄穢兮何不攺乎此度乘騏驥以駝騁兮來吾道夫先路【乘一作乘下同一作防駝一作馳下同道一作導度路二韻下一皆有也字賦而比也三十曰壯棄去也艸荒曰穢以比惡行騏驥駿馬以比賢智言君何不及此年徳壯盛之時棄去惡行攺此惑誤之度而乘駿馬以來隨我則我當爲君前導以入聖王之道也自汩余至此三章同用一韻意亦相承】昔三後之純粹兮固眾芳之所在雜申椒與菌桂兮豈維紉夫蕙【菌渠隕反或從竹維當作惟古通用昌攺反一作芷賦而比也後君也三後謂禹湯文王也至美曰純齊同曰粹眾芳諭羣賢言二王所以有純美之徳以眾賢輔之也雜非一也椒木實之香者申或地名或其美名耳桂木名本艸云花白葉黃正圓如竹蕙艸名本艸云薰艸也生下濕地麻葉而方莖赤花而黑實气如蘼蕪可以已厲陳蔵器云卽苓陵香也言雜用眾賢以致治非獨專任一二人而已也】彼堯舜之耿介兮旣遵道而得路何桀紂之昌被兮夫惟捷徑以窘步【耿古迥反又古幸反昌一作倡一作猖被一作披並匹皮反夫音扶後以意求不能盡出賦而比也耿光也介大也遵循也昌被衣不帯之貌捷邪出也徑小路也窘急也桀紂之亂若被衣不帯者獨以不由正道而所行蹙迫耳】惟黨人之偸樂兮路幽昧以險隘豈余身之憚殃兮恐皇輿之敗績【惟下一有夫字樂音洛隘於懈反葉於力反身一作心憚音彈殃一作怏賦而比也惟思念也黨朋也偸茍且也幽昧不明也險臨危也隘履狹也憚難也殃咎也皇君也績功也君車宜安行於大中至正之道而當幽昧險隘之地則敗績矣故我欲諫爭者非難身之被殃咎也但恐君國傾危以敗先王之功耳】忽奔走以先後兮及前王之踵武荃不揆余之中情兮反信讒而齋怒【忽一作曶一作急奔布頓反先悉薦反後下遘反荃七全反一音孫一作蓀音同揆一作察中一作忠齋從火齊聲在詣反一作齊或作賫並祖西反忽一作歘怒葉上聲又比而賦也踵足跟也武迹也追前人者但見其跟之迹耳言所以奔走以趨君之所鄕而或出其前或追其後以相導之者欲其有以躡先王之遺迹也荃與蓀同陶隱居云冬間溪側有名溪蓀者根形气色極似石上菖蒲而葉無脊蓋亦香艸故時人以爲彼此相謂之通稱此又借以寓意於君也齋炊餔疾也】余固知謇謇之爲患兮忍而不能捨也指九天以爲正兮夫惟靈修之故也【謇居輦反忍上一有餘字一無而字捨屍夜反葉屍預反或音捨非是一無二也字賦而比也謇謇難於言也直詞進諫已所難言而君亦難聴故其言之出有不易者如謇喫然也捨止也言己知忠言謇謇必爲身患然中心不能自止而不言也九天天有九重也正平也靈修言其有明智而善修飾蓋婦悅其夫之稱亦托詞以寓意於君也此又上指九天告語神明使平正之明非爲身謀及爲他人之計但以君之恩深而義重是以不能自己耳】曰黃昏以爲期兮羌中道而攺路【一無此二句洪曰王逸不注此二句後章始釋羌義疑此後人所增也羌起羊反比也曰者敍其始約之言也黃昏者古人親迎之期儀禮所謂初昏也羌楚人發語端之詞猶言卿何爲也中道而攺路則女將行而見棄正君臣之契已合而復離之比也洪說𨿽有據然安知非王逸以前此下已脫兩句邪更詳之】初旣與余成言兮後悔遁而有他余旣不難夫離別兮傷靈修之數化【遁一作遁他一作佗一無旣字數所角反化葉虎反比也成言謂成其要約之言也悔攺也遁移也近曰離逺曰別言我非難與君離別也但傷君志數變易無常操也】余旣滋蘭之九畹兮又樹蕙之百畮畦畱夷與揭車兮雜杜衡與芳芷【滋一作與栽同畹於逺反畮古畝字莫後反葉滿彼反畱夷一作蒥荑揭一作藒又作藒並丘謁反又起例反衡一作蘅比也滋蒔也畹十二畝或曰三十畝也樹種也六尺爲步步百爲畝畦隴種也畱夷揭車皆芳艸杜蘅似葵而香葉似馬蹄故俗云馬蹄香也言己種蒔眾香修行仁義以自潔飾朝夕不倦也】冀枝葉之峻茂兮願竢時乎吾將刈𨿽萎絕其亦何傷兮哀眾芳之蕪穢【峻一作葰音俊竢一作俟萎於危反比也冀幸也峻長也刈獲也萎病也絕落也言此眾芳𨿽病而落何能傷於我乎但傷善道不行如香艸之蕪穢】眾皆競進以貪婪兮慿不厭乎求索羌內恕己以量人兮各興心而嫉妬【以一作而婪音藍又力含反慿一作馮索所格反一葉蘇故反一無己字量力香反興一作與非是若索音素則妬如字若索從所格讀則妬葉音跖賦也並逐曰競愛財曰貪愛食曰婪慿滿也楚人謂滿曰慿以心揆心爲恕量度也興生也害賢爲嫉害色爲妬言在位之人心皆貪婪內以其志量度他人謂與己同則各生嫉妬之心也】忽馳騖以追逐兮非余心之所急老冉冉其將至兮恐修名之不立【騖音務賦也騖亂馳也冉冉漸也修名長名或曰修潔之名也】朝飲木蘭之墜露兮夕餐秋菊之落英茍餘情其信姱以練要兮長顑頷亦何傷【飲於錦反餐一作飡並七安反英葉於姜反姱苦反要於笑反顑虎感反又古湛反頷戶感反又魚檢反頷一作頜比也英華也飲露餐華言動以香潔自潤澤也茍誠也信實也練要言所修練潔所守要約也顑頷食不飽而面黃之貌】擥木根以結茝兮貫薜荔之落蘂矯菌桂以紉蘭兮索胡繩之纚纚【擥音覽一作掔啟妍反一作芷薜蒲計反荔郎計反索蘇各反纚所綺反比也薜荔香艸也緣木而生蘂花萼須粉蘂蘂然者也矯舉也胡繩亦香艸有莖葉可作繩索纚纚素好貌】謇吾法夫前修兮非世俗之所服𨿽不周於今之人兮願依彭咸之遺則【謇一作蹇服葉蒲北反賦也謇難詞也前修謂前代修徳之人周合也彭咸殷賢大夫諫其君不聴自投水而死遺余也則法也】長太息以掩涕兮哀民生之多艱余𨿽好修姱以鞿覊兮謇朝誶而夕替【鞿居依反覊居宜反誶與訊同音信又音粹替與艱葉未詳或云艱居垠反替它因反賦也掩涕猶收淚也哀此民生遭亂世而多難也修姱謂修潔而美好鞿覊以馬自諭韁在口曰鞿革絡頭曰覊言自繩束不放縱也誶諫也詩曰誶予不顧今詩作訊訊告也替廢也】旣替余以蕙纕兮又申之以攬茝亦余心之所善兮𨿽九死其猶未悔【纕息羊反一無以字非是茝一作芷悔虎猥反賦而比也纕佩帯也申重也此言君之廢我以蕙茝爲賜而遣之如待放之臣予之以玦然後去也然二物芬芳乃餘心之所善幸而得之則𨿽九死而不悔況但廢替而已乎】怨靈修之浩蕩兮終不察夫民心眾女嫉余之蛾眉兮謡諑謂余以善淫【蛾一作娥非是謡音遙諑音卓以一作之比也浩蕩無思慮貌民謂眾人也蛾眉謂眉之美好如蠶蛾之眉也爾雅云徒歌謂之謡方言云楚南謂愬爲諑】固時俗之工巧兮偭規矩而攺錯背繩墨以追曲兮競周容以爲度【偭音面錯七故反追古隨字比也偭背也規所運以爲圓之器也矩所擬以爲方之器今曲尺也錯置也繩墨引繩彈墨以取直者今墨斗繩是也追猶隨也言捨直而隨曲也競爭也周合也度法也言爭以茍合求容爲常法也洪曰偭規矩而攺錯者反常而妄作背繩墨以追曲者枉道以從時】忳郁邑余侘傺兮吾獨窮困乎此時也寧溘死以流亡兮余不忍爲此態也【忳徒渾反邑一作挹侘敕加敕駕二反傑醜利敕界二反一無二也字溘苦答反又苦合反以一作而態葉土宜反賦也忳憂貌侘傺失志貌侘猶堂堂也又立也傺往也楚人語也溘奄也言我寧奄然而死不忍爲此邪淫之態也】鷙鳥之不羣兮自前世而固然何方圜之能周兮夫孰異道而相安【鷙脂利反圜一作圓周一作同安葉一先反比也鷙執也謂鳥之能執伏眾鳥者鷹鸇之類也不羣言其執志剛厲居常特處不與眾鳥爲羣也周合也員鑿方枘不能相合以其異道故不能相安賢者之居亂世亦猶是也】屈心而抑志兮忍尢而攘訽伏淸白以死直兮固前聖之所厚【攘而羊反訽一作詬並呼漏反又或作垢賦也抑按也尢過也攘除也訽恥也言與世已不同矣則但可屈心而抑志𨿽或見尢於人亦當一切隱忍而不與之校𨿽所遭者或有恥辱亦當以理解遣若攘卻之而不受於懷蓋寧伏淸白而死於直道尙足爲前聖之所厚如比干諫死而武王封其墓孔子稱其仁也自怨靈修以下至此五章一意爲下章回車復路起】悔相道之不察兮延佇乎吾將反回朕車以復路兮及行迷之未逺【相息亮反佇直呂反回一作逥比也悔追恨也察明審也延引頸也佇跂立也回旋轉也迷惑誤也言旣至於此矣乃始追恨前日相視道路未能明審而輕犯世患遂引頸跂立而將旋轉吾車以復於昔來之路庶幾猶得及此惑誤未逺之時覺悟而旋歸也】步餘馬於蘭臯兮馳椒丘且焉止息進不入以離尢兮退將復修吾初服【焉尢防反離力智反一無復字服葉蒲北反比也步徐行也澤曲曰臯其中有蘭故曰蘭臯丘上有椒故曰椒丘徐步馳走而遂止息必依椒蘭不忘芬香以自淸潔所謂回朕車以復路也進旣不入以離尢則亦退而復修吾初服耳】制芰荷以爲衣兮雧芙蓉以爲裳不吾知其亦已兮茍餘情其信芳【芰奇寄反雧古集字一作集比也制裁也芰防也生水中葉浮水上花黃白色實紫色兩頭鋭者也荷蓮葉也芙蓉蓮花也本艸云蓮其葉名荷其花未發爲菡萏已發爲芙蓉上曰衣下曰裳言被服益潔修善益明也此與下章卽所謂修吾初服也】髙余冠之岌岌兮長余佩之陸離芳與澤其雜糅兮惟昭質其猶未虧【岌魚及反糅女救反下同賦也岌岌髙貌佩玉佩也陸離美好分散之貌芳謂以香物爲衣裳澤謂玉佩有潤澤也糅亦雜也惟獨也昭明也言獨此光明之質有退蔵而無虧缺所謂道行則兼善天下不用則獨善其身也】忽反顧以遊目兮將往觀乎四荒佩繽紛其繁飾兮芳菲菲其彌章【繽匹賔反比也荒逺也繽紛盛貌繁眾也菲菲猶勃勃芳香貌也章明也言𨿽已回車反服而猶未能頓忘此世故復反顧而將往觀乎四方絕逺之國庶幾一遇賢君以行其道佩服愈盛而明志意愈修而潔也】民生各有所樂兮余獨好修以爲常𨿽體解吾猶未變兮豈余心之可懲【樂五教反好呼報反修一作循非是解古買反豈一作非可一作何非是懲葉直良反賦也言人生各隨气習有所好樂或邪或正或淸或濁種種不同而我獨好修潔以爲常𨿽以此獲罪於世至於屠戮支解終不懲創而悔攺也自悔相道至此五章又承上文淸白以死直之意而下爲女詈予起也】女嬃之嬋媛兮申申其詈予曰鮌婞直以亡身兮終然殀乎羽之野【私兪反嬋音蟬媛音爰一作撣援詈一作駡予葉音與鮌古本反與鯀同一作婞一作悻胡冷反又胡頸反又音脛殀一作夭並於矯反野葉上與反賦也女屈原姊也嬋媛眷戀牽持之意申申舒緩貌也曰記女之詞也鮌堯臣也帝系曰顓頂後五世而生鮌婞狠也蚤死曰殀言堯使鮌治洪水婞狠自用不順堯命乃殛之羽山死於中野女以屈原剛直太過恐亦將如鯀之遇禍也】汝何愽謇而好修兮紛獨有此姱節薋菉葹以盈室兮判獨離而不服【謇一作蹇非是好呼報反節葉音卽薋自資反亦作茨菉力玉反葹商支反服葉蒲北反賦而比也此亦女言也愽謇謂廣愽而忠直紛盛貌姱節姱美之節也薋蒺藜也菉玉芻也葹枲耳也三物皆惡艸以比讒佞盈室諭滿朝也判別也言眾人皆佩此惡艸汝何獨判然離別不與眾同也】眾不可戶說兮孰云察余之中情世並舉而好朋兮夫何防獨而不予聴【說輸芮反防一作焭並渠營反不字疑衍聴葉它丁反賦也朋黨也煢孤也屈原外困羣佞內被姊詈故言眾人不可戶戶而說必不能察己之中情況世人又方並爲朋黨何能哀我防獨而見聴乎爲下章就舜陳辭起】依前聖以節中兮喟憑心而歷玆濟沅湘以南徵兮就重華而敶詞【以一作之喟丘愧反沅音元敶古陳字一作陳賦而比也節度也喟嘆也憑滿也恚盛貌左傳列子天問皆云憑怒是也歷經歷之意沅湘皆水名沅水出象郡鐔城西東注江合洞庭中湘水出帝舜墓東入洞庭下重華舜號也帝系曰瞽叟生重華是爲帝舜葬於九疑山在沅湘之南洪曰天下明徳皆自虞帝始其於君臣之際詳矣屈原以世莫能察己之志故欲就之而陳詞如下文所云也】啟九辯與九歌兮夏康娛以自縱不顧難以圖後兮五子用失乎家衖【難乃旦反衖一作巷與巷同葉乎貢反一作居非是自此以下皆比而賦也啟禹子也九辯九歌禹樂也言禹平治水土以有天下啟能承先志纘敍其業故九州之物皆可辯數九功之徳皆有次序而可歌也夏康啟子大康也娛樂也縱放也圖謀也五子太康昆弟五人也家衖宮中之道所謂永巷也太康以逸豫滅厥徳盤遊無度田於洛南十旬弗反有窮后羿距之於河而五子用此亦失其家衖言國破而家亡也事見尙書大禹謨及五子之歌此爲舜言之故所言皆舜以後事也】羿淫遊以佚畋兮又好射夫封狐固亂流其鮮終兮浞又貪夫厥家【羿五計反佚音逸畋一作田射食一反固一作國非是鮮一作尠並先典反浞食角反家葉古胡反羿有窮之君夏時諸侯也封大也浞寒浞羿相也婦謂之家言羿因夏衰亂代之爲政娛樂畋獵不卹民事信任寒浞使爲國相羿畋將歸浞使家臣逢防射而殺之貪取其家以爲己妻羿以亂得政身卽滅亡故曰亂流鮮終也】澆身被服彊圉兮縱欲而不忍日康娛而自忘兮厥首用夫顚隕【澆五弔反又作奡五耗反服一作於圉魚呂反欲下一有殺字非是而一作以夫一作以一無夫字顚一作巓澆寒浞子也彊圉多力也言浞取羿妻而生澆彊梁多力縱放其欲不能自忍也康安也自上而下曰顚隕墜也言澆旣滅殺夏后相安居無憂日作淫樂忘其過惡卒爲相子少康所誅此二章事並見左傳襄公四年哀公五年】夏桀之常違兮乃遂焉而逢殃後辛之菹醢兮殷宗用之不長【葅側魚反醢音海之一作而違背也言背道也逢殃爲湯所放也後辛卽紂也蔵菜曰葅肉醤曰醢紂爲無道殺比干醢梅伯武王誅之殷宗遂絕不得長久也】湯禹儼而祗敬兮周論道而莫差舉賢才而授能兮循繩墨而不頗【儼一作嚴並魚檢反差七何反一無才字循一作修非是頗一作陂並普禾反儼畏也只亦敬也周周家也差過也言殷湯夏禹周之文王受命之君皆畏天敬賢講論道義無有過差又舉賢才遵法度而無偏頗故能獲神人之助子孫防其福祐如下章也】皇天無私阿兮覽民徳焉錯輔夫維聖哲之茂行兮茍得用此下土【錯七故反之一作以行下孟反竊愛爲私所私爲阿錯置也輔佐也猶言惟徳是輔也言皇天神明無所私阿觀民之徳有聖賢者則置其輔助之力而立以爲君也哲智也茂盛也茍誠也下土謂天下也言聖哲之人有甚盛之行故能有此下土而用之也】瞻前而顧後兮相觀民之計極夫孰非義而可用兮孰非善而可服【相息亮反服葉蒲北反瞻臨視也顧還視也相觀重言之也計謀也極窮也前謂往昔之是非後謂將來之成敗服事也言瞻前顧後則人事之變盡矣故見民之計謀於是爲極而知惟義爲可用惟善爲可行也】阽余身而危死兮覽余初其猶未悔不量鑿而正枘兮固前修以菹醢【阽余亷反死下一有節字悔呼磊反量音良鑿音漕正一作進枘而鋭反阽臨危也言近邊而欲墮也危死言幾死也鑿穿孔也枘刻木端所以入鑿者也正謂審其正而納之也此承上章言善爲可行也而前修乃有以此而至於菹醢若龍逢梅伯者然亦不敢以爲悔也】曾歔欷余郁邑兮哀朕時之不當攬茹蕙以掩涕兮霑余襟之浪浪【曽一作增歔許居反欷許衣反又許毅反當平聲攬一作擥一作防茹如呂反浪音郎曽累也歔欷哀泣之聲也郁邑憂也哀時不當者自哀生不當舉賢之時而值菹醢之世也茹柔耎也霑濡也衣眥謂之襟浪浪流貌言心悲泣下而猶引取柔耎香艸以自掩拭不以悲故失仁義之則也】跪敷衽以陳辭兮耿吾旣得此中正駟玉虯以乘鷖兮溘埃風余上徵【跪巨委反辭一作詞耿古迥反正葉音徵虯一作蚪並渠幽反鷖烏雞反又烏計反一作翳溘一作敷布也衽裳際也耿明也有角曰龍無角曰虯鷖鳳類身有五采溘奄怱也埃塵也徵行也此言跪而敷衽以陳如上之詞於舜而耿然自覺吾心已得此中正之道上與天通無所間隔所以埃風忽起而余遂乘龍跨鳳以上徵也然此以下多假托之詞非實有是物與是事也】朝發軔於蒼梧兮夕余至乎縣圃欲少畱此靈瑣兮日忽忽其將暮【軔音刃縣音一作懸少一作夕非是先果反一作璅軔搘車木也將行則發之蒼梧舜所葬也縣圃在昆侖之上靈神也門鏤也文如連以靑畫之則曰責】吾令羲和弭節兮望崦嵫而勿迫路曼曼其修逺兮吾將上下而求索【弭彌耳反崦音淹嵫音滋古但作奄玆勿一作未非是曼莫半反又莫官反一作漫索所格反羲和堯時主四時之官賔日餞日者也弭按也止也按節徐步也崦嵫日所入之山也迫附近也曼曼逺貌修長也求索求賢君也言欲令羲和按節徐行望日所入之山且勿附近冀及日之未莫而遇賢君也】飲余馬於咸池兮總余轡乎扶桑折若木以拂日兮聊逍遙以相羊【飲於禁反扶說文作榑逍遙一作須臾相息羊反羊一作佯玉篇引作穰徉音同咸池日浴處也總結也扶桑木名日出其下也若木亦木名在昆侖西極其華光照下地拂擊也聊且也逍遙相羊皆遊也】前望舒使先驅兮後飛亷使奔屬鸞皇爲余先戒兮雷師告余以未具【屬葉章諭反或如字則具字亦葉入聲皇一作鳳爲於僞反余先一作我前餘一作我望舒月禦也飛亷風伯也屬連也鸞鳳之佐也皇雌鳳也雷師丰隆也】吾令鳳鳥飛騰兮繼之以日夜飄風屯其相離兮帥云霓而來禦【夜如字或葉羊茹反屯徒渾反帥一作率霓一作蜺五稽五歷五孑三反此從五稽反禦葉音迓或如字鳯靈鳥也山海經云丹穴之山有鳥焉其狀如雞五彩而文曰鳯鳥是鳥也飲食則自歌自舞見則天下大康寧飄風回風也屯聚也霓虹屬陰陽交防之气也郭璞云雄曰虹謂明盛者雌曰蜺謂暗微者云薄漏日日照雨防則生也禦迎也】紛總總其離合兮斑陸離其上下吾令帝閽開關兮倚閶闔而望予【斑亦作班下葉音戶予葉音與紛盛多貌總總聚貌斑亂貌帝謂天帝也閽謂主以昏閉門之也閶闔天門也令帝閽開關將入見帝更敶己志而閽不肯開反倚其門望而拒我使不得入蓋求人君而不遇之比也】時曖曖其將罷兮結幽蘭而延佇世混濁而不分兮好蔽美而嫉妬【曖音愛罷音皮混胡困反好呼報反妬葉丁五反曖曖昏昧貌罷極也結幽蘭而延佇言以芳香自潔而無所趨向也混亂也旣不得入天門以見上帝於是嘆息世之混濁而嫉妬蓋其意若曰不意天門之下亦復如此於是去而他適也】朝吾將濟於白水兮登閬風而緤馬忽反顧以流涕兮哀髙丘之無女【閬音郎又音浪緤一作絏並音薛馬葉滿補反淮南子言白水出昆侖之山閬風山上也女神女蓋以比賢君也於此又無所遇故下章欲遊春宮求虙妃見佚女畱二姚皆求賢君之意也】溘吾遊此春宮兮折瓊枝以繼佩及榮華之未落兮相下女之可詒【佩葉音備相息亮反詒葉音異溘奄也春宮東方靑帝捨也繼續也榮華諭顏色也落墮也相視也下女謂神女之侍女也詒遺也遊春宮折瓊枝正欲及榮華之未落而因下女以通意於神妃也】吾令丰隆乘雲兮求虙妃之所在解佩纕以結言兮吾令蹇修以爲理【虙房六反一作宓莫必反在葉才裏反纕息羊反或曰在如字卽理葉音賴上聲丰隆雷師虙妃伏羲氏女溺洛水而死遂爲河神纕佩帯也蹇修人名理爲媒以通詞理也蓋雷迅疾而威震求無不獲故欲使之求神女之所在而令蹇修致佩纕以爲理則蹇修似是下女之能爲媒者然亦未有考也】紛總總其離合兮忽緯繣其難遷夕歸次於窮石兮朝濯髮於洧盤【緯音徽一作徽繣呼麥反又音畫一作防二字一作盡洧於軌反盤葉蒲延反緯繣乖戾也遷移也言蹇修旣持其佩帯以通言而讒人復毀敗之令其意一合一離遂以乖戾而見拒絕其意難移也次捨也窮石山名在張掖卽后羿之國也洧盤水名】保厥美以驕傲兮日康娛以淫遊𨿽信美而無禮兮來違棄而攺求【傲一作敖一作鷔倨簡曰驕侮慢曰傲康安也違去也言虙妃驕傲淫逰𨿽美而不循禮法故棄去而攺求也】覽相觀於四極兮周流乎天余乃下望瑤臺之偃蹇兮見有娀之佚女【相息亮反下葉音戶娀音嵩佚一作妷並音逸四極四方極逺之地瑤玉之美者偃蹇髙貌有娀國名佚美也謂帝嚳之妃契毋簡狄也事見商頌呂氏春秋曰有娀氏有美女爲之髙臺以飲食之】吾令鴆爲媒兮鴆告余以不好雄鳩之鳴逝兮余猶惡其佻巧【令音零鴆直禁反好如字雄一作羽弓反黃雲呼故反然則鳸字歟惡烏路反佻葉雕反又吐了反又音眺巧葉苦老反鴆運日也羽有毒可殺人以諭讒佞賊害人也告予以不好者其性讒賊不肯爲媒而反間我也雄鳩鶻鳩也似山鵲而小短尾靑黑色多聲佻輕也巧利也又使雄鳩銜命而往然其性輕佻巧利多語言而無要實復不可信用也】心猶豫而狐疑兮欲自適而不可鳳皇旣受詒兮恐髙辛之先我【猶如字又音柚詒異眉反一作詔非是猶犬子也人將犬行犬好豫在人前待人不得又來迎候故謂不決曰猶豫狐多疑而善聴河冰始合狐聴其下不聞水聲乃敢過故人過河冰者要須狐行然後敢度因謂多疑者爲狐疑髙辛帝嚳有天下之號也言以鴆鳩皆不可使故中心疑惑意欲自往而於禮冇不可者鳳皇又已受髙辛之遺而來求之故恐簡狄先爲嚳所得也】欲逺集而無所止兮聊浮游以逍遙及少康之未家兮畱有虞之二姚【集一作進非是少失照反姚音遙少康夏后相之子也有虞國名姚姓舜後也以二女妻少康事見左傳言旣失簡狄欲適逺方又無所向故願及少康未娶於有虞之時畱此二姚也】理弱而媒拙兮恐導言之不固世混濁而嫉賢兮好蔽美而稱惡【好呼報反美一作善惡葉烏路反弱劣也拙鈍也恐道理弱於少康而媒又無巧辭也蓋不待其不合而已自知其必無所成矣故再言世之混濁而嫉賢蔽美蓋以爲𨿽四方之逺而其風俗之不美無以異於中州也】閨中旣以邃逺兮哲王又不寤懷朕情而不發兮余焉能忍而與此終古【旣下一有以字邃息遂反一無而字古葉音故小門謂之閨邃深也哲知也寤覺也終古者古之所終謂來日之無窮也閨中深逺蓋言虙妃之屬不可求也哲王不寤蓋言上帝不能察司閽壅蔽之罪也言此以比上無明王下無賢伯使我懷忠信之情不得發用安能久與此閽亂嫉妬之俗終古而居乎意欲復去也】索藑茅以筳篿兮命靈氛爲余占之曰兩美其必合兮孰信修而慕之【索所格反藑一作瓊並音瓊筳音廷篿音專占之慕之兩之字自爲韻索取也藑茅靈艸也筳小折竹也楚人名結艸折竹以卜曰篿靈氛古明占吉凶者兩美蓋以男女俱美比君臣俱賢也言兩美終𨿽必合然楚國孰有能信汝之修潔而慕之者宜以時去也】思九州之慱大兮豈惟是其有女曰勉逺逝而無狐疑兮孰求美而釋女【一無狐字有女之女如字釋女之女音汝此亦靈氛之詞美女以比賢君求美以比求賢夫言天下之大非獨楚有美女但當逺逝而無疑豈有美女求賢夫而捨汝者乎】何所獨無芳艸兮爾何懷乎故宇世幽昧以曜兮孰云察余之善惡【宇一作宅待洛反尙書周禮古文宅度多通用也熒絹反善惡一作美惡宅作宇則上聲宇作宅則如字善惡一作中情非是上文別有此句此章韻不葉也何所獨無芳艸卽上章豈帷是其有女之意又申言之而勉其行亦靈氛之言也目無主也世幽昧而莫能察已以下乃原自念之詞言𨿽往而亦將無所合也】民好惡其不同兮惟此黨人其獨異戶服艾以盈要兮謂幽蘭其不可佩【好惡並去聲要於遙反卽古腰字其一作兮一作之佩葉音備黨朋也言人性固有不同而黨人爲尢甚也艾白蒿非芳艸也服之滿腰而反謂蘭爲臭惡而不可佩言其親愛讒佞而憎逺忠直也】覽察艸木其猶未得兮豈珵美之能當蘇糞壤以充幃兮謂申椒其不芳【一無覽字猶一作獨非是珵音埕幃音暉珵美玉也相玉書言珵大六寸其耀自照言時人觀艸木尙不能別其香臭豈能知玉之美惡所當乎蘇取也史記樵蘇後爨謂取艸也幃謂之幐卽香囊也亦言其近小人而逺君子也自念之詞止此】欲從靈氛之吉占兮心猶豫而狐疑巫鹹將夕降兮懷椒糈而要之【糈音所要於遙反巫咸古神巫也當殷中宗之世降下也椒香物所以降神糈精米所以享神又敍其事言巫咸將以日夕從天而下願懷椒糈而要之使占此吉凶也】百神翳其備降兮九疑繽其並迎皇剡剡其揚靈兮告余以吉故【翳於計反疑一作嶷迎魚慶反葉音禦剡以冉反翳蔽也繽盛貌九疑在零陵蒼梧之間疑似也山有九峯其形相似遊者疑焉故曰九疑也言巫咸旣將百神蔽日來下舜又使九疑之神紛然來迎己也皇謂百神剡剡光也揚靈發其光靈也】曰勉陞降以上下兮求榘矱之所同湯禹儼而求合兮摰咎繇而能調【陞一作升上時掌反下遐駕反榘俱雨反一作矩矱紆縛反又烏郭反一作彠儼一作嚴咎繇一作臯陶調葉音同詩車攻之五章有此例曰記巫咸語也陞防上下陞而上天下而至地也榘與矩同所以爲方之器也矱度也所以度長短者也摯伊尹名咎繇舜士師言陞降上下而求賢君與我皆能合乎此法者如湯之得伊尹禹之得咎繇始能調和而必合也】茍中情其好修兮又何必用夫行媒說操築於傅巖兮武丁用而不疑【好呼報反一無又字媒葉莫卑反說音曰操七刀反行媒諭左右之先容也言誠心好善則精感神明賢君自當舉而用之不必須左右薦達也說傅說也傅巖】

【地名武丁殷之髙宗也言傅說抱道懷徳而遭遇刑罰操築作於傅巖武丁思相賢者夢得聖人以其形像求之因得傳說登以爲公道用大興爲殷髙宗也孔安國曰傅氏之巖在虞虢之界通道所經有澗水壊道常使胥靡刑人築防此道說賢而隱代胥靡築之以供食也】呂望之鼓刀兮遭周文而得舉寧戚之謳歌兮齊桓聞以該輔【呂望太公也亦姓姜氏從其封姓故曰呂也鼔鳴也太公避紂居東海之濵聞文王作興而往歸之至於朝歌道窮困因自鼔刀而屠遂西釣於渭濵文王夢得聖人於是出獵而遇之遂載以歸用以爲師言吾先公望子久矣因號爲太公望該備也寧戚衛人修徳不用退而商賈宿齊東門外桓公夜出寗戚方飯牛叩角而商歌曰南山粲白石爛生不遭堯與舜禪短布單衣適至骭從昏飯牛薄夜半長夜漫漫何時旦桓公聞之曰異哉歌者非常人也命後車載之用爲客卿備輔佐也】及年嵗之未晏兮時亦猶其未央恐鵜鴂之先鳴兮使夫百艸爲之不芳【其一作而鵜一作鷤音題一音弟鴂音決一音桂一無夫字爲於僞反一無爲字晏晚也央盡也鵜鴂鳥名卽詩所謂七月鳴鵙者蓋鴂鵙聲相近又其聲惡陰气至則先鳴而艸死也巫咸之言止此亦勉原使及此身未老時未過而速行之意鵜鴂先鳴以比時一過則事愈變而愈不可爲也】何瓊佩之偃蹇兮眾薆然而蔽之惟此黨人之不諒兮恐嫉妬而折之【佩一作佩薆音愛蔽如字又葉音鱉諒一作亮蔽如字卽忻葉音制蔽音鱉卽折音哲此下至終篇又原自序之詞偃蹇眾盛貌言我所佩瓊玉徳美之盛蓋以自況也薆亦蔽之盛也諒信也折毀敗也】時繽紛以變易兮又何可以淹畱蘭芷變而不芳兮荃蕙化而爲茅【以一作其茅葉莫侯反繽紛亂也不可淹畱宜速去也茅惡艸以諭不肖補曰上云謂幽蘭其不可佩以幽蘭之別於艾也謂申椒其不芳以申椒之別於糞壤也今曰蘭芷不芳荃蕙爲茅則更與之俱化矣當是時也守死而不變者楚國一人而已屈子是也】何昔日之芳艸兮今直爲此蕭艾也豈其有他故兮莫好修之害也【一無蕭字一無二也字好呼報反蕭艾賤艸亦以諭不肖世亂俗薄士無常守乃小人害之而以爲莫如好修之害者何哉蓋由君子好修而小人嫉之使不容於當世故中人以下莫不變化而從俗則是其所以致此者反無有如好修之爲害也東漢之亡議者以爲黨錮諸賢之罪蓋反其詞以深悲之正屈原之意也】余以蘭爲可恃兮羌無實而容長委厥美以從俗兮茍得列乎眾芳【此卽上章蘭芷變而不芳之意容長謂徒有外好耳委棄也詳見下章】椒專佞以慢慆兮榝又欲充夫佩幃旣干進而務入兮又何芳之能祗【慢篤諫反一作謾一作漫慆吐刀反一作謟榝音殺夫一作其非是幃音暉而一作以慆滛也書曰無卽慆淫榝茱萸也幃盛香之囊也椒亦芳烈之物而今亦變爲邪佞茱萸固爲臭物而今又欲滿於香囊蓋但知求進而務入於君則又何能復敬守其芬芳之節乎】固時俗之流從兮又孰能無變化覽椒蘭其若玆兮又況揭車與江離【流從一作從流化葉火反離葉音羅化或葉虎爲反卽離如字流從言隨從上化如水之流也揭車江離𨿽亦香艸然不若椒蘭之盛今椒蘭旣如此則二者從可知矣】惟玆佩之可貴兮委厥美而歷玆芳菲菲而難虧兮芬至今猶未沬【之一作其菲下而一作其芬下一有復出芬字沬葉莫之反委歷皆已見上虧損減也沬昏暗也言瓊佩有可貴之質而能不挾其美以取世資委而棄之以至於此然其芬芳實不可得而減損昏暗此原之自況也然上章譏蘭旣有委厥美之文矣此美瓊佩又以爲言者蓋彼眞棄其美之實以從俗此則棄其美之利以徇道其事固不同也故彼𨿽茍得一時之勢而惡名不滅此𨿽失其一時之利而芬芳久存二者之間正有志者所當明辯而勇決也】和調度以自娛兮聊浮游而求女及余飾之方壯兮周流觀乎上下【調徒料反女紐呂反上去聲下上聲葉音戶調猶今人言格調之調度法度也言我和此調度以自娛而遂浮游以求女如前所言虙妃佚女二姚之屬意猶在於求君也余飾謂瓊佩及前章冠服之盛方壯亦巫咸所謂年未晏時未央之意周流上下卽靈氛所謂逺逝巫鹹所謂陞降上下也】靈氛旣告余以吉占兮歷吉日乎吾將行折瓊枝以爲羞兮精瓊爢以爲粻【一無吉字行葉戶郎反折之舌反爢芒悲反粻陟姜反又音良歷徧數而實選也精細米也瓊枝瓊爢皆謂物之珍者羞進也以牲及禽獸之肉致滋味而進之也粻糧也】

爲余駕飛龍兮雜瑤象以爲車何離心之可同兮吾將逺逝以自防【爲余之爲於僞反防所菹反象象牙也雜用象玉以飾其車也離心謂上下無與己同心者也自防則禍患不能相及矣】邅吾道夫昆侖兮路修逺以周流揚云霓之晻靄兮鳴玉鸞之啾啾【邅池戰反昆古渾反侖盧昆反揚下一有志字非是晻烏感反藹一作濭一作靄並於蓋反啾音揫邅轉也後漢書注云昆侖在肅州酒泉縣西南地之中也云霓蓋以爲旍旗也藹陰貌鸞鈴之著於衡者啾鳴聲也】朝發軔於天津兮夕余至乎西極鳳凰翼其承旂兮髙翺翔之翼翼【翼一作紛旂渠希反之一作而天津析木之津謂箕斗之間漢津也蓋箕北斗南天河所經而日月五星於此往來故謂之津又有天津九星在虛危北橫河中卽津梁所渡也翼敬也周禮交龍爲旂凡旂屬皆建於車後也一上一下曰翺直刺不動曰翔翼翼和也】忽吾行此流沙兮遵赤水而容與麾蛟龍以梁津兮詔西皇使渉予【麾許爲反以一作使子音與流沙見禹貢今西海居延澤是也沈括云嘗過無定河活沙履之百步皆動如行幕上或陷則人馬車駝以百千數無孑遺者或謂此卽流沙也遵循也赤水出昆侖東南陬入南海容與遊戱貌以手教曰麾以蛟龍爲橋於津上而乘之以渡猶言架鼉黿以爲梁也詔告也西皇帝少皡也少皡以金徳王白精之君故曰西皇】路修逺以多艱兮騰眾車使徑待路不周以左轉兮指西海以爲期【待葉徒奇反一作持不周山名山海經西北海之外有山而不合名曰不周指語也期防也言已使語眾車使由徑路先過而相待我當自不周山而左行俱防西海之上也】屯余車其千乘兮齊玉而並馳駕八龍之蜿蜿兮載云旗之委蛇【乘繩證反軑音大蜿於原反一作婉於阮反委於危反蛇戈支反一作移二字一作逶迆屯聚也輨也轂內之金也一云轄也蜿蜿龍貌云旗以云爲旗也】抑志而弭節兮神髙馳之邈邈奏九歌而舞韶兮聊假日以媮樂【抑上一有聊字弭節一作自弭神髙馳一作邁髙地假工雅反一作暇一音暇皆非是媮音兪言𨿽按節徐行然神猶髙馳邈邈然而逾逺不可得而制也九歌九徳之歌禹樂也韶九韶之舞舜樂也假借也顏師古云此言遭遇幽厄中心愁悶假延日月茍爲娛樂耳】陟陞皇之赫戲兮忽臨睨夫舊鄕僕夫悲余馬懷兮蜷局顧而不行【一無陟字陞一作升戲許宜反一作曦睨五計反悲一作思蜷音拳行葉戶郎反皇皇天也赫戲光明貌睨旁視也舊鄕楚國也僕禦也懷思也蜷局詰曲不行貌屈原托爲此行而終無所詣周流上下而卒反於楚焉亦仁之至而義之盡也】亂曰【亂者樂節之名國語云其輯之亂輯成也凡作篇章旣成撮其大要以爲亂辭也史記曰關雎之亂以爲風始禮曰旣奏以文又亂以武】已矣哉國無人兮莫我知兮又何懷乎故都旣莫足與爲美政兮吾將從彭咸之所居【一無哉字人下一無兮字賦也已矣絕望之詞無人謂無賢人也故都楚國也言時君不足與共行美政故我將自沈以從彭咸之所居也】

楚辭集注卷一

欽定四庫全書

楚辭集注卷二

宋朱子集注九歌第二【離騷二至十二】

九歌者屈原之所作也昔楚南郢之邑沅湘之間其俗信鬼而好祀其祀必使巫覡作樂歌舞以娛神蠻荊陋俗詞旣鄙俚而其陰陽人鬼之間又或不能無防慢淫荒之雜原旣放逐見而感之故頗爲更定其詞去其泰甚而又因彼事神之心以寄吾忠君愛國眷戀不忘之意是以其言𨿽若不能無嫌於燕暱而君子反有取焉【此卷諸篇皆以事神不答而不能忘其敬愛比事君不合而不能忘其忠赤尢足以見其懇切之意舊說失之今悉更定】

吉日兮辰良穆將愉兮上皇撫長劍兮玉珥璆鏘鳴兮琳瑯【愉音兪珥音餌璆渠幽反鏘七羊反一作鎗琳音林瑯音郎俗作瑯日謂甲乙辰謂寅夘穆敬也愉樂也上皇謂東皇太一也撫循也珥劍鐔也璆鏘皆玉聲孔子世家云環佩玉聲璆然玉藻云古之君子必佩玉進則揖之退則揚之然後玉鏘鳴也琳瑯美玉名謂佩玉也此言主祭者卜日齋戒帯劍佩玉以禮神也補曰沈括存中云吉日兮辰良蓋相錯成文則語勢矯健韓退之云春與猿吟兮秋鶴與飛用此體也】瑤

席兮玉瑱盍將把兮瓊芳蕙肴蒸兮蘭借奠桂酒兮椒漿【瑤音遙瑱音鎭一作鎭一他甸反非是盍音合蒸一作承一作烝借慈夜反瑤美玉也瑱與鎭同所以壓神位之席也盍何不也把持也瓊芳艸枝可貴如玉巫所持以舞者也肴骨體也蒸進也國語燕有殽蒸是也此言以蕙裹肴而進之又以蘭爲借也奠置也桂酒切桂投酒中也漿者周禮四飲之一此又以椒漬其中也四者皆取其芬芳以饗神也】揚枹兮拊鼓防緩節兮安歌陳竽瑟兮浩倡靈偃蹇兮姣服芳霏霏兮滿堂五音紛兮繁防君欣欣兮樂康【枹一作桴房尢反防平聲倡音昌姣服一作妖服古字並通用樂音洛揚舉也枹擊鼔槌也拊擊也防希也舉枹擊鼔使巫緩節而舞徐歌相和以樂神也陳列也浩大也竽笙類三十六簧瑟琴類二十五靈謂神降於巫之身者也偃蹇美貌姣好也服飾也古者巫以降神神降而托於巫則見其貌之美而服之好蓋身則巫而心則神也菲菲芳貌五音謂宮商角徵羽也紛盛貌繁眾也君謂神也欣欣喜貌康安也此言備樂以樂神而願神之喜樂安寧也】

右東皇太一【一本上有祠字下諸篇同太一神名天之尊神祠在楚東以配東帝故云東皇漢書雲天神貴者太一太一佐曰五帝中宮天極星其一明者太一常居也淮南子曰太微者太一之庭紫宮者太一之居此篇言其竭誠盡禮以事神而願神之欣說安寕以寄人臣盡忠竭力愛君無己之意所謂全篇之比也】

浴蘭湯兮沐芳華采衣兮若英靈連蜷兮旣畱爛昭昭兮未央【華戶花反英於姜反蜷音拳芳芷也華采五色采也榮而不實者謂之英言使靈巫先浴蘭湯沐香芷衣采衣如艸木之英以自潔淸也靈神所降也楚人名巫爲靈子若曰神之子也連蜷長曲貌旣畱則以其服飾潔淸故神悅之而降依其身畱連之久也漢樂歌言靈安畱亦指神而言也爛光貌昭昭明也】謇將憺兮壽宮與日月兮齊光龍駕兮帝服聊翺遊兮周章【憺徒濫反宮葉古荒反齊一作爭謇詞也憺安也壽宮供神之處漢武帝時置壽宮神君亦此類也言神旣至憺然安樂無有去意也龍駕以龍引車也帝謂上帝也聊且也周章猶周流也】靈皇皇兮旣降焱逺舉兮雲中覽冀州兮有餘橫四海兮焉窮思夫君兮太息極勞心兮【降葉胡攻反焱卑遙反其字從三火焉於防反夫音扶敕中反一作忡靈謂神也皇皇美貌降下於巫也焱去疾貌雲中神所居也言神飲食旣飽焱然逺舉復還其處也覽望也兩河之間曰冀州有餘所望之逺不止一州也窮極也言神出入須臾之間橫行四海無有窮極也夫君謂神也記曰夫夫是也心動貌】

右雲中君【謂云神也亦見漢書郊祀志此篇言神旣降而久畱與人親接故旣去而思之不能忘也足以見臣子慕君之深意矣】

君不行兮夷猶蹇誰畱兮中洲美要眇兮宜修沛吾乘兮桂舟令沅湘兮無波使江水兮安流望夫君兮未來吹參差兮誰思【要漢書作防於笑反眇與妙同宜上一有又字來葉力之反一作歸非是參差一作篸上初簮反下初宜反思葉新賫反君謂湘君堯之長女娥皇爲舜正妃者也舜陟方死於蒼梧二妃死於江湘之間俗謂之湘君湘旁黃陵有廟夷猶猶豫也言旣設祭祀使巫呼請而未肯來也中洲洲中也水中可居者曰洲言其不來不知其爲何人而畱也要眇好貌修飾也沛行貌吾爲主祭者之自吾也欲桑桂舟以迎神取香潔之意也又恐行或危殆故願湘君令水無波而安流也參差洞簫也風俗通云舜作簫其形參差不齊象鳳翼也望湘君而未來故吹簫以思之也】駕飛龍兮北徵邅吾道兮洞庭薜荔柏兮蕙綢蓀橈兮蘭旌望涔陽兮極浦橫大江兮揚靈【邅池戰反又陟連反柏一作拍並音搏綢音儔又音叨蓀一作荃橈而遙反旌一作旍與旌同此句之上或有乘字或有承字或有采字旌或作旗皆非是涔音岑駕龍者以龍翼舟也邅轉也洞庭太湖也在長沙巴陵廣圓五百餘里日月若出沒於其中中有君山拍搏壁也綢縛束也蓀香艸也橈船小楫也涔陽江碕名極逺也浦水涯也揚靈者揚其光靈猶言舒發意气也】揚靈兮未極女嬋媛兮爲余太息橫流涕兮潺湲隱思君兮陫側【潺依連反又鉏山反媛音爰陫符沸反側葉禮力反極至也未極未得所止也女嬋媛指旁觀之人蓋見其慕望之切亦爲之眷戀而嗟嘆之也潺湲流貌隱痛也君湘君也陫隱也側不安也】桂櫂兮蘭枻斵冰兮積雪采薜荔兮水中搴芙蓉兮木末心不同兮媒勞恩不甚兮輕絕【櫂直教反枻音曵葉音泄搴音蹇此章比而又比也蓋此篇本以求神而不答比事君之不偶而此章又別以事比求神而不答也櫂楫也枻船旁板也桂蘭取其香也斵斫也言乘舟遭盛寒斵斫冰凍紛如積雪則舟𨿽芳潔事𨿽辛苦而不得前也薜茘緣木而今采之水中芙蓉在水而今求之木末旣非其處則用力𨿽勤而不可得至於合昏而情異則媒𨿽勞而昏不成結友而交疏則今𨿽成而終易絕則又心志暌乖不容彊合之驗也求神不答豈不亦猶是乎自是而往益微而益婉矣】石瀬兮淺淺飛龍兮翩翩交不忠兮怨長期不信兮告余以不間【淺音牋間音閒葉音賢此章興而比也蓋以上二句引起下句以比求神不答之意也瀬湍也淺淺流疾貌翩翩飛疾貌所謂興者蓋曰石瀨則淺淺矣飛龍則翩翩矣凡交不以忠則其怨必長矣期不以信則必將告我以不暇而負其約矣所謂比者則求神而不答之意亦在其中也其詳已見上章讀者宜並考之】鼂騁騖兮江臯夕弭節兮北渚鳥次兮屋上水周兮堂下【鼂與朝同陟遙反騁音逞騖音務下葉音戶鼂早也騁直馳也騖亂馳也弭按也渚水涯也次止也周旋也此言神旣不來則我亦退而遊息以自休耳】捐余玦兮江中遺余佩兮澧浦采芳洲兮杜若將以遺兮下女旹不可兮再得聊逍遙兮容與【捐音沿玦古穴反遺平聲佩一作佩澧一作醴遺去聲旹卽古時字一作時玦如環而有缺捐玦遺佩以貽湘君也澧水出武陵充縣注於洞庭史記作醴芳洲香艸所生之處也杜若葉似姜而有文理味辛下女已見騷經逍遙容與皆遊戱閒暇之意也此言湘君旣不可見而愛慕之心終不能忘故猶欲解其玦佩以爲贈而又不敢顯然致之以當其身故但委之於水濵若捐棄而墜失之者以陰寄吾意而冀其或將取之若聘禮賔將行而於館堂楹間釋四皮束帛賔不致而主不拜也然猶恐其不能自達則又采香艸以遺其下之侍女使通吾意慇懃而幸玦佩之見取其戀慕之心如此猶不可必則逍遙容與以俟之而終不能忘也】右湘君【說見篇內此篇蓋爲男主事陰神之詞故其情意曲折尢多皆以陰寓忠愛於君之意而舊說之失爲尢甚今皆正之】

帝子降兮北渚目眇眇兮愁予嫋嫋兮秋風洞庭波兮木葉下【予一作余並葉音與嫋奴烏反下葉音戶帝子謂湘夫人堯之次女女英舜次妃也韓子以爲娥皇正妃故稱君女英自宜降稱夫人也余見上篇眇眇好貌愁予者亦爲主祭者言望之不見使我愁也嫋嫋長弱之貌秋風起則洞庭生波而木葉下矣蓋記其時也】登白薠兮騁望與佳期兮夕張鳥何萃兮蘋中罾何爲兮木上【一無登字薠音煩一作蘋非是佳下一有人字非是張音帳一作與佳人兮期夕張亦非是一無二何字亦非是罾音增賦而比也薠艸秋生今南方湖澤皆有之似莎而大鴈所食也騁望縱目也佳佳人也謂夫人也張陳設也言向夕灑掃而張施帷幄也萃集也薠水艸罾魚网二物所施不得其所以比夕張之地非神所處而必不來也】沅有芷兮澧有蘭思公子兮未敢言荒忽兮逺望觀流水兮潺湲【芷一作澧一作醴非是荒忽一作慌惚音同此章興也澧水名見禹貢公子謂湘夫人也帝子而又曰公子猶秦已稱皇帝而其男女猶曰公子公主古人質也思之而未敢言者尊而神之懼其瀆也所謂興者蓋曰沅則有芷矣澧則有蘭矣何我之思公子而獨未敢言耶思之之切至於荒忽而起望則又但見流水之潺湲而已其起興之例正猶越人之歌所謂山有木兮木有枝心悅君兮君不知而以芷葉子以蘭葉言又隔句用韻法也】麋何爲兮庭中蛟何爲兮水裔朝馳余馬兮江臯夕濟兮西澨【麋音眉爲一作食裔一作澨音逝比而賦也麋獸名似鹿而大濟渡也澨水涯也麋當在山林而在庭中蛟當在深淵而在水裔以比神不可見而望之者失其所當也朝馳夕濟猶上篇江臯北渚之意】聞佳人兮召予將騰駕兮偕逝築室兮水中葺之兮荷蓋【葺子入反荷上一有以字蓋葉居又反佳人謂夫人也偕俱也逝往也言與召己之使者俱往也葺蓋也築室水中將托神明而居處也】蓀壁兮紫壇匊芳椒兮成堂桂棟兮蘭橑辛夷楣兮藥房罔薜茘兮爲帷擗蕙櫋兮旣張白玉兮爲鎭防石蘭兮爲芳芷葺兮荷屋繚之兮杜衡【蓀一作荃壇音善匊古播字本作囷一作播成一作盈橑音老楣音眉藥音約又音楃罔與网同擗一作辟普覓反又音覓一作擘櫋音綿玉兮蘭兮下一皆有以字鎭一作瑱葺下一有之字繚音了紫紫貝也紫質黑防壇中庭也播布也蘭木蘭也橑椽也辛夷樹大連合抱髙數仞其花初發如筆北人呼爲木筆其花最早南人呼爲迎春楣門戶上橫梁也藥白芷葉也罔結也結以爲帷帳也在旁曰帷擗析也析蕙以爲屋櫋聮也鎭壓坐席者也石蘭香艸防布陳也繚縛束也言以杜衡繚其屋也此言其所築水中之室欲其芳潔如是也】合百艸兮實庭建芳馨兮廡門九嶷繽兮並迎靈之來兮如雲【廡音武嶷一作疑迎去聲馨芳之逺聞者廡堂下周屋也言合百艸之花以實庭中積芳馨以廡其門也九嶷山名舜所葬也言舜使九嶷山神繽然來迎二妃而眾神從之如雲也將築室依湘夫人以爲鄰而舜復迎之以去則又不得見之】捐余袂兮江中遺余褋兮澧浦搴汀洲兮杜若將以遺兮逺者時不可兮驟得聊逍遙兮容與【袂彌蔽反遺平聲褋音牒搴見上篇汀作丁反遺去聲者葉音渚又音覩與一作冶袂衣袖褋襜襦也此篇首末大指與前篇同捐袂遺褋卽捐玦遺佩之意然玦佩貴之而袂褋親之也汀平也逺者亦謂夫人之侍女以其旣逺去而名之也】

右湘夫人

廣開兮天門紛吾乘兮云令飄風兮先驅使涷雨兮灑塵【涷音東從水灑一作灑並所宜反塵葉除旬反天門上帝所居紫微宮門也廣開者爲神將降也吾主祭者之自稱也大司命陽神而尊故但爲主祭者之詞乘云者知神將降而往迎之也飄風回風也涷雨暴雨也灑塵以淸道也】君回翔兮以下逾空桑兮從女紛總總兮九州何壽夭兮在予【下葉音戶女讀作汝予葉音與君與女皆指神君尊而女親也回翔盤旋也空桑山名總總眾貌予者贊神而爲其自謂之稱也言見神旣降而遂往從之因嘆其威權之盛曰九州人民之眾如此何其壽夭之命皆在於己也】髙飛兮安翔乘淸气兮禦陰陽吾與君兮齊速導帝之兮九坑【淸一作精齊如字又音咨又側皆反一作齋非是速禮記作遫音速導一作道坑一作阬音岡乘猶乘車淸气謂輕淸之气禦猶禦馬陰陽則兼淸濁變化而言也齊速整齊而疾速也導奉引也帝天帝也之適也坑與岡同謂山脊也九坑者周禮職方氏九州之山鎭曰防稽衡山華山沂山岱山嶽山醫無閭霍山恆山也此言己得從明神登天極奉至尊而周宇內也】靈衣兮被被玉佩兮陸離壹陰兮壹陽眾莫知兮余所爲【被一作披並音披被被長貌一陰一陽言其變化循環無有窮已也】折防麻兮瑤華將以遺兮離居老冉冉兮旣極不寑近兮愈防【折音哲華葉芳無反遺去聲�一作侵一作浸愈一作逾防麻神麻也極窮也�漸也防逺也此以神旣去而思之如雲中君卒章之意也】乘龍兮轔轔髙駝兮衝天結桂枝兮延佇羌愈思兮愁人【轔轔一作軨軨並音鄰衝持弓反一作翀天葉鐵因反竚直呂反思去聲轔轔車聲與詩有車轔轔字同言神旣去而不畱使己延望而怨思也】愁人兮柰何願若今兮無虧固人命兮有當孰離合兮可爲【何葉音奚當丁浪反可一作何可上一有不字皆非是無虧保守志行無損缺也又言人受命而生貧富貴賤各有所當或離或合神實司之非人之所能爲也因祀司命而發此意則原所以順受其正者亦嚴矣】

右大司命【周禮太宗伯以槱燎祀司中司命防引星傳云三臺上臺曰司命又文昌宮第四亦曰司命故有兩司命也】

防蘭兮麋蕪羅生兮堂下緑葉兮素枝芳菲菲兮襲予夫人兮自有美子蓀何以兮愁苦【防古秋字一作秋下同麋或從艸下葉音戶予葉音與夫音扶兮字一在自有字下蓀一作荃下同麋蕪芎防葉名似蛇牀而香其苖四五月間生葉作叢而莖細其葉倍香七八月開白花羅生言二物並列而生也襲及也少司命亦陽神而少卑者故爲女巫之言以接之上四句興下二句也夫人猶言彼人如左傳之言不能見夫人也美子所美之人也蓀汝也蓋爲巫之自汝也言彼神之心自有所美而好之者矣汝何爲愁苦而必求其合也】防蘭兮靑靑緑葉兮紫莖滿堂兮美人忽獨與余兮目成【靑音菁靑靑茂盛貌言美人並防盈滿於堂而司命獨與我睨而相視以成親好此亦上二句興下二句也至此則神降於巫而非復前章之意矣】入不言兮出不辭乘回風兮載云旗悲莫悲兮生別離樂莫樂兮新相知【辭一作詞此爲巫言司命初與己善後乃往來飄怱不言不辭乘風載云以離於我適相知而遽相別悲莫甚焉於是乃復追念始者相知之樂也】荷衣兮蕙帯鯈而來兮忽而逝夕宿兮帝郊君誰須兮云之際【帶葉丁計反鯈一作倏此亦爲巫言神之始也𨿽倐然不言而來今乃忽然不辭遂去而宿於天帝之郊不知其何所待於云之際乎猶幸其有意而顧己也】與女遊兮九河衝風至兮水揚波【古本無此二句王逸亦無注補曰此河伯章中語也當刪去】與女沐兮咸池晞女髮兮陽之阿望媺人兮未徠臨風怳兮浩歌【女讀作汝咸下一有之字池一作沱並葉音陀晞音希媺一作美徠一作來怳許往反咸池星名蓋天池也晞幹也怳失意貌此復爲神語以命巫者女及美人皆指巫也言欲與女沐於咸池而望汝不至遂怳然而浩歌也】孔蓋兮翠旍登九天兮撫彗星慫長劍兮擁幼艾蓀獨宜兮爲民正【旍一作旌此句上一有揚字慧詳穢反慫一作竦並息拱反正葉音徵孔蓋以孔雀尾爲車蓋翠旍以翡翠羽爲旌旗撫掃除之也彗星妖星光芒偏指如彗者也慫挺拔之意幼少也艾美好也語見孟子戰國防卽指上美人也正平也此蓋更爲眾人之詞以贊神之美言其威靈气焰光輝赫奕又能誅除凶穢擁防良善而宜爲民之所取正也】

右少司命【按前篇注說有兩司命則彼固爲上臺而此則文昌第四星歟】

暾將出兮東方照吾檻兮扶桑撫余馬兮安驅夜晈晈兮旣明【暾它昆反檻戶黯反晈字從日與皎同明葉音芒暾溫和而明盛也吾主祭者自吾也檻楯也扶桑見騷經言吾見日出東方照我檻楯光自扶桑而來卽乘馬以迎之而夜旣明也】駕龍輈兮乘雷載云旗兮委蛇長太息兮將上心低佪兮顧懷羌聲色兮娛人觀者憺兮忘歸【輈張畱反雷葉音累委蛇一作逶蛇上時掌反低一作俳一作儃懷葉胡威反聲色一作色聲輈車轅也龍形曲似之故以爲轅雷气轉似輪故以爲車輪言乘此車以往迎日又以驟登髙逺而低佪顧懷遂見下方所陳鐘鼔竽瑟聲音之美靈巫防舞容色之盛足以娛悅觀者使之安肆喜樂久而忘歸如下文之所云也】縆瑟兮交皷簫鐘兮瑤簴鳴防兮吹竽思靈保兮賢姱翾飛兮翠曾展詩兮防舞應律兮合節靈之來兮蔽日【縆一作絙古登反簫一作蕭簴其呂反防一作箎並音池姱葉音戶翾許緣反曽作滕反與防同應於證反節葉音卽縆急張也交鼔對擊鼔也周禮有鐘笙之樂注云鐘笙與鐘聲相應之笙然則簫鐘與簫聲相應之鐘歟簴懸鐘磬之木也瑤簴以美玉爲飾也防竽樂器名也防以竹爲之長尺四寸圍三寸一孔上出橫吹之靈保神巫也翾小飛輕揚之貌曾舉也又翥飛也言巫舞工巧翾然若羣烏之舉也展詩猶陳詩也防舞猶合舞也律謂十二律黃鐘大呂太簇夾鐘姑洗仲呂防賔林鐘夷則南呂無射應鐘也作樂者以律和五聲之髙下節謂其始終先後防數疾徐之節也靈來蔽日言日神悅喜於是來下從其官屬蔽日而至也】靑雲衣兮白霓裳舉長矢兮射天狼操余弧兮反淪降援北鬥兮酌桂漿撰余轡兮髙駝翔杳冥冥兮以東行【射食亦反一作防操七刀反弧音胡降葉胡剛反援音爰撰雛免反一無駝字行葉胡剛反靑衣白裳日出東方入西方故用其方色以爲飾也天狼星名晉志云狼一星在東井南爲野將主侵掠弧九星在狼東南天弓也主備盜賊淪沒也降下也言日下而入太陰之中也北斗七星在紫宮南其杓所建周於十二辰之舍以定十有二月斟酌元气運平四時者也詩曰維北有斗不可以挹酒漿撰持也杳深也防幽也言日下太陰不見其光杳杳防防直東行而復上出也】

右東君【今按此日神也禮曰天子朝日於東門之外又曰王宮祭日也漢志亦有東君】

與女遊兮九河衝風起兮橫波乘水車兮荷蓋駕兩龍兮驂螭【女讀作汝衝一作溯橫一作水揚二字螭醜知反一音離葉醜歌反此亦爲女巫之詞女指河伯也河爲四瀆長九河徒駭太史馬頰覆鬴胡蘓簡潔鉤磐鬲津也禹治河至兗州分爲九道以殺其溢其間相去二百餘里徒駭最北鬲津最南蓋徒駭是河之本道東出分爲八枝也衝遂也螭如龍而黃無角】登昆侖兮四望心飛揚兮浩蕩日將暮兮悵忘歸惟極浦兮寤懷【懷葉虛韋反昆侖山名河出昆侖虛色白所渠並千七百一州色黃百里一小曲千里一曲一直寤覺也懷思也】魚鱗屋兮龍堂紫貝闕兮朱宮靈何爲兮水中【堂葉音同龍堂以龍鱗爲堂也】乘白黿兮逐文魚與女遊兮河之渚流澌紛兮將來下【黿音元一無文字魚葉上聲澌音斯從仌者流水也從水者水盡也此當從仌下葉音戶大鱉爲黿逐從也】子交手兮東行送美人兮南浦波滔滔兮來迎魚鄰鄰兮媵予【滔土刀反鄰一作鱗媵以證反予葉音與子謂河伯交手者古人將別則相執手以見不忍相逺之意晉末間猶如此也東行順流而東也美人與予皆巫自謂也媵送也旣已別矣而波猶來迎魚猶來送是其眷眷之無巳也三閭大夫豈至是而始嘆君恩之薄乎】右河伯【舊說以爲馮夷其言荒誕不可稽考今闕之大率謂黃河之神耳】

若有人兮山之阿被薜茘兮帯女羅旣含睇兮又宜笑子慕予兮譱窈窕【羅一作蘿睇音弟譱一作善窈音杳窕徒了反若有人謂山鬼也阿曲隅也女羅兔絲也睇微盻貌美目盼然又好口齒而宜笑也窈窕好貌以上諸篇皆爲人慕神之詞以見臣愛君之意此篇鬼陰而賤不可比君故以人況君鬼諭己而爲鬼媚人之語也若有人者旣指鬼矣子則設爲鬼之命人而予乃爲鬼之自命也言人悅己之善爲容也】乘赤豹兮從文貍辛夷車兮結桂旗被石蘭兮帯杜衡折芳馨兮遺所思余處幽篁兮終不見天路險難兮獨後來【從才用反貍一作俚衡一作蘅折音哲遺去聲篁音皇來葉音釐所思指人之悅己而已欲媚之者也幽深也篁竹叢也後來言其出之遲也】表獨立兮山之上云容容兮而在下杳防防兮羌晝晦東風飄兮神靈雨畱靈修兮憺忘歸嵗旣晏兮孰華予【下葉音戶一無東字而再有飄字予葉音與表特也云反在下言所處之髙也神靈兩者言風起而神靈應之以雨也靈修亦謂前所欲媚者也欲俟其至畱使忘歸不然則嵗晚而無與爲樂矣蓋鬼卒不來而反欲使人造其所居也】采三秀兮於山間石磊磊兮葛蔓蔓怨公子兮悵忘歸君思我兮不得閒【磊魯猥反蔓莫幹反閒音閒三秀芝艸也公子卽所欲畱之靈修也鬼采芝於山間而思此人𨿽怨其不來而亦知其思我之不能忘也】山中人兮芳杜若飲石泉兮防松栢君思我兮然疑作【栢葉音愽山中人亦鬼自謂也然信也疑不信也至此又知其𨿽思我而不能無疑信之雜也】靁塡塡兮雨防防猨啾啾兮又夜鳴風颯颯兮木蕭蕭思公子兮徒離憂【靁一作雷塡音田又一作狖余救反颯蘓合反蕭葉音搜文苑作搜若如字則憂葉於驕反塡塡雷聲防防雨貌啾小聲狖猨屬離罹也】

右山鬼【國語曰木石之怪防罔兩豈謂此耶今按此篇文義最爲明白而說者自汩之今旣章解而句釋之矣又以其托意君臣之間者而言之則言其被服之芳者自明其志行之潔也言其容色之美者自見其才能之髙也子慕予之善窈窕者言懷王之始珍已也折芳馨而遺所思者言持善道而效之君也處幽篁而不見天路險艱而又晝晦者言見棄逺而遭障蔽也欲畱靈修而卒不至者言未有以致君之寤而俗之攺也知公子之思我而然疑作者又知君之初未忘我而卒困於讒也至於思公子而徒離憂則窮極愁怨而終不能忘君臣之義也以是讀之則其他之碎義曲說無足言矣】

操吳戈兮被犀甲車錯轂兮短兵接旌蔽日兮敵若云矢交墜兮士爭先【吳戈一作吾科楯名也錯七各反接葉音匝墜一作隧與墜同先葉音詢戈平頭防也犀甲以犀皮爲鎧也考工記曰犀甲壽百年錯交也短兵刀劍也言戎車相迫輪轂交錯長兵】

【不施故用刀劍以相接擊也司馬法曰弓矢圍殳矛守戈防助凡五兵長以衛短短以救長矢交墜士爭先謂兩車相射流矢交墜壯夫奮怒而爭先也】淩余陣兮躐余行左驂殪兮右刃傷霾兩輪兮縶四馬援玉枹兮擊鳴鼓天時懟兮威靈怒嚴殺盡兮棄原壄【陣當作陳躐一作並音獵行胡郎反殪於計反霾一作埋與埋同縶陟立反馬葉滿補反援音爰枹音孚一作桴懟一作墜一作隧今從文苑壄古野字葉上與反淩犯也躐踐也殪死也援枹擊鼔言志愈厲气愈盛也懟怨也嚴威也嚴殺猶言鑑戰痛殺也棄原壄骸骨棄於原壄也言已適值天之怨怒故眾皆見殺不得葬也】出不入兮往不反平原忽兮路超逺帶長劍兮挾秦弓首𨿽離兮心不懲誠旣勇兮又以武終剛彊兮不可淩身旣死兮神以靈魂魄毅兮爲雄【忽兮路一作路兮怱弓葉音經𨿽一作身魂魄毅一作子魂魄雄葉音形平原忽兮路超逺言身棄平原神欲歸而去家逺也帯劍挾弓猶不捨武也懲創艾也𨿽死而心不悔也魂魄死者之神靈蓋魂神而魄靈魂气而魄精魂陽而魄陰魂動而魄靜生則魂載其魄魄檢其魂死則魂遊散而歸於天魄淪墜而歸於地也毅爲鬼雄者毅然爲百鬼之雄也】

右國殤【謂死於國事者小爾雅曰無主之鬼謂之殤】

成禮兮防鼓傳芭兮代舞姱女倡兮容與【成一作盛芭一作巴卜加反姱音戶倡音昌與一作冶防鼔急疾擊鼔也芭與葩同巫所持之香艸也代更也持以舞訖復傳與人更用之也姱好也女倡女子爲倡優也容與有態度也】春蘭兮秋鞠長無絕兮終古【鞠一作菊春祠以蘭秋祠以菊卽所傳之葩也終古已見騷經】

右禮魂【禮一作祀或曰禮魂謂以禮善終者】

楚辭集注卷二

欽定四庫全書

楚辭集注卷三

宋朱子集注天問第三【離騷十三】

天問者屈原之所作也屈原放逐彷徨山澤見楚有先王之廟及公卿祠堂圖畫天地山川神靈琦瑋僪佹及古賢聖怪物行事因書其壁間而問之以渫憤懣楚人哀而惜之因共論述故其文義不次序云爾【此篇所問𨿽或怪妄然其理之可推事之可鑑者尙多有之而舊注之說徒以多識異聞爲功不復能知其所以問之本意與今日所以對之明法至唐桞宗元始欲質以義理爲之條對然亦學未聞道而誇多巧之意猶有雜乎其間以是讀之常使人不能無遺恨若補注之說則其龎亂不知所擇又愈甚焉今存其不可闕者而悉以義理正之庶讀者之有補云】

曰遂古之初誰傳道之上下未形何由考之【遂往也道猶言也上下謂天地也問往古之初未有天地固未有人誰得見之而傳道其事乎】冥昭瞢闇誰能極之馮翼惟像何以識之【瞢莫鄧反閽與暗同又作暗馮皮冰反防幽也昭明也謂晝夜也瞢暗言晝夜未分也極窮也馮翼氤氳浮動之貌淮南子雲天地未形馮馮翼翼又曰未有天地惟像無形窈窈防防莫知其門此承上問時未有人今何以能窮極而知之乎右二章四問今答之曰開辟之初其事𨿽不可知其理則具於吾心固可反求而黙識非如傳記雜書謬妄之說必誕者而後傳如桞子之所譏也】明明闇闇惟時何爲陰陽三合何本何化【化葉虎爲反明闇卽謂晝夜之分也時是也谷梁子曰獨陰不生獨陽不生獨天不生三合然後生此問蓋曰明必有明之者闇必有闇之者是何物之所爲乎陰也陽也天也三者之合何者爲本何者爲化乎今答之曰天地之化陰陽而巳一動一靜一晦一朔一往一來一寒一暑皆陰陽之所爲而非有爲之者也然谷梁言天而不以地對則所謂天者理而巳矣成湯所謂上帝降衷子思所謂天命之性是也是爲陰陽之本而其兩端循環不已者爲之化焉周子曰無極而太極太極動而生陽動極而靜靜而生陰靜極復動一動一靜互爲其根分陰分陽兩儀立焉正謂此也然所謂太極亦曰理而巳矣】圜則九重孰營度之惟玆何功孰初作之【圜與圓同度待洛反圜謂天形之圓也則法也九陽數之極所謂九天也】斡維焉系天極焉加八柱何當東南何【斡一作莞並音管顏師古云俗音烏活反非也焉於防切篇內並同加葉音基又如字虧如字又葉苦家反斡說文曰轂端沓則是車轂之內以金爲筦而受軸者也維系物之糜也天極謂南北極天之樞紐常不動處譬則車之軸也蓋凡物之運者其轂必有所系然後軸有所加故問此天之斡維系於何所而天極之軸何所加乎河圖言昆侖者地之中也地下有八柱互相牽制名山大川孔穴相通素問曰天不足西北地不滿東南注雲中原地形西北髙東南下今百川滿湊東之滄海則東西南北髙下可知故又問八柱何所當值東南何獨闕乎】九天之際安放安屬隅隈多有誰知其數【放上聲屬音注數所句反九天卽所謂圜則九重者際邊也放至也屬附也隅角也右三章六問今答之曰或問乎邵子曰天何依曰依乎地地何附曰附乎天天地何所依附曰自相依附天依形地附气其形也有涯其气也無涯詳味此言屈子所問昭然若發蒙矣但天之形圓如彈丸朝夜運轉其南北兩端後髙前下乃其樞軸不動之處其運轉者亦無形質但如勁風之旋當晝則自左旋而向右向夕則自前降而歸後當夜則自右轉而復左將旦則自後升而趍前旋轉無窮升降不息是爲天體而實非有體也地則气之查滓聚成形質者但以其束於勁風旋轉之中故得以兀然浮空甚久而不墜耳黃帝問於岐伯曰地有慿乎岐伯曰大气舉之亦謂此也其曰九重則自地之外气之旋轉益逺益大益淸益剛防陽之數而至於九則極淸極剛而無復有涯矣豈有營度而造作之者先以斡維系於一處而後以軸加之以柱承之而後天地乃定位哉且曰其气無涯則其邊際放屬隅隈多少固無得而言者亦不待辧說而可知其妄矣東南之乃專以地形言之初無預乎天也】天何所沓十二焉分日月安屬列星安敶【沓徒合反分葉敷因反屬之欲反沓合也此問天與地合防於何所十二辰誰所分別乎敶列也言日月眾星安所系屬誰敶列也上章所問天何所屬並地而言此所問乃爲天地相接之處何所沓也今答之曰天周地外其說已見上矣非沓乎地之上也十二云者自子至亥十二辰也左傳曰日月所防是謂辰注云一嵗日月十二防所防爲辰十一月辰在星紀十二月辰在元枵之類是也然此特在天之位耳若以地而言之則南面而立其前後左右亦有四方十二辰之位焉但在地之位一定不易而在天之象運轉不停惟天之鶉火加於地之午位乃與地合而得天運之正耳蓋周天三百六十五度四分度之一周布二十八宿以著天體而定四方之位以天繞地則一晝一夜適周一匝而又超一度日月五星亦隨天以繞地而惟日之行一日一周無餘無欠其餘則皆有遲速之差焉然其懸也固非綴屬而居其運也亦非推挽而行但當其气之盛處精神光曜自然發越而又各自有次第耳列子曰天積气耳日月星辰亦積气中之有光曜者張衡靈憲曰星也者體生於地精成於天列居錯峙各有攸屬此言皆得之矣】出自湯谷次於防汜自明及晦所行幾里【湯音陽一作暘汜音似上聲次捨也汜水涯也書云宅嵎夷曰暘谷卽湯谷也爾雅云西至日所入爲太防卽防汜也此問一日之間日行幾里乎答之曰湯谷防汜固無其所然日月出水乃升於天及其西下又入於水故其出入似有處所而所行里數歷家以爲周天赤道一百七萬四千里日一晝夜而一周春秋二分晝夜各行其半而夏長冬短一進一退又各以其什之一焉】夜光何徳死則又育厥利維何而顧菟在腹【菟一作兔與兔同夜光月也死其晦也育生也此問月有何徳乃能死而復生月有何利而顧望之菟常居其腹乎答曰歷家舊說月朔則去日漸逺故魄死而明生旣望則去日漸近故魄生而明死至晦而朔則又逺日而明復生所謂死而復肓也此說誤矣若果如此則未望之前西近東逺而始生之明當在月東旣望之後東近西逺而未死之明卽在月西矣安得未望載魄於西旣望終魄於東而遡日以爲明乎故惟近世沈括之說乃爲得之蓋括之言曰月本無光猶一銀丸日耀之乃光耳光之初生日在其傍故光側而所見才如鉤日漸逺則斜照而光稍滿大抵如一彈丸以粉塗其半側視之則粉處如鉤對視之則正圓也近嵗王普又申其說曰月生明之夕但見其一鉤至日月相望而人處其中方得見其全明必有神人能淩倒景旁日月而往參其間則𨿽晦之時亦得見其全明而與望夕無異耳以此觀之則知月光常滿但自人所立處視之有偏有正故見其光有盈有虧非旣死而復生也若顧莵在腹之問則世俗桂樹蛙兔之傳其惑久矣或者以爲日月在天如兩鏡相照而地居其中四旁皆空水也故月中微黑之處乃鏡中天地之影略有形似而非眞有是物也斯言有理足破千古之疑矣】女歧無合夫焉取九子伯彊何處惠气安在【夫音扶彊巨良反在葉音紫女歧神女無夫而生九子伯彊大癘疫鬼也所至傷人惠順也惠气謂和气也此章所問三事今答之曰天下之理一而已而有常變之不同天下之气亦一而已而有逆順之或異夫乾道成男坤道成女凝體於造化之初二气交感化生萬物流形於造化之後者理之常也若姜嫄簡狄之生稷契則又不可以先後言矣此理之變也女歧之事無所經見無以考其實然以理之變而觀之則恐其或有是也但此篇下文復有女歧易首之問則又未知其果如何耳釋氏書有九子母之說疑卽謂此然益荒無所考矣惠者气之順也癘者气之逆也以其彊暴傷人故爲之名字以著其惡耳初非實有是人也气之流行充塞宇宙其爲順逆有以天時水土之所值有以人事物情之所感萬變不同亦未嘗有定在也】何闔而晦何開而明角宿未旦曜靈安臧【闔胡臘反明葉音芒宿音秀臧與藏同闔閉戶也開辟戶也陰闔而晦陽開而明角亢東方星旦明也曜靈日也此問何所開闔而爲晦明且東方未明之時日安所藏其精光乎答曰晦明之問前屢發之其實亦陰陽消息之所爲耳陽息而辟則日出而明陰消而闔則日入而暗又何疑乎角宿固爲東方之宿然隨天運轉不常在東古經之言多假借也日之所出乃地之東方未旦則固已行於地中特未出地面之上耳】不任汩鴻師何以尙之僉曰何憂何不課而行之【汩音骨師一作鮌非是或上句不字上有鮌字尙葉音常曰一作答行葉戶郎反鮌事見尙書汩治也鴻大水也師眾也尙舉也僉眾也課試也問鮌才不任治鴻水眾人何以舉之堯知其不能而眾人以爲無憂堯何不且小試之而遽行其說也答曰鮌之才可任治水當時無過之者故眾舉之堯則固知其方命圮族而不可用矣四嶽又請姑且試之故堯不得已而用之耳】鴟曵衘鮌何聴焉順欲成功帝何刑焉【鴟處脂反聴葉平聲鴟事無所見舊說謂鮌死爲鴟所食鮌何以聴而不爭乎特以意言之耳詳其文勢與下文應龍相類】

【似謂鮌聴鴟曵銜之計而敗其事然若且順彼之欲未必不能成功舜何以遽刑之乎然若此類無稽之談亦無足答矣】永遏在羽山夫何三年不施伯禹腹鮌夫何以變化【一無山字施葉所加反又如字一作弛腹一作復筆力反何下一有故字化葉虎反又音永長也遏猶禁止也羽山在東海中施謂刑殺之也左傳曰乃施邢侯此問鮌功不成何但囚之羽山而不施以刑乎禹鮌子也腹懷抱也詩曰出入腹我此又問禹自少小習見鮌之所爲何以能變化而有聖徳乎答曰舜之四罪皆未嘗殺也程子以爲書云殛死猶言貶死耳蓋聖人用刑之寛例如此非獨於鮌爲然也若禹之聖徳則其所稟於天者淸明而純粹豈習於不善所能變乎】纂就前緒遂成考功何續初繼業而厥謀不同【纂作管反緒音敍纂集也緒絲端也此問禹能纂代鮌之遺業而成父功何繼續其業而謀乃不同如此乎答曰鮌禹治水之不同事見洪範蓋鮌不順五行之性築隄以障潤下之水故無成禹則順水之性而導之使下故有功書所謂決九川距四海濬畎澮距川孟子所謂禹之行水得水之道而行其所無事是也程子曰今河北有鮌隄而無禹隄亦一證也】洪泉極深何以窴之地方九則何以墳之【泉疑當作淵唐本避諱而攺之也窴與塡同則一作州墳葉泉連反一作僨非是洪泉卽洪水九則謂九州之界如上所謂圜則也墳土之髙者也此問洪水泛濫禹何用窴塞而平之九州之域何以出其土而髙之乎答曰禹之治水行之而已無事於窴也水旣下流則平土自髙而可宮可田矣若曰必窴之而後平則是使禹復爲鮌而父子爲戮矣桞子對曰行鴻下隤厥丘乃降烏塡絕淵然後夷於土此言是也】應龍何畫河海何歷【一作河海應龍何畫何歷失韻非是畫音或歷葉音勒有鱗曰蛟龍有翼曰應龍歷過也山海經曰禹治水有應龍以尾畫地卽水泉流通禹因而治之也桞子對曰胡聖爲不足反謀龍知畚鍤究勤而欺畫厥尾此言得之矣】鮌何所營禹何所成康回慿怒墬何故以東南傾【慿皮膺切墬一作地一無以字鮌禹事已見上六章此不復答舊說康回共工名也慿盛滿也列子曰共工氏與顓頊爭爲帝怒而觸不周之山折天柱絕地維而天傾西北日月星辰就焉地不滿東南百川水潦歸焉此亦無稽之言不答可也】九州安錯川谷何洿東流不溢孰知其故【安一作何錯七故反洿音戶舊音烏非是錯置也洿深也水注海曰川注川曰谿注谿曰谷此章三問今答之曰九州所錯天地之中也川谷之洿眾流之防也不溢之故則列子曰渤海之東不知幾億萬里有大壑焉實惟無底之谷名曰歸墟八九野之水天漢之流莫不注之而無增無減焉荘子曰天下之水莫大於海萬川歸之不知何時止而不盈尾閭泄之不知何時已而不虛栁子曰東窮歸墟又環西盈脈穴士區而濁濁淸淸墳墟防滲渴而升充融有餘泄漏復行器運浟浟又何益焉三子之言逓相祖述而桞又明歸墟之泄非出之天地之外也但水入於東而復繞於西又滲縮而升乃復出於髙原而下流於東耳此其說亦近似矣然以理驗之則天地之化往者消而來者息非以往者之消復爲來者之息也水流東極气盡而散如沃焦釡無有遺余故歸墟尾閭亦有沃焦之號非如未盡之水山澤通气而流注不窮也】東西南北其修孰多南北順防其衍幾何【防一作隋一作墮音妥又徒未反修長也防狹而長也衍余也此問四方長短若何若謂南北狹而長則其長處所餘又計多少也答曰地之形量固當有窮但旣非人力所能徧歷算術所能推知而書傳臆說又不足知惟靈憲所言八極之廣原於歷算若有據依然非專言地之廣狹也桞對直謂其極無方則又過矣】昆侖縣圃其凥安在增城九重其髙幾里【縣音一作非是凥與居同在見上昆侖縣圃見騷經昆侖據水經在西域一名阿耨達山河水所出非妄言也但縣圃增城髙廣之度諸怪妄說不可信耳】四方之門其誰從焉西北辟啟何气通焉【辟與辟同一作辟一作開補注引淮南子說昆侖虛旁門有數其西北隅開門以納不周之風今不敢信】日安不到燭龍何照羲和之未揚若華何光【照葉之浩反揚一作陽舊注以爲天之西北幽防無日之國有龍衘燭而照之其有日處日未出時又有若木赤華照地也夫日光彌天其行匝地固無不到之處此章所問尢是兒戱之語不足答也】何所冬暖何所夏寒焉有石林何獸能言【答曰南方日近而陽盛故多暖北方日逺而陰盛故多寒今以越之南燕之北觀之已自可驗則愈逺愈偏而有冬暖夏寒之所不足怪矣石林未詳禮曰猩猩能言不離禽獸今南方山中有之】焉有龍虯負熊以遊【虯或在龍字上以韻葉之非是虯見上余未詳】雄虺九首儵忽焉在何所不死長人何守【虺許偉反儵與倏同在葉音紫死一作老此以首葉守以在葉死作老非是虺蛇屬爾雅云愽三寸首大如擘儵忽急疾貌招魂說南方之害雄虺九首往來儵忽正謂此也不死之人則山海經淮南子屢言之固未可信然俗傳山中有人年老不死子孫蔵之雞窠之中者亦或有之不足怪也長人則國語所謂防風氏守封禺之山者山今在湖州武康縣】靡蓱九衢枲華安居靈蛇吞象厥大何如【蓱一作荓枲相裏反靈一作一大一作骨靡蓱未詳何物九衢言其枝九出耳山海經有四衢五衢之語是也枲麻之有子者山海經云浮山有艸其葉如枲又雲南海內有巴蛇身長百尋其色靑黃赤黑食象三年而出其骨注雲南方蚺蛇亦吞鹿消盡乃自絞於樹腹中骨皆穿鱗甲間出亦此類也】黑水趾三危安在延年不死壽何所止【趾一作止一作阯在見上黑水三危皆見禹貢趾未詳素問曰眞人壽敝天地無有終時至人益其壽命而彊亦歸於眞人聖人形體不敝精神不散亦可以百數】鯪魚何所鬿堆焉處羿焉蹕日烏焉解羽【鯪音陵一作陵鬿音祈堆多回反蹕一作斃說文曰蹕射也音畢作彈者字誤也烏桞云當作烏鯪魚鯉也一云陵鯉也有四足形似鼉而短小出南方山海經曰西海中近列姑射山有陵魚人面人手魚身見則風濤起比號山有烏狀如雞而白首鼠足名曰鬿雀食人蹕射也淮南言堯時十日並出艸木焦枯堯命羿仰射十日中其九日日中九烏皆死墮其羽翼故畱其一日也春秋元命苞三足烏者陽精也栁雲山海經曰大澤方千里羣烏之所生及所解穆天子傳曰北至曠原之野飛鳥之所解其羽舊說非是按今惟陵鯉人所共識其餘則有無不可知而彈日之說尢妄不足辯解羽如桞說則別是一事然如舊說爲日中之烏而借解羽二字以問於義亦通顧亦無足辯耳】禹之力獻功降省下土方【句絕】焉得彼嵞山女而通之於臺桑【功葉音光土下或有四字洪云或並無四方二字今按下土方蓋用商頌語四字之衍明甚然若並無二字則又無韻矣焉一作安一之字在山字下嵞一作凃音此問禹以勤力獻進其功堯因使省下土四方當此之時焉得彼嵞山氏之女而通夫婦之道於臺桑之地乎書曰娶於塗山辛壬癸甲塗山在壽春東北濠州也呂氏春秋曰禹娶塗山氏女不以私害公自辛至甲四日復往治水】閔妃匹合厥身是繼胡爲嗜不同味而快鼂飽【一本嗜下有欲字一本快下有一字一本爲作維不作欲鼂一作晁一作朝並陟遙反飽與繼葉疑有備音閔憂也言禹所以憂無妃匹者欲爲身立繼嗣也下二句未詳】啟代益作後卒然離蠥何啟惟憂而能拘是達【蠥一作孽一作孼並魚列反益禹賢臣也作爲也後君也離遭也蠥憂也舊說禹以天下禪益天下皆去益而歸啟是代益作後也於是有扈不服啟遂與之大戰於甘故曰離蠥問啟何以能思惟所憂而能代益伐扈以達拘執之嫌乎舊說如此未知是否不敢答也】皆歸防�而無害厥躬何后益作革而禹播降【防一作射�一作鞠音菊降葉胡攻反此章之義未詳】啟棘賓商九辯九歌何勤子屠母而死分竟地【歌葉巨依反地葉音低一作墜棘賔商未詳九辯九歌已見騷經竊疑當作夢商當作天以篆文相似而誤也蓋其意本謂啟夢上賔於天而得帝樂以歸如列子史記所言周穆王秦穆公趙簡子夢之帝所而聞鈞天廣樂九奏萬舞之類耳屠母疑亦謂淮南所說禹治水時自化爲熊以通轘轅之道塗山氏見之而慙遂化爲石時方孕啟禹曰歸我子於是石破北方而啟生其石在嵩山見漢書注竟地卽化石也此皆怪妄不足論但恐文義當如此耳】帝降夷羿革孽夏民胡防夫河伯而妻彼雒嬪【胡下一有羿字非是防一作射食亦反下同妻七計反帝天帝也夷羿諸侯弒夏后相者也革更也孽憂也言變更夏道爲萬民憂患傳曰河伯化爲白龍遊於水旁羿見射之眇其左目羿又夢與雒水神虙妃交亦妄言也】馮珧利決封豨是防何獻蒸肉之膏而後帝不若【馮音憑珧音遙豨虛豈反防葉時若反蒸一作烝馮滿也言引滿也珧弓名也爾雅弓以蜃者謂之珧珧蜃甲也射禮有決注云決猶闓也以象骨爲之著右大臂指以鉤闓體也後帝天帝也若順也言羿獵射封豨以其肉膏祭天帝天帝尢不順羿之所爲也栁子對曰誇夫快殺鼎豨以慮飽馨膏腴帝叛徳恣力胡肥合舌喉而濫厥福】浞娶純狐妻爰謀何羿之防革而交吞揆之【浞士角反謀葉謨悲反一無革字寒浞見騷經惑也爰於也言浞娶於純狐氏女惑愛之遂與浞謀殺羿也防革禮所謂貫革之防左傳所謂蹲甲而射之徹七札焉者言有力也吞滅也揆謀度也言何羿之防藝勇力而其眾乃交進而吞謀之乎此卽騷經所謂滛遊佚畋而亂流鮮終者也】阻窮西徵巖何越焉化爲黃熊巫何活焉【化下一有而字此章似又言鮌事然羽山東裔而此云西徵已不可曉或謂越巖墮死亦無明文左傳言鮌化爲黃熊國語作黃能按熊獸名能三足鱉也說者曰獸非入水之物故是鱉也說文又云能熊屬足似鹿蓋不可曉或云東海人祭禹廟不用熊白及鱉爲膳豈鮌化爲二物乎】咸播秬黍莆雚是營何由並投而鮌疾修盈【秬音巨莆一作黃雚音丸一作藿秬黍黑黍也說文黍禾屬而黏也莆疑卽蒲字蒲水艸可以作席雚薍也與萑同左氏云萑苻之澤是也余未詳】白蜺嬰茀胡爲此堂安得夫良藥不能固臧天式從橫陽離爰死大鳥何鳴夫焉防厥體【茀音拂得下一有失字從卽容反防息浪反舊注引列仙傳云崔文子學仙於王子僑子僑化爲白蜺而嬰茀持藥與之文子驚怪引戈擊蜺因墮其藥俯而視之子僑之屍也須臾化爲大鳥飛鳴而去事極鄙妄不足復論】蓱號起雨何以興之撰體脇鹿何以膺之【蓱一作荓一作萍音瓶號胡刀反撰雛免反脇虛業反體下一有協字而鹿字屬下句又無以字一作何鹿以膺之舊說蓱蓱翳雨師名也號呼也興起也又言天撰十二神鹿一身八足兩頭獨何膺受此形體乎此章大抵荒誕無說今亦不論】鼇戴山抃何以安之釋舟陵行何以遷之【鼇音敖戴一作載抃音弁一音拚安葉一先反鼇大也擊手曰抃舊注引列仙傳曰有巨靈之背負蓬萊之山而抃舞事亦見列子下二句未詳】惟澆在戶何求於嫂何少康逐犬而顚隕厥首女岐縫裳而館同爰止何顚易厥首而親以逢殆【澆五弔反嫂葉音叟易上一有隕字殆葉當以反上一有天字一有太字澆浞之子也舊說澆無義淫佚其嫂往至其戶徉有所求因與淫亂夏少康因田獵放犬逐獸遂襲殺澆而斷其頭顚倒也隕墜也女岐澆嫂也言女岐與澆淫亂爲之縫裳於是共捨而宿止少康夜襲得女岐頭以爲澆因防之故言易首不知何據】湯謀易旅何以厚之覆舟斟尋何道取之【斟職深反取此茍反湯與上句過澆下句斟尋事不相渉疑本康字之誤謂少康也斟尋國名也杜預云斟灌斟尋夏同姓諸侯相失國依於二斟爲澆所滅其子少康爲虞庖正有田一成有眾一旅遂滅過澆祀夏配天不失舊物也旅謂一旅五百人也覆舟言夏后相已顚覆於斟尋之國今少康以何道而能復取澆乎】桀伐防山何所得焉妹嬉何肆湯何殛焉【得葉徒力反妹音末一作末嬉音喜一作喜殛一作極桀伐防山之國而得妺嬉因此肆其情意故爲湯所殛放之南巢也】舜閔在家父何以鱞堯不姚告二女何親【鱞古頑反葉音矜閔憂也無妻曰鱞姚舜姓也問舜孝如此父何以不爲娶乎堯妻舜而不告其父母二女何自而與之相親乎程子曰舜不告而娶固不可堯命瞽使舜娶舜𨿽不告堯固告之矣堯之告也以君治之而已】厥萌在初何所意焉璜臺十成誰所極焉【意古億字亦作億璜音黃億度也論語曰億則屢中璜美玉也成重也言賢者預見萌芽之端而知其存亡非虛億也紂作象箸而箕子嘆預知象箸必有玉杯玉杯必盛熊蹯豹胎如此必崇廣宮室紂果作玉臺十重糟丘酒池以至於亡也】登立爲帝孰道尙之女媧有體孰制匠之【媧古華反匠一作匹非是舊說伏羲始畫八卦修行道徳萬民登以爲帝誰開導而尊尙之乎傳言女媧人頭蛇身一日七十化其體如此誰所制匠而圖之乎上句無伏羲字不可知下句則怪甚而不足論矣】舜服厥弟終然爲害何肆犬豕而厥身不危敗【一作何得肆其犬豕豕一作體服事也言舜弟象施行無道舜猶服而事之然象終欲害舜肆其犬豕之心燒廩浚井然舜爲天子卒不誅象何耶說見下弟章】吳獲迄古南嶽是止孰期去斯得兩男子【迄許訖反去一作夫此章未詳舊注以兩男子爲太伯虞仲未知是否】緣鵠飾玉後帝是饗何承謀夏桀終以滅防【一無夏字防去聲一作�後帝謂殷湯也言伊尹始仕因緣烹鵠鳥之羮修玉鼎以事湯湯賢之遂以爲相承用其謀而伐夏桀終以滅桀也此卽孟子所辯割烹要湯之說蓋戰國遊士謬妄之言也】帝乃降觀下逄伊摯何條放致罰而黎服大說【乃一作始一作之力摯如字卽說葉稅摯音哲卽說音悅帝謂湯也摯伊尹名也條鳴條也黎眾也言湯觀風俗而逢伊尹遂用其謀伐桀於鳴條而放之南巢天下眾民大喜悅也致罰卽湯誥所謂致天之罰也】簡狄在臺嚳何宜鳥致貽女何喜【臺葉徒其反臺下或有帝字嚳苦篤反貽一作詒喜葉音嬉一作喜葉音基一作善非是簡狄帝嚳之妃也鳥燕也貽遺也言簡狄侍帝嚳於臺上有飛燕墮遺其卵喜而吞之因生契也事見商頌說見女岐章】該秉季徳厥父是臧胡終獘於有扈牧夫牛羊【此章未詳諸說亦異補曰言啟兼秉禹之末徳而禹善之授以天下有扈以堯舜與賢禹獨與子故伐啟啟伐滅之有扈遂爲牧竪也詳此該字恐是啟字字形相似也但牧夫牛羊未有據而其文勢似啟反爲扈所獘不可考也】幹協時舞何以懷之平脇曼膚何以肥之【懷葉胡威反平脇一作受平曼音萬幹盾也協合也時是也言舜以干羽合是舞於兩階何以懷有苖而格之也下句未詳舊說云平脇曼膚肥澤之貌言紂爲無道天下乖離當懷憂臒瘦何反肥盛若此乎二事不相似時相去又逺未知其果然否】有扈牧竪云何而逢擊牀先出其命何從【竪臣庾反命何一作何所竪童僕之未者舊說有扈氏本牧竪之人耳因何逢遇而得爲諸侯乎啟攻有扈之時親於其牀上擊而殺之其命何所從出乎此亦無所據而牧竪之說又與上章相表裏未詳其說】恆秉季徳焉得夫朴牛何往營班祿不但還來【朴匹角反一云平豆反無朴音牛葉魚奇反來葉力之反舊說朴大也言湯常能秉持契之末徳出獵而得大牛之瑞其往獵也不但驅馳往來而已還輙以所獲得禽獸徧施惠祿於百姓也此篇言秉季徳者再而其說不同如此蓋本文已不可考而說者又妄解也】昏微遵迹有狄不寧何系鳥萃棘負子肆情【遵一作循有一作佚舊說人循闇微之道爲戎狄之行者不可以安其身謂晉大夫解居父聘吳過陳之墓門見婦人負其子欲與之淫佚婦人則引詩刺之曰墓門有棘有鴞萃止言𨿽無人棘上猶有鴞汝獨不愧也今詳其說上一句迂曲難解下事亦無所據補引列女傳陳辧女事又無負子肆情之意要皆不足論也】弟並淫危害厥兄何變化以作詐而後嗣逢長【害一作虞兄葉虛良反而一在嗣字下弟惑亂之弟也問何象欲殺舜變化作詐而舜爲天子反封象於有庳使其後嗣子孫長爲諸侯乎孟子云仁人之於弟不蔵怒不宿怨封之有庳富貴之也知此則知其說矣】成湯東巡有莘爰極何乞彼小臣而吉妃是得【莘所巾反得葉徒力反有莘國名極至也小臣謂伊尹也言湯東巡至於有莘乞匄伊尹因得吉善之妃以爲內補也史記曰阿衡欲幹湯而無由乃爲有莘氏媵臣謂此也然以孟子觀之則爲此說者妄矣】水濵之木得彼小子夫何惡之媵有莘之婦【一無彼字惡烏路反婦葉芳尾反舊說小子謂伊尹媵送也言伊尹母姙身夢神女告之曰臼竈生鼃亟去無顧居無幾何臼竈中生鼃母去東走顧視其邑盡爲大水母因溺死化爲空桑之木水漧之後有小兒啼水涯人取飬之旣長大有殊才有莘惡其從水中出因以送女謬妄甚明不必辧也】湯出重泉夫何辠尢不勝心伐帝夫誰使挑之【辠古罪字尢葉於其反挑徒了反重泉地名在馮翊郡史記所謂夏臺也言桀拘湯於此而復出之湯旣得出遂不勝眾人之心而以伐桀是誰使桀先拘湯以挑之乎】防鼂爭盟何踐吾期蒼鳥羣飛孰使萃之【防鼂爭盟一作防晁請盟音已見上蒼一作防舊說武王將伐紂紂使膠鬲視武王師膠鬲問曰欲以何日行師武王曰以甲子日膠鬲還報紂防天大雨道難行武王晝夜行或諫曰雨甚軍士苦之請且休息武王曰吾許膠鬲以甲子日至殷令報紂矣吾甲子日不到紂必殺之吾故不敢休息欲救賢者之死也遂以甲子日朝誅紂不失期也下二句不可曉注云蒼鳥鷹也言將帥勇猛如鷹鳥羣飛惟武王能聚之詩曰惟師尙父時惟鷹揚是也未知是否】列擊紂躬叔旦不嘉何親揆發定周之命以咨嗟授殷天下其位安施反成乃亡其罪伊何【列一作到非是躬一作射非是一無何字定一作足屬上句非是一無之以二字施葉所加反若如字卽下何葉音奚反一作及叔旦武王弟周公也嘉善也揆度也猶言帝度其心發武王名史記言武王至紂死所射之三發以黃鉞斬其頭懸之太白之旗此所謂列擊紂躬也然未見周公不喜與其咨嗟以揆武王使定周命之事蓋當時猶有其傳而今失之也此問周公旣不喜列擊紂躬何爲又教武王使定周命乎蓋周公但不喜親斬紂頭之事耳固未嘗不欲定周之命而王天下以傳子孫也後四句不可曉似謂天旣授殷以天下而今亡之使其位何所施耶蓋惟反其所以成者是以至於滅亡而其爲罪果何事耶但語意太簡未有以見其必然】爭遣伐器何以行之並驅擊翼何以將之【行葉戶郎反爭遣伐器謂泰誓言羣後以師畢防也並驅擊翼謂六韜曰翼其兩旁疾擊其後言武王之軍人人樂戰並驅而進之也問此三者何以使之然耶】昭後成遊南土爰底厥利維何逄彼白雉【厎音指昭後成王孫昭王瑕也成猶遂也厎至也昭王南遊至楚楚人鑿其船而沈之遂不還也杜預云昭王南巡守渉漢船壊而溺二說不同未知孰是白雉事無所見舊注謂周公時越裳氏嘗獻之昭王徳不能致而欲親往逄迎之亦恐未必然也】穆王巧挴夫何周流環理天下夫何索求【挴芒攺反字從手或從木或從王者皆非也周上一有爲字方言云挴貪也賈生所謂品庶挴生是也巧挴言巧於貪求也史記曰周穆王得驥溫驪驊驑騄耳之駟西巡狩樂而忘歸徐偃王作亂造父爲穆王禦長驅歸周以救亂環旋也左傳云穆王欲肆其心周行天下將必有車轍馬迹焉祭公謀父作祈招之詩以止王心王是以獲沒於只宮】妖夫曵何號於市周幽誰誅焉得夫褒姒【熒絹反褒姒周幽王之嬖妾也昔夏后氏之衰也有二龍止於夏庭而言曰余褒之二君也夏后布幣糈而告之龍亡而漦在櫝而蔵之傳三代莫敢發至厲王之末發而觀之漦流於庭化爲黿入王后宮後宮處妾遇之而孕無夫而生女懼而棄之先時有童謡曰檿弧箕服實亡周國後有夫婦相牽引行賣是器於市者以爲妖怪執而戮之夜得亡去聞所棄女啼聲哀而收之遂奔褒褒人後有罪乃入此女以贖罪是爲褒姒幽王惑而愛之爲廢申後及太子宜臼而立以爲後遂爲申侯犬戎所殺也】天命反側何罰何佑齊桓九合卒然身殺【佑葉於忌反合一作防殺音弒一作弒反側言無常也九紏通用卒終也齊桓公任管仲九合諸侯一正天下任竪刁易牙諸子相攻死不得斂虫流出戶與見殺無異一人之身一善一惡天命反側罰佑不常皆其所自取也】彼王紂之躬孰使亂惑何惡輔弼讒謟是服【惡烏路反謟一作讇服葉蒲北反惑紂者內則妲己外則飛廉惡來之徒也服事也言紂憎輔弼不用忠直之言而專用讒謟之人也】比干何逆而抑沈之雷開何順而賜封之【何一作巧非是封葉孚音反之一作金此言紂之惡輔弼而用讒謟也比干紂諸父也諫紂紂怒乃殺之而剖其心雷開佞人也何順於紂乃賜之金玉而封爵之也】何聖人之一徳卒其異方梅伯受醢箕子詳狂【梅音凂詳音佯一作佯方術也梅伯紂諸侯也忠直而數諫紂紂怒乃殺之葅醢其身箕子見之欲去不忍遂被髮詳狂而爲奴二人徳同而術異也】稷維元子帝何竺之投之於冰鳥何燠之【竺一作篤燠音郁一作懊非是一無句下二之字元大也稷帝嚳之子棄也帝卽嚳也竺義未詳或曰厚也或曰篤也皆未安稷事見詩大雅及史記曰后稷名棄其母有邰氏女曰姜嫄爲帝嚳元妃出野見巨人迹說而踐之遂身動如孕者居期而生子姜嫄以無父而生棄之於冰上有鳥以翼覆薦溫之以爲神乃取而飬之詩曰先生如達是首生之子也故曰元子旣是元子則帝當愛之矣何爲而竺之耶棄之冰上則人惡之矣烏何爲而燠之耶以此言之則竺字當爲天祝予之祝或爲天夭是椓之防以聲近而訛耳】何馮弓挾矢殊能將之旣驚帝切激何逢長之【挾一作接驚一作敬切一作功馮引弓持滿也其他文多不可曉注以爲后稷補以爲武王未知孰是今姑闕之】伯昌號衰秉鞭作牧何令徹彼岐社命有殷國【號一作號伯昌謂周文王始爲西伯而名昌也號衰號令於殷世衰微之際也秉鞭防牧者之事也言服事殷而爲之執鞭以作六州之牧也徹通也岐社大王所立歧周之社也武王旣有殷國遂通歧周之社於天下以爲大社猶漢初令民立漢社稷也】遷藏就岐何能依殷有惑婦何所譏【言大王始與百姓徙其寶蔵來就岐下問何能使其民依倚而隨之惑婦謂妲己也問有何事可譏乎】受賜玆醢西伯上告何親就上帝罰殷之命以不救【告葉古後反帝下一有之字西伯文王也言紂醢梅伯以賜諸侯文王受之以祭告語於上帝帝乃親致紂之罪罰故殷之命不可復救也】師望在肆昌何識鼓刀揚聲後何喜【識與志同喜葉許寄反師望大師呂望謂太公也昌文王也言太公在市肆而屠文王何以識知之乎後亦謂文王也呂望鼓刀在列肆文王親往問之呂望對曰下屠屠牛上屠屠國文王喜載與俱歸此問何但聞其鼓刀之聲而親往問之乎然此與獵於渭濵而得大公之說不同蓋當時好事者之言猶伊尹負鼎百里自鬻之比惜乎孟子時無問者不得並掊擊之也然則其問亦不足答矣】武發殺殷何所悒載尸集戰何所急【悒音邑言武王發欲誅殷紂何所悁悒而不能久忍遂載文王之柩於軍中以防戰何所急而然也此亦當時傳聞之語故爲伯夷扣馬之詞亦有父死不葬之云與此皆誤也】伯林雉經維其何故何感天抑墜夫誰畏懼【一無何字墜已見上舊注以此爲晉太子申生之事未知是否】皇天集命惟何戒之受禮天下又使至代之【言皇天集祿命以與王者何不常有以戒之而使至於危亡乎王者旣受天之禮命而王天下天又何爲使他姓代之乎其警戒之意至深切矣】初湯臣摯後玆承輔何卒官湯尊食宗緒【卒一作萃言湯初舉伊尹以爲凡臣耳後知其賢乃以備凝丞輔翼也官如官卿之適之官言終使湯爲天子尊其先人以王者禮樂祭祀緒業流於子孫也】勲闔夢生少離散亡何壯武厲能流厥嚴【嚴葉五郎反詩殷武篇有此例勲功也闔吳王闔廬也夢闔廬祖父壽夢壽夢卒太子諸樊立諸樊卒傳弟余祭余祭卒傳弟夷末夷末卒當傳弟札札不受夷末之子王僚立闔廬諸樊之長子次不得爲王少離散亡放在外乃使專諸刺王僚代爲吳王以伍子胥爲將破楚入郢是能壯其猛厲勇武而流其威也】彭鏗斟雉帝何饗受壽永多夫何長【饗葉虛良反長上一有久字彭鏗彭祖也舊說鏗好和滋味進雉羮於堯堯饗之而錫以壽考至八百嵗荘子以爲上及有虞下及五伯是也但此本謂上帝已爲妄說而舊注以爲堯又妄之尢也】中央共牧後何怒蛾微命力何固【牧一作收一作枚音風一作蠭一作螽非是蛾古蟻字一作蟻此章之義未詳當闕】驚女采薇鹿何祐北至回水萃何喜【祐葉於忌反此章未詳亦當闕】兄有噬犬弟何欲易之以百兩卒無祿【噬音筮兩音亮舊注以此爲秦公子鍼之事然與左傳不同未知是否】薄暮雷電歸何憂厥嚴不奉帝何求【此下皆不可曉今闕其義】伏匿穴處爰何云荊勲作師夫何長【長下一有先字非是自此至篇終皆隔句叶韻】悟過攺更我又何言吳光爭國久余是勝【悟一作寤更音庚一無我字非是言葉音銀勝葉音商吳光卽闔閭也】何環穿自閭社丘陵爰出子文【環穿自閭社丘陵七字一作環閭穿社以及丘陵是淫是蕩十二字子文楚令尹鬭谷於菟也左傳曰若敖娶於防生鬭伯比若敖卒從其母畜於防淫於防子之女生谷於菟實爲令尹子文夫子稱其忠事見論語他則不可曉矣】吾告堵敖以不長【楚人謂未知君而死者曰敖堵敖者楚文王子成王兄也】何試上自予忠名彌彰【試一作議予音與一作與彰一作章】

楚辭集注卷三

欽定四庫全書

楚辭集注卷四

宋朱子集注九章第四【離騷十四至二十二】

九章者屈原之所作也屈原旣放思君念國隨事感觸輙形於聲後人輯之得其九章合爲一卷非必出於一時之言也今考其詞大扺多直致無潤色而惜往日悲回風又其臨絕之音以故顚倒重復倔彊疏鹵尢憤懣而極悲哀讀之使人太息流涕而不能巳董子有言爲人君者不可以不知春秋前有讒而不見後有賊而不知嗚呼豈獨春秋也哉

惜誦以致湣兮發憤以抒情所非忠而言之兮指蒼天以爲正【湣音敏一作慜非是抒從手上與丈呂二反一作紓亦通非一作作忠下一有心字皆非是正葉音徵惜者愛而有忍之意誦言也致極也湣憂也憤懣也抒挹而出之也所者誓詞猶所謂所不與舅氏同心所不與崔慶者之類也蒼天之色也正平也猶言有如白水有如上帝之類也言始者愛惜其言忍而不發以致極其憂湣之心至於不得巳而後發憤懣以抒其情則又從而誓之曰所我之言有非出於中心而敢言之於口則願蒼天平己之罪而降之罰也】令五帝以折中兮戒六神與向服俾山川以備禦兮命咎繇使聽直【令音零折從手之舌反一作析非是中陟仲反與一作以服葉蒲北反命一作防使一作以此皆指天自誓之詞欲使上天命此眾神察其是非若曰司謹司盟名山大川羣神羣祀先王先公也五帝五方之帝以五色爲號者太一之佐也折中謂事理有不同者執其兩端而折其中也若史記所謂六藝折中於夫子是也六神日月星水旱四時寒暑也向對也服服罪之詞書所謂五刑有服者也山川名山大川之神也禦侍也咎繇舜士師能明五刑者也聽直聽其說之曲直也】竭忠誠而事君兮反離羣而贅肬忘儇媚以背眾兮待明君其知之【君兮之間一有子字非是贅之瑞反肬音尢一作尢葉於其反儇詩緣反背音佩一無明字一無君字皆非是贅肬肉外之餘肉荘子所謂附贅懸肬者是也儇輕利也媚佞也言盡忠以事君反爲不盡忠者所擯棄視之如肉外之餘肉然吾寧忘儇媚之態以與眾違其所持者獨待明君之知耳】言與行其可迹兮情與貌其不變故相臣莫若君兮所以証之不逺【行下孟反相息亮反之下一有而字非是言人臣之言行旣可蹤迹內情外貌又難變匿而人君日以其身親與之接宜其最能察夫忠邪之辧蓋其所以驗之不在於逺也左傳曰知子莫若父知臣莫若君此之謂也】吾誼先君而後身兮羌眾人之所仇也專惟君而無他兮又眾兆之所讎也【羌下一有然字非是一無二也字兆一作人誼與義同怨耦曰仇惟思念也百萬曰兆讎謂怨之當報者】壹心而不豫兮羌不可保也疾親君而無他兮有招禍之道也【疾一作病非是不豫言果決不猶豫也不可保言君若不察則必爲眾人所害也疾猶力也與上文專惟君之語同力於親】

【君而無私交固招禍之理】思君其莫我忠兮忽忘身之賤貧事君而不貳兮迷不知寵之門【忠一作知而一作其門葉彌貧反言我思君意常謂羣臣莫有忠於我者則是貴近之臣皆不能致其身矣故忘巳之賤貧而欲自進以效其忠然其進也亦但知盡心以事君而巳固不懷貳以求寵也是以視眾人之遇寵而心若迷惑不知其所從入之門也】忠何辜以遇罰兮亦非余之所志也行不羣以顚越兮又眾兆之所咍也【辜一作罪以一作而餘一作吾志葉音之一無二也字行下孟反咍呼來反葉呼其反咍啁笑楚語也言無罪放逐本非臣子夙心所期望但以行不羣而至此遂爲眾所笑耳】紛逢尢以離謗兮謇不可釋也情沈抑而不逹兮又蔽而莫之白也【白葉音弼一無二也字紛亂貌尢過也謇詞也釋解也沈沒也抑按也白明辧也】心郁邑余侘傺兮又莫察余之中情固煩言不可結而詒兮願陳志而無路【心一作忳侘傺音義並巳見騷經中情以韻葉之當作善惡字又當以去聲讀由騷經一句差互故此亦因之耳固一作故結下一無而字詒音怡煩言謂煩亂之言左傳曰嘖有煩言是也騷經曰解佩纕以結言思美人曰言不可結而詒疑古者以言寄意於人必以物結而致之如結繩之爲也】退靜黙而莫余知兮進號呼又莫余聞申侘傺之煩惑兮中悶瞀之忳忳【號音豪中一作心一心上別有中字瞀音茂忳徒昆反號大呼也申重也悶煩也瞀亂也忳忳憂貌】昔餘夢登天兮魂中道而無杭吾使厲神占之兮曰有志極而無旁【杭一作航杭方兩舟而並濟也通作航厲神蓋殤也左傳晉侯夢大厲祭法有防厲公厲族厲主殺伐之神也旁輔也言夢登天而無船者其占爲但有心志勞極而無輔助也】終危獨以離異兮曰君可思而不可恃故眾口其鑠金兮初若是而逢殆【鑠書藥反殆葉徒系反終危獨以離異果如始者占夢者之言也君可思者臣子之義也不可恃者其明暗賢否所遇有不同也眾口鑠金美金見毀眾共疑之數被燒煉以至銷鑠也殆危也言初以君爲可恃故被眾毀而遭危殆也】懲熱羮而吹兮何不變此志也欲釋階而登天兮猶有曩之態也【懲熱羮一本熱作於而羮下有者字一本有於熱者皆非是一作懲熱於羮而無者字亦通一作韲並音賫此下一有之字一無二也字態葉音替凡醢醤所和細切爲或曰搗姜蒜辛物爲之者也階梯也蓋熱而冷有人歠羮而太熱其心懲防後見冷猶恐其熱而吹之以諭常情旣以忠直得罪卽痛自懲防過爲阿曲而我今尙欲釋階而登天則是不自懲防而猶有前日忠直之意也】眾駭遽以離心兮又何以爲此伴也同極而異路兮又何以爲此援也【一無眾字援於願反一無二也字伴侶也極至也援引也言眾人見己所爲皆驚駭遑遽以離心則不與己爲侶者也與眾人同事一君而其志不同則如同欲至於一處而各行一路誰可與相援引而俱進者耶】晉申生之孝子兮父信讒而不好行婞直而不豫兮鮌功用而不就【好呼報反葉呼鬭反申生事見左傳禮記鮌事見騷經天問篇不豫見上】吾聞作忠以造怨兮忽謂之過言九折臂而成醫兮吾至今乃知其信然【成一作爲爲下有良字一無至字一無信字忽者易而略之之意人九折臂更歷方藥乃成良醫故吾於今乃知作忠造怨之語爲誠然也左傳曰三折肱爲良醫亦此意也】矰弋機而在上兮罻羅張而在下設張辟以娛君兮願側身而無所【矰則僧反弋一作隿罻音尉下葉音戶辟毗亦反又音臂矰繳射鳥短矢也弋繳射也機張機以待發也罻羅掩鳥网也辟開也與辟同或云謂弩臂也言讒賊之人陰設機械張布開辟傷害君之所惡以悅君意使人憂懼𨿽欲側身以避之而猶恐無其處也】欲儃佪以干傺兮恐重患而離尢欲髙飛而逺集兮君罔謂女何之【儃知然反恐邱用反重儲用反儃佪不進貎幹傺謂求住也重增益也離遭也集鳥飛而下止也謂逺遁也如此則又恐君得無謂女欲去我而何往乎】欲橫奔而失路兮蓋堅志而不忍背膺牉以交痛兮心鬱結而紆軫【一無蓋字堅志一作志堅背音貝牉音判下一有合字膺下一有敷字結一作約橫奔失路妄行違道之譬也膺胸也牉半分也禮傳曰夫妻牉合也言欲妄行違道則吾志巳堅而不忍爲通上章三者皆不可爲則背胸一體而中分之其交爲痛楚有不可言者矣】搗木蘭以矯蕙兮糳申椒以爲糧播江離與滋菊兮願春日以爲糗芳【搗音禱矯一作撟糳卽各反搗舂也矯猶糅也糳精細米也播種也滋見騷經糗糒也漧飯屑也春日新蔬未可食卽且以此爲糗而又不忘其芳香言不變其素守也】恐情質之不信兮故重著以自眀撟玆媚以私處兮願曽思而逺身【質音致一作志重直用反撟居表反曽音增明葉音芒思去聲身葉音商質猶交質之質撟舉也媚愛也謂所愛之道所守之節也私處猶曰自娛也曽重也曽思所以慮害逺身所以避害也】

右惜誦【此篇全用賦體無他寄托其言明切最爲易曉而其言作忠造怨遭讒畏罪之意曲盡彼此之情狀爲君臣者皆不可以不察】

余防好此奇服兮年旣老而不衰帶長鋏之陸離兮冠切云之崔嵬【鋏古挾反冠去聲崔音摧嵬一作巍並五回反奇服奇偉之服以諭髙潔之行下冠劍被服皆是奇服也鋏劍把或曰刀身劍鋒也長鋏見史記切云當時髙冠之名】被明月兮佩寶璐世混濁而莫余知兮吾方髙馳而不顧駕靑虯兮驂白螭吾與重華遊兮瑤之圃【璐音路知下一無兮字顧下一有兮字皆非是虯螭音義皆巳見前篇圃葉去聲在背曰被明月珠名以其夜光有似明月故以爲名璐美玉名乘靈物從聖帝遊寶所皆見其志行之髙逺】登昆侖兮食玉英吾與天地兮比壽與日月兮齊光哀南夷之莫吾知兮旦余將濟乎江湘【英葉於姜反比齊一皆作同一無將字乎一作於登昆侖言所至之髙食玉英言所養之潔南夷謂楚國也】乘鄂渚而反顧兮欵秋冬之緒風步餘馬兮山臯邸余車兮方林【欵音哀風葉孚金反邸下禮反一作低鄂渚地名今鄂州也欵嘆也方言雲南楚謂然爲欵史漢亞父曰唉及唐人欵乃皆此字也邸至也一作低者說見招魂軒輬旣低下方林地名】乘舲船余上沅兮齊吳防而撃汰船容與而不進兮淹回水而凝滯【舲音零一作拎上時掌反防比孟反又音謗汰音泰凝一作疑滯葉五介反舲船船有窻牖者或曰小船也上謂沂流而上也齊同時並舉也吳謂吳國防櫂也蓋效吳人所爲之櫂如雲越軨蜀艇也汰水波也船不進而凝滯畱落之意亦戀故都也】朝發枉陼兮夕宿辰陽茍余心之端直兮𨿽僻逺其何傷【陼一作渚之一作其僻一作辟其一作之枉陼辰陽皆地名水經雲沅水東逕辰陽縣東南合辰水沅水又東歷小灣謂之枉陼】入漵浦余儃佪兮迷不知吾所如深林杳以冥冥兮乃猨之所居【漵徐呂反儃佪一作邅回吾下一有之字杳下一有復出杳字一作晦一作寞一無乃字晦字以下皆非是猨見前篇漵浦亦地名】山峻髙以蔽日兮下幽晦以多雨霰雪紛其無垠兮云霏霏其承宇【髙下以一作而垠音銀霰雨凍如珠將爲雪者也宇屋檐也】哀吾生之無樂兮幽獨處乎山中吾不能變心以從俗兮固將愁苦而終窮【樂音洛】接輿髠首兮桑扈臝行忠不必用兮賢不必以伍子逢殃兮比干醢【髠音坤臝一作裸並力果反醢葉呼彼反接輿楚狂也被髮佯狂後乃自髠桑扈卽荘子所謂子桑戶臝行謂赤體而行也或疑論語所謂子桑伯子亦是此人蓋夫子稱其簡家語又云伯子不衣冠而處夫子譏其欲同人道於牛馬卽此裸行之證也以亦用也伍子吳相伍員子胥也諫夫差令伐越不聽被殺盛以鴟夷而浮之江事見左傳史記比干事見騷經天問】與前世而皆然兮吾又何怨乎今之人余將董道而不豫兮固將重昏而終身【董正也不豫見惜誦重昏重復暗眛終不復見光明也】亂曰鸞鳥鳳皇日以逺兮燕雀烏鵲巢堂壇兮【壇式反比也言仁賢逺去而讒佞見親也】露申辛夷死林薄兮腥臊並禦芳不得薄兮【臊音騒得薄之薄音傅比也露申未詳叢木曰林艸木交錯曰薄腥臊臭惡也禦用也薄附也言污賤並進而芳潔不容也】陰陽易位時不當兮懷信侘傺忽乎吾將行兮【一無忽字非是行葉戶郎反比而賦也陰謂小人陽謂君子將行謂將逺去也】

右渉江【此篇多以余吾並稱詳其文意余平而吾倨也】

皇天之不純命兮何百姓之震愆民離散而相失兮方仲春而東遷【純不雜而有常也震動也愆過也仲春二月陰陽之中沖和之气人民和樂之時也屈原被放時適防凶荒人民離散而原亦在行中閔其流離因以自傷無所歸咎而嘆皇天之不純其命不能福善禍滛相恊民居使之當此和樂之時而遭離散之苦也】去故鄕而就逺兮尊江夏以流亡出國門而軫懷兮甲之鼂吾以行【鼂職夭反一作晁行葉戶郎反遵循也江大江也夏水名或以爲自江而別以通於漢還復入江冬竭夏流故謂之夏而其入江處今名夏口卽志所謂江有泛也軫痛也甲日也鼂旦也原自言其以甲日鼂旦而行也】發郢都而去閭兮怊荒忽其焉極楫亝揚以容與兮哀見君而不再得【一無都字一無怊字其一作之一無其字皆非是郢都在漢南郡江陵縣閭裏門也亝揚同舉也容與徘徊也言鼓棹者亦不欲去知巳之戀戀於君也】望長楸而太息兮涕滛滛其若霰過夏首而西浮兮顧龍門而不見【楸音秋太一作嘆楸梓也長楸所謂故國之喬木使人顧望徘徊不忍去也滛滛流貌夏首夏水口也浮不進之而自流也龍門楚都南關三門一名龍門一名修門回望而不見都門則其悲愈甚矣】心嬋媛而傷懷兮眇不知其所蹠順風波而流從兮焉洋洋而爲客【其一作餘一無其字蹠音只葉音灼一作宅焉如字客葉康落反嬋媛兩見前篇眇猶逺也蹠踐也洋洋無所歸貌】淩陽侯之汜濫兮忽翺翺之焉薄心絓結而不解兮思蹇產而不釋【汜孚梵反焉於防切薄音搏絓音畫釋葉時若反淩乘也陽侯陽國之侯溺死於水其神能爲大波汜濫波貌薄止也絓懸也蹇產詰曲貌】將運舟而下浮兮上洞庭而下江去終古之所居兮今逍遙而來東【江葉音工上時掌反下遐嫁反終古亦兩見前篇】羌靈魂之欲歸兮何須臾而忘反背夏浦而

西思兮哀故都之日逺【羌一作嗟時未過夏浦也故背之而回首西鄕以思郢也】登大墳以逺望兮聊以舒吾憂心哀州土之平樂兮悲江界之遺風【樂音洛介一作界風葉孚金反水中髙者曰墳詩汝墳是也望望郢都也平樂地寛慱而人富饒也介間也遺風謂故家遺俗之善也】當陵陽之焉至兮渺南渡之焉如曽不知夏之爲邱兮孰兩東門之可蕪【渺音眇陵陽未詳渺滉漾無涯也於是始南渡大江矣夏大屋也邱荒墟也孰誰也兩東門郢都東關有二門也蕪穢也言懷王曽不知都邑宮殿之夏屋當爲邱墟又不知兩東門亦先王所設以守國者豈可使之至於蕪廢耶懷王二十一年秦遂防郢而楚徙陳不知在此後幾年也】心不怡之長久兮憂與憂其相接惟郢路之遼逺兮江與夏之可渉【與憂一作與愁其一作之怡樂也憂憂相接首尾如一繼續無巳也】忽若去不信兮至今九年而不復慘鬱鬱而不通兮蹇侘傺而含慼【一無去字或恐去字上下有脫誤慼葉七六反補注考原初被放在懷王十六年至十八年復召用之三十年秦約懷王與防原諫止之不從懷王遂死於】

【秦項襄王立復放屈原此云九年不復不知的在何時也】外承歡之汋約兮諶荏弱而難持忠湛湛而願進兮妬被離而鄣之【汋音綽諶市林反荏音稔湛徒感反被音披一作披鄣音章汋約好貌諶誠也荏亦弱也湛湛重厚貌被離眾盛貌鄣壅也言小人外爲諛說以奉君之歡適情態美好誠使人心意軟弱而不能自持是以懷忠而願進者皆爲所嫉妬而壅蔽不得進也此章形容邪佞之態最爲精切讀者宜深味之則知佞人之所以殆又信此語與孔聖之言實相發眀也】彼堯舜之抗行兮了杳杳其薄天眾讒人之嫉妬兮被以不慈之僞名【一無彼字行下孟反了音了一無了字而作杳冥冥薄音慱天葉鐵因反堯舜與賢而不與子故有不慈之名荘子云堯不慈舜不孝蓋戰國時流俗有此語也】憎慍惀之

修美兮好夫人之忼慨眾踥蹀而日進兮美超逺而逾邁【慍紆粉反惀力允反好呼報反夫葉音扶忼苦郎反慨一作磕苦蓋反踥思葉反蹀音牒慍心所緼積也思求曉知謂之惀忼慨激昻之意補曰君子之慍惀若可鄙者小人之忼慨若可喜者惟明者能察之踥蹀行貌亦謂讒佞之人日進於前使人美而好之愈甚而無巳也】亂曰曼余目以流觀兮冀壹反之何時鳥飛返故鄕兮狐死必首邱信非吾罪而棄逐兮何日夜而忘之【曼音萬首式救反邱葉音欺曼逺意鳥飛反故鄕思舊巢也首邱謂以首枕邱而死不忘其所自生也禮曰夫鳥獸防其羣匹越月逾時則必反巡過其故鄕又曰樂樂其所自生禮不忘其本古人有言曰狐死正邱首仁也忘謂忘其故都也】

右哀郢

心鬱鬱之憂思兮獨永嘆乎增傷思蹇產之不釋兮曼遭夜之方長【一無心字】悲秋風之動容兮何回極之浮浮數惟蓀之多怒兮傷余心之懮懮【悲下一有夫字數所矩反蓀一作荃懮音憂秋風動容謂秋風起而艸木變色也回極浮浮未詳所謂或疑回極指天極回旋之樞軸浮浮言其運轉之速而不可常亦未知其是否也大扺此下諸篇用字立語多不可解甚者今皆闕之不敢彊爲之說也數計也惟思也蓀說見騷經蓋寓意於君也憂愁也言計而思之君多妄怒刑罰不中使余心憂也】願遙赴而橫奔兮覽民尢以自鎭結防情以陳詞兮矯以遺夫美人【鎭音珍遺去聲尢過也鎭止也矯舉也覽民之尢而察其有罪之實庻以自止其憂則又愈見其怒之不當而可憂益甚故結情於詞以告君也美人巳見騷經亦寄意於君也】昔君與我成言兮曰黃昏以爲期羌中道而回畔兮反旣有此他志【成一作誠曰一作日誌葉音之成言黃昏說見騷經言君與己始親而後防也】防吾以其美好兮覽余以其修姱與餘言而不信兮蓋爲余而造怒【防與驕同覽一作鑑姱葉音戶蓋一作盍爲去聲防矜也荘子曰虛防而盛气覽示也姱好也言君自多其能言又非實本無可怒但以惡我之故爲我作怒也】願承閒而自察兮心震悼而不敢悲夷猶而冀進兮心怛傷之憺憺【閒音閒怛當割反一作怕非是憺徒敢反間閒暇也荘子曰今日宴閒察明也怛悲慘也憺憺安靜意謂欲承君之閒暇以自明而不敢然又不能自】

【巳故夷猶欲進而心復悲慘遂靜黙而不敢言也觀此則知屈原事君惓惓之意蓋極深厚豈樂以婞直犯上而取名者哉】玆歷情以陳辭兮蓀詳聾而不聞固切人之不媚兮眾果以我爲患【玆歷一作歷玆詳音佯與佯同患音還葉胡門反歷猶列也詳詐也切人不媚言懇切之人不能軟媚君或未怒而眾巳病之蓋惡其傷己也】初吾所陳之耿著兮豈不至今其庸亡何獨樂斯之蹇蹇兮願蓀美之可完【耿古迥反一無不字非是樂音洛獨樂王逸作毒藥而無斯字非是完葉胡光反一作光耿明貌庸何用也左傳曰晉其庸可冀乎言昔吾所陳之言明白如此豈不至今猶可覆視而何用乃亡之耶然吾非獨樂爲此蹇蹇而不樂爲順從也但以願君之徳美猶可復全是以不得巳而爲此耳所謂尙幸君之一寤者如此其志切矣】望三五以爲像兮指彭咸以爲儀夫何極而不至兮故逺聞而難虧【三五一作前聖聞音問三五謂三皇五帝或曰三王五伯也像謂肖古人之形而則其象也儀謂以彼人爲法而效其儀如儀禮所說國君行禮而視祝爲節之類是也極至也至到也視彼像儀而必欲求到其極則逺聞而難虧矣】善不由外來兮名不可以虛作孰無施而有報兮孰不實而有獲【施始豉反實當作殖獲一作獲非是此四語者明白親切不煩解說𨿽前聖格言不過如此不可但以詞賦讀之也】少歌曰與美人之抽思兮並日夜而無正防吾以其美好兮敖朕辭而不聽【少詩照反一作小一無之字並一作棄日下仍有憾字夜下一無而字之字以下皆非是正葉音徵敖與傲同一作謷聽平聲少歌樂章音節之名荀子佹詩亦有小歌卽此類也抽防也思意也並日夜言旦莫如一也無正無與平其是非也敖倨視也】倡曰有鳥自南兮來集漢北好姱佳麗兮牉獨處此異域旣惸獨而不羣兮又無良媒在其側道卓逺而日忘兮願自申而不得望北山而流涕兮臨流水而太息【倡讀曰唱牉見惜誦惸渠營反側葉荘力反卓一作逴不一作未得葉徒力反北山一作南山流一作深倡亦歌之音節所謂發歌句者也鳥蓋自諭屈原生於防峽而仕於鄢郢是自南而集於漢北也】望孟夏之短夜兮何晦明之若歲惟郢路之遼逺兮魂一夕而九逝【秋夜方長憂不能寐故望孟夏之短夜而冀其易曉也晦明若歲夜未短也一夕九逝思之切也】曽不知路之曲直兮南指月與列星願徑逝而不得兮魂識路之營營【一本南指至得兮十三字在營營之下非是營營一作焭焭言初不識路後以月星而知向背然欲去而又未得者以魂𨿽識路而營營獨往無與俱也】何靈魂之信直兮人之心不與吾心同理弱而媒不通兮尙不知余之從容【言靈魂忠信而質直不知人心之異於我故𨿽得歸亦無與左右而道逹之者彼又安能知我之閒暇而不變所守乎】亂曰長瀬湍流溯江潭兮狂顧南行聊以娛心兮【湍流亦作流湍潭葉音尋瀬水淺處湍急流也逆流而上曰溯潭深淵也狂顧憂懼而驚視也自江入湖自湖入湘皆沂流而南行也】軫石崴嵬蹇吾願兮超回志度行隱進兮【崴音隈又烏背反嵬吾回反又音懷願葉魚靳反或如字進如字或音薦軫石未詳超回隱進亦不可曉今並闕之】低佪夷猶宿北姑兮煩寃瞀容實沛䢐兮【瞀音茂北姑蓋地名瞀容瞀亂之意見於容貌也實沛䢐誠欲沛然如水之流去也】愁嘆苦神靈遙思兮路逺處幽又無行媒兮【媒葉莫悲反靈靈魂也】道思作頌聊以自救兮憂心不遂斯言誰告兮【一無以字告葉居後反道思者且行且思也救解也】

右抽思【以篇內少歌首句二字爲名】

滔滔孟夏兮艸木莽莽傷懷永哀兮汩䢐南土【滔他刀反史記作陶莽莫補反汩越筆反滔滔水大貎莽莽茂盛貎汩行貎䢐南土溯沅湘也】眴兮杳杳孔靜幽黙鬱結紆軫兮離湣而長鞠撫情效志兮寃屈而自抑【眴與瞬同一音胡絹反兮字一在杳杳下靜下一有兮字黙史作墨郁一作寃湣一作慜而史作之鞠葉各額反一作蘜寃屈而史作俛詘以抑葉於革反眴目數揺動之貌杳杳深之貎孔甚也黙無聲也紆屈也軫痛也離遭也湣痛也鞠窮也撫循也效猶覈也抑按也言撫情覈志無有過失則屈志自抑而不懼也】刓方以爲圜兮常度未替易初本迪兮君子所鄙章畫志墨兮前圖未攺【刓五官反一無初字迪史作由畫音獲志史作職攺葉音巳刓圓削也度法也替廢也言欲變心從俗而常法未廢不能遽變也易初謂變易初心也本迪未詳章明也志念也墨謂繩墨言譬之工人章明所畫之繩墨而念之不忘者亦以前人之法度未攺故也】內厚質正兮大人所晠巧倕不斵兮孰察其揆正【厚史作直正史作重晠史作盛倕音垂史作匠斵一作列一作斷揆一作撥匠以下皆非是所晠所盛美也倕書作垂性巧舜命以爲共工斵斫也揆度也卽上章所謂畫也】文處幽兮蒙瞍謂之不章離婁微睇兮瞽以爲無明【處幽史作幽處史無瞍字睇音弟明葉音芒墨也幽防也有眸子而無見曰蒙無眸子曰瞍離婁古之明目者也睇盻之也瞽盲者也】變白以爲黒兮倒上以爲下鳯皇在笯兮雞鶩翔舞【白下以史作而下葉音戶笯音奴又女家反又音暮一作郊二字皆非是鶩音木一作雉笯籠落也】同糅玉石兮一槪而相量夫惟黨人之鄙固兮羌不知余之所臧【糅女救反槪古代反鄙一作交史無惟字固作妬余作吾無之字槪平斗斛木也】任重載盛兮防滯而不濟懷瑾握瑜兮窮不知所示【重直用反瑾音僅瑜音逾知史作得下仍有餘字盛多也防沒也滯畱也濟度也此言重車防濘而不得度也在衣爲懷在手爲握瑾瑜美玉也不知所示人皆不識無可示者也】邑犬羣吠兮吠所怪也非俊疑傑兮固庸態也【犬下一有之字今從史非俊史作誹駿傑史作桀一無二也字非毀也知過千人謂之俊十人謂之傑庸廝賤之人也】文質防內兮眾不知余之異采材朴委積兮莫知余之所有【防史作疏內舊音訥又如字余史作吾異一作奧采葉此禮反朴史作朴積史作質有葉於彼反文質其文不艶也防迂濶也內木訥也異采殊異之文采也材木中用者也朴未斵之質也委積言其多有惟所用之而世莫之知也】重仁襲義兮謹厚以爲丰重華不可遌兮孰知余之從容【重平聲下重華同遌一作遌史作牾洪云當作遌五故反與迮同襲亦重也丰猶富足也遌逢也從容舉動自得之意】古固有不並兮豈知其何故湯禹久逺兮邈而不可慕【史無何而字故慕下皆有也字古有不並言聖賢不並時而生也】懲違攺忿兮抑心而自彊離慜而不遷兮願志之有像【違一作連彊其兩反慜史作湣一作閔像史作象違過也像法也彊於爲善而不以憂患攺其節欲其志之可爲法也】進路北次兮日昧昧其將暮舒憂娛哀兮限之以大故【舒史作含娛作虞言將北歸郢都而日暮不得前也於是將欲舒憂以娛哀而念人生幾何死期將至其限有不可得而越也】亂曰浩浩沅湘分流汩兮修路幽蔽道逺忽兮【史逐句有兮字自此至篇末並同分一作紛皆非是汩音骨水流聲又音鶻湧波也蔽史作拂此下史有曽唫恆悲兮永嘆慨兮世旣莫吾知兮人心不可謂兮四句浩浩廣大也汩流貌修長也】懷質抱情獨無匹兮伯樂旣沒驥焉程兮【質史作情情史作質匹當作正字之誤也以韻葉之及以哀時命考之則可見矣沒史作歿驥下有將字無正與並日夜無正之正之意同伯樂善相馬者也程謂校量才力也】民生稟命各有所錯兮定心廣志余何畏懼兮【民史作人稟史作有一作萬民之生錯置也言民之生莫不稟命於天而隨其气之短長厚薄以爲壽夭窮逹之分固各有置之之所而不可易矣吉者不能使之凶凶者不能使之吉也是以君子之處患難必定其心而不使爲外物所動揺必廣其志而不使爲細故所狹隘則無所畏懼而能安於所遇矣】曽傷爰哀永嘆喟兮世混濁莫吾知人心不可謂兮【曽音增史無濁字莫作不一無人心字或無人字或無人心而有念字一本無濁吾人心四字按此四句若依史記移著上文懷質抱情之上而以下章死不可讓願勿愛兮承余何畏懼之下文意尢通貫但史於此又再出恐是後人因校誤加也】知死不可讓願勿愛兮眀告君子吾將以爲類兮【愛葉於旣反眀下一有以字補曰屈子以爲知死之不可讓則捨生而取義可也所惡有甚於死者豈復愛此七尺之軀哉類法也以此言爲法也】

右懷沙【言懷抱沙石以自沈也】

思美人兮擥涕而竚眙媒絕路阻兮言不可結而詒【竚直呂反眙醜吏反媒一作路路一作媒絕下一有而道字一無下而字詒葉音異美人說見上篇寄意於君也擥猶収也竚久立也眙直視也】蹇蹇之煩寃兮陷滯而不發申旦以舒中情兮志沈菀而莫逹【寃一作惋陷一作滔以一作不一無志字菀音郁莫一作不承上路阻而言陷滯不發亦以陷濘爲諭也申重也今日巳暮明日復旦也菀積也】願寄言於浮雲兮遇丰隆而不將因歸鳥而致辭兮羌迅髙而難當【迅一作宿當一作寓皆非是亦承上章陷滯而言欲因云致辭則云師不聽欲因鳥致辭則鳥飛速而又髙難可當值也】髙辛之靈晟兮遭鳥而致詒欲變節以從俗兮媿易初而屈志【晟一作盛一作威詒志皆葉平去二聲媿與愧同鳥致詒事見天問此因上章歸鳥難當而上感髙辛之事下愧不能易初而屈志也】獨歷年而離湣兮羌憑心猶未化寧隱閔而壽考兮何變易之可爲【馮與憑同化葉音嬀閔一作湣易之一作初而馮憤懣也隠閔壽考優防卒歲也然終不能變易其初心也】知前轍之不遂兮未攺此度車旣覆而馬顚兮蹇獨懷此異路【轍一作道未一作末度下一有也字知直道之不可行而不能攺其度𨿽至於車傾馬僕而猶獨懷其所由之道不肯同於眾人也】勒騏驥而更駕兮造父爲我操之遷逡次而勿驅兮聊假日以須旹指嶓之西隈兮與纁黃以以爲期【更平聲造七到反父音甫爲去聲我一作余操七刀反之字爲韻逡七旬反旹古時字嶓音波隈一作隅纁一作曛並音燻造父善禦周穆王時人操之執轡也遷猶進也逡次猶逡巡也嶓冢山名漢水所出也見禹貢纁淺絳也日將入時色纁且黃也以馬旣顚故更駕駿馬使善禦者操其轡逡巡而不速往但期至於荒陬絕逺之地以窮日之力而自休焉蓋知世路之不可由而欲逺去以俟命也】開春發歲兮白日出之悠悠吾將蕩志而愉樂兮遵江夏以娛憂【將一作且蕩一作蕩】擥大薄之芳茝兮搴長州之宿莽惜吾不及古之人兮吾誰與玩此芳艸【擥一作防茝一作芷莽莫古反惜一作然一無之字艸葉七古反不及謂生不及其同時也】解萹薄與雜菜兮備以爲交佩佩繽紛以繚轉兮遂萎絕而離異吾且儃佪以娛憂兮觀南人之變態竊快在其中心兮揚厥憑而不竢芳與澤其雜糅兮羌芳華自中出【萹音匾備一作修佩葉音備以一作其繚音了萎於危反儃佪一作徘徊態葉音替竊上一有吾字一無在字一無其字出葉尺遂反萹萹蓄也似小梨赤莖節好生道旁薄叢也交佩左右佩也萹蓄雜菜皆非芳艸故言解去二物而以上文之茝莽備爲交佩也繚繞也繽紛繚轉言佩之美然適佩之而遽巳萎絕而離異矣於是且復優遊忘憂以觀世變又樂其所得於中者以舒憤懣而無待於外則其芬芳自從中出初不借美於外物也】紛鬱鬱其逺烝兮滿內而外揚情與質信可保兮羌居蔽而聞章【烝一作承居一作重羌居一作居重聞去聲鬱鬱盛也烝芳气之逺聞也此承上章芳華自中出遂言其鬱鬱逺烝皆由情質誠實可保故所居𨿽蔽而其名聞則章也】令薜荔以爲理兮憚舉趾而緣木因芙蓉以爲媒兮憚褰裳而濡足【以一作而因一作用褰起防反內美旣足恥因介紹以爲先容而托以有憚也】登髙吾不說兮入下吾不能固朕形之不服兮然容與而狐疑【說音悅能葉音泥道旣不行居上處下無適而可形偃蹇而不服心耿介而使然也】廣遂前畫兮未攺此度也命則處幽吾將罷兮願及白日之未暮也獨焭焭而南行兮思彭咸之故也【畫音獲一無則字罷讀作疲暮下一無也字畫與懷沙章畫之畫同】

右思美人

惜往日之曾信兮受命詔以昭時奉先功以照下兮眀法度之嫌疑【時一作詩非是時謂時之政治也言往日嘗見信於君而受命以昭眀時之政治也先功謂先君之功烈也嫌疑謂事有同異而可疑者也】國富彊而法立兮屬貞臣而日娭祕宻事之載心兮𨿽過失猶弗治【屬音燭娭與嬉同一作娛非是祕一作移宻一作察弗一作不治如字平聲屬付也貞臣正固之臣原自謂也日娭所謂逸於得人也𨿽國所祕之宻事皆載於其心是以或有過失猶寛而不治其罪也】心純龎而不泄兮遭讒人而嫉之君含怒以待臣兮不淸澂其然否【龎莫江反泄音薛一作貫非是嫉之亦作佞嫉亦非是澂音澄一作澈非是否葉音悲龎厚也泄漏也謂不敢漏其宻事也讒人謂上官大夫靳尙之徒也淸澂猶審察也史記云懷王使屈原造爲憲令屬艸槁未定上官大夫見而欲奪之原不與因讒之曰王使屈平爲令眾莫不知每一令出平伐其功曰非我莫能爲也王怒而疏屈平卽此事也】蔽晦君之聰明兮虛惑誤又以欺弗參驗以考實兮逺遷臣而弗思信讒諛之混濁兮晠气志而過之【虛惑誤一作惑虛言混濁一作浮說晠古盛字虛空言也惑誤疑而誤之也然猶畏之也至於欺則公肆誣罔而無所憚矣王逸曰專擅恩威握主權也欺罔戱弄若轉丸也此言得之矣過之猶所謂督過之也】何貞臣之無辜兮被讟謗而見尢慙光景之誠信兮身幽隠而備之【辜一作罪讟一作離尢葉於其反無罪見尢慙見光景故竄身於幽隱然亦不敢不爲之備也】臨沅湘之淵兮遂自忍而沈流卒沒身而絕名兮惜廱君之不昭【沅一作江遂一作不沒一作沈絕一作滅廱古壅字昭葉音周或云流周並葉之韻後三章放此言沈流之後沒身絕名不足深惜但惜此讒人廱君之罪遂不昭著耳此原所以忍死而有言也其亦可悲也哉】君無度而弗察兮使芳艸爲藪幽焉舒情而抽信兮恬死亡而不聊獨鄣廱而蔽隠兮使貞臣而無由【聊葉音畱鄣音章廱見上貞一作忠無一作爲無度弗察王逸曰上無撿押以知下也記曰無節於內者其察物弗省矣此之謂也藪幽藪澤之幽暗也言芳艸冝殖於階庭而今反使爲藪澤之幽暗也恬安也言安於死亡不茍生也無由無路可行也】聞百里之爲虜兮伊尹烹於庖廚呂望屠於朝歌兮寧戚歌而飯牛不逢湯武與桓繆兮世孰云而知之【廚葉音稠之葉音周晉獻公虜虞君與其大夫百里奚以百里奚爲秦繆公夫人媵百里奚亡走宛楚鄙人執之繆公聞其賢以五羖羊皮贖之釋其囚與語國事大說授以國政號曰五羖大夫伊呂寧戚事見騷經天問】吳信讒而弗味兮子胥死而後憂介子忠而立枯兮文君寤而追求封介山而爲之禁兮報大徳之優遊思久故之親身兮因縞素而哭之【弗一作不山下一無而字縞音杲哭下之葉音周自沈流至此二十四句爲一韻味譬之食物咀嚼而審其美惡也子胥事見渉江介子名推文君晉文公也文公爲公子時遭驪姬之譛而出奔介子推從行道乏食子推割股肉以食文公文公得國賞從行者不及子推子推入綿上山中文公寤而求之子推不出文公因燒其山子推抱樹自燒而死文公遂封綿上之山號曰介山禁民樵采使奉子推祭祀以報其徳又變服而哭之優遊言其徳之大也親身切於巳身謂割股也縞素白致繒也】或忠信而死節兮或訑謾而不疑弗省察而按實兮聽讒人之虛辭芳與澤其雜糅兮孰申旦而別之【訑一作施音移謾謨官反省息井反別彼列反一說自篇首至此爲一韻】何芳艸之早殀兮微霜降而下戒諒聰不明而蔽廱兮使讒諛而日得【殀一作夭於矯反戒葉居得反聰不一作不聰或疑無不字而明下而字當作之得得志也】自前世之嫉賢兮謂蕙若其不可佩妬佳冶之芬芳兮母姣而自好𨿽有西施之美容兮防妬入以自代【佩葉音備佳一作娃音謨姣音絞好音耗葉虛旣反代葉徒計反若杜若也冶妖冶女態母黃帝妻貌甚醜姣妖媚也西施越之美女勾踐得之以獻吳王】願陳情以白行兮得罪過之不意情寃見之日明兮如列宿之錯置【行下孟反寃一作宛宿音秀錯倉各反白明也自明其行之無罪也不意出於意外也情寃情實與寃枉猶言曲直也列宿錯置言其光輝而明白也】乘騏驥而馳騁兮無轡防而自載乘汜泭以下流兮無舟檝而自備背法度而心治兮辟與此其無異【騏驥按王逸解爲駑馬又詳下文恐當作駑駘載葉子賜反汜音泛泭音敷舟字疑當作維檝一作楫治一作殆非是辟與譬同一作譬轡馬韁防馬勒也載乘也汜泭編竹木以渡水者也旣無騏驥而但乘駑馬又無轡禦與禦者而自乘載旣無舟航而但乘汜泭又無維檝與舟人而自爲備禦其亦可謂危矣背法度而以私意自爲治者與此無以異也】寧溘死而流忘兮恐禍殃之有再不畢辭以赴淵兮惜廱君之不識【再葉子賜反識音志又音試自可佩至此十二句爲一韻不死則恐邦其淪喪而辱爲臣僕故曰禍殃有再箕子之憂蓋如此也識記也設若不盡其辭而閔然以死則上官靳尙之徒廱君之罪誰當記之耶其爲後世君臣之戒可謂深切著明矣】

右惜往日

後皇嘉樹橘徠服兮受命不遷生南國兮【徠古來字服葉蒲北反國音域後皇指楚王也嘉喜好也言楚王喜好艸木之樹而橘生其土也漢書江陵千樹橘楚地正產橘也受命不遷記所謂橘逾淮而北爲枳也舊說屈原自比志節如橘不可移徙是也篇內意皆放此】深固難徙更壹志兮緑葉素榮紛其可喜兮【榮一作華喜許志反一作嘉葉居例反以其受命獨生南國故壹志而難徙橘葉靑華白紛然盛而可喜也】曽枝剡棘圓果搏兮靑黃雜糅文章爛兮【曽音層剡以冉反圓果一作圜實搏從手從專徒官反爛葉盧幹反曽重累也剡利也果艸木之實可食者也搏圓也與團同靑未熟時黃巳熟時也先後雜糅文章爛然也】精色內白類任道兮紛緼宜修姱而不醜兮【道葉徒茍反一作可任非是紛音墳緼音氳精色外色精明也內白內懷潔白也外精內白似有道也紛緼盛貌】嗟爾防志有以異兮獨立不遷豈不可喜兮【喜見上爾指橘而言幼志言自幼而巳有此志蓋其本性然也自此以下申前義以明巳志】深固難徙廓其無求兮蘇世獨立橫而不流兮【補曰凡與世遷徙者皆有求也吾之志舉世莫得而傾之者無求於彼故也死而復生曰蘇】閉心自愼終不過失兮秉徳無私參天地兮【閉必結反俗作閒非是失葉音試一作失過一無失字皆非是或疑過字亦衍文】願歲並謝與長友兮淑離不滛梗其有理兮【友葉羊裏反離下一有而字並謝猶永謝也歲並謝而長與友則是終身友之矣淑善也離如離立言孤特也梗彊也】年歲𨿽少可師長兮行比伯夷置以爲像兮【長上聲行去聲比音鼻像上聲年歲𨿽少亦言其本性自少而然非積習勉彊伯夷孤竹君之長子也父欲立少子叔齊叔齊以讓伯夷伯夷又不肯受兄弟棄國俱去之周及武王伐紂伯夷叔齊扣馬而諫左右欲殺之太公曰不可引而去之遂不食周粟而餓死言橘之髙防可比伯夷宜立以爲像而效法之亦因以自托也】

右橘頌

悲回風之揺蕙兮心寃結而內傷物有防而隕性兮聲有隠而先倡【寃一作苑倡音昌回風旋轉之風也亦上篇悲秋風動容之意言秋令巳行防物凋隕風𨿽無形而實先爲之倡也世之治亂道之興廢亦猶是矣】夫何彭咸之造思兮曁志介而不忘萬變其情豈可蓋兮孰虛僞之可長【曁其冀反蓋古大反其情豈一作情豈其因回風之有實而揺蕙遂感彭咸之志𨿽萬變而不可易亦以其有其實也若渉虛僞則己不能久矣】鳥獸鳴以號羣兮艸苴比而不芳魚葺鱗以自別兮蛟龍隠其文章故荼薺不同畆兮蘭茝幽而獨芳【號音豪苴七古子閭子呂仄賈仄加五反比音鼻別彼列反荼音徒薺一作苦茝一作芷苴枯艸也葺整治也荼苦菜也薺甘菜也言秋冬向寒鳥獸鳴號以求羣類則艸巳枯矣𨿽比而合之亦不能有芬芳之气魚整治其鱗以自別異則蛟龍亦隠其文章以避之皆言時勢之不同如回風旣起則蕙不得不隕其性也蓋荼薺甘苦不能同生而蘭茝𨿽更幽僻而能自芳亦其情之不可蓋者而非有虛僞之餙也】惟佳人之永都兮更統世以自貺逺志之所及兮憐浮雲之相羊介志之所惑兮竊賦詩之所眀【更平聲貺葉平聲羊一作佯惑一作感明葉音芒佳人原自謂也都美也更歷也統世謂先世之垂統傳世也自貺謂己得續其官職也相羊浮游之貎因自言其志之髙逺與浮雲齊而不能有合於世是以其志不能無惑而遂賦詩以明之也】惟佳人之獨懷兮折芳椒以自處曽歔欷之嗟嗟兮獨隠伏而思慮涕泣交而淒淒兮思不眠以至曙終長夜之曼曼兮掩此哀而不去【芳一作若曽音增伏一作居交下一有下字一有流字淒音妻曼莫半反】寤從容以周流兮聊逍遙以自恃傷太息之湣憐兮气於邑而不可止【容下以字一作而恃葉上聲憐一作嘆於音烏邑烏合反又並如字】糺思心以爲纕兮編愁苦以爲膺折若木以蔽光兮隨飄風之所仍【糺吉酉反纕音襄一作襄糺戾也纕已見騷經編結也膺胸也謂絡胸者也光謂日光也仍因就之意言欲自晦而隨俗也】存髣髴而不見兮心踴躍其若湯撫佩衽以案志兮超惘惘而遂行【髴音弗又音沸踴躍一作沸怒案從木與按從手者同惘音罔行葉戶郎反髣髴謂形似也蓋指君而言也衽裳際也】歲防曶其若頽兮旹亦冉冉而將至薠蘅槁而節離兮芳已歇而不比【曶音忽薠一作蘋蘅一作蘩巳一作以比音鼻時謂衰老之期也節離艸枯則節處斷落也比合也】憐思心之不可懲兮證此言之不可聊寧溘死而流亡兮不忍此心之常愁【聊葉音畱溘一作逝此心一作爲此聊賴也】孤子唫而抆淚兮放子出而不還孰能思而不隠兮昭彭咸之所聞【唫古吟字抆音吻一作収還葉胡昆反昭一作照防而無父曰孤放棄逐也隠痛也昭明也】登石巒以逺望兮路眇之黙黙入景響之無應兮聞省想而不可得【巒落官反景於境反葛洪始加�爲影字響一作向古字借用省息井反山小而鋭曰巒省想聞見所不能接而但可省記思想者也】愁鬱鬱之無快兮居戚戚而不可解心鞿羈而不開兮气繚轉而自締【之一作而快一作決一無可字解居隘反葉居豈反開一作形繚音了締丈爾反又音啼繚轉自締謂繚戾回轉而自相結也】穆之無垠兮莽芒芒之無儀聲有隠而相感兮物有純而不可爲【儀匹也或曰儀猶像也言巳之愁思浩然廣大幽深不可爲像也聲有隠而相感意其可以寤於君心也物有純而不可爲則其心巳一於彼而不可變矣不可爲如言疾不可爲之意】邈漫漫之不可量兮縹綿綿之不可紆愁悄悄之常悲兮翩防防之不可娛淩大波而流風兮托彭咸之所居【邈一作藐漫一作蔓縹匹妙反紆音迂悄親小反邈逺也縹防細也紆縈也翩疾飛也防防逺去也流猶隨也淩波隨風而從彭咸又自沈之意也】上髙巖之峭岸兮處雌蜺之標顚據靑冥而攄虹兮遂鯈忽而捫天吸湛露之浮涼兮漱凝霜之雰雰依風宂以自息兮忽傾寤以嬋媛【峭一作陗並七反蜺五訖反詳見騷經標從木匹小反攄敕居反鯈音叔捫音門湛丁感反涼一作源非是潄縮又反雰音分葉孚袁反嬋媛一作儃佪非是峭峻也標杪也顚頂也攄舒也捫撫也湛厚也漱蕩口也雰雰分散貌風宂風從地出之處也傾寤傾側而覺悟也嬋媛巳見前大率悲感流連之意也】馮昆侖以澂霧兮隠防山以淸江憚湧湍之礚礚兮聽波聲之洶洶【馮皮冰反澂一作瞰霧下一有露字隠於靳反古蓋反洶音凶馮據也如馮軾之馮澂霧去其昏亂之气也隠依也如隠幾之隠淸江去其濁檅之流也防與岷同在蜀郡江水所出也礚礚水石聲洶洶風水聲】紛容容之無經兮罔芒芒之無紀軋洋洋之無從兮馳委移之焉止【委音逶一作委移一作蛇焉於防反止一作至容容紛亂之貌軋傾壓之貌言巳心煩亂無復經紀欲進則無所從欲退則無所止也】漂翻翻其上下兮翼遙遙其左右泛潏潏其前後兮伴張弛之信期【漂音飄一作飄翻一作幡一作繙右葉羽巳反潏音決伴與叛同弛音矢期葉上聲上三句亦皆言其反覆不定之意叛繚散之貌也言其憂心𨿽若不能自定而其張弛進退又自不失其時也】觀炎气之相仍兮窺煙液之所積悲霜雪之俱下兮聽潮水之相撃【液音亦炎气火气也相仍者相因而不巳也煙液者火气欝而爲煙煙所著又凝而爲液也潮海水以月加子午之時一日而再至者也朝曰潮夕曰汐】借光景以往來兮施黃之枉防求介子之所存兮見伯夷之放迹【黃棘棘刺也枉曲也以棘爲防旣有芒刺而又不直則馬傷深而行速舊注以爲願借神光電景飛注往來施黃棘之刺以爲防以求子推伯夷之故迹是也】心調度而弗去兮刻著志之無適曰吾怨往昔之所冀兮悼來者之悐悐【弗一作不一無昔字悐它的反一作逖調度見騷經悐悐憂懼貎言心乎二子之調度而不忍去刻爲二子之明志而無他通往昔所冀謂猶欲有爲於時來者悐悐謂將赴水而死也】浮江淮而入海兮從子胥而自適望大河之洲渚兮悲申徒之抗迹【子胥事見前篇適便安也荘子曰申徒狄諫紂不聽負石自沈於河】驟諫君而不聽兮任重石之何益心絓結而不解兮思蹇產而不釋【君而一作而君石一作防一作和一本無末一句非是任負也石或謂百二十斤也補引文選江賦注云任石卽懷沙也其說爲近下一句說巳見哀郢】

右悲回風

楚辭集注卷四

欽定四庫全書

楚辭集注卷五

宋朱子集注

逺遊第五【離騷二十三】

逺遊者屈原之所作也屈原旣放悲嘆之餘觀宇宙陋世俗之卑狹悼年壽之不長於是作爲此篇思欲制鏈形魂排空禦气浮游八極後天而終以盡反復無窮之世變𨿽曰寓言然其所設王子之詞茍能充之實長生久視之要譜也

悲時俗之迫阨兮願輕舉而逺遊質菲薄而無因兮焉托乘而上浮【阨音厄一作隘因一作由乘時證反】遭沈濁而污穢兮獨欝結其誰語夜耿耿而不寐兮魂營營而至曙【濁下而一作之語魚據反耿一作炯並古茗反營一作焭耿耿猶儆儆不寐貌也營營猶曰熒熒亦耿耿之意也】惟天地之無窮兮哀人生之長勤往者余弗及兮來者吾不聞【勤渠云反吾不一作余弗此章四言乃此篇所以作之本意也夫神仙度世之說無是理而不可期也審矣屈子於此乃獨眷眷而不忘者何哉正以往者之不可及來者之不得聞而欲久生以俟之耳然往者之不可及則巳末如之何矣獨來者之不得聞則夫世之惠迪而未吉從逆而未凶者吾皆不得以須其反復熟爛而睹夫天定勝人之所極是則安能使人不爲沒世無涯之悲恨此屈子所以願少須臾無死而僥幸萬一於神仙度世之不可期也嗚呼逺矣是豈易與俗人言哉】步徙倚而遙思兮怊惝怳而永懷意荒忽而流蕩兮心愁淒而增悲【怊音超惝昌兩反怳吁往反永一作乖非是懷葉胡威反荒呼廣反淒一作淒淒痛也】神儵忽而不反兮形枯槁而獨畱內惟省以端操兮求正气之所由【儵一作倐反一作返操七刀七到二反由一作繇知愁嘆之無益而有損乃能反自循省而求其本初也】漠虛靜以恬愉兮澹無爲而自得聞赤松之淸塵兮願承風乎遺則【列仙傳赤松子神農時爲雨師服水玉教神農能入火自燒至昆山上常止西王母石室隨風雨上下炎帝少女追之亦得仙俱去張良欲從赤松子遊卽此也】貴眞人之休徳兮美往世之登仙與化去而不見兮名聲著而日延【眞一作至徳一作聽非是美一作羨仙一作僊著一作章身隠而不可見獨有名字可聞耳】奇傅說之托辰星兮羨韓眾之得一形穆穆以浸逺兮離人羣而遁逸【羨似面反一作美眾一作終傅說武丁之相辰星東方蒼龍之體心尾箕之星所謂大辰也荘子曰傅說得之以相武丁奄有天下乘車維騎箕尾而比於列星音義云今尾上有傅說星是也羨念慕也韓終亦見列仙傳形逺卽上文與化去之意】因气變而遂曽舉兮忽神奔而怪時髣髴以遙見兮精皎皎以往來【曽音增皎皎一作皦皦以一作而來葉音賚此亦上文化去形逺之意髣髴見不定也丹經所謂眾食三載輕舉逺遊入火不焦入水不濡能存能亡長樂無憂者此也】超氛埃而淑郵兮終不反其故都免眾患而不懼兮世莫知其所如【超一作絕郵一作尢其一作乎都一作鄊非是氛昏濁之气淑尢言其淑善而絕尢也此以上言所羨仙去之樂也】恐天時之代序兮耀靈曄而西徵防霜降而下淪兮悼芳艸之先蘦聊仿佯而逍遙兮永曆年而無成誰可與玩斯遺芳兮長鄕風而舒情髙陽邈以逺兮余將焉所程【音饁蘦今作零仿音旁佯音羊而一作以與一作以非是斯遺芳一作此芳艸長一作晨鄕一作向以一作巳焉一作安耀靈日也曄閃光貌言行之速也淪沈也零落也此一節自嘆其將老而恐其學之不及也】重曰春秋忽其不淹兮奚久畱此故居軒轅不可攀援兮吾將從王喬而娛戱飡六气而飲沆瀣兮漱正陽而含朝霞保神眀之淸澄兮精气入而麤穢除【重直用反娛一作遊戱音嬉葉音虛二字一作戱娛非是飡七安反沆胡朗反瀣音械霞葉音胡麤七胡反軒轅黃帝名王喬周靈王太子晉也列仙傳曰好吹笙作鳳鳴遇浮邱公接之仙去六气者陵陽子明經言春食朝霞日始欲出赤黃气也秋食淪陰日沒以後赤黃气也冬飲沆瀣北方夜半气也夏食正陽南方日中气也並天地黃之气是爲六气也又曰日入爲飛泉麤物不精也】順凱風以從遊兮至南巢而壹息見王子而宿之兮審壹气之和徳【南風曰凱風南巢舊說以爲南方鳳鳥之巢非湯放桀之居巢也宿與肅通審究問也】曰道可受兮而不可傳其小無內兮其大無垠毋滑而魂兮彼將自然壹气孔神兮於中夜存虛以待之兮無爲之先庶類以成兮此徳之門【受一作愛非是一無而字垠葉魚堅反毋滑一作無淈並音骨一滑上別有淈字存葉才緣反門葉謨連反曰者王子之言也受心受也傳言傳也小無內大無垠言無所不在也滑亂也而汝也一專也孔甚也此言道妙如此人能無滑亂其魂則身心自然而气之甚神者當中夜虛靜之時自存於巳而不相離矣如此則於應世之務皆虛以待之於無爲之先而庶類自成萬化自出蓋廣成子之告黃帝不過如此實神仙之要訣也】聞至貴而遂䢐兮忽乎吾將行仍羽人於丹邱兮畱不死之舊鄕【行葉戶郎反至貴謂至妙之言其貴無敵也仍因就也羽人飛仙也丹邱晝夜常明之處也不死之鄕仙靈之所宅也】朝濯髮於湯谷兮夕晞余身兮九陽吸飛泉之微液兮懷琬琰之華英【湯音陽琬音宛琰音剡英葉於姜反湯谷見天問九陽舊說謂湯谷上有扶木九日居下枝一日居上枝亦寓言耳飛泉巳見上琬琰玉名】玉色頩以脕顏兮精醇粹而始壯質銷鑠以汋約兮神要以滛放【頩普茗普經二反脕音晚又音萬一作艶一作晏壯葉音荘汋音綽與妙同放葉音方頩美貌一曰斂容貌脕澤也醇厚也粹不雜也質銷鑠所謂形解銷化也汋約柔弱貌荘子曰藐姑射山有神人焉汋約若處子要深逺貌滛縱也】嘉南州之炎徳兮麗桂樹之冬榮山蕭條而無獸兮野漠其無人載營魄而登霞兮掩浮雲而上徵【野一作壄與寂同一作寂漠一作寞其一作乎霞與遐同古字借用徵一作升上四句記時物也下二句言以此時升仙而去也載猶加也營猶熒熒也魄說見九歌矣此言熒者陰靈之聚若有光景也霞與遐通謂逺也蓋魄不受防防不載魄則魂遊魄降而人死矣故修鏈之士必使魂常附魄如日光之載月質魄常檢魂如月質之受日光則神不馳而魄不死遂能登仙逺去而上徵也】命天閽其開關兮排閶闔而望予召丰隆使先導兮問大防之所居集重陽入帝宮兮造旬始而觀淸都朝發軔於太儀兮夕始臨乎於防閭【其一作而閶闔一作闔閭予一作余大音泰陽下一有以字於於其反一作防毋閭排推也望予須我之來也與騷經倚閭闔而望予者意不同矣丰隆巳見騷經大防宮垣十星在翼軫北重陽者積陽爲天天有九重故曰重陽旬始星名淸都列子以爲帝之所居也太儀天帝之庭也於防閭周禮東北曰幽州其山鎭曰醫無閭】屯余車之萬乘兮紛溶與而並馳駕八龍之婉婉兮載云旗之逶蛇【溶音容婉婉一作蜿蜿音苑溶水盛也】建雄虹之采旄兮五色雜而燿服偃蹇以低昻兮驂連蜷以驕驁【音縣燿音曜蜷巨員反驕居召反驁五到反服衡下夾轅兩馬也驂衡外挽靷兩馬也連蜷句蹄也驕驁馬行縱恣也】騎膠葛以雜亂兮斑漫衍而方行撰余轡而正防兮吾將過乎句芒【騎奇寄反膠葛一作轇轕音同以一作其漫莫半反一作曼衍弋戰反行葉戶郎反句一作鉤膠葛雜亂貎一曰猶交加也斑駮文也漫衍無極貌句芒木神也月令東方甲乙其帝太皥其神句芒注云此木帝之君木官之佐自古以來著徳立功者也】歷太皓以右轉兮前飛亷以啟路陽杲杲其未光兮淩天地以徑度【啟一作燭其一作亦徑一作徑音義同太皓卽太皥也始結罔罟以畋以魚制立庖廚天下號之爲庖犠氏飛廉巳見騷經徑直也】風伯爲余先驅兮氛埃辟而淸涼鳯凰翼其承旂兮遇蓐收乎西皇【爲去聲先一作前氛埃辟一作辟氛气辟必亦反西方庚辛其帝少皓其神蓐收西皇卽少昊也左傳曰金正曰蓐收】擥彗星防爲旍兮舉斗柄以爲麾叛陸離其上下兮遊驚霧之流波【擥一作檻旍卽旌字一作旌麾吁爲反叛音判波葉補基反斗柄北斗之柄所謂杓也麾旗屬叛繚分散之貌】旹曖曃其矘莽兮召武而奔屬後文昌使掌行兮選署眾神以並轂【曖音愛曃音逮一作晻一上烏感反下於計反一作黤黮上音晻下徒感反曭音儻莽莫郎反屬音燭曖曃昧暗也曭日不明也武北方七宿謂龜蛇也位在北方故曰身有鱗甲故曰武文昌在紫防宮北斗魁前六星如匡形】路曼曼其修逺兮徐弭節而髙厲左雨師使徑待兮右雷公而爲衛【曼莫幹反修一作悠徐一作颯徑待見騷經而一作以厲憑陵之意】欲度世以忘歸兮意恣睢防擔撟內欣欣而自美兮媮娛以滛樂【欲上一有遂字欲下一有逺字一有遂字恣如字又千恣反睢許鼻反擔居桀反撟音矯一云上丘列反下居廟反而一作以滛一作自樂葉五教反度世謂度越塵世而仙去也恣睢放肆也擔撟軒舉也滛樂樂之深也莊子曰孰居無事滛樂而勸是也】渉靑雲以泛濫遊兮忽臨睨夫舊鄕僕夫懷余心悲兮邊馬顧而不行【一無以字一無遊字行葉戶郎反邊旁也謂兩驂也】思舊故以想象兮長太息而掩涕汜容與而遐舉兮聊抑志而自弭【以一作而像一作象汜與泛同屈原謂修身念道得遇仙人托與俱遊周曆萬方升天乘雲役使百神而非所樂猶思楚國念故舊欲竭忠信以寧國家精誠之至徳義之厚也】指炎帝而直馳兮吾將往乎南疑覽方外之荒忽兮沛瀁而自浮【神一作帝疑一作娭覽一作覺摩郎反瀁以養反一作罔象浮葉扶毗反南方丙丁其帝炎帝其神祝融南疑九疑也沛流貎瀁水盛貌】祝融戒而蹕禦兮騰告鸞鳥迎虙妃張咸池奏承云兮二女禦九韶歌使湘靈鼓瑟兮令海若舞�夷螭虫象並出進兮形蟉虯而逶蛇雌蜺便娟防增撓兮鸞鳥軒翥而翔飛音樂愽衍無終極兮焉乃逝以俳佪【而蹕禦一作其還衡歌葉居支切令一作命�一作馮螭醜知反象一作蟓似兩反螭虫象並出進一作列螭象而並進蟉於九反虯巨九反蛇一作迆蜺五歷五結二反說見騷經便昆連反姢於緣反爾雅防引作防嬛音同撓而照反軒一作騫音同其字從鳥翥章庶反焉尢防反逝一作遊非是以一作而蹕止行人也禦禦也咸池堯樂承云黃帝樂也又曰顓頊樂又曰有虞氏之樂無所稽考未詳孰是二女娥皇女英也禦侍也九韶巳見騷經湘靈湘水之神也海若海神號荘子有北海若馮夷水仙荘子亦云馮夷得之以防大川又曰河伯也象國語所謂水之怪龍罔象也蟉虯盤曲貌便姢輕麗貌撓纒也翥舉也慱衍寛平之意焉語詞也】舒並節以馳騖兮逴絕垠乎寒門軼迅風於淸源兮從顓頊乎增冰【逴敕角反一作踔敕孝反門葉彌中反軼音逸源一作涼逴逺也絕垠天之邊際也寒門北極之門也軼從後出前也迅疾也北方壬癸其帝顓頊其神防北方地寒故有增積之冰】歷防以邪徑兮乘間維以反顧召黔羸而見之兮爲余先乎平路【黔其炎反羸從羊倫爲反一從女余輕反未知孰是然二字史記作含靁漢書作黔靁則當爲從羊之羸矣先下一有道字間維補引孝經緯曰天有六間黔羸舊說天上造化神名或曰水神皆怪妄之說不可考矣】經營四方兮周流六漠上至列缺兮降望大壑【漠漢樂歌作幕缺一作闕六漠謂六合也列缺天隙電照也大壑在渤海東實惟無底之谷名曰歸墟】下崢嶸而無地兮上寥廓而無天視儵忽而無見兮聽惝怳而無聞超無爲以至淸兮與泰初而爲鄰【崢鋤耕反嶸音宏一作巆廖一作嵺聞葉無巾反崢嶸深逺貌寥廓廣逺也惝怳耳不諦也列子曰泰初者气之始也荘子曰泰初有無無有無名屈子本以來者不聞爲憂而願爲方仙之道至此則眞可以後天不老而凋三光矣下視人世甕盎之間百千蚊蚋須臾之頃萬起萬防何足道哉何足道哉司馬相如作大人賦多襲其語然屈子所到非相如所能窺其萬一也】

卜居第六【離騷二十四】

卜居者屈原之所作也屈原哀憫當世之人習安邪佞違背正直故陽爲不知二者之是非可否而將假蓍龜以決之遂爲此詞發其取舎之端以警世俗說者乃謂原實未能無疑於此而姑將問諸卜人則亦誤矣

屈原旣放三年不得復見竭知盡忠而蔽鄣於讒心煩慮亂不知所從【知一作智一無而字慮一作意】乃往見太卜鄭詹尹曰余有所疑願因先生決之【一無乃字】詹尹乃端防拂龜曰君將何以教之【一無將字端正也防蓍莖也正之將以筮也龜龜底殻也拂之將以卜也四字見曲禮】屈原曰吾寧悃悃朴以忠乎將送往勞來斯無窮乎【悃苦本反一作欵苦管反勞去聲來如字或亦讀作去聲非是悃誠實傾盡之貌朴質也勞來來者勞之也】寜誅鋤艸茅以力耕乎將防大人以成名乎【鋤一作鉏士魚反鋤去穢助苗也防偏謁也大人猶貴人也】寜正言不諱以危身乎將從俗富貴以媮生乎【媮音偸舊音兪非是】寜超然髙舉防保貞乎將哫訾粟斯喔咿儒兒以事婦人乎【哫一作促並音足又子祿反訾音貲粟一作栗一作栗斯一作撕音斯喔音握咿音伊儒兒一作嚅唲音同哫訾以言求媚也粟從米詭隨也其從木者謹飭也非是斯辭也喔咿儒兒彊語笑貌婦人蓋謂鄭袖也】寜廉潔正直以自淸乎將突梯滑稽如脂如韋以絜楹乎【潔一作絜突吐忽反滑音骨稽音雞絜胡結反一作潔音苦結反非是突梯滑逹貌滑稽圓轉貌脂肥澤韋柔軟也絜楹未詳或疑絜如大學絜矩之絜謂圍束之也楹屋柱亦圓物又以脂灌韋而絜之是以突梯滑稽而無所止也未知是否】寜昻昻若千里之駒乎將汜汜若水中之鳬與波上下偸以全吾軀乎【昻五岡反一作卬音同汜一作泛鳬下一有乎字非是偸一作楡與偸同駒馬之未壯者鳬野鴨也】寜與騏驥亢軛乎將隨駑馬之迹乎【軛於革反亢舉也軛車轅前衡也】寜與黃鵠比翼乎將與雞鶩爭食乎【黃鵠大鳥一舉千里鶩鴨也】此孰吉孰凶何去何從【此結上八條正問卜之詞也】世混濁而不淸蟬翼爲重千鈞爲輕黃鐘毀棄瓦釡雷鳴讒人髙張賢士無名吁嗟黙黙兮誰知吾之廉貞【張音帳吁一作於黙一作黒此因而自嘆之詞也蟬翼言輕薄也黃鐘謂鐘之律中黃鐘者噐極大而聲最閎也瓦釡無聲之物雷鳴謂妖怪而作聲如雷鳴也張自侈大也左傳曰隨張必棄小國】詹尹乃釋防而謝曰夫尺有所短寸有所長物有所不足智有所不明數有所不逮神有所不通用君之心行君之意龜防誠不能知事【明葉音芒數所具反通葉他光反知下一有此字釋捨也謝辭也尺長於寸然爲尺而不足則有短者矣寸短於尺然爲寸而有餘則有長者矣物有所不足天傾西北地不滿東南之類也智有所不明堯舜知不徧物孔子不如農圃之類也數有所不逮如言日月之行𨿽有定數然旣是動物不無贏縮之類是也神有所不通惠迪者未必吉從逆者未必凶伯夷餓死首陽盜跖壽終牖下之類是也】

漁父第七【離騷二十五】

漁父者屈原之所作也漁父蓋亦當時隱遁之士或曰亦原之設詞耳

屈原旣放遊於江潭行吟澤畔顏色憔悴形容枯槁【槁音考】漁父見而問之曰子非三閭大夫與何故至於斯【與史作歟至於斯作而至此】屈原曰舉世皆濁我獨淸眾人皆醉我獨醒是以見放【舉世一作世人皆史作混我上一有而字下句同放下一有爾字】漁父曰聖人不凝滯於物而能與世推移世人皆濁何不淈其泥而揚其波眾人皆醉何不餔其糟而歠其釃何故深思髙舉自令放爲【曰下史有夫字人下史有者字於下史有萬字世人史作舉世皆一作混淈古沒胡沒二反淈其泥史作隨其流波葉補悲反餔布乎反歠昌悅反釃力支反一作醨深思以下史作懷瑾握瑜而自令見放爲餔食也歠飲也糟釃皆酒滓也以水糟曰釃醨薄酒也】屈原曰吾聞之新沐者必彈冠新浴者必振衣安能以身之察察受物之汶汶者乎【衣如字從史則葉於巾反安一作誰汶音問又音昏葉莫悲反從史則葉彌巾反察察防白也汶汶沾辱也】寜赴湘流葬於江魚之腹中安能以皓皓之白而防世俗之塵埃乎【湘史作常音長葬上史有而字於史作乎一無之字中下史有耳字皓皓一作皎皎一無而字塵埃史作溫蠖若從諸本則埃葉衣字於支反若從史則白葉蒲各反蠖於郭反而二字自相葉矣溫蠖猶惽憒也】漁父莞爾而笑鼓枻而去乃歌曰滄浪之水淸兮可以濯吾纓滄浪之水濁兮可以濯吾足遂去不復與言【莞胡板反枻一作栧音曵一無乃字吾一作我下句同濁葉竹六反莞防笑貌鼓枻扣船舷也滄浪之水卽漢水之下流也見禹貢纓冠系也】

楚辭集注卷五

欽定四庫全書

楚辭集注卷六

宋朱子集注九辯第八

九辯者屈原弟子楚大夫宋玉之所作也閔惜其師忠而放逐故作九辯以述其志云

悲哉秋之爲气也蕭瑟兮艸木揺落而變衰憭栗兮若在逺行登山臨水兮送將歸【哉一作夫落下一有兮字憭音流又音了秋者一嵗之運盛極而衰肅殺寒涼陰气用事艸木零落百物凋悴之時有似叔世危邦主昏政亂賢智屏絀姦凶得志民貧財匱不復振起之象是以忠臣志士遭讒放逐者感事興懷尢切悲嘆也蕭瑟寒涼之意憭栗猶淒愴也在逺行羇旅之中而登髙望逺臨流嘆逝以送將歸之人因離別之懷動家鄕之念可悲之甚也】泬寥兮天髙而气淸宩兮收潦而水淸憯淒增欷兮薄寒之中人愴怳懭悢兮去故而就新坎廩兮貧士失職而志不平廓落兮羇旅而無友生惆悵兮而私自憐【泬音血寥一作嵺淸疾正反古作靜一作平宩一作寂一作寥一作翏並音七感反欷虛毅反中去聲愴初亮反怳許昉反懭口廣反悢音朗又音亮廩一作並力敢反貧一作窮羇一作覊一無生字非是憐葉音鄰昉�曠蕩空虛也或曰蕭條無雲貌淸無垢薉也宩無人聲空虛也收潦水淸川水夏濁至秋而淸也淒悲痛貌欷泣嘆貌愴怳懭悢皆失意貌去故就新別離也坎廩不平也廓落空寂也惆悵悲哀也】燕翩翩其辭歸兮蟬漠而無聲鴈廱廱而南遊兮鵾雞啁哳而悲鳴【漠一作寂寞廱一作廱又作邕啁竹交反又張流反哳陟轄反鴈陰起則南陽起則北避寒燠也鵾雞似鶴黃白色啁哳聲繁細貌】獨申旦而不寐兮哀蟋蟀之宵徵時亹亹而過中兮蹇淹畱而無成【亹音尾申重也亹亹進貌過中謂漸衰暮也蹇語詞也】

右一

悲憂窮戚兮獨處廓有美一人兮心不繹去鄕離家兮徠逺客超逍遙兮今焉薄【戚一作慼一作蹙並倉歷子六二反處昌呂反繹葉以略反離如字又力智反徠一作來客葉苦各反焉於幹反廓空也有美一人謂屈原也繹解也補曰繹抽絲也又恐或是懌字薄止也】專思君兮不可化君不知兮可柰何蓄怨兮積思心煩憺兮忘食事願一見兮道余意君之心兮與余異車旣駕兮朅而歸不得見兮心傷悲【思一作悤下同化葉呼反思去聲餘一作我一無旣字朅邱傑反一無傷字此君字乃指楚王而言食事食與事也朅去也】倚結軨兮長大息涕潺湲兮下霑軾忼慨絕兮不得中瞀亂兮迷惑私自憐兮何極心怦怦兮諒直【軨音零一無長字一無下字忼一作慷口朗反瞀音荗私一作思怦普耕反軨車軾下縱橫木也軾所憑以爲敬者也怦怦心急貌】

右二

皇天平分四時兮竊獨悲此廩秋白露旣下百艸兮奄離披此梧楸去白日之昭昭兮襲長夜之悠悠離芳藹之方壯兮余萎約而悲愁【廩一作凜音義同下一作降一作下降披一作被與被同藹於蓋反萎一作委廩秋秋气廩然而寒也奄怱也遽也離披分散貌梧桐楸梓皆早凋襲入也藹繁荗也余宋玉爲屈原之自余也凡言余及我者皆放此萎艸木枯也約窮也】秋旣先戒以白露兮冬又申之以嚴霜收恢臺之孟夏兮然欿傺而沈臧葉菸邑而無色兮枝煩挐而交橫顏滛溢而將罷兮柯彷佛而萎黃萷櫹槮之可哀兮形銷鑠而瘀傷惟其紛糅而將落兮恨其失時而無當【戒下一有之字臺一作炱一作怠並他來反欿與坎同臧與藏同菸音於邑一作防挐女除反橫葉音黃罷音疲佛音費萎一作委一作萷一作蕱並音梢又音朔櫹音蕭摻音參瘀菸去反糅女救反而一作之申重也恢臺廣大貌欿防傺止也言收斂長養之气使防止而沈藏也菸邑傷壊也煩挐擾亂也滛溢積漸也罷毀也乏也萎枯死也萷木枝竦也櫹槮樹長貌瘀血敗也惟思也紛糅眾雜也】擥騑轡而下節兮聊逍遙以相佯歳忽忽而遒盡兮恐余壽之弗將悼餘生之不時兮逢此世之俇攘澹容與而獨倚兮蟋蟀鳴此西堂心惕而震蕩兮何所憂之多方卬朙月而太息兮步列星而極明【擥力敢反一作掔啟妍反非是騑音非佯一作羊遒卽由反一作逝非是弗一作不俇音匡攘而羊反一作勷一作躟澹徒敢反音黜蕩音蕩卬音仰一作仰太一作大明葉音芒擥持也騑驂馬也下節按節也遒迫也盡也將長也俇攘狂遽貌澹容與徐步也倚立也蕩揺動貌方猶端也卬望也】

右三

竊悲夫蕙華之曽敷兮紛旖旎乎都房何曽華之無實兮從風雨而飛颺以爲君獨服此蕙兮嗟無以異於眾芳【旖音倚旎女綺反又云旖一作�於可反旎乃可反卽詩阿難字颺音揚曽重也敷布也旖旎盛貌都大也房北堂也詩所謂背蓋古人植花艸之處也責蕙無實猶騷經責蘭之意】閔奇思之不通兮將去君而髙翔心閔憐之慘淒兮願一見而有朙重無怨而生離兮中結軫而增傷【明葉音芒重去聲傷一作慯奇思謂忠信也有明有以自明也重深念也】豈不郁陶而思君兮君之門以九重猛犬狺狺而迎吠兮關梁閉而不通【狺音銀書云郁陶乎予心𨿽思見君而君門深邃不可至也天子有九門謂關門逺郊門近郊門城門臯門庫門雉門應門路門也狺犬爭吠聲】皇天滛溢而秋霖兮后土何時而得漧塊獨守此無澤兮仰浮雲而永嘆【溢下而一作兮漧與幹同一作幹嘆平聲眾人皆防君澤而我獨不霑故仰望而長嘆也】

右四

何時俗之工巧兮背繩墨而攺錯卻騏驥而不乘兮防駑駘而取路當世豈無騏驥兮誠莫之能善禦見執轡者非其人兮故局跳而逺去鳬鴈皆唼夫梁藻兮鳳愈飄翔而髙舉【錯七故反不一作弗駑音奴駘音臺一無者字局音局跳徒反一作駒跳皆非是鴈一作騖唼音翣一無夫字愈一作兪翔一作飄舉葉音倨騏驥良馬諭賢才也駑駘諭不肖禦謂禦馬者此言今世豈無賢才但君不能用也馬立不常謂之局跳躍也言彼賢才見君之不能用故寧逺引而去也唼喋鳬鴈食貌梁米名藻水艸言羣小在位食重祿也鳯翔髙舉言賢者遁世竄山谷也】圜鑿而方枘兮吾固知其鉏鋙而難入眾鳥皆有所登棲兮鳯獨遑遑而無所集【鑿音造枘音芮一無其字鉏狀所牀舉七魚三反鋙音語一無獨字遑一作惶圜鑿方枘見騷經鉏鋙相距貌】願衘枚而無言兮甞被君之渥洽太

公九十乃顯榮兮誠未遇其匹合【願一作顧衘枚所以止言者也枚狀如箸橫衘之兩頭有繣結於項後渥厚也洽澤也太公事見前篇】謂騏驥兮安歸謂鳳凰兮安棲變古易俗兮世衰今之相者兮舉肥【相去聲安歸安棲卽上文逺去髙舉之意相者謂相馬者古語云相馬失之瘦相士失之貧卽舉肥之意也】騏驥伏匿而不見兮鳯皇髙飛而不下鳥獸猶知褱徳兮何云賢士之不處【下葉音戶褱一作懷言有徳則異物可懷無徳則同類莫致】驥不驟進而求服兮鳯亦不貪餧而妄食君棄逺而不察兮𨿽願忠其焉得【餧於僞反焉於防切服駕車也言士不求君君當求士也】欲漠而絕端兮竊不敢忘初之厚徳獨悲愁其傷人兮馮鬱鬱其何極【漠一作嗼一作寞馮一作憑其何一作之安絕端謂防其端緒不使人知也初之厚徳卽上文甞被渥洽也】

右五

霜露慘淒而交下兮心尙�其弗濟霰雪雰糅其增加兮乃知遭命之將至願徼幸而有待兮泊莽莽與壄艸同死【慘一作�一作幸正字一作徜徉非是楺下其一作而徼古堯反泊一作汩莽莫古反下一有兮字壄一作埜並野字死葉去聲霜露下而霰雪加諭衰亂之愈甚也泊止也莽莽艸盛也幸望至再而卒不能免也】願自直而徑往兮路壅絕而不通欲循道而平驅兮又未知其所從然中路而迷惑兮自厭按而學誦性愚陋以淺兮信未逹乎從容竊美申包胥之气晟兮恐時世之不固【直一作往往一作遊直或當作逝欲一作願厭一作壓並益渉反按字從手誦葉夕恭反福卑善反乎一作於此上四句一作然中路而迷惑兮悲蹭蹬而無歸性愚陋以淺兮自壓按而學詩蘭蓀雜於蕭艾兮信未逹其從容今按歸詩與容不韻俗本誤也晟一作盛固當作同葉通從誦容韻厭按皆抑止之意言欲速則不逹欲緩則無門故自抑而止也學誦未詳王注以爲吟詩禮未知是否急也狹也從容宛轉委曲之意申包胥楚大夫也伍子胥得罪於楚將適吳見申包胥謂曰我必亡郢申包胥曰子能亡之我能存之子胥奔吳爲吳王闔閭臣興兵而伐楚破郢昭王出奔於是申包胥乃之秦請救兵鶴立於秦庭啼呼悲泣七日七夜不絕聲勺飲不入於口秦伯哀之爲發兵救楚昭王復國此言己能爲包胥之事但恐時世不同不爲人所信耳】何時俗之工巧兮防規榘而攺鑿獨耿介而不隨兮願慕先聖之遺教處濁世而顯榮兮非余心之所樂與其無義而有名兮寧窮處而守髙【鑿葉音造教葉音告樂葉五告反髙葉孤到反又苦浩反】食不媮而爲飽兮衣不茍而爲溫竊慕詩人之遺風兮願托志乎素餐蹇充倔而無端兮泊莽莽而無垠無衣裘以禦冬兮恐溘死而不得見乎陽春【媮他鉤反一無兩而字餐一作飱音孫倔俱物巨物二反禦音禦一作禦死下一無而字媮卽偸也言衣食固非不欲其溫飽但不可以非義而茍媮以得之耳故寧不素餐無衣裘而饑凍以死也詩人言不素餐兮見伐檀篇素空餐食也謂無功徳而空食其祿也充倔記作充詘注謂喜失節貌禦止也】右六【舊本此章誤分竊美申包胥以下爲別章並誤以同字爲固字旣斷語脈又不叶韻又使章數增減不定今皆正之】

靚杪秋之遙夜兮心繚悷而有哀春秋逴逴而日髙兮然惆悵而自悲四時逓來而卒歳兮陰陽不可與儷偕【靚音靜一作儬千定反冷寒也繚音了悷靈帝反又音列又作防哀如字又葉音衣逴竹角反悲葉補皆反又如字逓本作遞一作疊儷音戾偕如字又葉居支反靚與靜同杪末也繚繳繞也悷悲結也逴逺也逓更易也儷偶也不可偶而與之偕言彼去而己畱也】白日晼晚其將入兮明月銷鑠而減毀歲忽忽而遒盡兮老冉冉而愈弛心揺悅而日�兮然怊悵而無冀中惻之淒愴兮長太息而增欷【晼音宛忽一作曶遒字由反老一作壽愈弛一作兪施音義同揺一作遙一作揺�一作幸冀葉上聲之一作而欷葉上聲晼晚景昳也入落也銷鑠減毀謂缺也弛放也揺動也冀望也心謂旣老將有所遇故揺悅而日幸然卒自知其無所望也】年洋洋以日往兮老嵺廓而無處事亹亹而覬進兮蹇淹畱而躊躇【以一作而嵺一作覬音冀躇葉丈呂反嵺廓空也】

右七

何汜濫之浮雲兮猋廱蔽此明月忠昭昭而願見兮然霠曀而莫逹【汜與泛同猋卑遙反廱一作壅然一作蔽霠音陰一作雰猋速疾貌言浮雲之蔽月以比防賊之害賢也霠云覆日也曀陰風也】願皓日之顯行兮云防防而蔽之竊不自料而願忠兮或黕防而污之【防一作蒙料一作黕丁感反污烏故反此二之字叶韻料量也黕防垢污沾辱也】堯舜之抗行兮了防防而薄天何險之嫉妬兮被以不慈之僞名【暸音了一作杳音義並見九章】彼日月之照明兮尙黯黮而有瑕何況一國之事兮亦多端而膠加【黯鄔感反黮徒感反有瑕一作不假非是膠豪加丘加二反黯黮云黒黯黮日月使有瑕也膠加戾也】被荷禂之晏晏兮然潢洋而不可帶旣驕美而伐武兮負左右之耿介憎慍惀之修美兮好夫人之慷慨眾踥蹀而日進兮美超逺而逾邁農夫輟耕而容與兮恐田野之蕪穢事緜緜而多私兮竊悼後之危敗世雷同而曜兮何毀譽之昧昧【彼音披又如字禂音刀晏一作炅潢戶廣反洋音養驕一作防耿古幸反慍惀好夫慨踥蹀逾並見九章穢葉烏怪反緜緜一作綿綿此亦謂有美名而無實用者也驕美自矜其美也伐武自誇其武也負恃也左右侍臣也耿介亦剛勇之意也農夫輟耕而容與言不卹國政而嬉遊也多私徇巳意任女謁聽讒言之類也雷同雷聲相似有同無異也人君矜能自用荒怠邪僻臣下又承其意莫之敢違是以毀譽不核而聰明廱蔽國事膠加也】今修餙而窺鏡兮後尙可以竄藏願寄言夫流星兮羌儵忽而難當卒廱蔽此浮雲兮下暗漠而無光【今一作余窺一作視儵一作倐卒一作上廱一作壅修餙窺鏡謂修徳行政而聽人言考往事以自鑑也尙可竄藏言尙可以潛伏而不至於滅亡也寄言欲附此言以諫誨其君也流星旣不可值則卒爲廱蔽而不可解矣】

右八【此章首尾專言廱蔽之禍而舊本誤分荷禂以下爲別章今正之】

堯舜皆有所舉任兮故髙枕而自適諒無怨於天下兮心焉取此惕乘騏驥之瀏瀏兮馭安用夫彊防諒城郭之不足恃兮𨿽重介之何益【舉一作專焉一作安乘一作乘瀏流栁二音彊巨良反防一作防瀏瀏言如水之流也言所任得人無怨於下則不假威刑自成美化不然則𨿽有城郭甲兵不足恃矣】邅翼翼而無終兮忳惽惽而愁約生天地之若過兮功不成而無效【忳徒渾反惽音昏約葉音要邅行不進約窮約也生天地謂人生天地之間也若過言如行所經歷不久畱也古詩云人生天地間忽如逺行客是也】願沈滯而不見兮尙欲布名乎天下然潢洋而不遇兮直怐愗而自苦【不一作無下葉音戶怐愗一作愗葉遘冦二音下音茂苦一作若一作善皆非是怐愗愚也言欲退而自修以立名於世然亦志有所遇以著其節空愚昧而自苦耳】莽洋洋而無極兮忽翺翔之焉薄國有驥而不知乘兮焉皇皇而更索【更平聲索止格反葉蘇各反】寧戚謳於車下兮桓公聞而知之無伯樂之善相兮今誰使乎譽之罔流涕以聊慮兮惟著意而得之紛忳忳之願忠兮妬被離而鄣之【謳下一有歌字相息亮反譽一作訾音貲著直略反忳一作純被一作被鄣一作彰非是寗戚見前篇著意猶言著乎心言存於心而不釋也桓公惟心常在於求賢故聞寗戚之歌而知其非常人也忳忳專一貌】願賜不肖之軀而別離兮放遊志乎雲中乘精气之摶摶兮騖諸神之湛湛驂白霓之習習兮歷羣靈之丰丰【志一作意摶度官反湛舊音洋戎反驂一作參一作六靈一作神旣爲讒妬所鄣故願乞身而去也精气謂日月摶與團同湛湛厚集貌習習飛動貌丰丰言多也】左朱雀之茇茇兮右蒼龍之躣躣屬雷師之闐闐兮通飛亷之衙衙【雀一作榮非是茇一作茷一作防皆音斾一作芺於表反非是躍其俱反又作躩音同屬之欲反闐音田通一作道衙五乎反又牛呂反又音魚苃苃飛揚之貌躍躍行貌闐闐鼔聲衙衙亦行貌】前輕輬之鏘鏘兮後輜乘之從從載云旗之委蛇兮扈屯騎之容容【輕一作輊音致非是輬臥車音涼從楚紅反委一作逶屯徒渾反輕輬車之輕而有窻者招防注云軒輬皆輕車名是也鏘鏘從從皆其鸞聲也輜軿車前衣車後者也】計專專之不可化兮願遂推而爲臧賴皇天之厚徳兮還及君之無恙【恙葉音羊言我但能專一於君而不可化故今只願推此而爲善明本性固然非擇而爲之也又言若以皇天之靈使吾君及此無恙之時而一寤焉則是吾之深願也說文恙憂也一曰虫入腹食人心古者艸居多被此毒故相問無恙乎】

右九【此章首言前聖之可法次言巳志之不伸次願乞身以逺去而終不忘於吁天以正其君文意方足而舊本誤分願賜不肖之軀以下爲別章則前段無尾後段無首而不成文矣今正之】

楚辭集注卷六

欽定四庫全書

楚辭集注卷七

宋朱子集注招魂第九

招魂者宋玉之所作也古者人死則使人以其上服升屋履危北面而號曰臯某復遂以其衣三招之乃下以覆屍此禮所謂復而說者以爲招魂復魂又以爲盡愛之道而有禱祠之心者蓋猶冀其復生也如是而不生則不生矣於是乃行死事此制禮者之意也而荊楚之俗乃或以是施之生人故宋玉哀閔屈原無罪放逐恐其魂魄離散而不復還遂因國俗托帝命假巫語以招之以禮言之固爲鄙野然其盡愛以致禱則猶古人之遺意也是以太史公讀之而哀其志焉若其譎怪之談荒滛之志則昔人蓋巳誤其譏於屈原今皆不復論也

朕幼淸以亷潔兮身服義而未沫主此盛徳兮牽於俗而蕪穢【潔一作防沫莫昧反穢葉烏防反或疑主上有朕字此宋玉代爲屈原之詞言朕者爲原之自朕也防少也言其性然也淸者其志之不雜亷者其行之有辯潔者其身之不污服行也沫與昧同牽引也蕪穢田不治而多艸也又言巳之所行𨿽常以此盛徳爲主然而牽於世俗亦不能無所蕪穢蓋其自勵之嚴而常恐不善之加乎巳也】上無所考此盛徳兮長離殃而愁苦【離一作罹此兩句通下章爲一韻上君也考察也】帝告巫陽曰有人在下我欲輔之魂魄離散汝筮予之【巫一作筮在一作於下葉音戶輔葉音甫予音與一作與帝天帝也女曰巫陽其名也玉假文天帝及巫陽以爲辭端人謂屈原也宋玉設帝告巫陽有賢人在下我欲輔之然其魂魄離散身將顚沛故使巫陽筮問所在求而與之使反其身也】巫陽對曰掌防上帝其命難從若必筮予之恐後之謝不能復用巫陽焉【防音夢一作夢一無命字之謝一作謝之一無之字陽葉七公反此一節巫陽對語不可曉恐有脫誤然其大意以謂帝命有不可從者如必筮其所在而後招以與之則恐其離散之逺而或後之以至䢐謝且將不得復用巫陽之技矣】乃下招曰魂兮歸來去君之恆幹何爲乎四方些捨君之樂處而離彼不祥些【歸來一作來歸恆胡登反一無乎字乎一作兮些蘇賀反舍一作捨離一作罹巫陽旣對如上語卽不復筮亦不俟帝命之可否而徑下招於四方庻其未逺而或值之也恆常也幹體也些說文云語詞也沈存中云今夔峽湖湘及南北江獠人凡禁咒句尾皆稱些乃楚人舊俗西域咒語末皆云娑婆訶亦三合而爲些也舎置也祥善也此下乃歷詆上下四方之不善而盛稱楚國之樂也】魂兮歸來東方不可以托些長人千仞惟魂是索些十日代出流金鑠石些彼皆習之魂往必釋些歸來歸來不可以托些【索葉先各反鑠詩若反石葉詩若反釋葉詩若反歸來歸來一作魂兮歸來一作歸來兮通下六章並同托寄也八尺曰仭索求也言東方有長人之國人髙千仞主求人魂而食之也鑠銷也言東方有扶桑之木十日並在其上以次更行其熱酷烈金石堅剛皆爲銷鑠也彼謂其處居人也釋解也】魂兮歸來南方不可以止些雕題黒齒得人肉以祀以其骨爲醢些蝮蛇蓁蓁封狐千里些雄虺九首往來儵忽吞人以益其心些歸來歸來不可以久滛些【黒一作墨一無肉字以一作而醢葉呼彼反蝮音福蓁音臻虺許反儵一作倐一無以字雕畫也題額也雕刻其肌以丹靑湼之也南方人常食蠃蜯得人之肉則用以祭神復以其骨爲醤而食之今湖南北有殺人祭者卽其遺俗也蝮大蛇也蓁蓁積聚之貌山海經蝮蛇色如綬文大者百餘斤一名反鼻蛇封狐大狐也健走千里求食也虺亦蛇也九首一身九頭也儵忽疾急貌說巳見天問矣滛淹也】魂兮歸來西方之害流沙千里些旋入雷淵爢散而不可止些而得脫其外曠宇些赤螘若象蠭若壺些五糓不生藂菅是食些其土爛人求水無所得些彷徉無所倚廣大無所極些歸來歸來恐自遺賊些【旋辭戀反淵一作泉非是蓋避唐諱也爢莫爲反一作幸螘一作蟻蠭一作蜂一作並音峯壺葉行古反藂一作叢菅一作葌並音姦彷蒲忙反一作彷徉一作徉遺巳季反流沙巳見騷經爢碎也曠宇無人之土也螘蚍蜉也壺幹瓠也藂叢生也菅茅屬髙者至丈餘可以食牛言其地不生五穀其人但食此菅艸也又言西方之土溫暑而熱燋爛人肉渇欲求水不可得之今環靈夏之間有旱海六七百里無水泉卽其證也倚依也西方之土廣大遙逺無所臻極𨿽欲彷徉求所依止不可得也自遺賊自予賊害也】魂兮歸來北方不可以止些增冰峨峨飛雪千里些歸來歸來不可以久些【久葉居止反言北方常寒其冰重累峨峨如山涼風急時疾雪隨之飛行千里乃至地也】魂兮歸來君無上天些虎豹九關啄害下人些一夫九首拔木九千些豺狼從目往來侁侁些懸人以娭投之深淵些致命於帝然後得瞑些歸來歸來往恐危身些【上上聲天葉鐵因反千葉七因反從卽容反又是用反非是侁葉式中反一作莘懸一作縣娭一作嬉許其反一作娛嫻葉一因反暝葉芒丁反一作眠虎豹九關言天門九重虎豹守之下人有欲上者則殺之也又有丈夫一身九頭從朝至暮拔大木九千】

【數也從竪也侁侁眾貌投摘也犲狼得人先懸其頭用之娭戱巳乃擿於深淵而棄之也瞑臥也言投人巳訖致其所受之命於天帝然後乃得眠臥也】魂兮歸來君無下此幽都些土伯九約其角觺觺些惇脄血拇逐人駓駓些參目虎首其身若牛些此皆甘人歸來歸來恐自遺災些【一無此字都葉丁奚反觺一作音宜又牛力反脄一作脢並音梅又每妹二音拇莫垢反又音母駓音丕參一作三蘇甘反牛葉魚奇反遺去聲災一作菑與災同葉子私反幽都地下后土所治也地下幽故稱幽都土伯后土之侯伯也約屈也觺觺角利貌其身九屈有角觸害人也惇厚也脄背也拇手大指也駓駓走貌參三也甘美也言此物食人以爲甘美也】魂兮歸來入修門些工祝招君背行先些秦篝齊縷鄭綿絡些招具該備永嘯呼些魂兮歸來反故居些【門葉莫連反背音倍篝古侯反綿一作緜絡葉力戶反呼葉胡故反居葉舉慮反修門郢城門也巳見九章工巧也男巫曰祝背倍也倍行以鄕魂先行以導之也篝落也又曰籠也可燻衣縷綫也綿纒也絡也秦齊鄭蓋其國土善爲此也招具卽謂此上三物禮所謂上服也該亦備也嘯呼卽所謂臯也】天地四方多賊姦些像設君室靜間安些【地一作�一作�君一作居間音閒賊害也姦惡也卽上所言虎豹之等也像蓋楚俗人死則設其形貌於室而祠之也】髙堂邃宇

檻層軒些層臺累榭臨髙山些网戶朱綴刻方連些冬有穾廈夏室寒些川谷徑復流潺湲些光風轉蕙汜崇蘭些經堂入奧朱塵筵些【网一作罔穾於叫反廈胡雅反一作夏川一作谿徑一作經汜音泛經一作徑古作陞奧烏到反古作隩邃深也檻楯也從曰檻橫曰輴軒樓版也層累皆重也無木謂之臺有木謂之榭又曰凢屋無室曰榭臨髙山言其髙出於山上而下臨其山也网戶者以木爲門扉而刻爲方目使如羅网之狀卽漢所謂罘罳而程防之以爲今之亮隔其說是也朱綴者以朱丹飾其交綴之處使其所刻之方相連屬也穾深也隱暗處爾雅東南隅謂之穾廈大屋也謂溫室也盛夏暑熱則有洞逹陰堂其內寒涼也流源爲川注谿爲谷徑過也復反也言所居之舍激導川水徑過園庭回通反復其流急疾又潔淨也光風謂雨止日出而風艸木有光也轉揺也汜猶泛泛揺動貌也崇髙也西南隅謂之奧塵承塵也筵竹席也鋪陳曰筵借之曰席言風自蘭蕙之間經由堂中以入於奧與塵筵之間也】砥室翠翹掛曲瓊些翡翠珠被爛齊光些蒻阿拂壁羅幬張些纂組綺縞結璜些【砥音咫翹祈堯反掛一作絓古賣反瓊葉渠楊反蒻音弱幬音儔纂作管反一作綦組音祖縞音杲一作奇璜音黃砥礪石也谷梁雲天子之桷斵之礱之加宻石焉注云以細石磨之翹鳥尾長毛也掛縣也曲瓊玉鉤也翡赤羽雀翠靑羽雀蒻蒻席也阿曲隅也拂薄也以蒻席替壁之曲也幬禪帳也纂組綬類也纂似組而赤綺文繒也縞細繒也言幬帳皆用綺縞又以纂組結束玉璜爲飾也】室中之觀多珍怪些蘭膏明燭華容備些二八侍宿射逓代些【珍俗作珎怪俗作怪燭一作爥備葉步介反射音亦逓一作金玉爲珍詭異爲怪蘭膏以蘭香煉膏也華容謂美人也二八二列也大夫有二列之樂故晉悼公賜魏絳女樂二八歌鐘二肆也射厭也遞更也意有厭倦則使更相代也】九侯淑女多迅眾些盛鬋不同制實滿宮些【眾葉直恭反鬋音翦九侯淑女設言商九侯之女入之紂而不喜滛者也迅眾未詳鬋也制法也盛餙理其制不同皆來實滿充後宮也】容態好比順彌代些弱顏固植謇其有意些【好如字一去聲代葉徒系反一作世植一作立謇一作蹇態姿也比親也彌猶竟也自始來至代去柔順如一也弱顏固植貌柔弱而立堅定也謇語詞】姱容修態絙洞房些蛾眉曼睩目騰光些【姱苦反絙古鄧反一作縆與亙同蛾一作娥曼音萬一作睇睩音祿姱好貌修長也絙竟也洞閒也曼長而輕細之貌睩目睞謹也騰發也】靡顏膩理遺視矊些離榭修幕侍君之閒些【膩女吏反矊音綿一作又作縣閒音閒葉許研反靡致也膩滑也遺視竊視也矊脈也方言黸瞳之子謂之矊注云矊邈也離別也修長也幕大帳也閒閒暇】

【也】翡帷翠帳飾髙堂些紅壁沙版玉之梁些【帳一作一無之字翡翠巳見上紅赤白色沙丹砂也】仰觀刻桷畫龍蛇些坐堂伏檻臨曲池些芙蓉始發雜芰荷些紫莖屏風文緣波些文異豹飾侍陂陁些軒輬旣低步騎羅些蘭薄戶樹瓊木籬些魂兮歸來何逺爲些【桷音角蛇池並葉徒河反緣一作緑陂音頗又音波陁音駞一作陀輬音涼籬葉音羅爲葉音訛桷椽也春秋刻桓宮桷此蓋刻爲龍蛇而彩畫之也坐堂伏檻堂可坐而檻可憑伏也芙蓉芰荷巳見騷經屏風水葵也又名鳬葵又名防風卽荇菜也生水中莖紫色文緣波言葵之文采風起水動卽緣波而生也陂陁長陛也言侍從之人皆衣虎豹之文異采之餙侍衛階陛也或曰從君遊陂陁之中也軒曲輈藩車也輬臥車也皆輕車也低俛也凡車行之勢一低一昻詩所謂如輊如軒者也此則指其方低而未昻方輊而未軒之時而言耳徒行爲步乘馬爲騎羅列也言官屬之從衛者羅列而待發也艸木叢生曰薄瓊木嘉木之美名也言蘭薄當戶而種又以嘉木爲籬落也何逺爲言何以逺去爲哉】室家遂宗食多方些稻粢穱麥挐黃粱些大苦醎酸辛甘行些肥牛之腱臑若芳些和酸若苦陳吳羹些胹鼈炮羔有柘漿些鵠酸臇鳬煎鴻鶬些露雞臛蠵厲而不爽些【穱音捉挐女居反醎一作咸行葉胡郎反腱居言反臑仁珠反一作臑音耎一作胹音而又作防而兗反若一作弱羹葉音郎胹音而一作臑一作潘炮蒲交反柘一作蔗臇於兗反鶬音倉臛呼各反一作臇又音霍蠵一作蠵音攜又似規煎圭二反爽葉音霜室家宗族也宗尊也言君旣歸來則室家之眾皆來宗尊當爲設食其方法多端也稻今秔二米也粢稷也亦名穄擇也穱麥稻處種麥而擇取其先熟者也挐糅也黃粱出蜀漢商浙間亦種之香美逾於諸梁號爲竹根黃言此數種之米相雜爲飯也大苦豉也醎鹽也酸酢也辛謂椒姜也甘謂飴蜜也腱筯頭也臑若熟爛也或曰若謂杜若用以煮肉去腥而香也若苦之若則訓及也吳羮吳人工作羮也胹煮也羔羊子也炮合毛裹物而燒之也柘藷蔗也言取藷蔗之汁爲漿飲也鵠鴻鵠也酸以酢漿烹之爲羮也臇臛少汁也鳬野鴨也鴻鴻鴈也鶬鶬鶴也露雞露棲之雞也有菜曰羮無菜曰臛蠵大龜之屬也厲列也爽敗也楚人名羮敗曰爽老子曰五味令人口爽】粔籹蜜餌有餦餭些瑤漿�勺實羽觴些挫糟凍飲酎淸涼些華酌旣陳有瓊漿些歸反故室敬而無妨些【粔音巨籹音女一音汝餦音張餭音皇�古本如此今作蜜非是勺音酌又時斫反挫宗臥反酎直又反歸下一有來字一別有歸來歸來四字而反上亦無來字粔籹環餅也吳謂之膏環亦謂之寒具以蜜和米麵煎熬作之餌搗黍爲之方言謂之餻者也餦餭餳也以糵熬米爲之亦謂之飴此則其幹者也瑤漿漿色如玉者�見禮經通作幕以疏布蓋尊也勺挹酒器也實滿也羽觴飲酒之器爲生爵形似冇頭尾羽翼也言舉冪用勺酌酒而實爵也挫捉也凍冰也酎醇酒也言盛夏則爲覆蹙幹釀捉去其糟但取淸醇居之冰上然後飲之酒寒涼又長味好飲也酌酒斗也言君防歸反所居故室子孫承事恭敬長無禍害也】肴羞未通女樂羅些敶鐘按鼓造新歌些渉江采菱發揚荷些美人旣醉朱顏酡些娭光眇視目曽波些被文服纎麗而不奇些長髮曼鬋陸離些【敶一作陳按一作桉菱一作防揚一作陽荷一作阿酡徒何反一音防一作一作佗娭一作嬉奇葉古何反發一作離葉力戈反肴骨體又菹也致滋味爲羞按猶擊也荷當作阿渉江采菱揚阿皆楚歌名酡飲而赭色著面娭戱也眇眺也曽重也文謂綺繡纎細也不奇奇也】二八齊容起鄭舞些衽若交竿撫案下些竽瑟狂防搷鳴鼓些宮庭震驚發激楚些吳歈蔡謳奏大呂些【衽而甚反一作袵撫案一作撫抵下葉音戶愼一作塡田殿二音疑當從入聲讀歈音兪奏一作秦非是鄭舞鄭國之舞也衽衣襟也言舞人回轉衣襟相交如竿也撫案下者以手撫案其節而徐行也狂猶猛也搷急撃如梭擲之勢者也激楚歌舞之名卽漢祖所謂楚歌楚舞也此言狂防搷鼓震驚激楚卽大合眾樂而爲髙張急節之奏也吳蔡國名也歈謳皆歌也大呂律名】士女雜坐亂而不分些放敶組纓班其相紛些鄭衛妖玩來雜陳些激楚之結獨秀先些【敶一作陳班一作斑陳一作敶結古詣反先葉蘇津反組綬也纓冠系也妖玩妖好可玩之物也結頭髻也激楚之結蓋歌舞此曲者之餙也秀先言秀異而先進於眾也】箟象棊有六簙些分曹並進遒相迫些成梟而牟呼五白些晉制犀比費白日些鏗鐘揺簴揳梓瑟些【箟音昆一作琨一作蔽簙音博一作搏迫葉補各反梟堅堯反白葉蒲各反北頻二反費芳味反日葉音若鏗苦耕反一作銵音同簴奇舉反揳古八反一作戛瑟葉音朔箟竹名字從竹簙箸也博雅云投六箸行六棊故爲六簙也言宴樂旣畢乃設六簙以箟簬作箸象牙爲棊也曹偶也遒亦迫也投箸行棊轉相遒迫使不得擇行也倍勝爲牟五白簙齒也言巳棊已梟當成牟勝故呼五白以助投也晉制犀比謂晉國工作簙棊箸比集犀角以爲雕餙費耗也費白日言慱者爭勝耽箸不巳耗損光陰也鏗撞也揺動也簴懸鐘格揳轢也】娛酒不廢沈日夜些蘭膏明燭華鐙錯些結撰至思蘭芳假些人有所極同心賦些酎飲盡歡樂先故些魂兮歸來反故居些【夜葉羊茹反燭一作爥鐙音登一作雕假葉音故一音格酎一作酌飲下一有旣字居葉舉慮反下廢猶言不巳也沈沈湎也鐙錠也徐曰錠中置燭故謂之鐙華謂其刻餙華好或爲禽獸之形也錯置也撰述也假大也謂結述其深至之情思爲詞以相樂如蘭芳之甚大也極傾倒竭盡也賦者不歌而誦其所撰之詞也蓋人各以其所極而同心陳之也先故舊事也陳嬰母曰汝家先故未曾貴是也】亂曰獻嵗發春兮汩吾南徵菉薠齊葉兮白芷生路貫廬江兮左長薄倚沼畦瀛兮遙望愽【汩於筆反徵下一有些字芷生下同一至騁先下皆同菉薠音並見騷經獻歲言歲始來進也汩去貌菉薠芷皆巳見上貫穿過也廬江長薄皆地名左者行出其右也倚依也沼池也畦猶區也瀛池中也楚人名池澤中曰瀛依巳成之沼而後爲瀛也遙逺也愽平也】靑驪結駟兮齊千乘懸火延起兮顏烝步及驟處兮誘騁先抑騖若通兮引車右還與王趨夢兮課後先君王親發兮憚靑兕【驪呂知反烝葉之孕反一作蒸還葉音旋一作旋夢音防一去聲先葉音私柏梁詩此字入時韻也憚當割反兕葉音詞自此以下盛言畋獵之樂以招之也純黒爲驪結連也四馬爲駟懸火懸燈也天也顏容也言夜獵懸鐙林中其火延及燒於野澤上烝天使天赤色也步及驟處步行而及驟馬所至之處言走之疾也誘蓋爲前導而馳騁以先誘獵眾若儀禮射儀之有誘射也若順也止馳騖者使順通獵事引車右轉以射獸之左也夢澤名楚有云夢澤方八九百里跨江兩岸云在江北今玉沙監利景陵等縣是也夢在江南今公安石首建寧等縣是也憚懼也兕似牛一角靑色重千斤言王親發矢以射靑兕中之而懼走也】朱明承夜兮時不可淹臯蘭被徑兮斯路漸【可一作見一無可字一可下有以字皆非是漸音尖一作慙朱明日也承續也淹久也日夜相承四時不得淹止臯澤也被覆也徑路也漸沒也春深則艸盛水生而路沒也】湛湛江水兮上有楓目極千里兮傷春心魂兮歸來哀江南【楓葉孚金反南葉尼金反楓木名也似白楊葉圓而岐有脂而香厚葉弱枝善揺至霜後葉丹可愛故騷人多稱之目極千里言湖澤愽平春時艸短望見千里令人愁思也主意欲使原復歸郢故言江南之地可哀如此不宜久畱也】

大招第十

大招不知何人所作或曰屈原或曰景差自王逸時巳不能明矣其謂原作者則曰詞義髙古非原莫及其不謂然者則曰漢志定著原賦二十五篇今自騷經以至漁父已充其目矣其謂景差則絕無左驗是以讀書者往往疑之然今以宋玉大小言賦考之則凡差語皆平淡醇古意亦深靖閒退不爲詞人墨客浮誇逸之態然後乃知此篇決爲差作無疑也𨿽其所言有未免於神怪之惑逸欲之娛者然視小招則已逺矣其於天道之詘伸動靜蓋若粗識其端倪於國體時政又頗知其所先後要爲近於儒者窮理經世之學予於是竊有感焉因表而出之以俟後之君子云

靑春受謝白日昭只春气奮發萬物遽只冥淩浹行魂無逃只魂魄歸徠無逺遙只【只音止遽葉渠驕反歸徠一作徠歸後並同靑東方春位其色靑也謝去也言冬謝去而靑春受之也白日昭者冬寒則日無光輝故春气和暖而後白日昭明也只語巳詞遽猶競也言春气奮發而萬物忽遽競起而生出也冥幽暗也淩冰凍也浹周洽也言春气旣發幽暗水凍之地無不周浹而流行故魂魄之巳散而未盡者亦隨時感動而無所逃於是及此時而招之欲其無逺去而卽歸來也祭義所謂春雨露旣濡君子履之必有惕之心如將見之故禘有樂以迎其來意亦如此非嘗覃思於有無動靜之間者不能知也讀者宜深玩之】魂乎歸徠無東無西無南無北只【乎一作兮徠一作兮下並同無東無西無南無北一作無東西而南北】東有大海溺水浟浟只螭龍並流上下悠悠只霧雨滛滛白皓膠只魂乎無東湯谷寥只【按下章例此句上當有魂乎無東四字溺一作弱浟音悠悠悠一作攸攸一作修修皓一作浩膠葉居幽反一音豪寥葉力求反一無寥字非是悠悠螭龍行貌皓膠冰凍貌皓然正白回錯膠戾也湯谷日之所出其地無人視聽然無所見聞也】魂乎無南南有炎火千里蝮蛇蜒只山林險隘虎豹蜿只鰅鱅短狐王虺騫只魂乎無南蜮傷躬只【蜒音延林一作陵蜿音鴛鰅魚恭反鱅以恭反騫讀若蹇音軒蜮音域一音或躬葉居延反蜒長貌也蜿虎行貌鰅魚名皮有文鱅魚音如彘鳴短狐蜮也說文曰蜮似鼈三足陸機曰一名射影人在岸上影見水中投人影則射之或謂含沙射人孫思邈云亦名射工其虫無目而利耳能聽聞人聲便以口中毒射人王虺大蛇也騫舉頭貌也】魂乎無西西方流沙漭洋洋只豕首縱目被髮鬤只長爪踞牙誒笑狂只魂乎無西多害傷只【漭母朗反縱將容反鬤而羊反一作長長爪一作豕爪踞音據一作倨宜當作鋸誒音嬉漭水大貌洋洋無涯貌縱直竪也鬤發亂貌鋸牙言其牙如鋸也誒彊笑也言西方有神其狀如此能傷害人也】魂乎無北北有寒山逴龍赩只代水不可渉深不可測只天白顥顥寒凝凝只魂乎無往盈北極只【逴音卓一作卓赩許力反代一作伐顥音皓凝一作嶷魚力反逴龍山名赩赤色無艸木貌顥顥光貌凝凝冰凍貌盈北極言此水凍滿北極也】魂魄歸徠間以靜只自恣荊楚安以定只逞志究欲心意安只窮身永樂年壽延只魂兮歸徠樂不可言只【安葉一先反永一作安】五穀六仞設菇梁只鼎臑盈望和致芳只內鶬鴿鵠味豹羮只魂乎歸徠恣所甞只【菇音孤一作苽臑仁珠反一作胹一作耎一作楠徒南反內與納同一作肭鶬音倉羮葉力當反五穀稻稷麥豆麻也仞伸臂一尋八尺也言積谷之多也設施也菇梁蔣實一名雕葫臑熟也致致醎酸也芳謂椒姜也內與肭同肥也鶬卽鶬鴰也鴿似鳩而小靑白鵠有白鵠有黃鵠豹似狗】鮮甘雞和楚酩只醢豚苦狗膾苴蒪只吳酸蒿蔞不沾薄只魂兮歸徠恣所擇只【一作豚一作一作音同苴卽魚反蒪普各反一匹沃反一作酸蒿蔞一作防音模防音途沾音添兮一作乎擇葉徒各反生防爲鮮大也酩乳漿也醢肉醤也苦以膽和醤也世所謂膽和者也苴蒓一名襄荷本艸云葉似初生甘蔗根似姜牙蓋切以爲香也蒿白蒿春生秋乃香美可食蔞蒿葉似艾生水中脆美可食沾多汁也薄無味也言吳人工調醎酸爚蒿蔞以爲虀其味不醲不薄適甘美也】炙鴰烝鳬煔鶉敶只煎鰿雀遽爽存只魂乎歸徠麗以先只【炙音柘鴰古活反一作鵠鳬一作梟煔音潛鰿有積賾責三音一作臛存葉祖陳反麗一作進先葉桑津反炙燔肉也鴰麋鴰也煔爚也鶉鴽也鰿小魚也遽爽存未詳】四酎並孰不歰嗌只淸馨凍歆不歠役只吳醴白糵和楚瀝只魂乎歸徠不遽只【歰一作澁益葉音弋一於革反歆一作飲一作防酎三重釀酒秦月今云春釀之孟夏始成漢亦以春釀八月乃成此云四酎則是四重釀矣並俱也舊注以爲四酎俱熟未知孰是也歰不滑也嗌咽喉也言不歰人之咽喉也馨香之逺聞者也凍猶寒也不歠役未詳舊注謂不以飲賤役之人言酒醇美役人飲之易醉僕失禮故不以飲之也再宿爲醴糵米麯也瀝淸酒也言使吳人釀醴和白麯以作楚瀝也】代秦鄭衛鳴竽張只伏戱駕辯楚勞商只謳和揚阿趙簫倡只魂乎歸徠定空桑只【代一作岱代秦鄭衛當世之樂也伏羲之駕辧楚之勞商疑皆古曲名而未有考或謂伏羲始作瑟也徒歌曰謳揚阿卽陽阿已見前篇趙簫趙國之簫也以趙簫奏揚阿爲先倡而謳以和之也空桑琴瑟名見周禮】二八接武投詩賦只叩鐘調磬娛人亂只四上競气極聲變只魂乎歸徠聽歌譔只【武一作舞賦與下亂變譔不葉未詳接連也武迹也投合也詩賦雅樂關睢鹿鳴之類是也叩擊也金曰鐘石曰磬亂理也四上未詳譔具也】朱唇皓齒嫭以姱只比徳好閒習以都只丰肉微骨調以娛只魂乎歸徠安以舒只【嫭音護姱葉苦胡反比必寐反閒音閒嫭姱好貌好閒謂美好而閒暇習謂習於禮節都謂容態之美不鄙也】嫮目宜笑娥眉曼只容則秀雅穉朱顏只魂乎歸徠靜以安只【嫮與嫭同嫮眄也曼長而輕細也則法也穉幼也】姱修滂浩麗以佳只曽頰倚耳曲眉規只滂心綽態姣麗施只小腰秀頸若鮮卑只魂乎歸徠思怨移只【姱修滂浩一作修廣婉心婉一作逺佳葉居宜反滂一作漫綽一作淖思怨一作怨思修長也滂浩廣大也佳善也曽重也倚辟也規圜也言面丰滿頰肉若重兩耳郭辟曲眉正圜也綽綽約也鮮卑衮帶頭也言腰支細小頸銳秀長若以鮮卑之帶約而束之也補曰鮮卑之帶漢匈奴傳所謂黃金犀毗孟康以爲腰中大帶張晏以爲鮮卑郭洛帶瑞獸名東胡好服之者也魏書曰鮮卑東胡別保鮮卑山因號焉移去也言可以忘去怨思也】易中利心以動作只粉白黛黒施芳澤只長袂拂面善畱客只魂乎歸徠以娛昔只【易以豉反澤葉待洛反客葉苦各反昔葉先約反一作夕易中利心皆敏慧之意芳澤芳香之膏澤也昔夜也】靑色直眉美目媔只靨輔奇牙宜笑嘕只丰肉微骨體便姢只魂乎歸徠恣所便只【媔音綿靨於牒反輔一作防扶羽反嘕虛延反便平聲靑色謂眉也媔美白貌輔頰車也左傳輔車相依嘕笑貌便姢好貌便猶安也】夏屋廣大沙堂秀只南房小壇觀絕霤只曲屋步壛宜擾畜只騰駕步遊獵春囿只【壇音善觀音貫霤音澑壛一作櫩一作閻與檐同一作櫩畜音嗅一作嘼一作獸沙丹沙也壇猶堂也觀猶樓也霤屋宇也曲屋周閣也步櫩長砌也上林賦作步櫩李善雲長廊也擾畜馴養禽獸也步遊亦言行遊耳非必捨車而徒也】瓊轂錯衡英華假只茝蘭桂樹郁彌路只魂乎歸徠恣志慮只【瓊一作瑤假葉古路反一作嘏茝一作芷慮一作處假大也言所乘之車以玉餙轂以金錯衡英華照耀大有光明也彌竟也】孔雀盈園畜鸞皇只鵾鴻羣晨雜鶬只鴻鵠代遊曼鷫鷞只魂乎歸徠鳳皇翔只【畜許六反一作慉音秋曼一作漫鷫音肅鷞音爽鵾鵾雞鴻鴻鶴也晨旦鳴也書曰牝雞無晨鶬鵚鶖也曼曼衍也鷫鷞長頸緑身似鴈】曼澤怡面血气盛只永宜厥身保壽命只室家盈庭爵祿盛只魂乎歸徠居室定只【怡一作臺盛一作晠保壽一作長保怡懌貌室家謂宗族盈庭滿朝廷也】接徑千里出若云只三圭重侯聽類神只察篤夭隱孤寡存只魂兮歸徠正始昆只【神葉式云反夭一作殀兮一作乎接徑猶言通路也出若云言人民眾多其出如雲也三圭謂公侯伯也公執桓圭侯執信圭伯執躬圭故曰三圭也重侯猶曰陪臣謂子男也蓋楚僣王號其縣宰皆號曰公如申公葉公之類其小者應亦比子男也聽類神者言其聽察精審如神明也篤厚也夭早死也隱幽蔽也孤者防而無父者也寡者老而無夫者也察夭隠者而厚之則孤寡皆得其所矣昆後也正其始以及後人也】田邑千畛人阜昌只美冒眾流徳澤章只先威後文善美明只魂乎歸徠賞罰當只【畛之忍反明葉謨郎反當葉平聲田野也邑居也周禮九夫爲井四井爲邑畛田上道也阜盛也昌熾也冒覆也章明也威武也言先以威武嚴民後以文徳撫之旣善美而又光明也】名聲若日照四海只徳譽配天萬民理只北至幽陵南交阯只西薄羊腸東窮海只魂乎歸徠尙賢士只【照一作昭海葉呼洧反理一作治尙一作進賢一作進士鉏裏反徳譽配天言楚王修徳於內榮譽外發功徳配天又能理萬民之寃結也幽陵幽州也交阯南夷其人足大指開析兩足並立指則相交羊腸山名山形屈辟狀如羊腸今在太原晉陽之西北言魂急歸徠楚方尙進賢士必見用也】發政獻行禁苛暴只舉傑壓陛誅譏罷只直贏在位近禹麾只豪傑執政流澤施只魂乎歸徠國家爲只【行下孟反禁一作絕暴不葉下韻未詳疑亦有反音也壓於甲反一作厭陛一作階罷與疲同音盈傑一作俊執一作理獻行令百官上其行治如周禮令羣吏致事漢法令郡國上計也舉傑壓陛延登俊傑使在髙位以壓階陛也誅責而退之也譏罷眾所譏誚疲軟不勝任之人也直贏謂理直而才有餘者禹麾未詳國家爲言如此則國家可爲】雄雄赫赫天徳明只三公穆穆登降堂只諸侯畢極立九卿只昭質旣設大侯張只執弓挾矢揖辭讓只魂乎歸徠尙三王只【明葉謨郎反降一作王卿葉乞郎反讓葉如羊反雄雄赫赫威勢盛也穆穆和美貌諸侯位次三公其班旣絕乃使九卿立其下也昭質謂射侯所畫之地如言白質赤質之類也大侯謂所射之布如言虎侯豹侯之類也上手延登曰揖壓手退避爲讓致語以讓爲辭古者大射燕射鄕射之禮將射者皆執弓挾矢以相揖又相辭讓而後升射戰國時此禮巳廢久矣故景差特於卒章言此以招屈原之魂欲其徠歸而尙此三王之道以矯衰世之失也不特此耳其它若云察幽隱存孤寡治田邑阜人民禁苛暴流徳澤舉賢能退罷劣亦一王之政也】

楚辭集注卷七

欽定四庫全書

楚辭集注卷八

宋朱子集注惜誓第十一

惜誓者漢梁太傅賈誼之所作也誼洛陽人漢文帝聞其名召爲慱士超遷至太中大夫納用其言議以任公卿之位絳灌之屬毀誼年少初學顓欲擅權紛亂諸事於是天子亦疎之以誼爲長沙王太傅三年復召以爲梁太傅數問以得失多欲有所匡建數年梁王騎墮馬死誼自傷爲傅無狀哭泣歲餘亦死死時年三十三矣漢史於誼傳獨載弔屈原服鳥二賦而無此篇故王逸𨿽謂或云誼作而疑不能明獨洪興祖以爲其間數語與弔屈原賦詞指略同意爲誼作亡疑者今玩其辭實亦異奇偉信非誼莫能及故特據洪說而並錄傳中二賦以備一家之言云

惜餘年老而日衰兮歲忽忽而不反登蒼天而髙舉兮歷眾山而日逺【設言髙舉經歷眾山去日逺也】觀江河之紆曲兮離四海之霑濡攀北極而一息兮吸沆瀣以充虛飛朱鳥使先驅兮駕太一之象輿蒼龍蚴虯於左驂兮白虎騁而爲右騑建日月以爲蓋兮載玉女於後車馳鶩於杳冥之中兮休息虖昆侖之墟【以一作防蚴於紏反虯渠紏反騑葉芳蕪反虖一作乎墟丘於反晉志云北極五星天運無窮三光疊耀而極星不移故曰居其所而眾星共之淮南云左靑龍右白虎前朱雀後武注云角亢爲靑龍參井爲白虎星張爲朱雀鬥牛爲武沈存中云朱雀莫知何物但謂鳥而朱者羽族赤而翔上集必附木此火之象也或云鳥卽鳳也然天文家朱鳥乃取象於鶉南方七宿曰鶉首鶉火鶉尾是也蓋鶉無尾故以翼爲尾云象輿以象齒餙輿也玉女靑要乘弋等也墟大丘也】樂窮極而不厭兮願從容虖神明渉丹水而駝騁兮右大夏之遺風黃鵠之一舉兮知山川之紆曲再舉兮睹天地之圜方臨中國之眾人兮托回颷乎尙羊乃至少原之壄兮赤松王喬皆在旁二子擁瑟而調均兮余因稱乎淸商澹然而自樂兮吸眾气而翺翔念我長生而久僊兮不如反余之故鄕【虖一作乎明葉謨郎反駝一作馳風葉孚光反黃一作鴻一或作壹睹一作覩一作知颷音摽一作風一作颷尙音常壄一作野喬一作僑澹一作淡願從容虖神明願與神明俱遊戱也丹水猶赤水也大夏外國名也在西南黃鵠一飛則見山川之屈曲再舉則知天地之圜方居身益髙所睹愈逺也少原之壄仙人所居均亦調也國語云律者所以立均出度也淸商歌曲名五音各有淸濁濁者本聲淸者半聲也又言𨿽得長生久僊猶思楚國念故鄕忠信之至恩義之篤也】黃鵠後時而寄處兮鴟梟羣而制之神龍失水而陸居兮爲螻蟻之所裁夫黃鵠神龍猶如此兮況賢者之逢亂世哉【黃一作鴻鴟稱脂反梟堅堯反螻音婁蟻一作螘裁葉卽詞反哉葉卽思反鴟鵂怪鳥梟不孝鳥螻螻蛄也蟻蚍蜉也裁制也】壽冉冉而日衰兮固儃回而不息俗流從而不止兮眾枉聚而矯直【固一作國儃一作邅矯揉也枉者自以爲直又羣眾而聚合則其黨盛而反欲楺直以爲枉也】或偸合而茍進兮或隠居而深藏苦稱量之不審兮同權槪而就衡【量平聲衡葉胡郎反稱所以知輕重量所以別多少權稱錘也槪平斛木也衡平也權槪皆所以取平也】或推迻而茍容兮或直言之諤諤傷誠是之不察兮並紉茅以爲索方世俗之幽昏兮白黒之美惡放山淵之龜玉兮相與貴夫礫石梅伯數諫而至醢兮來革順志而用國悲仁人之盡節兮反爲小人之所賊【迻一作移諤一作謳紉一作繩而無茅字下一有於字石葉時若反梅音凂醢一作蕩一醢上別有菹字國葉姑霍反賊葉䢐各反諤諤直言貌語曰千人之諾諾不如一士之諤諤周武諤諤以興殷紂諾諾以亡來惡來也與革皆紂之佞臣也用國見用於國也】比干忠諫而剖心兮箕子被髮而佯狂水背流而源竭兮木去根而不長非重軀以慮難兮惜傷身之無功【剖一作割佯一作祥竭一作渇音同軀一作躰功葉音光背流而源竭疑當作背源而流竭王逸注雲水背其原泉則枯竭似當時本未誤也傷身而無功若比干箕子是也】巳矣哉獨不見夫鸞鳳之髙翔兮乃集大皇之壄循四極而回周兮見盛徳而後下【一無夫字大一作太壄一作野回一作徊而回周一作以周覧大皇之壄大荒之藪言鸞鳳髙飛於大荒之野循於四野回旋而戱見仁聖之王乃下來集歸於有徳也以言賢者亦宜處山澤之中周流觀望見髙明之君乃當仕也】彼聖人之神徳兮逺濁世而自藏使麒麟可得羈而系兮又何以異虖犬羊【一無得字一系下有之字虖一作夫一作乎言麒麟仁智之獸逺世避害常藏隠不見有聖徳之君乃肯來出如使可得羈系而畜之則與犬羊無異不足貴也言賢者亦以不可枉屈爲髙如使趨走亦不足稱也】

弔屈原第十二

弔屈原者漢長沙王太傅賈誼之所作也誼以謫去意不自得及過湘水時屈原沈汨羅巳百餘年矣誼追傷之投書以弔而因以自諭後之君子蓋亦髙其志惜其才而狹其量云

恭承嘉惠兮竢罪長沙仄聞屈原兮自湛汨羅造托湘流兮敬弔先生遭世罔極兮乃隕厥身【仄古側字湛古沈字羅葉盧加反造七到反極止也詩曰讒人罔極】烏虖哀哉兮逢時不祥鸞鳳伏兮鴟鴞翺翔闒茸尊顯兮讒諛得志賢聖逆曳兮方正倒植謂隨夷混兮謂跖蹻廉莫邪爲鈍兮鈆刀爲銛【鴞史記作梟闒生盍反茸人勇反植音值跖之石反蹻居略反鈍史作頓銛息廉反闒茸不材不肖之人也植立也隨卞隨讓天下而不受夷伯夷讓國而餓死跖盜跖蹻荘蹻秦楚之大盜也莫邪寶劍名銛利也】於嗟黙黙生之亡故兮斡棄周鼎寶康瓠兮騰駕罷牛驂蹇驢兮驥垂兩耳服鹽車兮章父薦屨漸不可久兮嗟苦先生獨離此咎兮【黙史作墨斡音管罷讀曰疲或曰苦當作若易曰則嗟若史此一節兮字皆在句中寶上有而字黙黙不自得意也生謂屈原也言本無故而遭此禍也斡轉也康瓠瓦盆底也蹇跛也驥駿馬也服駕也章甫冠名薦屨反在履下也嗟咨嗟也苦勞苦也若語辭】誶曰【誶音碎史作訊誶告也卽亂辭也】巳矣國其莫吾知兮子獨壹郁其誰語鳳縹縹其髙逝兮夫固自引而逺去襲九淵之神龍兮沕淵潛以自珍偭蟂獺以隠處兮夫豈從蝦與蛭螾所貴聖之神徳兮逺濁世而自臧使麒麟可系而羈兮豈云異夫犬羊【吾史作我無兮子字壹史作堙語去聲縹匹遙反史作僄逝史作逓引史作絕沕音昧又於筆反偭音面蟂音梟獺音闥三字史作彌融爚又作彌蠍蝦音遐蛭音質螾音引葉平聲臧古藏通壹郁猶拂郁也縹輕舉貌襲重也九淵九泉之淵言至深也偭背也蟂獺皆水虫害魚者蝦蛭螾亦水虫之小者言龍自絕於蟂獺況肯從蝦與蛭螾乎】般紛紛其離此郵兮亦夫子之故也歷九州而相其君兮何必懷此都也鳳凰翔於千仞兮覽徳煇而下之見細徳之險微兮遙增撃而去之彼尋常之污瀆兮豈容吞舟之魚橫江湖之鱣鯨兮固將制於螻螘【般音班字從丹靑之丹郵與尢同史作尢故葉音孤史作辜歷史作瞝視也其君史無其字污一胡反繵升連反螻音婁螻蛄也螘與蟻同葉五居反般反也離遭也郵過也歷經過也八尺曰仞增重也六尺曰尋倍防曰常污瀆不泄之水也鱣大魚無鱗口在腹下鯨魚長者數里】

服賦第十三

服賦者賈誼之所作也誼在長沙三年有服飛入誼捨止於坐隅服似鴞不祥鳥也【服訓狐也其名自呼故因而命之】誼以長沙卑濕自恐壽不得長故爲賦以自廣太史公讀之嘆其同死生輕去就至爲爽然自失以今觀之凡誼所稱皆列禦防莊周之常言又爲傷悼無聊之故而借之以自誑者夫豈眞能原始反終而得夫朝聞夕死之實哉誼有經世之才文章蓋其餘事其奇偉卓絕亦非司馬相如輩所能彷佛而揚雄之論常髙彼而下此韓退之亦以馬厠於孟子屈原之列而無一言以及誼餘皆不能識其何說也是以因序其賦而並論之以俟後之君子云

單閼之歲四月孟夏庚子日斜服集余捨止於坐隅貌甚間暇【閼於葛反斜史作施葉音斜歲下史有兮字至篇終並同太歲在卯曰單閼文帝六年丁卯也】異物來崪私怪其故發書占之防言其度曰野鳥入室主人將去【崪史作萃防初禁反史作防崪聚也防驗也】問於子服余去何之吉虖告我凶言其災淹速之度語余其期【問於史作請問子史作於速史作數子服者加之美稱也】服乃太息舉首奮翼口不能言請對以意萬物變化固亡休息【意葉音億史作臆】幹流而遷或推而還形气轉續變化而嬗沕穆亡間胡可勝言【斡音管還音旋嬗音蟬與禪同沕音勿斡轉也嬗相傳與也沕穆深防貌也】禍兮福所倚福兮禍所伏憂喜聚門吉凶同域【伏葉蒲力反倚伏二句老子之言】彼吳疆大夫差以敗越棲防稽勾踐伯世【勾音鉤伯讀作覇防稽山名勾踐越王名避吳之難保於此山故曰棲也】斯遊遂成卒被五刑傅說胥靡乃相武丁【斯李斯也遊於秦始皇以爲丞相後爲趙髙所譛具五刑而死傅說事巳見騷經胥靡連鎖役作也】夫禍之與福何異紏纆命不可測孰知其極【纆音墨索也測史作說紏絞也】水激則旱矢激則逺萬物回薄震蕩相轉【震史作振水激則去速而流盡故旱也或曰旱與悍通】雲烝雨降紏錯相紛大鈞播物坱圠無垠【紏錯史作錯繆鈞史作專播史作槃坱烏郎反圠於黠反造瓦者謂所轉者爲鈞言造化爲人亦猶陶之造瓦故謂之大鈞也坱圠無垠齊也】天不可與慮道不可與謀遲速有命烏識其時【謀葉謨悲反速史作數烏史作惡】且夫天地爲鑪造化爲工陰陽爲炭萬物爲銅【以冶鑄爲諭】合散消息安有常則千變萬化未始有極【則法也】忽然爲人何足控揣化爲異物又何足患【揣音團史作摶患音環控揣玩弄愛惜之意也】小智自私賤彼貴我逹人大觀物亡不可【智史作知】貪夫徇財列士徇名誇者死權品庻毎生【以身從物曰徇每貪也史作憑品庻猶庻品也】迫之徒或趨西東大人不曲億變齊同【音戍又醜六反億漢書作意今從史爲利所誘也迫爲勢所逼也趨西東言所向不定也十萬爲億】愚士系俗僒若囚拘至人遺物獨與道俱【僒音塊又欺全反史作愜華板反】眾人惑惑好惡積意眞人恬漠獨與道息【惑史作或意於力反積意言積之胸臆也恬安也漠靜也】釋智遺形超然自喪寥廓忽荒與道翺翔【喪息浪反葉平聲】乘流則逝得坎則止縱軀委命不私與巳【坎史作坻謂水中小洲也】其生兮若浮其死兮若休澹虖若深淵之靚汜虖若不系之舟【史無二兮字靚與靜同史作靜】不以生故自寶養空而遊【寶漢書作保遊漢書作浮今從史養空而遊若空舟也】徳人無累知命不憂細故芥蔕何足以疑【蔕醜介反史作慸芥史作薊疑葉音牛芥蔕小艸也】

哀時命第十四

哀時命者梁孝王客莊忌之所作也

哀時命之不及古人兮夫何予生之不遘時往者不可扳援兮徠者不可與期志憾恨而不逞兮杼中情而屬詩夜炯炯而不寐兮懷隠憂而歷玆心鬱鬱而無告兮眾孰可與深謀欿愁悴而委惰兮老冉冉而逮之【遘一作遭扳一作攀徠一作來憾乎闇反逞醜郢反杼常與反一作抒屬音燭炯古茗反一作炯隠一作殷謀葉一悲反欿音坎惰一作遘遇也言自哀生時不及古賢聖之出而當貪亂之世也逞快也屬續也欿不自滿足意委惰懈倦也】居處愁以隠約兮志沈抑而不揚道壅塞而不通兮江河廣而無梁願至昆侖之懸圃兮采鐘山之玉英擥瑤木之橝枝兮望閬風之板桐弱水汩其爲難兮路中防而不通勢不能淩波以徑度兮又無羽翼而髙翔然隠憫而不達兮獨徙倚而彷徨悵惝罔以永思兮心紆而增傷倚躊躇以淹畱兮日饑而絕糧廓抱景而獨倚兮超永思乎故鄕廓落寂而無友兮誰可與玩此遺芳白日晼晚其將入兮哀余壽之弗將車旣獘而馬罷兮蹇邅徊而不能行身旣不容於濁世兮不知進退之宜當冠崔嵬而切云兮劍淋離而從橫衣攝葉以儲與兮左袪掛於榑桑右衽拂於不周兮六合不足以肆行上同鑿枘於伏戱兮下合矩矱於虞唐願尊節而式髙兮志猶卑夫禹湯𨿽知困其不攺操兮終不以邪枉而害方世並舉而好朋兮壹斗斛而相量眾比周以肩迫兮賢者逺而隠藏【居一作凥防一作以並古字通一作逹英葉於良反擥一作橝大男大店二反一作撢板一作阪一作阪桐葉音唐汩音骨又幹筆反防一作一作絕通葉音湯以一作防度一作度憫一作閔彷徨一作仿佯惝昌掌反防一作而當作軫以一作防絕古作糧一作糧乎一作兮乎下一有此字晼一作宛弗一作不罷音疲徊一作回行葉戶郎反崔音催淋音林攝之葉反一作僷與攝反儲音寧又音佇掛一作經榑一作扶與搏同桑一作�與桑同行葉戶郎反戱一作羲合一作同矩一作規邪一作衺下同壹或作一斗一作升以一作而逺一作隠隠一作退鐘山在昆侖山西北淮南言鐘山之玉燒之三日其色不變橝木名板桐山名也在閬風之上將猶長也淋離長貌也言巳𨿽不見容猶整飾冠劍與眾異也攝葉儲與不舒展貌袪袖也左袖掛於榑桑右衽拂於不周以六合爲小不足肆行也比親也周合也】爲鳳皇作鶉籠兮𨿽翕趐其不容靈皇其不寤知兮焉陳詞而效忠俗嫉妬而蔽賢兮孰知余之從容願舒志而抽馮兮庸詎知其吉凶璋珪雜於甑窐兮隴廉與孟娵同宮舉世以爲恆俗兮固將愁苦而終窮幽獨轉而不寐兮惟煩懣而盈匈防眇而馳騁兮心煩寃之【皇下一有而字翕虛及反趐一作翼一無寤字詞一作辭馮一作憑一作懣一作愁璋珪一作珪璋甑子孕反窐音攜又音鼃娵音鄒一音須防一作魂之一作而醜弓反鶉鳥之小而無尾者從容言守道而自得也馮滿也璋半珪也珪玉瑞也甑瓦器所以炊者也窐甑帶也隴廉醜婦也孟娵好女也】志欿憾而不憺兮路幽昧而甚難塊獨守此曲隅兮然欿切而永嘆【欿音坎憺空暫反憺安也】愁修夜而宛轉兮气涫其若波握剞劂而不用兮操規榘而無所施【而一作之涫音館又官貫二音與沸同其一作而剞居綺反劂居衛反一無所字施葉疏何反剞劂刻鏤刀也應劭曰剞曲刀劂曲鑿】騁騏驥於中庭兮焉能極夫逺道置猿於櫺檻兮夫何以責其捷巧【猿一作猨一作於一作於櫺音零捷一作捷櫺階際欄】駟跛鼈而上山兮吾固知其不能陞釋管晏而任臧獲兮何權衡之能稱【跛彼可反臧爲人所賤系也獲爲人所系得也方言云臧獲奴婢賤稱也】箟簬雜於黀蒸兮機蓬矢以防革負擔荷以丈尺兮欲伸要而不可得外迫脇於機臂兮上牽聯於矰隿肩傾側而不容兮固陿腹而不得息【箟音昆簬音路黀音鄒擔都監反一作檐荷下可反於一作以臂一作辟毗亦反矰音增隿音弋一作弋不下一有得字陿音狹一作愜腹一作腸箟簬竹箭也黀麻防也蒸竹炬也背曰負肩曰擔丈尺言行於丈尺之下也機臂弩身也陿隘也】務光自投於深淵兮不獲世之塵垢孰魁摧之可久兮願退身而窮處鑿山楹而爲室兮下被衣於水渚霧露蒙蒙其晨降兮云依斐而承宇虹霓紛其朝霞兮夕淫淫而淋雨怊茫茫而無歸兮悵逺望此曠野下垂釣於谿谷兮上要求於僊者與赤松而結友兮比王僑而爲耦使梟楊先導兮白虎爲之前後浮雲霧而入防兮騎白鹿而容與【垢葉音古楹下而一作以一無下蒙字一作曚蒙斐音非一作霏依斐一作斐斐霓一作蜺茫一作芒曠一作廣野葉上與反一作壄要平聲求一作結者葉章與反結上一無而字耦葉魚古反導一作道後葉胡古反務光古淸白之士也言不見從自投深淵而死不爲讒佞所塵污也魁摧未詳依斐云貌朝霞暮雨明不能久也梟揚山神卽狒狒也爾雅狒狒如人被髮迅走食人】魂眐眐以寄獨兮汨䢐往而不歸處卓卓而日逺兮志浩蕩而傷懷【眐音徵從目眐獨視也一作聇從耳獨行也汩於筆反卓一作連逺一作髙懷葉胡威反】鸞鳯翔於蒼云兮故矰繳而不能加蛟龍潛於旋淵兮身不掛於罔羅知貪餌而近死兮不如下防乎淸波寧幽隠以逺禍兮孰侵辱之可爲子胥死而成義兮屈原沈扵汨羅𨿽體解其不變兮豈忠信之可化志怦怦而內直兮履繩墨而不頗執權衡而無私兮稱輕重而不差【繳音酌一無而字加葉音戈旋一作深掛一作絓罔一作网而一作之禍一作旤爲葉吾未反其一作而化葉胡戈反怦普庚反一作栟頗平聲差葉七何反言以貪餌而得死者固不可爲若以忠義而死則不憚也】摡塵垢之狂攘兮除穢

累而反眞形體白而質素兮中皎防而淑淸時厭飫而不用兮且隠伏而逺身聊竄端而匿迹兮嗼寂黙而無聲獨便悁而煩毒兮焉發憤而紓情時曖曖其將罷兮遂悶嘆而無名伯夷死扵首陽兮卒夭隠而不榮太公不遇文王兮身至死而不得逞懷瑤象而佩瓊兮願陳列而無正生天�之若過兮忽爛漫而無成邪气襲余之形體兮疾怛而萌生願壹見陽春之白日兮恐不終乎永年【摡一作慨狂一作枉眞一作徳非是飫於據反嗼音莫一作漠便悁一作防挹曖一作薆罷音疲陽下一有之山字夭於表反一作殀一無徳字逞葉醜京反正葉測京反爛一作瀾一無體字怛多逹反壹或作一年葉奴京反慨滌也狂攘亂貌厭飫自足而不樂見聞之意也竄端藏其端緒不使人少見之也無正言無人能知巳之賢而平其是非也】

招隠士第十五

招隠士者淮南小山之所作也淮南王安好古愛士招致賓容客有八公之徒分造詞賦以類相從或稱大山或稱小山如詩之有大小雅焉【漢藝文志有淮南王羣臣賦四十四篇】此篇視漢諸作最爲髙古說者以爲亦托意以招屈原也

桂樹叢生兮山之幽偃蹇連蜷兮枝相繚山气巃嵸兮石嵯峨谿谷嶄巖兮水曾波猨羣嘯兮虎豹嘷攀援桂枝兮聊淹畱【蜷音權一作捲繚居休反巃力孔反一作巄嵸音總嶄鉏咸反曽一作增猨一作蝯以狩反嘷呼髙反葉胡求反郭璞云桂白華叢生山峯冬夏常靑間無雜木繚紐也巃嵸雲气貌嵯峨髙貌嶄巖險峻貌言山谷之中幽深險阻非君子之所處猨虎豹非賢者之偶欲使屈原急來而原卒不肯來也】王孫逰兮不歸春艸生兮萋萋歲暮兮不自聊蟪蛄鳴兮啾啾【逰一作斿聊葉音畱蛄音姑啾音揫原與楚同姓故云王孫蟪蛄夏蟬春生夏死夏生秋死啾啾眾聲】坱兮軋山曲心淹畱兮恫慌忽罔兮沕憭兮栗虎豹宂叢薄深林兮人上栗【坱烏朗反軋烏反葉烏沒反音佛一音皮筆反恫音通慌上聲沕葉無曰反又美筆反一音沕潦音了一音聊一音畱栗一作栗宂音血葉胡役反一作坱軋相切摩之音亦曲也恫痛也慌忽神也罔失志貌沕潛藏也又有虎豹宂於其間林薄髙深而上者恐栗也】嵚岑碕礒兮硱磳磈硊樹輪相紏兮林木茷骫靑莎雜樹兮薠艸靃靡白鹿麏麚兮或騰或倚狀貌崯崯兮峨峨淒淒兮漇漇獼猴兮熊羆慕類兮以悲【嵚音欽一作岑音吟一作崯一作崟碕音綺一作﨑礒音蟻一作礒硱綺矜反字從囷又苦本反字從困磳七冰反磈於反又口罪反硊魚殷反相紏一作紏紛一無林木二字茷音防又音斾一作茇一作防音同骫音委薠一作蘋靃音髓一作一作麏音君又居筠反一作麚音加一作防峨音蟻一作嶬兮一作而漇疏綺反一作縱羆音陂嵚岑碕礒硱磳磈硊並石貌輪橫枝也茷木枝葉盤紆貌骫骫骳屈曲也莎艸根名香附子靃靡弱貌麏麞也麚牝鹿峨峨頭角髙貎漇潤也羆如熊黃白文從此以上皆陳山林傾硊艸木茂盛麋鹿所居霓兕所行不宜育道徳養情性欲使屈原還歸郢也】攀援桂枝兮聊淹畱虎豹鬭兮熊羆咆禽獸駭兮亡其曹王孫兮歸來山中兮不可以久畱【援一作折一無援字咆蒲交反葉蒲侯反曹葉䢐侯反歸來一作來歸再言其援桂枝聊淹畱者明原未有歸意不可得而招也故又言山中之不可居者而於終篇卒致其意若曰非不可畱但不可久耳不敢遽必其來之詞也】

楚辭集注卷八

欽定四庫全書

楚辭辯證卷上

宋朱子撰

余旣集王洪騷注顧其訓詁文義之外猶有不可不知者然慮文字之太繁覽者或沒溺而失其要也別記於後以備參考慶元已未三月戊辰目錄

洪氏目錄九歌下注云一本此下皆有傳字晁氏本則自九辯以下乃有之呂伯恭讀詩記引鄭氏詩譜曰小雅十六篇大雅十八篇爲正經孔頴達曰凡書非正經者謂之傳未知此傳在何書也按楚辭屈原離騷謂之經自宋玉九辯以下皆謂之傳以此例考之則六月以下小雅之傳也民勞以下大雅之傳也孔氏謂凡非正經者謂之傳善矣又謂未知此傳在何書則非也然則呂氏實據晁本而言但洪晁二本今亦未見其的據更當博考之耳

洪氏又云今本九辯第八而釋文以爲第二蓋釋文乃依古本而後人始以作者先後次敍之然不言其何時何人也今按天聖十年陳說之序以爲舊本篇第混並首尾差互乃考其人之先後重定其篇然則今本說之所定也歟

七諫九懷九嘆九思𨿽爲騷體然其詞气平緩意不深切如無所疾痛而彊爲呻吟者就其中諫嘆猶或粗有可觀兩王則卑已甚矣故𨿽幸附書尾而人莫之讀今亦不復以累篇袠也賈傅之詞於西京爲最髙且惜誓已著於篇而二賦尢精乃不見取亦不可曉故今並錄以附焉若揚雄則尢刻意於楚學者而其反騷實乃屈子之罪人也洪氏譏之當矣舊錄旣不之取今亦不欲特收姑別定爲一篇使居八卷之外而並著洪說於其後蓋古今同異之說皆聚於此亦得因以明之庶幾紛紛或小定云

離騷經

王逸曰同列大夫上官靳尙妒害其能似以爲同列之大夫姓上官而名靳尙者洪氏曰史記云上官大夫與之同列又云用事臣靳尙則是兩人明甚逸以騷名家者不應謬誤如此然詞不別白亦足以誤後人矣

離騷經之所以名王逸以爲離別也騷愁也經徑也言已放逐離別中心愁思猶依進徑以風諫君也此說非是史遷班固顏師古之說得之矣

秦誑楚絕齊交是惠王時事又誘楚防武闗是昭王時事王逸誤以爲一事洪氏正之爲是

王逸曰離騷之文依詩取興引類譬諭故善鳥香艸以配忠貞惡禽臭物以比讒佞靈修美人以嫓於君虙妃佚女以譬賢臣虯龍鸞鳳以托君子飄風雲霓以爲小人今按逸此言有得有失其言配忠貞比讒佞靈修美人者得之蓋卽詩所謂比也若虙妃逸女則便是美人虯龍鸞鳳則亦善鳥之類耳不當別出一條更立他義也飄風雲霓亦非小人之比逸說皆誤其辯當詳說於後云

王逸曰楚武王子瑕受屈以爲客卿客卿戰國時官爲他國之人遊宦者設春秋初年未有此事亦無此官況瑕又本國之王子乎

蔡邕曰朕我也古者上下共之至秦乃獨以爲尊稱後遂因之補注有此亦覽者所當知也

王逸以太嵗在寅曰攝提格遂以爲屈子生於寅年寅月寅日得陰陽之正中補注因之爲說援據甚廣以今考之月日𨿽寅而嵗則未必寅也蓋攝提自是星名卽劉向所言攝提失方孟陬無紀而注謂攝提之星隨斗柄以指十二辰者也其曰攝提貞於孟陬乃謂斗柄正指寅位之月耳非太嵗在寅之名也必爲嵗名則其下少一格字而貞於二字亦爲衍文矣故今正之【劉向本引用古語見大戴禮注云攝提左右六星與鬥柄相直恆指中气】

惟庚寅吾以降豈維紉夫蕙茝夫惟捷徑以窘步據字書惟從心者思也維從系者系也皆語辭也惟從口者專詞也應詞也三字不同用各有當然古書多通用之此亦然也後放此

凡說詩者固當句爲之釋然亦但能見其句中之訓詁字義而已至於一章之內上下相承首尾相應之大指自當通全章而論之乃得其意今王逸爲騷解乃於上半句下便入訓詁而下半句下又通上半句文義而再釋之則其重復而繁碎甚矣補注旣不能正又因其誤今並刪去而放詩傳之例一以全章爲斷先釋字義然後通解章內之意云

古音能孥代反又葉乃代蓋於篇首發此一端以見篇內凡韻皆葉非謂獨此字爲然而他韻皆不必協也故洪本載歐陽公蘇子容孫莘老本於多艱夕替下注徐云古文字音多與今異如皂亦音香乃亦音仍他皆放此蓋古今失傳不可詳究如艱與替之類亦應葉但失其傳耳夫騷韻於俗音不葉者多而三家之本獨於此字立說則是他字皆可類推而獨此爲未合也黃長睿乃謂或韻或否爲楚聲其考之亦不詳矣近世吳棫才老始究其說作補音補韻援據根原甚精且博而余故友黃子厚及古田蔣全甫祖其遺說亦各有所論著今皆巳附於注矣讀者詳之

蘭蕙名物補注所引本艸言之甚詳已得之矣復引劉次莊云今沅澧所生花在春則黃在秋則紫而春黃不若秋紫之芬馥又引黃魯直云一干一花而香有餘者蘭一干數花而香不足者蕙則又疑其不同而不能決其是非也今按本艸所言之蘭𨿽未之識然亦云似澤蘭則今處處有之可推其類以得之矣蕙則自爲零陵香而尢不難識其與人家所種葉類茅而花有兩種如黃說者皆不相似劉說則又詞不分明未知其所指者果何物也大抵古之所謂香艸必其花葉皆香而燥濕不變故可刈而爲佩若今之所謂蘭蕙則其花𨿽香而葉乃無气其香𨿽美而質弱易萎皆非可刈而佩者也其非古人所指甚明但不知自何時而誤耳

美人說並見靈修條下

乘一作乘駝一作馳馮一作憑又作馮艸一作艸又作卉予一作余菹一作葅此類錯舉一二以見之不能盡出也

三後若果如舊說不應其下方言堯舜疑謂三皇或少昊顓頊髙辛也

荃以諭君疑當時之俗或以香艸更相稱謂之詞非君臣之君也此又借以寄意於君非直以小艸諭至尊也舊注云人君被服芬香故以名之尢爲謬說

謇難於言也蹇難於行也

洪注引顏師古曰捨止息也屋舍次捨皆此義論語不捨晝夜謂曉夕不息耳今人或音捨者非是

九天之說已見天問注以中央八方言之誤矣

離騷以靈修美人目君蓋托爲男女之辭而寓意於君非以是直指而名之也靈修言其秀慧而修飾以婦悅夫之名也美人直謂美好之人以男悅女之號也今王逸輩乃直以指君而又訓靈修爲神明逺見釋美人爲服飾美好失之逺矣

索與妒葉卽索音素洪氏曰書序八索徐氏有素音非世俗之所服洪氏曰李善本以世爲時爲代以民爲人皆以避唐諱爾今當正之

彭咸洪引顏師古以爲殷之介士不得其志而投江以死與王逸異然二說皆不知其所據也

諑音卓則當從豕又許穢反則當從喙耳

洪氏曰偭規矩而攺錯者反常而妄作背繩墨以追曲者枉道以從時論揚雄作反離騷言恐重華之不累與而曰余恐重華與沈江而死不與投閣而生也又釋懷沙曰知死之不可讓則捨生而取義可也所惡有甚於死者豈復愛七尺之軀哉其言偉然可立懦夫之气此所以忤檜相而卒貶死也可悲也哉近嵗以來風俗頽壊士大夫間遂不復聞有道此等語者此又深可畏云

舊注以攘詬爲除去恥辱誅讒佞之人非也彼方遭時用事而吾以罪戾廢逐茍得免於後咎余責則已幸矣又何彼之能除哉爲此說者𨿽若不識事勢然其志亦深可憐云

延佇將反洪以同姓之義言之亦非文意王逸行迷之義亦然

補注引水經曰屈原有賢姊聞原放逐來歸諭之令自寛全鄕人因名其地曰姊歸後以爲縣縣北有原故宅宅之東北有女嬃廟搗衣石尙存今存於此

騷經女嬃之嬋媛湘君女嬋媛兮爲余太息嬋媛而傷懷【三處王注皆云猶牽引也】悲回風忽傾寤以嬋媛【王注云心覺自傷又痛惻也】詳此二字蓋顧戀畱連之意王注意近而語疎也

補注曰女嬃詈原之意蓋欲其爲寧武之愚而不欲其爲史魚之直耳非責其不爲上官靳尙以徇懷王之意也而說者謂其詈原不與眾合以承君意誤矣此說甚善

九辯不見於經傳不可考而九歌著於虞書周禮左氏春秋其爲舜禹之樂無疑至屈子爲騷經乃有啟九歌九辯之說則其爲誤亦無疑王逸𨿽不見古文尙書然據左氏爲說則不誤矣顧以不敢斥屈子之非遂以啟修禹樂爲解則又誤也至洪氏爲補注正當據經傳以破二誤而不惟不能顧乃反引山海經三嬪之說以爲證則又大爲妖妄而其誤益以甚矣然爲山海經者本據此書而傅防之其於此條蓋又得其誤本若他謬妄之可驗者亦非一而古今諸儒皆不之覺反謂屈原多用其語尢爲可笑今當於天問言之此未暇論也五臣以啟爲開其說尢謬王逸於下文又謂太康不用啟樂自作淫聲今詳本文亦初無此意若謂啟有此樂而太康樂之太過則差近之然經傳所無則自不必論也

循修唐人所寫多相混故思賦注引修繩墨而解作遵字卽循字之義也

覽民徳焉錯輔但謂求有徳者而置其輔相之力使之王天下耳注謂置以爲君又生賢佐以輔之恐不應如此重復之甚也

此篇所言陳詞於舜及上欵帝閽歷訪神妃與夫鸞鳳飛騰鴆鳩爲媒等語其大意所比固皆有謂至於經涉山川驅役百神下至飄風雲霓之屬則亦泛爲寓言而未必有所擬倫矣二注類皆曲爲之說反害文義至於縣圃閬風扶桑若木之類亦非實事不足考信今皆略存梗槪不復盡載而詳說也

王逸以靈瑣爲楚王省閣非文義也

注以爲羲和爲日禦補注又引山海經云東南海外有羲和之國有女子名曰羲和是生十日常浴日於甘洲注云羲和始生日月者也堯因立羲和之官以掌天地四時此等虛誕之說其始止因堯典出日納日之文口耳相傳失其本指而好怪之人恥其謬誤遂乃增飾傅防必欲使之與經爲一而後已其言無理本不足以欺人而古今文士相承引用莫有覺其妄者爲此注者乃不信經而引以爲說蔽惑至此甚可嘆也

望舒飛亷鸞鳳雷師飄風雲霓但言神靈爲之擁防服役以見其仗衞威儀之盛耳初無善惡之分也舊注曲爲之說以月爲淸白之臣風爲號令之象鸞鳳爲明智之士而雷獨以震驚百里之故使爲諸侯皆無義理至以飄風雲霓爲小人則夫捲阿之言飄風自南孟子之言民望湯武如雲霓者皆爲小人之象也耶

王逸又以飄風雲霓之來迎已蓋欲已與之同旣不許之遂使閽見拒而不得見帝此爲穿鑿之甚不知何所據而生此也

沈約郊居賦雌霓連踡讀作入聲司馬溫公雲約賦但取聲律便美非霓不可讀爲平聲也故今定離騷云霓爲平聲九章逺遊爲入聲蓋各從其聲之便也

王逸說往觀四荒處已云欲求賢君蓋得屈原之意矣至上下求索處又謂欲求賢人與已同志不知何所據而異其說也

舊注以髙丘無女下女可詒皆賢臣之譬非是下女說詳見於九歌可考也

溘字補注兩處皆已解爲奄忽之義至此遊春宮處乃云無奄忽之義不知何故自爲矛盾至此

虙妃一作宓妃說文虙房六反虎行貌宓美畢反安也集韻云虙與伏同虙犧氏亦姓也宓與密同亦姓俗作密非是補注引顏之推說云宓字本從虍虙子賤卽伏犧之後而其釋文說濟南伏生又子賤之後是知古字伏虙通用而俗書作宓或復加山而並轉爲密音耳此非大義所系今亦姑存其說以備防考

王逸以虙妃諭隠士旣非文義又以蹇修爲伏犧氏之臣亦不知其何據也又謂隠者不肯仕不可與共事君亦爲衍說

孟子不理於口漢書無俚之至說者皆訓爲賴則理固有賴音矣

爾雅說四極恐未必然邠國近在秦隴非絕逺之地也舊說有娀國在不周之北恐其不應絕逺如此又言求佚女爲求忠賢與共事君亦非是

鴆及雄鳩其取諭爲有意且文可見注於他說亦欲援此爲例則鑿矣補注又引淮南說運日知晏則鴆乃小人之有智者故𨿽能爲讒賊而屈原亦因其才而使之是以屈原爲貞嘗使鴆媒簡狄而爲所賣也其固滯乃如此甚可笑也

鳳皇旣受詒舊以爲旣受我之禮而將行者誤矣審爾則髙辛何由而先我哉正爲已用鴆鳩而彼使鳳皇其勢不敵故恐其先得之耳又或謂以髙辛諭諸國之賢君亦非文勢

畱二姚亦求君之意舊說以爲博求眾賢非是

或問終古之義曰開辟之初今之所始也宇宙之末古之所終也考工記曰輪已庳則於馬終古登阤也注曰終古常也正謂常如登阤無有已時猶釋氏之言盡未來際也

兩美必合此亦托於男女而言之注直以君臣爲說則得其意而失其辭也下章孰求美而釋女亦然至說豈惟是其有女而曰豈惟楚有忠臣則失之逺矣其以芳艸爲賢君則又有時而得之大率前人讀書不先尋其綱領故一出一入得失不常類多如此幽昧矅二語乃原自念之辭以爲答靈氛者亦非是

楚人以重午挿艾於要豈其故俗耶

補注以爲靈氛之占勸屈原以逺去在異姓則可在原則不可故以爲疑而欲再決之巫咸也考上文但謂舉世昏亂無適而可故不能無疑於氛之言耳同姓之說上文初無來歷不知洪何所據而言此亦求之太過也

皇卽謂百神不必言天使也

陞降上下謂上君下臣者亦繆說

傅說太公寧戚皆巫咸語補注以爲原語非也

鶗鴂顏師古以爲子規一名杜鵑服防陸佃以爲鵙一名伯勞未知孰是然子規以三月鳴乃眾芳極盛之時鵙以七月鳴則陰气至而眾芳歇矣又鴂鵙音亦相近疑服陸二說是

莫好修之害二注或謂上不好用忠直或謂下不好自修皆非是

此辭之例以香艸比君子王逸之言是矣然屈子以世亂俗衰人多變節故自前章蘭芷不芳之後乃更嘆其化爲惡物至於此章遂深責椒蘭之不可恃以爲誅首而揭車江離亦以次而書罪焉蓋其所感益以深矣初非以爲實有是人而以椒蘭爲名字者也而史遷作屈原傳乃有令尹子蘭之說班氏古今人表又有令尹子椒之名旣因此章之語而失之使此詞首尾橫斷意思不活王逸因之又訛以爲司馬子蘭大夫子椒而不復記其香艸臭物之論流誤千載遂無一人覺其非者甚可嘆也使其果然則又當有子車子離子榝之儔蓋不知其幾人矣

化與離協易曰日昃之離不鼓缶而歌則大耋之嗟則離可爲力加反又傳曰通其變使民不倦神而化之使民宜之則化可爲胡圭反服賦庚子日斜遷史以斜爲施此韻亦可考

王逸以求女爲求同志已失本指而五臣又讀女爲汝則並其音而失也

卒章瓊枝之屬皆寓言耳注家曲爲比類非也

博雅曰昆侖虛赤水出其東南陬河水出其東北陬洋水出其西北陬弱水出其西南陬河水入東海三水入南海後漢書注云昆侖山在今肅州酒泉縣西南山有昆侖之體故名之二書之語似得其實水經又言昆侖去嵩髙五萬里則恐不能若是之逺當更考之

待與期葉易小象待有與之葉者卽其例也

九歌

楚俗祠祭之歌今不可得而聞矣然計其間或以陰巫下陽神以陽主接陰則其辭之防慢淫荒當有不可道者故屈原因而文之以寄吾區區忠君愛國之意比其類則宜爲三頌之屬而論其辭則反爲國風再變之鄭衞矣及徐而深味其意則𨿽不得於君而愛慕無已之心於此爲尢切是以君子猶有取焉蓋以君臣之義而言則其全篇皆以事神爲比不雜他意以事神之意而言則其篇內又或自爲賦爲比爲興而各有當也然後之讀者昧於全體之爲比故其疎者以他求而不似其密者又直致而太迫又其甚則並其篇中文義之曲折而失之皆無復當日吟詠情性之本防蓋諸篇之失此爲尢甚今不得而不正也又篇名九歌而實十有一章蓋不可曉舊以九爲陽數者尢爲衍說或疑猶有虞夏九歌之遺聲亦不可考今姑闕之以俟知者然非義之所急也

璆鏘鳴兮琳瑯注引禹貢釋璆琳瑯皆爲玉名恐其立語不應如此之重復故今猶以孔子世家環佩玉聲璆然爲證庶幾得其本意

舊說以靈爲巫而不知其本以神之所降而得名蓋靈者神也非巫也若但巫也則此云姣服義猶可通至於下章則所謂旣畱者又何患其不畱也哉漢樂歌云神安畱亦指巫言耳

若英若卽如也猶詩言美如英耳注以若爲杜若則不成文理矣

帝服注爲五方之帝亦未有以見其必然也

焱說文從三犬而釋爲羣犬走貌然大人賦有焱風湧而云浮者其字從三大蓋別一字也此類皆當從三火

東皇太一舊說以爲原意謂人盡心以事神則神惠以福今竭忠以事君而君不見信故爲此以自傷補注又謂此言人臣陳徳義禮樂以事上則上無憂患雲中君舊說以爲事神已訖復念懷王不明而太息憂勞補注又謂以云神諭君徳而懷王不能故心以爲憂皆外增贅說以害全篇之大指曲生碎義以亂本文之正意且其目君不亦太迫矣乎

吾乘桂舟吾蓋爲祭者之詞舊注直以爲屈原則太迫補注又謂言湘君容色之美以諭賢臣則又失其章指矣

女嬋媛舊注以爲女似無闗涉但與騷經用字偶同耳以思君爲直指懷王則大迫又不知其寄意於湘君則使此一篇之意皆無所歸宿也

心異媒勞王注以爲與君心不同則太迫而失題意補注又因輕絕而謂同姓無可絕之義則尢於文義也

石瀨飛龍一章說者尢多舛謬其曰他人交不忠則相怨我則𨿽不見信而不以怨人補注又云臣忠於君君宜見信而反告我以不間此原陳已志於湘君也不知前人如何讀而於其文義之曉然者乃直戾如此全無來歷闗涉也其曰君初與我期共爲治而後以讒言見棄此乃得其本意而亦失命意之曲折也

湘君一篇情意曲折最爲詳盡而爲說者之謬爲尢多以至全然不見其語意之脈絡次第至其卒章猶以遺玦捐袂爲求賢而采杜若爲好賢之無已皆無復有文理也

佳人召予正指湘夫人而言而五臣謂若有君命則亦將然補注以佳人爲賢人同志者如此則此篇何以名爲湘夫人乎

九歌諸篇賔主彼我之辭最爲難辯舊說往往亂之故文意多不屬今頗已正之矣

何壽夭兮在予舊說人之壽夭皆其自取何在於我已失文意或又以爲諭人主制生殺之柄尢無意味

王逸以離居爲隠士補注又以此爲屈原訴神之辭皆失本指

王逸以乘龍衝天而愈思愁人爲抗志髙逺而猶有所不樂全失文義補注謂諭君捨已而不顧意則是而語太迫也

夫人兮自有美子眾說皆未論辭之本指得失如何但於其說中已自不成文理不知何故如此讀書也

咸池或如字下隔句與來字力之反葉

東君之吾舊說誤以爲日故有息馬懸車之說疑所引淮南子反因此而生也至於低回而顧懷則其義有不通矣又必彊爲之說以爲思其故居夫日之運行初無停息豈有故居之可思哉此旣明爲謬說而推言之者又以爲譏人君之迷而不復也則其穿鑿愈甚矣又解聲色娛人爲言君有明徳百姓皆注其耳目亦衍說且必若此則其下文縆瑟交鼓之云者又誰爲主而見其來之蔽日耶

聲色娛人觀者忘歸正爲主祭迎日之人低回顧懷而見其下方所陳之樂聲色之盛如此耳縆瑟交鼓靈保賢姱卽其事也或疑但爲日出之時聲光可愛如朱丞相秀水錄所載登州見日初出時海波皆赤洶洶有聲者亦恐未必然也蓋審若此則當言其燀赫震動之可畏不得以娛人爲言矣聊記其說以廣異聞

北斗字舊音斗爲主以詩考之行葦主醹斗耉爲韻捲阿厚主爲韻此類甚多但不知此非叶韻而舊音特出此字其說果何爲耳

舊說河伯位視大夫屈原以官相友故得汝之其鑿如此又云河伯之居沈沒水中諭賢人之不得其所也夫謂之河伯則居於水中固其所矣而以爲失其所則不知使之居於何處乃爲得其所耶此於上下文義皆無所當甚衍說也

堂宮中或云當並葉堂韻宮字已見雲中君中字天問音正爲當字

山一篇謬說最多不可勝辯而以公子爲公子椒者尢可笑也

終不見天嘗見有讀天字屬下句者問之則曰韓詩天路幽險難追攀語蓋祖此審爾則韓子亦誤矣

或問魂魄之義曰子產有言物生始化曰魄旣生魄陽曰魂孔子曰气也者神之盛也魄也者之盛也鄭氏注曰噓吸出入者气也耳目之精明爲魄气則魂之謂也淮南子曰天气爲魂地气爲魄髙誘注曰魂人陽神也魄人陰神也此數說者其於魂魄之義詳矣蓋嘗推之物生始化云者謂受形之初精血之聚其間有靈者名之曰魄也旣生魄陽曰魂者旣生此魄便有暖气其間有神者名之曰魂也二者旣合然後有物易所謂精气爲物者是也及其散也則魂遊而爲神魄降而爲矣說者乃不考此而但據左疏之言其以神靈分陰陽者𨿽若有理但以噓吸之動者爲魄則失之矣其言附形之靈附气之神似亦近是但其下文所分又不免於有差其謂魄識少而魂識多亦非也但有運用畜藏之異耳

雄與淩葉今閩有謂雄爲形者正古之遺聲也

楚辭辯證卷上

欽定四庫全書

楚辭辯證卷下

宋朱子撰

天問

隅隈之數注引淮南子言天有九野九千九百九十九隅此其無稽亦甚矣哉

論衡云日晝行千里夜行千里如此則天地之間狹亦甚矣此王充之陋也

顧莵在腹此言兔在月中則顧莵但爲兔之名號耳而上官桀曰逐麋之犬當顧莵耶則顧當爲瞻顧之義而非兔名又莊辛曰見兔而顧犬亦因莵用顧字而其取義又異蓋不可曉且兔與莵同是一字見於說文而其形聲皆異又不知其自何時始別異之也

補注引山海經言鯀竊帝之息壤以堙洪水帝令祝融殛之羽郊詳其文意所謂帝者似指上帝蓋上帝欲息此壤不欲使人幹之故鮌竊之而帝怒也後來栁子厚蘇子瞻皆用此說其意甚明又祝融顓帝之後死而爲神蓋言上帝使其神誅鮌也若堯舜時則無此人久矣此山海經之妄也後禹事中又引淮南子言禹以息壤實洪水土不減耗掘之益多其言又與前事自相抵牾若是壤也果帝所息則父竊之而殛死子掘之而成功何帝之喜怒不常乃如是耶此又淮南子之妄也大抵古今說天問者皆本此二書今以文意考之疑此二書本皆緣解此問而作而此問之言特戰國時俚俗相傳之語如今世俗僧伽降無之祈許遜斬蛟蜃精之類本無稽據而好事者遂假托撰造以實之明理之士皆可以一笑而揮之政不必深與辯也

補注引淮南說增城髙一萬一千里百一十四步二尺六寸尢爲可笑豈有度萬里之逺而能計其跬步尺寸之餘者乎此蓋欲覽者以爲已所親見而曽實計之而不知適所以章其譎而且謬也栁對本意似有意於破諸妄說而於此章反以西王母者實之又何惑耶

補注引淮南子說昆侖虛旁有四百四十門而其西北隅北門開以納不周之風皆是注解此書之語予之所疑又可驗其必然矣

雄虺九首倐忽焉在此一事耳其詞本與招魂相表裏王注得之但失不引招魂爲證耳而栁子不深考乃引莊子南北二帝之名以破其說則旣失其本指而又使雄虺一句爲無所問其失愈逺矣補注𨿽知栁說之非然亦不引招魂以訂其文義之缺乃直以莊周寓言不足信者詆之周之寓言誠不足信然豈不猶愈於康回燭龍之屬乃信彼而疑此何哉一語之微無所闗於義理而說者至三失之而況其深於是者耶

雄虺倐忽或云今嶺南有異蛇能一日行數百里以逐人者卽此物但不見說有九首耳

補注說今湖州武康縣東有防風山山東二百步有禺山防風廟在封禺二山之間洪君晚居霅川當得其實

巴蛇事下注中食鹿出骨事似若迂誕然予嘗見山中人說大蛇能吞人家所伏雞卵而登木自絞以出其殻者人甚苦之因爲木卵著藪中蛇不知而吞之遂絞而裂云

羿焉彃日烏焉解羽洪引歸藏雲羿彃十日補注引山海經注曰天下有十日日之數十也然一日方至一日方出𨿽有十日自使以次疊出而今俱見乃爲妖怪故羿仰天控而九日潛退耳按此十日本是自甲至癸耳而傳者誤以爲十日並出之說注者旣知其誤又爲此說以彌縫之而其誕益彰然世人猶或信之亦可怪也

啟代益作後卒然離蠥王逸以益失位爲離固非文義補注以有扈不服爲離蠥文義初通然亦未安或恐當時傳聞別有事實也史記燕人說禹崩益行天子事而啟率其徒攻益奪之汲冡書至云益爲啟所殺是則豈不敢謂益旣失位而復有陰謀爲啟之蠥啟能憂之而遂殺益爲能達其拘乎然此事要當質以孟子之言齊東鄙論不足信也

啟棘賔商四字本是啟夢賔天而世傳兩本彼此互有得失遂致紛紜不復可曉蓋作山海經者所見之本夢天二字不誤獨以賔嬪相似遂誤以賔爲嬪而造爲啟上三嬪於天之說以實其謬王逸所傳之本賔字幸得不誤乃以篆文夢天二字中間壊滅獨存四外有似棘商遂誤以夢爲棘以天爲商而於注中又以列陳宮商爲說洪則旣引三嬪以注騷經而於此篇反據王本而解爲急於賔禮商契以今考之凡此三家均爲穿鑿而以事理言之則山海之怪妄爲尢甚以文義言之則王注之訓詁爲尢疎洪則兼承二誤而又兩失且謂屈原多用山海經語而不知山海實因此書而作三嬪又本此句二字之誤其爲紕漏又益甚矣獨栁子貿嬪之對似覺山海之謬然亦不能深察而明著之是以其義𨿽正而亦不能以自伸也大抵古書之誤類多如此讀者若能虛心靜慮徐以求之則解後之間或當偶得其實顧乃安於茍且狃於穿鑿牽於考據僅得一說而據執之便以爲是以故不能得其本眞而已誤之中或復益之誤此邢子才所以獨有日思誤書之適又有思之若不能得則便不勞讀書之對𨿽若出於戲劇然實天下之名言也

勤子屠母舊注引帝王世紀言禹剝母背而生補又引於寶言黃初五年汝南民妻生男從右脇下小腹上出而平和自若母子無恙以爲證此事有無固未可定然上句言啟事而未有所問則此句不應反說禹初生時事矣故疑當爲啟母化石事也

該秉季徳王逸以爲湯能秉契之末徳而厥父契善之以契爲湯父固謬柳又以爲卽左傳所云少皥氏之子該爲蓐收者亦與有扈事不相闗惟洪氏以爲啟者近之疑該卽啟字轉寫之誤也但終獘於有扈牧夫牛羊乃似謂啟爲有扈所獘而牧夫牛羊者不知又何說也下章又云有扈牧豎亦不可曉豈以少康嘗爲牧正而誤邪大率此篇所問有扈羿浞事或相混並蓋其傳聞之誤當闕之耳

到撃紂躬叔旦不嘉王逸云武王始至孟津八百諸侯不期而到皆曰紂可伐也白魚入王舟羣臣咸曰休哉周公曰𨿽休勿休未詳所據

齊桓九防九本糾字借作九耳左傳展禽犒師之言正作糾字糾合宗族亦此義也惟莊子九雜天下之川作九則亦古字通用而非九數之驗也諸儒通計九防之數不合遂有裳衣兵車之辯蓋鑿說也然此辭亦作九防則其誤也久矣如公羊谷梁故是戰國時人也

余始讀詩得吳氏補音見其疑於殷武三章嚴遑之韻亦不能曉及讀此篇見其以嚴葉亡乃得其例余於吳氏書多所刊補皆此類今見詩集傳

九章

屈子初放猶未嘗有奮然自絕之意故九歌天問逺遊卜居以及此卷惜誦涉江哀郢諸篇皆無一語以及自沈之事而其詞气雍容整暇尙無以異於平日若九歌則含意淒惋戀嫪低佪所以自媚於其君者尢爲深厚騷經漁父懷沙𨿽有彭咸江魚死不可讓之說然猶未有決然之計也是以其詞𨿽切而猶未失其常度抽思以下死期漸迫至惜往日悲回風則其身已臨沅湘之淵而命在晷刻矣顧恐小人蔽君之罪闇而不章不得以爲後世深切著明之戒故忍死以畢其詞焉計其出於瞀亂煩惑之際而其傾輸罄竭又不欲使吾長逝之後防漠之中胸次介然有毫髮之不盡則固宜有不暇擇其辭之精粗而悉吐之者矣故原之作其志之切而詞之哀蓋未有甚於此數篇者讀者其深味之眞可爲慟哭而流涕也惜誦首章非字誤爲作字使兩章文意不明中間惡字誤爲中情使一章音韻不葉今已正之讀者可以無疑矣

涉江舊說取譬之詳皆衍說也

哀郢楚文王自丹陽徙江陵謂之郢後九世平王城之又後十世爲秦所拔而楚徙東郢

抽思何獨樂斯之蹇蹇兮願蓀美之可完文理甚明而王逸解獨樂爲毒藥補注又引瞑之語以實之必欲如此彊爲之說豈不可通但別本如此文自分明不必彊穿鑿耳然今本皆出王逸不知別本又何自而得此本語也

孰不實而有獲詳上文實當作殖然自王逸已解作空穗則其誤久矣獲一作獲亦非也

懷沙攺葉音已按鄭注儀禮釋用已日爲自變攺作二字音義固相近也

懷質抱情獨無匹兮諸本皆同史記亦然而王逸訓匹爲雙補注云俗字作疋則其來久矣但下句云伯樂旣沒驥馬程兮於韻不葉故嘗疑之而以上下文意及上篇並日夜而無正者証之知匹當作正乃與下句音義皆葉然猶未敢必其然也及讀哀時命之篇則其詞有曰懷瑤象而握瓊兮願陳列而無正正與此句相似其上下句又皆以榮逞成生爲韻又與此同然後曉然知其當攺而無疑也

惜往日受命詔以昭時時一作詩說者傅防國語楚教太子以詩爲說殊無意味

介子立枯事補注以左傳爲據而不之信然此詞明言立枯又云縞素而哭莊子亦有抱木之說固未可以一說而盡疑之也

悲回風施黃棘之枉防補注據史記楚懷王二十五年入與秦盟於黃棘其後爲秦所欺卒以客死今頃襄王又信任姦邪以亡其國故言已之所以假延日月無以自處者以其君欲復施黃棘之枉防也其說𨿽有事證然與此文理絕不相入不若舊說之爲安也

逺遊

客有語餘者曰髙宗恭黙思道夢帝賚以良弼寤而求之卽得傅說遂以爲相若使夢賚之夕應時卽生則自𦇤褓之間以及彊立之嵗亦須二三十年始堪任用王者政令所出日有萬幾豈容數十年之間不發一語又虛相位以待乳下之嬰兒乎今書之言如此則是髙宗旣得此夢卽時搜訪便得其人而已堪作相以代王言矣明是一旦忽然從天而下便爲成人無少長之漸也余聞其言心驚怪之而不敢答今讀此書洪注所引莊子音義已有傅說生無父母之說乃知古人之慮已有及此者矣洪氏引之而無他說則豈亦以是爲不易之論而無所疑也耶然則余之昧陋而見事獨遲爲可笑巳

屈子載營魄之言本於老氏而揚雄又因其語以明月之盈闕其所指之事𨿽殊而其立文之意則一顧爲三書之解者皆不能通其說故今合而論之庶乎其足以相明也蓋以車承人謂之載古今世俗之通言也以人登車亦謂之載則古文史類多有之如漢紀云劉章從謁者與載韓集云婦人以孺子載蓋皆此意而今三子之言其字義亦如此也但老子屈子以人之精神言之則其所謂營者字與滎同而爲晶明光炯之意其所謂魄則亦若余之所論於九歌者耳揚子以日月之光明論之則固以月之體質爲魄而日之光耀爲魂也以人之精神言者其意蓋以魂陽動而魄陰靜魂火二而魄水一故曰載營魄抱一能勿離乎言以魂加魄以動守靜以火迫水以二守一而不相離如人登車而常載於其上則魂安靜而魄精明火不燥而水不溢固長生久視之要訣也屈子之言𨿽不致詳然以其所謂無滑而魂虛以待之之語推之則其意當亦出此無疑矣其以日月言者則謂日以其光加於月魄而爲之明如人登車而載於其上也故曰月未望而載魂於西旣望則終魄於東其遡於日乎言月之方生則以日之光加被於魄之西而漸滿其東以至於望而後圜及旣望矣則以日之光終守其魄之東而漸虧其西以至於晦而後盡蓋月遡日以爲明未望則日在其右旣望則日在其左故各向其所在而受光如民向君之化而承俗也三子之言𨿽爲兩事而所言載魄則其文義同爲一說故丹經曆術皆有納甲之法互相資助以相發明蓋其理初不異也但爲之說者不能深考如河上公之言老子以營爲魂則固非字義而又並言人載魂魄之上以得生當愛之則又失其文義獨其載字之義粗爲得之然不足以補其所失之多也若王輔嗣以載爲豦以營魄爲人所常居之處則亦河上之意至於近世而蘇子由王元澤之說出焉則此二人者平生之論如水火之不同而於此義皆以魂爲神以魄爲物而欲使神常載魄以行不欲使神爲魄之所載洪慶善之於此書亦謂陽气充魄爲魂能運動則其爲全矣則其意亦若蘇王之云而皆以載爲以車承人之義矣是不惟非其文意且若如此則是將使魂常勞動而魄亦不得以少息𨿽幸免於物欲沈溺之累而窈防之中精一之妙反爲彊陽所挾以馳騖於紛挐膠擾之塗卒以陷於眾人傷生損壽之域而不自知也其於二子之意何如哉若其說楊子者則皆以載爲哉固失其指而李軌解魄爲光尢爲乖謬至宋貫之司馬公始覺其非然遂欲攺魄爲朏則亦未深考此載字之義而失之愈逺矣惟近嵗王伯昭以爲未望則魄爲明所載似得其理旣而又曰旣望則明爲魄所終則是下句當曰終明而不當爲終魂矣以此推之恐其於上文義之鄕背亦未免如蘇氏王氏之云爲自下而載上也大抵後人讀前人之書不能沈潛反覆求其本義而輒以已意輕爲之說故其鹵莽有如此者況讀楚辭者徒玩意於浮華宜其於此尢不暇深究其底蘊故余因爲辯之以爲覽者能因是以考焉則或溯流求源之一助也

登霞之霞本遐之借用猶曰適逺云耳曲禮告喪之詞乃又借以爲死之美稱也莊子作登假蓋亦此例但此篇注者遂解爲赤黃之气釋莊音者又讀假爲格而訓至焉則其誤愈逺矣

卜居

史記有滑稽傳索隠云滑亂也稽同也言辯捷之人言非若是言是若非能亂異同也揚雄酒賦鴟夷滑稽顏師古曰滑稽圜轉縱捨無窮之狀此詞所用二字之意當以顏說爲正

漁父

衣葉於巾反者禮記一戎衣鄭讀爲殷古韻通也

九辯

悲秋舊說取譬煩雜皆失本意

有美一人注指懷王非是心不繹注訓繹爲解卽當作釋補訓抽絲乃說爲繹字耳又疑惑是懌字喜悅意耳

無伯樂之善相今誰使乎譽之譽一作訾相度之義也又與上句知字叶韻故當作訾爲是但下句兩之上字復不韻則又不可曉故今且作譽而四句皆以之字爲韻

朱雀雀一作榮非是蓋下與蒼龍爲對皆爲飛行之物不當作榮王注亦自作雀不知洪本何以作榮也茇茇音斾蓋言朱雀飛揚其翼茇茇然也今一作芺音於表反乃隨榮字誤解耳

輕輬輬一作輊非是輕字義證甚明輊乃車之行貌於義不通

招魂

後世招魂之禮有不專爲死人者如杜子美彭衙行雲暖湯濯我足剪紙招我魂蓋當時闗陜間風俗道路勞苦之餘則皆爲此禮以袚除而慰安之也近世髙抑崇作送終禮云越俗有暴死者則亟使人徧於衢路以其姓名呼之往往而蘇以此言之又見古人於此誠有望其復生非徒爲是文具而已也

恐後之如漢武帝遣人取司馬相如遺文而曰若後之矣之意注云言已在他人後也

此篇所言四方怪物如十日代出之類決是誕妄無可疑者其他小小異事如東方長人南方雕題殺人祭蛇虺封狐西方流沙求水不得北方層冰飛雪之類則或往往有之如五代史言北方之極魑魅龍蛇白晝羣行蓋地偏气異自然如此不足怪也

無木謂之臺有木謂之榭一曰凡屋無室曰榭說文乃雲臺觀四方而髙者榭臺有屋也說文與二說不同以春秋宣榭火証之則榭有屋明矣

卒章心字舊蘇含反蓋以下葉南韻然於上句楓字卻不葉此不知楓有孚金南有尼金可韻而誤以楓爲散句耳心字但當如字而以楓南二字葉之乃得其讀前亦多此例矣

大招

周頌陟降庭止傳注訓庭爲直而說之云文王之進退其臣皆由直道諸儒祖之無敢或違而顏監於匡衡傳所引獨釋之曰言若有神明臨其朝廷也蓋匡衡時未行毛說顏監又精史學而不梏於專經之陋故其言獨能如此無所阿隨而得經之本指也余舊讀詩愛顏說然尙疑其無據及讀此詞乃有登降堂只之文於是益信陟降庭止之爲古語其義審如顏說而無疑也顏注漢書時有發明於經指多若此類如訓棐爲匪尢爲明切足證孔安國張平子之謬其視韋昭之徒專守毛鄭而不能一出已見者相去逺矣

晁錄

王逸所傳楚辭篇次本出劉向其七諫以下無足觀者而王褒爲最下余已論於前矣近世晁無咎以其所載不盡古今詞賦之美因別錄續楚辭變離騷爲兩書則凡詞之如騷者已略備矣自原之後作者繼起而宋玉賈生相如揚雄爲之冠然較其實則宋馬辭有餘而理不足長於頌美而短於規過雄乃專爲偸生茍免之計旣與原異趣矣其文又以摹擬掇拾之故斧鑿呈露脈理斷續其視宋馬猶不逮也獨賈太傅以卓然命世英傑之材俯就騷律所出三篇皆非一時諸人所及而惜誓所謂黃鵠之一舉兮見山川之紆曲再舉兮暏天地之員方者又於其間超然拔出言意之表未易以筆墨蹊徑論其髙下淺深也此外晁氏所取如荀卿子諸賦皆髙古而成相之篇本擬惜誦箴諫之詞其言姦臣蔽主擅權馴致移國之禍千古一轍可爲流涕其他如易水越人大風秋風天馬下及烏孫公主諸王妃妾息夫躬晉陶潛唐韓栁本朝王介甫之山石建業黃魯直之毀璧隕珠邢端夫之秋風三疊其古今大小雅俗之變𨿽或不同而晁氏亦或不能無所遺脫然考其近楚語者其次則如班姬蔡琰王粲及唐元結王維顧況亦差有味又此之外則晁氏所謂過騷之言者非余之所敢知矣晁書新序多爲義例辧說紛挐而無所發於義理殊不足以爲此書之輕重且復自謂嘗爲史官古文國書職當損益不惟其學而論其官固已可笑況其所謂筆削者又徒能移易其篇次而於其文字之同異得失猶不能有所正也浮華之習徇名飾外其獘乃至於此可不戒哉

楚辭辯證卷下

欽定四庫全書

楚詞後語目錄

卷一

成相

佹詩

易水歌

越人歌

垓下帳中之歌

大風歌

鴻鵠歌

卷二

弔屈原

服賦

瓠子之歌

秋風辭

烏孫公主歌

長門賦

哀二世賦

自悼賦

反離騷

卷三

絕命詞

思賦

悲憤詩

胡笳

卷四

登樓賦

歸去來辭

鳴臯歌

引極

山中人

望終南

魚山迎送神曲

日晚歌

復志賦

閔已賦

別知賦

訟風伯

弔田橫

享羅池

琴操

卷五

招海賈

懲咎賦

閔生賦

夢歸賦

弔屈原

弔萇

弔樂毅

乞巧文

憎王孫

卷六

幽懷

書山石

寄蔡氏女

服胡麻賦

毀璧

秋風三疊

鞠歌

擬招

右楚辭後語目錄以鼂氏所集錄續變二書刋補定著凡五十二篇鼂氏之爲此書固主於辭而亦不得不兼於義今因其舊則其考於辭也宜益精而擇於義也當益嚴矣此余之所以兢兢而不得不致其謹也蓋屈子者窮而呼天疾痛而呼父母之詞也故今所欲取而使繼之者必其出於幽憂窮蹙怨慕淒涼之意乃爲得其餘韻而宏衍鉅麗之觀懽愉快適之語宜不得而與焉至論其等則又必以無心而防防者爲貴其或有是則𨿽逺且賤猶將汲而進之一有意於求似則𨿽或眞如楊栁亦不得已而取之耳若其義則首篇所著荀卿子之言指意深切詞調鏗鏘君人者誠能使人朝夕諷誦不離於其側如衛武公之抑戒則所以入耳而著心者豈但廣廈細旃眀師勸誦之益而已哉此固余之所爲眷眷而不能忘者若髙唐神女李姬洛神之屬其詞若不可廢而皆棄不錄則以義裁之而斷其爲禮法之罪人也髙唐卒章𨿽有思萬方憂國害開聖賢輔不逮之云亦屠人之禮佛倡家之讀禮耳幾何其不爲獻笑之資而何諷益之有哉其息夫躬栁宗元之所棄則鼂氏已言之矣至於揚雄則未有議者而余獨以爲是其失節亦蔡琰之儔耳然琰猶知愧而自訟若雄則反訕前哲以自文宜又不得與琰比矣今皆取之豈不以夫琰之母子無絕道而於雄則欲因反騷而著蘇氏洪氏之貶詞以眀天下之大戒也陶翁之詞鼂氏以爲中和之發於此不類特以其爲古賦之流而取之是也抑以其自謂晉臣恥事二姓而言則其意亦不爲不悲矣序列於此又何疑焉至於終篇特著張夫子呂與叔之言蓋又以告夫遊藝之及此者使知學之有本而反求之則文章有不足爲者矣其餘防文碎義又各附見於本篇此不暇悉著云

欽定四庫全書

楚詞後語卷一

宋朱子集注成相第一

成相者楚蘭陵令荀卿子之所作也荀卿趙人名況學於孔氏門人馯臂子弓者尢邃於禮著書數萬言少遊學於齊歷威宣至襄王時三爲稷下祭酒後以避讒適楚春申君以爲蘭陵令春申君死荀卿亦廢遂家蘭陵而終焉此篇在漢志號成相雜辭凡三章雜陳古今治亂興亡之效托聲詩以風時君若將以爲工師之誦旅賁之規者其尊主愛民之意亦深切矣相者助也舉重勸力之歌史所謂五羖大夫死而舂者不相杵是也卿非屈原之徒故劉向王逸不錄其篇今以其詞亦托於楚而作又頗有補於治道故錄以附焉然黃歇亂人卿乃以爲托身行道之所則已誤矣卿學要爲不醇粹其言精神相反爲聖人意乃近於黃老而復後王君論五者或頗出入申商間此其所以傳不壹而爲督責坑焚之禍也差之毫釐謬以千里可不謹哉可不謹哉

請成相世之殃愚闇愚闇墮賢良人主無賢如瞽無相何倀倀【相並息亮反上葉平聲墮許規反倀醜羊反相助也成相助力之歌也墮壊也瞽無相者瞽者無目故必使人助之亦謂之相不可無也倀倀狂惑之貎】請布基愼聖人愚而自專事不治主忌茍勝羣臣莫諌必逄災【愼讀作順人葉音兒治直吏反葉平聲災葉音滋布基謂陳布基業之事也忌猜忌也茍勝不顧義理而茍求勝人若下文所引商紂之事也乎】論臣過反其施尊主安國尙賢義拒諫飾非愚而上同國必禍【過葉音規義葉平聲禍葉許規反論論其罪而治之也言治臣下之過者必當自省而反其所爲不可尢而效之也欲尊主安國者必尙賢義然後可爲若如紂之知足以飾非辧足以拒諫已自愚暗又欲使人同已則國必禍也上與尙同】曷謂罷國多私比周還主黨與施逺賢近讒忠臣蔽塞主勢移【罷讀作疲比必寐反逺近皆去聲疲謂弱不任事也國語曰罷士無任罷女無家是也若國多私則其君亦罷矣還繞也防人用事能使忠臣蔽塞而人莫敢言則權在於彼而不在君矣此主勢所以移於下也乎】曷謂賢眀君臣上能尊主愛下民主誠聽之天下爲一海內賓【賢葉胡鄰反賢謂賢臣也能明君臣之道則爲賢臣也】主之孽讒人達賢能遁逃國乃蹷愚以重愚闇以重闇成爲桀【孽災也蹷防覆也久而愚闇愈甚遂至於夏桀之無道也】世之災妬賢能飛亷知政任惡來卑其志意大其園囿髙其臺【能葉奴來反臺下本有榭字以韻葉之知是後人誤加今刪去惡來飛亷之子惡來有力飛亷善走父子俱以材力事紂也卑其志意言無逺慮不慕往古蓋當髙者反卑而當卑者反髙也】武王怒師牧野紂卒易鄕啟乃下武王善之封之於宋立其祖【怒葉去聲野葉上與反鄕讀作向下葉音戶易鄕向也謂前徒倒戈攻於後啔防子名下降也立其祖使祭祀不絕也】世之衰讒人歸比干見刳箕子累武王誅之呂尙招麾殷民懷【刳音枯累平聲與縲同懷胡威反比干箕子事見九章天問縲囚縶也呂尙太公也】世之禍惡賢士子胥見殺百里徙穆公任之彊配五伯六卿施【禍葉許詭反伯讀爲霸施葉上聲子胥吳大夫伍員字也諌夫差不聽爲所殺百里奚虞公之臣徙遷也謀不見用虞防系虜遷徙於秦穆公秦伯任好也六卿天子之制施猶置也言其彊大僣置天子之官也】世之愚惡大儒逆斥不通孔子拘展禽三絀春申道綴基畢輸【惡去聲綴讀作輟逆拒斥逐大儒不使通拘謂畏匡戹陳也展禽魯大夫名獲居於桞下謚曰惠爲士師三見絀春申楚相黃歇封爲春申君綴止也畢盡也輸傾委也言春申爲李園所殺其政治基業盡傾覆委地也】請牧基賢者思堯在萬世如見之讒人罔極險陂傾側此之疑【陂與詖同牧治也言賢者必常見思𨿽久不忘但讒人必欲毀之使人君疑於此人然後巳得行其姦詐也】基必施辧賢罷文武之道同伏戲由之者治不由者亂何疑爲【罷音見上戱與羲同文武周文王武王伏戲古帝王太昊氏始畫八卦造書契者言古今一理順之則治逆之則亂無可疑也】凡成相辧法方至治之極復後王愼墨季惠百家之說誠不祥【祥一作詳後王當時之王謂當自立復爲一王之法不必事事泥古也愼愼到墨墨翟季季梁列子云楊朱之友也惠惠施也祥善也】治復一修之吉君子執之心如結眾人貳之讒夫棄之形是詰【結葉音吉形當作刑復一歸於一理也心如結言堅固不觧也貳之不一也棄之不由也如此之人皆當以刑詰之也】水至平端不傾心術如此象聖人而有埶直而用枻必參天【人下脫一字屬下句枻余制反天葉鐡因反承上章言聖人則心平如水無往而非一矣枻引也未詳】世無王窮賢良暴人芻豢仁人糟糠禮樂滅息聖人隠伏墨術行【行葉戶郎反無王者興則賢良窮困】治之經禮與刑君子以修百姓寧明徳愼罰國家旣治四海平【治直吏反】治之志後埶富君子誠之好以待處之惇固有深藏之能逺思【治同上富葉音費好去聲待葉音地有讀爲又思葉去聲爲治之意後權埶與富者則公道行而貨賂息也誠之好以待者誠意好之以待用也處之厚固又能深藏則能逺慮也】思乃精志之榮好而壹之神以成精神相反一而不貳爲聖人【好去聲好而不貳則通於神明矣相反謂反覆不離散】治之道美不老君子由之佼以好下以教誨子弟上以事祖考【佼音絞老休息也爲治當日新其美不使休息佼亦好也】成相竭辭不蹷君子道之順以達宗其賢良辧其殃孽【蹷音厥竭盡也蹷僕也此論成相之事𨿽至終篇辭不僕蹷言無窮也道言說也辭旣不蹷君子言之必和順而通達】

右一章

請成相道聖王堯舜尙賢身辭讓許由善捲重義輕利行顯明【讓葉平聲捲音拳明葉音芒道亦言也堯讓天下於許由舜讓天下於善卷二人不受並見荘子】堯讓賢以爲民汜利兼愛徳施均辧治上下貴賤有等明君臣【賢葉音形爲去聲爲萬民求明君所以不私其子】堯授能舜遇時尙賢推徳天下治𨿽有賢聖適不遇世孰知之【能葉音尼治葉平聲】堯不徳舜不辭妻以二女任以事大人哉舜南面而立萬物備【徳葉音帝辭葉音似妻去聲大人哉舜四字爲一小句堯授舜以天下而不自以爲徳舜受堯之天下而不辭授受皆以至公無私情也】舜授禹以天下尙得推賢不失序外不避仇內不阿親賢者予【下葉音戶得當作徳序予並葉上聲舜之授禹亦以天下之故也不避仇謂殛鯀興禹不阿親則不私其子惟賢者則予之也】禹勞心力堯有徳干戈不用三苖服舉舜甽畆任之天下身休息【甽與畎同三苖服見尙書乃舜事此誤也】得后稷五穀殖防爲樂正鳥獸服契爲司徒民知孝弟尊有徳【稷防契事並見尙書亦堯臣舜申命之也】禹有功抑下鴻辟除民害逐共工北決九河通十二渚防三江【辟與辟同共音恭抑遏也下謂治水使歸下也鴻謂洪水也流共工決九河通三江並見尙書但逐共工亦舜事今以爲禹誤矣十二渚亦未詳其名也】禹溥土平天下躬親爲民行勞苦得益臯陶橫革直成爲輔【溥一作傅皆讀爲敷溥土見尙書言洪水泛濫禹分布治九州之土也益臯陶見尙書橫革直成未詳】契王生昭明居於砥石遷於商十有四世乃有天乙爲成湯【明葉音芒王者契本以母簡狄吞鳥卯而生故追號之曰王也昭明契子也砥石未詳或云卽砥柱也商商丘也十四世見史記云】天乙湯論舉當身讓卞隨舉牟光道古賢聖基必張【牟當作務湯讓天下於卞隨務光二人不受並見荘子又言湯能行古聖賢之事故基業張大也】願陳辭世亂惡善不此治隠諱疾賢良內姦詐鮮無災患難哉阪爲先【此一節有脫誤患難哉阪爲先尢不可曉姑闕之】聖知不用愚者謀前車已覆後未知更何覺時【此上亦脫六字謀葉音縻更平聲後後車也更攺也謂攺轍也後未知更何覺時言前事之戒如此之明而猶不覺悟後豈復有覺悟時也】不覺悟不知苦迷惑失指易上下忠不上達防揜耳目塞門戶【悟葉上聲指下有一不字非是下葉音屍】門戶塞大迷惑悖亂昬莫不終極是非反易比周欺惡正直【比必寐反惡去聲莫冥寞言闇也】正是惡心無度邪枉辟回失道途已無郵人我獨自美豈無故【是一作直辟讀爲僻途葉去聲郵一作尢一本豈下有獨字非是正直是惡則心無尺度不知長短所向無非邪僻之途矣豈可尢責它人而自以爲美乎蓋此事之得失必有其故當自省也】不知戒後必有恨後遂過不肯悔讒夫多進反覆言語生詐態【有疑當作悔恨後疑當作後復】人之態不如備爭寵嫉賢利惡忌妬功毀賢下斂黨與上蔽匿【如當作知匿葉奴計反言人之詐態上若不知爲偹則有忌嫉蔽匿之患也利惡忌謂以惡忌賢者爲巳利也斂聚也下聚黨與則上蔽匿矣】上壅蔽失輔埶任用讒夫不能制孰公長父之難厲王流於彘【父音甫難去聲主蔽匿則賢人不得盡忠於上而自失輔助之勢蓋其始以讒人爲可任而後巳失勢遂不能制之也孰當作郭郭公長父周厲王之臣未詳其事彘地名在河東厲王無道信任小人專利監謗遂爲國人所逐而流於彘也】周幽厲所以敗不聽規諫忠是害嗟我何人獨不遇時當亂世【幽厲王孫幽王也滛昏暴虐無道亂甚後爲犬戎所殺】欲衷對言不從恐爲子胥身離凶進諫不聽剄而獨鹿棄之江【衷對當作對衷乃與韻葉而一作以鹿與同音鹿一說獨鹿一作屬上之欲反下力朱反江葉音工衷誠也欲對以誠恐言不從而遇禍如子胥也獨鹿罡防小罟也言子胥自剄之後盛以小罟而棄之江也一說獨鹿屬也劍名吳王以賜子胥使自剄者也二說未知孰是然作獨鹿卽以當作而作屬卽而當作以竊謂依本文者近是】觀往事以自戒治亂是非亦可識托於成相以諭意【戒葉音計識葉音志】

右二章

請成相言治方君論有五約以明君謹守之下皆平正國乃昌【明葉音芒論爲君之道有五甚簡約明白謂臣下職一也君法明二也刑稱陳三也言有節四也上通利五也】臣下職莫遊食務本節用財無極事業聽上莫得相使一民力守其職足衣食厚薄有等明爵服利往卬上莫得擅與孰私得【服葉蒲比反卬宜亮反遊食謂不勤於事素飡防手也所興事業皆聽於上羣下不得擅相役使則民力一也又言民不失職則衣食足明爵服謂貴賤有等也利之所往皆卬於上莫得擅爲賜與則誰敢私得於人乎擅相賜與若齊田氏然也】君法明論有常表儀旣設民知方進退有律莫得貴賤孰私王君法儀禁不爲莫不說教名不移修之者榮離之者

辱孰它師【明葉音芒君法所以明在言論有常不二三也進人退人皆以法律臣下不得以意爲貴賤則孰有能自相貴者乎又言君者民之法儀當自禁止不爲惡旣能正已則民皆悅王之教而善名不移也孰敢以它爲師言皆歸王道不敢離貳也】刑稱陳守其銀下不得用輕私門罪禍有律莫得輕重威不分請牧祺用有基主好論議必善謀五聽循領莫不理續主執持聽之經明其請參伍明謹施賞刑顯者必得隱者復顯民反誠【稱尺證反銀與垠同門葉音民分葉孚垠反其葉音縻請當作情稱謂當罪之法施陳則各守其分中矣下不得專用刑法則私門自輕矣禍亦罪也祺吉也又言請牧治吉祥之事在明其所有之基業五聴見周禮循領謂修之使得綱領莫不有文理相續也王自執持此道不使權歸於下矣參伍猶錯雜也又言或往參之或往伍之皆使明謹施其賞刑言精研不使僣濫也幽隠皆通則民不詐僞矣】言有節稽其實信誕以分賞罰必下不欺上皆以情言明若日【節葉音卽節謂法度欲使民言有法度不欺誑在稽考其事實也】上通利隠逺至觀法不法見不視耳目旣顯吏敬法令莫敢恣【上通利不壅蔽則幽隠遐逺者皆至也所觀之法非法則𨿽見不視也此已上君論有五之事也】君教出行有律吏謹將之無鈹滑下不私請各以宜捨巧拙【鈹與披同滑與汩同音骨以下疑脫所字五論旣明則教令之出皆有法律而吏謹持之無敢紛披汩亂者矣羣下孰敢私情不守所宜而以巧拙爲彊弱哉】臣謹修君制變公察善思論不亂以治天下後世法之成律貫【言臣下但當謹守法度而君制其變以出非常之斷公察而善思之則其論不亂而天下後世皆得守之以成法律之條貫也或疑思當作惡】

右三章

佹詩第二

佹詩者荀卿子之所作也或曰荀卿旣爲蘭陵令客有說春申君者曰湯以亳武王以鎬皆有天下今荀子賢而君借以百里之勢臣爲君危之春申君乃謝荀子荀子去之趙人又說春申君曰昔伊尹去夏入殷殷王而夏亡管仲去魯入齊魯弱而齊彊賢者所在其君未嘗不尊榮也今荀子天下賢士君何爲謝之春申君又使人請荀子荀子不還而遺之賦蓋卽此佹詩也然此其說又與前異未知其果孰是云

天下不治請陳佹詩【治葉平聲佹與詭同佹詩佹異激切之詩也】天地易位四時易鄕列星隕墜旦暮晦盲幽闇登昭日月下藏【肓葉音芒昭或作照】公正無私反見縱橫志愛公利重樓防堂無私罪人憼革二兵道徳純備讒口將將仁人絀約敖暴擅彊天下幽險恐失世英螭龍爲蝘蜓鴟梟爲鳳凰比干見刳孔子拘匡【橫葉音黃憼與儆同兵葉補芒反將七羊反敖與傲同英葉音央螭醜知反蝘音偃蜓音典鴟稱脂反梟工堯反反見縱橫者反見謂爲縱橫反覆之人也愛猶貪也竊取公家之利以爲已有而反得華屋以居也憼戒也革甲也一副也言無私心而治有罪之人乃反恐爲所讐害而常爲兵革以備之也將將聲也詩曰佩玉將將螭見九歌蝘蜓蜴蜥也鴟梟見惜誓】昭昭乎其知之明也鬱鬱乎其遇時之不祥也拂乎其欲禮義之大行也闇乎天下之晦盲也【明盲皆葉音芒行葉戶反楊倞曰鬱鬱有文章貎拂違也此蓋誤耳當爲拂乎其遇時之不祥也鬱鬱乎其欲禮義之大行也晦盲言人莫之識也】皓天不復憂無疆也千秋必反古之常也弟子勉學天不忘也聖人共手時幾將矣【皓與昊同秋一作歳共讀爲拱言若使昊天之運往而不復則所憂無窮顧盛衰消息循環代至未有千歳而不反者此固古今之常理也弟子亦勉於學以俟時耳天道神眀豈終忘此世者哉況今之時衰亂已極𨿽有聖人亦拱手而不能有爲蓋物極必反時運之開其亦將不久矣】與愚亦疑願聞反辭【此爲子弟承勉學之訓而請問之詞愚爲其自稱也蓋曰聖人拱手則天下果巳不可爲矣而曰時幾將矣則是與我以疑而使我終不能曉也故願聞其所以必反之說而使我無所疑也】其小歌也【九章亦有小歌此卽反詞也】念彼逺方何其塞矣仁人詘約暴人衍矣忠臣危殆讒人服矣琁玉瑤珠不知佩也雜布與錦不知異也閭娵子奢莫之

媒也嫫母刁父是也美玉布錦能辧者

之喜也【琁音旋佩蒲昧反娵遵須反媒葉音寐嫫音謨喜許志反琁赤玉瑤美玉布錦不異言精粗不同而不能辧也閭娵子奢古之美女也或曰奢當作都然則乃謂男子也嫫母巳見九章刀父未詳】以盲爲眀以聾爲聰以危爲安以吉爲凶嗚呼上天曷維其同【言長亂之極人懷私意異反易至於如此故呼天而問之曰何爲而可使之同乎同則合乎天下之公是非善惡皆當於理而天下治矣此明天意悔禍則轉禍爲福撥亂反正不足爲難以解弟子之惑也或曰云漢之卒章曰瞻仰昊天曷恵其寧恐此或用其語則維當作惠而文意愈明白矣】

易水歌第三

易水歌者燕刺客荊軻之所作也燕太子丹患秦攻伐諸侯無已時使荊軻奉督亢之圖樊於期之首入秦刺秦王將發太子及賔客知其事者皆白衣冠以送之至易水之上旣祖取道髙漸離撃築荊軻和而歌爲變徴之聲士皆垂淚涕泣又前而歌復爲羽聲忼慨士皆瞠目髮盡上指冠於是荊軻就車而去夫軻匹夫之勇其事無足言然於此可以見秦政之無道燕丹之淺謀而天下之勢巳至於此𨿽使聖賢復生亦未知其何以安之也且余於此又特以其詞之悲壯激烈非楚而楚有足觀者於是錄之它固不遑深論云

風蕭蕭兮易水寒壯士一去兮不復還

越人歌第四

越人歌者楚王之弟鄂君泛舟於新波之中榜枻越人擁棹而歌此詞其義鄙防不足言特以其自越而楚不學而得其餘韻且於周太師六詩之所謂興者亦有契焉知聲詩之體古今共貫胡越一家有非人之所能爲者是以不得以其逺且賤而遺之也

今夕何夕兮搴洲中流今日何日兮得與王子同舟防羞被好兮不訾詬恥心幾頑而不絕兮得知王子山有木兮木有枝心悅君兮君不知

垓下帳中之歌第五

垓下帳中歌者西楚覇王項羽之所作也漢王大防諸侯以伐楚羽壁垓下軍少食盡漢帥諸侯圍之數重羽夜聞漢軍四面皆楚歌乃驚曰漢皆已得楚乎是何楚人多也起飲帳中有美人姓虞氏常幸從駿馬名騅常騎【蒼白雜毛曰騅】羽廼悲歌忼慨自爲歌詩歌數曲美人和之羽泣下數行左右皆泣莫能仰視於是羽遂上馬戱下騎從者八百餘人夜直潰圍南出漢追及之羽遂自剄羽固楚人而其詞忼慨激烈有千載不平之餘憤是以著之若其成敗得失則亦可以爲彊不義者之深戒云

力防山兮气蓋世時不利兮騅不逝騅不逝兮可柰何虞兮虞兮柰若何

大風歌第六

大風歌者漢太祖髙皇帝之所作也上破黥布於防垂【上工外反下文瑞反】還過沛畱置酒沛宮悉召故人父老子弟佐酒發沛中兒得百二十人教之歌酒酣上撃築【築音竹狀似琴而大頭細頸安以竹撃之故名爲築】自歌令兒皆歌習之上乃起舞忼慨傷懷泣數行下謂沛父兄曰遊子悲故鄕吾𨿽都關中萬歳之後吾魂魄猶思沛且朕自沛公以誅暴逆遂有天下其以沛爲朕湯沐邑復其民世世無有所與此其歌正楚聲也亦名三侯之章文中子曰大風安不忘危其伯心之存乎美哉乎其言之也漢之所以有天下而不能爲三代之王其以是夫然自千載以來人主之詞亦未有若是其壯麗而奇偉者也嗚呼雄哉

大風起兮雲飛揚威加海內兮歸故鄕安得猛士兮守四方

鴻鵠歌第七

鴻鵠歌者漢髙帝之所作也初呂后起閭閻佐帝定天下旣老而疏太子盈又柔弱而戚夫人有寵於上上以其子趙王如意爲類已欲廢太子而立之呂后恐不知所爲問計於畱侯畱侯爲畫計使太子卑詞厚禮招隱士四人以爲客後上置酒太子侍四人者從年皆八十有餘須眉皓白衣冠甚偉上怪問之四人前對各言姓名上廼驚曰吾求公公避逃我何自從吾兒遊乎四人曰陛下輕士善罵臣等義不辱故恐而亡匿今聞太子仁孝恭敬愛士天下莫不延頸願爲太子死者故臣等來上曰煩公幸卒調防太子四人爲壽已畢趨出上目送之召戚夫人指視之曰我欲易之彼四人者輔之羽翼已成難動矣呂氏眞廼主矣戚夫人泣涕上曰爲我楚舞吾爲若楚歌歌數闋戚夫人歔欷流涕上起去罷酒竟不易太子云余甞怪畱侯明炳幾先算無遺防而其爲此則不惟不暇爲髙祖愛子計亦不復爲漢家社稷計矣抑髙祖之歌詞如此而其言曰呂氏眞廼主矣此又豈專以太子柔弱之故而爲是舉哉一念之差基怨造禍以至於此固無兩全之理矣畱侯姑亦權其正且重者而存之以爲是甚不獲已之計非別有長防而故左之以就此也嗚呼向使髙祖之心本不出於私愛則必能深以天下國家之大計爲已憂而蚤與張陳陵勃諸公謀之帷幄以定其論可則以恆易盈固爲兩得不可則姑仍其舊而屬大臣輔以誼庶幾呂氏悍戾之心亦無所激而將自平則後來之禍猶可以不至於若是其烈今旣不然則杜牧所謂四老安劉反爲滅劉者眞可爲寒心也哉抑此詞卒章意象蕭索亦非復三傑比矣

鴻鵠髙飛一舉千里羽翼巳就橫絕四海【海葉音喜絕謂飛而直度也】橫絕四海又可柰何𨿽有矰繳尙安所施【施葉疏何反繳弋射也其矢曰矰】

楚辭後語卷一

欽定四庫全書

楚辭後語卷二

宋朱子集注弔屈原第八

服賦第九【並見續離騷】

瓠子之歌第十

瓠子歌者漢孝武帝之所作也帝旣封禪乃發卒數萬人塞瓠子決河還自臨祭沈白馬玉璧令羣臣從官皆負薪塞決河時東郡燒薪柴少乃下淇園之竹以爲楗【燒旱也樹竹塞水決口謂之楗以艸塞其裏乃以土塡之有菑以石爲之】天子悼其功之不就爲作歌詩二章於是卒塞瓠子築宮其上名曰宣防【史記防作房後同】而導河北行二渠復禹舊迹自此梁楚之地復寧無水災矣歸來子曰先是帝封禪巡祭山川殫財極侈海內爲之虛耗及爲此歌乃閔然有吁神憂民惻怛之意云

瓠子決兮將柰何浩浩洋兮慮殫爲河【史記浩作皓慮作閣注云謂州閭也】殫爲河兮地不得寧功無巳時兮吾山平吾山平兮鉅野溢魚弗郁兮柏冬日【注云吾山疑謂東阿魚山也言皆鑿山以塡河故山平也鉅野卽禹貢之大野澤史記弗作沸弗郁憂不樂也柏與廹同水長湧溢穢濁不淸故魚不樂又廹之日將甚困也】正道弛兮離常流蛟龍騁兮放逺遊【史記正作延正道河之正道也弛壊也】歸舊川兮神哉沛不封禪兮安知外【沛普太反神哉沛言神靈滂沛也又言不因封禪則不知闗外有此水】爲我謂河伯兮何不仁泛濫不止兮愁吾人【漢書爲我二字作皇伯作公】齧桑浮兮淮泗滿久不反兮水維緩【水維水之綱維也】

右一

河湯湯兮激潺湲北渡回兮迅流難【史記回作迂迅作浚】搴長筊兮湛羙玉河伯許兮薪不屬【搴音騫筊音交竹筆絙以引置土石者也湛讀爲沈羙玉卽玉璧也屬之欲反沈玉禮神神巳見許但以薪不屬逮故無功也】薪不屬兮衛人罪燒蕭條兮噫乎何以禦水【禦與禦同止也東郡衛地言以旱燒而薪不屬乃衛人之罪將何以止水也】隤林竹兮楗石菑宣防塞兮萬福來【隤林竹卽所謂下淇園之竹菑側其反臿也楗石菑者臿石立之以爲楗也】

右二

秋風辭第十一

秋風辭者漢武帝之所作也帝幸河東祠后土防飲中流歡甚作此文中子曰秋風樂極而哀來其悔心之萌乎

秋風起兮白雲飛艸木黃落兮鴈南歸蘭有秀兮菊有芳懷佳人兮不能忘泛樓舡兮濟汾河橫中流兮揚素波簫鼔鳴兮櫂歌懽樂極兮哀情多少壯幾時兮柰老何【蘭秀菊芳以興下句之詞與湘夫人及越人歌同法知此則知興之體矣】

烏孫公主歌第十二

烏孫公主歌者漢武帝元封中以江都王建女細君爲公主妻烏孫王昆莫爲右夫人公主至其國自治宮室居歳時一再與昆莫防置酒飲食昆莫年老言語不通公主悲愁自爲作歌如此昆莫乃上書請使其孫尙公主詔許之公主不聽亦上書言狀天子乃報使從其俗公主詞極悲哀固可錄然並著其本末者亦以爲中國結昏外蕃自取羞辱之戒云

吾家嫁我兮天一方逺托異國兮烏孫王穹廬爲室兮防爲墻以肉爲食兮酪爲漿【食飯也音嗣】居常土思兮心內傷願爲黃鵠兮歸故鄕

長門賦第十三

長門賦者司馬相如之所作也歸來子曰此諷也非髙唐洛神之比梁蕭統文選云漢武帝陳皇后得幸頗妬別在長門宮聞蜀郡司馬相如天下工爲文奉黃金百斤爲相如文君取酒因求解悲愁之辭而相如爲文以悟主上皇后復得幸而漢書皇后及相如傳無奉金求賦復幸事然此文古妙最近楚辭或者相如以後得罪自爲文以諷非後求之不知敍者何從實此云

夫何一佳人兮步逍遙以自虞魂逾佚而不返兮形枯槁而獨居言我朝往而暮來兮飲食樂而忘人心熑移而不省故兮交得意而相親伊予志之慢愚兮懷貞慤之歡心願賜問而自進兮得尙君之玉音奉虛言而望誠兮期城南之離宮修薄具而自設兮君不肯乎幸臨廓獨潛而專精兮天飄飄而疾風登蘭臺而遙望兮神怳怳而外淫浮雲郁而四塞兮天窈窈而晝陰雷隱隱而響起兮聲象君之車音飄風廻而赴閨兮舉帷幄之防防桂樹交而相紛兮芳酷烈之誾誾孔雀集而相存兮猿嘯而長吟翡翠脇翼而來萃兮鸞鳳飛而北南心慿噫而不舒兮邪气壯而攻中下蘭臺而周覽兮步從容於深宮正殿塊以造天兮郁並起而穹崇間徙倚於東廂兮觀夫靡靡而無窮擠玉戶以撼金鋪兮聲噌吰而似鐘音刻木蘭以爲榱兮餙文杏以爲梁羅丰茸之遊樹兮離樓梧而相撐施瑰木之欂櫨兮委參差以槺梁時髣髴以物類兮象積石之將將五色炫以相耀兮煥爛而成光致錯石之瓴甓兮象瑇瑁之文章張羅綺之幔帷兮垂楚組之連綱撫柱楣以從容兮覽曲臺之央央白鶴噭以哀號兮孤雌跱於枯楊日黃昏而望絕兮悵獨托於空堂懸明月以自照兮䢐淸夜於洞房援雅琴以變調兮奏愁思之不可長案流徴以卻轉兮聲幼妙而復揚貫歷覽其中操兮意慷慨而自卬左右悲而垂淚兮涕流離而從橫舒息悒而憎欷兮蹝履起而彷徨投長以自翳兮數昔日之諐殃無面目之可顯兮遂頽思而就牀摶芬若以爲枕兮席荃蘭而香忽寢寐而夣想兮魂若君之在傍寐覺而無見兮魂迋迋若有亡眾雞鳴而愁予兮起視月之精光觀眾星之行列兮畢昴出於東方望中庭之藹藹兮若季秋之降霜夜漫漫其若歳兮懷鬱鬱其不可再更澹偃蹇而待曙兮荒亭亭而復明妾人竊自悲傷兮究年歳而不敢忘

哀二世賦第十四

哀二世賦者司馬相如之所作也相如嘗從上至長楊獵還過宜春宮宜春者本秦離宮閻樂殺胡亥之地也相如奏賦以哀二世行失其詞如此蓋相如之文能侈而不能約能諂而不能諒其上林子虛之作旣以誇麗而不得入於楚詞大人之誇逺遊其漁獵又泰甚然亦終歸於諛也特此二篇爲有諷諌之意而此篇所爲作者正當時之商監尢當傾意極言以寤主聽顧乃低佪局促而不敢盡其詞焉亦足以知其阿意取容之可賤也不然豈其將死而猶以封禪爲言哉

登陂陁之長阪兮坌入曽宮之嵯峨臨曲江之隑州兮望南山之參差巖巖深山之谾谾兮通谷乎谺【陂普何反陁徒何反坌普頓渉頓二反並也曽重也隑巨依反曲岸頭也與碕同差葉初歌反谾谾音籠深通貌呼活反呼含反大開貌谺呼加反葉音河】汩淢靸以永逝兮注平臯之廣衍觀眾樹之蓊愛兮覽竹林之榛榛【汩幹筆反淢音域疾貎靸先合反輕舉意臯水邊地也蓊烏孔反防音愛陰蔽猊榛側申反盛貎叶韻未詳恐有棧音】東馳土山兮北掲石瀬弭節容與兮歷弔二世持身不謹兮亡國失勢【掲丘例反褰衣而渉也石而淺水曰瀬】信讒不寤兮宗廟滅絕烏乎操行之不得墓蕪穢而不修兮魂亡歸而不食【操七到反】自悼賦第十五

自悼賦者漢孝成班倢伃之所作也班氏世世以儒學顯倢伃以選入宮貴幸嘗從遊後庭帝召欲與同輦載辭曰觀古圖畫賢聖之君皆有名臣在側三代末主廼有嬖女今欲同輦得無近似之乎上善其言而止【近巨靳反】倢伃誦詩及窈窕徳象女師之篇每進見上防依則古禮【詩謂関睢以下也窈窕徳象女師之篇皆古箴戒之書也】後趙飛燕娣弟自防賤興倢伃稀復進見飛燕遂譛倢伃祝詛主上考問倢伃對曰妾聞死生有命冨貴在天修正尙未防福爲邪欲以何望使神有知不受不臣之愬如其無知愬之何益故不爲也上善其對事遂釋然倢伃恐久終見危求得共飬太后長信宮【共居用反飬弋向反】因作賦以自悼歸來子以爲其詞甚古而侵尋於楚人非特婦人女子之能言者是固然矣至其情𨿽出於幽怨而能引分以自安援古以自慰和平中正終不過於慘傷又其徳性之羙學問之力有過人者則論者有不及也嗚呼賢哉柏舟緑衣見錄於經其詞義之美殆不過此云

承祖考之遺徳兮何性命之淑靈登薄軀於宮闕兮充下陳於後庭防聖皇之渥惠兮當日月之盛明揚光烈之翕赫兮奉隆寵於增成【何音賀任也負也陳列也增成後宮之舍倢伃所居也】旣過幸於非位兮竊庶幾乎嘉時每寤寐而絫息兮申佩離以自思陳女圖以鏡監兮顧女史而問詩悲晨雞之作戒兮哀襃閻之爲郵美皇英之女虞兮榮任姒之母周𨿽愚陋其靡及兮敢捨心而忘玆【絫古累字累息言懽而增累喘息也離與防同祍衣之帶也女子適人父結其防而戒之故言自思也晨雞見尙書曰牝雞之晨惟家之索言婦人不當預外事也襃襃姒周幽王之嬖妾也見天問閻卽詩所謂艶妻亦指襃姒也郵過也皇娥皇英女英見九歌女尼據反女虞謂嫁於虞舜也任太任文王母姒太姒武王母也郵周皆葉時韻防捨息也】歷年歳而悼懼兮閔蕃華之不滋痛陽祿與柘館兮仍𦇤褓而離災豈妾人之殃咎兮將天命之不可求【陽祿柘館二觀名倢伃嘗就產子數月失之災求並葉滋韻】白日忽已移光兮遂晻莫而昧幽猶被覆載之厚徳兮不廢捐於罪郵奉共飬於東宮兮托長信之末流共灑掃於帷幄兮永終死以爲期願歸骨於山足兮依松柏之餘休【晻與暗同又烏感反莫讀作暮或曰靜也如字郵共飬並見上流下共居容反灑音灑掃先到反山足謂陵下休廕也】重曰潛宮兮幽以淸應門閉兮禁闥扃華殿塵兮玉階苔中庭萋兮緑艸生廣室陰兮帷殿暗房櫳虛兮風泠泠感帷裳兮發紅羅紛綷縩兮紈素聲神兮宻靚處君不禦兮誰爲榮【應門正門也扃短闗也苔音防萋音妻櫳防檻也來東反感動也綷千賄反縩音蔡衣聲靚與靜同】俯視兮丹墀思君兮履綦仰視兮云屋雙涕兮橫流【丹墀赤地也綦音其履下飾也云屋言其黮靄若云也流葉綦韻】顧左右兮和顏酌羽觴兮銷憂惟人生兮一世忽已過兮若浮已獨享兮髙明處生民兮極休勉虞精兮極樂與福祿兮無期緑衣兮白華自古兮有之【羽觴見招魂享受也休羙也虞與娛同緑衣衛荘姜失位自傷之詩白華周幽王申後被廢所作】

反離騷第十六

反離騷者漢給事黃門郎新莽諸吏中散大夫揚雄之所作也雄少好詞賦慕司馬相如之作以爲式又怪屈原文過相如至不容作離騷自投江而死悲其文讀之未嘗不流涕也以爲君子得時則大行不得則龍蛇遇不遇命也何必湛身哉【湛讀曰沈】乃作書往往摭離騷文而反之自崏山投諸江流以弔屈原云始雄好學愽覽恬於勢利仕漢三世不徙官然王莽爲安漢公時雄作法言已稱其美比於伊尹周公及莽簒漢竊帝號雄遂臣之以耆老久次轉爲大夫又放相如封禪文獻劇秦羙新以媚莽意得校書天祿閣上防劉尋等以作符命爲莽所誅辭連及雄使者來欲收之雄恐懼從閣上自投下幾死先是雄作解嘲有爰淸爰靜遊神之廷惟寂惟寞守徳之宅之語至是京師爲之語曰爰淸靜作符命惟寂寞自投閣雄因病免旣復召爲大夫竟死莽朝其出處大致本末如此豈其所謂龍蛇者耶然則雄固爲屈原之罪人而此文乃離騷之讒賊矣他尙何說哉

有周氏之蟬嫣兮或鼻祖於汾隅靈宗初諜伯僑兮流於末之揚侯【蟬嫣連也嫣於連反鼻始也汾隅揚邑也雄自言系出於周而食采於揚也諜譜也周衰而揚氏有號爲揚侯者侯葉音胡】淑周楚之丰烈兮超旣離虖皇波因江潭而記兮欽弔楚之湘累【淑善也去汾隅徙巫山得周楚之美烈也超速也離歷也皇大也經河及江歷大波也潭深淵也音往乘水而往也記書也累力追反葉力禾反指屈原也累囚也成相曰比干見刳箕子累或曰禮防容累累又史記孔子累累然如防家之狗趙武靈王見其長子傫然也皆哀悴之意未知孰是】惟天之不辟兮何純栔而離紛紛累以其淟涊兮暗累以其繽紛【軌路也辟讀爲辟開也紛難也淟吐典反涊乃典反穢濁也繽匹人反繽紛交雜也】漢十世之陽朔兮招揺紀於周正正皇天之淸則兮度后土之方貞【十世數髙祖呂后至成帝也招揺斗杓星也周正十一月也記以此時投文也正天度地自言已志也】圖累承彼洪族兮又覽累之昌辭帶鉤矩而佩衡兮履攙槍以爲綦【圖按其系圖也鉤規也矩方也衡平也攙槍妖星綦履下飾言賤之也】累初貯厥麗服兮何文肆而質防資娵娃之珍髢兮鬻九戎而索賴【貯積也肆放也防音械狹也言其文詞放肆而性狷狹也娵子侯反閭娵也娃於佳反吳娃也皆古羙女也髢徒計反髮也賴利也言原仕楚如資羙女之髢而鬻於九戎之中其人被髮無所用也】鳳凰翔於蓬陼兮豈鴐鵝之能防騁驊驑以曲囏兮驢騾連蹇而齊足【蓬陼蓬萊之陼也鴐音加鴐鵝鳥名也防及也驊驑駿馬名若馳於屈曲艱阻之處則與蹇驢無異足葉音接】枳棘之榛榛兮蝯擬而不敢下靈修旣信椒蘭之唼佞兮吾累忽焉而不蚤睹【榛音臻又士巾反梗穢貌蝯見九歌擬疑也靈修原以寄意於楚王也椒蘭見騷經唼音妾譛言也】衿芰茄之緑衣兮被夫容之朱裳芳酷烈而莫聞兮不如襞而幽之離房【衿其禁反帶也茄古荷字夫容亦古芙蓉字通用余並見騷經襞音璧疊衣也離房別房也】閨中容競綽約兮相態以麗佳知眾嫭之嫉妬兮何必颺累之蛾睂【佳葉音圭言眾士爭能猶眾女之競容也綽約善容止也態猶勝也言以麗佳相勝也睂古眉字言原自舉其眉使眾憎嫉也音義並見騷經】懿神龍之淵潛兮竢慶雲而將舉亡春風之被離兮孰焉知龍之所處【懿羙也竢待也龍以潛居待云爲羙以譏屈原不能隱徳自取禍也被讀曰披】湣吾累之眾芬兮颺煜煜之芳苓遭季夏之凝霜兮慶夭顇而喪魂【遭霜言不遇時也慶讀與羌同顇古悴字】橫江湘以南兮雲走乎彼蒼吾馳江潭之泛溢兮將折衷乎重華【走音奏趣也吾與梧同衷竹仲反說見騷經】舒中情之煩或兮恐重華之不累與陵陽侯之素波兮豈吾累之獨見許【陽侯見九章言屈原欲渉長江以陵素波舜必不許之也洪氏論曰吾恐重華許原之沈江以死不許雄之投閣而生也斯言得之矣】精瓊靡與秋菊兮將以延夫天年臨汨羅而自隕兮恐日薄於西山【此又譏原欲餐玉以延年而反懷沙以求死蓋雄知生固我所欲而不知所欲有甚於生者故也】解扶桑之總轡兮疾令之遂奔馳鸞皇騰而不屬兮豈獨飛亷與云師【此言其去之速也余說並見騷經】捲薜芷與若惠兮臨湘淵而投之棍申椒與菌桂兮赴江湖而漚之【若杜若惠卽蕙也此言原之赴水是並與其芳潔之操而棄之也棍大束也古本反漚今漚麻也一遘反葉一侯反余見騷經】費椒稰以要神兮又勤索彼瓊茅違靈氛而不從兮反湛身於江臯【音義並見騷經】累旣扳夫傅說兮奚不信而遂行徒恐鷤防之將鳴兮顧先百艸爲不芳【扳古攀字言旣慕傅說何不自信其言而遽去徒以鷤防之將鳴爲憂而不慮反先百艸以就死也餘音義亦見騷經然傅說乃巫咸之語雄誤以爲原詞也】初累棄彼虙妃兮更思瑤臺之逸女抨雄鴆以作媒兮何百離而曽不壹耦【抨普耕反使也余見騷經】乘雲蜺之旖柅兮望昆侖以樛流覽四荒而顧懷兮奚必云女被髙丘【亦見騷經但髙丘無女本言髙丘無羙女可求以諭列國無賢君可事耳此詞女字乃作去聲讀恐亦非本文之意也】旣亡鸞車之幽藹兮焉駕八龍之委蛇臨江瀕而掩涕兮何有九招與九歌【此言原實無車可乘無馬可駕又方就死湘淵何有歌舞之樂譏騷經之言不實也】夫聖哲之不遭兮固時命之所有𨿽增欷以於邑兮吾恐靈修之不累攺【有葉音以攺葉音巳言楚王必不爲屈原而攺也孟子曰千里而見王是予所欲也不遇故去豈予所欲哉聖賢之心如此原𨿽未及而其拳拳於宗國尢見臣子之至情豈忍逆料其君之不可諫而先自已哉此等義理雄皆不足以知之惟有偸生惜死一路則見之明而行之熟耳以此譏原是以鴟梟而笑鳯凰也】昔仲尼之去魯兮婓婓遲遲而周邁終回復於舊都兮何必湘淵與濤瀬【婓芳非反往來貌孔子異姓之臣其去魯也但政亂耳未有危亡之釁也可去而去可歸而歸與屈原事全不相似雄說誤矣】混漁父之餔歠兮絜沐浴之振衣棄由聃之所珍兮蹠彭咸之所遺【漁父事音義見本篇由許由聃老聃蹠蹈也之亦反許由事不經見雄亦本不之信今乃言之巳爲抵牾而又不察其生當堯舜之間身無讒賊之禍與原事亦不相似也老聃之學私於爲我而無君臣之義亦雄所知至此乃以爲言亦其貪生惜死之心勝是以溺焉而不自知耳】丹陽洪興祖曰揚雄所以議屈原者如此而班固亦譏其露才揚己顏之推又病其顯暴君過愚甞折衷而論之曰或問古人有言殺其身有益於君則爲之屈原𨿽死何益於懷襄曰忠臣之用心自盡其愛君之誠耳死生毀譽所不顧也故比干以諫見戮屈原以放自沈比干紂諸父也屈原楚同姓也爲人臣者三諌不從則去之同姓無可去之義有死而已離騷曰阽余身而危死兮覽余初其猶未悔則原之自處審矣或又曰寧武子邦無道則愚而仲山甫明哲以保其身今原乃用智於無道之邦以虧明哲保身之義亦何足爲賢乎曰愚如武子全身逺害可也有官守言責斯用智矣山甫明哲固保身之道然不曰夙夜匪解以事一人乎士見危致命況同姓兼恩與義而可以不死乎且比干之死微子之去皆是也屈原其不可去乎有比干以任責防子去之可也楚無人焉原去則國從而亡故𨿽身被放逐猶徘徊而不忍去生不得力爭而彊諌死猶冀其感發以攺行使百世之下聞其風者𨿽流放廢斥猶知愛其君眷眷而不忘臣子之義盡矣非死爲難處死爲難屈原𨿽死猶不死也後之讀其文知其人如賈生者亦鮮矣然爲賦以弔之不過哀其不遇而已余觀自古忠臣義士慨然發憤不顧其死特立獨行自信而不回者其英烈之气豈與身俱亡哉仍羽人於丹丘畱不死之舊鄕超無爲以至淸與太初而爲鄰此逺遊之所以作而難爲淺見寡聞者道也仲尼曰樂天知命故不憂又曰樂天知命有憂之大者屈原之憂憂國也其樂樂天也離騷二十五篇多憂世之語獨逺遊曰道可受兮不可傳其小無內兮其大無垠無滑而魂兮彼將自然壹气孔神兮於中夜存虛以待之兮無爲之先此老荘孟子所以大過人者而原獨知之司馬相如作大人賦宏放髙妙讀者有淩雲之意然其語多出於此至其妙處相如莫能識也太史公作傳以爲其文約其辭防其志絜其行亷其稱文小而其指極大舉類邇而見義逺其志絜故其稱物芳其行亷故死而不容自疏濯淖污泥之中以浮游塵埃之外推此志也𨿽與日月爭光可也斯可謂深知已者揚子云作反離騷以爲君子得時則大行不得時則龍蛇遇不遇命也何必沈身哉屈子之事蓋聖賢之變者使遇孔子當與三仁同稱雄未足以與此班孟堅顏之推所云無異妾婦兒童之見余故具論之嗚呼余觀洪氏之論其所以發屈原之心者至矣然屈原之心其爲忠淸絜白固無待於辯論而自顯若其爲行之不能無過則亦非區區辯說所能全也故君子之於人也取其大節之純全而略其細行之不能無則𨿽三人同行猶必有可師者況如屈子乃千載而一人哉孔子曰人之過也各於其黨觀過斯知仁矣此觀人之法也夫屈原之忠忠而過者也屈原之過過於忠者也故論原者論其大節則其他可以一切置之而不問論其細行而必其合乎聖賢之榘度則吾固已言其不能皆合於中庸矣尙何說哉且凡洪氏所以爲辯者三其一以爲忠臣之行發其心之所不得已者而不暇顧世俗之毀譽則幾矣其一引仲山甫寧武子事而不論其所遭之時所處之位有不同者則疏矣其一欲以原比於三仁則夫父師少師者皆以諫而見殺見囚耳非故捐生以赴死如原之所爲也蓋原之所爲𨿽過而其忠終非世間偸生幸死者所可及洪之所言𨿽有未至而其正終非雄固之推之徒所可比余是以取而附之反騷之篇

楚辭後語卷二

欽定四庫全書

楚辭後語卷三

宋朱子集注

絕命詞第十七

絕命詞者漢息夫躬之所作也躬以變告東平王云祠祭祝詛事拜官封侯而云坐誅死後又數上防論事語皆險譎竟以罪系詔獄仰天大嘑絕咽而死躬以利口作姦死不償責而此詞乃以忠忘身號於上帝甚矣其欺天也特以其詞髙古似賈誼故錄之而備其本未如此又以見文人無行之不足貴云

云泱郁將安歸兮鷹隼橫厲鸞徘徊兮【泱烏郎反泱郁盛貌厲疾飛也鸞神鳥也徘徊不得其所也】矰若浮焱動則機兮叢棘棧棧曷可棲兮【焱必遙反棧仕巾反矰弋射矢也焱疾風也機謂觸其機牙也棧眾盛貌】發忠亡身自繞罔兮寃頸折翼庸得往兮【罔與网同寃屈也庸猶何也此上皆以鸞自諭也】涕泣流兮萑蘭心結愲兮傷肝【萑音桓愲音骨萑蘭涕下闌干也結愲亂也】虹蜺曜兮日微孽杳冥兮未開【開葉音巋孽虹蜺覆日之气也】痛入天兮鳴嘑寃際絕兮誰語【嘑火故反語牛反際交也】仰天髙兮自列招上帝兮我察【招呼也】秋風爲我唫浮雲爲我陰【唫古吟字】嗟若是兮欲何畱撫神龍兮防其須【畱葉音閭或云如字而須葉音秋字】遊曠迥兮反亡期雄失據兮世我思【自言英雄失據後當爲世所思也矣】

思賦第十八

【晁氏曰思賦者漢侍中張衡之所作也順帝引置幃幄諷諭左右嘗問衡天下所疾惡者宦官懼其毀已皆共目之衡乃詭對而出猶共危衡衡常思圖身之事以爲吉凶隱伏幽防難明廼作思賦以宣寄情志云】

仰先哲之訓兮𨿽彌髙其弗違匪仁裏其焉宅兮匪義迹其焉追潛服膺以永靚兮綿日月而不衰伊中情之信修兮慕古人之貞節竦余身而順正兮遵防墨而不跌志摶摶以應懸兮誠心固其如結旌性行以制佩兮佩夜光與枝纗幽蘭之秋華兮又綴之以江蘺美襞積以酷烈兮允塵邈而難虧旣姱麗而鮮雙兮非是時之攸珍奮余榮而莫見兮播餘香而莫聞幽獨守此仄陋兮敢怠皇而捨勤幸二八之遻虞兮喜傅說之生殷尙前良之遺風兮恫後辰而無及何孤行之焭焭兮孑不羣而介立感鸞鷖之特棲兮悲淑人之稀合彼無合其何傷兮患眾僞之冒眞旦獲讟於羣弟兮啟金縢而後信覽烝民之多僻兮畏立辟以危身曽煩毒以迷惑兮羌孰可與言己私湛憂而深懷兮思繽紛而不理願竭力以守義兮𨿽貧窮而不攺執雕虎而試象兮阽焦原而跟止庶斯奉以周旋兮要旣死而後已俗遷渝而事化兮泯規矩之圓方珍蕭艾於重笥兮謂蕙芷之不香斥西施而弗禦兮覊要褭以服箱行陂僻而獲志兮循法度而離殃惟天地之無窮兮何遭遇之無常不抑操而茍容兮譬臨河而無航欲巧笑以干媚兮非余心之所嘗襲溫恭之黻衣兮披禮義之繡裳辮貞亮以爲鞶兮雜技藝以爲珩昭防藻與雕琢兮璜聲逺而彌長淹棲遲以恣欲兮燿靈忽其西藏恃巳知而華予兮鶗鴂鳴而不芳冀一年之三秀兮遒白露之爲霜時亹亹而代序兮疇可與其比伉咨妒嫮之難並兮想依韓以流亡恐漸冉而無成兮畱則蔽而不章心猶豫而狐疑兮卽歧阯而攄情文君爲我端蓍兮利肥遁以保名歷眾山以周流兮翼迅風以揚聲二女感於崇嶽兮或冰折而不營天蓋髙而爲澤兮誰雲路之不平勔自彊而不息兮蹈玉階之峣崢懼筮氏之長短兮鑽東龜以觀禎遇九臯之介鳥兮怨素意之不逞遊塵外而瞥天兮據冥翳而哀鳴雕鶚競於貪婪兮我修絜以益榮子有故於鳥兮歸母氏而後寧占旣吉而無悔兮簡元辰而俶裝旦余沐於淸源兮晞余髮於朝陽漱飛泉之瀝液兮咀石菌之流英翾鳥舉而魚躍兮將往走乎八荒過少皥之窮野兮問三丘乎句芒何道眞之淳粹兮去穢累而彯輕登萊而容與兮鼇𨿽抃而不傾畱瀛州而采芝兮聊且樂乎長生慿歸云而遐逝兮夕余宿乎扶桑噏靑岑之玉醴兮食沆瀣以爲糧昔夣於木禾兮谷昆侖之髙岡朝吾行於陽谷兮從伯禹於稽山集羣神之執玉兮疾防風之食言指長沙以邪徑兮存重華乎南鄰哀二妃之未從兮翩繽處彼湘濱流目頫夫衡阿兮睹有黎之圯墳痛火正之無懷兮托山陂以孤魂愁蔚蔚以慕逺兮越卬州而愉敖躋日中於昆吾兮憇炎火之所陶揚芒熛而絳天兮水沄而湧濤溫風翕其增熱兮惄郁邑其難聊顝羈旅而無友兮余安能乎畱玆顧金天而嘆息兮吾欲往乎西嬉前祝融使舉麾兮纚朱鳥以承旗躔建木於廣都兮摭若華而躊躇超軒轅於西海兮跨汪氏之龍魚聞此國之千歳兮曽焉足以娛餘思九土之殊風兮從蓐收而遂䢐欻神化而蟬蛻兮朋精粹而爲徒蹶白門而東馳兮雲臺行乎中野亂弱水之潺湲兮逗華陰之湍渚號馮夷俾淸津兮櫂龍舟以濟予防帝軒之未歸兮悵倘佯而延佇呬河林之蓁蓁兮偉關睢之戒女黃靈詹而訪命兮樛天道其焉如曰近信而逺疑兮六籍闕而不書神逵昧其難覆兮疇克謨而從諸牛哀病而成虎兮𨿽逢昆其必噬鼈令殪而屍亡兮取蜀禪而引世死生錯而不齊兮𨿽司命其不晣竇號行於代路兮後膺祚而繁廡王肆侈於漢廷兮卒衘卹而絕緒尉龎眉而郎潛兮逮三葉而遘武董弱冠以司衮兮設王隧而弗處夫吉凶之相仍兮恆反側而靡所穆屆天以恱牛兮豎亂叔而幽主文斷祛而忌伯兮閹謁賊而寧後通人闇於好惡兮豈昏惑而能剖嬴擿防而戒胡兮備諸外而發內或輦賄而違車兮孕行產而爲對愼竈顯於言天兮占水火而妄誶梁叟患夫黎丘兮丁厥子而剚刃親所睇而弗識兮矧幽之可信毋綿攣以涬已兮思百憂以自疹彼天監之孔明兮用棐忱而佑仁湯蠲體以禱祈兮防龎褫以拯民景三慮以營國兮熒惑次於他辰魏顆亮以從理兮亢回以敝秦咎繇邁而種徳兮樹徳茂乎英六桑末寄夫根生兮卉旣雕而已育有無言而不讐兮又何往而不復盍遠迹以飛聲兮孰謂時之可蓄仰矯首以遙望兮魂惘而無儔偪區中之隘陋兮將北度而宣遊行積冰之磑磑兮淸泉沍而不流寒風淒其永至兮拂穹岫之騷騷武縮於殻中兮螣蛇蜿而自糾魚矜鱗而並淩兮鳥登木而失條坐太陰之屏室兮慨含欷而增愁怨髙陽之相寓兮防顓頊而宅幽庸織絡於四裔兮斯與彼其何瘳望寒門之絕垠兮縱余緤乎不周迅颷防其媵我兮鶩翩飄而不禁越谽之洞穴兮漂通淵之碄碄經重陰乎寂寞兮湣墳羊之潛深追慌忽於地底兮軼無形而上浮出石宻之闇野兮不識蹊之所由速燭龍令執炬兮過鐘山而中休瞰瑤谿之赤岸兮弔祖江之見劉聘王母於銀臺兮羞玉芝以療饑戴勝憗其旣歡兮又誚余之行遲載大華之玉女兮召洛浦之宓妃咸姣麗以蠱媚兮增嫮眼而蛾眉舒妙婧之纎腰兮雜錯之袿徽離朱唇而防笑兮顏的皪以遺光獻環琨與璵縭兮申厥好以黃𨿽色艷而賂美兮志浩蕩而不嘉雙材悲於不納兮並詠詩而淸歌歌曰天地煙熅百卉含葩鳴鶴交頸鳲鳩相和處子懷春精魂回移如何淑明忘我實多將答賦而不暇兮爰整駕而亟行瞻昆侖之巍巍兮臨縈河之洋洋伏靈龜以負坻兮亙螭龍之飛梁登閬風之層城兮構不死而爲牀屑瑤繠以爲餱兮白水以爲漿抨巫咸以占夣兮廼貞吉之元符滋令徳於正中兮含嘉秀以爲敷旣垂穎而顧本兮亦要思乎故居安和靜而隨時兮姑純懿之所廬戒庶寮以夙防兮僉恭職而並迓丰隆軯其震霆兮列缺其照夜云師以交集兮涷雨沛其灑塗轙雕輿而樹葩兮擾應龍以服輅百神森其備從兮屯騎羅而星布振余而就車兮修劍掲以低昻冠嵒嵒其映蓋兮佩綝纚以煇煌僕夫儼其正防兮八乘騰而超驤氛旄溶以天旋兮蜺旌飄以飛揚撫軨軹而還睨兮心灼其如湯羨上都之赫戱兮何迷故而不忘左靑雕以揵芝兮右素威以司鉦前長離使拂羽兮委水衡乎防屬箕伯以函風兮澂淟涊而爲淸曵云旗之離離兮鳴玉鸞之譻譻渉淸霄而升遐兮浮蠛蠓而上徵紛翼翼以徐戾兮焱回回其揚靈叫帝閽使辟扉兮覿天皇於瓊宮聆廣樂之九奏兮展泄泄以肜肜考理亂於律鈞兮意建始而思終惟盤逸之無斁兮懼樂往而哀來素女撫而餘音兮太容吟曰念哉旣防溢而靜志兮迨我暇以翺翔出紫宮之肅肅兮集太防之閬閬命王良掌防駟兮逾髙閣之鏘鏘建罔車之幕幕兮獵靑林之芒芒彎威弧之撥剌兮射嶓冡之封狼觀壁壘於北落兮伐河鼓之磅硠乘天潢之泛泛兮浮雲漢之湯湯倚招揺攝提以低回剹流兮察二紀五緯之綢繆遹皇偃蹇夭矯娩以連捲兮雜沓叢顇颯以方驤汩飂戾沛以罔象兮爛漫麗靡藐以疊逿淩驚雷之砊礚兮弄狂電之滛裔逾厖鴻於宕兮貫倒景而髙厲廓蕩蕩其無涯兮乃今窺乎天外據開陽而頫盼兮臨舊鄕之暗藹悲離居之勞心兮情悁悁而思歸魂眷眷而屢顧兮馬倚輈而徘徊𨿽遨遊以媮樂兮豈愁慕之可懷出閶闔兮降天塗乘颷忽兮馳虛無雲霏霏兮繞余輪風兮震余旟繽聮翩兮紛暗曖倐眃兮反常閭收疇昔之逸豫兮捲滛放之遐心修初服之娑娑兮長余佩之參參文章煥以燦爛兮羙紛紜以從風禦六藝之珍駕兮遊道徳之平林結典籍而爲罟兮敺儒墨而爲禽玩陰陽之變化兮詠雅頌之徽音嘉曽氏之歸耕兮慕歷阪之嵚崟恭夙昔而不貳兮固終始之所服也夕若厲以省諐兮懼余身之未勅也茍中情之端直兮莫吾知而不恧黙無爲以凝志兮與仁義乎消揺不出戶而知天下兮何必歷逺以劬勞系曰天長地久歳不畱俟河之淸祗懷憂願得遠度以自娛上下無常窮六區超逾騰躍絕世俗飄颻神舉逞所欲天不可階仙夫希柏舟悄悄吝不飛松喬髙跱孰能離結精遠遊使心攜回志朅來從謀獲我所求夫何思悲憤詩第十九

【晁氏曰悲憤詩者漢中郎蔡邕女琰之所作也琰嫁爲衛仲道妻遭亂爲胡騎所獲沒於南匈奴左賢王者十二年爲生二子曹操素善邕痛其無後以金璧重賂贖之而重歸於董玘琰自傷失節而不能忘其二子爲作此辭】

嗟薄祜兮遭世患宗族殄兮門戶單身執略兮入西闗歷險阻兮之羌蠻山谷兮路曼曼眷東顧兮但悲嘆當寢兮不能安饑當食兮不能餐常流涕兮眥不幹薄志節兮念死難𨿽茍活兮無形顏惟彼方兮遠陽精陰气凝兮雪夏零沙漠壅兮塵有艸木兮春不榮人似禽兮食臭腥言兜離兮狀窈停歳聿暮兮時邁徵夜悠長兮禁門扄不能寐兮起屏營登朝殿兮臨廣庭云合兮翳月星北風厲兮肅泠泠胡笳動兮邊馬鳴孤鴈歸兮聲嚶嚶樂人興兮彈琴箏音相和兮悲且淸心吐思兮匈憤盈欲舒气兮恐彼驚含哀咽兮涕沾襟家旣迎兮當歸寧臨長路兮捐所生兒呼母兮唬失聲我掩耳兮不忍聽追持我兮走煢煢頓復起兮毀顏形還顧之兮破人情心怛絕兮死復生

胡笳第二十

胡笳者蔡琰之所作也東漢文士有意於騷者多矣不錄而獨取此者以爲𨿽不規規於楚語而其哀怨中不能自已之言要爲賢於不病而呻吟者也範史乃棄不錄而獨載其悲憤二詩二詩詞意淺促非此詞比眉山蘇公巳辯其妄矣蔚宗文下固有不詧歸來子祖屈而宗蘇亦未聞此何邪琰失身匈奴不能死義固無可言然猶能知其可恥則與揚雄反騷之意又有間矣今錄此詞非恕琰也亦以甚雄之惡云爾

我生之初尙無爲我生之後漢祚衰天不仁兮降亂離地不仁兮使我逢此時干戈日尋兮道路危民卒流亡兮共哀悲煙塵蔽野兮胡騎盛志意乖兮義節虧對殊俗兮非我宜遭惡辱兮當告誰笳一防兮琴一拍心愩怨兮無人知

戎羯逼我兮爲室家將我行兮向天涯雲山萬重兮歸路遐疾風千里兮風揚沙人多暴猛兮如虺蛇控被甲兮爲驕奢兩拍張弦兮弦欲絕志摧心折兮自悲嗟越漢國兮入胡城亡家失身兮不如無生氊裘爲裳兮骨肉震驚羯羶爲味兮枉遏我情鞞鼓喧兮從夜達明胡風浩浩兮暗塞營傷今感昔兮三拍成衘悲畜恨兮何時平

無日無夜兮不思我鄕土稟气含生兮莫過我最苦天災國亂兮人無主惟我薄命兮沒戎鹵殊俗心異兮身難處嗜欲不同兮誰可與語尋思渉歷兮多囏阻四拍成兮益淒楚

鴈南徵兮欲寄邊聲鴈北歸兮爲得漢音鴈飛髙兮邈難尋空防腸兮思愔愔攢眉向月兮撫雅琴五拍泠泠兮意彌深冰霜凜凜兮身苦寒饑對肉酪兮不能飡夜聞隴水兮聲嗚咽朝見長城兮路杳漫追思往日兮行李難六拍悲來兮欲罷彈

日暮風悲兮邊聲四起不知愁心兮說向誰是原野蕭條兮戍萬里俗賤老弱兮少壯爲羙逐有水艸兮安家葺壘牛羊滿野兮聚如蜂蟻艸盡水竭兮羊馬皆徙七拍流恨兮惡居於此

爲天有眼兮何不見我獨漂流爲神有靈兮何事處我天南海北頭我不負天兮天何配我殊匹我不負神兮神何殛我越荒州制玆八拍兮擬俳優何知曲成兮心轉愁

天無涯兮地無邊我心愁兮亦復然人生倐忽兮如白駒之過隙然不得歡樂兮當我之盛年怨兮欲問天天蒼蒼兮上無緣舉頭仰望兮空雲煙九拍懷情兮誰與傳

城南火不曽防疆徵戰何時歇殺气朝朝衝塞門胡風夜夜吹邊月故鄕隔兮音塵絕哭無聲兮气將咽一生辛苦兮緣別離十拍悲深兮淚成血

我非貪生而惡死不能捐身兮心有以生仍冀得兮歸桑梓死當埋骨兮長已矣日居月諸兮在戎壘胡人寵我兮有二子鞠之育之兮不羞恥問之念之兮生長邊鄙十有一拍兮因玆起哀響纒綿兮徹心髓

東風應律兮暖气多知是漢家天子兮布陽和羌胡蹈舞兮共謳歌兩國交歡兮罷兵戈忽遇漢使兮稱近詔遺千金兮贖妾身喜得生還兮逢聖君嗟別稚子兮防無因十有二拍兮哀樂均去住兩情兮誰具陳

不謂殘生兮卻得旋歸撫抱胡兒兮泣下沾衣漢使迎我兮四牡騑騑號失聲兮誰得知與我生死兮逢此時愁爲子兮日無光輝焉得羽翼兮將汝歸一步一逺兮足難移魂消影絕兮恩愛遺十有三拍兮急調悲肝腸攪刺兮人莫我知

身歸國兮兒莫知隨心懸懸兮長如饑四時萬物兮有盛衰惟我愁苦兮不暫移山髙地闊兮見汝無期更深夜闌兮夢汝來斯夢中執手兮一喜一悲覺後痛吾心兮無休歇時十有四拍兮涕涙交垂河水東流兮心是思十五拍兮節調促气塡胸兮誰識曲處穹廬兮偶殊俗願得歸來兮天從欲再還漢國兮歡心足心有懷兮愁轉深日月無私兮曽不照臨子母分離兮意難任同天隔越兮如商參生死不相知兮何處尋

十六拍兮思茫茫我與兒兮各一方日東月西兮徒相望不得相隨兮空斷腸對萱艸兮憂不忘彈鳴琴兮情何傷今別子兮歸故鄕舊怨平兮新怨長泣血仰頭兮訴蒼蒼胡爲生我兮獨罹此殃

十七拍兮心鼻酸闗山阻修兮行路難去時懷土兮心無緒來時別兒兮思漫漫塞上黃蒿兮枝枯葉幹沙場白骨兮刀防箭瘢風霜凜凜兮春夏寒人馬饑豗兮筋力單豈知重得兮入長安嘆息欲絕兮淚闌干

胡笳本自出胡中緣琴翻出音律同十八拍兮曲𨿽終響有餘兮思無窮是知絲竹防妙兮均造化之功哀樂各隨人心兮有變則通胡與漢兮異域殊風天與地隔兮子西母東苦我怨气兮浩於長空六合𨿽廣兮受之應不容

楚辭後語卷三

欽定四庫全書

楚辭後語卷四

宋朱子集注登樓賦第二十一

登樓賦者魏侍中王粲之所作也歸閒子曰粲詩有古風登樓之作去楚詞逺又不及漢然猶過曹植潘嶽陸機愁詠閒居懷舊眾作蓋魏之賦極此矣

登玆樓以四望兮聊暇日以銷憂覽斯宇之所處兮實顯敞而寡仇挾淸漳之通浦兮倚曲沮之長洲背墳衍之廣陸兮臨臯隰之沃流北彌陶牧西接昭丘華實蔽野黍稷盈疇𨿽信美而非吾土兮曽何足以少畱遭紛濁而遷逝兮漫逾紀以迄今情眷眷而懷歸兮孰憂思之可任馮軒檻以遙望兮向北風而開平原逺而極目兮蔽荊山之髙岑路逶迆以修迥兮川旣漾而濟深悲舊鄕之壅隔兮涕橫墜而弗禁昔尼父之在陳兮有歸歟之嘆音鐘儀幽而楚奏兮荘舄顯而越吟人情同於懷土兮豈窮達而異心惟日月之逾邁兮俟河淸乎其未極冀王道之一平兮假髙衢而騁力懼匏之徒懸兮畏井渫之莫食步棲遲以徙倚兮白日忽其將匿風蕭瑟而並興兮天慘慘其無色獸狂顧以求羣兮鳥相鳴而舉翼原野閴其無人兮徵夫行而未息心淒愴以感發兮意忉怛而憯惻循階除而下降兮气交憤於胸臆夜參半而不寐兮悵盤桓以反側

歸去來辭第二十二

歸去來辭者晉處士陶潛淵明之所作也潛有髙志逺識不能俯仰時俗嘗爲彭澤令督郵行縣且至吏白當束帶見之潛嘆曰吾安能爲五斗米折腰向鄕裏小兒耶卽日解印綬去作此詞以見志後以劉將移晉祚恥事二姓遂不復仕宋文帝時特徵不至卒謚靖節徵士歐陽公言兩晉無文章幸獨有此篇耳然其詞義夷曠蕭散𨿽托楚聲而無其尢怨切蹙之病云

歸去來兮田園將蕪胡不歸旣自以心爲形役奚惆悵而獨悲悟已往之不諫知來者之可追實迷塗其未逺覺今是而昨非舟遙遙以輕颺風飄飄而吹衣問徵夫以前路恨晨光之熹防乃瞻衡宇載欣載奔童僕歡迎稚子門三徑就荒松菊猶存擕幼入室有酒盈樽引壺觴以自酌眄庭柯以怡顏倚南牕以寄傲審容膝之易安園日渉以成趣門𨿽設而常闗防扶老以流憩時矯首而遐觀云無心以出岫鳥倦飛而知還景翳翳以將入撫孤松而盤桓歸去來兮請息交以絕遊世與我而相遺復駕言兮焉求悅親戚之情話樂琴書以消憂農人告余以春及將有事於西疇或命巾車或棹孤舟旣窈窕以尋壑亦﨑嶇而經丘木欣欣以向榮泉涓涓而始流善萬物之得時感吾生之行休巳矣乎寓形宇內能復防時曷不委心任去畱胡爲遑遑欲何之富貴非吾願帝鄕不可期懷良辰以孤往或植杖而耘耔登東臯以舒嘯臨淸流而賦詩聊乘化以歸盡樂夫天命復奚疑

鳴臯歌第二十三

鳴臯歌者唐翰林供奉李白之所作也白天才絕出尢長於詩而賦不能及魏晉獨此篇近楚辭然歸來子猶以爲白才自逸蕩故或離而去之者亦爲知言云

若有人兮思鳴臯阻積雪兮心煩勞洪河淩兢不可以徑度水龍鱗兮難容舠邈仙山之峻極兮聞天籟之嘈嘈霜崖縞皓以含杳兮若長風扇海湧滄溟之波濤猿緑羆舔舕岌危咆柯振石駭膽栗羣呼而相號峯崢嶸以路絕掛星辰於巖嶅送君之歸兮動鳴臯之新作交鼓吹兮彈絲觴淸泠之池閣君不行兮何待若返顧之黃鶴掃梁園之羣英振大雅於東洛巾徵軒兮歷阻折尋幽居兮越巘崿盤白石兮坐素月琴松風兮寂萬壑望不見兮心氤氳蘿防防兮霰紛紛水橫洞以下淥波小聲而上聞虎嘯谷而生風龍藏谿而吐云寡鶴淸唳饑鼯嚬呻塊獨處此幽黙兮愀空山而愁人雞聚族以爭食鳯孤飛而無鄰蝘蜓嘲龍魚目混珍嫫母衣錦西施負薪若使巢由桎梏於軒冕兮亦奚異乎防龍蹩於風塵哭何苦而救楚笑何誇而卻秦吾誠不能學二子沽名矯節以耀世兮固將棄天地而遺身白鷗兮飛來長與君兮相親

引極第二十四

引極者唐容管經略使元結之所作也歸來子曰結性耿介有憂道閔俗之意天寶之亂或仕或隠自謂與世聱牙故其見於文字者亦衝澹而隠約譬古鐘磬不諧於裏耳而詞義幽玩之翛然若有塵外之趣云

天曠漭兮杳泱茫气浩浩兮色蒼蒼上何有兮人不測積淸寥兮成元極元極兮靈且異思一見兮藐難致思不從兮空自傷心慅勞兮意惶懹思假翼兮鸞皇乘長風兮上羾揖元極兮本深實餐至和兮永終日

山中人第二十五

山中人者唐尙書右丞王維之所作也維以詩名開元間遭祿山亂陷賊中不能死事平復幸不誅其人旣不足言詞𨿽淸雅亦萎弱少气骨獨此篇與望終南迎送神爲勝云

山寂寂兮無人又蒼蒼兮多木羣龍兮滿朝君何爲兮空谷文寡和兮思深道難知兮行獨悅石上兮流泉與松間兮艸屋入雲中兮養雞上山頭兮抱犢神與棗兮如虎賣杏兮収谷媿不才兮妨賢嫌旣老兮貪祿誓解印兮相從何詹尹兮可卜

山中人兮欲歸云防防兮雨霏霏水驚波兮翠管靡白鷺忽兮翻飛君不可兮褰衣山萬重兮一云混天地兮不分樹晻曖兮氛氳猿不見兮空聞忽山西兮夕陽見東臯兮逺村平蕪緑兮千里惆悵兮思君

望終南第二十六

望終南者王維之所作也

晚下兮紫防悵塵事兮多違駐駟馬兮雙樹望靑山兮不歸

魚山迎送神曲第二十七

魚山迎送神曲者王維之所作也

坎坎擊鼓魚山之下吹洞簫望極浦女巫進紛屢舞陳瑤席湛淸酤風淒淒兮夜雨神之來兮不來使我心兮苦復苦紛進拜兮堂前目眷眷兮瓊筵來不語兮意不傳作暮雨兮愁空山悲急管思繁弦靈之駕兮儼欲旋倐云収兮雨歇山靑靑兮水潺湲

日晚歌第二十八

日晚歌者唐著作郎顧況之所作也況詩有集然皆不及其見於韋應物詩集者之勝歸來子錄其楚語三章以爲可與王維相上下予讀之信然然其朝上淸者有曰和爲舟兮靈爲馬因乘之觴於瑤池之上兮三光羅列而在下則意非維所能及然他語殊不近故不得取而獨采此篇亦以爲气𨿽淺短而意若差健云

日窅窅兮下山望佳人兮不還花落兮屋上艸生兮階間日日兮春風芳菲兮欲歇老不可兮更少君胡爲兮輕別

復志賦第二十九

【晁氏曰復志賦者唐文公韓退之所作也其自敍云余從隴西公平汴州其明年七月有負薪之疾退休於居作復志賦以唐書考之隴西公蓋董晉也漢仲舒之後自廣川徙隴西云初貞元十一年宣武李萬榮死李廼作亂鄧惟恭縛廼以歸朝廷伏誅徳宗詔晉節度宣武軍始奏韓觀察推官晉受命不召兵直造汴惟恭謀亂晉覺之械送京師軍乃安韓敍稱明年則貞元十二年也蓋韓自傷幼學旣壯而弗獲思復其志以晉知已欲去未可云】

居悒悒之無解兮獨長思而永嘆豈朝夕之不飽兮寧冬裘之不完昔余之旣有知兮誠坎軻而艱難當嵗行之未復兮從伯氏以南遷淩大江之驚波兮過洞庭之漫漫至曲江而乃息兮逾南紀之連山嗟日月其防何兮攜孤嫠而北旋值中原之有事兮將就食於江之南始專專於講習兮非古訓爲無所用其心窺前修之逸迹兮超孤舉而幽尋旣識路又疾驅兮孰知餘力之不任考古人之所佩兮閱時俗之所服忽忘身之不肖兮謂靑紫其可拾自知者爲明兮故吾之所以爲惑擇吉日與西徵兮亦旣造夫京師君之門不可逕而入兮遂從試於有司惟名利之都府兮羌眾人之所馳競乘時而附勢兮紛變化其難推全純愚以靖處兮將與彼而異宜欲奔走以及事兮顧初心而自非朝騁騖乎書林兮夕翺翔乎藝苑諒卻步以圖前兮不浸近而逾逺哀白日之不與吾謀兮至今十年其猶初豈不登名於一科兮曽不補其遺余進旣不獲其志願兮退將遁而窮居排國門而東出兮慨余行之舒舒時憑髙以廻顧兮涕泣下之交如戾洛師而悵望兮聊浮游以躊躇假大以視兆兮求幽貞之所廬甘潛伏以老死兮不顯著其名譽非夫子之洵美兮吾何爲乎浚之都小人之懷恵兮猶知獻其至愚固余異於牛馬兮寧止乎飲水而求芻伏門下而黙黙兮競嵗年以康娛時乘間以獲進兮顏垂歡而愉愉仰盛徳以安窮兮又何忠之能輸昔余之約吾心兮誰無施而有獲嫉貪佞之洿濁兮曰吾其旣勞而後食懲此志之不修兮愛此言之不可忘情怊悵以自失兮心無歸之茫茫茍不內得其如斯兮孰與不食而髙翔抱闗之阨陋兮有肆志之揚揚伊尹之樂於畎畝兮焉富貴之能當恐誓言之不固兮斯自訟以成章往者不可復兮冀來今之可望

閔已賦第三十

【晁氏曰閔已賦者韓退之所作也韓去汴州依武寧張建封辟府推官以鯁直稱後遷監察禦史上疏極論宮市徳宗怒貶陽山令時貞元十八年也憲宗卽位始召爲國子博士稍遷職方員外郎坐論栁澗事復爲博士韓才髙數出官頗自傷其不遇故此賦雲就水艸以休息兮恆未安而旣危君子有失其所兮小人有得其時蓋思古人靜俟之義以自堅其志終之於無悶云】

餘悲不及古之人兮伊時勢而則然獨閔閔其曷已兮憑文章以自宣昔顏氏之庶防兮在隠約而平寛固哲人之細事兮夫子乃嗟嘆其賢惡飲食乎陋巷兮亦足以頥神而保年有至聖而爲之依歸兮又何不自得於艱難曰余昏昏其無類兮望夫人其已逺行舟楫而不識四方兮渉大水之漫漫勤祖先之所貽兮勉汲汲於前修之言𨿽舉足以蹈道兮哀與我者爲誰眾皆捨而已用兮忽自惑其是非下土茫茫其廣大兮余壹不知其可懷就水艸以休息兮恆未安而旣危久拳拳其何故兮亦天命之本宜惟否泰之相極兮咸一得而一違君子有失其所兮小人有得其時聊固守以靜俟兮誠不及古之人兮其焉悲

別知賦第三十一

【晁氏曰別知賦者韓退之所作也韓論宮市貶陽山之明年則嵗癸未也時楊儀之爲湖南節使以使來韓愛儀之以謂智足以造謀才足以立事忠足以勅上恵足以存下又侈之以詩書六藝之學宜其從事於是府而流聲實於天朝也以此宣州李博崔羣賔主謂非已以爲邑長於斯而媚夫人者也以送楊歸湖南序考之韓自謂知儀之故於是別爲此賦不知與閔已孰先後而復志閔已韓自道也故以先別知】

余取友於天下將嵗行之兩周下何深之不卽上何髙之不求紛擾擾其旣多咸喜能而好修寧安顯而獨裕顧阨窮而共愁惟知心之難得斯百一而爲収嵗癸未而遷逐侶虫蛇於海陬遇夫人之來使辟公館而羅羞索防言於亂志發孤笑於羣憂物何深而不鏡理何隠而不抽始參差以異序卒爛漫而同流何此歡之不可恃遂駕馬而廻輈山磝磝其相軋樹蓊蓊其相樛雨浪浪其不止云浩浩其常浮知來者之不可以數哀去此而無由倚郭郛而掩涕空盡日以遲畱

訟風伯第三十二

【晁氏曰訟風伯者韓退之所作也旱以諭時澤不下流風以比小人實爲此厲云以嫓君子欲施而不可得以夫爲此厲者間之也此楚辭也而近詩投畀有昊之義故系之於此云】

維玆之旱兮其誰之由我知其端兮風伯是尢山升云兮澤上气雷鞭車兮電搖幟雨寖寖兮將墜風伯怒兮云不得止暘烏之仁兮念此下民閟其光兮不鬭其神嗟風伯兮其獨謂何我於爾兮豈有其他求其時兮修祀事羊甚肥兮酒甚防食足飽兮飲足醉風伯之怒兮誰使云屏屏兮吹使醨之气將交兮吹使離之鑠之使气不得化寒之使云不得施嗟爾風伯欲逃其罪其又何辭上天孔明兮有紀有綱我今上訟兮其罪誰當天誅加兮不可悔風伯𨿽死兮人誰汝傷

弔田橫文第三十三

【晁氏曰弔田橫文者韓退之所作也韓有大志不爲世知故行經橫墓感其義髙能得士而取酒祭橫爲文以弔之有傷時思古慨然有不可復見之意然田橫安足道哉故其言曰非今世之所希孰爲使余欷歔而不可禁也夫唐宰相如董晉亦未足言而晉爲汴州才奏韓從事韓終始感遇語稱隴西公而不姓後從裴度亦自謂度知已然度亦終不引韓共天下事自古以文學擅世名世忌之率不得大柄𨿽有名世而世不知故韓躊躇發憤太息於區區之橫以謂夫茍如橫之好士天下將有賢於五百人者至焉】

事有曠百世而相感者余不自知其何心非今世之所稀孰爲使余歔欷而不可禁余旣博觀乎天下曷有庶防乎夫子之所爲死者不復生嗟余去此其從誰當秦氏之敗亂得一士而可王何五百人之擾擾而不能脫夫子於劍鋩豈所寶之非賢亦天命之有常昔闕裏之多士孔聖亦云其遑遑茍余行之不迷𨿽顚沛其何傷自古死者非一夫子至今有耿光跽陳辭而薦酒魂髣髴而來享

享羅池第三十四

【晁氏曰享羅池者韓退之所作也韓善栁宗元宗元爲栁州刺史且死語其所常與遊者曰吾謫於此與若等相好也明年吾當死死而爲神若等祠我如期而歿爲羅池神耳能動於靈響韓傷宗元爲銘以實其事自唐史臣非之天神不可知孔子廼不語𨿽然此非銘羅池神之文也蓋弔宗元之文也】

荔子丹兮蕉黃雜肴蔬兮進侯堂侯之舩兮兩旗度中流兮風泊之待侯不來兮不知我悲侯乘駒兮入廟慰我民兮不嚬以笑鵝之山兮栁之水桂樹團團兮白石齒齒侯朝出遊兮暮來歸春與猨吟兮秋鶴與飛北方之人兮爲侯是非千秋萬嵗兮侯無我違福我兮壽我驅厲兮山之左下無苦濕兮髙無干秔稌充羨兮虵蛟結蟠我民報事兮無怠其始自今兮欽於世世

琴操第三十五

【晁氏曰琴操者韓退之所作也韓博學羣書奇辭奧義如取諸室中物以其所渉博故能約而爲此也夫孔子於三百篇皆歌之操亦歌之辭也其取興幽怨而不言最近離騷離騷本古詩之衍者至漢而衍極故離騷琴操與詩賦同出而異名蓋衍復於約者約故去古不逺然則後之欲爲離騷者惟約猶近之十操取其四以近楚辭其刪六首者詩也】

將歸操孔子之趙聞殺鳴犢作

秋之水兮其色幽幽我將濟兮不得其由渉其淺兮石齧我足乘其深兮龍入我舟我濟而悔兮將安歸尢歸兮歸兮無與石鬭兮無應龍求

山操孔子以季桓子受齊女樂諫不從望山而作

之气兮不能雲雨之枿兮不中梁柱之大兮柢以奄魯知將隳兮哀莫余伍周公有思兮嗟余歸輔

拘幽操文王羑里作

目窈窈兮其凝其盲耳肅肅兮聽不聞聲朝不日出兮夜不見月與星有知無知兮爲死爲生嗚呼臣罪當誅兮天王聖明

殘形操曽子夢見一貍不見其首作

有獸維貍兮我夢得之其身孔明兮而頭不知吉凶何爲兮覺坐而思巫咸上天兮識者其誰

楚辭後語卷四

欽定四庫全書

楚辭後語卷五

宋朱子集注招海賈文第三十六

【晁氏曰招海賈文者唐栁州刺史栁宗元之所作也昔屈原不遇於楚徬徨無所依欲乘雲騎龍遨遊八極以從已志而不可猶怛然念其故國至於將死精神離散四方上下無所不往又有眾虎豹怪物之害故大招其魂而復之言皆不若楚國之樂者招海賈文𨿽變其義蓋取諸此也言賈尙不可爲而又浮於海大泊奫淪八方易位魚龍神怪其禍不測孰與上黨易野出入無虞而可樂哉上黨亦晉地宗元以謂崎嶇冒利逺而不復不如已故鄕常產之樂亦以諷世之士行險以徼幸不如居易以俟命云】

咨海賈兮君胡以利易生而卒離其形大海蕩泊兮顚倒日月龍魚傾側兮神怪隳突滄茫無形兮往來遽卒陰陽開闔兮氛霧滃渤君不返兮逝怳惚舟航軒昻兮下上飄鼓騰趠峣嵲兮萬里一覩崒入坳兮視天若畝奔螭出抃兮翔鵬振舞天吳九首兮更笑疊怒垂涎閃舌兮揮霍旁午君不返兮終爲虜黒齒棧齴鱗文肌三角駢列耳離披反齗義牙踔嵚崖蛇首狶鬛虎豹皮羣沒互出讙遨嬉臭腥百里霧雨彌君不返兮以充饑弱水蓄縮其下不極投之必沈負羽無力鯨鯢疑畏淫淫嶷嶷君不返兮卒自賊怪石森立涵重淵髙下迾置滔危顚崩濤捜疏剡戈鋋君不返兮砉沈顚其外大泊泙奫淪終古廻薄旋天垠八方易位更錯陳君不返兮亂星辰東極傾海流不屬泯泯超忽紛蕩沃殆而一跌兮沸入湯谷舳艫霏解梢若木君不返兮魂焉薄海若嗇貨號風雷巨鼇領首丘山頽猖狂震虩翻九垓君不返兮糜以摧咨海賈兮君胡樂出幽險而疾平夷恟駭愁苦而以忘其歸上黨易野恬以舒蹈蹂厚土堅無虞岐路脈布彌九區出無入有百貨俱周遊傲睨神自如撞鐘擊鮮恣歡娛君不返兮欲誰須膠鬲得聖捐鹽魚範子去相安陶朱呂氏行賈南面孤羊心計登謀謨煮鹽大冶九卿居祿秩山委収國租賢智走諾爭下車逍遙縱傲世所趨君不返兮謚爲愚咨海賈兮賈尙不可爲而又海是圖死爲險魄兮生爲貪夫亦獨何樂哉歸來兮寧君軀

懲咎賦第三十七

【晁氏曰懲咎賦者栁宗元之所作也貞元十九年宗元爲監察禦史裏行時年三十三矣王叔文韋執誼用事三人奇其才引納禁中與計議擢禮部員外郎欲大用之俄而叔文敗宗元與劉禹錫等七人俱貶而宗元爲永州司馬元和十年乃徙栁州刺史以卒初宗元竄斥﨑嶇蠻瘴間堙感郁一寓於文爲離騷數十篇懲咎者悔志也其言曰茍余齒之有懲兮蹈前烈而不頗後之君子欲成人之美者讀而悲之】

懲咎愆以本始兮孰非余心之所求處卑污以閔世兮固前志之爲尢始余學而觀古兮怪今昔之異謀惟聰明爲可考兮追駿步而遐遊潔誠之旣信直兮仁友藹而萃之日施陳以系縻兮邀堯舜與之爲師上睢盱而混茫兮下駁詭而懷私旁羅列以交貫兮求大中之所宜曰道有象兮而無其形推變乘時兮與志相迎不及則殆兮過則失貞謹守而中兮與時偕行萬類蕓蕓兮率由以寧剛柔弛張兮出入綸經登能抑枉兮白黒濁淸蹈乎大方兮物莫能嬰奉訏謨以植內兮欣余志之有獲再徵信乎防書兮謂炯然而不惑愚者果於自用兮惟懼夫誠之不一不顧慮以周圖兮專玆道以爲服讒妬構而不戒兮猶斷斷於所執哀吾黨之不淑兮遭任遇之卒迫勢危疑而多詐兮逢天地之否隔欲圖退而保已兮惜乖期乎曩昔欲操術以致忠兮眾呀然而互嚇進與退吾無歸兮甘脂潤乎鼎鑊幸皇鑑之明宥兮累郡印而南適惟罪大而寵厚兮宜夫重仍乎禍謫旣明懼乎天討兮又幽栗乎責惶惶乎夜寤而晝駭兮類麏防之不息淩洞庭之洋洋兮溯湘流之沄沄飄風擊以揚波兮舟摧抑而回邅日霾曀以昧幽兮黝云湧而上屯暮屑窣以淫雨兮聽嗷嗷之哀猿眾鳥萃而啾號兮沸洲渚以連山漂遙逐其詎止兮逝莫屬余之形魂攢欒奔以紆委兮束洶湧之崩湍畔尺進而尋退兮蕩洄汩乎淪漣際窮冬而止居兮覊累棼以縈纆哀吾生之孔艱兮循凱風之悲詩罪通天而降酷兮不亟死而生爲逾再嵗之寒暑兮猶貿貿而自持將沈淵而隕命兮詎蔽罪以塞禍惟滅身而無後兮顧前志猶未可進路呀以劃絕兮退伏匿又不果爲孤囚以終世兮長拘攣而轗軻曩余志之修騫兮今何爲此戾也夫豈貪食而盜名兮不混同於世也將顯身以直遂兮眾之所宜蔽也不擇言以危肆兮固羣禍之際也禦長轅之無撓兮行九折之峩峩卻驚棹以橫江兮溯淩天之騰波幸余死之已緩兮完形軀之旣多茍余齒之有懲兮蹈前烈而不頗死蠻夷固吾所兮𨿽顯寵其焉加配大中以爲偶兮諒天命之謂何

閔生賦第三十八

【晁氏曰閔生賦者栁宗元之所作也宗元雅善蕭俛在江嶺間貽書言情云宗元與罪人交十年官以是進辱在附防今天子定邪正海內皆欣欣怡愉而僕與四五子者淪陷如此豈非命歟然居治平終身爲頑人之類猶有少恥未能盡志此蓋以叔文輩爲罪人頑人謂巳恥辱𨿽在困事當云爾者然悔厲極矣其曰閔吾生之險阨兮紛喪志以逢尢蓋自以生之不幸喪志而爲此云】

閔吾生之險阨兮紛喪志以逢尢气沈鬱以杳兮涕浪浪而常流膏液竭而枯居兮魄離散而逺遊言不信而莫餘白兮𨿽遑遑欲焉求合喙而隠志兮幽黙以待盡爲與世而斥繆兮固離披以顚隕騏驥之棄辱兮駑駘以爲騁虯蹶泥兮畏避鼃黽行不容之崢嶸兮質魁壘而無所隠鱗介槁以橫陸兮鴟嘯羣而厲吻心沈抑以不舒兮形低摧而自湣肆余目於湘流兮望九疑之垠垠波滛溢以不返兮蒼梧郁其蜚云重華幽而野死兮世莫得其僞眞屈子之悁防兮抗危辭以赴淵古固有此極憤兮矧吾生之藐艱列往則以考巳兮指斗極以自陳登髙嵓而企踵兮曕故邦之殷轔山水浩以蔽虧兮路蓊勃以氛空廬頽而不理兮翳丘木之榛榛塊窮老以淪放兮匪魑魅吾誰鄰仲尼之不惑兮有垂訓之謩言孟軻四十乃始持心兮猶希勇乎黝賁顧余質愚而齒減兮宜觸禍以阽身知徙善而革非兮又何懼乎今之人噫禹績之勤備兮曽莫理夫玆川殷周之廓大兮南不盡夫衡山余囚楚越之交極兮邈離絕乎中原壤污潦以墳洳兮蒸沸熱而恆昏戲鳬鸛乎中庭兮蒹葭生於堂筵雄虺蓄形於木杪兮短狐伺景於深淵仰矜危而俯栗兮弭日夜之拳攣慮吾生之莫保兮忝代徳之元醇孰軀之敢愛兮竊有繼乎古先明神之不欺余兮庶激烈而有聞冀後害之無辱兮匪徒蓋乎曩愆

夢歸賦第三十九

【晁氏曰夢歸賦者栁宗元之所作也宗元旣貶悔其年少气鋭不識防防久幽不還復貽其所知許孟容書其略云立身一敗萬事瓦裂墳墓不掃宅三易主恐一日死曠墜先緒意托孟容以少比者故作夢歸賦初言覽故都喬木而悲中言仲尼欲居九夷老子適戎以自釋末云首丘鳴號示終不忘其舊當世憐之然眾畏其才髙竟廢不復云】

罹擯斥以窘束兮余惟夢之爲歸精气注以疑洹兮循舊鄕而顧懷夕余寐於荒陬兮心慊慊而莫違質舒解以自恣兮息愔翳而愈防歘騰踴而上浮兮俄滉瀁之無依圓方混而不形兮顥純白之霏霏上茫茫而無星辰兮下不見夫水陸若有鉥余以往路兮馭儗儗以回復浮雲縱以直度兮云濟余乎西北風纚纚以驚耳兮類行舟而不息洞然於以彌漫兮虹蜺羅列而傾側橫衝飊以蕩擊兮忽中斷而迷惑靈幽漠以瀄汩兮進怊悵而不得白日邈其中出兮陰霾披離以泮釋施嶽瀆以定位兮牙參差之白黒崩騰上下以恛惶兮聊按行而自抑指故都以委墜兮瞰鄕閭以修直原田蕪穢兮崢嶸榛棘喬木摧解兮垣廬不飾山嵎嵎以嵓立兮水汩汩以漂激魂恍恍若有亡兮涕浪浪以隕軾類曛黃之黭漠兮欲周流而無所極紛若喜而佁儗兮心廻牙以壅塞鐘鼓隍以戒旦兮陶去幽而開寤罾罻蒙其復體兮孰云桎梏之不固精神之不可再兮余無蹈夫歸路偉仲尼之聖徳兮謂九夷之可居惟道大而無所入兮猶流遊乎曠野老聃遁而適戎兮指淳茫以縱步防荘之恢怪兮寓大鵬之逺去茍逺適之若玆兮胡爲故國之爲慕首丘之仁類兮斯君子之所譽鳥獸之鳴號兮有動心而曲顧膠余哀之莫能捨兮𨿽判析而不悟列玆夢以往復兮極明昏而告愬

弔屈原文第四十

【晁氏曰弔屈原文者栁宗元之所作也原沒賈誼過湘初爲賦以弔原至揚雄亦爲文而頗反其辭自防山投諸江以弔之誼湣原忠逢時不祥以比鸞鳯周鼎之竄棄雄則以義責原何必沈身二人者不同亦各從志也及宗元得罪與昔人離防去國者異太史公所謂虞卿非窮愁亦不能著書以自見於世者故補之論宗元之弔原殆困而知悔者其辭慙矣】

後先生蓋千祀兮余再逐而浮湘求先生之汨羅兮擥蘅若以薦芳願荒忽之顧懷兮冀陳辭而有明先生之不從世兮惟道是就支離搶攘兮遭世孔疚華虫薦壤兮進禦羔裒牝雞咿嚘兮孤雄束咮哇咬環觀兮防耳大呂堇喙以爲羞兮焚棄稷黍犴獄之不知避兮宮庭之不處陷塗借穢兮榮若繡黼榱折火烈兮娭娭笑語讒巧之嘵嘵兮惑以爲咸池便媚鞠恧兮美愈西施謂謨言之怪誣兮反寘瑱而逺違匿重痼以諱避兮進兪緩之不可爲何先生之澟澟兮厲鍼石而從之仲尼之去魯兮曰吾行之遲遲栁下惠之直道兮又焉往而可施今夫世之議夫子兮曰胡隠忍而懷斯惟逹人之卓軌兮固僻陋之所疑委故都以從利兮吾知先生之不忍立而視其覆墜兮又非先生之所志窮與達固不渝兮夫惟服道以守義矧先生之悃愊兮滔大故而不貳沈璜瘞佩兮孰幽而不光荃蕙蔽匿兮胡久而不芳先生之貌不可得兮猶髣髴其文章托遺編而嘆喟兮渙余涕之盈眶呵星辰而驅詭怪兮夫孰救於崩亡何揮霍雷電兮茍爲是之荒茫耀姱辭之曭朗兮世果以是之爲狂哀余衷之坎坎兮獨蘊憤而增傷諒先生之不言兮後之人又何望忠誠之旣內激兮抑防忍而不長芉爲屈之防何兮胡獨焚其中腸吾哀今之爲仕兮庸有慮時之否臧食君之祿畏不厚兮悼得位之不昌退自服以黙黙兮曰吾言之不行旣媮風之不可去兮懷先生之可忘

弔萇文第四十一

【晁氏曰弔萇文者栁宗元之所作也萇字叔周靈王之賢臣爲劉文公之屬大夫敬王十年劉文公與欲城成周使告於晉魏獻子爲政悅萇而與之合諸侯於狄泉衛彪溪曰萇其不沒乎周詩冇之曰天之所壞不可支也及範中行之難周人殺萇荘周云萇肔藏其血三年而化爲碧蓋語其忠誠然也宗元哀之以忠死故弔云】

有周之羸兮邦國異圖臣乘君則兮王易爲侯威彊逆制兮郁命轉幽疹蠱膠密兮肝膽化仇姦權防貨兮忠勇以劉伊時云幸兮大夫之羞嗚呼危哉河渭潰溢兮橫軀以抑嵩髙坼陊兮舉手排直壓溺之不慮兮堅剛以爲式知死不可撓兮明章人極夫何大夫之炳烈兮王不寤夫讒賊卒施快於剽狡兮怛就制乎彊國松柏之斬刈兮蓊茸欣植盜驪折足兮罷駑抗臆鷙鳥之髙翔兮狐惴而不食竊畏忌以羣朋兮夫孰病百而伸一挺寡以校眾兮古聖人之所難矧援羸以威傲兮玆固蹈殆而違安殺身之匪予戚兮閔宗周之不完豈成城以誇功兮哀淸廟之將殘嫉彪子之肆誕兮彌皇覽以爲謾姑舎道以從世兮焉用夫考古以登賢指白日以致憤兮卒頽幽而不列版上帝以飛精兮黮寥廓而殄絕朅馮云以羾愬兮終防防以鬱結欲登山以號辭兮愈洋洋以超忽心沍涸其不化兮形凝冰而自栗圖始而慮末兮非大夫之操陷瑕委厄兮固衰世之道知不可而愈進兮誓不偸以自好陳誠以定命兮侔貞臣與爲友比干之以仁類兮緬遼絕以不羣伯夷殉潔以莫怨兮孰克軌其遺塵茍端誠之內虧兮𨿽耆老其誰珍古固有一死兮賢者樂得其所大夫死忠兮君子所與嗚呼哀哉兮敬弔忠甫

弔樂毅第四十二

【晁氏曰弔樂毅文者栁宗元之所作也樂毅其先曰樂羊燕昭王以子之之亂而齊大敗燕昭王怨齊未嘗一日而忘報齊也廼先禮郭隗而毅往委質焉以爲上將軍下齊七十餘城田單間之毅畏誅遂西降趙以書遺燕惠王曰臣聞聖賢之君功立而不廢故著於春秋蚤知之士名成而不毀故稱於後世宗元傷毅之有功而不見知而以讒廢也故弔云】

大廈之騫兮風雨萃之車亡其軸兮乘者棄之嗚呼夫子兮不幸類之尙何爲哉昭不可畱兮道不可常畏死疾走兮狂顚傍徨燕復爲齊兮東海洋洋嗟夫子之專直兮不慮後而爲防胡去規而就矩兮卒陷滯以流亡惜功美之不就兮俾愚昧之周章豈夫子之不能兮無以惡是之遑遑仁夫對趙之悃欵兮誠不忍其故邦君子之容與兮彌億載而愈光諒遭時之不然兮匪謀慮之不長跽陳辭以隕涕兮仰視天之茫茫茍偸世之謂何兮言余心之不臧

乞巧文第四十三

【晁氏曰乞巧文者栁宗元之所作也傳曰周鼎鑄象而使喫其指先王以見大巧之不可爲也故子貢教抱甕者爲桔橰用力少而見功多而抱甕者羞之夫鳩不能巢拙莫比焉而屈原乃曰雄鳩之鳴逝兮吾猶惡其佻巧原誠傷世澆僞固詆拙以爲巧意昔之不然者今皆然矣甚之也栁宗元之作𨿽亦閔時奔騖要歸諸厚然宗元愧拙矣】

栁子夜歸自外庭有設祠者餌馨香蔬果交羅挿竹垂綏剖犬牙且拜且祈怪而問焉女進曰今玆秋孟七夕天女之孫將嬪於河鼓邀而祠者幸而與之巧驅去蹇拙手目開利組紝縫制將無滯於心焉爲是禱也栁子曰茍然歟吾亦有所大拙儻可因是以求去之乃纓弁束祍促武縮气旁趨曲折傴僂將事再拜稽首稱臣而進曰下土之臣竊聞天孫專巧於天轇轕璇璣經緯星辰能成文章黼黻帝躬以臨下民欽聖靈仰光耀之日久矣今聞天孫不樂其獨得貞卜於將蹈石梁欵天津儷於神夫於漢之濵兩旗開張中星曜芒靈气翕歘玆辰之良幸而弭節薄遊民間臨臣之庭曲聽臣言臣有大拙智所不化醫所不攻威不能遷寛不能容乾坤之量包含海嶽臣身甚防無所投足蟻適於垤蝸休於殻黿螺蚌皆有所伏臣物之靈進退惟辱仿佯爲狂局束爲謟吁吁爲詐坦坦爲忝他人有身動必得宜周旋獲笑顚倒逢嘻已所尊暱人或怒之變情徇勢射利抵中心甚憎爲彼所奇忍仇佯喜悅譽遷隨胡執臣心常使不移反人是已曽不惕疑貶名絕命不負所知抃嘲似傲貴者啟齒臣旁震驚彼良不恥叩稽匍匐言語譎詭令臣縮恧彼則大喜臣若效之瞠怒叢已彼誠大巧臣拙無比王侯之門狂犬狴犴臣到百步喉喘顚汗睢旴逆走魄遁神叛欣欣巧夫徐入縱誕毛羣掉尾百怒一散世途昬險擬步如漆左低右昻鬭冒衝突神恐悸聖智危栗泯焉直透所至如一是獨何工縱橫不卹非天所假彼智焉出獨嗇於臣恆使玷黜沓沓騫騫恣口所言迎知喜怒黙測憎憐搖唇一發徑中心原膠加鉗夾誓死無遷探心扼膽踴躍拘牽彼𨿽佯退胡可得旃獨結臣舌喑抑衘寃擘眥流血一辭莫宣胡爲賦授有此奇偏耀爲文瑣碎排偶抽黃對白啽哢飛走駢四儷六錦心繡口宮沈羽振笙簧觸手觀者舞悅誇談雷吼獨溺臣心使甘老醜嚚昬莽鹵朴鈍枯杇不期一時以俟悠久旁羅萬金不鬻獘帚跪呈豪傑投棄不有眉矉額蹙喙唾胸歐大赧而歸塡恨低首天孫司巧而窮臣若是卒不余畀獨何酷歟敢願聖靈悔禍矜臣獨艱付與姿媚易臣頑顏鑿臣方心規以大圓拔去吶舌納以工言文詞婉軟步武輕便齒牙饒美眉增妍突梯捲臠爲世所賢公侯卿士五屬十連彼獨何人長享終天言訖又再拜稽首俯伏以俟至夜半不得命疲極而睡見有靑褎朱裳手持絳節而來告曰天孫告汝汝詞良苦凡汝之言吾所極知汝擇而行嫉彼不爲汝之所欲汝自可期胡不爲之而誑我爲汝惟知恥諂貌淫詞寧辱不貴自適其宜中心已定胡妄而祈堅汝之心宻汝所持得之爲大失不污卑凡吾所有不敢汝施致命而升汝愼勿疑嗚呼天之所命不可中革泣拜欣受初悲後懌抱拙終身以死誰惕

憎王孫文第四十四

【晁氏曰憎王孫文者栁宗元之所作也離騷以虯龍鸞鳯托君子以惡禽臭物指讒佞而宗元仿之焉】

湘水之浟浟兮其上羣山胡玆郁而彼瘁兮善惡異居其間惡者王孫兮善者猨環行遂植兮止暴殘王孫兮甚可憎噫山之靈兮胡不賊旃跳踉叫囂兮衝目宣齗外以敗物兮內以爭羣排鬭善類兮嘩駭披紛盜取民食兮私已不分充嗛果腹兮驕傲驩欣嘉華美木兮碩而繁羣披競齧兮枯株根毀成敗實兮更怒喧居民厭苦兮號穹旻王孫兮甚可憎噫山之靈兮胡獨不聞猨之仁兮受逐不校退優遊兮惟徳是效廉來同兮聖囚禹稷合兮凶誅羣小遂兮君子違大人聚兮孽無餘善與惡不同鄕兮否泰旣兆其盈虛伊細大之固然兮乃禍福之攸趨王孫兮甚可憎噫山之靈兮胡逸而居

楚辭後語卷五

欽定四庫全書

楚辭後語卷六

宋朱子集注幽懷賦第四十五

【晁氏曰幽懷賦者唐山南節度使李翺之所作也翺從退之爲文章見推當時性鯁直議論不能下人仕不得志無所發麵斥宰相李逢吉坐此不振故翺自敍云其交有相嘆者賦幽懷以答之昔歐陽文忠公嘗云始余讀翺復性書曰此特中庸之義疏耳不作可焉意翺特秦漢間好事行義之一豪耳最後讀幽懷賦云眾囂囂而雜處兮咸嘆老以嗟卑視余心之不然兮慮行道之猶非乃始太息至薄退之不及翺賦以謂不過羨二鳥之光榮嘆一飽之無時耳又云翺怪神堯以一旅取天下而後世子孫不能以天下取河北爲憂曰嗚呼使當時君子皆易其嘆老嗟卑之心爲翺所憂之心則唐之天下豈有亂與亡哉其重若是故附見於此】

眾囂囂而雜處兮咸嗟老而羞卑視予心之不然兮慮行道之猶非儻中懷之自得兮終老死其何悲昔孔門之多賢兮惟回也爲庶防超羣情以獨去兮指聖域而髙追固簞食與瓢飲兮寧服輕而駕肥望若人其何如兮慙吾徳之纎防躬不田而飽食兮妻不織而丰衣援聖賢而比度兮何僥幸之能希念所懷之未展兮非悼已而陳私自祿山之始兵兮嵗周甲而未夷何神堯之郡縣兮乃家傳而自持稅生人而育卒兮列髙城以相維何玆世之可久兮宜永念而遐思有三苗之逆命兮舞干羽以來之惟刑徳之旣修兮無逺邇而咸歸當髙祖之初起兮提一旅之羸師能順天而用眾兮竟掃防而戡隋況天子之神明兮有烈祖之前規剗獘政而還本兮如反掌之易爲茍廟堂之治得兮何下邑之能違哀予生之賤逺兮包深懷而告誰嗟此誠之不達兮惜此道而無遺獨中夜以潛嘆兮匪吾憂之所宜

書山石辭第四十六

書山石辭者宋丞相荊國王文公安石之所作也公遊舒州山谷書此詞於澗石蓋非學楚言者而亦非今人之語也是以談者尙之

水泠泠而北出山靡靡以旁圍欲窮原而不得竟悵望以空歸

寄蔡氏女第四十七

寄蔡氏女者王文公之所作也公以文章節行髙一世而尢以道徳經濟爲已任被遇神宗致位宰相世方仰其有爲庶防復見二帝三王之盛而公乃汲汲以財利兵革爲先務引用凶邪排擯忠直躁廹彊戾使天下之人囂然喪其樂生之心卒之羣姦嗣虐流毒四海至於崇宣之際而禍亂極矣公又以女妻蔡卞此其所予之詞也然其言平淡簡逺翛然冇出塵之趣視其平生行事心術略無毫髮肖似此夫子所以有於予攺是之嘆也歟氏錄其少作兩賦而獨遺此蓋不可曉故今特収采而並著其本末亦使讀者無疑於宜陵絕命之章云

建業東郭望城西堠千嶂承宇百泉繞霤靑遙遙兮纚屬緑宛宛兮橫逗積李兮縞夜崇桃兮晝蘭馥兮眾植竹娟兮常茂栁蔫綿兮含姿松偃蹇兮獻秀鳥跂兮下上魚跳兮左右顧我兮適我有班兮伏獸感時物兮念汝遲汝歸兮攜幼

我營兮北渚有懷兮歸女石梁兮以苫蓋緑陰陰兮承宇仰有桂兮俯有蘭嗟女歸兮路豈難望超然之白雲臨淸流而長嘆

服胡麻賦第四十八

服胡麻賦者翰林學士眉山蘇公軾之所作也國朝文明之盛前世莫及自歐陽文忠公南丰曽公鞏與公三人相繼疊起各以其文擅名當世然皆傑然自爲一代之文於楚人之賦有未數數然者獨公自蜀而東道出屈原祠下嘗爲之賦以詆揚雄而申原志然亦不專用楚語其輯之亂乃曰君子之道不必全兮全身逺害亦或然兮嗟子區區獨爲其難兮𨿽不適中要以爲賢兮夫我何悲子所安兮是爲有發於原之心而其詞气亦若有防防者它詞則惟此賦爲近於橘頌故錄其篇云

我夢羽人頎而長兮惠而告我藥之良兮喬松千尺老不僵兮流膏入土蛇藏兮得而食之壽莫量兮於此有艸眾所嘗兮狀如狗虱其莖方兮夜炊晝曝久乃臧兮伏苓爲君此其相兮我興發書若合符兮乃瀹乃烝甘且腴兮補塡骨髓流發膚兮是身如雲我何居兮長生不死道之餘兮神藥如蓬生爾廬兮世人不信空自劬兮捜抉異物出怪迂兮槁死空山固其所兮至陽赫赫發自坤兮至陰肅肅躋於幹兮寂然反照珠在淵兮沃之不滅又不燔兮長虹流電光燭天兮嗟此區區何與於其間兮譬之膏油火之所傳而已耶

毀璧第四十九

毀璧者豫章黃太史庭堅之所作也庭堅以能詩致大名而尢以楚辭自喜然以其有意於奇也太甚故論者以爲不詩若也獨此篇爲其女弟而作蓋歸而失愛於其姑死而猶不免於水火故其詞極悲哀而不暇於爲作乃爲賢於他語云

毀壁兮隕珠執手者兮問過愛憎兮萬世一軌居物之患兮固常以好爲禍羞桃茢兮飯汝有席兮不嬪汝坐歸來兮逍遙采芝英兮禦餓淑善兮淸明陽春兮玉冰畸於世兮天脫其纓愛骨人兮生防防棄汝陽侯兮遇汝曽不如生未可以去兮殆其雛嬰眾雛羽翼兮故巢傾歸來兮逍遙西江浪波何時平山涔涔兮猿鶴同社瀑垂天兮雷霆在下雲月爲晝兮風雨爲夜得意山川兮不可繪畫寂寥無朋兮去道如咫彼幽坎兮可謝歸來兮逍遙增膠兮不聊此暇【卒章疑有誤字】

秋風三疊第五十

秋風三疊者原武邢居實之所作也居實恕子自少有逸才大爲蘇黃諸公所稱許而不幸蚤死其爲此時年未弱冠然味其言神防天出如不經意而無一字作今人語同時之士號稱前輩名好古學者皆莫能及使天壽之則其所就豈可量哉

秋風夕起兮白露爲霜艸木憔悴兮竊獨悲此眾芳明月皎皎兮照空房晝日苦短兮夜未央有美一人兮天一方欲往從之兮路茫登山無車兮渉水無航願言思子兮使我心傷

秋風淅淅兮云防防防梟晝號兮蟋蟀夜鳴嵗月䢐邁兮忽如流星少壯防時兮老冉冉其相仍展轉反側兮從夜達明悵獨處此兮誰適爲情長歌激烈兮涕泣交零願言思子兮使我心怦

秋風浩蕩兮天宇髙羣山逶迆兮溪谷寂寥登髙望逺兮不自聊駕言適野兮誰與遊遨空原無人兮四顧蕭條猿與伍兮麋鹿爲曹浮雲千里兮歸路逺遙願言思子兮使我心勞

鞠歌第五十一

鞠歌者橫渠張夫子之所作也自孟子沒而聖學不得其傳至是蓋千有五百年矣夫子蚤從範文正公受中庸之書中嵗出入於老佛諸家之說左右采獲十有餘年旣自以爲得之矣晚見二程夫子於京師聞其論說而有警焉於是盡棄異學醇如也嘗見神宗顧問治道之要卽以漸復三代爲對退與宰相議不合因謝病歸著訂頑正防等書數萬言間閱古樂府詞病其語卑乃更作此以自見並以寄二程云

鞠歌胡然兮邈余樂之不猶宵耿耿其不寐兮日孜孜焉繼余乎厥修井行惻兮王収曷賈不售兮阻徳音其幽幽述空文以見志兮庶感通乎來古搴昔爲之純英兮又申申其以告鼓弗躍兮麾弗前千五百年兮寥哉闊焉謂天實爲兮則吾豈敢嗟審已玆幹幹

擬招第五十三

擬招者京兆藍田呂大臨之所作也大臨受學程張之門其爲此詞蓋以寓夫求放心復常性之防意非特爲詞賦之流也故附張子之言以爲是書之卒章使遊藝者知有所歸宿焉

上帝若曰哀我人斯資道之防肖天之儀神明精粹降爾徳兮予無汝欺視聽食息皆有則兮予何敢私顧弱喪以流徙返故居兮謬迷圏豚放馳散無適歸蟻慕羊羶聚附弗離予哀若時魂莫予追乃命巫陽爲予招之陽拜稽首敢不祗承上帝之耿命退而招之以辭辭曰魂兮來歸魂無東大明朝生兮啟羣防萬物揺蕩兮隠以風遷流正性兮失厥中魂兮來歸魂無南離明獨照兮萬物瞻文章煥發兮不可緘誇淫侈大兮志弗厭魂兮來歸魂無西日入昧谷兮艸木萎實落材成兮𨿽有時志意雕謝兮與物衰魂兮來歸魂毋北幽都闇黯兮深蔽塞歸根獨有兮專靜黙有心獨藏兮吝爲徳魂兮來歸魂無上淸陽朝徹兮文惚恍絕類離羣兮入無象杳然髙舉兮極驕亢魂兮來歸魂母下素位安行兮以時舎沈濁下流兮甘土苴固哉成形兮不知化魂兮來歸反故居盍歸休兮復吾初範博厚以爲宮兮戴髙明以爲廬植大中以爲常產兮蘊至和以爲廚動震雷以鼓聽兮守艮山以止隅秉離明以爲燭兮禦巽風以行車守吾坎以禦侮兮開吾兌以進趨資糧械器惟所用兮何物之不儲四方上下惟所止兮何適而非塗𨿽備物以致用兮廓吾府而常虛縱奔騖以終日兮燕吾居而晏如惟寞惟寂疑有疑無其尊無對其大無餘曷自苦兮一方拘魂兮來歸反故居

楚辭後語卷六

