離騷艸木疏

欽定四庫全書

集部一

離騷艸木疏

楚辭類

提要

臣等謹案離騷艸木疏四卷宋吳仁傑撰仁傑有古周易巳著錄是編末有仁傑慶元丁巳自序謂梁劉杳有艸木疏二卷見於本傳其書巳亡杳疏凡王逸所集者皆在焉仁傑獨取二十五篇疏之其大旨謂離騷之文多本山海經故書中引用每以山海經爲斷若辧夕攬洲之宿莽句引朝歌之山有莽艸焉爲據駁王逸舊注之非其說甚辧然騷人寄興義不一端瓊枝若木之屬固有寓言澧蘭沅芷之類亦多卽目必舉其隨時抒望觸物興懷悉引之於大荒之外使靈均所賦悉出伯益所書是澤畔行吟主於侈其博贍非以寫其哀怨是亦好奇之過矣然其徵引宏富考辧典核實能補王逸訓詁所未及以視陸璣之疏毛詩羅願之翼爾雅可以方軌並駕爭騖後先故博物者恆資焉迹其賅洽固亦考証之林也此本爲影宋舊鈔末有慶元庚申方燦跋又有校正姓氏三行蓋仁傑官國子學錄時屬燦刋於羅田者舊板散佚流傳頗罕寫本僅存亦可謂藝林之珍笈矣

乾隆四十六年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

離騷艸木疏卷一

﹝宋﹞吳仁傑撰

蓀荃

荃不察余之中情兮王逸注荃香艸以諭君也惡數指斥尊者人君被服芬香故以香艸爲諭洪慶善曰荃與蓀同莊子得魚忘荃崔音孫云香艸可以餌魚疏曰蓀荃也九歌蓀橈蓀壁皆一作荃蓀不察余之中情蓀何爲兮愁苦數惟蓀之多怒蓀獨宜兮爲民正蓀詳聾而不聞願蓀美之可全皆以諭君也沈存中云香艸之類大率多異名所謂蘭蓀卽今菖蒲是也東坡先生石菖蒲贊引本艸注云生下濕地大根者乃是昌陽不可服韓退之云訾醫師以昌陽引年欲進其狶苓也不知退之卽以昌陽爲菖蒲耶抑謂其似是而非不可以引年也仁傑按本艸菖蒲久服輕身不忘延年不老一名昌陽謂石上菖蒲花也漢武帝內傳云九疑仙人聞中嶽有石上菖蒲食之長生故來采之抱朴子云韓藂服菖蒲十三年身上生毛日視書萬言皆誦之冬袒不寒菖蒲須得石上一寸九節紫花尢善故李衛公平泉艸木記有芳蓀詩自注云茅山溪中謂之溪蓀其花紫色又寄茅山孫錬師詩云石上溪蓀發紫茸陶隠居乃云樂閒溪側有名溪蓀者根形气色極似石上菖蒲而葉正如蒲無脊俗人誤呼此爲石菖蒲詩詠多雲蘭蓀正謂此也又云生下濕地大根者名昌陽陳藏器雲水菖蒲一名昌陽一名白昌卽今之溪蓀也根色正白陶以菖蒲昌陽溪蓀爲三物陳別出菖蒲而以昌陽溪蓀爲一物皆誤也圖經云菖蒲葉一二尺長中心有脊狀如劍無花實此與抱朴子李衛公所云不同蓋石上菖蒲無劍脊而有紫花者爲昌陽昌黎蓋曰引年當用溪蓀若進稀苓則謬矣本艸別說云今陽羨山中生水石間者其根上略無少泥土極緊細一寸不啻九節二浙人家以瓦石器種之旦暮易水則茂近方多用石菖蒲必此類也其池澤所生肥大節疎恐不可入藥惟可作果盤蓋气味不烈耳雷公云勿用泥菖夏菖二件根如竹根鞭气穢味腥又陳藏器雲水菖生水畔與石上菖蒲都別大而臭則知菖蒲種類甚多生下濕地者曰泥菖夏菖生溪水中者曰水菖生石上者爲石菖蒲而石上者又自有三種焉經所載生蜀地葉作劍脊而無花一也別說所載生陽羨山中不作劍脊有花而黃二也衛公所載生茅山溪石上亦不作劍脊而花紫三也抱朴子以紫花爲尢善卽所謂昌陽溪蓀者也如溪蓀自是石菖蒲一類中尢頴耳藥有君臣佐使而此爲君離騷又以爲君諭良有以也諸家以此種葉不作劍脊遂謂非眞其實不在此如泥菖𨿽復葉作劍脊亦安所用耶大抵菖蒲生溪石上自然根硬節宻暴漧堅實而辛香與泥菖水菖不可同日而語也昌陽名謂彼烏足以當之越繇王閩侯遺江都王荃葛服虔曰荃音蓀細葛也臣瓉曰荃香艸也顏思古謂字本作絟音千全切又千劣切今筩布之屬服虔二說皆非此誤以絟爲荃耳

芙蓉

制芰荷以爲衣兮雧芙蓉以爲裳王逸注芙蓉蓮華也言已進不見納裁芰荷合芙蓉爲衣裳被服愈潔修善益明爾雅荷芰蕖其莖茄其葉蕸其本蔤其華菡萏其實蓮其根藕其中的的中薏郭璞注芙蕖別名芙蓉江東名荷莖下白蒻在泥中者爲蔤房爲蓮邢昺云今江東人呼荷華爲芙蓉北方人便以藕爲荷亦以蓮爲荷或用其母爲華名或用根子爲母葉號此皆名相錯習俗傳誤也陸璣云蓮靑皮裏白子爲的的中有靑爲薏味甚苦本艸藕實一名水芝舟一名蓮圖經云葉名荷圓徑尺餘其華未發爲菡萏已發爲芙蓉其根藕幽州人謂之光旁惟苦薏不可食葉中蒂謂之荷鼻其的至秋表皮黑而沈水者爲石蓮惟鹽鹵能浮之仁傑按蘇鶚演義云芙蓉花之最秀異者一名水白一名水華色有紅白靑黃大者至百葉濂溪先生云陶淵明愛菊世人愛牡丹予獨愛蓮之出淤泥而不染濯淸漣而不夭中通外直不蔓不枝香逺益淸亭亭淨植可逺觀而不可褻翫焉菊花之隠逸者也牡丹花之富貴者也蓮花之君子者也

菊

夕飡秋菊之落英又春蘭兮秋菊王逸注英華也言已食菊之落英以香淨自潤澤也五臣云取其香潔以合已之徳洪慶善引魏文帝云芳菊合乾坤之純和體芳芬之淑气故屈原悲冉冉之將老思飱秋菊之落英輔體延年莫斯之貴仁傑按山海經女幾之山其艸多菊爾雅蘜一名治蘠郭云今之秋華菊本艸云菊一名日精一名女節一名女華一名女莖一名更生一名周盈一名延年一名陰威陶隠居云菊有兩種一種莖紫气香而味甘葉可作羮食一種靑莖而大作蒿艾气味不堪食者名薏圖經雲南陽亦有兩種白菊葉大似艾莖靑根細花白蕋黃其黃菊葉似桐蒿花蕋都黃然今服餌家多用白者南京又有一種開小花花瓣下如小珠子謂之珠子菊入藥亦佳正月采根三月采葉五月采莖九月采花十一月采實潁川人呼白菊爲回蜂菊汝南名荼苦蒿上黨及建安順政郡並名羊歡河內名地薇髙齋詩話載東坡跋王荊公詩云秋英不比春英落而荊公自謂取離騷經落英之意按落英固有意義然以爲飄零滿地金則過矣東坡詩又有謾遶東籬嗅落英之句亦用騷經語者落之義非隕落之落爾雅釋詁文俶落權輿始也郭璞引訪予落止爲證蓋成王訪羣臣扵廟中謀始卽政之事邢昺乃云落者木落隕墜之始失義矣西溪叢語引宋書符瑞志沈約云落英也類篇雲英艸榮而無實者此言食秋菊之葉耳其說恐亦未然爾雅華荂榮也榮而不實者謂之英月令仲夏木堇榮謂扵此時著花也菊葉固可食然按本艸采葉在三月今云秋菊則非食葉之時矣著花在八九月落英云者謂始華之時故沈存中云采藥用花者取花初敷時菊性喜寒惟寒則開早唐太宗詩云細葉抽輕翠圓花簇嫩黃東坡亦云菊黃中之色香味和正花葉根實皆長生藥也北方隨秋之早晚大約至菊有黃花乃開獨嶺南不然至冬至乃盛發嶺南地暖百卉造作無時而菊獨後開考其理菊性介烈不與百卉盛衰須霜降乃發而嶺海常以冬至微霜故也其天性髙潔如此宜其通仙靈也近世菊品最多有金鈴珠子桃花等種類不同東坡取朱遜之之說云當以黃爲正餘皆可鄙蓋本之月令也今服食家多用白菊然遜之之說亦自有理抱朴子雲南陽酈縣山中有甘谷谷上左右皆生甘菊菊花墮其水中水爲變居民食甘谷水無不壽考故司空王暢太尉劉寛太傅袁�爲南陽太守縣月送甘谷水四十斛西京雜記云九月九日飲菊花酒令人延壽菊花舒時並采莖葉雜黍米釀之至來年九月始熟就飲焉圖經云河內以八月合花収暴漧浸酒中服之今諸州菊花酒其法得扵此

芝

采三秀兮扵山間王逸注三秀謂芝艸也爾雅苬芝邢昺曰瑞艸名也一歳三華一名苬一名芝論衡云芝生扵土土气和故芝艸生思玄賦冀一年之三秀近時王令逢原作藏芝賦序云離騷九歌自詩人所紀之外地所常產所同識之艸盡矣而芝後獨遺說者遂以九歌之三秀爲芝予以其不明又其辭曰適山而采之芝非獨山艸蓋未足據也洪慶善曰本芝引五芝經云皆以五色生於五嶽又淮南云紫芝生扵山而不能生於盤石之上則芝正生於山間耳逢原之說豈然乎仁傑按禮記芝栭庾蔚云無華葉而生者曰芝栭盧氏云芝木也王肅云無華而實者名栭皆芝屬也庾又云芝栭應是一物今春夏生於木可用爲葅賀氏以爲二物云栭軟栗芝木椹也孔頴達以賀氏爲非按爾雅栵一名栭郭璞云子如細栗江東呼栭栗則芝自芝栭自栭也本艸五芝之外別出紫芝云唐本注云多黃白稀有黑靑者諸方所獻白芝未必華山黑芝又非常嶽然紫芝最多非五芝類陶隠居云芝皆似艸俗所稀見其族種甚多形色瓌異並載芝艸圖中今狀所用紫芝是朽木株上所生狀如木檽抱朴子云赤者如珊瑚白者如截肪黑者如澤漆靑者如翠羽黃者如紫金而皆光明洞徹如堅冰也又云木芝者松栢脂淪地千歳化爲茯苓萬歳其上生小木狀如蓮花名曰木威喜芝夜視有光持之甚滑爇之不焦本艸赤芝生霍山陶隠居雲南嶽本是衡山漢武帝始以小霍山代之非正也此則應生衡山按尙書大傳爾雅諸書皆以霍爲南嶽仁傑嘗扵兩漢刋誤辧正其事

蘭

紉秋蘭以爲佩王逸注行淸潔者佩芳言已修潔乃取江離芷蘭以爲被服博采眾善以自約束也又滋蘭之九畹言行仁義勤身自勉猶蒔眾香也又蘭藉則以薦肴蘭湯則以潔濯蘭旌蘭枻則以爲居室器用之餙皆以自諭也本艸有蘭艸澤蘭二物蘭艸一名水香一名水蘭澤蘭一名虎蘭一名龍棗一名虎蒲顏師古注司馬相如賦云蘭卽今澤蘭也陶隠居云蘭艸都梁是也水經云零陵郡都梁縣西小山有渟水其中悉生蘭艸緑葉紫莖盛洪之荊州記亦云都梁縣山下有水生蘭艸名爲都梁因山爲號也洪慶善云澤蘭如薄荷微香荊湘嶺南人家多種之此與蘭艸大抵相類但蘭艸生水傍葉光潤尖長有岐陰小紫花紅白而香五六月盛而澤蘭生水澤中及下濕地苗髙二三尺葉尖微有毛不光潤方莖紫節七月八日開花帶紫白色此爲異耳詩方秉蕑兮陸璣蕑卽蘭也其莖葉似藥艸澤蘭廣而長節中赤髙四五寸漢諸池苑及許昌宮中皆種之可著粉中藏衣著書中辟白魚文選云秋蘭被涯汪云秋蘭香艸秋時盛也近時劉次莊樂府集云離騷曰紉秋蘭以爲佩又曰秋蘭兮靑靑緑葉兮紫莖又曰春蘭兮秋菊今沅澧所生花在春則黃在秋則紫然而春黃不若秋紫之芬馥也由是知屈原眞所謂多識鳥獸艸木而能盡究其所以情狀者歟三劉漢書刋誤云蘭今管城多有之澤蘭自別一種艸非蘭也蘭苗如麥門冬而長大花黃紫兩色山谷云蘭生深山叢薄之中不爲無人而不芳含香體潔平居與蕭艾同生而不殊淸風過之其香藹然在室滿室在堂滿堂所謂含章以時發者也然蘭蕙之才徳不同蘭似君子蕙似士大槪山林中十蕙而一蘭也離騷曰予旣滋蘭之九畹又樹蕙之百畝招魂風光轉蕙泛崇蘭以是知楚人賤蕙而貴蘭矣又畦畱夷與掲車兮雜杜蘅與芳芷仁傑按說文畹三十畝也畦五十畝也如此則蘭爲畝者二百七十蕙百畝畱夷以下五十畝蓋蘭爲上蕙次之畱夷之屬爲下所貴者不厭其多而所賤者不必多山谷言賤蕙貴蘭之意則是其所以爲貴賤之意則失之矣蘭俗呼爲燕尾香煮水以浴療風故又名香水蘭夏小正五月蓄蘭爲沐浴也故曰浴蘭兮芳蘭固可用浴而不可食頃聞蜀士云屢見人醉渇飲瓶中蘭花水吐利而醒者又峽中儲毒以藥人蘭花爲第一乃知甚美必有甚惡蘭爲國香人固服媚之又當愛而知其惡也離騷以蘭爲不可恃亦不爲無說

石蘭

疏石蘭兮爲芳被石蘭兮帶杜蘅折芳馥遺所思王逸注所思謂淸潔之士若屈原洪慶善曰蘭艸生水旁澤蘭艸生水澤中山蘭生山側似劉寄奴葉無稏不對生花心微黃赤楚有秋蘭春蘭石蘭王逸皆曰香艸不分別也仁傑按石蘭卽山蘭也蘭生水旁及水澤中而此生山側荀子所謂幽蘭花生扵深林者自應是一種故離騷以石蘭別之又一種曰馬蘭生澤旁如澤蘭气臭本艸注云楚詞以惡艸諭惡人北人見其花呼爲紫菊以其花似菊而紫也按東方朔七諫云蓬艾親入禦於牀笫兮馬蘭踸踔而日加本艸注所引蓋謂是也

蕙

豈惟紉夫蕙茝旣替余蕙纕兮荷纕兮蕙帶凡此皆以爲服飾也薜茘栢兮蕙綢擗蕙櫋兮旣張此則以爲屋飾也皆取香潔自修飾之意蕙肴蒸兮蘭藉則取其芬芳以爲俎羞也又植蕙之百畝則以諭賢人君子欲其眾也洪慶善引本艸云潔艸一名蕙艸山海經云薫艸麻葉而方莖陳藏器云此卽是零陵香黃魯直說與此異仁傑按山海經天帝之山下多菅蕙又升山其艸多藷藇蕙郭璞注蕙香艸蘭屬或以蕙爲薫葉失之則蕙與薫葉本非一種廣雅云蕙艸緑葉紫花今蘭葉與花亦然故景純以爲蘭屬如山谷謂蘭蕙叢出蒔以沙石則茂沃以湯茗則芳是所同也至其發花一干一華而香有餘者蘭也一干五七華而香不足者蕙也蕙𨿽不若蘭其視椒榝則逺矣然則蘭蕙蓋略相似但以著花多少爲別耳本艸扵薫香外別出蕙實云生魯平澤五月花味辛香正應是蘭蕙之蕙此說是也

芷芳

扈江離與辟芷兮王逸注扈被也言已修潔乃取江離辟芷以爲衣被采眾善以自約也畦畱夷與掲車兮雜杜蘅與芳芷王逸注言雜植芳芷徳行彌盛也芷葺兮荷屋以芷覆屋也又浴蘭兮沐芳洪慶善曰白芷一名芳香以此沐浴潔濯之謂也李白亦有此作曰沐芳莫彈冠浴蘭莫振衣處世忌太潔至人貴藏暉與此意異仁傑按本艸白芷名芳香又名澤芬陶隠居云東閣甚多道家以此香浴又用合香也嘉佑圖經云今所在多有之吳地尢多根長尺餘白色枝榦去地五寸以上春生枝葉婆娑紫色闊三指許花白微黃入伏后結子立秋後苗枯按集韻芷渚市切香艸也同音茝字艸名蘼蕪也今離騷茝多作芷蓋茝有芷音讀者亂之茝音芷者謂蘄茝也蘄茝又見本艸

茝藥

豈惟紉夫蕙茝洪慶善曰茝白芷也又攬木根以結茝慶善引荀子蘭槐之根爲芷注謂苗名蘭槐根名芷然則木根與苗皆諭本也又辛夷楣兮藥房王逸注藥白芷也五臣云以馨香爲房之飾善慶曰本艸白芷楚人謂之藥博雅曰芷其葉謂之藥又劉向九嘆莞芎棄扵澤洲王逸注莞苻蘺也慶善引本艸白芷一名莞一名苻蘺爾雅莞苻蘺注云蒲也仁傑曰芳艸固多異名白芷一物而離騷異其名者四曰芷曰芳曰茝曰藥按本艸朱字神農本經云白芷一名芳香此固不疑至黒字云一名■﹝艸囂﹞一名苻蘺葉名蒚麻乃諸醫以爾雅蒚而益者也是豈足據哉郭璞注爾雅莞苻蘺其上蒚云今西方人呼蒲爲莞江東謂之苻蘺用之爲席其上臺別名蒚說文茝字解云■﹝艸囂﹞也■﹝艸囂﹞字解云楚謂之蘺晉謂之■﹝艸囂﹞齊謂之茝又山海經號山艸多藥■﹝艸囂﹞山艸多藥郭璞注藥卽■﹝艸囂﹞蓋謂之蘺者苻蘺也■﹝艸囂﹞茝特齊晉方言之異而藥與蒻■﹝艸囂﹞文有詳略耳如苨一名茋苨苕一名陵苕也則知離騷所謂茝藥者指莞蒲言之非白芷別名審矣陸徳明詩音義云莞艸叢生水中本艸注云白芷生下濕地則茝藥與芷判然二物抑又可見諸家之說非也顧野王蒿字解云蒲蒚今蒲頭有臺臺上有重臺中出黃卽蒲黃也本艸有香蒲及蒲黃條卽所謂莞苻蘺茝藥者也香蒲一名睢一名醮唐本注云此則甘蒲作薦者山南名此爲香蒲而謂昌蒲爲臭蒲也春嫩葉未出水時紅白色茸茸然周禮以爲葅生噉之甘脆至夏抽梗扵叢葉中花抱梗端謂之蒲釐花中蘂屑細若金粉謂之蒲黃篩其粉後有赤滓謂之蒲萼又敗蒲席條陶隠居云人家所用席皆是莞艸而薦多用蒲唐本注云席薦一也晉齊間人謂蒲薦爲蒲席亦曰蒲蓋謂槁作者爲薦爾山南江右以機上織者爲席席下重厚者爲薦仁傑按莞蒲有大小二種爾雅莞苻蘺之外又有■﹝艸庳﹞鼠莞注云亦莞屬繊細似龍須可以爲席蓋唐本艸所謂香蒲可爲薦者莞苻蘺也機上織者鼠莞也鄭康成詩箋下莞小蒲之席孔頴達詩疏謂康成云莞小蒲也者以莞蒲一艸之名而司幾筵有筦筵蒲筵則有小大之異爲席有精麤故得爲兩種席也設席麤者在下美者在上諸侯祭祀之席以莞加蒲明莞細而用小蒲也陸徳明莞艸江南以爲席形似小蒲而實非蓋以莞加蒲者謂莞苻蘺爲蒲謂■﹝艸庳﹞鼠莞爲莞也鼠莞小扵苻蘺故別之曰小蒲下莞上簟者謂莞苻蘺爲而不倫鼠莞也徳明謂莞莖圎卽鼠莞耳又謂似小蒲而非何哉山海經亦有大小蒲之別孟子之山其艸多蒲又賈超之山其中多龍修郭注龍須也似莞而細出山石穴中莖倒垂可以爲席是也又太行無逢之山祠用丹藻苗瘞之郭注藻聚藻苗香艸蘭之類以山海經他文推之如曰祠用一璋玉或曰用一藻玉或曰用一璧或曰用一璧一珪使藻苗爲二物當如珪璧之文云用一藻一苗可也又郭注藻玉云玉有符彩者或曰盛玉藻藉也謂玉有藻彩良是如或人之說則藻藉與玉爲二物矣按泰冒之山浴水出焉其中多藻玊觀此則或人之說不攻自破例以藻玊則藻苗當是一物郭說失之藻爲茝曰藻茝者以其生扵水中又爾雅有蘄茝故以別之耳集韻茝字諸市切云艸名蘼蕪也又昌玄切云艸名■﹝艸囂﹞茝音訓當如是別曹憲博雅以藥爲芷葉按注南唐書云舞者身如秋藥之被風則藥至秋猶茂今白芷立秋後卽枯故東方朔七諫云捐芷藥與杜蘅王褒九懷云芷室兮藥房以芷藥齊稱而並舉之其爲二物明甚憲與逸其失同科

杜蘅

雜杜蘅與芳芷王逸注言已積累眾善以自飾復植杜蘅雜以芳芷芬香益暢也又芷葺兮荷屋繚之兮杜蘅謂以荷爲屋以芷覆之又以杜蘅繚之也又被石蘭兮帶杜蘅折芳馨兮遺所思五臣云所思謂君也諭已被帶忠直又以嘉言而納扵君仁傑按山海經天帝之山有艸狀似葵臭如蘼蕪名曰杜蘅爾雅杜一名土鹵郭璞雲杜蘅也本艸杜蘅香人衣體三月髮根陶隠居云根葉都似細辛惟气小異耳唐本注云葉似葵形如馬蹄故俗云馬蹄香生山之陰水澤下濕地根似細辛白芷等今俗以及已代之及已獨莖莖端四葉開白花殊無芳气有毒不可亂杜蘅也圖經雲杜若一名杜蘅或疑是杜若據郭注云似葵而香故知是此杜蘅也江淮間皆有之今人用作浴湯及衣香甚佳根麤黃白色春初於宿根上生苗蒿二三寸莖如麥槁粗細窠每上有五七葉或八九葉別無枝蔓又如葉莖間罅內蘆頭上貼地生紫花結實如豆大窠內有碎子苗葉俱靑沈存中云東方南方所用細辛皆杜蘅也黃白拳局而脆乾則作團非細辛也細辛出華山極細而直深紫色味極辛嚼之習習如椒其辛更甚扵椒本艸云細辛水漬令直是以杜蘅僞爲之也

蘼蕪

秋蘭兮蘼蕪五臣云皆諭懷忠潔也洪慶善引爾雅蘄茝蘼蕪郭璞云香葉小如萎蔫狀管子五沃之土生蘼蕪仁傑按山海經洞庭之山其艸多蘼蕪號山其艸多芎藭本艸芎藭一名胡藭一名香果其葉名蘼蕪似蛇牀而香騷人借以爲譬又蘼蕪條云一名薇蕪一名江離芎藭苗也陶隠居云今出歷陽節大莖細狀如馬銜謂之馬銜芎蕪蜀中亦有而細苗名蘼蕪蜀本圖經云苗似芹胡荽軰吳氏云葉香細靑黒文赤如槁本冬夏叢生五月華赤七月實黑莖短兩葉唐本注云此有二種一如芹葉一如蛇牀香气相似嘉佑圖經云其苗四五月間生其葉倍薌或蒔扵園庭則芬馨滿徑七八月開白花關中出者俗呼爲京芎惟形塊重實作雀腦狀者佳謂之雀腦芎扈江離與辟芷王逸注江離香艸名洪慶善云司馬相如賦被以江離揉以蘼蕪乃二物也本艸蘼蕪一名江離江離非蘼蕪也猶杜蘅一名杜若也杜蘅非杜若也顏師古注引郭璞云江離似水薺張勃云江離出海水中正靑似亂髮郭恭義云離赤葉未知孰是今無識之者仁傑按說文江離蘼蕪也郭璞山海經注芎藭一名江離則芎藭也江離也蘼蕪也三者異名而同實慶善以相如賦疑之按淮南子云夫亂人者若芎藭之與槁本蛇牀之與蘼蕪亦以芎藭與蘼蕪並稱相如賦又云芎藭昌蒲江離蘼蕪泥則此芎藭蘼蕪亦不得爲一物矣

杜若

采芳洲兮杜若將以遺兮下女王逸注女諭以已之儔匹言已願往芬芳之洲取杜若以與忠正之人思與同志也又搴汀洲取杜若將以遺夫逺者逸注逺者謂髙賢隠士言已猶求髙賢之士以香艸遺之與共修道徳也華采衣兮若英逸注若杜若也言衣此以自潔淸洪慶善云爾雅榮而不實者謂之英本艸杜若一名杜蘅一名杜連一名白連一名白苓一名若芝陶隠居云今處處有之葉似姜而有文理根似髙良姜而細味辛香又絕似蔙蕧根殆欲相亂葉小異耳唐本注云苗似廉姜生陰地根似髙良姜全少辛味陶所注旋復根卽眞杜若也蜀本圖經云苗似山姜花黃赤子赤色大如麻子中似豆蔲嘉佑圖經云此艸一名杜蘅而中品自有杜蘅條杜蘅爾雅所謂土鹵者也杜若廣雅所謂楚蘅者也其類自別然古人多相類引用九歌云采芳洲兮杜若又離騷雜杜蘅與芳芷王逸軰皆不分別但云香艸也仁傑按華若香艸名此言以華色之艸爲衣而以杜若爲飾耳也善以榮而不實爲釋亦非是詩二毛重英毛注英飾也集韻以羽飾矛曰英又詩朱英緑縢言以朱爲英飾羔裘晏兮三英粲兮此謂英爲裘飾如上文羔裘豹飾耳毛公以三英爲三徳其說恐誤歐陽公曰三英當時述羔裘之美程氏曰三英若五紽之類自是衣服禮儀制度鄭景望少卿謂英者出縫綫之飾云

芰

制芰荷以爲衣王逸注芰菱也秦人曰薢若仁傑按爾雅蓤一名蕨攗字林楚人名蓤曰芰可食國語屈到所嗜俗云■﹝艸陵﹞角是也本艸有芰實蜀本圖經雲生水中葉浮水上其花黃白色嘉佑圖經云花落而實生落向水中乃熟一種四角一種兩角兩角中又一嫩皮而紫色者謂之浮■﹝艸陵﹞王安貧武陵記兩角曰■﹝艸陵﹞三角四角曰芰通謂之水栗杜牧之晚晴賦云復引舟扵深灣忽八九之紅芰奼然如婦斂然如女今■﹝艸陵﹞花色黃白而葉緑故反離騷云衿芰茄之緑衣又三都賦云緑芰泛濤而浸淫牧之所云似誤以芰爲芙蓉花也周官聚斂疏財鄭康成云疏財百艸根實可食賈公彥云百艸或取根謂若■﹝艸陵﹞芡之屬取實謂若榛栗之屬按芡實可食根亦可作蔬茹吳中謂之離頭菜至■﹝艸陵﹞則可食者實耳非根也

蘦

微霜降而下淪矣悼芳艸之先蘦王逸作零云古本作蘦揚子云反離騷云湣吾累之眾芬兮揚燁燁之芳苓遭季夏之凝霜兮慶夭顇而喪榮顏師古曰苓香艸名仁傑曰以反騷文意考之古本作蘦爲是悼芳艸之先蘦言微霜之降未及惡艸而芳艸中先及蘦也反騷字作苓者詩采苓毛公苓大苦也爾雅苓一名大苦郭璞注作甘艸也蔓延生葉似荷靑黃莖赤有節節有枝相當或云似地黃邢昺疏引詩云采苓采苓首陽之顚是也蘦與苓字𨿽異而音義同本艸有甘艸條謂爲國老云一名蜜甘一名美艸一名蜜艸一名虂艸生河西川谷陶隠居云今出蜀漢諸夷中赤皮斷理看之堅實者是又有紫甘艸細而實國老卽帝師之稱𨿽非君爲君所宗嘉佑圖經云春生靑苗髙一二尺葉如槐葉七月開紫花似柰冬結實角子如蓽豆根長者三四尺麤細不定幹下有橫梁梁下皆細根也首陽山在河東蒲阪縣乃今甘艸所生處而先儒所說苗葉與今全別豈種類有不同者乎沈存中云本艸注引爾雅蘦大苦甘艸也蔓生葉似荷靑赤此乃黃蘗也其味極苦故謂之大苦非甘艸也甘艸枝葉悉如槐髙五六尺但葉端微大而糙澀似有白毛實如相思角四五角作一本生熟則角拆子如小扁豆極堅齒嚼不破按本艸黃蘗根味苦藤生髙三四尺根及莖似小桑存中意以大苦不應味甘耳然先儒亦自有說爾雅嚙一名苦堇邢昺疏曰本艸云味甘此云苦者古人語猶甘艸謂之大苦也

離騷艸木疏卷一

●欽定四庫全書

離騷艸木疏卷二

﹝宋﹞吳仁傑撰

荼

故荼薺不同畝兮王逸注荼薺不同畝而俱生以言忠侫亦不同朝而俱用也爾雅荼苦菜邢昺疏菜味苦而可食者也本艸苦菜一名荼菜一名選一名遊冬生益州淩冬不死桐君錄云三月生扶疎六月花從葉出莖眞黃八月實黒實落根長生冬不枯陶隠居云今茗極似此疑卽是茗一名荼又令人不眠亦淩冬不雕而嫌其止生益州益州乃有其菜正是苦■﹝艸識﹞耳又巴東間別有眞荼火煏作捲結亦令人不眠恐或是此又白英條一名榖菜陶云益州有苦菜土人專食之皆壯健無病疑或是此唐本注引詩云誰謂荼苦又堇荼如飴皆苦菜異名也陶謂之茗茗乃木類殊非菜流爾雅釋艸云荼苦菜釋木云檟苦荼二物全別又顏氏家訓按易通卦驗元圖曰苦菜生扵寒秋經冬歷春夏乃得成葉似苦苜而細斷之有白汁花黃似菊此則與桐君略同所在有之苦■﹝艸識﹞乃龍葵耳俗亦名苦菜非荼也蜀本圖經云春花夏實至秋復生花而不實陳藏器云苦■﹝艸識﹞葉極似龍葵但龍葵子無殻苦■﹝艸識﹞子有殻蘇云是龍葵其考據誤也人亦呼爲小苦■﹝茸毛﹞顏師古刋謬正俗云苦菜主療諸病功力甚多茗艸豈有此效桐君所說正得體狀今吳蜀謂苦菜者卽爾雅所謂■﹝艸識﹞黃蒢耳仁傑按詩采苦正義曰此荼也陸璣云苦菜生山田及澤中得霜味脆而美所謂堇荼如飴者按此菜諸家之說不一謂味似苦苣者是也陶所云苦■﹝艸識﹞蓋苦參別名顏所云■﹝艸識﹞葉似酸漿江東以作葅食者■﹝艸識﹞與堇不同又本艸唐本別出茗苦■﹝艸梌﹞條爾雅荼檟二釋此以荼與薺合言之則荼薺皆當爲艸東坡詩周詩記苦荼茗飲出近世似亦誤指荼爲苦荼耳夏小正四月取荼以爲君薦蓋荼薺所以異者荼始苦而終甘薺則初食便甘又孟夏當陽長陰消之極而是月苦菜秀薺麥枯則知荼陽物也薺陰物也是又不同畝而俱生之義又爾雅委葉味辛且苦亦謂之荼周頌以薅荼蓼荼蓼卽委葉也蘇鶚演義云紫葉者爲香荼靑葉者爲靑荼又茅搜亦謂之荼詩有女如荼國語望之如荼皆與此名同體殊也孫氏齊民要術音義云苣今葉皺而圓者謂之苦■﹝艸賈﹞葉長而光者謂之生菜畦種之甘脆勝野生者

薜茘

薜茘柏兮蕙綢王逸注薜茘香艸柏插壁也言已居家以薜茘搏飾四壁以香潔自修飾也罔薜茘兮爲帷言已爲帷帳也貫薜茘之落蘂逸注貫累此香艸執持忠正也五臣云貫拾也仁傑按山海經小華之山其艸萆茘狀如烏韭而生石上亦緣木而生郭璞注萆茘香艸也蔽戻兩音本艸有絡石嘉佑圖經云今在處有之僧寺及人家亭圃山石間種以爲飾葉圓細如橘正靑冬夏不雕其莖蔓延節靑處卽生根須包絡石上以此得名花白子黒薜茘木蓮地錦石血皆其類也薜茘與此極相類但莖葉麤大如藤狀木蓮更大如絡蓮房地錦葉如鴨掌蔓著地上隨節有根石血極與絡石相類但葉頭尖而色赤又藥性論云土鼓藤小兒取扵地打作鼓聲李邕名爲常春藤日華子云常春藤一名龍鱗薜茘或以揚雄反騷言捲薜芷與若蕙漢書房中歌言都茘遂芳疑薜與茘本二物故爾雅有薜山蘄而山海經有萆茘萆字與薜音義不同按離騷云令薜茘以爲理兮憚舉趾而緣木則薜茘固一物耳廣雅以山蘄爲當歸非緣木而生者也

女蘿

被薜荔而帯女蘿王逸注女蘿菟絲也爾雅唐蒙女蘿女蘿莵絲又蒙王女邢昺疏唐也蒙也女蘿也莵絲也玉女也一物五名詩蔦與女蘿施於松栢毛傳云女蘿菟絲松蘿也本艸松蘿一名女蘿陶隠居云東山甚多生雜木上而以松上者爲眞此外又出兔絲子條云一名兔蘆一名唐蒙一名玉女一名赤网一名兔虆蔓延艸木上陶隠居云田野墟落中甚多皆浮生艸薴麻蒿上舊言下有茯苓上有兔絲今不必爾抱朴所云兔絲初生根形如兔又云兔絲之艸下有伏兔之根無此根則絲不得生於上然實不屬也日華子云莵絲苗莖似黃麻綫多附田中艸被纒死或生一叢如席艸開花結子不分明如碎黍米粘顏師古急就章注云黃而細者爲兔絲麤而色淺者爲兔蘆仁傑按爾雅以女蘿爲一物本艸以爲二物古詩與君爲新婚免絲附女蘿白居易詩君爲女蘿艸妾作兔絲華二詩皆用本艸之說秦少遊詩女蘿覆石蔓黃華按松蘿正靑兔絲黃而有華則少遊卽以兔絲爲女蘿自用爾雅詩傳之說耳淮南子云下有茯苓上有兔絲許氏注云茯苓千歳松脂也兔絲生其上而無根一名女蘿陸璣云今兔絲蔓連艸上生黃赤如金今藥兔絲子是也非松蘿松蘿自蔓生松上枝正靑與兔絲殊異則許氏陸璣之說又相背馳按茯苓兔絲皆出扵松則松蘿一名菟絲王逸之說爲是若藍薴麻蒿上所生疑自是一種如杜若與杜蘅也山海經姑媱之山帝女化爲莖艸其葉胥成其華黃其實如菟丘郭注菟丘菟絲也則菟絲又謂之菟丘矣

菌

雜申椒與菌桂王逸注菌蕙也葉曰蕙根曰薫洪慶善曰博雅云菌薫也其葉謂之蕙則菌與蕙一種也下文別言蕙茝又云矯菌桂以紉蕙則菌桂自是一物本艸有菌桂正圓如竹菌一作箘其字從竹仁傑按山海經有桂山榣山郭璞注山多桂及榣木因名云爾又有衡山菌山桂山郭云菌音芝菌之菌又云衡山有菌桂桂圓似竹見本艸按菌與桂爲兩物如桂與榣也山海經孟子之山其艸多菌蒲蓋桂之似竹者曰菌桂其字從竹菌蒲之菌其字從艸渠可彊牽合而一哉陳藏器云本艸菌桂字本作筒故方有筒桂後人誤書爲菌九嘆云菀蘼蕪與菌若九懷云菌閣兮蕙樓皆以菌蕙爲一物七諫云飲菌若之朝露兮結桂木而爲室又以菌與桂上下句分使逸以爲薫艸良是然不當以葉爲蕙郭璞注山海經蓇蓉葉如蕙云蕙香艸蘭屬或以蕙爲薫葉失之蓋謂是也山海經浮山有艸曰薫艸麻葉而方莖赤華而黒實其臭如蘼蕪今按本艸燻艸一名蕙艸陶隠居云俗呼燕艸狀如茅而香者爲燻艸陳藏器云蕙卽蕙根一名燕艸又香蒲條陶隠居云是薫艸又云是燕麥然香蒲不作麻葉唐本云薫艸不載爲藥錄云薫艸葉如麻兩兩相對按本艸別出零陵香條云生零陵山谷葉如羅勒南越志名燕艸又名薫艸引山海經燻艸云卽零陵香也圖經云生下濕地常以七月中旬開花至香古方但用薫艸而不用零陵香蓋山海經所謂菌與燻艸離騷經所謂菌皆此物也𨿽一名蕙艸諸家或以根或以葉爲之其實不然本艸別有蕙實正如杜若一名杜蘅而別有杜蘅不相似也本艸當合燻艸零陵香爲一條而蕙實自爲一條可也沈存中云蕙卽零陵香蓋循陳藏器之誤耳王度記云諸侯鬯酒以燻大夫以蘭芝則薫艸之貴在蘭之上

茹

攬茹蕙以掩涕兮王逸注茹柔耎也五臣云茹臭也蕙香艸以諭忠正洪慶善云玉篇茹柔也一曰艸茹五臣以茹爲香誤矣呂氏春秋曰以茹驅蠅蠅至而不可驅則茹之又爲臭販之名非香也周少隱云茹之爲食也詩曰柔則茹之崔駰達旨辭曰或木茹而長饑與上古未有火化飲血茹毛則茹爲食明矣此言茹蕙猶言食秋菊耳蕙可茹蘭可食皆取其中心懷服忠正如嗜艸木之芳香也曰攬茹蕙以淹涕者言攬所茹之蕙傷已中心嗜好惟盛徳之馨香而不見知於時也仁傑按茹香艸名也本艸名柴胡一名地燻一名山菜其葉名蕓蒿辛香可食呂氏春秋云菜之美者陽華之蕓淮南子云艸可以死復生陶隱居云今出近道如前胡而彊倉頡解詁云蕓蒿春秋有白蒻長四寸圖經云二月生苗甚香莖靑紫葉似竹葉稍紫亦有似邪蒿亦有似麥門冬而短七月開黃花根赤色蘆頭有赤毛如鼠尾月令仲冬之月蕓始生皇氏云應陽气而出雜禮圖云蕓蒿也葉似邪蒿夏小正十二月采蕓爲廟采也顏師古急就章注云蕓蒿生熟皆可啖沈存中雲中人藏書用蕓今人謂之七里香者是也葉類豌豆作小叢生其葉極芬香葉間微白如粉污辟蠧殊驗南人采置席下能去蚤虱曽得數株於文潞公家移植祕閣按存中所云與本艸小異爾雅疏云權一名黃華郭注云今謂牛蕓艸爲黃華葉似苜蓿說文亦云蕓艸也似苜蓿然則牛蕓云者亦蕓類郭以時驗而言之存中之言殆此類耳

紫

蓀壁兮紫壇王逸注紫貝爲室壇仁傑按山海經闞澤多茈羸注紫色螺也固可用紫貝解然與上下文所云荷室椒堂桂棟蘭橑藥房蕙槾不類九歌魚鱗屋兮龍堂紫貝闕兮珠宮扵此用紫貝則宜紫壇之紫蓋紫艸也山海經勞山多茈艸注云一名茈戾中染紫爾雅藐一名茈艸根可以染紫說文茈艸也將此切本艸紫艸條云一名紫丹一名紫芙苗似蘭香莖赤節靑二月有花紫白色秋實白生碭山及楚地紫石花條云紫一作茈古紫茈通文苑作紫貝闕兮珠宮今本作朱王逸云朱丹其宮恐當以珠字爲正賈思勰云種紫宜軟良之地沙地亦善性耐水必須髙田三月種九月刈

華

華采兮若英仁傑按上下文浴蘭湯兮沐芳華采衣兮若英蘭也芳也華也若也四者皆香艸洪慶善以芳爲白芷固當至以華采爲五色采則因王逸誤而莫之能正山海經單狐之山多華艸漨水出焉爾雅葭一名華說文葭葦之未秀者詩葭菼掲掲正義引爾雅葭蘆菼薍云大車傳以菼爲蘆之初生則毛意以葭菼爲一陸璣云薍或謂之荻以今語驗之則蘆薍別艸也蘆葦之初生其名爲葭稍大爲蘆長成乃名葦耳本艸蘆根條其花名蓬嘉佑圖經云其狀似竹而葉抱莖生無枝花白作穗若茅花根亦若竹根而節疏爾雅蘆爲葭華郭璞云蘆葦也謂葭爲薕似萑而細髙數尺江東人呼爲薕謂葭爲薍似葦而小實中江東呼爲烏蓲其華皆名葭所謂蘆葦通一物也蒹今作薕者是也菼今以薪爨者是也今人罕能別蒹葭與蘆葦又北人以葦與蘆爲二物水傍下濕所生者皆爲葦甚細而長指人家池圃所植者爲蘆其幹差大深碧色者謂之碧蘆亦難得其筍味小苦堪食集韻采與彩通文色也詩蒹葭蒼蒼言其色之靑華爲蘆之未秀蓋尢靑嫩之時西京雜記太液池邊皆是雕胡紫萚之類長安人謂葭蘆之未解葉者爲紫萚云

苽

設苽梁只王逸注苽梁蔣實謂雕胡也言有苽梁之飯芬香且柔滑也仁傑按本艸菇根注云蔣艸也江南人呼爲茭艸蜀本圖經雲生水中葉似蔗荻久根盤厚夏月生菌堪噉名菇菜三年已上心中生臺如藕白軟中有黑脈亦堪噉名菇梁也陳藏器云菇菜雜鯽魚爲羮解酒毒生江東地澤菇葑上呂氏春秋云菜之美者越路之菌是也晉張翰見秋風起思之菇首生菇蔣艸心至秋如小兒臂更有一種小者擘肉如墨名烏郁人亦食之嘉佑圖經云葉如蒲葦軰春生筆謂之茭白歳久者生臺如兒臂謂之菇手今云菇首非是爾雅出隧一名蘧蔬郭璞云似土菌正謂此也南方人謂蘭爲菇亦緣此義其臺中黒者謂之茭郁兩浙下澤處菇根結久則並土浮於水上謂之菇葑刈去其葉便可耕蒔其苗有莖梗者謂之菇蔣艸至秋結實乃雕胡米也古人以爲美饌今饑歲人猶采以當糧西京雜記云太液池邊皆是雕胡紫萚緑節蒲叢之類菇之有米者長安人謂之雕胡菇之有首者謂之緑節是也廣志云菇以作席涅扵蒲賈思勰炊菇米法云菇榖盛葦囊中搗瓷器爲屑勿令作末納韋囊中令滿版土揉之取米一�可用升半炊如稻米按髙誘注呂氏春秋云越簵之箘謂竹筍也與陳藏噐所云意味頗差

蒓

膾苴蒓只王逸注苴蒓蘘荷也又九嘆蘘荷注蒓苴也洪慶善曰蒓普各匹沃二切或作蒓非是仁傑按說文蘘荷一名葍蒩博雅蒓苴蘘荷也集韻平聲蒓殊倫切水葵也通作蒓又入聲蒓字二切如上蘘荷也劉氏漢書刋誤論上林賦巴苴云苴蒓苴也此文云苴蒓者苴謂葍苴蒓謂水葵蓋二物也蘘荷自許叔重以前一名葍蒩至齊梁間猶呼覆葅覆葍音同俚俗訛耳逸作楚詞章句在說文後不知何緣以葍爲蒓曹憲博雅乃在隋世遵用逸說而已就逸說言之蘘荷一名蒓苴而此以苴蒓爲文蒓爲水葵明矣本艸蒓味甘三月至八月名絲蒓霜降以後至十二月名瑰蒓味苦澀取以爲羮猶勝雜菜蜀本圖經雲生水中葉似鳬葵浮水上采莖堪噉花黃白子紫色莖細如釵賈思勰種蒓法云近陂湖者可扵湖中種之近流水者可決水爲池種之水深則莖肥而葉少淺則葉多而莖瘦性易生不耐污糞穢入池卽死又有石蒓生南海石上南越志云似紫菜色靑

蘋

白蘋兮騁望與佳期兮夕張五臣云以諭張設忠正以待君命又烏萃乎蘋中仁傑按集韻薲或作蘋大荇也山海經昆侖之丘有艸曰薲其狀如葵其味如蔥呂氏春秋曰菜之美者昆侖之薲爾雅蘋一名萍其大者蘋注水中浮萍江東謂之薸本艸水薸條陳藏器雲水萍有三種大者曰萍葉圓闊寸許葉下有一點如水沫一名芣菜陸璣艸木疏云其麤大者謂之蘋季春始生可糝蒸爲茹蘇恭云大曰蘋中曰荇菜卽鳬葵也小者浮萍生溝渠間丘光庭云湖州圖經謂爲不滑蒓謬矣爾雅蘋大萍左傳蘋蘩薀藻之菜然則蘋爲萍類根不植泥生於水上今之呼爲浮萍者是也此文今本作白蘋者非是蘋蘩薀藻之菜孔頴達云薀藂也薀藂生故謂之聚藻按薀音溫自是一種水艸今淛西之人謂之薀艸取以糞田者是也集韻平聲薀烏昆切薀水艸也宋玉風賦起扵靑萍之末此云白蘋者丘光庭謂入夏有花其花正白故云或曰蘋花夏生而栁惲詩云汀洲采白蘋日莫江南春何也曰以此花色白故花時亦可呼爲白蘋也

蒿

吳酸蒿蔞王逸注蒿蘩艸也爾雅藩皤蒿邢昺疏云皤猶白也詩於以采蘩於沼於沚孔頴達正義引孫炎曰白蒿也然則非水菜言沼沚者謂於其傍采之也本艸唐本白蒿注云此蒿葉麤扵靑蒿從初生至枯白於眾蒿欲似艾者所在有之又云葉似艾上有白毛麤澀俗蓬蒿掌禹錫云蓬蒿可以爲葅故詩箋云以豆薦蘩葅陸璣云凡艾白色爲皤蒿今白蒿春始生及秋香美可生食又可蒸一名�胡北海人謂之旁勃故大戴禮夏小正傳曰蘩遊胡旁勃也孟詵云春初蒿最先諸艸而生

苴

膾苴蒓只王逸注蒓苴蘘荷也仁傑按說文蘘荷一名葍蒩本艸有白蘘荷陶隠居云今人呼赤者爲蘘荷白者爲覆葅同一種耳藥用白者蠱中者服其汁並臥其葉卽呼蠱主姓名亦主諸溪毒沙虱輩人家種白者亦云辟虵蜀本圖經云葉似初生甘蕉根似姜牙其葉冬枯嘉佑圖經云今荊襄江淮間多有之春初生其根堪爲葅其性好陰在木下者尢美潘嶽閒居賦云蘘荷依陰時藿向陽是也史遊急就篇云蘘荷冬日藏荊楚歲時記亦云仲冬蓋藏蘘以備冬儲幹寶搜神記云蔣士先中蠱家人密以蘘荷置席下忽笑曰蠱我者張小也乃収小自此解蠱藥多用之周禮庶氏以嘉艸除蠱宗懍謂嘉艸卽蘘是也赤者堪噉及作梅果用之蘇鶚演義云蘘荷似■﹝艸腷﹞苴而白■﹝艸腷﹞苴色紫花生根中花未散時可食久置則銷爛不爲實矣賈思勰曰蘘荷宜在樹陰下二月種之一種永生不須鉏微加糞以土覆其上八月初踏其苗令死不爾根不茂

蔞

吳酸蒿蔞王逸注蔞香艸也爾雅購一名蔏蔞郭璞注蔏蔞蔞蒿也生下田初生可啖江東用羮魚詩翹翹錯薪言刈其蔞陸璣云其葉似艾白色長數寸好生水邊及澤中正月根牙生旁莖正白食之香而脆美其葉又可蒸爲茹也

薠

薠蘅槁而節離王逸注薠艸秋生今南方湖澤皆有之洪慶善云薠音煩淮南子雲路無莎薠注云薠狀似葴上林賦薛莎靑薠張楫曰靑薠似莎生江湖雁所食南都賦艸則藨薴薠莞李善引郭璞山海注云薠靑薠似莎而大又七發掩靑蘋遊淸風蓋引呂氏春秋昆侖之蘋又引張楫子虛賦注曰靑蘋似莎而大仁傑按山海經陰山其艸多茆蕃郭璞注蕃音煩靑蕃似莎而大蓋蕃卽薠也薠蘋字相近易亂故白蘋兮騁望一作薠此薠蘅文亦或作蘋按莎艸莖葉都似三稜生下田蘋葉似荇菜生水中與莎不類似莎者薠也七發注引用良誤鄭氏周禮巾車注棼蔽云棼讀爲薠薠麻以爲蔽則薠又爲麻類

胡

索胡繩之■﹝糹麗﹞■﹝糹麗﹞王逸注香艸言紉索胡繩令澤好以善自約世也仁傑按胡謂葷菜也爾雅蒚山蒜說文蒜葷菜也一云菜之美者云夢之葷菜生山中名蒚本艸葫味辛陶隠居云今人謂葫爲大蒜謂蒜爲小蒜以其气類相似唐本注云此物煮爲羮臛極俊美圖經云今處處有之人家園囿所蒔也每頭六七瓣初種一瓣當年便成獨子葫至明年則復其本矣其花中有實亦葫瓣狀而極小爾雅說文所謂蒜葷菜者乃今大蒜也蒚乃小蒜也陸法言切韻曰張騫使西域得大蒜誤矣江南有山蒜又有一種似大蒜而多瓣者有葷气彼人謂之■﹝艸収﹞子江北則無夏小正云十有二月納卵蒜也者本如卵者也納者何納之君也蘇鶚演義云卵蒜俗謂之小蒜有十許子共一株二籜幕裹之名胡蒜尢辛又呼大蒜賈思勰云蒜宜良軟地九月初種五寸一株二年科皆如拳蘇鶚云者二月揠之否則獨科而黃中旬鉏之三徧無艸亦鉏三徧蓋古人虀臼用此洪慶善云胡繩謂艸有莖葉可作繩索者按離騷如以蕙爲綢杜蘅爲繚皆借香艸寓意云爾必曰莖葉可爲繩索則其說拘矣

繩

索胡繩之纚纚王逸云繩香艸而不能名其物仁傑按繩者繩毒也爾雅盱一名虺牀郭璞注蛇牀一名馬牀廣雅云一名繩毒一名思益一名棗棘一名墻蘼本艸一名蛇粟陶隠居云蛇牀子近道田野間甚多花葉正似蘼蕪嘉佑圖經云似小葉芎藭花白子如黍粒黃白色三月生苗髙二三尺葉靑碎作叢似蒿枝每枝上有花頭百餘結同一窠似馬芹類四五月開花又似散水

芭

傳芭兮代舞王逸注芭香艸名也洪慶善曰巴且艸一名芭蕉仁傑按集韻芭字云芭蕉艸名本艸有甘艸蕉陶隠居云本出廣州今東間並有根葉無異惟子不堪食耳蜀本圖經云俗呼芭蕉名生江南葉長丈許闊二尺餘莖虛軟嘉佑圖經云今出二廣閩中川蜀者有花閩廣者實極美可噉他處𨿽多而作花者亦少近歳都下往往種之甚盛皆芭蕉也蕉類亦多甘蕉乃是有子者葉大抵與芭蕉相類但其捲心抽漧作花初生大蕚如倒垂菡萏有十數層層皆作瓣漸大則花出瓣中極繁盛紅者如火炬謂之紅蕉白者如蠟色謂之水蕉其花大類象牙故謂之牙蕉其實亦有靑黃之別可曝漧寄逺北土得之以爲珍果閩人灰埋其皮令錫滑績以爲布

藑茅

索藑茅以筳篿王逸注藑茅靈也按爾雅釋艸云葍藑茅仁傑按說文藑字解云茅葍也一名舜又舜字解云艸也楚謂之葍秦謂之藑藑地連陰�則藑茅又謂之舜矣詩顏如舜華陸璣以爲木槿者按說文舜字之外別出蕣字解云木堇也古文省故詩卽用舜爲蕣木堇之舜與夐茅之舜不同也賈思勰云葍一名蔓根幽冀謂之燕葍正白可蒸以禦饑漢祭甘泉用之其華有兩種一種莖葉細而香一種莖赤气臭風土記曰葍蔓生被樹而生味甘一名甘獲夏統別傳注云獲葍也郭璞曰葍華有赤者爲藑藑葍一種耳又注葍云大葉白華根如芷正白可啖邢昺釋藑茅雲華白者卽名葍王彥輔塵史云退之雪詩疑是屑瓊瑰瓊爲赤玉此用之不審又晏元獻有揚州后土廟玉蘂花詩序云此花因王元之更名瓊花按李善文選注瓊赤玉也蓋王之誤晏公拒霜花詩用瓊房字紅蓼詩用瓊粒字正用此說仁傑按瓊與璇同有葵營旬宣二切詩報之以瓊琚毛公注云瓊玊之美者孔頴達曰瓊是玉之美名非玉名也書在璇璣孔安國注璇美玉說文於璇字亦云美玉也至瓊字乃云赤玉許叔重在毛公孔安國之後不知赤玉之說何所本郭氏爾雅注以藑爲赤華亦並緣瓊玉之義耳按葍爲白華其曰藑者秦楚方言之異非必赤華爲瓊也推此則后土祠花亦固可以名瓊晏公所據李善文選蓋本說文之解如此詩言采其葍云惡菜也此云香艸者始是賈思勰所分兩種白香而赤臭郭氏言赤白花良是顧不當以赤爲藑耳

掲車

畦畱夷與掲車爾雅掲車■﹝艸乞﹞藇仁傑按山海經景山北望少澤多萆藷藇郭璞注根似羊蹄可食今江南單呼爲藷音儲又劉氏漢書刋誤論上林論諸柘云諸山芋字當作藷集韻藇香艸■﹝艸乞﹞藇然則藷爲山芋藇爲掲車本二物也本艸拾遺云掲車味辛生彭城髙數尺白花

畱夷

畦畱夷與掲車王逸注畱夷香艸也洪慶善曰上林賦雜以畱夷張楫曰畱夷辛夷也顏師古曰畱夷香艸非辛夷辛夷乃木耳一云畱夷藥名

離騷艸木疏卷二

●欽定四庫全書

離騒艸木疏卷三

﹝宋﹞吳仁傑撰

橘

後皇嘉植橘徠服兮受命不遷生南國兮王逸注言橘生江南徙種北地則化而爲枳屈原自比志志如橘亦不可移洪慶善引廣異志云橘爲木白華赤實皮旣馨香又有善味仁傑按山海經荊山多橘櫾櫾與柚同尙書厥包橘柚錫貢孔安國注小曰橘大曰柚本艸橘柚條唐本注云柚皮味甘橘皮味辛而苦柚肉如橘有甘有酸酸者壺甘俗謂橙爲柚非也呂氏春秋果之美者有云夢之柚郭璞云柚似橙而大於橘橘柚皆爲甘也陳藏器云橘柚類有朱柑乳柑黃柑石柑沙柑朱橘乳橘榻橘山橘黃淡子以乳柑爲上永嘉譜又有沙橘綿橘荔枝橘穿橘油橘金橘自然橘凍橘狗橘朱欒香欒包橘蜜覃鄭康成說書厥包橘柚乃三物包音普膠切或云蜜覃是也又黃橘早黃橘緑橘嘉佑圖經云木髙一二丈葉與枳無辧刺出於莖間夏初生白花六月七月而成實至冬而黃熟可啖今醫方用黃橘靑橘兩物不言柚豈靑橘是柚之類乎然黃橘味辛靑橘味苦今之靑橘似黃橘而小與舊說大小苦辛不類別是一種耳又有一種拘櫞如小瓜狀皮若橙而光澤可愛肉厚味短而香氛大勝甘橘置衣笥中則數日香不歇閩廣江西有之謂之香櫞沈存中云本艸注橘皮味苦柚皮味甘此誤也柚皮極苦不可向口皮甘者乃橙耳陳藏器云舊說江南爲橘江北爲枳今江南俱有枳橘江北有枳無橘此自是種別非關變也仁傑按周官橘踰淮北爲枳地气使然又晏子曰橘生江北爲枳水土異也今江北有枳無橘則其說驗矣陳氏之說恐未之思也張勃吳錄建安郡有橘冬月於木上覆裹之至明年春夏色變靑黒味絕美上林賦盧橘夏熟盧黒色也

桂

雜申椒與菌桂兮豈惟紉夫蕙茝王逸注椒桂皆香木蕙茝皆香艸以諭賢者洪慶善云言賢無大小皆在所用又云箘字從竹仁傑按本艸有菌桂杜桂桂三種菌桂條云生交趾桂林山谷巖崖間無骨圓如竹陶隠居云仙經用菌桂三重者良唐本注云菌者竹名古方用筒桂者是葉中三道文理緊宻薄如竹蜀本圖經云葉似柿葉而尖狹光淨花白蘂黃四月開五月結實木皮靑黃薄捲若筒者名筒桂厚硬味薄者名板桂又牡桂條陶隠居云今俗用牡桂狀似桂而扁薄皮色黃脂肉甚少气如木蘭味亦類桂不知當是別木抑猶是桂之老宿者唐本注云古方用木桂或云牡桂卽今木桂及單名桂者是也此桂花子與菌桂同惟根倍長蜀本圖經云葉狹長於箘桂一二倍嫩枝謂之桂枝又名肉桂削去上皮曰桂心其厚皮者名木桂又桂條陶隠居云湘州有小桂經云葉似栢葉澤黒皮黃心赤齊武帝時湘州送此木植之芳林苑中今東山有桂皮气麤相類而葉乖異亦能淩冬恐或是牡桂時人多呼月桂正謂皮赤耳唐本注云菌桂表裏無毛而光澤牡桂葉長尺許陶云小桂或云其葉小者引經云似栢葉驗之殊不相類不知此言從何而出掌禹錫云按此有三種菌桂似柿葉牡桂似枇杷葉此云枇杷葉者陶仕齊爲諸王侍讀得見此木而言也蘇恭但知有二種不能細尋事迹而云陶誤陳藏器云箘桂牡桂桂心同是一物皮厚者必嫩薄者必老嫩者辛香兼又筒捲老必味淡自然板薄板薄者卽牡桂也筒捲者卽箘也古方有筒桂字似箘字後人誤書之嘉佑圖經云牡桂去皮名桂心今所謂官桂也箘薄如竹大枝小枝皮俱是筒人家園圃亦有種者移植於嶺北則气味殊少辛辣三月四月生花全類茱萸九月結實今人多以裝綴花果作筵具其葉甚香可用作飲中品又有天竺桂云生西胡國今亦稀有仁傑按爾雅梫一名木桂郭璞注南方呼桂厚皮者爲木桂桂葉似枇杷而大白華華而不著子叢生巖嶺冬夏常靑間無雜木邢昺云牡桂是也按箘桂得名正以其緊薄如竹故以箘簵之菌名之以別木桂厚皮者耳箘桂一名筒桂而木桂一名板桂筒不離竹板不離木大抵以竹言薄木言厚也𨿽箘筒字近寫易誤只用箘字其義亦明陳藏器厚嫩老薄之說正爾相反也小山招隠曰攀援桂枝兮聊淹畱白樂天去杭日有別萱桂詩云桂有畱人名謂此又至蘇有東城桂詩云子墮本從天竺寺根盤今在闔閭城自注云舊說杭天竺寺每歲秋中有月桂子墮樂天所云桂意卽今所謂木犀者又謂之巖桂故曽文淸詩雲團圓巖下桂表表木中犀是亦桂之別種然前輩多卽以爲桂蘇養直巖桂詩云已是小山來眼界是也惟蘭齋不然賞木犀花有武陵曽識最髙枝之句又長短句云三閭未識孤妍離騷遺恨千年豈欲三閭於桂之外別樹巖桂如蘭與石芥之比乎

椒

雜申椒與菌桂又步餘馬於蘭臯兮馳椒丘且焉止息五臣云行息依蘭椒不忘芳香以自潔也仁傑按山海經琴鼓之山多椒柘郭璞注椒爲木小而叢生下有萆本則蠚死爾雅檓大椒郭璞注云今椒木叢生實大者名爲檓詩唐風雲椒聊且陸璣疏云椒似茱萸有鍼刺葉堅而滑澤今成臯諸山間有椒謂之竹葉椒可著飲食中東海諸島上亦有椒枝葉皆相似子長而不圓甚香其味似橘皮本艸有秦椒蜀椒兩種蜀椒一名巴椒一名唐藙唐本注云秦椒葉及莖子皆似蜀椒但味短實細掌禹錫云蜀椒出成都秦椒出天水隴西圖經云今南北所生一種椒其實大於蜀椒當以實大者爲秦椒服食藥當用蜀椒蜀椒髙四五尺四月結子無花但生於葉間如小豆顆而圓皮紫赤色此椒及江淮北土皆有之但不及蜀中者皮肉厚气味濃耳又施州有崖椒閩中江東有黨子淹藏作果品吳越春秋越以甘蜜圓欓報吳則黨之相贈尙矣山海經景山之艸亦名秦椒郭注子似椒而細葉是也王逸注申椒云申重也其芳小重之乃香至九章露申辛夷死林薄兮亦以申爲重按申當作柛爾雅木自斃曰柛此與申椒義不同賈思勰云椒於二三月移之先作熟穰泥掘出卽泥封根埋之又熟時收取黒子四月初畦種之方三寸一子篩土蓋其上常澆令潤生髙數寸連雨時移之性不耐寒若陽中之樹冬須艸裹不裹卽死其生陰中者少稟寒气則不用裹一木之性寒暑異質所謂習與性成者離騷於椒不能無感亦以此歟

松

飲石泉兮蔭松栢王逸注言己𨿽在山中猶飲石泉蔭松栢飲食居處動以香潔自修飾也五臣云飲淸潔之水蔭堅實之木仁傑按山海經錢來之山多松元艸松節條陶隠居云比來苦腳弱人釀松節酒皆愈松柏皆有脂潤又淩冬不雕理爲佳物但人多忽近易之耳唐本注雲松上緑衣名艾蒳蕭炳云有五葉者一叢五葉如釵名五粒松嘉佑圖經云今松實作果品其花上黃粉名松黃山人及時拂取作湯甚佳但不堪寄逺五粒字當讀爲鬣音之誤也言每五鬣一葉或有兩鬣三鬣者松久則實繁中原𨿽有然不及塞上者佳崔寔曰正月自朔曁晦可移植松柏雜木髙麗圖經云廣錫永三州多大松惟五葉者乃結實羅州道亦有之不若三州之富始生謂之松房狀如木瓜靑潤致宻得霜乃拆其實始成而房乃作紫色俗𨿽果肴羮餅亦用之不可多食令人嘔不已又取松之柔條細削成縷搥壓成綫織而爲扇上有花紋不減穿藤之巧又有杉扇惟以白杉木劈削如紙貫以采組相比如羽亦可招風

柏

飲石泉兮蔭松柏仁傑按山海經丹燻之山其上多柏爾雅柏一名椈本艸柏實條陶隠居云柏葉實亦爲服餌所重唐本注云枝節煮以釀酒主風痺蜀本圖經云此用偏葉者今所在皆有嘉佑圖經云三月開花九月結子其葉名側柏出宻州者佳𨿽與他相類而其葉皆側向而生道家靈作柏葉湯古柏葉尢奇今益州諸葛孔明廟中大柏木相傳是蜀世所植人多采服其味甘香於常柏也

辛夷

辛夷楣兮藥房按本艸辛夷一名辛矧一名侯桃一名木房陶隠居云今出丹陽近道形如桃子小時气辛香卽離騷所呼辛夷者陳藏器云此花江南地暖正月開北地寒二月開初發如筆北人呼爲木筆花其花最早南人呼爲迎春掌禹錫按蜀本圖經云木髙數仞葉似柿葉而狹長花色白而帶紫花落而無子夏杪復著花如小筆又有一種三月花開四月花落子赤似相子花葉與無子者同今苑中有一本髙三四丈花葉一如圖經所說身徑二尺許去根三尺已來便有枝柯繁茂可愛花落復生葉至夏初還生花經秋歷冬葉落花漸大如有毛小桃至來年正月二月始開花是興元府進來經二十餘載方結實以此推之卽是年歲淺者無子非有二種也開花早晚亦隨南北節气寒溫耳王逸此文注云辛夷香艸以作戶楣洪慶善云辛夷木大連合抱逸云香艸非也又上林賦雜以畱夷張楫曰畱夷新夷也顏師古曰畱夷香艸也新夷乃木耳甘泉賦列新雉於林薄服虔曰新雉香艸也雉夷聲相近顏師古曰新雉卽新夷耳爲木甚大非香艸也其木枝葉皆芳仁傑按韓退之詩辛夷花髙最先開辛夷固木名諸家謂之香艸蓋亦有說山海經繡山其艸多芍藥郭璞注云芍藥一名辛夷此與逸說相符第本艸芍藥一名白術一名余容一名犁食一名解倉一名鋋不著辛夷之名不知郭本於何書又芍藥毛氏以爲香艸陸璣疏乃云今芍藥無香气非是也未審今何艸按日華子云芍藥便是芍藥花根今芍藥花亞於牡丹又牡丹亦謂之木芍藥二花不可謂無香气陸氏之說殊不可曉本艸又出新雉木條疑甘泉賦所謂新雉自是一種非辛夷也

木蘭

朝搴阰之木蘭王逸注木蘭去皮不死以諭讒人困己己受天性不可變也仁傑按本艸木蘭一名林蘭一名杜蘭皮似桂而香生零陵山谷陶隠居云狀如楠皮甚薄而味辛香今益州有之皮厚狀如厚朴而气味爲勝唐本注云似箘桂葉其葉气味辛香不及桂也蜀本圖經云木髙數仞似箘桂葉有三道縱文皮如板桂有縱橫文嘉佑圖經云此與桂枝全別而韶州所生乃云與桂同是一種取外皮爲木蘭中肉爲桂心蓋是桂之一種耳任昉述異記云木蘭川尋陽江中多木蘭又七里洲中有魯班刻木蘭舟至今在洲中今詩家云木蘭舟出於此王彥賓云離騷九歌言蕙蘭石蘭椒蘭幽蘭出艸也惟蘭橑蘭栧爲木蘭謂以此木爲欀及柂也按騷人寓意香艸以爲屋室舟楫之飾耳如蓀橈藥房荷屋之類皆用此意不可拘酉陽雜俎云木中一歲再發花者惟木蘭爲然今按木蘭四時著花又有四月著花者謂之夏木蘭雜俎恐誤

莽

夕攬洲之宿莽仁傑按山海經朝歌之山有莽艸焉可以毒魚郭璞云今用之殺魚又葌山有木焉其狀如裳而赤葉名曰芒艸可以毒魚爾雅葞春艸郭璞注引本艸云一名芒艸按本艸莽艸一名葞一名春艸陶隠居云今東間處處皆有葉靑辛烈者良人用搗以和米內水中魚吞卽浮出人取食之無妨莽字一作菵字今俗呼菵艸也掌禹錫云今呼菵艸郭云芒艸所見本異也圖經云木若石楠而葉稀無花實一說藤生繞木石開古方皆用菵艸今醫家取其葉用之甚效此木也而爾雅釋艸云春艸釋藥曰莽艸也郭璞云一名芒艸芒菵音近故爾然謂之艸者乃蔓生者是也按郭以莽爲芒者正以山海經有莽艸芒艸皆可毒魚故通之耳此正陶隠居所云用以取魚與山海經合三閭所稱艸木多出於山海經此爲莽艸無疑王逸不見山海經以意言之云艸冬生不死者楚人名曰宿莽非也然逸初不指名爲捲施艸其後郭璞注爾雅捲施艸拔心不死乃引離騷云宿莽也是說蓋祖於逸所謂冬生不死者其實逸說亦自無所本

楸

望長楸而太息王逸注長楸大梓言已顧望楚都大梓木而悲嘆仁傑按山海經虖勺之山其上多梓又堇理之山多美梓郭璞注雲山楸也又陽華之山多苦莘其狀如橚郭注橚卽楸字也爾雅小葉曰榎大而皵楸郭注楸細葉者爲榎樊光云木老而皮麤皵者爲楸木少而皮麤皵者爲榎又椅梓注云卽楸也又楰鼠梓注云楸屬也陸璣云其枝葉木理如楸山楸之異者今謂之苦楸本艸梓白皮條蕭炳云木似桐而葉小花紫日華子云梓皮有數種惟楸梓佳圖經云鼠李一名鼠梓然鼠李花實都不相類恐別一物而名同也梓之入藥當用有子者楸梓官寺及人家園亭多植之賈思勰云楸梓二本相類白色有角生子者爲梓或名子楸或名色楸黃色無子者爲栁楸亦呼荊黃楸也楸旣無子可於大樹四面掘坑取栽移之兩步一根兩畝一行也韻語陽秋色香韻勝見於杜子美梅聖兪詩要把楸花媚逺天言其色也楸木馨香倚釣磯言其香也紫蓋靑幢木聳向白玉墀髙艷不近俗直許天人窺言其韻也義采其葉傅瘡立愈云

黃棘

借光景以往來兮施黃棘之枉策王逸注黃棘棘刺也言願借神光電景飛注往來施棘之刺以爲馬策言其急疾也洪慶善曰言己之所以假延日月往來天地之間無以自處者以其施黃棘之枉策故也初懷王二十五年與秦盟於黃棘其後爲秦所欺卒客於秦今頃襄任用姦回將至亡國是施黃棘之枉策也黃棘地名仁傑按借光景以往來猶離騷經聊假日以偸樂逸注云神光電景非是又以黃棘爲棘刺而不知所據今按山海經苦山有木焉黃華而圓葉其實如蘭離騷艸木多用山海經九章蓋取諸此地名之說誤也本艸木部有赤棘白棘唐本注引切韻曰棘小棗也花葉莖實俱類棗嘉佑圖經云枸杞一名仙人杖而枸杞有鍼者一名枸棘今此所名黃棘以花黃得名又其實如蘭則用爲馬策者特取其香耳不以刺爲嫌也惟椒亦然

離騷艸木疏卷三

●欽定四庫全書

離騷艸木疏卷四

﹝宋﹞吳仁傑撰

薋

薋菉葹以盈室兮王逸注三者皆惡艸以諭讒佞盈滿於側薋蒺藜也詩楚楚者薋洪慶善曰今詩薋作茨爾雅亦作茨布地蔓生細葉子有三角薋音甆仁傑按陸法言字書云薋蒺藜詩作茨說文又作薺本艸蒺蔾條云一名旁通一名屈人一名止行一名材羽一名升推一名卽梨一名茨陶隠居云多生道上子有刺狀如蓤而小長安最饒人行多著木屐軍家鑄鐡作之以布散路易云據於蒺蔾言其凶傷詩云墻有茨不可掃也以刺梗穢集韻薋津私切引博雅云苙■﹝艸仇﹞薋一曰菜生水中按顧野王云薋菜生水中字從艸從貲陸法言亦作薋與集韻不同博雅謂苙爲白芷按本艸芷無名其葉名蒿宜誤以蒿爲苙耶

菉

菉王逸注菉王芻也爾雅菉一名王芻郭璞云菉蓐也今呼鴟腳莎詩瞻彼淇澳菉竹猗猗仁傑按本艸以爲藎艸云葉似竹而細葉薄莖亦圓小俗名菉蓐艸

葹

葹王逸注枲耳也按爾雅捲耳一名苓耳亦云胡枲江東呼爲常枲形似鼠耳叢生如盤陸璣詩疏云葉靑白色似胡荽白華細莖蔓生四月中生子如婦人耳璫幽州人謂之爵耳本艸枲耳一名葹一名地葵一名蒼耳一名常思菜陶隠居云一名羊負來者中國無此從外國羊毛中來圖經云其實多刺俗呼道人頭仁傑按沈約郊居賦云陸卉則紫鱉緑葹是也永嘉志一名兼絲

艾

戶服艾以盈要兮謂幽蘭其不可佩王逸注艾白蒿也言楚國戶服白蒿以爲芬芳反謂幽蘭臭惡不可佩以言君愛暱讒佞憎逺忠直而不肯進也仁傑按王度記大夫鬯酒以蘭芝庻人以艾則蘭艾之分尙矣爾雅艾一名冰臺郭璞注卽今蒿艾也逸以艾爲白蒿按艾蒿與白蒿不同白蒿詩所謂蘩也詩有采蘩有采艾本艸有白蒿條又別出艾葉條嘉佑圖經云艾初春布地生苗莖類蒿而葉皆白又云白蒿葉上有白毛從初生至枯白於眾蒿頗似細艾按蒿與白蒿相似耳便以艾爲白蒿則誤矣

茅

蘭芷變而不芳兮荃蕙化而爲茅五臣云茅惡艸以諭讒臣仁傑按說文茅菅也爾雅藗一名壯茅郭璞云白茅屬邢昺云茅之不實者也本艸茅根條云一名蘭根一名茄根一名地菅一名地筋一名兼杜陶隠居云此卽今白茅詩云露彼菅茅其根如渣芹甜美嘉佑圖經云春生芽布地如鍼俗間謂之茅鍼亦可噉夏生白花茸茸然至秋而枯其根玉潔白又有菅亦茅類也陸璣艸木疏云菅似茅而滑無毛根下五寸中有白粉者柔韌宜爲索漚之尢善其未漚者名野菅詩白茅菅兮

蕭

何昔日之芳艸兮今直爲此蕭艾也洪慶善引顏師古云齊書太祖曰詩人采蕭蕭卽艾也蕭自是香蒿古祭祀所用艾卽今之灸病者名旣不同本非一物詩云彼采蕭兮彼采艾兮是也淮南�膏夏紫芝與蕭艾俱死蕭艾賤艸以諭不肖仁傑按祭用鬯酒諸侯以薫大夫以蘭芝士以蕭庻人以艾謂蕭艾爲賤艸固有自來詩正義引爾雅蕭然李巡曰荻一名蕭陸璣云今人謂之荻蒿或謂之牛尾蒿似白蒿白葉莖麤科生多者數十莖可作燭有香气故祭祀以脂爇之許叔重以爲艾蒿非也郊特牲云旣奠然後爇蕭注以爲取蕭祭脂是也

葛

石磊磊兮葛蔓蔓王逸注言已欲服芝艸求之不得但見葛艸蔓蔓五臣云亦猶賢哲難逢諂諛者眾也仁傑按爾雅葛亦名雞齊一名鹿藿一名黃斤唐本注云葛根入土五六寸已上者名葛脰微有毒嘉佑圖經云春生苗引藤蔓長一二丈紫色葉頗似楸葉而靑七月著花似豌豆花不結實根形如臂紫黒色下品有葛粉條卽此也又有野葛蔓生出丹州以南葉似柿葉人食之卽死嶺表錄異云野葛毒艸也俗呼胡蔓艸通名鉤吻

萹

解萹薄與雜菜兮洪慶善引爾雅曰竹萹蓄注云似小梨赤莖節好生道傍本艸云亦呼爲萹竹萹薄謂萹蓄之成聚者按萹蓄雜菜皆非芳艸此言觧篇薄而備芳亦猶宿莽以爲交佩也仁傑按郭璞注爾雅菉王蒭及竹萹蓄皆引詩緑竹猗猗爲證蓋毛公以緑爲王芻竹爲萹竹也陸璣艸木疏云緑竹一艸名其莖葉似竹靑緑色髙數尺今淇澳傍生此人謂爲緑竹孔頴達云此說非也詩有終朝采緑則緑與竹別艸故傳依爾雅以王芻與萹竹異也按終朝采緑之緑固可指爲王芻集韻菉或作■﹝艸緑﹞云王芻也詩用緑字古文從省耳至竹字則有兩音萹竹之竹從勅六切冬生艸之竹從張六切字同音異不可紊也淮南云淇衛箘簵漢書下淇園之竹故蘇黃門解緑竹詩云今淇上多竹王荊公詩義亦云虛而節直而和皆不用毛氏故訓惟離騷菉與萹則正爾用王芻萹竹二物也本艸萹蓄條陶隠居云布地上花節閒白葉細緑蜀本圖經云葉如竹莖細如釵股嘉祜圖經云葉似瞿麥根如蒿根

薺

故荼薺不同畝兮王逸注言忠佞不同朝也洪慶善云言荼苦薺甘故不同畝而生也爾雅蒫薺實也又菥蓂大薺郭璞注云葉細俗呼爲老薺本艸薺條云味甘陶隠居云薺類甚多此是今人可食者葉作菹羮亦佳陳士良雲實可呼菥蓂又■﹝艸折﹞蓂條云味辛唐本注引爾雅是大薺然驗其味甘而不辛也蜀本云似薺菜而葉細俗呼爲老薺陳藏器云大薺卽葶藶非■﹝艸折﹞蓂也仁傑按爾雅蕇葶藶郭璞注實葉皆似芥廣雅云又云狗薺嘉佑圖經云葶藶初春生苗髙六七寸有似薺根白枝莖靑三月開花微黃結角子扁小如黍粒微長黃色此艸至夏則枯按月令孟夏之月靡艸死鄭康成注云舊說靡艸薺葶藶之屬淮南書云薺冬生夏死董仲舒雨雹對云建巳之月爲純陽不容都無復陰也但陽气之極耳薺麥枯由陰殺也建亥之月爲純陰不容都無復陽也但陰气之極耳薺麥始生由陽升也此說恐未然月令仲冬蕓始生荔挺出皇氏云以其俱香艸故應陽气而出是月陽气始萌故也若孟冬之月六陰用事薺特乘陰气之盛而生耳非由陽升耳至孟夏六陽用事而薺枯焉是又陽極而然亦非陰殺之故若薺生於仲冬而枯於仲夏乃當如前說耳

榝

榝又欲充夫佩幃王逸注榝茱茰也似椒而非椒諭似賢而非賢也幃盛香之囊以諭親近洪慶善曰爾雅椒榝醜菜注云榝似茱茰而小赤色仁傑按本艸吳茱茰一名藙陶隠居云禮記名藙而俗中呼爲榝子當是不識藙字而呼以榝耳唐本注云爾雅椒屬亦有榝名陶誤也圖經云茱茰結實似椒子嫩時微黃至成熟則深紫爾雅釋艸云無荑一名蔱蘠本艸作■﹝艸殿﹞塘蘇恭云字之誤也又釋木云無姑其實夷郭璞注無姑姑楡也取皮漬之所謂無荑也圖經無荑大气臭按無荑𨿽气臭有蔱名殊非椒類本艸有蔓椒條一名豕椒一名豬椒一名彘椒一名狗椒陶隠居雲山野處處有俗呼爲椒似椒■﹝艸黨﹞小不香爾一名柿椒按茱萸一名榝子蕪荑一名榝蘠蔓椒一名■﹝艸柿﹞榝三者皆有椒名集韻艸名或從艸說文云似茱茰許叔重在王逸前故郭璞用許說爲正顏師古急就章注亦云茱茰似椒而大則榝但似茱茰耳與茱茰非一物也蔓椒旣有狶狗諸名又小不香爲此物無疑今吳中謂之臭椒又謂之野椒是也博雅云柷榝欓越椒茱茰也合四物爲茱茰尢非

篁

余處幽篁兮終不見天路險難兮獨後來五臣云篁竹叢言己不得見君讒邪蔽塞也洪慶善引漢書篁竹之中注云竹叢也竹田曰篁西都賦云筱簜敷衍編町成篁注篁竹墟名仁傑按爾雅竹有簜有莽有桃枝有鄰有簢有筱有箭戴凱之竹譜有筀有棘有箘簵有籦籠有■﹝豈﹞■﹝耶﹞有篃有雞脛廣志有攡竹■﹝思﹞竹■﹝曼﹞竹雲母竹溪竹利竹永嘉譜有慈竹石竹綿筀竹茅竹菡■﹝朶﹞竹雙竹亶竹慈孝竹粘翠竹苦油竹蘆棲竹大箴竹一曰月竹公孫竹方竹紫竹江南竹斑竹湘江竹本艸有■﹝堇﹞竹扁竹苦竹甘竹而篁竹在眾竹中最其下故見斥於離騷比之讒邪正以其叢薄幽昧蔽塞而巳唐劉寛夫有竹記其略曰有竹叢生日光不透陰气來凝一庭常昏忘時失序病其蔽翳因命斤斧有質微而葉笨■﹝尊﹞者芟之聚而曲者去之其獨立自持者保之去其邪者存其正者其說蓋祖離騷之遺意云

離騷艸木疏卷四

●離騷艸木疏後序

仁傑少喜讀離騷文今老矣猶時時手之不但覧其昌辭正以其竭忠盡節凜然有國士之風每正冠斂衽如見其人凡芳艸嘉木一經品題者謂皆可敬也因按爾雅神農書所載根莖花葉之相亂名實之異同悉本本元元分別部居次之於槧會萃成書區以別矣夫榝似椒蕭艾似■﹝艸緐﹞與夫紫■﹝艸﹝幸匊﹞之似蘭及巳之似杜蘅猶夫大佞之於忠鄕願之於徳也得是書形見色屈或庶幾焉舉無以亂其眞昔劉杳爲艸木疏二卷見於本傳其書今亡矣杳疏凡王逸所集者皆在焉而仁傑獨取諸二十篇之文故命曰離騷艸木疏夫子不云乎詩可以興可以觀可以羣可以怨邇之事父遠之事君多識於鳥獸艸木之名班固譏三閭怨恨懷王是未知離騷之近於詩而詩之可以怨也劉勰亦譏三閭鴆鳥媒娀女爲迂怪詭異之說又王逸注鴆媒謂鴆食虵羽有毒可以殺人者按鴆有二焉瑤碧之山有鳥如雉其名曰鴆郭璞謂此更一種非食蛇者也離騷之文多怪怪奇奇亦非鑿空置辭實本之山經其言鷖鸞皇鴆鳥與詩麟騶鳯凰何異勰又何足以知之離騷以薌艸爲忠正蕕艸爲小人蓀芙蓉以下凡四十有四種猶靑史忠義獨行之有全傳也薋菉葹之類十一種傅著卷末猶佞幸姦臣傳也彼旣不能流芳後世姑使之遺臭萬載云歲在慶元丁已四月三日通直郎行國子錄河南吳仁傑書

●跋

國錄吳先生以淹該之學從政之暇訓釋諸書譬引後進不爲不多比以離騷艸木疏見屬刋於羅田縣庠吁逺矣哉慶元庚申中秋日河南方燦識

州學生張師尹校對羅田縣縣學長杜醇同校正免解進士蘄州學正充羅田縣縣學講書吳世傑校正

