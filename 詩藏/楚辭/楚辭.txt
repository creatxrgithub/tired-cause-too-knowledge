楚辭

離騷九歌東皇太一九歌雲中君九歌湘君九歌湘夫人九歌大司命九歌少司命九歌東君九歌河伯九歌山鬼九歌國殤九歌禮魂天問九章惜誦九章涉江九章哀郢九章抽思九章懷沙九章思美人九章惜往日九章橘頌九章悲回風遠遊卜居漁父九辯招魂大招惜誓招隱士七諫初放七諫沈江七諫怨世七諫怨思七諫自悲七諫哀命七諫謬諫哀時命九懷匡機九懷通路九懷危俊九懷昭世九懷尊嘉九懷蓄英九懷思忠九懷陶壅九懷株昭九嘆逢紛九嘆離世九嘆怨思九嘆遠逝九嘆惜賢九嘆憂苦九嘆湣命九嘆思古九嘆遠遊九思逢尢九思怨上九思疾世九思憫上九思遭厄九思悼亂九思傷時九思哀歲九思守志

離騷

帝髙陽之苗裔兮﹐朕皇考曰伯庸。攝提貞於孟陬兮﹐惟庚寅吾以降。皇覽揆余初度兮﹐肇錫余以嘉名﹕名余曰正則兮﹐字余曰靈均。紛吾旣有此內美兮﹐又重之以修能。扈江離與辟芷兮﹐紉秋蘭以爲佩。汨余若將不及兮﹐恐年歲之不吾與。朝搴阰之木蘭兮﹐夕攬洲之宿莽。日月忽其不淹兮﹐春與秋其代序。惟艸木之零落兮﹐恐美人之遲暮。不撫壯而棄穢兮﹐何不攺乎此度﹖乘騏驥以馳騁兮﹐來吾道夫先路﹗昔三後之純粹兮﹐固眾芳之所在。雜申椒與菌桂兮﹐豈維紉夫蕙茝﹗彼堯﹑舜之耿介兮﹐旣遵道而得路。何桀紂之昌披兮﹐夫惟捷徑以窘步。惟黨人之偸樂兮﹐路幽昧以險隘。豈余身之僤殃兮﹐恐皇輿之敗績﹗忽奔走以先後兮﹐及前王之踵武。荃不揆余之中情兮﹐反信讒以齌怒。余固知謇謇之爲患兮﹐忍而不能捨也。指九天以爲正兮﹐夫惟靈修之故也。曰黃昏以爲期兮﹐羌中道而攺路﹗初旣與余成言兮﹐後悔遁而有他。余旣不難夫離別兮﹐傷靈修之數化。余旣滋蘭之九畹兮﹐又樹蕙之百畝。畦畱夷與揭車兮﹐雜杜衡與芳芷。冀枝葉之峻茂兮﹐原俟時乎吾將刈。𨿽萎絕其亦何傷兮﹐哀眾芳之蕪穢。眾皆競進以貪婪兮﹐憑不厭乎求索。羌內恕己以量人兮﹐各興心而嫉妒。忽馳騖以追逐兮﹐非余心之所急。老冉冉其將至兮﹐恐修名之不立。朝飲木蘭之墜露兮﹐夕餐秋菊之落英。苟餘情其信姱以練要兮﹐長顑頷亦何傷。掔木根以結茝兮﹐貫薜荔之落蕊。矯菌桂以紉蕙兮﹐索胡繩之纚々。謇吾法夫前修兮﹐非世俗之所服。𨿽不周於今之人兮﹐願依彭咸之遺則。長太息以掩涕兮﹐哀民生之多艱。余𨿽好修姱以鞿羈兮﹐謇朝誶而夕替。旣替余以蕙纕兮﹐又申之以攬茝。亦余心之所善兮﹐𨿽九死其猶未悔。怨靈修之浩蕩兮﹐終不察夫民心。眾女嫉余之蛾眉兮﹐謠諑謂余以善淫。固時俗之工巧兮﹐偭規矩而攺錯。背繩墨以追曲兮﹐競周容以爲度。忳郁邑余佗傺兮﹐吾獨窮困乎此時也。寧溘死以流亡兮﹐余不忍爲此態也。鷙鳥之不羣兮﹐自前世而固然。何方圜之能周兮﹐夫孰異道而相安﹖屈心而抑志兮﹐忍尢而攘詬。伏淸白以死直兮﹐固前聖之所厚。悔相道之不察兮﹐延佇乎吾將反。回朕車以復路兮﹐及行迷之未遠。步餘馬於蘭臯兮﹐馳椒丘且焉止息。進不入以離尢兮﹐退將復修吾初服。制芰荷以爲衣兮﹐集芙蓉以爲裳。不吾知其亦已兮﹐苟餘情其信芳。髙余冠之岌岌兮﹐長余佩之陸離。芳與澤其雜糅兮﹐惟昭質其猶未虧。忽反顧以遊目兮﹐將往觀乎四荒。佩繽紛其繁飾兮﹐芳菲菲其彌章。民生各有所樂兮﹐余獨好修以爲常。𨿽體解吾猶未變兮﹐豈余心之可懲。女媭之嬋媛兮﹐申申其詈予﹐曰「鯀婞直以亡身兮﹐終然殀乎羽之野。汝何博謇而好修兮﹐紛獨有此姱節﹖薋菉葹以盈室兮﹐判獨離而不服。」眾不可戶說兮﹐孰云察余之中情﹖世並舉而好朋兮﹐夫何煢獨而不予聽﹖依前聖以節中兮﹐喟憑心而歷玆。濟沅﹑湘以南徵兮﹐就重華而陳詞﹕啟《九辧》與《九歌》兮﹐夏康娛以自縱。不顧難以圖後兮﹐五子用失乎家巷。羿淫遊以佚畋兮﹐又好射夫封狐。固亂流其鮮終兮﹐浞又貪夫厥家。澆身被服彊圉兮﹐縱欲而不忍。日康娛而自忘兮﹐厥首用夫顚隕。夏桀之常違兮﹐乃遂焉而逢殃。後辛之菹醢兮﹐殷宗用而不長。湯﹑禹儼而祗敬兮﹐周論道而莫差。舉賢才而授能兮﹐循繩墨而不頗。皇天無私阿兮﹐覽民徳焉錯輔。夫維聖哲以茂行兮﹐苟得用此下土。瞻前而顧後兮﹐相觀民之計極。夫孰非義而可用兮﹖孰非善而可服﹖阽余身而危死兮﹐覽余初其猶未悔。不量鑿而正枘兮﹐固前修以菹醢。曾歔欷余郁邑兮﹐哀朕時之不當。攬茹蕙以掩涕兮﹐霑余襟之浪浪。跪敷衽以陳辭兮﹐耿吾旣得此中正。駟玉虯以乘鷖兮﹐溘埃風余上徵。朝發軔於蒼梧兮﹐夕余至乎縣圃。欲少畱此靈瑣兮﹐日忽忽其將暮。吾令羲和弭節兮﹐望崦嵫而勿迫。路曼曼其修遠兮﹐吾將上下而求索。飲余馬於咸池兮﹐總余轡乎扶桑。折若木以拂日兮﹐聊逍遙以相羊。前望舒使先驅兮﹐後飛廉使奔屬。鸞皇爲余先戒兮﹐雷師告余以未具。吾令鳳鳥飛騰兮﹐繼之以日夜。飄風屯其相離兮﹐帥云霓而來禦。紛總總其離合兮﹐斑陸離其上下。吾令帝閽開關兮﹐倚閶闔而望予。時曖曖其將罷兮﹐結幽蘭而延佇。世混濁而不分兮﹐好蔽美而嫉妒。朝吾將濟於白水兮﹐登閬風而緤馬。忽反顧以流涕兮﹐哀髙丘之無女。溘吾遊此春宮兮﹐折瓊枝以繼佩。及榮華之未落兮﹐相下女之可詒。吾令丰隆乘雲兮﹐求宓妃之所在。解佩纕以結言兮﹐吾令蹇修以爲理。紛總總其離合兮﹐忽緯繣其難遷。夕歸次於窮石兮﹐朝濯髮乎洧盤。保厥美以驕傲兮﹐日康娛以淫遊。𨿽信美而無禮兮﹐來違棄而攺求。覽相觀於四極兮﹐周流乎天余乃下。望瑤臺之偃蹇兮﹐見有娀之佚女。吾令鴆爲媒兮﹐鴆告余以不好。雄鳩之鳴逝兮﹐余猶惡其佻巧。心猶豫而狐疑兮﹐欲自適而不可。鳳皇旣受詒兮﹐恐髙辛之先我。欲遠集而無所止兮﹐聊浮游以逍遙。及少康之未家兮﹐畱有虞之二姚。理弱而媒拙兮﹐恐導言之不固。世混濁而嫉賢兮﹐好蔽美而稱惡。閨中旣以邃遠兮﹐哲王又不寤。懷朕情而不發兮﹐余焉能忍而與此終古﹖索瓊茅以筳篿兮﹐命靈氛爲余占之。曰「兩美其必合兮﹐孰信修而慕之﹖思九州之博大兮﹐豈惟是其有女﹖」曰「勉遠逝而無狐疑兮﹐孰求美而釋女﹖何所獨無芳艸兮﹐爾何懷乎故宇﹖」世幽昧以昡曜兮﹐孰云察余之善惡﹖民好惡其不同兮﹐惟此黨人其獨異﹗戶服艾以盈要兮﹐謂幽蘭其不可佩。覽察艸木其猶未得兮﹐豈珵美之能當﹖蘇糞壤以充幃兮﹐謂申椒其不芳。欲從靈氛之吉占兮﹐心猶豫而狐疑。巫鹹將夕降兮﹐懷椒糈而要之。百神翳其備降兮﹐九疑繽其並迎。皇剡剡其揚靈兮﹐告余以吉故。曰「勉升降以上下兮﹐求矩矱之所同。湯﹑禹儼而求合兮﹐摯﹑咎繇而能調。苟中情其好修兮﹐又何必用夫行媒﹖說操築於傅巖兮﹐武丁用而不疑。呂望之鼓刀兮﹐遭周文而得舉。寧戚之謳歌兮﹐齊桓聞以該輔。及年歲之未晏兮﹐時亦猶其未央。恐鵜鴂之先鳴兮﹐使夫百艸爲之不芳。」何瓊佩之偃蹇兮﹐眾薆然而蔽之。惟此黨人之不諒兮﹐恐嫉妒而折之。時繽紛其變易兮﹐又何可以淹畱﹖蘭芷變而不芳兮﹐荃蕙化而爲茅。何昔日之芳艸兮﹐今直爲此蕭艾也﹖豈其有他故兮﹐莫好修之害也﹗余以蘭爲可恃兮﹐羌無實而容長。委厥美以從俗兮﹐苟得列乎眾芳。椒專佞以慢慆兮﹐榝又欲充夫佩幃。旣干進而務入兮﹐又何芳之能祗﹖固時俗之流從兮﹐又孰能無變化﹖覽椒蘭其若玆兮﹐又況揭車與江離﹖惟玆佩之可貴兮﹐委厥美而歷玆。芳菲菲而難虧兮﹐芬至今猶未沬。和調度以自娛兮﹐聊浮游而求女。及余飾之方壯兮﹐周流觀乎上下。靈氛旣告余以吉占兮﹐歷吉日乎吾將行。折瓊枝以爲羞兮﹐精瓊爢以爲粻。爲余駕飛龍兮﹐雜瑤象以爲車。何離心之可同兮﹖吾將遠逝以自疏。邅吾道夫昆侖兮﹐路修遠以周流。揚云霓之晻藹兮﹐鳴玉鸞之啾啾。朝發軔於天津兮﹐夕余至乎西極。鳳皇翼其承旂兮﹐髙翺翔之翼翼。忽吾行此流沙兮﹐遵赤水而容與。麾蛟龍使梁津兮﹐詔西皇使涉予。路修遠以多艱兮﹐騰眾車使徑待。路不周以左轉兮﹐指西海以爲期。

屯余車其千乘兮﹐齊玉軑而並馳。駕八龍之婉婉兮﹐載云旗之委蛇。抑志而弭節兮﹐神髙馳之邈邈。奏《九歌》而舞《韶》兮﹐聊假日以媮樂。陟升皇之赫戲兮﹐忽臨睨夫舊鄕。僕夫悲余馬懷兮﹐蜷局顧而不行。亂曰﹕已矣哉﹗國無人莫我知兮﹐又何懷乎故都﹗旣莫足與爲美政兮﹐吾將從彭咸之所居﹗九歌東皇太一作者﹕屈原吉日兮辰良﹐穆將愉兮上皇。撫長劍兮玉珥﹐璆鏘鳴兮琳瑯。瑤席兮玉瑱﹐盍將把兮瓊芳。蕙肴蒸兮蘭藉﹐奠桂酒兮椒漿。揚枹兮拊鼓﹐疏緩節兮安歌﹐陳竽瑟兮浩倡。靈偃蹇兮姣服﹐芳菲菲兮滿堂。五音紛兮繁會﹐君欣欣兮樂康。

九歌雲中君作者﹕屈原浴蘭湯兮沐芳﹐華采衣兮若英。靈連蜷兮旣畱﹐爛昭昭兮未央。謇將憺兮壽宮﹐與日月兮齊光。龍駕兮帝服﹐聊翺遊兮周章。靈皇皇兮旣降﹐焱遠舉兮雲中。覽冀州兮有餘﹐橫四海兮焉窮。思夫君兮太息﹐極勞心兮忡忡。

九歌湘君作者﹕屈原君不行兮夷猶﹐蹇誰畱兮中洲﹖美要眇兮宜修﹐沛吾乘兮桂舟。令沅﹑湘兮無波﹐使江水兮安流。望夫君兮未來﹐吹參差兮誰思﹖駕飛龍兮北徵﹐邅吾道兮洞庭。薜荔柏兮蕙綢﹐蓀橈兮蘭旌。望涔陽兮極浦﹐橫大江兮揚靈。揚靈兮未極﹐女嬋媛兮爲余太息﹗橫流涕兮潺湲﹐隱思君兮陫側。桂棹兮蘭枻﹐斫冰兮積雪。采薜荔兮水中﹐搴芙蓉兮木末。心不同兮媒勞﹐恩不甚兮輕絕。石瀨兮淺淺﹐飛龍兮翩翩。交不忠兮怨長﹐期不信兮告余以不閒。朝騁騖兮江臯﹐夕弭節兮北渚。鳥次兮屋上﹐水周兮堂下。捐余玦兮江中﹐遺余佩兮澧浦。采芳洲兮杜若﹐將以遺兮下女。時不可兮再得﹐聊逍遙兮容與。

九歌大司命作者﹕屈原廣開兮天門﹐紛吾乘兮玄云。令飄風兮先驅﹐使涷雨兮灑塵。君回翔兮以下﹐逾空桑兮從女。紛總總兮九州﹐何壽夭兮在予﹗髙飛兮安翔﹐乘淸气兮禦陰陽。吾與君兮齊速﹐導帝之兮九坑。靈衣兮被被﹐玉佩兮陸離。壹陰兮壹陽﹐眾莫知兮余所爲。折疏麻兮瑤華﹐將以遺兮離居。老冉冉兮旣極﹐不浸近兮愈疏。乘龍兮轔轔﹐髙馳兮衝天。結桂枝兮延佇﹐羌愈思兮愁人。愁人兮柰何﹗原若今兮無虧。固人命兮有當﹐孰離合兮可爲﹖

九歌少司命作者﹕屈原秋蘭兮麋蕪﹐羅生兮堂下。綠葉兮素枝﹐芳菲菲兮襲予。夫人自有兮美子﹐蓀何以兮愁苦﹖秋蘭兮靑靑﹐綠葉兮紫莖。滿堂兮美人﹐忽獨與余兮目成。入不言兮出不辭﹐乘回風兮載云旗。悲莫悲兮生別離﹐樂莫樂兮新相知。荷衣兮蕙帶﹐儵而來兮忽而逝。夕宿兮帝郊﹐君誰須兮云之際﹖與女遊兮九河﹐衝風至兮水揚波。與女沐兮咸池﹐晞女發兮陽之阿。望美人兮未來﹐臨風怳兮浩歌。孔蓋兮翠旍﹐登九天兮撫彗星。慫長劍兮擁幼艾﹐蓀獨宜兮爲民正。

九歌東君作者﹕屈原暾將出兮東方﹐照吾檻兮扶桑。撫余馬兮安驅﹐夜皎皎兮旣明。駕龍輈兮乘雷﹐載云旗兮委蛇。長太息兮將上﹐心低佪兮顧懷。羌聲色兮娛人﹐觀者憺兮忘歸。縆瑟兮交鼓﹐簫鍾兮瑤虡。鳴篪兮吹竽﹐思靈保兮賢姱。翾飛兮翠曾﹐展詩兮會舞。應律兮合節﹐靈之來兮蔽日。靑雲衣兮白霓裳﹐舉長矢兮射天狼。操余弧兮反淪降﹐援北鬥兮酌桂漿。撰余轡兮髙馳翔﹐杳冥冥兮以東行。

九歌河伯作者﹕屈原與女遊兮九河﹐衝風起兮橫波。乘水車兮荷蓋﹐駕兩龍兮驂螭。登昆侖兮四望﹐心飛揚兮浩蕩。日將暮兮悵忘歸﹐惟極浦兮寤懷。魚鱗屋兮龍堂﹐紫貝闕兮朱宮。靈何爲兮水中﹖乘白黿兮逐文魚﹐與女遊兮河之渚﹐流澌紛兮將來下。子交手兮東行﹐送美人兮南浦。波滔滔兮來迎﹐魚鄰鄰兮媵予。

九歌山鬼作者﹕屈原若有人兮山之阿﹐被薜荔兮帶女蘿。旣含睇兮又宜笑﹐子慕予兮善窈窕。乘赤豹兮從文貍﹐辛夷車兮結桂旗。被石蘭兮帶杜衡﹐折芳馨兮遺所思。余處幽篁兮終不見天﹐路險難兮獨後來。表獨立兮山之上﹐云容容兮而在下。杳冥冥兮羌晝晦﹐東風飄兮神靈雨。畱靈修兮憺忘歸﹐歲旣晏兮孰華予﹖采三秀兮於山間﹐石磊磊兮葛蔓蔓。怨公子兮悵忘歸﹐君思我兮不得閒。山中人兮芳杜若﹐飲石泉兮蔭松柏。君思我兮然疑作。雷塡塡兮雨冥冥﹐猨啾啾兮又夜鳴。風颯颯兮木蕭蕭﹐思公子兮徒離憂。

九歌國殤作者﹕屈原操吳戈兮披犀甲﹐車錯轂兮短兵接。旌蔽日兮敵若云﹐矢交墜兮土爭先。淩余陣兮躐余行﹐左驂殪兮右刃傷。霾兩輪兮縶四馬﹐援玉枹兮擊鳴鼓。天時﹛封心﹜兮威靈怒﹐嚴殺盡兮棄原野。出不入兮往不反﹐平原忽兮路超遠。帶長劍兮挾秦弓﹐首身離兮心不懲。誠旣勇兮又以武﹐終剛彊兮不可淩。身旣死兮神以靈﹐魂魄毅兮爲鬼雄。

九歌禮魂作者﹕屈原成禮兮會鼓﹐傳芭兮代舞。姱女倡兮容與。春蘭兮秋菊﹐長無絕兮終古。

天問作者﹕屈原曰遂古之初﹐誰傳道之﹖上下未形﹐何由考之﹖冥昭瞢闇﹐誰能極之﹖馮翼惟像﹐何以識之﹖明明闇闇﹐惟時何爲﹖陰陽三合﹐何本何化﹖圜則九重﹐孰營度之﹖惟玆何功﹐孰初作之﹖斡維焉系﹐天極焉加﹖八柱何當﹐東南何虧﹖九天之際﹐安放安屬﹖隅隈多有﹐誰知其數﹖天何所沓﹖十二焉分﹖日月安屬﹖列星安陳﹖出自湯谷﹐次於蒙汜。自明及晦﹐所行幾里﹖夜光何徳﹐死則又育﹖厥利維何﹐而顧菟在腹﹖女歧無合﹐夫焉取九子﹖伯彊何處﹖惠气安在﹖何闔而晦﹖何開而明﹖角宿未旦﹐曜靈安藏﹖不任汩鴻﹐師何以尙之﹖僉曰「何憂」﹐何不課而行之﹖鴟龜曳銜﹐鯀何聽焉﹖順欲成功﹐帝何刑焉﹖永遏在羽山﹐夫何三年不施﹖伯禹愎鯀﹐夫何以變化﹖纂就前緒﹐遂成考功。何續初繼業﹐而厥謀不同﹖洪泉極深﹐何以窴之﹖地方九則﹐何以墳之﹖河海應龍﹖何盡何歷﹖鯀何所營﹖禹何所成﹖康回馮怒﹐墬何故以東南傾﹖九州安錯﹖川谷何洿﹖東流不溢﹐孰知其故﹖東西南北﹐其修孰多﹖南北順橢﹐其衍幾何﹖昆侖縣圃﹐其居安在﹖增城九重﹐其髙幾里﹖四方之門﹐其誰從焉﹖西北辟啟﹐何气通焉﹖日安不到﹖燭龍何照﹖羲和之未揚﹐若華何光﹖何所冬暖﹖何所夏寒﹖焉有石林﹖何獸能言﹖焉有虯龍﹑負熊以遊﹖雄虺九首﹐儵忽焉在﹖何所不死﹖長人何守﹖靡蓱九衢﹐枲華安居﹖靈蛇吞象﹐厥大何如﹖黑水﹑玄趾﹐三危安在﹖延年不死﹐壽何所止﹖鯪魚何所﹖鬿堆焉處﹖羿焉彃日﹖烏焉解羽﹖禹之力獻功﹐降省下土四方。焉得彼嵞山女﹐而通之於臺桑﹖閔妃匹合﹐厥身是繼。胡爲嗜不同味﹐而快朝飽﹖啟代益作後﹐卒然離蘻。何啟惟憂﹐而能拘是達﹖皆歸射鞠﹐而無害厥躬。何后益作革﹐而禹播降﹖啟棘賓商﹐《九辧》《九歌》。何勤子屠母﹐而死分竟地﹖帝降夷羿﹐革孽夏民。胡射夫河伯﹐而妻彼雒嬪﹖馮珧利決﹐封豨是射。何獻蒸肉之膏﹐而後帝不若﹖浞娶純狐﹐眩妻爰謀。何羿之射革﹐而交吞揆之﹖阻窮西徵﹐巖何越焉﹖化爲黃熊﹐巫何活焉﹖咸播秬黍﹐莆雚是營。何由並投﹐而鯀疾修盈﹖白蜺嬰茀﹐胡爲此堂﹖安得夫良藥﹐不能固臧﹖天式從橫﹐陽離爰死。大鳥何鳴﹐夫焉喪厥體﹖蓱號起雨﹐何以興之﹖撰體脇鹿﹐何以膺之﹖鰲戴山抃﹐何以安之﹖釋舟陵行﹐何之遷之﹖惟澆在戶﹐何求於嫂﹖何少康逐犬﹐而顚隕厥首﹖女歧縫裳﹐而館同爰止。何顚易厥首﹐而親以逢殆﹖湯謀易旅﹐何以厚之﹖覆舟斟尋﹐何道取之﹖桀伐蒙山﹐何所得焉﹖妹嬉何肆﹐湯何殛焉﹖舜閔在家﹐父何以﹤魚睘﹥﹖堯不姚告﹐二女何親﹖厥萌在初﹐何所意焉﹖璜臺十成﹐誰所極焉﹖登立爲帝﹐孰道尙之﹖女媧有體﹐孰制匠之﹖舜服厥弟﹐終然爲害。何肆犬豕﹐而厥身不危敗﹖吳獲迄古﹐南嶽是止。孰期去斯﹐得兩男子﹖緣鵠飾玉﹐後帝是饗。何承謀夏桀﹐終以滅喪﹖帝乃降觀﹐下逢伊摯。何條放致罰﹐而黎服大說﹖簡狄在臺嚳何宜﹖玄鳥致貽女何喜﹖該秉季徳﹐厥父是臧。胡終獘於有扈﹐牧夫牛羊﹖幹協時舞﹐何以懷之﹖平脇曼膚﹐何以肥之﹖有扈牧豎﹐云何而逢﹖擊牀先出﹐其命何從﹖恆秉季徳﹐焉得夫朴牛﹖何往營班祿﹐不但還來﹖昏微遵迹﹐有狄不寧。何繁鳥萃棘﹐負子肆情﹖眩弟並淫﹐危害厥兄。何變化以作詐﹐而後嗣逢長﹖成湯東巡﹐有莘爰極。何乞彼小臣﹐而吉妃是得﹖水濱之木﹐得彼小子。夫何惡之﹐媵有莘之婦﹖湯出重泉﹐夫何罪尢﹖不勝心伐帝﹐夫誰使挑之﹖會朝爭盟﹐何踐吾期﹖蒼鳥羣飛﹐孰使萃之﹖列擊紂躬﹐叔旦不嘉。何親揆發﹐定周之命以咨嗟﹖授殷天下﹐其位安施﹖反成乃亡﹐其罪伊何﹖爭遣伐器﹐何以行之﹖並驅擊翼﹐何以將之﹖昭後成遊﹐南土爰底。厥利惟何﹐逢彼白雉﹖穆王巧挴﹐夫何周流﹖環理天下﹐夫何索求﹖妖夫曳衒﹐何號於市﹖周幽誰誅﹖焉得夫褒姒﹖天命反側﹐何罰何佑﹖齊桓九會﹐卒然身殺。彼王紂之躬﹐孰使亂惑﹖何惡輔弼﹐讒諂是服﹖比干何逆﹐而抑沈之﹖雷開何順﹐而賜封之﹖何聖人之一徳﹐卒其異方﹕梅伯受醢﹐箕子詳狂﹖稷維元子﹐帝何竺之﹖投之於冰上﹐鳥何燠之﹖何馮弓挾矢﹐殊能將之﹖旣驚帝切激﹐何逢長之﹖伯昌號衰﹐秉鞭作牧。何令徹彼岐社﹐命有殷國﹖遷藏就岐﹐何能依﹖殷有惑婦﹐何所譏﹖受賜玆醢﹐西伯上告。何親就上帝罰﹐殷之命以不救﹖師望在肆﹐昌何識﹖鼓刀揚聲﹐後何喜﹖武發殺殷﹐何所悒﹖載尸集戰﹐何所急﹖伯林雉經﹐維其何故﹖何感天抑墬﹐夫誰畏懼﹖皇天集命﹐惟何戒之﹖受禮天下﹐又使至代之﹖初湯臣摯﹐後玆承輔。何卒官湯﹐尊食宗緒﹖勛闔﹑夢生﹐少離散亡。何壯武厲﹐能流厥嚴﹖彭鏗斟雉﹐帝何饗﹖受壽永多﹐夫何久長﹖中央共牧﹐後何怒﹖蜂蛾微命﹐力何固﹖驚女采薇﹐鹿何祐﹖北至回水﹐萃何喜﹖兄有噬犬﹐弟何欲﹖易之以百兩﹐卒無祿﹖薄暮雷電﹐歸何憂﹖厥嚴不奉﹐帝何求﹖伏匿穴處﹐爰何云﹖荊勛作師﹐夫何長﹖悟過攺更﹐我又何言﹖吳光爭國﹐久余是勝。何環穿自閭社丘陵﹐爰出子文﹖吾告堵敖以不長。何試上自予﹐忠名彌彰﹖

九章惜誦作者﹕屈原惜誦以致湣兮﹐發憤以抒情。所作忠而言之兮﹐指蒼天以爲正。令五帝以折中兮﹐戒六神與向服。俾山川以備禦兮﹐命咎繇使聽直。竭忠誠以事君兮﹐反離羣而贅肬。忘儇媚以背眾兮﹐待明君其知之。言與行其可迹兮﹐情與貌其不變。故相臣莫若君兮﹐所以証之不遠。吾誼先君而後身兮﹐羌眾人之所仇也。專惟君而無他兮﹐又眾兆之所讎也。壹心而不豫兮﹐羌不可保也。疾親君而無他兮﹐有招禍之道也。思君其莫我忠兮﹐忽忘身之賤貧。事君而不貳兮﹐迷不知寵之門。忠何罪以遇罰兮﹐亦非余心之所志。行不羣以巓越兮﹐又眾兆之所咍。紛逢尢以離謗兮﹐謇不可釋也。情沈抑而不達兮﹐又蔽而莫之白也。心郁邑余侘傺兮﹐又莫察余之中情。固煩言不可結詒兮﹐願陳志而無路。退靜默而莫余知兮﹐進號呼又莫吾聞。申侘傺之煩惑兮﹐中悶瞀之忳々。昔餘夢登天兮﹐魂中道而無杭。吾使厲神占之兮﹐曰「有志極而無旁。」終危獨以離異兮﹐曰君可思而不可恃。故眾口其鑠金兮﹐初若是而逢殆。懲於羹者而吹齏兮﹐何不變此志也﹖欲釋階而登天兮﹐猶有曩之態也。眾駭遽以離心兮﹐又何以爲此伴也﹖同極而異路兮﹐又何以爲此援也﹖晉申生之孝子兮﹐父信讒而不好。行婞直而不豫兮﹐鯀功用而不就。吾聞作忠以造怨兮﹐忽謂之過言。九折臂而成醫兮﹐吾至今而知其信然。矰弋機而在上兮﹐罻羅張而在下。設張辟以娛君兮﹐願側身而無所。欲儃佪以干傺兮﹐恐重患而離尢。欲髙飛而遠集兮﹐君罔謂女何之﹖欲橫奔而失路兮﹐堅志而不忍。背膺牉以交痛兮﹐心鬱結而紆軫。搗木蘭以矯蕙兮﹐申椒以爲糧。播江離與滋菊兮﹐願春日以爲糗芳。恐情質之不信兮﹐故重著以自明。矯玆媚以私處兮﹐願曾思而遠身。

九章涉江作者﹕屈原余幼好此奇服兮﹐年旣老而不衰。帶長鋏之陸離兮﹐冠切云之崔嵬。被明月兮珮寶璐﹐世混濁而莫余知兮。吾方髙馳而不顧﹐駕靑虯兮驂白螭。吾與重華遊兮瑤之圃﹐登昆侖兮食玉英。與天地兮同壽﹐與日月兮齊光。哀南夷之莫吾知兮﹐旦余濟乎江﹑湘。乘鄂渚而反顧兮﹐欸秋冬之緒風。步餘馬兮山臯﹐邸余車兮方林。乘舲船余上沅兮﹐齊吳榜以擊汰。船容與而不進兮﹐淹回水而凝滯。朝發枉陼兮﹐夕宿辰陽。苟余心其端直兮﹐𨿽僻遠之何傷﹗入漵浦余儃佪兮﹐迷不知吾所如。深林杳以冥冥兮﹐乃猿狖之所居。山峻髙以蔽日兮﹐下幽晦以多雨。霰雪紛其無垠兮﹐云霏霏而承宇。哀吾生之無樂兮﹐幽獨處乎山中。吾不能變心而從俗兮﹐固將愁苦而終窮。接輿髡首兮﹐桑扈臝行。忠不必用兮﹐賢不必以。伍子逢殃兮﹐比干菹醢。與前世而皆然兮﹐吾又何怨乎今之人﹗余將董道而不豫兮﹐固將重昏而終身。亂曰﹕鸞鳥鳳皇﹐日以遠兮。燕雀烏鵲﹐巢堂壇兮。露申辛夷﹐死林薄兮。腥臊並禦﹐芳不得薄兮。陰陽易位﹐時不當兮。懷信侘傺﹐忽乎吾將行兮。

九章哀郢作者﹕屈原皇天之不純命兮﹐何百姓之震愆﹖民離散而相失兮﹐方仲春而東遷。去故鄕而就遠兮﹐遵江﹑夏以流亡。出國門而軫懷兮﹐甲之晁吾以行。發郢都而去閭兮﹐怊荒忽其焉極﹖楫齊揚以容與兮﹐哀見君而不再得。望長楸而太息兮﹐涕淫淫其若霰。過夏首而西浮兮﹐顧龍門而不見。心嬋媛而傷懷兮﹐眇不知其所蹠。順風波以從流兮﹐焉洋洋而爲客。淩陽侯之氾濫兮﹐忽翺翔之焉薄﹖心絓結而不解兮﹐思蹇產而不釋。將運舟而下浮兮﹐上洞庭而下江。去終古之所居兮﹐今逍遙而來東。羌靈魂之欲歸兮﹐何須臾而忘反﹗背夏浦而西思兮﹐哀故都之日遠。登大墳以遠望兮﹐聊以舒吾憂心。哀州土之平樂兮﹐悲江介之遺風。當陵陽之焉至兮﹐渺南渡之焉如﹖曾不知夏之爲丘兮﹐孰兩東門之可蕪﹖心不怡之長久兮﹐憂與愁其相接。惟郢路之遙遠兮﹐江與夏之不可涉。忽若去不信兮﹐至今九年而不復。慘鬱鬱而不通兮﹐蹇侘傺而含慼。外承歡之汋約兮﹐訁甚荏弱而難持。忠湛湛而願進兮﹐妒被離而鄣之。堯﹑舜之抗行兮﹐了杳杳而薄天。眾讒人之嫉妒兮﹐被以不慈之僞名。憎慍惀之修美兮﹐好夫人之忼慨。眾踥蹀而日進兮﹐美超遠而逾邁。亂曰﹕曼余目以流觀兮﹐冀壹反之何時﹖鳥飛反故鄕兮﹐狐死必首丘。信非吾罪而棄逐兮﹐何日夜而忘之﹖

九章抽思作者﹕屈原心鬱鬱之憂思兮﹐獨永嘆乎增傷。思蹇產之不釋兮﹐曼遭夜之方長。悲秋風之動容兮﹐何回極之浮浮﹗數惟蓀之多怒兮﹐傷余心之憂憂。願搖起而橫奔兮﹐覽民尢以自鎭。結微情以陳辭兮﹐矯以遺夫美人。昔君與我成言兮﹐曰「黃昏以爲期。」羌中道而回畔兮﹐反旣有此他志。憍吾以其美好兮﹐覽余以其修姱。與餘言而不信兮﹐蓋爲余而造怒。願承閒而自察兮﹐心震悼而不敢。悲夷猶而冀進兮﹐心怛傷之憺々。玆歷情以陳辭兮﹐蓀詳聾而不聞。固切人之不媚兮﹐眾果以我爲患。初吾所陳之耿著兮﹐豈不至今其庸亡﹖何獨樂斯之蹇蹇兮﹖願蓀美之可完。望三五以爲像兮﹐指彭咸以爲儀。夫何極而不至兮﹐故遠聞而難虧。善不由外來兮﹐名不可以虛作。孰無施而有報兮﹐孰不實而有獲﹖少歌曰﹕與美人抽怨兮﹐並日夜而無正。憍吾以其美好兮﹐敖朕辭而不聽。倡曰﹕有鳥自南兮﹐來集漢北。好姱佳麗兮﹐牉獨處此異域。旣惸獨而不羣兮﹐又無良媒在其側。道卓遠而日忘兮﹐願自申而不得。望北山而流涕兮﹐臨流水而太息。望孟夏之短夜兮﹐何晦明之若歲﹗惟郢路之遼遠兮﹐魂一夕而九逝。曾不知路之曲直兮﹐南指月與列星。願徑逝而不得兮﹐魂識路之營營。何靈魂之信直兮﹐人之心不與吾心同﹗理弱而媒不通兮﹐尙不知余之從容。亂曰﹕長瀨湍流﹐溯江潭兮。狂顧南行﹐聊以娛心兮。軫石崴嵬﹐蹇吾願兮。超回志度﹐行隱進兮。低徊夷猶﹐宿北姑兮。煩冤瞀容﹐實沛䢐兮。愁嘆苦神﹐靈遙思兮。路遠處幽﹐又無行媒兮。道思作頌﹐聊以自救兮。憂心不遂﹐斯言誰告兮﹗

九章懷沙作者﹕屈原滔滔孟夏兮﹐艸木莽莽。傷懷永哀兮﹐汩沮南土。眴兮杳杳﹐孔靜幽默。鬱結紆軫兮﹐離湣而長鞠。撫情效志兮﹐冤屈而自抑。刓方以爲圜兮﹐常度未替。易初本迪兮﹐君子所鄙。章畫志墨兮﹐前圖未攺。內厚質正兮﹐大人所晟。巧倕不斫兮﹐孰察其撥正。玄文處幽兮﹐矇瞍謂之不章。離婁微睇兮﹐瞽謂之不明。變白以爲黑兮﹐倒上以爲下。鳳皇在笯兮﹐雞鶩翔舞。同糅玉石兮﹐一槪而相量。夫惟黨人鄙固兮﹐羌不知余之所臧。任重載盛兮﹐陷滯而不濟。懷瑾握瑜兮﹐窮不知所示。邑犬羣吠兮﹐吠所怪也。非俊疑傑兮﹐固庸態也。文質疏內兮﹐眾不知余之異采。材朴委積兮﹐莫知余之所有。重仁襲義兮﹐謹厚以爲丰。重華不可遻兮﹐孰知余之從容﹗古固有不並兮﹐豈知何其故﹗湯﹑禹久遠兮﹐邈而不可慕。懲連攺忿兮﹐抑心而自彊。離慜而不遷兮﹐願志之有像。進路北次兮﹐日昧昧其將暮。舒憂娛哀兮﹐限之以大故。亂曰﹕浩浩沅﹑湘﹐分流汨兮。修路幽蔽﹐道遠忽兮。懷質抱情﹐獨無匹兮。伯樂旣沒﹐驥焉程兮。民生稟命﹐各有所錯兮。定心廣志﹐余何畏懼兮﹗曾傷爰哀﹐永嘆喟兮。世混濁莫吾知﹐人心不可謂兮。知死不可讓﹐願勿愛兮。明告君子﹐吾將以爲類兮。

九章思美人作者﹕屈原思美人兮﹐攬涕而佇眙。媒絕路阻兮﹐言不可結而詒。蹇蹇之煩冤兮﹐陷滯而不發。申旦以舒中情兮﹐志沈菀而莫達。願寄言於浮雲兮﹐遇丰隆而不將。因歸鳥而致辭兮﹐羌迅髙而難當。髙辛之靈晟兮﹐遭玄鳥而致詒。欲變節以從俗兮﹐媿易初而屈志。獨歷年而離湣兮﹐羌馮心猶未化。寧隱閔而壽考兮﹐何變易之可爲。知前轍之不遂兮﹐未攺此度。車旣覆而馬顚兮﹐蹇獨懷此異路。勒騏驥而更駕兮﹐造父爲我操之。遷逡次而勿驅兮﹐聊假日以須時。指嶓冢之西隈兮﹐與纁黃以爲期。開春發歲兮﹐白日出之悠悠。吾將蕩志而愉樂兮﹐遵江﹑夏以娛憂。攬大薄之芳茝兮﹐搴長洲之宿莽。惜吾不及古人兮﹐吾誰與玩此芳艸。解萹薄與雜菜兮﹐備以爲交佩。佩繽紛以繚轉兮﹐遂萎絕而離異。吾且儃佪以娛憂兮﹐觀南人之變態。竊快在其中心兮﹐揚厥憑而不俟。芳與澤其雜糅兮﹐羌芳華自中出。紛鬱鬱其遠蒸兮﹐滿內而外揚。情與質信可保兮﹐羌居蔽而聞章。令薜荔以爲理兮﹐憚舉趾而緣木。因芙蓉而爲媒兮﹐憚褰裳而濡足。登髙吾不說兮﹐入下吾不能。固朕形之不服兮﹐然容與而狐疑。廣遂前畫兮﹐未攺此度也。命則處幽吾將罷兮﹐願及白日之未暮也。獨煢煢而南行兮﹐思彭咸之故也。

九章惜往日作者﹕屈原惜往日之曾信兮﹐受命詔以昭詩。奉先功以照下兮﹐明法度之嫌疑。國富彊而法立兮﹐屬貞臣而日娭。祕密事之載心兮﹐𨿽過失猶弗治。心純厖而不泄兮﹐遭讒人而嫉之。君含怒而待臣兮﹐不淸澂其然否。蔽晦君之聰明兮﹐虛惑誤又以欺。弗參驗以考實兮﹐遠遷臣而弗思。信讒諛之混濁兮﹐晟气志而過之。何貞臣之無罪兮﹐被讟謗而見尢﹗慚光景之誠信兮﹐身幽隱而備之。臨沅﹑湘之玄淵兮﹐遂自忍而沈流。卒沒身而絕名兮﹐惜廱君之不昭。君無度而弗察兮﹐使芳艸爲藪幽。焉舒情而抽信兮﹐恬死亡而不聊。獨鄣廱而蔽隱兮﹐使貞臣爲無由。聞百里之爲虜兮﹐伊尹烹於庖廚。呂望屠於朝歌兮﹐寧戚歌而飯牛。不逢湯﹑武與桓﹑繆兮﹐世孰云而知之﹗吳信讒而弗味兮﹐子胥死而後憂。介子忠而立枯兮﹐文君寤而追求﹔封介山而爲之禁兮﹐報大徳之優遊。思久故之親身兮﹐因縞素而哭之。或忠信而死節兮﹐或訑謾而不疑。弗省察而按實兮﹐聽讒人之虛辭。芳與澤其雜糅兮﹐孰申旦而別之﹖何芳艸之早殀兮﹐微霜降而下戒。諒聰不明而蔽廱兮﹐使讒諛而日得。自前世之嫉賢兮﹐謂蕙若其不可佩。妒佳冶之芬芳兮﹐嫫母姣而自好。𨿽有西施之美容兮﹐讒妒入以自代。願陳情以白行兮﹐得罪過之不意。情冤見之日明兮﹐如列宿之錯置。乘騏驥而馳騁兮﹐無轡銜而自載。乘氾泭以下流兮﹐無舟楫而自備。背法度而心治兮﹐辟與此其無異。寧溘死而流亡兮﹐恐禍殃之有再。不畢辭而赴淵兮﹐惜廱君之不識。

九章橘頌作者﹕屈原後皇嘉樹﹐橘徠服兮。受命不遷﹐生南國兮。深固難徙﹐更壹志兮。綠葉素榮﹐紛其可喜兮。曾枝剡棘﹐圓果摶兮。靑黃雜糅﹐文章爛兮。精色內白﹐類任道兮。紛縕宜修﹐姱而不醜兮。嗟爾幼志﹐有以異兮。獨立不遷﹐豈不可喜兮。深固難徙﹐廓其無求兮。蘇世獨立﹐橫而不流兮。閉心自愼﹐不終失過兮。秉徳無私﹐參天地兮。願歲並謝﹐與長友兮。淑離不淫﹐梗其有理兮。年歲𨿽少﹐可師長兮。行比伯夷﹐置以爲像兮。

九章悲回風作者﹕屈原悲回風之搖蕙兮﹐心冤結而內傷。物有微而隕性兮﹐聲有隱而先倡。夫何彭咸之造思兮﹐曁志介而不忘﹗萬變其情豈可蓋兮﹐孰虛僞之可長﹗鳥獸鳴以號羣兮﹐艸苴比而不芳。魚葺鱗以自別兮﹐蛟龍隱其文章。故荼薺不同畝兮﹐蘭茝幽而獨芳。惟佳人之永都兮﹐更統世而自貺。眇遠志之所及兮﹐憐浮雲之相羊。介眇志之所惑兮﹐竊賦詩之所明。惟佳人之獨懷兮﹐折若椒以自處。曾歔欷之嗟嗟兮﹐獨隱伏而思慮。涕泣交而淒淒兮﹐思不眠以至曙。終長夜之曼曼兮﹐掩此哀而不去。寤從容以周流兮﹐聊逍遙以自恃。傷太息之湣憐兮﹐气於邑而不可止。糺思心以爲纕兮﹐編愁苦以爲膺。折若木以蔽光兮﹐隨飄風之所仍。存仿佛而不見兮﹐心踴躍其若湯。撫珮衽以案志兮﹐超惘惘而遂行。歲曶曶其若頹兮﹐時亦冉冉而將至。薠蘅槁而節離兮﹐芳以歇而不比。憐思心之不可懲兮﹐證此言之不可聊。寧溘死而流亡兮﹐不忍此心之常愁。孤子吟而抆淚兮﹐放子出而不還。孰能思而不隱兮﹐照彭咸之所聞。登石巒以遠望兮﹐路眇眇之默默。入景響之無應兮﹐聞省想而不可得。愁鬱鬱之無快兮﹐居戚戚而不可解。心鞿羈而不開兮﹐气繚轉而自締。穆眇眇之無垠兮﹐莽芒芒之無儀。聲有隱而相感兮﹐物有純而不可爲。邈蔓蔓之不可量兮﹐縹綿綿之不可紆。愁悄悄之常悲兮﹐翩冥冥之不可娛。淩大波而流風兮﹐託彭咸之所居。上髙巖之峭岸兮﹐處雌蜺之標顚。據靑冥而攄虹兮﹐遂儵忽而捫天。吸湛露之浮涼兮﹐漱凝霜之雰雰。依風穴以自息兮﹐忽傾寤以嬋媛。馮昆侖以瞰霧兮﹐隱岷山以淸江。憚湧湍之礚々兮﹐聽波聲之洶洶。紛容容之無經兮﹐罔芒芒之無紀。軋洋洋之無從兮﹐馳委移之焉止。漂翻翻其上下兮﹐翼遙遙其左右。氾潏潏其前後兮﹐伴張馳之信期。觀炎气之相仍兮﹐窺煙液之所積。悲霜雪之俱下兮﹐聽潮水之相擊。借光景以往來兮﹐施黃棘之枉策。求介子之所存兮﹐見伯夷之放迹。心調度而弗去兮﹐刻著志之無適。曰﹕吾怨往昔之所冀兮﹐悼來者之悐々。浮江﹑淮而入海兮﹐從子胥而自適。望大河之洲渚兮﹐悲申徒之抗迹。驟諫君而不聽兮﹐重任石之何益﹗心絓結而不解兮﹐思蹇產而不釋。

遠遊作者﹕不詳悲時俗之迫厄兮﹐願輕舉而遠遊。質菲薄而無因兮﹐焉託乘而上浮﹖遭沈濁而污穢兮﹐獨鬱結其誰語﹗夜耿耿而不寐兮﹐魂營營而至曙。惟天地之無窮兮﹐哀人生之長勤。往者余弗及兮﹐來者吾不聞。步徒倚而遙思兮﹐怊惝怳而乖懷。意荒忽而流蕩兮﹐心愁悽而增悲。神儵忽而不反兮﹐形枯槁而獨畱。內惟省以端操兮﹐求正气之所由。漠虛靜以恬愉兮﹐澹無爲而自得。聞赤松之淸塵兮﹐願承風乎遺則。貴眞人之休徳兮﹐美往世之登仙。與化去而不見兮﹐名聲著而日延。奇傅說之託辰星兮﹐羨韓眾之得一。形穆穆以浸遠兮﹐離人羣而遁逸。因气變而遂曾舉兮﹐忽神奔而鬼怪。時仿佛以遙見兮﹐精皎皎以往來。超氛埃而淑垂阝兮﹐終不反其故都。免眾患而不懼兮﹐世莫知其所如。恐天時之代序兮﹐耀靈曄而西徵。微霜降而下淪兮﹐悼芳艸之先蘦。聊仿佯而逍遙兮﹐永曆年而無成﹗誰可與玩斯遺芳兮﹖長鄕風而舒情。髙陽邈以遠兮﹐余將焉所程﹖重曰﹕春秋忽其不淹兮﹐奚久畱此故居﹖軒轅不可攀援兮﹐吾將從王喬而娛戲﹗餐六气而飲沆瀣兮﹐漱正陽而含朝霞。保神明之淸澄兮﹐精气入而粗穢除。順凱風以從遊兮﹐至南巢而壹息。見王子而宿之兮﹐審壹气之和徳。曰「道可受兮﹐不可傳﹔其小無內兮﹐其大無垠﹔毋滑而魂兮﹐彼將自然﹔壹气孔神兮﹐於中夜存﹔虛以待之兮﹐無爲之先﹔庶類以成兮﹐此徳之門。」聞至貴而遂䢐兮﹐忽乎吾將行。仍羽人於丹丘兮﹐畱不死之舊鄕。朝濯髮於湯谷兮﹐夕晞余身兮九陽。吸飛泉之微液兮﹐懷琬琰之華英。玉色頩以脕顏兮﹐精醇粹而始壯。質銷鑠以汋約兮﹐神要眇以淫放。嘉南州之炎徳兮﹐麗桂樹之冬榮。山蕭條而無獸兮﹐野寂漠其無人。載營魄而登霞兮﹐掩浮雲而上徵。命天閽其開關兮﹐排閶闔而望予。召丰隆使先導兮﹐問大微之所居。集重陽入帝宮兮﹐造旬始而觀淸都。朝發軔於太儀兮﹐夕始臨乎於微閭。

屯余車之萬乘兮﹐紛容與而並馳。駕八龍之婉婉兮﹐載云旗之逶蛇。建雄虹之采旄兮﹐五色雜而炫耀。服偃蹇以低昂兮﹐驂連蜷以驕驁。騎膠葛以雜亂兮﹐斑漫衍而方行﹔撰余轡而正策兮﹐吾將過乎句芒。歷太皓以右轉兮﹐前飛廉以啟路。陽杲杲其未光兮﹐淩天地以徑度。風伯爲余先驅兮﹐氛埃辟而淸涼。鳳凰翼其承旂兮﹐遇蓐收乎西皇。攬彗星以爲旍兮﹐舉斗柄以爲麾。叛陸離其上下兮﹐遊驚霧之流波。時曖曃其曭莽兮﹐召玄武而奔屬。後文昌使掌行兮﹐選署眾神以並轂。路曼曼其修遠兮﹐徐弭節而髙厲。左雨師使徑待兮﹐右雷公以爲衛。欲度世以忘歸兮﹐意恣睢以擔撟。內欣欣而自美兮﹐聊媮娛以淫樂。涉靑雲以汎濫遊兮﹐忽臨睨夫舊鄕。僕夫懷余心悲兮﹐邊馬顧而不行。思舊故以想象兮﹐長太息而掩涕。汜容與而遐舉兮﹐聊抑志而自弭。指炎神而直馳兮﹐吾將往乎南疑。覽方外之荒忽兮﹐沛罔瀁而自浮。祝融戒而蹕禦兮﹐騰告鸞鳥迎宓妃。張《咸池》奏《承云》兮﹐二女禦《九韶》歌。使湘靈鼓瑟兮﹐令海若舞馮夷。玄螭虫象並出進兮﹐形蟉虯而逶蛇。雌蜺便娟以增撓兮﹐鸞鳥軒翥而翔飛。音樂博衍無終極兮﹐焉乃逝以徘徊。舒並節以馳騖兮﹐逴絕垠乎寒門。軼迅風於淸源兮﹐從顓頊乎增冰。歷玄冥以邪徑兮﹐乘閒維以反顧。召黔嬴而見之兮﹐爲余先乎平路。經營四荒兮﹐周流六漠﹕上至列缺兮﹐降望大壑。下崢嶸而無地兮﹐上寥廓而無天。視儵忽而無見兮﹐聽惝怳而無聞。超無爲以至淸兮﹐與泰初而爲鄰。

卜居作者﹕不詳屈原旣放﹐三年不得復見﹐竭知盡忠﹐而蔽鄣於讒﹐心煩慮亂﹐不知所從。乃往見太卜鄭詹尹曰「余有所疑﹐願因先生決之。」詹尹乃端策拂龜曰「君將何以教之﹖」屈原曰「吾寧悃悃款款﹐朴以忠乎﹖將送往勞來﹐斯無窮乎﹖寧誅鋤艸茅﹐以力耕乎﹖將遊大人﹐以成名乎﹖寧正言不諱﹐以危身乎﹖將從俗富貴﹐以媮生乎﹖寧超然髙舉﹐以保眞乎﹖將哫訾栗斯﹐喔咿嚅皃﹐以事婦人乎﹖寧廉潔正直﹐以自淸乎﹖將突梯滑稽﹐如脂如韋﹐以潔楹乎﹖寧昂昂若千里之駒乎﹖將氾氾若水中之鳧﹐與波上下﹐偸以全吾軀乎﹖寧與騏驥亢軛乎﹖將隨駑馬之迹乎﹖寧與黃鵠比翼乎﹖將與雞鶩爭食乎﹖此孰吉孰凶﹖何去何從﹖世混濁而不淸﹕蟬翼爲重﹐千鈞爲輕﹔黃鐘毀棄﹐瓦釜雷鳴﹔讒人髙張﹐賢士無名。吁嗟默默兮﹐誰知吾之廉貞﹖」詹尹乃釋策而謝曰「夫尺有所短﹐寸有所長﹐物有所不足﹐智有所不明﹐數有所不逮﹐神有所不通﹐用君之心﹐行君之意。龜策誠不能知事。」

漁父作者﹕不詳屈原旣放﹐遊於江潭﹐行吟澤畔﹐顏色憔悴﹐形容枯槁。漁父見而問之曰「子非三閭大夫與﹖何故至於斯﹗」屈原曰「舉世皆濁我獨淸﹐眾人皆醉我獨醒﹐是以見放﹗」漁父曰「聖人不凝滯於物﹐而能與世推移。世人皆濁﹐何不淈其泥而揚其波﹖眾人皆醉﹐何不餔其糟而歠其釃﹖何故深思髙舉﹐自令放爲﹖」屈原曰「吾聞之﹐新沐者必彈冠﹐新浴者必振衣﹔安能以身之察察﹐受物之汶汶者乎﹗寧赴湘流﹐葬於江魚之腹中。安能以皓皓之白﹐而蒙世俗之塵埃乎﹗」漁父莞爾而笑﹐鼓枻而去﹐乃歌曰「滄浪之水淸兮﹐可以濯吾纓。滄浪之水濁兮﹐可以濯吾足。」遂去不復與言。

九辯作者﹕宋玉悲哉﹗秋之爲气也。蕭瑟兮﹐艸木搖落而變衰。憭栗兮﹐若在遠行。登山臨水兮﹐送將歸。泬寥兮﹐天髙而气淸﹔寂寥兮﹐收潦而水淸。憯悽增欷兮﹐薄寒之中人﹔愴怳懭悢兮﹐去故而就新﹔坎廩兮﹐貧士失職而志不平﹔廓落兮﹐羈旅而無友生﹔惆悵兮﹐而私自憐。燕翩翩其辭歸兮﹐蟬寂漠而無聲。雁廱廱而南遊兮﹐鵾雞啁哳而悲鳴。獨申旦而不寐兮﹐哀蟋蟀之宵徵。時亹亹而過中兮﹐蹇淹畱而無成。悲憂窮戚兮獨處廓﹐有美一人兮心不繹﹔去鄕離家兮徠遠客﹐超逍遙兮今焉薄﹗專思君兮不可化﹐君不知兮可柰何﹗蓄怨兮積思﹐心煩憺兮忘食事。願一見兮道余意﹐君之心兮與余異。車旣駕兮朅而歸﹐不得見兮心傷悲。倚結軨兮長太息﹐涕潺湲兮下霑軾。慷慨絕兮不得﹐中瞀亂兮迷惑。私自憐兮何極﹖心怦怦兮諒直。皇天平分四時兮﹐竊獨悲此廩秋。白露旣下百艸兮﹐奄離披此梧楸。去白日之昭昭兮﹐襲長夜之悠悠。離芳藹之方壯兮﹐余萎約而悲愁。秋旣先戒以白露兮﹐冬又申之以嚴霜。收恢臺之孟夏兮﹐然欿傺而沈藏。葉菸邑而無色兮﹐枝煩挐而交橫。顏淫溢而將罷兮﹐柯仿佛而萎黃。萷櫹椮之可哀兮﹐形銷鑠而瘀傷。惟其紛糅而將落兮﹐恨其失時而無當。攬騑轡而下節兮﹐聊逍遙以相佯。歲忽忽而遒盡兮﹐恐余壽之弗將。悼餘生之不時兮﹐逢此世之俇攘。澹容與而獨倚兮﹐蟋蟀鳴此西堂。心怵惕而震蕩兮﹐何所憂之多方。卬明月而太息兮﹐步列星而極明。竊悲夫蕙華之曾敷兮﹐紛旖旎乎都房。何曾華之無實兮﹐從風雨而飛颺﹗以爲君獨服此蕙兮﹐羌無以異於眾芳。閔奇思之不通兮﹐將去君而髙翔。心閔憐之慘悽兮﹐願一見而有明。重無怨而生離兮﹐中結軫而增傷。豈不郁陶而思君兮﹖君之門以九重﹗猛犬狺狺而迎吠兮﹐關梁閉而不通。皇天淫溢而秋霖兮﹐后土何時而得漧﹖塊獨守此無澤兮﹐仰浮雲而永嘆﹗何時俗之工巧兮﹖背繩墨而攺錯﹗郤騏驥而不乘兮﹐策駑駘而取路。當世豈無騏驥兮﹐誠莫之能善禦。見執轡者非其人兮﹐故駒跳而遠去。鳧雁皆唼夫梁藻兮﹐鳳愈飄翔而髙舉。圜鑿而方枘兮﹐吾固知其鉏鋙而難入。眾鳥皆有所登棲兮﹐鳳獨遑遑而無所集。願銜枚而無言兮﹐嘗被君之渥洽。太公九十乃顯榮兮﹐誠未遇其匹合。謂騏驥兮安歸﹖謂鳳皇兮安棲﹖變古易俗兮世衰﹐今之相者兮舉肥。騏驥伏匿而不見兮﹐鳳皇髙飛而不下。鳥獸猶知懷徳兮﹐何云賢士之不處﹖驥不驟進而求服兮﹐鳳亦不貪餧而妄食。君棄遠而不察兮﹐𨿽願忠其焉得﹖欲寂漠而絕端兮﹐竊不敢忘初之厚徳。獨悲愁其傷人兮﹐馮鬱鬱其何極﹖霜露慘悽而交下兮﹐心尙幸其弗濟。霰雪雰糅其增加兮﹐乃知遭命之將至。願徼幸而有待兮﹐泊莽莽與野艸同死。願自直而徑往兮﹐路壅絕而不通。欲循道而平驅兮﹐又未知其所從。然中路而迷惑兮﹐自厭按而學誦。性愚陋以褊淺兮﹐信未達乎從容。竊美申包胥之气晟兮﹐恐時世之不固。何時俗之工巧兮﹖滅規矩而攺鑿﹗獨耿介而不隨兮﹐願慕先聖之遺教。處濁世而顯榮兮﹐非余心之所樂。與其無義而有名兮﹐寧窮處而守髙。食不媮而爲飽兮﹐衣不苟而爲溫。竊慕詩人之遺風兮﹐願託志乎素餐。蹇充倔而無端兮﹐泊莽莽而無垠。無衣裘以禦冬兮﹐恐溘死不得見乎陽春。靚杪秋之遙夜兮﹐心繚悷而有哀。春秋逴逴而日髙兮﹐然惆悵而自悲。四時遞來而卒歲兮﹐陰陽不可與儷偕。白日﹤日宛﹥晚其將入兮﹐明月銷鑠而減毀。歲忽忽而遒盡兮﹐老冉冉而愈弛。心搖悅而日幸兮﹐然怊悵而無冀。中憯惻之悽愴兮﹐長太息而增欷。年洋洋以日往兮﹐老嵺廓而無處。事亹亹而覬進兮﹐蹇淹畱而躊躇。何氾濫之浮雲兮﹖猋廱蔽此明月。忠昭昭而願見兮﹐然霠曀而莫達。願皓日之顯行兮﹐云蒙蒙而蔽之。竊不自料而願忠兮﹐或黕點而污之。堯舜之抗行兮﹐了冥冥而薄天。何險巇之嫉妒兮﹖被以不慈之僞名。彼日月之照明兮﹐尙黯黮而有瑕。何況一國之事兮﹐亦多端而膠加。被荷裯之晏晏兮﹐然潢洋而不可帶。旣驕美而伐武兮﹐負左右之耿介。憎慍惀之修美兮﹐好夫人之慷慨。眾踥蹀而日進兮﹐美超遠而逾邁。農夫輟耕而容與兮﹐恐田野之蕪穢。事綿綿而多私兮﹐竊悼後之危敗。世雷同而炫曜兮﹐何毀譽之昧昧﹗今修飾而窺鏡兮﹐後尙可以竄藏。願寄言夫流星兮﹐羌儵忽而難當。卒廱蔽此浮雲﹐下暗漠而無光。堯舜皆有所舉任兮﹐故髙枕而自適。諒無怨於天下兮﹐心焉取此怵惕﹖乘騏驥之瀏瀏兮﹐馭安用夫彊策﹖諒城郭之不足恃兮﹐𨿽重介之何益﹖邅翼翼而無終兮﹐忳惛々而愁約。生天地之若過兮﹐功不成而無效。願沈滯而不見兮﹐尙欲布名乎天下。然潢洋而不遇兮﹐直怐而自苦。莽洋洋而無極兮﹐忽翺翔之焉薄﹖國有驥而不知乘兮﹐焉皇皇而更索﹖寧戚謳於車下兮﹐桓公聞而知之。無伯樂之相善兮﹐今誰使乎譽之﹖罔流涕以聊慮兮﹐惟著意而得之。紛純純之願忠兮﹐妒被離而鄣之。願賜不肖之軀而別離兮﹐放遊志乎雲中。乘精气之摶摶兮﹐騖諸神之湛湛。驂白霓之習習兮﹐歷羣靈之丰丰。左朱雀之茇茇兮﹐右蒼龍之躣々。屬雷師之闐闐兮﹐通飛廉之衙衙。前輕輬之鏘鏘兮﹐後輜乘之從從。載云旗之委蛇兮﹐扈屯騎之容容。計專專之不可化兮﹐願遂推而爲臧。賴皇天之厚徳兮﹐還及君之無恙。

招魂作者﹕屈原朕幼淸以廉潔兮﹐身服義而未沬。主此盛徳兮﹐牽於俗而蕪穢。上無所考此盛徳兮﹐長離殃而愁苦。帝告巫陽曰「有人在下﹐我欲輔之。魂魄離散﹐汝筮予之。」巫陽對曰「掌夢上帝其命難從。若必筮予之﹐恐後之謝﹐不能復用巫陽焉。」乃下招曰﹕魂兮歸來﹗去君之恆幹﹐何爲乎四方些﹖捨君之樂處﹐而離彼不祥些。魂兮歸來﹗東方不可以託些。長人千仞﹐惟魂是索些。十日代出﹐流金鑠石些。彼皆習之﹐魂往必釋些。歸來歸來﹗不可以託些。魂兮歸來﹗南方不可以止些。雕題黑齒﹐得人肉以祀﹐以其骨爲醢些。蝮蛇蓁蓁﹐封狐千里些。雄虺九首﹐往來鯈忽﹐吞人以益其心些。歸來歸來﹗不可以久淫些。魂兮歸來﹗西方之害﹐流沙千里些。旋入雷淵﹐爢散而不可止些。幸而得脫﹐其外曠宇些。赤蟻若象﹐玄蜂若壼些。五穀不生﹐藂菅是食些。其土爛人﹐求水無所得些。彷徉無所倚﹐廣大無所極些。歸來歸來﹗恐自遺賊些。魂兮歸來﹗北方不可以止些。增冰峨峨﹐飛雪千里些。歸來歸來﹗不可以久些。魂兮歸來﹗君無上天些。虎豹九關﹐啄害下人些。一夫九首﹐拔木九千些。豺狼從目﹐往來侁々些。懸人以娭﹐投之深淵些。致命於帝﹐然後得瞑些。歸來歸來﹗往恐危身些。魂兮歸來﹗君無下此幽都些。土伯九約﹐其角觺々些。惇脄血拇﹐逐人駓々些。參目虎首﹐其身若牛些。此皆甘人﹐歸來歸來﹗恐自遺災些。魂兮歸來﹗入修門些。工祝招君﹐背行先些。秦篝齊縷﹐鄭綿絡些。招具該備﹐永嘯呼些。魂兮歸來﹗反故居些。天地四方﹐多賊姦些。像設君室﹐靜閒安些。髙堂邃宇﹐檻層軒些。層臺累榭﹐臨髙山些。网戶朱綴﹐刻方連些。冬有穾廈﹐夏室寒些。川谷徑復﹐流潺湲些。光風轉蕙﹐汜崇蘭些。經堂入奧﹐朱塵筵些。砥室翠翹﹐掛曲瓊些。翡翠珠被﹐爛齊光些。蒻阿拂壁﹐羅幬張些。纂組綺縞﹐結琦璜些。室中之觀﹐多珍怪些。蘭膏明燭﹐華容備些。二八侍宿﹐射遞代些。九侯淑女﹐多迅眾些。盛鬋不同制﹐實滿宮些。容態好比﹐順彌代些。弱顏固植﹐謇其有意些。姱容修態﹐縆洞房些。蛾眉曼睩﹐目騰光些。靡顏膩理﹐遺視矊些。離榭修幕﹐侍君之閒些。翡帷翠帳﹐飾髙堂些。紅壁沙版﹐玄玉之梁些。仰觀刻桷﹐畫龍蛇些。坐堂伏檻﹐臨曲池些。芙蓉始發﹐雜芰荷些。紫莖屏風﹐文緣波些。文異豹飾﹐侍陂陁些。軒輬旣低﹐步騎羅些。蘭薄戶樹﹐瓊木籬些。魂兮歸來﹗何遠爲些﹖室家遂宗﹐食多方些。稻粢穱麥﹐挐黃粱些。大苦鹹酸﹐辛甘行些。肥牛之腱﹐臑若芳些。和酸若苦﹐陳吳羹些。胹鱉炮羔﹐有柘漿些。鵠酸臇鳧﹐煎鴻鶬些。露雞臛蠵﹐厲而不爽些。粔籹蜜餌﹐有餦餭些。瑤漿蜜勺﹐實羽觴些。挫糟凍飲﹐酎淸涼些。華酌旣陳﹐有瓊漿些。歸反故室﹐敬而無妨些。肴羞未通﹐女樂羅些。陳鍾按鼓﹐造新歌些。《涉江》《采菱》﹐發《揚荷》些。美人旣醉﹐朱顏酡些。娭光眇視﹐目曾波些。被文服纖﹐麗而不奇些。長髮曼鬋﹐艷陸離些。二八齊容﹐起鄭舞些。衽若交竿﹐撫案下些。竽瑟狂會﹐搷鳴鼓些。宮庭震驚﹐發《激楚》些。吳歈蔡謳﹐奏大呂些。士女雜坐﹐亂而不分些。放陳攵組纓﹐班其相紛些。鄭﹑衛妖玩﹐來雜陳些。《激楚》之結﹐獨秀先些。菎蔽象棋﹐有六簙些。分曹並進﹐遒相迫些。成梟而牟﹐呼五白些。晉制犀比﹐費白日些。鏗鍾搖虡﹐揳梓瑟些。娛酒不廢﹐沈日夜些。蘭膏明燭﹐華釒登錯些。結撰至思﹐蘭芳假些。人有所極﹐同心賦些。酎飲盡歡﹐樂先故些。魂兮歸來﹗反故居些。亂曰﹕獻歲發春兮﹐汨吾南徵。菉蘋齊葉兮﹐白芷生。路貫廬江兮﹐左長薄。倚沼畦瀛兮﹐遙望博。靑驪結駟兮﹐齊千乘﹐懸火延起兮﹐玄顏烝。步及驟處兮﹐誘騁先﹐抑騖若通兮﹐引車右還。與王趨夢兮﹐課後先。君王親發兮﹐憚靑兕。朱明承夜兮﹐時不可淹。臯蘭被徑兮﹐斯路漸。湛湛江水兮﹐上有楓。目極千里兮﹐傷春心。魂兮歸來﹐哀江南。

大招作者﹕不詳靑春受謝﹐白日昭只。春气奮發﹐萬物遽只。冥淩氵夾行﹐魂無逃只。魂魄歸徠﹗無遠遙只。魂乎歸徠﹗無東無西﹐無南無北只。東有大海﹐溺水浟々只。螭龍並流﹐上下悠悠只。霧雨淫淫﹐白皓膠只。魂乎無東﹗湯谷寂寥只。魂乎無南﹗南有炎火千里﹐蝮蛇蜒只。山林險隘﹐虎豹蜿只。鰅鱅短狐﹐王虺騫只。魂乎無南﹗蜮傷躬只。魂乎無西﹗西方流沙﹐漭洋洋只。豕首縱目﹐被髮鬤只。長爪踞牙﹐訁矣笑狂只。魂乎無西﹗多害傷只。魂乎無北﹗北有寒山﹐逴龍赩只。代水不可涉﹐深不可測只。天白顥顥﹐寒凝凝只。魂乎無往﹗盈北極只。魂魄歸徠﹗間以靜只。自恣荊楚﹐安以定只。逞志究欲﹐心意安只。窮身永樂﹐年壽延只。魂乎歸徠﹗樂不可言只。五穀六仞﹐設菇粱只。鼎臑盈望﹐和致芳只。內鶬鴿鵠﹐味豺羹只。魂乎歸徠﹗恣所嘗只。鮮蠵甘雞﹐和楚酪只。醢豚苦狗﹐膾苴蓴只。吳酸蒿蔞﹐不沾薄只。魂兮歸徠﹗恣所擇只。炙鴰烝鳧﹐煔鶉陳攵只。煎鰿﹤月隺﹥雀﹐遽爽存只。魂乎歸徠﹗麗以先只。四酎並孰﹐不澀嗌只。淸馨凍飲﹐不歠役只。吳醴白糵﹐和楚瀝只。魂乎歸徠﹗不遽惕只。代﹑秦﹑鄭﹑衛﹐鳴竽張只。伏戲《駕辯》﹐楚《勞商》只。謳和《揚阿》﹐趙簫倡只。魂乎歸徠﹗定空桑只。二八接舞﹐投詩賦只。叩鍾調磬﹐娛人亂只。四上競气﹐極聲變只。魂乎歸徠﹗聽歌譔只。朱唇皓齒﹐嫭以姱只。比徳好閒﹐習以都只。丰肉微骨﹐調以娛只。魂乎歸徠﹗安以舒只。嫮目宜笑﹐蛾眉曼只。容則秀雅﹐稚朱顏只。魂乎歸徠﹗靜以安只。姱修滂浩﹐麗以佳只。曾頰倚耳﹐曲眉規只。滂心綽態﹐姣麗施只。小腰秀頸﹐若鮮卑只。魂乎歸徠﹗思怨移只。易中利心﹐以動作只。粉白黛黑﹐施芳澤只。長袂拂面﹐善畱客只。魂乎歸徠﹗以娛昔只。靑色直眉﹐美目媔只。靨輔奇牙﹐宜笑嘕只。丰肉微骨﹐體便娟只。魂乎歸徠﹗恣所便只。夏屋廣大﹐沙堂秀只。南房小壇﹐觀絕霤只。曲屋步壛﹐宜擾畜只。騰駕步遊﹐獵春囿只。瓊轂錯衡﹐英華假只。茝蘭桂樹﹐郁彌路只。魂乎歸徠﹗恣志慮只。孔雀盈園﹐畜鸞皇只。鵾鴻羣晨﹐雜鶖鶬只。鴻鵠代遊﹐曼鷫鸘只。魂乎歸徠﹗鳳皇翔只。曼澤怡面﹐血气盛只。永宜厥身﹐保壽命只。室家盈廷﹐爵祿盛只。魂乎歸徠﹗居室定只。接徑千里﹐出若云只。三圭重侯﹐聽類神只。察篤夭隱﹐孤寡存只。魂乎歸徠﹗正始昆只。田邑千畛﹐人阜昌只。美冒眾流﹐徳澤章只。先威後文﹐善美明只。魂乎歸徠﹗賞罰當只。名聲若日﹐照四海只。徳譽配天﹐萬民理只。北至幽陵﹐南交阯只。西薄羊腸﹐東窮海只。魂乎歸徠﹗尙賢士只。發政獻行﹐禁苛暴只。舉傑壓陛﹐誅譏罷只。直贏在位﹐近禹麾只。豪傑執政﹐流澤施只。魂乎歸徠﹐國家爲只。雄雄赫赫﹐天徳明只。三公穆穆﹐登降堂只。諸侯畢極﹐立九卿只。昭質旣設﹐大侯張只。執弓挾矢﹐揖辭讓只。魂乎徠歸﹗尙三王只。

惜誓作者﹕不詳惜餘年老而日衰兮﹐歲忽忽而不反。登蒼天而髙舉兮﹐歷眾山而日遠。觀江河之紆曲兮﹐離四海之霑濡。攀北極而一息兮﹐吸沆瀣以充虛。飛朱鳥使先驅兮﹐駕太一之象輿。蒼龍蚴虯於左驂兮﹐白虎騁而爲右騑。建日月以爲蓋兮﹐載玉女於後車。馳騖於杳冥之中兮﹐休息虖昆侖之墟。樂窮極而不厭兮﹐願從容虖神明。涉丹水而駝騁兮﹐右大夏之遺風。黃鵠之一舉兮﹐知山川之紆曲。再舉兮﹐睹天地之圜方。臨中國之眾人兮﹐託回飆乎尙羊。乃至少原之野兮﹐赤松﹑王喬皆在旁。二子擁瑟而調均兮﹐余因稱乎淸商。澹然而自樂兮﹐吸眾气而翺翔。念我長生而久仙兮﹐不如反余之故鄕。黃鵠後時而寄處兮﹐鴟梟羣而制之。神龍失水而陸居兮﹐爲螻蟻之所裁。夫黃鵠神龍猶如此兮﹐況賢者之逢亂世哉。壽冉冉而日衰兮﹐固儃回而不息。俗流從而不止兮﹐眾枉聚而矯直。或偸合而苟進兮﹐或隱居而深藏。苦稱量之不審兮﹐同權槪而就衡。或推迻而苟容兮﹐或直言之諤諤。傷誠是之不察兮﹐並紉茅絲以爲索。方世俗之幽昏兮﹐眩白黑之美惡。放山淵之龜玉兮﹐相與貴夫礫石。梅伯數諫而至醢兮﹐來革順志而用國。悲仁人之盡節兮﹐反爲小人之所賊。比干忠諫而剖心兮﹐箕子被髮而佯狂。水背流而源竭兮﹐木去根而不長。非重軀以慮難兮﹐惜傷身之無功。已矣哉﹗獨不見夫鸞鳳之髙翔兮﹐乃集大皇之野。循四極而回周兮﹐見盛徳而後下。彼聖人之神徳兮﹐遠濁世而自藏。使麒麟可得羈而係兮﹐又何以異虖犬羊﹖

招隱士作者﹕淮南小山桂樹叢生兮山之幽﹐偃蹇連蜷兮枝相繚。山气巃嵸兮石嵯峨﹐谿谷嶄巖兮水曾波。猿狖羣嘯兮虎豹嗥﹐攀援桂枝兮聊淹畱。王孫遊兮不歸﹐春艸生兮萋萋。歲暮兮不自聊﹐蟪蛄鳴兮啾啾。坱兮軋﹐山曲﹤山弗﹥﹐心淹畱兮恫慌忽。罔兮沕﹐憭兮栗﹐虎豹穴。叢薄深林兮﹐人上栗。嵚岑碕礒兮碅磳磈硊﹐樹輪相糾兮林木茷骫。靑莎雜樹兮薠艸靃靡﹐白鹿麚兮或騰或倚。狀貌崟崟兮峨峨﹐淒淒兮漇々。獼猴兮熊羆﹐慕類兮以悲。攀援桂枝兮聊淹畱。虎豹鬥兮熊羆咆﹐禽獸駭兮亡其曹。王孫兮歸來﹐山中兮不可以久畱。

七諫初放作者﹕不詳平生於國兮﹐長於原野。言語訥譅兮﹐又無彊輔。淺智褊能兮﹐聞見又寡。數言便事兮﹐見怨門下。王不察其長利兮﹐卒見棄乎原野。伏念思過兮﹐無可攺者。羣眾成朋兮﹐上浸以惑。巧佞在前兮﹐賢者滅息。堯﹑舜聖已沒兮﹐孰爲忠直﹖髙山崔巍兮﹐水流湯湯。死日將至兮﹐興麋鹿同坑。塊兮鞠﹐當道宿﹐舉世皆然兮﹐余將誰告﹖斥逐鴻鵠兮﹐近習鴟梟﹐斬伐橘柚兮﹐列樹苦桃。便娟之修竹兮﹐寄生乎江潭。上葳蕤而防露兮﹐下泠泠而來風。孰知其不合兮﹖若竹柏之異心。往者不可及兮﹐來者不可待。悠悠蒼天兮﹐莫我振理。竊怨君之不寤兮﹐吾獨死而後已。

七諫沈江作者﹕不詳惟往古之得失兮﹐覽私微之所傷。堯﹑舜聖而慈仁兮﹐後世稱而弗忘。齊桓失於專任兮﹐夷吾忠而名彰。晉獻惑於孋姬兮﹐申生孝而被殃。偃王行其仁義兮﹐荊文寤而徐亡。紂暴虐以失位兮﹐周得佐乎呂望。修往古以行恩兮﹐封比干之丘壠。賢俊慕而自附兮﹐日浸淫而合同。明法令而修理兮﹐蘭芷幽而有芳。苦眾人之妒予兮﹐箕子寤而佯狂。不顧地以貪名兮﹐心怫郁而內傷。聯蕙芷以爲佩兮﹐過鮑肆而失香。正臣端其操行兮﹐反離謗而見攘。世俗更而變化兮﹐伯夷餓於首陽。獨廉潔而不容兮﹐叔齊久而逾明。浮雲陳而蔽晦兮﹐使日月乎無光。忠臣貞而欲諫兮﹐讒諛毀而在旁。秋艸榮其將實兮﹐微霜下而夜降。商風肅而害生兮﹐百艸育而不長。眾並諧以妒賢兮﹐孤聖特而易傷。懷計謀而不見用兮﹐巖穴處而隱藏。成功隳而不卒兮﹐子胥死而不葬。世從俗而變化兮﹐隨風靡而成行。信直退而毀敗兮﹐虛僞進而得當。追悔過之無及兮﹐豈盡忠而有功。廢制度而不用兮﹐務行私而去公。終不變而死節兮﹐惜年齒之未央。將方舟而下流兮﹐冀幸君之發矇。痛忠言之逆耳兮﹐恨申子之沈江。願悉心之所聞兮﹐遭值君之不聰。不開寤而難道兮﹐不別橫之與縱。聽姦臣之浮說兮﹐絕國家之久長。滅規矩而不用兮﹐背繩墨之正方。離憂患而乃寤兮﹐若縱火於秋蓬。業失之而不救兮﹐尙何論乎禍凶。彼離畔而朋黨兮﹐獨行之士其何望﹖日漸染而不自知兮﹐秋毫微哉而變容。眾輕積而折軸兮﹐原咎雜而累重。赴湘﹑沅之流澌兮﹐恐逐波而復東。懷沙礫而自沈兮﹐不忍見君之蔽壅。

七諫怨世作者﹕不詳世沈淖而難論兮﹐俗岒峨而嵾嵯。淸泠泠而殲滅兮﹐混湛湛而日多。梟鴞旣以成羣兮﹐玄鶴弭翼而屏移。蓬艾親入禦於牀笫兮﹐馬蘭踸踔而日加。棄捐藥芷與杜衡兮﹐余柰世之不知芳何﹖何周道之平易兮﹐然蕪穢而險巇。髙陽無故而委塵兮﹐唐虞點灼而毀議。誰使正其眞是兮﹐𨿽有八師其不可爲。皇天保其髙兮﹐后土持其久。服淸白以逍遙兮﹐偏與乎玄英異色。西施媞々而不得見兮﹐嫫母勃屑而日侍。桂蠹不知所淹畱兮﹐蓼虫不知徙乎葵菜。處湣湣之濁世兮﹐今安所達乎吾志。意有所載而遠逝兮﹐固非眾人之所識。驥躊躇於獘輂兮﹐遇孫陽而得代。呂望窮困而不聊生兮﹐遭周文而舒志。寧戚飯牛而商歌兮﹐桓公聞而弗置。路室女之方桑兮﹐孔子過之以自侍。吾獨乖剌而無當兮﹐心悼怵而耄思。思比干之恲々兮﹐哀子胥之愼事。悲楚人之和氏兮﹐獻寶玉以爲石。遇厲武之不察兮﹐羌兩足以畢斮。小人之居勢兮﹐視忠正之何若﹖攺前聖之法度兮﹐喜囁嚅而妄作。親讒諛而疏賢聖兮﹐訟謂閭娵爲醜惡。愉近習而蔽遠兮﹐孰知察其黑白﹖卒不得效其心容兮﹐安眇眇而無所歸薄。專精爽以自明兮﹐晦冥冥而壅蔽。年旣已過太半兮﹐然埳軻而畱滯。欲髙飛而遠集兮﹐恐離罔而滅敗。獨冤抑而無極兮﹐傷精神而壽夭。皇天旣不純命兮﹐餘生終無所依。願自沈於江流兮﹐絕橫流而徑逝。寧爲江海之泥塗兮﹐安能久見此濁世﹖

七諫怨思作者﹕不詳賢士窮而隱處兮﹐廉方正而不容。子胥諫而靡軀兮﹐比干忠而剖心。子推自割而飼君兮﹐徳日忘而怨深。行明白而日黑兮﹐荊棘聚而成林。江離棄於窮巷兮﹐蒺藜蔓乎東廂。賢者蔽而不見兮﹐讒諛進而相朋。梟鴞並進而俱鳴兮﹐鳳皇飛而髙翔。願壹往而徑逝兮﹐道壅絕而不通。

七諫自悲作者﹕不詳居愁懃其誰告兮﹐獨永思而憂悲。內自省而不慚兮﹐操愈堅而不衰。隱三年而無決兮﹐歲忽忽其若頹。憐余身不足以卒意兮﹐冀一見而復歸。哀人事之不幸兮﹐屬天命而委之咸池。身被疾而不閒兮﹐心沸熱其若湯。冰炭不可以相並兮﹐吾固知乎命之不長。哀獨苦死之無樂兮﹐惜餘年之未央。悲不反余之所居兮﹐恨離予之故鄕。鳥獸驚而失羣兮﹐猶髙飛而哀鳴。狐死必首丘兮﹐夫人孰能不反其眞情﹖故人疏而日忘兮﹐新人近而兪好。莫能行於杳冥兮﹐孰能施於無報﹖苦眾人之皆然兮﹐乘回風而遠遊。淩恆山其若陋兮﹐聊愉娛以忘憂。悲虛言之無實兮﹐苦眾口之鑠金。遇故鄕而一顧兮﹐泣歔欷而霑衿。厭白玉以爲面兮﹐懷琬琰以爲心。邪气入而感內兮﹐施玉色而外淫。何靑雲之流瀾兮﹐微霜降之蒙蒙。徐風至而徘徊兮﹐疾風過之湯湯。聞南藩樂而欲往兮﹐至會稽而且止。見韓眾而宿之兮﹐問天道之所在﹖借浮雲以送予兮﹐載雌霓而爲旌。駕靑龍以馳騖兮﹐班衍衍之冥冥。忽容容其安之兮﹐超慌忽其焉如﹖苦眾人之難信兮﹐願離羣而遠舉。登巒山而遠望兮﹐好桂樹之冬榮。觀天火之炎煬兮﹐聽大壑之波聲。引八維以自道兮﹐含沆瀣以長生。居不樂以時思兮﹐食艸木之秋實。飲菌若之朝露兮﹐構桂木而爲室。雜橘柚以爲囿兮﹐列新夷與椒楨。鵾鶴孤而夜號兮﹐哀居者之誠貞。

七諫哀命作者﹕不詳哀時命之不合兮﹐傷楚國之多憂。內懷情之潔白兮﹐遭亂世而離尢。惡耿介之直行兮﹐世混濁而不知。何君臣之相失兮﹐上沅湘而分離。測汨羅之湘水兮﹐知時固而不反。傷離散之交亂兮﹐遂側身而旣遠。處玄捨之幽門兮﹐穴巖石而窟伏。從水蛟而爲徒兮﹐與神龍乎休息。何山石之嶄巖兮﹐靈魂屈而偃蹇。含素水而蒙深兮﹐日眇眇而旣遠。哀形體之離解兮﹐神罔兩而無捨。惟椒蘭之不反兮﹐魂迷惑而不知路。願無過之設行兮﹐𨿽滅沒之自樂。痛楚國之流亡兮﹐哀靈修之過到。固時俗之混濁兮﹐志瞀迷而不知路。念私門之正匠兮﹐遙涉江而遠去。念女媭之嬋媛兮﹐涕泣流乎於悒。我決死而不生兮﹐𨿽重追吾何及。戲疾瀨之素水兮﹐望髙山之蹇產。哀髙丘之赤岸兮﹐遂沒身而不反。

七諫謬諫作者﹕不詳怨靈修之浩蕩兮﹐夫何執操之不固﹖悲太山之爲隍兮﹐孰江河之可涸﹖願承間而效志兮﹐恐犯忌而幹諱。卒撫情以寂寞兮﹐然怊悵而自悲。玉與石其同匱兮﹐貫魚眼與珠璣。駑駿雜而不分兮﹐服罷牛而驂驥。年滔滔而自遠兮﹐壽冉冉而愈衰。心悇憛而煩冤兮﹐蹇超搖而無冀。固時俗之工巧兮﹐滅規矩而攺錯。郤騏驥而不乘兮﹐策駑駘而取路。當世豈無騏驥兮﹐誠無王良之善馭。見執轡者非其人兮﹐故駒跳而遠去。不量鑿而正枘兮﹐恐矩矱之不同。不論世而髙舉兮﹐恐操行之不調。弧弓弛而不張兮﹐孰云知其所至﹖無傾危之患難兮﹐焉知賢士之所死﹖俗推佞而進富兮﹐節行張而不著。賢良蔽而不羣兮﹐朋曹比而黨譽。邪說飾而多曲兮﹐正法弧而不公。直士隱而避匿兮﹐讒諛登乎明堂。棄彭咸之娛樂兮﹐滅巧倕之繩墨。菎蕗雜於黀蒸兮﹐機蓬矢以射革。駕蹇驢而無策兮﹐又何路之能極﹖以直鍼而爲釣兮﹐又何魚之能得﹖伯牙之絕弦兮﹐無鍾子期而聽之。和抱璞而泣血兮﹐安得良工而剖之﹖同音者相和兮﹐同類者相似。飛鳥號其羣兮﹐鹿鳴求其友。故叩宮而宮應兮﹐彈角而角動。虎嘯而谷風至兮﹐龍舉而景云往。音聲之相和兮﹐言物類之相感也。夫方圜之異形兮﹐勢不可以相錯。列子隱身而窮處兮﹐世莫可以寄託。眾鳥皆有行列兮﹐鳳獨翔翔而無所薄。經濁世而不得志兮﹐願側身巖穴而自託。欲闔口而無言兮﹐嘗被君之厚徳。獨便悁而懷毒兮﹐愁鬱鬱之焉極﹖念三年之積思兮﹐願壹見而陳辭。不及君而騁說兮﹐世孰可爲明之﹖身寢疾而日愁兮﹐情沈抑而不揚。眾人莫可與論道兮﹐悲精神之不通。亂曰﹕鸞皇孔鳳日以遠兮﹐畜鳧駕鵝。雞鶩滿堂壇兮﹐鼃黽遊乎華池。要褭奔亡兮﹐騰駕橐駝。鉛刀進禦兮﹐遙棄太阿。拔搴玄芝兮﹐列樹芋荷。橘柚萎枯兮﹐苦李旖旎。甂甌登於明堂兮﹐周鼎潛潛乎深淵。自古而固然兮﹐吾又何怨乎今之人。

哀時命作者﹕不詳哀時命之不及古人兮﹐夫何予生之不遘時﹗往者不可扳援兮﹐徠者不可與期。志憾恨而不逞兮﹐杼中情而屬詩。夜炯炯而不寐兮﹐懷隱憂而歷玆。心鬱鬱而無告兮﹐眾孰可與深謀﹗欿愁悴而委惰兮﹐老冉冉而逮之。居處愁以隱約兮﹐志沈抑而不揚。道壅塞而不通兮﹐江河廣而無梁。願至昆侖之懸圃兮﹐采鍾山之玉英。攬瑤木之橝枝兮﹐望閬風之板桐。弱水汨其爲難兮﹐路中斷而不通。勢不能淩波以徑度兮﹐又無羽翼而髙翔。然隱憫而不達兮﹐獨徙倚而彷徉。悵惝罔以永思兮﹐心紆軫而增傷。倚躊躇以淹畱兮﹐日饑饉而絕糧。廓抱景而獨倚兮﹐超永思乎故鄕。廓落寂而無友兮﹐誰可與玩此遺芳﹖白日﹤日宛﹥々其將入兮﹐哀余壽之弗將。車旣獘而馬罷兮﹐蹇邅徊而不能行。身旣不容於濁世兮﹐不知進退之宜當。冠崔嵬而切云兮﹐劍淋離而從橫。衣攝葉以儲與兮﹐左袪掛於榑桑﹔右衽拂於不周兮﹐六合不足以肆行。上同鑿枘於伏戲兮﹐下合矩矱於虞唐。願尊節而式髙兮﹐志猶卑夫禹﹑湯。𨿽知困其不攺操兮﹐終不以邪枉害方。世並舉而好朋兮﹐壹斗斛而相量。眾比周以肩迫兮﹐賢者遠而隱藏。爲鳳皇作鶉籠兮﹐𨿽翕翅其不容。靈皇其不寤知兮﹐焉陳詞而效忠。俗嫉妒而蔽賢兮﹐孰知余之從容﹖願舒志而抽馮兮﹐庸詎知其吉凶﹖璋珪雜於甑窐兮﹐隴廉與孟娵同宮。舉世以爲恆俗兮﹐固將愁苦而終窮。幽獨轉而不寐兮﹐惟煩懣而盈匈。魂眇眇而馳騁兮﹐心煩冤之忡忡。志欿憾而不憺兮﹐路幽昧而甚難。塊獨守此曲隅兮﹐然欿切而永嘆。愁修夜而宛轉兮﹐气涫﹛沸鬲﹜其若波。握剞劂而不用兮﹐操規矩而無所施。騁騏驥於中庭兮﹐焉能極夫遠道﹖置援狖於欞檻兮﹐夫何以責其捷巧﹖駟跛鱉而上山兮﹐吾固知其不能升。釋管晏而任臧獲兮﹐何權衡之能稱﹖箟簬雜於黀蒸兮﹐機蓬矢以射革。負檐荷以丈尺兮﹐欲伸要而不可得。外迫脇於機臂兮﹐上牽聯於矰隿。肩傾側而不容兮﹐固陿腹而不得息。務光自投於深淵兮﹐不獲世之塵垢。孰魁摧之可久兮﹐願退身而窮處。鑿山楹而爲室兮﹐下被衣於水渚。霧露濛濛其晨降兮﹐云依斐而承宇。虹霓紛其朝霞兮﹐夕淫淫而淋雨。怊茫茫而無歸兮﹐悵遠望此曠野。下垂釣於谿谷兮﹐上要求於仙者。與赤松而結友兮﹐比王僑而爲耦。使梟楊先導兮﹐白虎爲之前後。浮雲霧而入冥兮﹐騎白鹿而容與。魂眐々以寄獨兮﹐汨䢐往而不歸。處卓卓而日遠兮﹐志浩蕩而傷懷。鸞鳳翔於蒼云兮﹐故矰繳而不能加。蛟龍潛於旋淵兮﹐身不掛於罔羅。知貪餌而近死兮﹐不如下游乎淸波。寧幽隱以遠禍兮﹐孰侵辱之可爲。子胥死而成義兮﹐屈原沈於汨羅。𨿽體解其不變兮﹐豈忠信之可化。志怦怦而內直兮﹐履繩墨而不頗。執權衡而無私兮﹐稱輕重而不差。摡塵垢之枉攘兮﹐除穢累而反眞。形體白而質素兮﹐中皎潔而淑淸。時厭飫而不用兮﹐且隱伏而遠身。聊竄端而匿迹兮﹐嗼寂默而無聲。獨便悁而煩毒兮﹐焉發憤而紓情。時曖曖其將罷兮﹐遂悶嘆而無名。伯夷死於首陽兮﹐卒夭隱而不榮。太公不遇文王兮﹐身至死而不得逞。懷瑤象而佩瓊兮﹐願陳列而無正。生天墬之若過兮﹐忽爛漫而無成。邪气襲余之形體兮﹐疾憯怛而萌生。願壹見陽春之白日兮﹐恐不終乎永年。

九懷匡機作者﹕不詳極運兮不中﹐來將屈兮困窮﹖深湣兮慘怛﹐願一列兮無從。乘日月兮上徵﹐顧遊心兮鄗酆。彌覽兮九隅﹐彷徨兮蘭宮。芷閭兮藥房﹐奮搖兮眾芳。菌閣兮蕙樓﹐觀道兮從橫。寶金兮委積﹐美玉兮盈堂。桂水兮潺湲﹐揚流兮洋洋。蓍蔡兮踴躍﹐孔鶴兮回翔。撫檻兮遠望﹐念君兮不忘。怫郁兮莫陳﹐永懷兮內傷。

九懷通路作者﹕不詳天門兮墬戶﹐孰由兮賢者﹖無正兮混廁﹐懷徳兮何睹﹖假寐兮湣斯﹐誰可與兮寤語﹖痛鳳兮遠逝﹐畜鴳兮近處。鯨鱏兮幽潛﹐從蝦兮遊陼。乘虯兮登陽﹐載象兮上行。朝發兮蔥嶺﹐夕至兮明光。北飲兮飛泉﹐南采兮芝英。宣遊兮列宿﹐順極兮彷徉。紅采兮騂衣﹐翠縹兮爲裳。舒佩兮綝纚﹐竦餘劍兮幹將。騰蛇兮後從﹐飛駏兮步旁。微觀兮玄圃﹐覽察兮瑤光。啟匱兮探筴﹐悲命兮相當。紉蕙兮永辭﹐將離兮所思。浮雲兮容與﹐道余兮何之﹖遠望兮仟眠﹐聞雷兮闐闐。陰憂兮感余﹐惆悵兮自憐。

九懷危俊作者﹕不詳林不容兮鳴蜩﹐余何畱兮中州﹖陶嘉月兮總駕﹐搴玉英兮自修。結榮茝兮逶逝﹐將去烝兮遠遊。徑岱土兮魏闕﹐歷九曲兮牽牛。聊假日兮相佯﹐遺光燿兮周流。望太一兮淹息﹐紆余轡兮自休。晞白日兮皎皎﹐彌遠路兮悠悠。顧列孛兮縹縹﹐觀幽云兮陳浮。鉅寶遷兮砏磤﹐雉咸雊兮相求。泱莽莽兮究志﹐懼吾心兮懤々。步餘馬兮飛柱﹐覽可與兮匹儔。卒莫有兮纖介﹐永餘思兮怞々。

九懷昭世作者﹕不詳世混兮冥昏﹐違君兮歸眞。乘龍兮偃蹇﹐髙回翔兮上臻。襲英衣兮緹糸習﹐披華裳兮芳芬。登羊角兮扶輿﹐浮雲漠兮自娛。握神精兮雍容﹐與神人兮相胥。流星墜兮成雨﹐進瞵盼兮上丘墟。覽舊邦兮滃郁﹐余安能兮久居。志懷逝兮心懰栗﹐紆余轡兮躊躇。聞素女兮微歌﹐聽王后兮吹竽。魂悽愴兮感哀﹐腸回回兮盤紆。撫余佩兮繽紛﹐髙太息兮自憐。使祝融兮先行﹐令昭明兮開門。馳六蛟兮上徵﹐竦余駕兮入冥。歷九州兮索合﹐誰可與兮終生。忽反顧兮西囿﹐睹軫丘兮崎傾。橫垂涕兮泫流﹐悲余後兮失靈。

九懷尊嘉作者﹕不詳季春兮陽陽﹐列艸兮成行。餘悲兮蘭生﹐委積兮從橫。江離兮遺捐﹐辛夷兮擠臧。伊思兮往古﹐亦多兮遭殃。伍胥兮浮江﹐屈子兮沈湘。運余兮念玆﹐心內兮懷傷。望淮兮沛沛﹐濱流兮則逝。榜舫兮下流﹐東注兮礚々。蛟龍兮導引﹐文魚兮上瀨。抽蒲兮陳坐﹐援芙蕖兮爲蓋。水躍兮余旌﹐繼以兮微蔡。云旗兮電騖﹐鯈忽兮容裔。河伯兮開門﹐迎余兮歡欣。顧念兮舊都﹐懷恨兮艱難。竊哀兮浮萍﹐汎淫兮無根。

九懷蓄英作者﹕不詳秋風兮蕭蕭﹐舒芳兮振條。微霜兮盻眇﹐病殀兮鳴蜩。玄鳥兮辭歸﹐飛翔兮靈丘。望谿谷兮滃郁﹐熊羆兮呴嗥。唐虞兮不存﹐何故兮久畱﹖臨淵兮汪洋﹐顧林兮忽荒。修余兮袿衣﹐騎霓兮南上。乘雲兮回回﹐亹亹兮自彊。將息兮蘭臯﹐失志兮悠悠。蒶蘊兮黴黧﹐思君兮無聊。身去兮意存﹐愴恨兮懷愁。

九懷思忠作者﹕不詳登九靈兮遊神﹐靜女歌兮微晨。悲皇丘兮積葛﹐眾體錯兮交紛。貞枝抑兮枯槁﹐枉車登兮慶雲。感余志兮慘栗﹐心愴愴兮自憐。駕玄螭兮北徵﹐曏吾路兮蔥嶺。連五宿兮建旄﹐揚氛气兮爲旌。歷廣漠兮馳騖﹐覽中國兮冥冥。玄武步兮水母﹐與吾期兮南榮。登華蓋兮乘陽﹐聊逍遙兮播光。抽庫婁兮酌醴﹐援瓟瓜兮接糧。畢休息兮遠逝﹐發玉軔兮西行。惟時俗兮疾正﹐弗可久兮此方。寤辟摽兮永思﹐心怫郁兮內傷。

九懷陶壅作者﹕不詳覽杳杳兮世惟﹐余惆悵兮何歸。傷時俗兮混亂﹐將奮翼兮髙飛。駕八龍兮連蜷﹐建虹旌兮威夷。觀中宇兮浩浩﹐紛翼翼兮上躋。浮溺水兮舒光﹐淹低佪兮京沶。

屯余車兮索友﹐睹皇公兮閔師。道莫貴兮歸眞﹐羨余術兮可夷。吾乃逝兮南娭﹐道幽路兮九疑。越炎火兮萬里﹐過萬首兮嶷嶷。濟江海兮蟬蛻﹐絕北梁兮永辭。浮雲郁兮晝昏﹐霾土忽兮塺々。息陽城兮廣夏﹐衰色罔兮中怠。意曉陽兮燎寤﹐乃自軫兮在玆。思堯﹑舜兮襲興﹐幸咎繇兮獲謀。悲九州兮靡君﹐撫軾嘆兮作詩。

九懷株昭作者﹕不詳悲哉於嗟兮﹐心內切磋。款冬而生兮﹐彫彼葉柯。瓦礫進寶兮﹐捐棄隨和。鉛刀厲禦兮﹐頓棄太阿。驥垂兩耳兮﹐中阪蹉跎。蹇驢服駕兮﹐無用日多。修潔處幽兮﹐貴寵沙劘。鳳皇不翔兮﹐鶉鴳飛揚。乘虹驂蜺兮﹐載云變化。鷦﹤明鳥﹥開路兮﹐後屬靑蛇。步驟桂林兮﹐超驤捲阿。丘陵翔舞兮﹐谿谷悲歌。神章靈篇兮﹐赴曲相和。余私娛玆兮﹐孰哉復加。還顧世俗兮﹐壞敗罔羅。捲佩將逝兮﹐涕流滂沲。亂曰﹕皇門開兮照下土﹐株穢除兮蘭芷睹。四佞放兮後得禹﹐聖舜攝兮昭堯緒﹐孰能若兮願爲輔﹖

九嘆逢紛作者﹕不詳伊伯庸之末冑兮﹐諒皇直之屈原。云余肇祖於髙陽兮﹐惟楚懷之嬋連。原生受命於貞節兮﹐鴻永路有嘉名。齊名字於天地兮﹐並光明於列星。吸精粹而吐氛濁兮﹐橫邪世而不取容。行叩誠而不阿兮﹐遂見排而逢讒。後聽虛而黜實兮﹐不吾理而順情。腸憤悁而含怒兮﹐志遷蹇而左傾。心戃慌其不我與兮﹐躬速速其不吾親。辭靈修而隕志兮﹐吟澤畔之江濱。椒桂羅以顚覆兮﹐有竭信而歸誠。讒夫藹藹而漫著兮﹐曷其不舒予情﹖始結言於廟堂兮﹐信中塗而叛之。懷蘭蕙與衡芷兮﹐行中野而散之。聲哀哀而懷髙丘兮﹐心愁愁而思舊邦。原承閒而自恃兮﹐徑淫曀而道壅。顏黴黧以沮敗兮﹐精越裂而衰耄。裳襜襜而含風兮﹐衣納納而掩露。赴江湘之湍流兮﹐順波湊而下降。徐徘徊於山阿兮﹐飄風來之洶洶。馳余車兮玄石﹐步餘馬兮洞庭。平明發兮蒼梧﹐夕投宿兮石城。芙蓉蓋而菱華車兮﹐紫貝闕而玉堂。薜荔飾而陸離薦兮﹐魚鱗衣而白蜺裳。登逢龍而下隕兮﹐違故都之漫漫。思南郢之舊俗兮﹐腸一夕而九運。揚流波之潢潢兮﹐體溶溶而東回。心怊悵以永思兮﹐意晻晻而日頹。白露紛以塗塗兮﹐秋風瀏以蕭蕭。身永流而不還兮﹐魂長逝而常愁。嘆曰﹕譬彼流水紛揚磕兮﹐波逢洶湧濆滂沛兮。揄揚滌蕩飄流隕往觸崟石兮﹐龍邛脟圈繚戾宛轉阻相薄兮﹐遭紛逢凶蹇離尢兮﹐垂文揚采遺將來兮。

九嘆離世作者﹕不詳靈懷其不吾知兮﹐靈懷其不吾聞。就靈懷之皇祖兮﹐愬靈懷之鬼神。靈懷曾不吾與兮﹐卽聽夫人之諛辭。余辭上參於天墬兮﹐旁引之於四時。指日月使延照兮﹐撫招搖以質正。立師曠俾端詞兮﹐命咎繇使並聽。兆出名曰正則兮﹐卦發字曰靈均。余幼旣有此鴻節兮﹐長愈固而彌純。不從俗而詖行兮﹐直躬指而信志。不枉繩以追曲兮﹐屈情素以從事。端余行其如玉兮﹐述皇輿之踵迹。羣阿容以晦光兮﹐皇輿覆以幽辟。輿中塗以回畔兮﹐駟馬驚而橫奔。執組者不能制兮﹐必折軛而摧轅。斷鑣銜以馳騖兮﹐暮去次而敢止。路蕩蕩其無人兮﹐遂不禦乎千里。身衡陷而下沈兮﹐不可獲而復登。不顧身之卑賤兮﹐惜皇輿之不興。出國門而端指兮﹐冀壹寤而錫還。哀僕夫之坎毒兮﹐屢離憂而逢患。九年之中不吾反兮﹐思彭咸之水遊。惜師延之浮渚兮﹐赴汨羅之長流。遵江曲之逶移兮﹐觸石碕而衡遊。波澧澧而揚澆兮﹐順長瀨之濁流。淩黃沱而下低兮﹐思還流而復反。玄輿馳而並集兮﹐身容與而日遠。棹舟杭以橫濿兮﹐濟湘流而南極。立江界而長吟兮﹐愁哀哀而累息。情慌忽以忘歸兮﹐神浮游以髙厲。心蛩蛩而懷顧兮﹐魂眷眷而獨逝。嘆曰﹕餘思舊邦心依違兮﹐日暮黃昏羌幽悲兮﹐去郢東遷余誰慕兮﹐讒夫黨旅其以玆故兮﹐河水淫淫情所願兮﹐顧瞻郢路終不返兮。

九嘆怨思作者﹕不詳惟鬱鬱之憂毒兮﹐志坎壈而不違。身憔悴而考旦兮﹐日黃昏而長悲。閔空宇之孤子兮﹐哀枯楊之冤雛。孤雌吟於髙墉兮﹐鳴鳩棲於桑楡。玄猨失於潛林兮﹐獨偏棄而遠放。徵夫勞於周行兮﹐處婦憤而長望。申誠信而罔違兮﹐情素潔於紐帛。光明齊於日月兮﹐文采燿燿於玉石。傷壓次而不發兮﹐思沈抑而不揚。芳懿懿而終敗兮﹐名靡散而不彰。背玉門以奔騖兮﹐蹇離尢而乾詬。若龍逄之沈首兮﹐王子比干之逢醢。念社稷之幾危兮﹐反爲讎而見怨。思國家之離沮兮﹐躬獲衍而結難。若靑蠅之僞質兮﹐晉驪姬之反情。恐登階之逢殆兮﹐故退伏於末庭。孽臣之號咷兮﹐本朝蕪而不治。犯顏色而觸諫兮﹐反蒙辜而被疑。菀蘼蕪與菌若兮﹐漸槁本於洿瀆。淹芳芷於腐井兮﹐棄雞駭於筐簏。執棠谿以刜蓬兮﹐秉幹將以割肉。筐澤瀉以豹鞟兮﹐破荊和以繼築。時混濁猶未淸兮﹐世殽亂猶未察。欲容與以俟時兮﹐懼年歲之旣晏。顧屈節以從流兮﹐心鞏鞏而不夷。寧浮沅而馳騁兮﹐下江湘以邅回。嘆曰﹕山中檻檻余傷懷兮﹐徵夫皇皇其孰依兮﹐經營原野杳冥冥兮﹐乘騏騁驥舒吾情兮﹐歸骸舊邦莫誰語兮﹐長辭遠逝乘湘去兮。

九嘆遠逝作者﹕不詳志隱隱而郁怫兮﹐愁獨哀而冤結。腸紛紜以繚轉兮﹐涕漸漸其若屑。情慨慨而長懷兮﹐信上皇而質正。合五嶽與八靈兮﹐訊九鬿與六神。指列宿以白情兮﹐訴五帝以置詞。北斗爲我折中兮﹐太一爲余聽之。云服陰陽之正道兮﹐禦后土之中和。佩蒼龍之蚴虯兮﹐帶隱虹之逶蛇。曳彗星之皓旰兮﹐撫朱爵與鵕鸃。遊淸靈之颯戾兮﹐服云衣之披披。杖玉華與朱旗兮﹐垂明月之玄珠。舉霓旌之墆翳兮﹐建黃纁之總旄。躬純粹而罔愆兮﹐承皇考之妙儀。惜往事之不合兮﹐橫汨羅而下濿。乘隆波而南渡兮﹐逐江湘之順流。赴陽侯之潢洋兮﹐下石瀨而登洲。陸魁堆以蔽視兮﹐云冥冥而闇前。山峻髙以無垠兮﹐遂曾閎而迫身。雪雰雰而薄木兮﹐云霏霏而隕集。阜隘狹而幽險兮﹐石嵾嵯以翳日。悲故鄕而發忿兮﹐去余邦之彌久。背龍門而入河兮﹐登大墳而望夏首。橫舟航而濟湘兮﹐耳聊啾而戃慌。波淫淫而周流兮﹐鴻溶溢而滔蕩。路曼曼其無端兮﹐周容容而無識。引日月以指極兮﹐少須臾而釋思。水波遠以冥冥兮﹐眇不睹其東西。順風波以南北兮﹐霧宵晦以紛紛。日杳杳以西頹兮﹐路長遠而窘迫。欲酌醴以娛憂兮﹐蹇騷騷而不釋。嘆曰﹕飄風蓬龍埃坲々兮﹐艸木搖落時槁悴兮﹐遭傾遇禍不可救兮﹐長吟永欷涕究究兮﹐舒情陳詩冀以自免兮﹐頹流下隕身日遠兮。

九嘆惜賢作者﹕不詳覽屈氏之離騷兮﹐心哀哀而怫郁。聲嗷嗷以寂寥兮﹐顧僕夫之憔悴。撥諂諛而匡邪兮﹐切淟涊之流俗。蕩渨涹之姦咎兮﹐夷蠢蠢之混濁。懷芬香而挾蕙兮﹐佩江蘺之斐斐。握申椒與杜若兮﹐冠浮雲之峨峨。登長陵而四望兮﹐覽芷圃之蠡蠡。遊蘭臯與蕙林兮﹐睨玉石之嵾嵯。揚精華以眩燿兮﹐芳郁渥而純美。結桂樹之旖旎兮﹐紉荃蕙與辛夷。芳若玆而不禦兮﹐捐林薄而菀死。驅子僑之奔走兮﹐申徒狄之赴淵。若由夷之純美兮﹐介子推之隱山。晉申生之離殃兮﹐荊和氏之泣血。吳申胥之抉眼兮﹐王子比干之橫廢。欲卑身而下體兮﹐心隱惻而不置。方圜殊而不合兮﹐鉤繩用而異態。欲俟時於須臾兮﹐日陰﹤日壹﹥其將暮。時遲遲其日進兮﹐年忽忽而日度。妄周容而入世兮﹐內距閉而不開。俟時風之淸激兮﹐愈氛霧其如塺。進雄鳩之耿耿兮﹐讒介介而蔽之。默順風以偃仰兮﹐尙由由而進之。心懭悢以冤結兮﹐情舛錯以曼憂。搴薜荔於山野兮﹐采撚支於中洲。望髙丘而嘆涕兮﹐悲吸吸而長懷。孰契契而委棟兮﹐日晻晻而下頹。嘆曰﹕江湘油油長流汩兮﹐挑揄揚汰蕩迅疾兮﹐憂心展轉愁怫郁兮﹐冤結未舒長隱忿兮﹐丁時逢殃可柰何兮﹐勞心悁悁涕滂沱兮。

九嘆憂苦作者﹕不詳悲余心之悁悁兮﹐哀故邦之逢殃。辭九年而不復兮﹐獨煢煢而南行。思余俗之流風兮﹐心紛錯而不受。遵野莽以呼風兮﹐步從容於山廋。巡陸夷之曲衍兮﹐幽空虛以寂寞。倚石巖以流涕兮﹐憂憔悴而無樂。登巑岏以長企兮﹐望南郢而窺之。山修遠其遼遼兮﹐塗漫漫其無時。聽玄鶴之晨鳴兮﹐於髙崗之峨峨。獨憤積而哀娛兮﹐翔江洲而安歌。三鳥飛以自南兮﹐覽其志而欲北。願寄言於三鳥兮﹐去飄疾而不可得。欲遷志而攺操兮﹐心紛結其未離。外彷徨而遊覽兮﹐內惻隱而含哀。聊須臾以時忘兮﹐心漸漸其煩錯。願假簧以舒憂兮﹐志紆郁其難釋。嘆《離騷》以揚意兮﹐猶未殫於《九章》。長噓吸以於悒兮﹐涕橫集而成行。傷明珠之赴泥兮﹐魚眼璣之堅藏。同駑驘與乘駔兮﹐雜斑駮與闒茸。葛藟﹛藟系﹜於桂樹兮﹐鴟鴞集於木蘭。偓促談於廊廟兮﹐律魁放乎山間。惡虞氏之簫韶兮﹐好遺風之激楚。潛周鼎於江淮兮﹐爨土鬵於中宇。且人心之持舊兮﹐而不可保長。邅彼南道兮﹐徵夫宵行。思念郢路兮﹐還顧睠々。涕流交集兮﹐泣下漣漣。嘆曰﹕登山長望中心悲兮﹐菀彼靑靑泣如頹兮﹐畱思北顧涕漸漸兮﹐折銳摧矜凝氾濫兮﹐念我煢煢魂誰求兮﹐僕夫慌悴散若流兮。

九嘆湣命作者﹕不詳昔皇考之嘉志兮﹐喜登能而亮賢。情純潔而罔薉兮﹐姿盛質而無愆。放佞人與諂諛兮﹐斥讒夫與便嬖。親忠正之悃誠兮﹐招貞良與明智。心溶溶其不可量兮﹐情澹澹其若淵。回邪辟而不能入兮﹐誠願藏而不可遷。逐下祑於後堂兮﹐迎宓妃於伊雒。刜讒賊於中廇兮﹐選呂管於榛薄。叢林之下無怨士兮﹐江河之畔無隱夫。三苗之徒以放逐兮﹐伊臯之倫以充廬。今反表以爲裏兮﹐顚裳以爲衣。戚宋萬於兩楹兮﹐廢周邵於遐夷。郤騏驥以轉運兮﹐騰驢驘以馳逐。蔡女黜而出帷兮﹐戎婦入而彩繡服。慶忌囚於阱室兮﹐陳不占戰而赴圍。破伯牙之號鍾兮﹐挾人箏而彈緯。藏瑉石於金匱兮﹐捐赤瑾於中庭。韓信蒙於介冑兮﹐行夫將而攻城。莞芎棄於澤洲兮﹐瓟蠡蠹於筐簏。麒麟奔於九臯兮﹐熊羆羣而逸囿。折芳枝與瓊華兮﹐樹枳棘與薪柴。掘荃蕙與射幹兮﹐耘藜藿與蘘荷。惜今世其何殊兮﹐遠近思而不同。或沈淪其無所達兮﹐或淸激其無所通。哀餘生之不當兮﹐獨蒙毒而逢尢。𨿽謇謇以申志兮﹐君乖差而屏之。誠惜芳之菲菲兮﹐反以玆爲腐也。懷椒聊之蔎々兮﹐乃逢紛以罹詬也。嘆曰﹕嘉皇旣歿終不返兮﹐山中幽險郢路遠兮﹐讒人諓々孰可愬兮﹐徵夫罔極誰可語兮﹖行吟累欷聲喟喟兮﹐懷憂含戚何侘傺兮。

九嘆思古作者﹕不詳冥冥深林兮樹木鬱鬱。山參差以嶄巖兮﹐阜杳杳以蔽日。悲余心之悁悁兮﹐目眇眇而遺泣。風騷屑以搖木兮﹐云吸吸以湫戾。悲餘生之無歡兮﹐愁倥傯於山陸。旦徘徊於長阪兮﹐夕彷徨而獨宿。發披披以鬤々兮﹐躬劬勞而瘏悴。魂俇々而南行兮﹐泣霑襟而濡袂。心嬋媛而無告兮﹐口噤閉而不言。違郢都之舊閭兮﹐回湘﹑沅而遠遷。念余邦之橫陷兮﹐宗鬼神之無次。閔先嗣之中絕兮﹐心惶惑而自悲。聊浮游於山陿兮﹐步周流於江畔。臨深水而長嘯兮﹐且倘佯而氾觀。興離騷之微文兮﹐冀靈修之壹悟。還餘車於南郢兮﹐復往軌於初古。道修遠其難遷兮﹐傷余心之不能已。背三五之典刑兮﹐絕洪範之辟紀。播規矩以背度兮﹐錯權衡而任意。操繩墨而放棄兮﹐傾容幸而侍側。甘棠枯於丰艸兮﹐藜棘樹於中庭。西施斥於北宮兮﹐仳倠倚於彌楹。烏獲戚而驂乘兮﹐燕公操於馬圉。蒯聵登於淸府兮﹐咎繇棄而在野。蓋見玆以永嘆兮﹐欲登階而狐疑。乘白水而髙騖兮﹐因徙弛而長詞。嘆曰﹕倘佯壚阪沼水深兮﹐容與漢渚涕淫淫兮﹐鍾牙已死誰爲聲兮﹖纖阿不禦焉舒情兮﹐曾哀悽欷心離離兮﹐還顧髙丘泣如灑兮。

九嘆遠遊作者﹕不詳悲余性之不可攺兮﹐屢懲艾而不迻。服覺皓以殊俗兮﹐貌揭揭以巍巍。譬若王僑之乘雲兮﹐載赤霄而淩太淸。欲與天地參壽兮﹐與日月而比榮。登昆侖而北首兮﹐悉靈圉而來謁。選鬼神於太陰兮﹐登閶闔於玄闕。回朕車俾西引兮﹐褰虹旗於玉門。馳六龍於三危兮﹐朝西靈於九濱。結餘軫於西山兮﹐橫飛谷以南徵。絕都廣以直指兮﹐歷祝融於朱冥。枉玉衡於炎火兮﹐委兩飠官於咸唐。貫澒濛以東朅兮﹐維六龍於扶桑。周流覽於四海兮﹐志升降以髙馳。徵九神於回極兮﹐建虹采以招指。駕鸞鳳以上游兮﹐從玄鶴與鷦明。孔鳥飛而送迎兮﹐騰羣鶴於瑤光。排帝宮與羅囿兮﹐升縣圃以眩滅。結瓊枝以雜佩兮﹐立長庚以繼日。淩驚雷以軼駭電兮﹐綴鬼谷於北辰。鞭風伯使先驅兮﹐囚靈玄於虞淵。溯髙風以低佪兮﹐覽周流於朔方。就顓頊而陳詞兮﹐考玄冥於空桑。旋車逝於崇山兮﹐奏虞舜於蒼梧。濟楊舟於會稽兮﹐就申胥於五湖。見南郢之流風兮﹐殞余躬於沅湘。望舊邦之黯黮兮﹐時混濁其猶未央。懷蘭茝之芬芳兮﹐妒被離而折之。張絳帷以襜襜兮﹐風邑邑而蔽之。日暾暾其西捨兮﹐陽焱焱而復顧。聊假日以須臾兮﹐何騷騷而自故。嘆曰﹕譬彼蛟龍乘雲浮兮﹐汎淫澒溶紛若霧兮﹐潺湲轇轕雷動電發馺髙舉兮﹐升虛淩冥沛濁浮淸入帝宮兮﹐搖翹奮羽馳風騁雨遊無窮兮。

九思逢尢作者﹕不詳悲兮愁﹐哀兮憂﹐天生我兮當闇時﹐被諑譖兮虛獲尢。心煩忄貴兮意無聊﹐嚴載駕兮出戲遊。周八極兮歷九州﹐求軒轅兮索重華。世旣卓兮遠眇眇﹐握佩玖兮中路躇。羨咎繇兮建典謨﹐懿風後兮受瑞圖。湣余命兮遭六極﹐委玉質兮於泥塗。遽傽遑兮驅林澤﹐步屏營兮行丘阿。車軏折兮馬虺頹﹐憃悵立兮涕滂沲。思丁文兮聖明哲﹐哀平差兮迷謬愚。呂傅舉兮殷周興﹐忌嚭專兮郢吳虛。仰長嘆兮气噎結﹐悒殟絕兮咶復蘇。虎兕爭兮於廷中﹐豺狼鬥兮我之隅。雲霧會兮日冥晦﹐飄風起兮揚塵埃。走鬯罔兮乍東西﹐欲竄伏兮其焉如﹖念靈閨兮隩重深﹐願竭節兮隔無由。望舊邦兮路逶隨﹐憂心悄兮志勤劬。魂煢煢兮不遑寐﹐目眽々兮寤終朝。

九思怨上作者﹕不詳令尹兮謷謷﹐羣司兮譨々。哀哉兮淈々﹐上下兮同流。菽藟兮蔓衍﹐芳虈兮挫枯。朱紫兮雜亂﹐曾莫兮別諸。倚此兮巖穴﹐永思兮窈悠。嗟懷兮眩惑﹐用志兮不昭。將喪兮玉斗﹐遺失兮鈕樞。我心兮煎熬﹐惟是兮用憂。進惡兮九旬﹐復顧兮彭務。擬斯兮二蹤﹐未知兮所投。謠吟兮中野﹐上察兮璇璣。大火兮西睨﹐攝提兮運低。雷霆兮硠礚﹐雹霰兮霏霏。奔電兮光晃﹐涼風兮愴悽。鳥獸兮驚駭﹐相從兮宿棲。鴛鴦兮噰々﹐狐貍兮々。哀吾兮介特﹐獨處兮罔依。螻蛄兮鳴東﹐蟊兮號西。蛓緣兮我裳﹐蠋入兮我懷。虫豸兮夾余﹐惆悵兮自悲。佇立兮忉怛﹐心結縎兮折摧。

九思疾世作者﹕不詳周徘徊兮漢渚﹐求水神兮靈女。嗟此國兮無良﹐媒女詘兮謰謱。鴳雀列兮譁讙﹐鴝鵒鳴兮聒余。抱昭華兮寶璋﹐欲衒鬻兮莫取。言旋邁兮北䢐﹐叫我友兮配耦。日陰曀兮未光﹐闃睄窕兮靡睹。紛載驅兮髙馳﹐將諮詢兮皇羲。遵河臯兮周流﹐路變易兮時乖。濿滄海兮東遊﹐沐盥浴兮天池。訪太昊兮道要﹐云靡貴兮仁義。志欣樂兮反徵﹐就周文兮邠歧。秉玉英兮結誓﹐日欲暮兮心悲。惟天祿兮不再﹐背我信兮自違。逾隴堆兮渡漠﹐過桂車兮合黎。赴昆山兮馽騄﹐從邛遨兮棲遲。吮玉液兮止渴﹐齧芝華兮療饑。居嵺廓兮尠疇﹐遠梁昌兮幾迷。望江漢兮濩渃﹐心緊絭兮傷懷。時昢々兮且旦﹐塵莫莫兮未晞。憂不暇兮寢食﹐吒增嘆兮如雷。

九思憫上作者﹕不詳哀世兮睩々﹐諓々兮嗌喔。眾多兮阿媚﹐骫靡兮成俗。貪枉兮黨比﹐貞良兮煢獨。鵠竄兮枳棘﹐鵜集兮帷幄。罽蕠兮靑蔥﹐槁本兮萎落。睹斯兮僞惑﹐心爲兮隔錯。逡巡兮圃藪﹐率彼兮畛陌。川谷兮淵淵﹐山阜兮峉々。叢林兮崟崟﹐株榛兮嶽嶽。霜雪兮漼溰﹐冰凍兮洛澤。東西兮南北﹐罔所兮歸薄。庇蔭兮枯樹﹐匍匐兮巖石。蜷跼兮寒局數﹐獨處兮志不申。年齒盡兮命迫促﹐魁壘擠摧兮常困辱。含憂彊老兮愁不樂。須髮薴悴兮顠鬢白﹐思靈澤兮一膏沐。懷蘭英兮把瓊若﹐待天明兮立躑躅。云蒙蒙兮電儵爍﹐孤雌驚兮鳴呴呴。思怫郁兮肝切剝﹐忿悁悒兮孰訴告。

九思遭厄作者﹕不詳悼屈子兮遭厄﹐沈王躬兮湘汨。何楚國兮難化﹐迄乎今兮不易。士莫志兮羔裘﹐競佞諛兮讒鬩。指正義兮爲曲﹐訿玉璧兮爲石。殦雕遊兮華屋﹐鵕鸃棲兮柴蔟。起奮迅兮奔走﹐違羣小兮謑訽。載靑雲兮上昇﹐適昭明兮所處。躡天衢兮長驅﹐踵九陽兮戲蕩。越云漢兮南濟﹐秣余馬兮河鼓。云霓紛兮﹤日奄﹥翳﹐參辰回兮顚倒。逢流星兮問路﹐顧我指兮從左。俓娵觜兮直馳﹐禦者迷兮失軌。遂踢達兮邪造﹐與日月兮殊道。志閼絕兮安如﹐哀所求兮不耦。攀天階兮下視﹐見鄢郢兮舊宇。意逍遙兮欲歸﹐眾穢盛兮沓沓。思哽饐兮詰詘﹐涕流瀾兮如雨。

九思悼亂作者﹕不詳嗟嗟兮悲夫﹐殽亂兮紛拏。茅絲兮同綜﹐冠屨兮共絇。督萬兮侍宴﹐周邵兮負芻。白龍兮見射﹐靈龜兮執拘。仲尼兮困厄﹐鄒衍兮幽囚。伊余兮念玆﹐奔遁兮隱居。將升兮髙山﹐上有兮猴猿。欲入兮深谷﹐下有兮虺蛇。左見兮鳴鵙﹐右睹兮呼梟。惶悸兮失气﹐踴躍兮距跳。便旋兮中原﹐仰天兮增嘆。菅蒯兮野莽﹐雚葦兮仟眠。鹿蹊兮繼踵﹐貒貉兮蟫々。鸇鷂兮軒軒﹐鶉鵪兮甄甄。哀我兮寡獨﹐靡有兮齊倫。意欲兮沈吟﹐迫日兮黃昏。玄鶴兮髙飛﹐曾逝兮靑冥。鶬鶊兮喈喈﹐山鵲兮嚶嚶。鴻鸕兮振翅﹐歸雁兮於徵。吾志兮覺悟﹐懷我兮聖京。垂屣兮將起﹐跓俟兮碩明。

九思傷時作者﹕不詳惟昊天兮昭靈﹐陽气發兮淸明。風習習兮和暖﹐百艸萌兮華榮。堇荼茂兮扶疏﹐蘅芷彫兮瑩嫇。湣貞良兮遇害﹐將夭折兮碎糜。時混混兮澆饡﹐哀當世兮莫知。覽往昔兮俊彥﹐亦詘辱兮系纍。管束縛兮桎梏﹐百貿易兮傳賣。遭桓繆兮識舉﹐才徳用兮列施。且從容兮自慰﹐玩琴書兮遊戲。迫中國兮窄陿﹐吾欲之兮九夷。超五嶺兮嵯峨﹐觀浮石兮崔嵬。陟丹山兮炎野﹐屯余車兮黃支。就祝融兮稽疑﹐嘉己行兮無爲。乃回朅兮北逝﹐遇神孈兮宴娭。欲靜居兮自娛﹐心愁慼兮不能。放余轡兮策駟﹐忽飆騰兮浮雲。蹠飛杭兮越海﹐從安期兮蓬萊。緣天梯兮北上﹐登太一兮玉臺。使素女兮鼓簧﹐乘弋龢兮謳謠。聲噭誂兮淸和﹐音晏衍兮要淫。咸欣欣兮酣樂﹐余眷眷兮獨悲。顧章華兮太息﹐志戀戀兮依依。

九思哀歲作者﹕不詳旻天兮淸涼﹐玄气兮髙朗。北風兮潦洌﹐艸木兮蒼唐。蛜蚨兮噍噍﹐蝍蛆兮穰穰。歲忽忽兮惟暮﹐余感時兮悽愴。傷俗兮泥濁﹐矇蔽兮不章。寶彼兮沙礫﹐捐此兮夜光。椒瑛兮涅污﹐葈耳兮充房。攝衣兮緩帶﹐操我兮墨陽。昇車兮命僕﹐將馳兮四荒。下堂兮見蠆﹐出門兮觸蜂。巷有兮蚰蜓﹐邑多兮螳螂。睹斯兮嫉賊﹐心爲兮切傷。俯念兮子胥﹐仰憐兮比干。投劍兮脫冕﹐龍屈兮蜿蟤。潛藏兮山澤﹐匍匐兮叢攢。窺見兮溪澗﹐流水兮沄沄。黿鼉兮欣欣﹐鱣鮎兮延延。羣行兮上下﹐駢羅兮列陳。自恨兮無友﹐特處兮煢煢。冬夜兮陶陶﹐雨雪兮冥冥。神光兮熲熲﹐鬼火兮熒熒。修徳兮困控﹐愁不聊兮遑生。憂紆兮鬱鬱﹐惡所兮寫情。

九思守志作者﹕不詳

陟玉巒兮逍遙﹐覽髙岡兮峣峣。桂樹列兮紛敷﹐吐紫華兮布條。實孔鸞兮所居﹐今其集兮惟鴞。烏鵲驚兮啞啞﹐余顧瞻兮怊怊。彼日月兮闇昧﹐障覆天兮祲氛。伊我後兮不聰﹐焉陳誠兮效忠。攄羽翮兮超俗﹐遊陶遨兮養神。乘六蛟兮蜿蟬﹐遂馳騁兮升云。揚彗光兮爲旗﹐秉電策兮爲鞭。朝晨發兮鄢郢﹐食時至兮增泉。繞曲阿兮北次﹐造我車兮南端。謁玄黃兮納贄﹐崇忠貞兮彌堅。歷九宮兮徧觀﹐睹祕藏兮寶珍。就傳說兮騎龍﹐與織女兮合婚。舉天罼兮掩邪﹐彀天弧兮射姦。隨眞人兮翺翔﹐食元气兮長存。望太微兮穆穆﹐睨三階兮炳分。相輔政兮成化﹐建烈業兮垂勛。目瞥瞥兮西沒﹐道遐迥兮阻嘆。志蓄積兮未通﹐悵敞罔兮自憐。亂曰﹕天庭明兮云霓藏﹐三光朗兮鏡萬方。斥蜥蜴兮進龜龍﹐策謀從兮翼機衡。配稷契兮恢唐功﹐嗟英俊兮未爲雙。

