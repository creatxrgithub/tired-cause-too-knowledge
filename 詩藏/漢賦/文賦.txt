文賦﹝並序﹞

﹝晉﹞陸機

余每觀才士之所作﹐竊有以得其用心。夫放言遣辭﹐良多變矣﹐妍蚩好惡﹐可得而言。每自屬文﹐尢見其情﹐恆患意不稱物﹐文不逮意﹐蓋非知之難﹐能之難也。故作文賦﹐以述先士之盛藻﹐因論作文之利害所由﹐佗日殆可謂曲盡其妙。至於操斧伐柯﹐𨿽取則不遠﹐若夫隨手之變﹐良難以辭逮﹐蓋所能言者﹐具於此云。

佇中區以玄覽﹐頤情志於典墳。遵四時以嘆逝﹐瞻萬物而思紛。悲落葉於勁秋﹐喜柔條於芳春﹐心懍懍以懷霜﹐志眇眇而臨云。詠世徳之駿烈﹐誦先人之淸芬。遊文章之林府﹐嘉麗藻之彬彬。慨投篇而援筆﹐聊宣之乎斯文。

其始也﹐皆收視反聽﹐耽思傍訊﹐精騖八極﹐心遊萬仞。其致也﹐情曈曨而彌鮮﹐物昭晣而互進。傾羣言之瀝液﹐漱六藝之芳潤。浮天淵以安流﹐濯下泉而潛浸。於是沈辭怫悅﹐若遊魚銜鉤﹐而出重淵之深﹔浮藻聯翩﹐若翰鳥纓繳﹐而墜曾云之峻。收百世之闕文﹐采千載之遺韻。謝朝華於已披﹐啟夕秀於未振。觀古今於須臾﹐撫四海於一瞬。

然後選義按部﹐考辭就班。抱暑者咸叩﹐懷響者畢彈。或因枝以振葉﹐或沿波而討源。或本隱以之顯﹐或求易而得難。或虎變而獸擾﹐或龍見而鳥瀾。或妥帖而易施﹐或岨峿而不安。罄澄心以凝思﹐眇眾慮而爲言。籠天地於形內﹐挫萬物於筆端。始躑躅於燥吻﹐終流離於濡翰。理扶質以立幹﹐文垂條而結繁。信情貌之不差﹐故每變而在顏。思涉樂其必笑﹐方言哀而已嘆。或操觚以率爾﹐或含毫而邈然。

伊玆事之可樂﹐固聖賢之所欽。課虛無以責有﹐叩寂寞而求音。函綿邈於尺素﹐吐滂沛乎寸心。言恢之而彌廣﹐思按之而逾深。播芳蕤之馥馥﹐發靑條之森森。粲風飛而猋豎﹐郁雲起乎翰林。

體有萬殊﹐物無一量。紛紜揮霍﹐形難爲狀。辭程才以效伎﹐意司契而爲匠。在有無而黽勉﹐當淺深而不讓。𨿽離方而遁員﹐期窮形而盡相。故夫誇目者尙奢﹐愜心者貴當。言窮者無隘﹐論達者惟曠。

詩緣情而綺靡﹐賦體物而瀏亮。碑披文以相質﹐誄纏綿而淒愴。銘博約而溫潤﹐箴頓挫而淸壯。頌優遊以彬蔚﹐論精微而朗暢。奏平徹以閒雅﹐說煒曄而譎誑。𨿽區分之在玆﹐亦禁邪而制放。要辭達而理舉﹐故無取乎冗長。

其爲物也多姿﹐其爲體也屢遷。其會意也尙巧﹐其遣言也貴妍。曁音聲之疊代﹐若五色之相宣。𨿽逝止之無常﹐固崎錡而難便。苟達變而識次﹐猶開流以納泉。如失機而後會﹐恆操末以續顚。謬玄黃之袟敍﹐故淟涊而不鮮。

或仰逼於先條﹐或俯侵於後章。或辭害而理比﹐或言順而義妨。離之則雙美﹐合之則兩傷。考殿最於錙銖﹐定去畱於毫芒。苟銓衡之所裁﹐固應繩其必當。或文繁理富﹐而意不指適。極無兩致﹐盡不可益。立片言而居要﹐乃一篇之警策。𨿽眾辭之有條﹐必待玆而效績。亮功多而累寡﹐故取足而不易。

或藻思綺合﹐淸麗千眠。炳若縟繡﹐淒若繁弦。必所擬之不殊﹐乃闇合乎曩篇。𨿽杼軸於予懷﹐怵佗人之我先。苟傷廉而愆義﹐亦𨿽愛而必捐。

或苕發穎豎﹐離眾絕致。形不可逐﹐響難爲系。塊孤立而特峙﹐非常音之所緯。心牢落而無偶﹐意徘徊而不能揥。石韞玉而山輝﹐水懷珠而川媚。彼榛楛之勿翦﹐亦蒙榮於集翠。綴下裏於白雪﹐吾亦濟夫所偉。

或託言於短韻﹐對窮迹而孤興。俯寂寞而無友﹐仰寥廓而莫承。譬偏弦之獨張﹐含淸唱而靡應。或寄辭於瘁音﹐徒靡言而弗華。混妍蚩而成體﹐累良質而爲瑕。象下管之偏疾﹐故𨿽應而不和。或遺理以存異﹐徒尋虛以逐微。言寡情而鮮愛﹐辭浮漂而不歸。猶弦麼而徽急﹐故𨿽和而不悲。或奔放以諧合﹐務嘈囋而妖冶。徒悅目而偶俗﹐固髙聲而曲下。寤防露與桑間﹐又𨿽悲而不雅。或淸虛以婉約﹐每除煩而去濫。闕大羹之遺味﹐同朱弦之淸汜。𨿽一唱而三嘆﹐固旣雅而不艷。

若夫丰約之裁﹐俯仰之形。因宜適變﹐曲有微情。或言拙而諭巧﹐或理朴而辭輕。或襲故而彌新﹐或沿濁而更淸。或覽之而必察﹐或研之而後精。譬猶舞者赴節以投袂﹐歌者應弦而遣聲。是蓋輪扁所不得言﹐故亦非華說之所能精。

普辭條與文律﹐良余膺之所服。練世情之常尢﹐識前修之所淑。𨿽濬發於巧心﹐或受欠於拙目。彼瓊敷與玉藻﹐若中原之有菽。同橐籥之罔窮﹐與天地乎並育。𨿽紛藹於此世﹐嗟不盈於予掬。患挈瓶之屢空﹐病昌言之難屬。故踸踔於短垣﹐放庸音以足曲。恆遺恨以終篇﹐豈懷盈而自足。懼蒙塵於叩缶﹐顧取笑乎鳴玉。

若夫應感之會﹐通塞之紀。來不可遏﹐去不可止。藏若景滅﹐行猶響起。方天機之駿利﹐夫何紛而不理。思風發於胸臆﹐言泉流於唇齒。紛威蕤以馺鵷﹐惟毫素之所擬。文徽徽以溢目﹐音泠泠而盈耳。及其六情底滯﹐志往神畱。兀若枯木﹐豁若涸流。攬營魂以探賾﹐頓精爽於自求。理翳翳而愈伏﹐思乙乙其若抽。是以或竭情而多悔﹐或率意而寡尢。𨿽玆物之在我﹐非餘力之所戮。故時撫空懷而自惋﹐吾未識夫開塞之所由。

伊玆文之爲用﹐固眾理之所因。恢萬里而無閡﹐通億載而爲津。俯貽則於來葉﹐仰觀象乎古人。濟文武於將墜﹐宣風聲於不泯。塗無遠而不彌﹐理無微而弗綸。配霑潤於雲雨﹐象變化乎鬼神。被金石而徳廣﹐流管弦而日新。

