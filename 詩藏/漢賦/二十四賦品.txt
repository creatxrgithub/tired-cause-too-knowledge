

《二十四賦品》魏謙升﹝著﹞

艷體庾徐﹐碎金雪玉﹐橫空盤硬﹐气郁不舒。未若短制﹐形容擬諸。儉意周匝﹐膚詞掃除。小可諭大﹐百無一疏。囊篇風月﹐就範何如﹖

岷山導江﹐積石碓河。跨瀛涉漢﹐接軌沿波。上追統系﹐原始詩歌。摛文鋪采﹐於意云何。昆侖萬派﹐飛鳥不過。乘槎天漢﹐乃見星河。

大杗細桷﹐必構眾材。茅檐廣廈﹐效伎呈菜。匪徒目巧﹐亦恃心裁。前門萬戶﹐照爛崔嵬。如五鳳樓﹐如銅雀臺。風雨不動﹐實實枚枚。

气以舉辭﹐辭達理見。水大物浮﹐其諭最善。萬竅調刁﹐噫風斯扇。時會遞遷﹐江流日轉。崇尙不偏﹐骨采自炫。漢魏六朝﹐格乃屢遷。

昆侖解谷﹐筩竹鳳鳴。如珠好語﹐一一穿成。規重矩疊﹐繩直衡平。範圍不過﹐音響自淸。吭圓引鶴﹐簧脆調鶯。摩空擲地﹐皆作金聲。

紛紅駭綠﹐如春在花。石梁之瀑﹐赤城之霞。樓臺金碧﹐韋杜人家。五云七寶﹐天上繁華。奇芬一吐﹐鮮侔晨葩。暉麗灼爍﹐是耶非耶﹖

纏綿結緒﹐繾綣縈絲。花光宜笑﹐水態含漪。靑衫掩泣﹐紅豆相思。貽椒贈芍﹐送子河湄。《閒情》十願﹐麗句妍辭。文心絕世﹐橫笛孤吹。

興酣落筆﹐超妙無論。百思不到﹐得句如神。飛行絕迹﹐神馬尻輪。日明五色﹐歲首三春。奇情異采﹐窮力追新。曰有祕鑰﹐先聲奪人。

吳淑百篇﹐博采旁搜。各分門戶﹐派別源流。此疆而界﹐瓜區竽籌。狐集千腋﹐鯖合五侯。晉卿巨制﹐類對春秋。揆厥所元﹐昭明選樓。

日華雙闕﹐岧帝京。典前給札﹐筆輟不停。金門拜獻﹐鳴聲和聲。簪毫禁苑﹐待詔承明。文章官樣﹐歌詠太平。天顏有喜﹐云陛載賡。

筆垂若露﹐思湧如潮。鏘洋鴻麗﹐上掩詩騷。局分八韻﹐燭限三條。銀袍鵠立﹐繭紙龍雕。南宮漏盡﹐風月難描。承平雅頌﹐如聽蕭韶。

新情古色﹐才美齊梁。物必有耦﹐妙合成章。一歌絳樹﹐韻疊聲雙。蘭苕翡翠﹐菡萏鴛鴦。花花自對﹐翼翼相當。屬辭比事﹐摘艷燻香。

羅羅淸疏﹐莽莽古道。時止時行﹐不拘繩尺。長短皆宜﹐備此規格。豈必止齊﹐妃靑儷白。《好色》一篇﹐原本《國策》。後有作者﹐《秋聲》《赤壁》。

太師教詩﹐其三曰比。東管有言﹐側附者理。子貢方人﹐老彭竊似。松受蔦纏﹐玉憐葭倚。莫刺如塗﹐起義在彼。象其物宜﹐圖窮見匕。

微辭宋玉﹐隱語淳於。《甘泉》《羽獵》《上林》《子虛》。主文風刺﹐匪直匪愚。聽者神聳﹐言者無罪。轉圜從諫﹐治邁唐虞。方內圓鑿﹐豈能入乎﹖

鶯飛艸長﹐物候驚新。《登樓》王粲﹐翻悔依人。懷歸故國﹐出劍風塵。鮑照不作﹐誰畫《蕪城》﹖江關蕭瑟﹐庾信傷神。《小園》《枯樹》﹐哀江南春。

京都矩麗﹐一紀十年。筆札楮墨﹐藩混著焉。《海潮》盧作﹐星再周天。結響不滯﹐捶字乃堅。爲繞指柔﹐妙極自然。丹成劍躍﹐鑪火無煙。

秀色可餐﹐骨相非俗。言出薦紳﹐文成朱綠。樞轄在玆﹐屏除繁縟。卓爾不羣﹐渾金璞玉。三嘆遺音﹐奏之終曲。辭黜其浮﹐理取其足。

朗如行玉﹐淸若流泉。疑義霧解﹐藻思芊綿。聰明冰雪﹐呈露坤乾。微辭奧旨﹐無弗棄捐。體物一語﹐士衡薪傳。光明白地﹐濯錦秦川。

麗辭雅義﹐錯彩鏤金。閶闔迷蒙﹐經籍醉心。選言有路﹐寶若球琳。齋宮肅肅﹐武庫森森。能讀千首﹐博古通今。董醇賈茂﹐著作之林。

若有人兮﹐勁裝古服﹐文士之心﹐詩人之目。絕世彼姝﹐貯宜金屋。富貴天姿﹐自然淸淑。妖歌曼舞﹐終嫌不肅。繁華損枝﹐貽誚霧榖。

節短韻長﹐貴在逋峭。絲戛麼弦﹐竹吹孤調。餘味曲包﹐片言居要。寥寥數行﹐天空獨嘯。冗長無譏﹐沖虛入妙。著語不多﹐《頌》首《淸廟》。

