《哀江南賦》庚信序

粵以戊辰之年﹐建亥之月﹐大盜移國﹐金陵瓦解。余乃竄身荒谷﹐公私塗炭。華陽奔命﹐有去無歸﹐中興道銷﹐窮於甲戌﹐三日哭於都亭﹐三年囚於別館。

天道周星﹐物極不反。傅燮之但悲身世﹐無處求生﹔袁安之每念王室﹐自然流涕。昔桓君山之志事﹐杜元凱之平生﹐並有著書﹐咸能自序。潘嶽之文采﹐始述家風﹔陸機之辭賦﹐先陳世徳。信年始二毛﹐卽逢喪亂﹐藐是流離﹐至於暮齒。《燕歌》遠別﹐悲不自勝﹔楚老相逢﹐泣將何及﹗畏南山之雨﹐忽踐秦庭﹔讓東海之濱﹐遂餐周粟。下亭漂泊﹐髙橋羈旅﹔楚歌非取樂之方﹐魯酒無忘憂之用。追爲此賦﹐聊以記言﹔不無危苦之辭﹐惟以悲哀爲主。

日暮途遠﹐人間何世﹖將軍一去﹐大樹飄零﹔壯士不還﹐寒風蕭瑟。荊璧睨柱﹐受連城而見欺﹔載書橫階﹐捧珠盤而不定。鐘儀君子﹐入就南冠之囚﹔季孫行人﹐畱守西河之館。申包胥之頓地﹐碎之以首﹔蔡威公之淚盡﹐加之以血。釣臺移柳﹐非玉關之可望﹔華亭鶴唳﹐豈河橋之可聞﹖

孫策以天下爲三分﹐眾才一旅﹔項籍用江東之子弟﹐人惟八千﹔遂乃分裂山河﹐宰割天下。豈有百萬義師﹐一朝捲甲﹔芟夷斬伐﹐如艸木焉﹗江淮無涯岸之阻﹐亭壁無籓籬之固。頭會箕斂者合從締交﹔鋤耰棘矜者因利乘便。將非江表王气﹐終於三百年乎﹖

是知並吞六合﹐不免軹道之炎﹔混一車書﹐無救平陽之禍。嗚呼﹗山嶽崩頹﹐旣履危亡之運﹔春秋疊代﹐必有去故之悲。天意人事﹐可以淒愴傷心者矣。況復舟楫路窮﹐星漢非乘槎可上﹔風飈道阻﹐蓬萊無可到之期。窮者欲達其言﹐勞者須歌其事。陸士衡聞而撫掌﹐是所甘心﹔張平子見而陋之﹐固其宜矣。

正文

我之掌瘐承周﹐以世功而爲族﹔經邦佐漢﹐用論道而當官。稟嵩﹑華之玉石﹐潤河洛之波瀾﹔居負洛而重世﹐邑臨河而宴安。

逮永嘉之艱虞﹐始中原之乏主﹔民枕倚於墻壁﹐路交橫於豺虎﹔值五馬之南奔﹐逢三星之東聚﹔彼陵江而建國﹐始播遷於吾祖。分南陽而賜田﹐裂東嶽而胙土﹔誅茅宋玉之宅﹐穿徑臨江之府。水木交運﹐山川崩竭﹐家有直道﹐人多全節﹔訓子見於純深﹐事君彰於義烈。新野有生祠之妙﹐河南有胡書之碣。況乃少微眞人﹐天山逸民﹐階庭空谷﹐門巷蒲輪﹔移談講書﹐就簡書筠。降生世徳﹐載誕貞臣﹐文詞髙於甲觀﹐楷模盛於漳濱﹔嗟有道而無鳳﹐嘆非時而有麟。旣姦回之奰逆﹐終不悅於仁人。

王子濱洛之歲﹐蘭成射策之年。始含香於建禮﹐乃矯翼於崇賢﹔遊洊雷之講肆﹐齒明離之冑筵。旣傾蠡而酌海﹐遂測管而窺天。方塘水白﹐釣渚池圓﹔侍戎韜於武帳﹐聽雅曲於文絃。乃解懸而通籍﹐遂崇文而會武﹔居笠轂而掌兵﹐出蘭池而典午。論兵於江﹑漢之君﹐拭玉於西河之主。

於是朝野歡娛﹐池臺鐘鼓。裏爲冠蓋﹐門成鄒﹑魯。連茂苑於海陵﹐跨橫塘於江浦。東門則鞭石成橋﹐南極則鑄銅爲柱。橘則園植萬株﹐竹則家封千戶。西賮浮玉﹐南琛沒羽。吳歈越吟﹐荊艷楚舞。艸木之遇陽春﹐魚龍之逢風雨。

五十年中﹐江表無事。班超爲定遠之侯﹐王歙爲和親之使。馬武無預於甲兵﹐馮唐不論於將帥。豈知山嶽闇然﹐江湖潛沸﹐漁陽有閭左戍卒﹐離石有將兵都尉。

天子方刪詩書﹐定禮樂﹔設重云之講﹐開士林之學﹔談劫燼之飛灰﹐辧常星之夜落。地平魚齒﹐城危獸角﹔臥刁鬥於滎陽﹐絆龍媒於平樂﹔宰衡以干戈爲兒戲﹐縉紳以淸談爲廟略。乘漬水以膠船﹐馭奔駒以朽索。小人則將及水火﹐君子則方成猿鶴。敝箄不能救鹽池之咸﹐阿膠不能止黃河之濁。旣而魴魚尾﹐四郊多壘。殿狎江鷗﹐宮鳴野雉﹔湛廬去國﹐艅艎失水。見被髮於伊川﹐知百年而爲戎矣。

彼姦逆之熾盛﹐久遊魂而放命。大則有鯨有鯢﹐小則爲梟爲獍。負其牛羊之力﹐凶其水艸之性﹔非玉燭之能調﹐豈璿璣之可正﹗值天下之無爲﹐尙有欲於羈縻。飲其琉璃之酒﹐賞其虎豹之皮﹔見胡柯於大夏﹐識鳥卵於條枝。豺牙宓厲﹐虺毒潛吹﹔輕九鼎而欲問﹐聞三川而遂窺。

始則王子召戎﹐姦臣見冑。旣官政而離逷﹐遂師言而泄漏。望廷尉之囚﹐反淮南之窮寇﹔出狄泉之蒼鳥﹐起橫江之困獸。地則石鼓鳴山﹐天則金精動宿﹔北闕龍吟﹐東陵麟鬭。

爾乃桀橫扇﹐馮陵畿甸。擁狼望於黃圖﹐塡廬山於赤縣。靑袍如艸﹐白馬如練。天子履端廢朝﹐單於長圍髙宴。兩觀當戟﹐千門受箭﹔白虹貫日﹐蒼鷹擊殿﹔竟遭夏臺之禍﹐終視堯城之變。官守無奔問之人﹐干戚非平戎之戰。陶侃空爭米船﹐顧榮虛搖羽扇。

將軍死綏﹐路絕長圍。烽隨星落﹐書逐鳶飛。遂乃韓分趙裂﹐鼓臥旗折。失羣班馬﹐迷輪亂轍。猛士嬰城﹐謀臣捲舌。昆陽之戰象走林﹐常山之陣蛇奔穴。五郡則兄弟相悲﹐三州則父子離別。護軍慷慨﹐忠能死節﹐三世爲將﹐終於此滅。濟陽忠壯﹐身參末將﹐兄弟三人﹐義聲俱唱。主辱臣死﹐名存身喪﹔狄人歸元﹐三軍淒愴。尙書多算﹐守備是長﹐云梯可拒﹐地道能防﹔有齊將之閉壁﹐無燕師之臥墻。大事去矣﹐人之云亡﹗申子奮發﹐勇气咆勃。實總元戎﹐身先士卒。冑落魚門﹔兵塡馬窟。屢犯通中﹐頻遭刮骨。功業夭枉﹔身名埋沒。

或以隼翼鷃披﹐虎威狐假。沾漬鋒鏑﹐脂膏原野。兵弱虜彊﹐城孤气寡。聞鶴唳而心驚﹐聽胡笳而淚下。拒神亭而亡戟﹐臨橫江而棄馬。崩於鉅鹿之沙﹐碎於長平之瓦。

於是桂林顚覆﹐長洲麋鹿。潰潰沸騰﹐茫茫黷。天地離阻﹐神人慘酷。晉﹑鄭靡依﹐魯﹑衛不睦﹐競動天關﹐爭回地軸。探雀而未飽﹐待熊蹯而詎熟﹖乃有車側郭門﹐筋懸廟屋。鬼同曹社之謀﹐人有秦庭之哭。

爾乃假刻璽於關塞﹐稱使者之酬對。逢鄂阪之譏嫌﹐值耏門之徵稅。乘白馬而不前﹐策靑騾而轉礙。吹落葉之扁舟﹐飄長風於上游。彼鋸牙而鉤爪﹐又循江而習流。排靑龍之戰艦﹐鬭飛燕之船樓。張遼臨於赤壁﹐王下於巴丘。乍風驚而射火﹐或箭重而回舟。未辧聲於黃蓋﹐已先沈於杜侯。落帆黃鶴之浦﹐藏船鸚鵡之洲。路已分於湘﹑漢﹐星猶看於斗﹑牛。

若乃陰陵失路﹐釣臺斜趣。望赤壁而沾衣﹐艤烏江而不渡。雷池柵浦﹐鵲陵焚戍。旅捨無煙﹐巢禽無樹。謂荊﹑衡之杞梓﹐庶江﹑漢之可恃。淮海維揚﹐三千餘里。過漂渚而寄食﹐託廬中而渡水。屆於七澤﹐濱於十死。嗟天保之未定﹐見殷憂之方始。本不達於危行﹐又無情於祿仕。謬掌衛於中軍﹐濫屍丞於禦史。

信生世等於龍門﹐辭親同於河﹑洛。奉立身之遺訓﹐受成書之顧託。昔四世而無﹐今七葉而始落。泣風雨於《梁山》﹐惟枯魚之銜索。入欹斜之小徑﹐掩蓬藋之荒扉﹔就汀洲之杜若﹐待蘆葦之單衣。

於是西楚霸王﹐劍及繁陽﹐鏖兵金匱﹐校戰玉堂﹔蒼鷹赤雀﹐鐵軸牙檣。沈白馬而誓眾﹐負黃龍而渡江﹐海潮迎艦﹐江萍送王。戎車屯於石城﹐戈船掩於淮泗﹔諸侯則鄭伯前驅﹐盟主則荀罃暮至。剖巢燻穴﹐奔魑走魅。埋長狄於駒門﹐斬蚩尢於中冀。燃腹爲燈﹐飲頭爲器。直虹貫壘﹐長星屬地。昔之虎踞龍盤﹐加以黃旗紫气﹐莫不隨狐兔而窟穴﹐與風塵而殄瘁。

西瞻博望﹐北臨玄圃﹐月榭風臺﹐池平樹古。倚弓於玉女窗扉﹐繫馬於鳳皇樓柱﹔仁壽之鏡徒懸﹐茂陵之書空聚。

若夫立徳立言﹐謨明寅亮﹔聲超於繫表﹐道髙於河上﹔更不遇於浮丘﹐遂無言於師曠。以愛子而托人﹐知西陵而誰望﹖非無北闕之兵﹐猶有雲臺之仗。

司徒之表裏經綸﹐狐偃之惟王實勤。橫琱戈而對霸主﹐執金鼓而問賊臣。平吳之功﹐壯於杜元凱﹔王室是賴﹐深於溫太眞。始則地名全節﹐終則山稱枉人。南陽校書﹐去之已遠﹔上蔡逐獵﹐知之何晚﹖

鎭北之負譽矜前﹐風飆凜然。水神遭箭﹐山靈見鞭。是以蟄熊傷馬﹐浮蛟沒船。才子倂命﹐俱非百年。

中宗之夷凶靖亂﹐大雪冤恥﹐去代邸而承基﹐遷唐郊而纂祀﹔反舊章於司隸﹐歸余風於正始。沈猜則方逞其欲﹐藏疾則自矜於己。天下之事沒焉﹐諸侯之心搖矣。旣而齊交北絕﹐秦患西起。況背關而懷楚﹐異端委而開吳。驅綠林之散卒﹐拒驪山之叛徒。營軍梁﹐蒐乘巴渝。問諸淫昏之鬼﹐求諸厭劾之符。荊門遭廩延之戮﹐夏口濫逵泉之誅。蔑因親以教愛﹐忍和樂於彎弧。旣無謀於肉食﹐非所望於《論都》。未深思於五難﹐先自擅於三端。登陽城而避險﹐臥砥柱而求安。旣言多於忌刻﹐實志勇而刑殘。但坐觀於時變﹐本無情於急難。地惟黑子﹐城猶彈丸﹔其怨則黷﹐其盟則寒。豈冤禽之能塞海﹖非愚叟之可移山。況以沴气朝浮﹐妖精夜隕。赤鳥則三朝夾日﹐蒼云則七重圍軫。亡吳之歲旣窮﹐入郢之年斯盡。

周含鄭怒﹐楚結秦冤。有南風之不競﹐值西鄰之責言。俄而梯衝亂舞﹐冀馬云屯。俴秦車於暢轂﹐沓漢鼓於雷門。下陳倉而連弩﹐渡臨晉而橫船。

𨿽復楚有七澤﹐人稱三戶﹔箭不麗於六麋﹐雷無驚於九虎。辭洞庭兮落木﹐去涔陽兮極浦。熾火兮焚旗﹐貞風兮害蠱。乃使玉軸揚灰﹐龍文折柱。下江余城﹐長林故營﹔徒思拑馬之秣﹐未見燒牛之兵。章曼支以轂走﹐宮之奇以族行﹔河無冰而馬渡﹐關未曉而雞鳴。忠臣解骨﹐君子吞聲。章華望祭之所﹐云夢僞遊之地﹔荒谷縊於莫敖﹐冶父囚於羣師。硎谷摺拉﹐鷹鸇批。冤霜夏零﹐憤泉秋沸。城崩杞婦之哭﹐竹染湘妃之淚。

水毒秦涇﹐山髙趙陘﹔十里五里﹐長亭短亭﹔饑隨蟄燕﹐暗逐流螢﹔秦中水黑﹐關上泥靑。於時瓦解冰泮﹐風飛電散﹐渾然千里﹐淄澠一亂。雪暗如沙﹐冰橫似岸。逢赴洛之陸機﹐見離家之王粲﹐莫不聞隴水而掩泣﹐向關山而長嘆。

況復君在交河﹐妾在靑波﹔石望夫而逾遠﹐山望子而逾多。才人之憶代郡﹐公主之去淸河。栩陽亭有離別之賦﹐臨江王有愁思之歌。別有飄颻武威﹐羈旅金微﹔班超生而忘返﹐溫序死而思歸。李陵之雙鳧永去﹐蘇武之一雁空飛。

若江陵之中否﹐乃金陵之禍始。𨿽借人之外力﹐實蕭墻之內起。撥亂之主忽焉﹐中興之宗不祀。伯兮叔兮﹐同見戮於猶子。荊山鵲飛而玉碎﹐隨岸蛇生而珠死。鬼火亂於平林﹐殤魂遊於新市。

梁故丰徙﹐楚實秦亡﹔不有所廢﹐其何以昌﹖有嬀之後﹐將育於姜。輸我神器﹐居爲讓王。

天地之大徳曰生﹐聖人之大寶曰位﹔用無賴之子弟﹐舉江東而全棄。惜天下之一家﹐遭東南之反气﹔以鶉首而賜秦﹐天何爲而此醉﹖

且夫天道回旋﹐生民預焉。餘烈祖於西晉﹐始流播於東川﹔洎余身而七葉﹐又遭時而北遷。提挈老幼﹐關河累年。死生契闊﹐不可問天。況復零落將盡﹐靈光巋然﹗

日窮於紀﹐歲將復始。逼迫危慮﹐端憂暮齒。踐長樂之神臯﹐望宣平之貴裏。渭水貫於天門﹐驪山回於地市。幕府大將軍之愛客﹐丞相平津侯之待士。見鐘鼎於金﹑張﹐聞絃歌於許﹑史。豈知灞陵夜獵﹐猶是故時將軍﹔咸陽布衣﹐非獨思歸王子﹗

