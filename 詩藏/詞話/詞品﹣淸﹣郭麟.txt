

《詞品》

﹝淸﹞郭麟著

余少耽倚聲﹐爲之未瑕工也。中年憂患交迫﹐廓落鮮歡﹐間復以此陶寫。入之稍深﹐遂習玩百家﹐博涉眾趣。𨿽曰小道﹐居然非粗鄙可了。因弄墨餘閒﹐仿表聖《詩品》﹐爲之標舉風華﹐發明逸態﹐以其塗較隘﹐止得表聖之半﹐用以軒翥六義之後﹐奮蜚四聲之餘﹐亦猶賢乎博奕。

幽秀

千巖巉巉﹐一壑深美。路轉峯回﹐忽見流水。幽鳥不鳴﹐白雲時起。此去人間﹐不知幾里。時逢疏花﹐娟若處子。嫣然一笑﹐目成而已。

髙超

行雲在空﹐明月在中。瀟瀟秋雨﹐泠泠好風。卽之愈遠﹐尋之無蹤。孤鶴獨唳﹐其聲淸雄。眾首俯視﹐莫窮其通。回顧藪澤﹐翩哉蜚鴻。

雄放

海潮東來﹐气吞江湖。快馬斫陣﹐登髙一呼。如波軒然﹐蛟龍牙須。如怒鶻起﹐下盤浮圖。千里萬里﹐山奔雷驅。元气不死﹐乃與之俱。

委曲

芙蓉初花﹐秋水一半。欲往從之﹐細石淩亂。美人有言﹐玉齒將粲。徐拂寶瑟﹐一唱三嘆。非無寸心﹐繾綣自獻。若往若還﹐豈曰能見。

淸脆

美人滿堂﹐金石絲簧。忽擊玉磬﹐遠聞淸揚。韻不在短﹐亦不在長。哀家一梨﹐口爲芳香。芭蕉灑雨﹐芙蓉拒霜。如气之秋﹐如冰之光。

神韻

雜花欲放﹐細柳初絲。上有好鳥﹐微風拂之。明月未上﹐美人來遲。卻扇一顧﹐羣妍皆媸。其秀在骨﹐非鉛非脂。眇眇若愁﹐依依相思。

感慨

人生一世﹐能無感焉。哀來樂往﹐云浮鳥仙。銅駝巷陌﹐金人歲年。鉛水迸淚﹐鵾雞裂弦。如有萬古﹐入其肺肝。夫子何嘆﹐唯唯不然。

奇麗

鮫人織綃﹐海水不波。珊瑚觸网﹐蛟龍騰梭。明月欲墮﹐羣星皆趨。淒然掩泣﹐散爲明珠。織女下眎﹐雲霞交鋪。如將捲舒﹐貢之太虛。

含蓄

好風東來﹐幽鳥始哢。陽春在中﹐萬象皆動。一花未開﹐眾綠入夢。口多微詞﹐如怨如諷。如聞玉管﹐快作數弄。望之邈然﹐鶴背云重。

逋峭

淸霜警秋﹐微月白夜。其上孤峯﹐流水在下。幽尋欲窮﹐乃見圖畫。愜心動目﹐喜極而怕。跌宕容與﹐以觀其罅。翩然將飛﹐倘復可跨。

穠艷

雜組成錦﹐萬花爲春。五醞酒釅﹐九華帳新。異彩初結﹐名香始薰。莊嚴七寶﹐其中天人。飲芳食菲﹐摘星抉云。偶然咳唾﹐明珠如塵。

名雋

名士揮麈﹐羽人禮壇。微聞一語﹐气如幽蘭。荷雨夜歇﹐松風夏寒。之子何處﹐秋山槃槃。萬籟俱寂﹐惟鳴幽湍。千漱百咽﹐奉君一丸。

