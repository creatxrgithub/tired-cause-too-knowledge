碧雞漫志﹝宋﹞王灼

目錄

●卷一

歌曲所起歌詞之變古者歌工樂工皆非庸人漢初古俗猶在荊軻易水歌古音古辭亡缺自漢至唐所存之曲晉以來歌曲唐絕句定爲歌曲元微之分詩與樂府作兩科古人善歌得名不擇男女論雅鄭所分歌曲拍節乃自然之度數

●卷二

唐末五代樂章可喜各家詞短長樂章集淺近卑俗唐昭宗詞東坡指出向上一路歐詞集自作者三之一小山詞周賀詞語意精新蘭畹曲會大晟樂府得人梅苑易安居士詞六人賦木犀紫姑神詞沈公述詞賀方回石州慢宇文叔通詞周美成點絳唇何文縝詞王彥齡夫婦詞莫少虛詞古人使王昌莫愁事陳無己浣溪沙

●卷三

霓裳羽衣曲涼州曲伊州甘州胡渭州六麼

●卷四

蘭陵王虞美人安公子水調歌與河傳萬歲樂夜半樂何滿子淩波神荔枝香阿濫堆

●卷五

念奴嬌雨淋鈴淸平樂春光好菩薩蠻望江南文漵子鹽角兒喝馱子後庭花西河長命女楊柳枝麥秀兩岐

碧雞漫志序

碧雞漫志序乙丑冬﹐予客寄成都之碧雞坊妙勝院﹐自夏涉秋﹐與王和先﹑張齊望所居甚近﹐皆有聲妓﹐日置酒相樂﹐予亦往來兩家不厭也。嘗作詩云「王家二瓊芙蕖妖﹐張家阿倩海棠魄。露香亭前占秋光﹐紅雲島邊弄春色。滿城錢癡買娉婷﹐風卷畫樓絲竹聲。誰似兩家喜看客﹐新﹝番飛﹞歌舞勸飛觥。君不見東州鈍漢發半縞﹐日日醉踏碧雞三井道。」予每飲歸﹐不敢徑臥﹐客捨無與語﹐因旁緣是日歌曲﹐出所聞見﹐仍考歷世習俗﹐追思平時論說﹐信筆以記。積百十紙﹐混羣書中﹐不自收拾。今秋開篋偶得之﹐殘脫逸散﹐僅存十七﹐因次比增廣成五卷﹐目曰《碧雞漫志》。顧將老矣﹐方悔少年之非﹐遊心淡泊﹐成此亦安用﹖但一時醉墨﹐未忍焚棄耳。己巳三月旣望﹐覃思齋序。

卷一

歌曲所起或問歌曲所起。曰﹕天地始分﹐而人生焉﹐人莫不有心﹐此歌曲所以起也。《舜典》曰「詩言志﹐歌永言﹐聲依永﹐律和聲。」《詩》序曰「在心爲志﹐發言爲詩﹐情動於中而形於言。言之不足﹐故嗟嘆之﹐嗟嘆之不足﹐故永歌之﹐永歌之不足﹐不知手之舞之﹐足之蹈之。」《樂記》曰「詩言其志﹐歌詠其聲﹐舞動其容﹐三者本於心﹐然後樂器從之。」故有心則有詩﹐有詩則有歌﹐有歌則有聲律﹐有聲律則有樂歌﹐永言卽詩也﹐非於詩外求歌也。今先定音節﹐乃制詞從之﹐倒置甚矣。而士大夫又分詩與樂府作兩科。古詩或名曰樂府﹐謂詩之可歌也。故樂府中有歌﹑有謠﹑有吟﹑有引﹑有行﹑有曲。今人於古樂府﹐特指爲詩之流﹐而以詞就音﹐始名樂府﹐非古也。舜命夔教冑子﹐詩歌聲律﹐率有次第。又語禹曰「予欲聞六律﹑五聲﹑八音﹐在治忽﹐以出納五言。」其君臣《賡歌》《九功》《南風》《卿云》之歌﹐必聲律隨具。古者采詩﹐命太師爲樂章﹐祭祀﹑宴射﹑鄕飲皆用之。故曰﹕正得失﹐動天地﹐感鬼神﹐莫近於詩。先王以是經夫婦﹐成孝敬﹐厚人倫﹐美教化﹐移風俗。詩至於動天地﹐感鬼神﹐移風俗﹐何也﹖正謂播諸樂歌﹐有此效耳。然中世亦有因筦弦金石造歌以被之﹐若漢文帝使愼夫人鼓瑟﹐自倚瑟而歌﹐漢魏作三調歌辭﹐終非古法。

歌詞之變古人初不定聲律﹐因所感發爲歌﹐而聲律從之﹐唐﹑虞三代以來是也﹐餘波至西漢末始絕。西漢時﹐今之所謂古樂府者漸興﹐晉魏爲盛﹐隋氏取漢以來樂器歌章古調並入淸樂﹐餘波至李唐始絕。唐中葉𨿽有古樂府﹐而播在聲律則﹝甚少﹞矣﹐士大夫作者﹐不過以詩一體自名耳。蓋隋以來今之所謂曲子者漸興﹐至唐稍盛﹐今則繁聲淫奏﹐殆不可數。古歌變爲古樂府﹐古樂府變爲今曲子﹐其本一也。後世風俗益不及古﹐故相懸耳。而世之士大夫亦多不知歌詞之變。

古者歌工樂皆非庸人子語魯太師樂﹐知樂深矣。魯太師者亦可語此耶﹖古者歌工﹑樂工皆非庸人﹐故摯適齊﹐幹適楚﹐繚適蔡﹐缺適秦﹐方叔入河﹐武入漢﹐陽﹑襄入海﹐孔子錄之。八人中﹐其一又見於《家語》。孔子學琴於師襄子﹐襄子曰「吾𨿽以擊磬爲官﹐然能於琴﹐今子於琴已習」是也。子貢問師乙﹕「賜宜何歌﹖」答曰「愛者宜歌商﹐溫良而能斷者宜歌齊﹐寬而靜﹑柔而正者宜歌頌﹐廣大而靜﹑疏達而信者宜歌大雅﹐恭儉而好禮者宜歌小雅﹐正直而靜﹑廉而謙者宜歌風。」師乙﹐賤工也﹐學識乃至此。又曰「歌者上如抗﹐下如墜﹐曲如折﹐止如槁木﹐倨中矩﹐勾中鉤﹐累累乎端如貫珠。」歌之妙不越此矣。今有過鈞容班教坊者﹐問曰「某宜何歌﹖」必曰「汝宜唱田中行﹑曹元寵小令。」

漢初古俗猶在劉﹑項皆善作歌﹐西漢諸帝如武﹑宣類能之。趙王幽死﹐諸王負罪死﹐臨絕之音﹐曲折深迫。廣川王通經﹐好文辭﹐爲諸姬作歌尢奇古。而髙祖之戚夫人﹑燕王旦之華容夫人兩歌﹐又不在諸王下﹐蓋漢初古俗猶在也。東京以來﹐非無作者﹐大槪文釆有餘﹐情性不足。髙歡玉壁之役﹐士卒死者七萬人﹐慚憤發疾﹐歸使斛律金作《﹝束力﹞勒歌》。其辭略曰「山蒼蒼﹐天茫茫﹐風吹艸低見牛羊。」歡自和之﹐哀感流涕。金不知書﹐能發揮自然之妙如此﹐當時徐﹑庾輩不能也。吾謂西漢後﹐獨《﹝束力﹞勒歌》曁韓退之《十琴操》近古。

荊軻易水歌荊軻入秦﹐燕太子丹及賓客送至易水之上﹐髙漸離擊築﹐軻和而歌﹐爲變徵之聲﹐士皆涕淚。又前爲歌曰「風蕭蕭兮易水寒﹐壯士一去兮不復還。」復爲羽聲慷慨﹐士皆瞋目﹐發上指冠。軻本非聲律得名﹐乃能變徵換羽於立談間﹐而當時左右聽者﹐亦不憒憒也。今人苦心造成一新聲﹐便作幾許大知音矣。

古音古辭亡缺或問﹕元次山補伏羲至商十代樂歌﹐皮襲美補九夏歌﹐是否﹖曰﹕名與義存﹐二子補之無害。或有其名而無其義﹐有其義而名不可彊訓﹐吾未保二子之全得也。次山曰「嗚呼﹗樂聲自太古始﹐百世之後﹐盡亡古音﹔樂歌自太古始﹐百世之後﹐遂亡古辭。」次山知之晚也。孔子之時﹐三皇五帝樂歌已不及見﹐在齊聞《韶》﹐至三月不知肉味。戰國秦火﹐古器與音辭亡缺無遺。

自漢至唐所存之曲漢時雅鄭參用﹐而鄭爲多。魏平荊州﹐獲漢雅樂﹐古曲音辭存者四﹐曰﹕《鹿嗚》《騶虞》《伐檀》《文王》。而左延年之徒以新聲被寵﹐復攺易音辭﹐止存《鹿鳴》一曲﹐晉初亦除之。又漢代短簫鐃歌樂曲﹐三國時存者﹐有《朱鷺》《艾如張》《上之回》《戰城南》《巫山髙》《將進酒》之類﹐凡二十二曲。魏﹑吳稱號﹐始各攺其十二曲。晉興﹐又盡攺之﹐獨《玄云》《釣竿》二曲名存而已。漢代鼙舞﹐三國時存者﹐有《殿前生桂樹》等五曲﹐其辭則亡。漢代胡角《摩訶兜勒》一曲﹐張騫得自西域﹐李延年因之更造新聲二十八解﹐魏晉時亦亡。晉以來新曲頗眾﹐隋初盡歸淸樂。至唐武后時﹐舊曲存者﹐如《白雪》《公莫》《巴渝》《白紵》《子夜》《團扇》《懊﹝忡去中攺農﹞》《石城》《莫愁》《楊叛》《烏夜啼》《玉樹後庭花》等﹐止六十三曲。唐中葉﹐聲辭存者﹐又止三十七﹐有聲無辭者七﹐今不復見。唐歌曲比前世益多﹐聲行於今﹑辭見於今者﹐皆十之三四﹐世代差近爾。大抵先世樂府﹐有其名者尙多﹐其義存者十之三﹐其始辭存者十不得一﹐若其音則無傳﹐勢使然也。

晉以來歌曲石崇以《明君曲》教其妾綠珠﹐曰「我本漢家子﹐將適單於庭。昔爲匣中玉﹐今爲糞土英。」綠珠亦自作《懊﹝忡去中攺農﹞歌》曰「絲布澀難縫。」桓伊侍孝武飲燕﹐撫弦而歌《怨詩》曰「爲君旣不易﹐爲臣良獨難。忠信事不顯﹐乃有見疑患。周旦佐文武﹐金縢功不刊。推心輔王政﹐二叔反流言。」熊甫見王惇委任錢鳳﹐將有異圖﹐進說不納﹐因告歸。臨與惇別﹐歌曰「䢐風飆起蓋山陵﹐氛霧蔽日玉石焚。往事旣去可長嘆﹐念別惆悵會復難。」陳安死﹐隴上歌之曰「隴上壯士有陳安﹐軀幹𨿽小腹中寬﹐愛養將士同心肝。�驄父馬鐵鍛鞍﹐七尺大刀奮如湍﹐丈八蛇矛左右盤﹐十蕩十決無當前。戰始三交失蛇矛﹐棄我�驄竄巖幽﹐爲我外援而懸頭。西流之水東流河﹐一去不還柰子何。」劉曜聞而悲傷﹐命樂府歌之。晉以來歌曲見於史者﹐蓋如是耳。

唐絕句定爲歌曲唐時古意亦未全喪﹐《竹枝》《浪淘沙》《拋球樂》《楊柳枝》﹐乃詩中絕句﹐而定爲歌曲。故李太白《淸平調》詞三章皆絕句。元﹑白諸詩﹐亦爲知音者協律作歌。白樂天守杭﹐元微之贈云「休遣玲瓏唱我詩﹐我詩多是別君辭。」自注云「樂人髙玲瓏能歌﹐歌予數十詩。」樂天亦《醉戲諸妓》云「席上爭飛使君酒﹐歌中多唱舍人詩。」又《聞歌妓唱前郡守嚴郎中詩》云「已畱舊政布中和﹐又付新詩與艷歌。」元微之《見人詠韓舍人新律詩戲贈》云「輕新便妓唱﹐凝妙入僧禪。」沈亞之送人序云﹔「故友李賀﹐善撰南北朝樂府故詞﹐其所賦尢多怨郁淒艷之巧。誠以蓋古排今﹐使爲詞者莫得偶矣。惜乎其終亦不備聲弦唱。」然唐史稱﹕李賀樂府數十篇﹐云韶諸工皆合之弦筦。又稱﹕李益詩名與賀相埒﹐每一篇成﹐樂工爭以賂求取之﹐被聲歌供奉天子。又稱﹕元微之詩﹐往往播樂府。舊史亦稱﹕武元衡工五言詩﹐好事者傳之﹐往往被於筦弦。又舊說﹕開元中﹐詩人王昌齡﹑髙適﹑王之渙詣旗亭飲。梨園伶官亦招妓聚燕﹐三人私約曰「我輩擅詩名﹐未定甲乙﹐試觀諸伶謳詩分優劣。」一伶唱昌齡二絕句云「寒雨連汪夜入吳。平明送客楚帆孤。洛陽親友如相問﹐一片冰心在玉壺。」「奉帚平明金殿開﹐彊將團扇共徘徊。玉顏不及寒鴉色﹐猶帶昭陽日影來。」一伶唱適絕句云「開篋淚沾臆﹐見君前日書。夜臺何寂寞﹐猶是子云居。」之渙曰「佳妓所唱﹐如非我詩﹐終身不敢與子爭衡。不然﹐子等列拜牀下。」須臾﹐妓唱﹕「黃沙遠上白雲間﹐一片孤城萬仞山。羌笛何須怨楊柳﹐舂風不度玉門關。」之渙揶揄二子曰「田舍奴﹐我豈妄哉﹗」以此知李唐伶伎取當時名士詩句入歌曲﹐蓋常俗也。蜀王衍召嘉王宗壽飲宣華苑﹐命宮人李玉簫歌衍所撰宮詞云「輝輝赫赫浮五云﹐宣華池上月華春。月華如水映宮殿﹐有酒不醉眞癡人。」五代猶有此風﹐今亡矣。近世有取陶淵明《歸去來》﹑李太白《把酒問月》﹑李長吉《將進酒》﹑大蘇公赤壁前後賦協入聲律﹐此暗合其美耳。

元微之分詩與樂府作兩科元微之序《樂府古題》云「操﹑引﹑謠﹑謳﹑歌﹑曲﹑詞﹑調八名﹐起於郊祭﹑軍賓﹑吉凶﹑苦樂之際。在音聲者﹐因聲以度詞﹐審調以節唱﹐句度短長之數﹐聲韻平上之差﹐莫不由之準度。而又別其在琴瑟者爲操﹑引﹐采民甿者爲謳﹑謠﹐備曲度者總謂之歌﹑曲﹑詞﹑調。斯皆由樂以定詞﹐非選詞以配樂也。詩﹑行﹑詠﹑吟﹑題﹑怨﹑嘆﹑章﹑篇九名﹐皆屬事而作﹐𨿽題號不同﹐而悉謂之爲詩可也。後之審樂者﹐往往采取其詞度爲歌曲﹐蓋選詞以配樂﹐非由樂以定詞也。」微之分詩與樂府作兩科﹐固不知事始﹐又不知後世俗變。凡十七名皆詩也﹐詩卽可歌﹐可被之筦弦也。元以八名者近樂府﹐故謂由樂以定詞﹔九名者本諸詩﹐故謂選詞以配樂。今樂府古題具在﹐當時或由樂定詞﹐或選詞配樂﹐初無常法。習俗之變﹐安能齊一。

古人善歌得名不擇男女古人善歌得名﹐不擇男女。戰國時﹐男有秦靑﹑薛談﹑王豹﹑綿駒﹑瓠梁﹐女有韓娥。漢髙祖《大風歌》﹐教沛中兒歌之。武帝用事甘泉﹑圜丘﹐使童男女七十人歌。漢以來﹐男有虞公﹑李延年﹑朱顧仙﹑朱子尙﹑吳安泰﹑韓法秀﹐女有麗娟﹑莫愁﹑孫瑣﹑陳左﹑宋容華﹑王金珠。唐時男有陳不謙﹑謙子意奴﹑髙玲瓏﹑長孫元忠﹑侯貴昌﹑韋靑﹑李龜年﹑米嘉榮﹑李衮﹑何戡﹑田順郎﹑何滿﹑郝三寶﹑黎可及﹑柳恭。女有穆氏﹑方等﹑念奴﹑張紅紅﹑張好好﹑金穀裏葉﹑永新娘﹑禦史娘﹑柳靑娘﹑謝阿蠻﹑胡二﹝女市﹞﹑寵妲﹑盛小叢﹑樊素﹑唐有態﹑李山奴﹑任智方四女﹑洞云。今人獨重女音﹐不復問能否。而士大夫所作歌詞﹐亦尙婉媚﹐古意盡矣。政和間﹐李方叔在陽翟﹐有攜善謳老翁過之者。方叔戲作《品令》云「歌唱須是玉人﹐檀口皓齒冰膚。意傳心事﹐語嬌聲顫﹐字如貫珠。老翁𨿽是解歌﹐無柰雪鬢霜須。大家且道﹐是伊模樣﹐怎如念奴﹖」方叔固是沈於習俗﹐而語嬌聲顫﹐那得字如貫珠﹖不思甚矣。

論雅鄭所分或問雅鄭所分。曰﹕中正則雅﹐多哇則鄭﹔至論也。何謂中正﹖凡陰陽之气﹐有中有正﹐故音樂有正聲﹐有中聲。二十四气﹐歲一周天﹐而統以十二律。中正之聲﹐正聲得正气﹐中聲得中气﹐則可用。中正用﹐則平气應。故曰﹕中正以平之。若乃得正气而用中律﹐得中气而用正律﹐律有短長﹐气有盛衰﹐太過不及之獘起矣。自揚子云之後﹐惟魏漢津曉此。東坡曰「樂之所以不能致气召和如古者﹐不得中聲故也。樂不得中聲者﹐气不當律也。」東坡知有中聲﹐蓋見孔子及伶州鴆之言﹐恨未知正聲耳。近梓潼雍嗣侯者﹐作正笙訣琴數﹐還相爲宮﹐解律呂逆順相生圖。大槪謂知音在識律﹐審律在習數。故師曠之聰﹐不以六律不能正五音﹐諸譜以律通不過者﹐率皆淫哇之聲。嗣侯自言得律呂眞數﹐著說甚詳﹐而不及中正。

歌曲拍節乃自然之度數或曰﹕古人因事作歌﹐輸寫一時之意﹐意盡則止﹐故歌無定句﹔因其喜怒哀樂﹐聲則不同﹐故句無定聲。今音節皆有轄束﹐而一字一拍﹐不敢輒增損﹐何與古相戾歟﹖予曰﹕皆是也。今人固不及古﹐而本之情性﹐稽之度數﹐古今所尙﹐各因其所重。昔堯民亦擊壤歌﹐先儒爲搏拊之說﹐亦曰所以節樂。樂之有拍﹐非唐虞創始﹐實自然之度數也。故明皇使黃幡綽寫拍板譜﹐幡綽畫一耳於紙以進﹐曰「拍從耳出。」牛僧孺亦謂拍爲樂句。嘉佑間﹐汴都三歲小兒在母懷飲乳﹐聽曲皆撚手指作拍﹐應之不差。𨿽然﹐古今所尙﹐治體風俗﹐各因其所重﹐不獨歌樂也。古人豈無度數﹖今人豈無性情﹖用之各有輕重﹐但今不及古耳。今所行曲拍﹐使古人復生﹐恐未能易。

卷二

唐末五代樂章可喜唐末五代﹐文章之陋極矣﹐獨樂章可喜﹐𨿽乏髙韻﹐而一種奇巧﹐各自立格﹐不相沿襲。在士大夫猶有可言﹐若昭宗「野煙生碧樹﹐陌上行人去」﹐豈非作者﹖諸國僭主中﹐李重光﹑王衍﹑孟昶﹑霸主錢俶﹐習於富貴﹐以歌酒自娛。而莊宗同父興代北﹐生長戎馬間﹐百戰之餘﹐亦造語有思致。國初平一宇內﹐法度禮樂﹐寢復全盛。而士大夫樂章頓衰於前日﹐此尢可怪。

唐昭宗詞唐昭宗以李茂貞之故﹐欲幸太原﹐至渭北﹐韓建迎奉歸華州。上鬱鬱不樂﹐時登城西齊雲樓眺望﹐制《菩薩蠻》曲曰「登樓遙望秦宮殿﹐茫茫只見雙飛燕。渭水一條流﹐千山與萬丘。野煙生碧樹﹐陌上行人去。安得有英雄﹐迎歸大內中。」又曰「飄颻且在三峯下﹐秋風往往堪沾灑。腸斷憶仙宮﹐朦朧煙霧中。思夢時時睡﹐不語長如醉。早晚是歸期﹐穹蒼知不知﹖」

各家詞短長王荊公長短句不多﹐合繩墨處﹐自雍容奇特。晏元獻公﹑歐陽文忠公﹐風流縕藉﹐一時莫及﹐而溫潤秀潔﹐亦無其比。東坡先生以文章餘事作詩﹐溢而作詞曲﹐髙處出神入天﹐平處尙臨鏡笑春﹐不顧儕輩。或曰﹕長短句中詩也。爲此論者﹐乃是遭柳永野狐涎之毒。詩與樂府同出﹐豈當分異﹖若從柳氏家法﹐正自不得不分異耳。晁無咎﹑黃魯直皆學東坡﹐韻制得七八。黃晚年閒放於狹邪﹐故有少疏蕩處。後來學東坡者﹐葉少蘊﹑蒲大受亦得六七﹐其才力比晁﹑黃差劣。蘇在庭﹑石耆翁入東坡之門矣﹐短气局步﹐不能進也。趙徳麟﹑李方叔皆東坡客﹐其气昧殊不近﹐趙婉而李俊﹐各有所長﹐晚年皆荒醉汝潁京洛間﹐時時出滑稽語。賀方回﹑周美成﹑晏叔原﹑僧仲殊各盡其才力﹐自成一家。賀﹑周語意精新﹐用心甚苦。毛澤民﹑黃載萬次之。叔原如金陵王謝子弟﹐秀气勝韻﹐得之天然﹐將不可學。仲殊次之﹐殊之贍﹐晏反不逮也。張子野﹑秦少遊俊逸精妙。少遊屢困京洛﹐故疏蕩之風不除。陳無己所作數十首﹐號曰《語業》﹐妙處如其詩﹐但用意太深﹐有時僻澀。陳去非﹑徐師川﹑蘇養直﹑呂居仁﹑韓子蒼﹑朱希眞﹑陳子髙﹑洪覺範﹐佳處亦各如其詩。王輔道﹑履道善作一種俊語﹐其失在輕浮﹐輔道誇捷敏﹐故或有不縝密。李漢老富麗而韻平平。舒信道﹑李元膺﹐思致妍密﹐要是波瀾小。謝無逸字字求工﹐不敢輒下一語﹐如刻削通艸人﹐都無筋骨﹐要是力不足。然則獨無逸乎﹖曰﹕類多有之﹐此最著者爾。宗室中﹐明發﹑伯山久從汝洛名士遊﹐下筆有逸韻﹐𨿽未能一一盡奇﹐比國賢﹑聖褒則過之。王逐客才豪﹐其新麗處與輕狂處皆足驚人。沈公述﹑李景元﹑孔方平﹑處度叔佺﹑晁次膺﹑萬俟雅言﹐皆有佳句﹐就中雅言又絕出。然六人者﹐源流從柳氏來﹐病於無韻。雅言初自集分兩體﹕曰雅詞﹐曰側艷﹐目之曰《勝萱麗藻》。後召試入官﹐以側艷體無賴太甚﹐削去之。再編成集﹐分五體﹕曰應制﹑曰風月脂粉﹑曰雪月風花﹑曰脂粉才情﹑曰雜類﹐周美成目之曰《大聲》。次膺亦間作側艷。田不伐才思與雅言抗行﹐不聞有側艷。田中行極能寫人意中事﹐雜以鄙俚﹐曲盡要妙﹐當在萬俟雅言之右﹐然莊語輒不佳。嘗執一扇﹐書句其上云「玉蝴蝶戀花心動。」語人曰「此聯三曲名也﹐有能對者﹐吾下拜。」北裏狹邪間橫行者也。宗室溫之次之。長短句中﹐作滑稽無賴語﹐起於至和。嘉佑之前﹐猶未盛也。熙﹑丰﹑元佑間﹐衮州張山人以詼諧獨步京師﹐時出一兩解。澤州孔三傳者﹐首創諸宮調古傳﹐士大夫皆能誦之。元佑間﹐王齊叟彥齡﹐政和間﹐曹組元寵皆能文﹐每出長短句﹐膾炙人口。彥齡以滑稽語噪河朔。組潦倒無成﹐作《紅窗迥》及雜曲數百解﹐聞者絕倒﹐滑稽無賴之魁也。夤緣遭遇﹐官至防禦使。同時有張衮臣者﹐組之流﹐亦供奉禁中﹐號「曲子張觀察」。其後祖述者益眾﹐嫚戲污賤﹐古所未有。組之子知合門事勛﹐字公顯﹐亦能文﹐嘗以家集刻板﹐欲蓋父之惡。近有旨下揚州﹐毀其板云。

樂章集淺近卑俗柳耆卿《樂章集》﹐世多愛賞﹐其實該洽﹐序事閒暇﹐有首有尾﹐亦間出佳語﹐又能擇聲律諧美者用之。惟是淺近卑俗﹐自成一體﹐不知書者尢好之。予嘗以比都下富兒﹐𨿽脫村野﹐而聲態可憎。前輩云「《離騷》寂寞千年後﹐《戚氏》淒涼一曲終。」《戚氏》﹐柳所作也﹐柳何敢知世間有《離騷》﹖惟賀方回﹑周美成時時得之。賀《六州歌頭》《望湘人》《吳音子》諸曲﹐周《大酺》《蘭陵王》諸曲最奇崛。或謂深勁乏韻﹐此遭柳氏野狐涎吐不出者也。歌曲自唐虞三代以前﹐秦漢以後皆有﹐造語險易﹐則無定法。今必以「斜陽芳艸」﹑「淡煙細雨」繩墨後來作者﹐愚甚矣。故曰﹕不知書者﹐尢好耆卿。

東坡指出向上一路長短句𨿽至本朝盛﹐而前人自立與眞情衰矣。東坡先生非心醉於音律者﹐偶爾作歌﹐指出向上一路﹐新天下耳目﹐弄筆者始知自振。今少年妄謂東坡移詩律作長短句﹐十有八九不學柳耆卿﹐則學曹元寵。𨿽可笑﹐亦毋用笑也。

歐詞集自作者三之一歐陽永叔所集歌詞﹐自作者三之一耳。其間他人數章﹐羣小因指爲永叔﹐起曖昧之謗。

小山詞晏叔原歌詞初號《樂府補亡》。自序曰「往與二三忘名之士浮沈酒中﹐病世之歌詞不足以析酲解慍﹐試續南部諸賢作五七字語﹐期以自娛。不皆敍所懷﹐亦兼寫一時杯酒間聞見﹐及同遊者意中事。嘗思感物之情﹐古今不異。竊謂篇中之意﹐昔人定已不遺﹐第今無傳耳﹐故今所制﹐通以《補亡》名之。始時沈十二廉叔﹑陳十君龍家有蓮﹑鴻﹑蘋﹑云﹐工以淸謳娛客﹐每得一解﹐卽以艸授諸兒﹐吾三人聽之﹐爲一笑樂。」其大指如此。叔原於悲歡合離﹐寫眾作之所不能﹐而嫌於誇。故云「昔人定已不遺﹐第今無傳。」蓮﹑鴻﹑蘋﹑云﹐皆篇中數見﹐而世多不知爲兩家歌兒也。其後目爲《小山集》﹐黃魯直序之云「嬉弄於樂府之餘﹐寓以詩人句法﹐淸壯頓挫﹐能動搖人心。」又云「狹邪之大雅﹐豪士之鼓吹﹐其合者《髙唐》《洛神》之流﹐其下者不減《桃葉》《團扇》。」「若乃妙年美士﹐近知酒色之娛﹔苦節臞儒﹐晚悟裙裾之樂。鼓之舞之﹐使宴安酖毒而不悔﹐則叔原之罪也哉﹗」叔原年未至乞身﹐退居京城賜第﹐不踐諸貴之門。蔡京重九冬至日遣客求長短句﹐欣然兩爲作《鷓鴣天》﹕「九日悲秋不到心﹐鳳城歌管有新音。風雕碧柳愁眉淡﹐露染黃花笑饜深。初過雁﹐已聞砧﹐綺羅叢裏勝登臨。須教月戶纖纖玉﹐細捧霞觴艷艷金。」「曉日迎長歲歲同﹐太平簫鼓間歌鐘。云髙未有前村雪﹐梅小初開昨夜風。羅幕翠﹐綿筵紅﹐釵頭羅勝寫宜冬。從今屈指春期近﹐莫使金樽對月空。」竟無一語及蔡者。

周賀詞語意精新江南某氏者解音律﹐時時度曲。周美成與有瓜葛﹐每得一解﹐卽爲制詞﹐故周集中多新聲。賀方回初在錢塘作《靑玉案》﹐魯直喜之﹐賦絕句云「解道江南斷腸句﹐只今惟有賀方回。」賀集中如《靑玉案》者甚眾。大抵二公卓然自立﹐不肯浪下筆﹐予故謂語意精新﹐用心甚苦。

梅苑吾友黃載萬歌詞號《樂府廣變風》﹐學富才贍﹐意深思遠﹐直與唐名輩相角逐﹐又輔以髙明之韻﹐未易求也。吾每對之嘆息﹐誦東坡先生語曰「彼嘗從事於此﹐然後知其難﹐不知者以爲苟然而已。」夏幾道序之曰「惜乎語妙而多傷﹐思窮而气不舒﹐賦才如此﹐反嗇其壽﹐無乃情文之兆歟﹖」載萬所居齋前﹐梅花一株甚盛﹐因錄唐以來詞人才士之作凡數百首﹐爲齋居之玩﹐命曰《梅苑》。其序引云「呈妍月夕﹐奪霜雪之鮮﹔吐臭風晨﹐聚椒蘭之酷。情涯殆絕﹐鑑賞斯在﹐莫不抽毫襞彩﹐比聲裁句。召楚云使興歌﹐命燕玉以按節。妝臺之篇﹐賓筵之章﹐可得而述焉。」《樂府廣變風》有賦梅花數曲﹐亦自奇特。

蘭畹曲會《蘭畹曲會》﹐孔寧極先生之子方平所集。序引稱無爲﹑莫知非﹐其自作者稱魯逸仲﹐皆方平隱名﹐如子虛﹑烏有﹑亡是之類。孔平日自號滍臯漁父﹐與侄處度齊名﹐李方叔詩酒侶也。

大晟樂府得人崇寧間建大晟樂府﹐周美成作提舉官﹐而制撰官又有七。萬俟詠雅言﹐元佑詩賦科老手也﹐三捨法行﹐不復進取﹐放意歌酒﹐自稱大梁詞隱。每出一章﹐信宿喧傳都下﹐政和初召試補官﹐置大晟樂府制撰之職。新廣八十四調﹐患譜弗傳﹐雅言請以盛徳大業及祥瑞事迹制詞實譜﹐有旨依月用律﹐月進一曲﹐自此新譜稍傳。時田爲不伐亦供職大樂﹐眾謂樂府得人云。

易安居士詞易安居士﹐京東路提刑李格非文叔之女﹐建康守趙明誠徳甫之妻。自少年便有詩名﹐才力華贍﹐逼近前輩﹐在士大夫中已不多得﹐若本朝婦人﹐當推詞釆第一。趙死﹐再嫁某氏﹐訟而離之﹐晚節流蕩無歸。作長短句能曲折盡人意﹐輕巧尖新﹐姿態百出﹐閭巷荒淫之語﹐肆意落筆﹐自古搢紳之家能文婦女﹐未見如此無顧籍也。陳後主遊宴﹐使女學士狎客賦詩相贈答﹐采其尢艷麗者被以新聲﹐不過「璧月夜夜滿﹐瓊樹朝朝新」等語。李戡嘗痛元白詩纖艷不逞﹐非莊士雅人﹐多爲其破壞。流於民間﹐子父女母﹐交口教授﹐淫言媟語﹐冬寒夏熱﹐入人肌骨﹐不可除去。二公集尙存﹐可考也。元與白書﹐自謂近世婦人﹐暈淡眉目﹐綰約頭鬢﹐衣服修廣之度﹐及匹配色澤﹐尢劇怪艷﹐因爲艷詩百餘首﹐今集中不載。元《會眞詩》﹐白《夢遊春詩》﹐所讀纖艷不逞﹐淫言媟語﹐止此耳。溫飛卿號多作側辭艷曲﹐其甚者﹕「合歡桃核終堪恨﹐里許元來別有人」﹐「玲瓏骰子安紅豆﹐入骨相思知不知」﹐亦止此耳。今之士大夫學曹組諸人鄙穢歌詞﹐則爲艷麗如陳之女學士狎客﹐爲纖艷不逞淫言媟語如元白﹐爲側詞艷曲如溫飛卿﹐皆不敢也。其風至閨房婦女﹐誇張筆墨﹐無所羞畏﹐殆不可使李戡見也。

六人賦木犀向伯恭用《滿庭芳》曲賦木犀﹐約陳去非﹑朱希眞﹑蘇養直同賦﹐「月窟蟠根﹐雲巖分種」者是也。然三人皆用《淸平樂》和之。去非云「黃衫相倚﹐翠葆層層底。八月江南風日美﹐弄影山腰水尾。楚人未識孤妍﹐《離騷》遺恨千年。無住庵中新事﹐一枝喚起幽禪。」希眞云「人閒花少﹐菊小芙蓉老。冷淡仙人偏得道﹐買定西風一笑。前身元是江梅﹐黃姑點破冰肌。只有暗香猶在﹐飽參淸似南枝。」養直云「斷崖流水﹐香度靑林底。元配騷人蘭與芷﹐不數春風桃李。淮南叢桂小山﹐詩翁合得躋攀。身到十洲三島﹐心遊萬壑千巖。」後伯恭再賦木犀﹐亦寄《淸平樂》贈韓璜叔夏云「吳頭楚尾﹐踏破芒鞋底。萬壑千巖秋色裏﹐不柰惱人風味。如今老我薌林﹐世間百不關心。獨喜愛香韓壽﹐能來同醉花陰。」韓和云「秋光如水﹐釀作鵝黃蟻。散入千巖佳樹裏。惟許修門人醉。輕鈿重上風鬢﹐不禁月冷霜寒。步障深沈歸去﹐依然愁滿江山。」初﹐劉原父亦於《淸平樂》賦木犀云「小山叢桂﹐最有畱人意﹐拂葉攀花無限思﹐雨濕濃香滿袂。別來過了秋光﹐翠簾昨夜新霜。多少月官閒地﹐姮娥借與微芳。」同一花一曲﹐賦者六人﹐必有第其髙下者。

紫姑神詞正宮《白薴》曲賦雪者﹐世傳紫姑神作。寫至「追昔燕然畫角﹐寶鑰珊瑚﹐是時丞相﹐虛作銀城換得」﹐或問出處﹐答云「天上文字﹐汝那得知。」末後句「又恐東君﹐暗遣花神﹐先到南國。昨夜江梅﹐漏泄春消息」﹐殊可喜也。予舊同僚郝宗文﹐嘗春初請紫姑神﹐旣降﹐自稱蓬萊仙人玉英﹐書《浪淘沙》曲云「塞上早春時﹐暖律猶微﹐柳舒金綫拂回堤。料得江鄕應更好﹐開盡梅溪。晝漏漸遲遲﹐愁損仙肌。幾回無語斂雙眉。憑偏欄桿十二曲﹐日下樓西。」

沈公述詞沈公述爲韓魏公之客﹐魏公在中山﹐門人多有賜環之望。沈秋日作《霜葉飛》詞云「謾嬴得相思甚了﹐東君早作歸來計。便莫惜丹靑手﹐重與芳菲﹐萬紅千翠。」爲魏公發也。

賀方回石州慢賀方回《石州慢》﹐予舊見其稿﹐「風色收寒﹐云影弄晴」攺作「薄雨收寒﹐斜照弄晴」。又「冰垂玉筋﹐向午滴瀝檐楹﹐泥融消盡墻陰雪」攺作「煙橫水際﹐映帶幾點歸鴻﹐東風消盡龍沙雪」。

宇文叔通詞宇文叔通久畱虜中不得歸﹐立春日作《迎舂樂》曲云「寶幡彩勝堆金縷。雙燕釵頭舞。人間要識春來處﹐天際雁﹐江邊樹。故國鶯花又誰主﹐念憔悴﹐幾年羈旅。把酒祝東風﹐吹取人歸去。」

周美成點絳唇周美成初在姑蘇﹐與營妓嶽七楚云者遊甚久﹐後歸自京師﹐首訪之﹐則已從人矣。明日飲於太守蔡巒子髙坐中﹐見其妹﹐作《點絳唇》曲寄之云「遼鶴西歸﹐故鄕多少傷心事。短書不寄﹐魚浪空千里。憑仗桃根﹐說與相思意。愁何際﹐舊時衣袂﹐猶有東風淚。」

何文縝詞何文縝在館閣時﹐飲一貴人家﹐侍兒惠柔者解帕子爲贈﹐約牡丹開再集。何甚屬意﹐歸作《虞美人》曲﹐曲中隱其名云「分香帕子揉藍膩﹐欲去殷勤惠。重來宜待牡丹時﹐只恐花知﹐知後故開遲。別來看盡閒桃李﹐日日欄桿倚。催花無計問東風﹐夢作一雙蝴蝶遶芳叢。」何書此曲與趙詠道﹐自言其張本云。

王彥齡夫婦詞王齊叟彥齡﹐元佑副樞巖叟之弟﹐任俊得聲。初官太原﹐作《望江南》數十曲嘲府縣同僚﹐遂並及帥﹐帥怒甚﹐因眾入謁﹐面責彥齡﹕「何敢爾﹗豈恃兄貴﹐謂吾不能劾治耶﹖」彥齡執手板頓首帥前曰「居下位﹐只恐被人讒。昨日只吟《靑玉案》﹐幾時曾做《望江南》﹖試問馬都監。」帥不覺失笑﹐眾亦匿笑去。今《別素質》曲「此事憑誰知證﹐有樓前明月﹐窗外花影」者﹐彥齡作也。娶舒氏﹐亦有詞翰。婦翁武選﹐彥齡事之素不謹。因醉酒嫚罵﹐翁不能堪﹐取女歸﹐竟至離絕。舒在父家﹐一日行池上﹐懷其夫﹐作《點絳唇》曲云「獨自臨流﹐興來時把欄幹憑。舊愁新恨﹐耗卻來時興。鷺散魚潛﹐煙斂風初定。波心靜﹐照人如鏡﹐少个年時影。」

莫少虛詞《水調歌頭》﹕「瑤艸一何碧﹐春入武陵溪。溪上桃花無數﹐花上有黃鸝。」世傳爲魯直於建炎初見石耆翁﹐言此莫少虛作也。莫此詞本始﹐耆翁能道其詳。予嘗見莫《浣溪沙》曲﹕「寶釧緗裙上玉梯﹐云重應恨翠樓低。愁同芳艸兩萋萋。」又云「歸夢悠揚見未眞﹐繡衾恰有暗香燻。五更分得楚臺春。」造語頗工。晚年心醉富貴﹐不復事文筆。

古人使王昌莫愁事古書亡逸固多﹐存於世者﹐亦恨不盡見。李義山絕句云「本來銀漢是紅墻﹐隔得盧家白玉堂。誰與王昌報消息﹐盡知三十六鴛鴦。」而唐人使王昌事尢數﹐世多不曉﹐古樂府中可互見﹐然亦不詳也。一曰「相逢狹路間﹐道隘不容車。如何兩少年﹐挾轂問君家。君家誠易知﹐易知復難忘。黃金爲君門﹐白玉爲君堂。堂上置樽酒﹐使作邯鄲倡。中庭生桂樹﹐華燈何煌煌。兄弟兩三人﹐中子爲侍郎。五日一來歸﹐道上自生光。黃金絡馬頭﹐觀者滿路傍。入門時左顧﹐但見雙鴛鴦。鴛鴦七十二﹐羅列自成行。」一曰「河中之水向東流﹐洛陽女兒名莫愁。莫愁十三能織綺﹐十四采桑南陌頭。十五嫁爲盧家婦﹐十六生兒字阿侯。盧家蘭室桂爲梁﹐中有郁金蘇合香。頭上金釵十二行﹐足下絲履五文章。珊瑚桂鏡爛生光﹐平頭奴子提履箱。人生富貴何所望﹐恨不嫁與東家王。」以三章互考之﹐卽知樂府前篇所謂白玉堂與鴛鴦七十二﹐乃盧家。然義山稱三十六者﹐三十六雙﹐卽七十二也。又知樂府後篇所謂東家王﹐卽王昌也。余少年時戲作《淸平樂》曲贈妓盧姓者云「盧家白玉爲堂﹐於飛多少鴛鴦。縱使東墻隔斷﹐莫愁應念王昌。」黃載萬亦有《更漏子》曲云「憐宋玉﹐許王昌。東西鄰短墻。」予每戲謂人曰「載萬似曾經界兩家來。」蓋宋玉《好色賦》﹐稱東鄰之子﹐卽宋玉爲西鄰也。東家王﹐卽東鄰也﹔載萬用事如此之工。世徒知石城有莫愁﹐不知洛陽亦有之﹐前輩言樂府兩莫愁﹐正謂此也。又韓致光詩﹕「何必苦勞魂與夢﹐王昌祇在此墻東。」業唱歌者﹐沈亞之目爲聲家﹐又曰聲黨﹐又曰貢聲中禁。李義山云「王昌且在墻東住﹐未必金堂得免嫌。」又云「欲入盧家白玉堂﹐新春催破舞衣裳。」《對雪》云「又入盧家妒玉堂。」

陳無己浣溪沙陳無己作《浣溪沙》曲云「暮葉朝花種種陳﹐三秋作意問詩人。安排雲雨要新淸。隨意且須追去馬﹐輕衫從使著行塵。晚窗誰念一愁新。」本是「安排雲雨要淸新」﹐以末後句「新」字韻﹐遂倒作「新淸」。世言無己喜作莊語﹐其獘生硬是也。詞中暗帶陳三﹑念一兩名﹐亦有時不莊語乎﹖

卷三

霓裳羽衣曲《霓裳羽衣曲》﹐說者多異。予斷之曰﹕西涼創作﹐明皇潤色﹐又爲易美名。其它飾以神怪者﹐皆不足信也。唐史云﹕河西節度使楊敬忠獻﹐凡十二徧。白樂天《和元微之霓裳羽衣曲歌》云「由來能事各有主﹐楊氏創聲君造譜。」自注云「開元中﹐西涼節度使楊敬述造。」鄭愚《津陽門詩》注亦稱西涼府都督楊敬述進。予又考唐史《突厥傳》﹐開元間﹐涼州都督楊敬述爲暾欲谷所敗﹐白衣檢校涼州事。樂天﹑鄭愚之說是也。劉夢得詩云「開元天子萬事足﹐惟惜當年光景促。三鄕陌上望仙山﹐歸作霓裳羽衣曲。仙心從此在瑤池﹐三淸八景相追隨。天上忽乘白雲去﹐世間空有秋風詞。」李肱《霓裳羽衣曲》詩云「開元太平時﹐萬國賀丰歲。梨園進舊曲﹐玉座流新制。鳳管疊參差﹐霞衣競搖曳。」元微之《法曲》詩云「明皇度曲多新態﹐宛轉浸淫易沈著。赤白桃李取花名﹐霓裳羽衣號天落。」劉詩謂明皇望女幾山﹐持志求仙﹐故退作此曲。當時詩今無傳﹐疑是西涼獻曲之後﹐明皇三鄕眺望﹐發興求仙﹐因以名曲。「忽乘白雲去﹐空有秋風詞」﹐譏其無成也。李詩謂明皇厭梨園舊曲﹐故有此新制。元詩謂明皇作此曲多新態﹐霓裳羽衣非人間服﹐故號天落。然元指爲法曲﹐而樂天亦云「法曲法曲歌霓裳﹐政和世理音洋洋。開元之人樂且康。」又知其爲法曲一類也。夫西涼旣獻此曲﹐而三人者又謂明皇制作﹐予以是知爲西涼創作﹐明皇潤色者也。杜佑《理道要訣》云「天寶十三載七月攺諸樂名﹐中使輔璆琳宣進止﹐令於太常寺刊石﹐內黃鍾商《婆羅門曲》攺爲《霓裳羽衣曲》。」《津陽門詩》注﹕「葉法善引明皇入月宮﹐聞樂歸﹐笛寫其半﹐會西涼都督楊敬述進《婆羅門》﹐聲調﹖合﹐遂以月中所聞爲散序﹐敬述所進爲其腔﹐制《霓裳羽衣》。」月官事荒誕﹐惟西涼進《婆羅門曲》﹐明皇潤色﹐又爲易美名﹐最明白無疑。《異人錄》云「開元六年﹐上皇與申天師中秋夜同遊月中﹐見一大官府﹐牓曰﹕『廣寒淸虛之府』。兵衛守門﹐不得入。天師引上皇躍超煙霧中﹐下視玉城﹐仙人﹑道士乘雲駕鶴往來其間﹐素娥十餘人﹐舞笑於廣庭大桂樹下﹐樂音嘈雜淸麗。上皇歸﹐編律成音﹐制《霓裳羽衣曲》。」《逸史》云「羅公遠中秋侍明皇宮中翫月﹐以拄杖向空擲之﹐化爲銀橋﹐與帝升橋﹐寒气侵人﹐遂至月宮。女仙數百﹐素練霓衣﹐舞於廣庭。上問曲名﹐曰﹕《霓裳羽衣》。上記其音﹐歸作《霓裳羽衣曲》。」《鹿革事類》云「八月望夜﹐葉法善與明皇遊月官﹐聆月中天樂﹐問曲名﹐曰﹕《紫雲回》。默記其聲﹐歸傳之﹐名曰《霓裳羽衣》。」此三家者﹐皆志明皇遊月宮﹐其一申天師同遊﹐初不得曲名。其一羅公遠同遊﹐得今曲名。其一葉法善同遊﹐得《紫雲回》曲名﹐歸易之。𨿽大同小異﹐要皆荒誕無可稽據。杜牧之《華淸宮》詩﹕「月聞仙曲調﹐霓作舞衣裳。」詩家搜奇入句﹐非決然信之也。又有甚者﹐《開元傳信記》云「帝夢遊月官﹐聞樂聲﹐記其曲名《紫雲回》。」《楊妃外傳》云「上夢仙子十餘輩﹐各執樂器﹐禦云而下。一人曰﹕『此曲神仙《紫雲回》﹐今授陛下。』」《明皇雜錄》及《仙傳拾遺》云「明皇用葉法善術﹐上元夜自上陽宮往西涼州觀燈﹐以鐵如意質酒而還﹐遣使取之﹐不誣。」《幽怪錄》云「開元正月望夜﹐帝欲與葉天師觀廣陵﹐俄虹橋起殿前﹐師奏請行﹐但無回顧。帝步上﹐髙力士﹑樂官數十從﹐頃之﹐到廣陵。士女仰望﹐曰﹕『仙人現。』師請令樂官奏《霓裳羽衣》一曲﹐乃回。後廣陵奏﹕『上元夜仙人乘雲西來﹐臨孝感寺﹐奏《霓裳羽衣曲》而去。』上大悅。」唐人喜言開元天寶事﹐而荒誕相淩奪如此﹐將使誰信之﹖予以是知其它飾以神怪者﹐皆不足信也。王建詩云「弟子歌中畱一色﹐聽風聽水作霓裳。」歐陽永叔《詩話》以不曉聽風聽水爲恨。蔡絳《詩話》云﹕出唐人《西域記》。龜玆國王與臣庶知樂者﹐於大山間聽風水聲﹐均節成音。後翻入中國﹐如《伊州》《甘州》《涼州》﹐皆自龜玆致。此說近之﹐但不及《霓裳》。予謂《涼州》定從西涼來﹐若《伊》與《甘》﹐自龜玆致﹐而龜玆聽風水造諸曲﹐皆未可知。王建全章﹐余亦未見。但「弟子歌中畱一色」﹐恐是指梨園弟子﹐則何豫於龜玆﹖置之勿論可也。按唐史及唐人諸集﹑諸家小說﹐楊太眞進見之日﹐奏此曲導之。妃亦善此舞﹐帝嘗以趙飛燕身輕﹐成帝爲置七寶避風臺事戲妃﹐曰「爾則任吹多少。」妃曰「《霓裳》一曲﹐足掩前右。」而宮妓佩七寶瓔珞舞此曲﹐曲終珠翠可掃。故詩人云「貴妃宛轉侍君側﹐體弱不勝珠翠繁。冬雪飄颻錦袍暖﹐舂風蕩樣霓裳翻。」又云「天閣沈沈夜未央﹐碧雲仙曲舞霓裳。一聲玉笛向空盡﹐月滿驪山宮漏長。」又云「霓裳一曲千峯上﹐舞破中原始下來。」又云「漁陽鼙鼓動地來﹐驚破霓裳羽衣曲。」又云「世人莫重霓裳曲﹐曾致干戈是此中。」又云「雲雨馬嵬分散後﹐驪宮無復聽霓裳。」又云「霓裳滿天月﹐粉骨幾春風。」帝爲太上皇﹐就養南宮﹐遷於西宮﹐梨園弟子玉管發音﹐聞此曲一聲﹐則天顏不怡﹐左右歔欷。其後憲宗時﹐每大宴﹐間作此舞。文宗時﹐詔太常卿馮定﹐采開元雅樂﹐制《云韶雅樂》及《霓裳羽衣曲》。是時四方大都邑及士大夫家﹐已多按習﹐而文宗乃令馮定制舞曲者﹐疑曲存而舞節非舊﹐故就加整頓焉。李后主作《昭惠後誄》云「《霓裳羽衣曲》﹐綿玆喪亂﹐世罕聞者。獲其舊譜﹐殘缺頗甚。暇日與後詳定﹐去彼淫繁﹐定其缺墜。」蓋唐末始不全。《蜀檮杌》稱﹕「三月上巳﹐王衍宴怡神亭﹐衍自執板唱《霓裳羽衣》《後庭花》《思越人》曲。」決非開元全章。《洞微志》稱﹕「五代時﹐齊州章丘北村任六郎﹐愛讀道書﹐好湯餅﹐得犯天麥毒疾﹐多唱異曲。八月望夜﹐待月私第﹐六郎執板大噪一曲。有水鳥野雀數百﹐集其捨屋傾聽。自道曰「此卽昔人《霓裳羽衣》者。」眾請於何得﹐笑而不答。」旣得之邪疾﹐使此聲果傳﹐亦未足信。按明皇攺《婆羅門》爲《霓裳羽衣》﹐屬黃鍾商。云﹕時號越調﹐卽今之越調是也。白樂天《嵩陽觀夜奏霓裳》詩云「開元遺曲自淒涼﹐況近秋天調是商。」又知其爲黃鍾商無疑。歐陽永叔云「人間有《瀛府》《獻仙音》二曲﹐此其遺聲。」《瀛府》屬黃鍾宮﹐《獻仙音》屬小石調﹐了不相干。永叔知《霓裳羽衣》爲法曲﹐而《瀛府》《獻仙音》爲法曲中遺聲﹐今合兩个宮調作《霓裳羽衣》一曲遺聲﹐亦太疏矣。《筆談》云「蒲中逍遙樓楣上﹐有唐人橫書﹐類梵字﹐相傳是《霓裳譜》﹐字訓不通﹐莫知是非。或謂今燕部有《獻仙音》曲﹐乃其遺聲。然《霓裳》本謂之道調法曲﹐《獻仙音》乃小石調爾。」又《嘉佑雜誌》云「同州樂工翻河中黃幡綽《霓裳譜》﹐鈞容樂工任守澄以爲非是﹐別依法曲造成。教坊伶人花日新見之﹐題其後云﹕『法曲𨿽精﹐莫近《望瀛》。』」予謂《筆談》知《獻仙音》非是﹐乃指爲道調法曲﹐則無所著見。獨《理道要訣》所載﹐系當時朝旨﹐可信不誣。《雜誌》謂同州樂工翻河中黃幡綽譜﹐𨿽不載何宮調﹐安知非逍遙樓楣上橫書耶﹖今並任守澄譜皆不傳。樂天《和元微之霓裳羽衣曲歌》云「磬簫箏笛遞相攙﹐擊擫彈吹聲邐迆。」注云「凡法曲之初﹐眾樂不齊﹐惟金石絲竹次第發聲﹐霓裳序初亦復如此。」又云「散序六奏未動衣﹐陽臺宿云慵不飛。中序擘騞初入拍﹐秋竹竿裂春冰拆。」注云「散序六徧無拍﹐故不舞﹐中序始有拍﹐亦名拍序。」又云「繁音急節十二徧﹐跳珠撼玉何鏗錚。翔鸞舞了卻收翅﹐唳鶴曲終長引聲。」注云「《霓裳》十二徧而曲終﹐凡曲將終﹐皆聲拍促速﹐惟《霓裳》之末﹐長引一聲。」《筆談》云「《霓裳曲》凡十二疊﹐前六疊無拍﹐至第七疊方謂之疊徧﹐自此始有拍而舞。」《筆談》﹐沈存中撰。沈指《霓裳羽衣》爲道調法曲﹐則是未嘗見舊譜。今所云豈亦得之樂天乎﹖世有般涉調《拂霓裳曲》﹐因石曼卿取作傳踏﹐述開元天寶舊事。曼卿云﹕本是月宮之音﹐翻作人間之曲。近夔帥曾端伯增損其辭﹐爲勾遣隊口號﹐亦雲開寶遺音。蓋二公不知此曲自屬黃鍾商﹐而《拂霓裳》則般涉調也。宣和初﹐普州守山東人王平﹐詞學華贍﹐自言得夷則商《霓裳羽衣譜》﹐取陳鴻﹑白樂天《長恨歌傳》﹐並樂天《寄元微之霓裳羽衣曲歌》﹐又雜取唐人小詩長句﹐及明皇﹑太眞事﹐終以微之《連昌宮飼》﹐補綴成曲﹐刻板流傳。曲十一段﹐起第四徧﹐第五徧﹑第六徧﹑正﹝打去丁攺顚﹞﹑入破﹑虛催﹑衮﹑實催﹑衮﹑歇拍﹑殺衮﹐音律節奏﹐與白氏歌注大異。則知唐曲今世決不復見﹐亦可恨也。又唐史稱﹕客有以按樂圖示王維者﹐無題識。維徐曰「此《霓裳》第三疊最初拍也。」客未然﹐引工按曲﹐乃信。予嘗笑之﹐霓裳第一至第六疊無拍者﹐皆散序故也。類音家所行大品﹐安得有拍﹖樂圖必作舞女﹐而霓裳散序六疊以無拍故不舞。又畫師於樂器上﹐或吹或彈﹐止能畫一个字﹐諸曲皆有此一字﹐豈獨《霓裳》﹖唐孔緯拜官教坊﹐優伶求利市﹐緯呼使前﹐索其笛﹐指竅問曰「何者是《浣溪沙》孔籠子﹖」諸伶大笑。此與畫圖上定曲名何異。

涼州曲《涼州曲》﹐唐史及《傳載》稱﹕天寶樂曲皆以邊地爲名﹐若《涼州》《伊州》《甘州》之類﹐曲徧聲繁﹐名入破。又詔道調法曲與胡部新聲合作。明年﹐安祿山反﹐涼﹑伊﹑甘皆陷。《土蕃史》及《開元傳信紀》亦云﹕西涼州獻此曲﹐寧王憲曰「音始於宮﹐散於商﹐成於角徵羽。斯曲也﹐宮離而不屬﹐商亂而加暴﹐君卑逼下﹐臣僭犯上﹐臣恐一日有播遷之禍。」及安史之亂﹐世頗思憲審音。而《楊妃外傳》乃謂上皇居南內﹐夜與妃侍者紅桃歌妃所制《涼州詞》﹐上因廣其曲﹐今流傳者益加。《明皇雜錄》亦云「上初自巴蜀回﹐夜來乘月登樓﹐命妃侍者紅桃歌《涼州》﹐卽妃所制。上親禦玉笛爲倚曲﹐曲罷無不感泣。因廣其曲﹐傳於人間。」予謂皆非也。《涼州》在天寶時已盛行﹐上皇巴蜀回﹐居南內﹐乃肅宗時﹐那得始廣此曲﹖或曰﹕因妃所制詞而廣其曲者﹐亦詞也﹐則流傳者益加﹐豈亦詞乎﹖舊史及諸家小說謂妃善歌舞﹐邃曉音律﹐不稱善制詞。今妃《外傳》及《明皇雜錄》所云﹐誇誕無實﹐獨帝禦玉笛爲倚曲﹐因廣之﹐流傳人間﹐似可信﹐但非《涼州》耳。唐史又云﹕其聲本宮調。今《涼州》見於世者凡七宮曲﹐曰黃鍾宮﹑道調宮﹑無射宮﹑中呂宮﹑南呂宮﹑仙呂宮﹑髙宮﹐不知西涼所獻何宮也。然七曲中﹐知其三是唐曲﹐黃鍾﹑道調﹑髙宮者是也。《脞說》云「《西涼州》本在正宮﹐貞元初﹐康昆侖翻入琵琶玉宸宮調﹐初進在玉宸殿﹐故以命名﹐合眾樂卽黃鍾也。」予謂黃鍾卽俗呼正宮﹐昆侖豈能捨正宮外別制黃鍾涼州乎﹖因玉宸殿奏琵琶﹐就易美名﹐此樂工誇大之常態。而《脞說》便謂翻入琵琶玉宸宮調。《新史》𨿽取其說﹐止云康昆侖寓其聲於琵琶﹐奏於玉宸殿﹐因號玉宸宮調﹐合諸樂則用黃鍾宮﹐得之矣。張祜詩云「春風南內百花時﹐道調涼州急徧吹。揭手便拈金﹝朾去丁攺宛﹞舞﹐上皇驚笑悖拏兒。」又《幽閒鼓吹》云「元載子伯和勢傾中外﹐福州觀察使寄樂妓數十人﹐使者半歲不得通。窺伺門下﹐有琵琶康昆侖出入﹐乃厚遺求通﹐伯和一試﹐盡付昆侖。段和上者﹐自制道調《涼州》﹐昆侖求譜﹐不許﹐以樂之半爲贈﹐乃傳。」據張祜詩﹐上皇時已有此曲﹐而《幽閒鼓吹》謂段師自制﹐未知孰是。白樂天《秋夜聽髙調涼州》詩云「樓上金風聲漸緊﹐月中銀字韻初調。促張弦柱吹髙管﹐一曲涼州入泬寥。」大呂宮﹐俗呼髙宮﹐其商爲髙大石﹐其羽爲髙般涉﹐所調髙調﹐乃髙宮也。《史》及《脞說》又云「涼州有大徧﹑小徧」﹐非也。凡大曲有散序﹑靸﹑排徧﹑﹝打去丁攺顚﹞﹑正﹝打去丁攺顚﹞﹑入破﹑虛催﹑實催﹑衮徧﹑歇拍﹑殺衮﹐始成一曲﹐此謂大徧。而《涼州》排徧﹐予曾見一本有二十四段。後世就大曲制詞者﹐類從簡省﹐而管弦家又不肯從首至尾吹彈﹐甚者學不能盡。元微之詩云「逡巡大徧《梁州》徹。」又云「《梁州》大避最豪嘈。」史及《脞說》謂有大徧小徧﹐其誤識此乎﹖

伊州《伊州》見於世者凡七商曲﹕大石調﹑髙大石調﹑雙調﹑小石調﹑歇指調﹑林鍾商﹑越調﹐第不知天寶所制七商中何調耳。王建《宮詞》云「側商調裏唱《伊州》。」林鍾商﹐今夷則商也﹐管色譜以凡字殺﹐若側商卽借尺字殺。

甘州《甘州》﹐世不見﹐今仙呂調有曲破﹐有八聲慢﹐有令﹐而中呂調有象甘州八聲﹐他宮調不見也。凡大曲就本宮調制引﹑序﹑慢﹑近﹑令﹐蓋度曲者常態。若象甘州八聲﹐卽是用其法於中呂調﹐此例甚廣。僞蜀毛文錫有甘州徧﹐顧敻﹑李珣有倒排甘州﹐顧敻又有甘州子﹐皆不著宮調。

胡渭州《胡渭州》《明皇雜錄》云「開元中﹐樂工李龜年弟兄三人皆有才學盛名。彭年善舞﹐鶴年﹑龜年能歌﹐制《渭州曲》﹐特承顧遇。於東都大起第宅﹐僭侈之制﹐逾於公侯。」唐史《吐蕃傳》亦云「奏《涼州》《胡渭》《錄要》雜曲。」今小石調《胡渭州》是也。然世所行《伊州》《胡渭州》《六麼》﹐皆非大徧全曲。

六麼《六麼》﹐一名《綠腰》﹐一名《樂世》﹐一名《錄要》。元微之《琵琶歌》云「《綠腰》散序多攏撚。」又云「管兒還爲彈《綠腰》《綠腰》依舊聲迢迢。」又云「逡巡彈得《六麼》徹﹐霜刀破竹無殘節。」沈亞之《歌者葉記》云「合韻奏《綠腰》。」又志盧金蘭墓云「爲《綠腰》《玉樹》之舞。」唐史《吐蕃傳》云「奏《涼州》《胡渭》《錄要》雜曲。」段安節《琵琶錄》云「《綠腰》﹐本《錄要》也﹐樂工進曲﹐上令錄其要者。」白樂天《楊柳枝詞》云「《六麼》《水調》家家唱﹐《白雪》《梅花》處處吹。」又《聽歌六絕句》內﹐《樂世》一篇云「管急弦繁拍漸稠﹐《綠腰》宛轉曲終頭。誠知《樂世》聲聲樂﹐老病人聽未免愁。」注云「《樂世》一名《六麼》。」王建《宮詞》云「琵琶先抹《六麼》頭。」故知唐人以「腰」作「麼」者﹐惟樂天與王建耳。或云﹕此曲拍無過六字者﹐故曰《六麼》。至樂天又獨謂之《樂世》﹐他書不見也。《靑箱雜記》云「曲有《錄要》者﹐錄《霓裳羽衣曲》之要拍。」《霓裳羽衣曲》乃宮調﹐與此曲了不相關。士大夫論議﹐嘗患講之未詳﹐率然而發﹐事與理交違﹐幸有証之者﹐不過如聚訟耳。若無人攻擊﹐後世隨以憒憒﹐或遺禍於天下﹐樂曲不足道也。《琵琶錄》又云「貞元中﹐康昆侖琵琶第一手﹐兩市祈雨斗聲樂﹐昆侖登東彩樓﹐彈新翻羽調《綠腰》﹐必謂無敵。曲罷﹐西市樓上出一女郎﹐抱樂器云﹕『我亦彈此曲﹐兼移在楓香調中。』下撥聲如雷﹐絕妙入神﹐昆侖拜請爲師。女郎更衣出﹐乃僧善本﹐俗姓段。」今《六麼》行於世者四﹕曰黃鍾羽﹐卽俗呼般涉調﹔曰夾鍾羽﹐卽俗呼中呂調﹔曰林鍾羽﹐卽俗呼髙平調﹔曰夷則羽﹐卽俗呼仙呂調﹔皆羽調也。昆侖所謂新翻﹐今四曲中一類乎﹖或他羽調乎﹖是未可知也。段師所謂楓香調﹐無所著見。今四曲中一類乎﹖或他調乎﹖亦未可知也。歐陽永叔云「貪看《六麼》花十八。」此曲內一疊名花十八﹐前後十八拍﹐又四花拍﹐共二十二拍。樂家者流所謂花拍﹐蓋非其正也﹐曲節抑揚可喜﹐舞亦隨之。而舞築球《六麼》﹐至花十八益奇。

卷四

蘭陵王《蘭陵王》﹐北齊史及《隋唐嘉話》稱﹕齊文襄之子長恭封蘭陵王﹐與周師戰﹐嘗著假面對敵﹐擊周師金墉城下﹐勇冠三軍。武士共歌謠之﹐曰《蘭陵王入陣曲》。今越調《蘭陵王》﹐凡三段二十四拍﹐或曰遺聲也。此曲聲犯正宮﹐管色用大凡字﹑大一字﹑勾字﹐故亦名大犯。又有大石調《蘭陵王慢》﹐殊非舊曲。周齊之際﹐未有前後十六拍慢曲子耳。

虞美人《虞美人》《脞說》稱起於項籍「虞兮」之歌。予謂後世以此命名可也﹐曲起於當時﹐非也。曾子宣夫人魏氏作《虞美人艸行》﹐有云「三軍散盡旌旗倒﹐玉帳佳人坐中老。香魂夜逐劍光飛﹐靑血化爲原上艸。芳菲寂寞寄寒枝﹐舊曲聞來似斂眉。」又云「當時遺事久成空﹐慷慨尊前爲誰舞﹖」亦有就曲志其事者﹐世以爲工。其詞云「帳前艸艸軍情變﹐月下旌旗亂。褫衣推枕愴離情﹐遠風吹下楚歌聲。正三更。撫騅欲上重相顧﹐艷態花無主﹐手中蓮鍔凜秋霜。九泉歸去是仙鄕﹐恨茫茫。」黃載萬追和之﹐壓倒前輩矣。其詞云「世間離恨何時了﹖不爲英雄少。楚歌聲起伯圖休﹐一似����水東流。葛荒葵老蕪城暮﹐玉貌知何處﹖至今芳艸解婆娑﹐只有當年魂魄未消磨。」按《益州艸木記》﹕「雅州名山縣出虞美人艸﹐如雞冠花。葉兩兩相對﹐爲唱《虞美人》曲﹐應拍而舞﹐他曲則否。」《賈氏談錄》﹕「褒斜山谷中有虞美人艸﹐狀如雞冠﹐大葉相對。或唱《虞美人》﹐則兩葉如人拊掌之狀﹐頗中節拍。」《酉陽雜俎》云「舞艸出雅州﹐獨莖三葉﹐葉如決明﹐一葉在莖端﹐兩葉居莖之半相對。人或近之歌﹐及抵掌謳曲﹐葉動如舞。」《益部方物圖贊》攺虞作娛﹐云「今世所傳《虞美人》曲﹐下音俚調﹐非楚虞姬作。意其艸纖柔﹐爲歌气所動﹐故其葉至小者或若動搖﹐美人以爲娛耳。」《筆談》云「髙郵桑景舒性知音﹐舊聞虞美人艸﹐遇人作《虞美人》曲﹐枝葉皆動﹐他曲不然。試之﹐如所傳。詳其曲﹐皆吳音也。他日取琴﹐試用吳音制一曲﹐對艸鼓之﹐枝葉亦動﹐乃目曰《虞美人操》。其聲調與舊曲始末不相近﹐而艸輒應之者﹐律法同管也。今盛行江湖間﹐人亦莫知其如何爲吳音。」《東齋記事》云「虞美人艸﹐唱他曲亦動﹐傳者過矣。」予考六家說﹐各有異同。方物圖贊最穿鑿﹐無所稽據。舊曲固非虞姬作﹐若便謂下音俚調﹐嘻其甚矣。亦聞蜀中數處有此艸﹐予皆未之見﹐恐種族異﹐則所感歌亦異。然舊曲三﹐其一屬中呂調﹐其一中呂宮﹐近世轉入黃鍾宮。此艸應拍而舞﹐應舊曲乎﹖新曲乎﹖桑氏吳音﹐合舊曲乎﹖新曲乎﹖恨無可問者。又不知吳艸與蜀產有無同類也。

安公子《安公子》《通典》及《樂府雜錄》稱﹕煬帝將幸江都﹐樂工王令言者﹐妙達音律。其子彈胡琵琶作《安公子》曲﹐令言驚問﹕「那得此﹖」對曰「宮中新翻。」令言流涕曰「愼毋從行。宮﹐君也。宮聲往而不返﹐大駕不復回矣。」據《理道要訣》﹐唐時《安公子》在太簇角﹐今已不傳。其見於世者﹐中呂調有近﹐般涉調有令﹐然尾聲皆無所歸宿﹔亦異矣。

水調《水調歌》《理道要訣》所載唐樂曲﹐南呂商時號水調。予數見唐人說水調﹐各有不同。予因疑水調非曲名﹐乃俗呼音調之異名﹐今決矣。按《隋唐嘉話》﹕煬帝鑿汴河﹐自制《水調歌》﹐卽是水調中制歌也。世以今曲《水調歌》爲煬帝自制﹐今曲乃中呂調﹐而唐所謂南呂商﹐則今俗呼中管林鍾商也。《脞說》雲「水調《河傳》﹐煬帝將幸江都時所制﹐聲韻悲切﹐帝喜之。樂工王令言謂其弟子曰﹕不返矣。水調《河傳》﹐但有去聲。」此說與《安公子》事相類﹐蓋水調中《河傳》也。《明皇雜錄》云「祿山犯順﹐議欲遷幸。帝置酒樓上﹐命作樂。有進《水調歌》者﹐曰﹕『山川滿目淚沾衣﹐富貴榮華能幾時。不見只今汾水上﹐惟有年年秋雁飛。』上問誰爲此曲﹐曰﹕『李嶠。』上曰﹕『眞才子。』不終飲而罷。」此水調中一句七字曲也。白樂天《聽水調詩》云「五言一徧最殷勤。調少情多似有因。不會常時翻曲意﹐此聲腸斷爲何人。」《脞說》亦云「《水調》第五徧﹐五言調﹐聲最愁苦。」此水調中一句五字曲。又有多徧﹐似是大曲也。樂天詩又云「時唱一聲新水調﹐謾人道是采菱歌。」此水調中新腔也。《南唐近事》云「元宗畱心內寵﹐宴私擊鞠無虛日。嘗命樂工楊花飛奏《水調》詞進酒﹐花飛惟唱『南朝天子好風流』一句﹐如是數四。上悟﹐覆桮賜金帛。」此又一句七字。然旣曰命奏《水調》詞﹐則是令楊花飛水調中撰詞也。《外史檮杌》云「王衍泛舟巡閬中﹐舟子皆衣錦繡﹐自制水調《銀漢曲》。」此水調中制《銀漢曲》也。今世所唱中呂調《水調歌》﹐乃是以俗呼音調異名者名曲﹐𨿽首尾亦各有五言兩句﹐決非樂天所聞之曲。《河傳》﹐唐詞存者二﹐其一屬南呂宮﹐凡前段平韻﹐後仄韻。其一乃今《怨王孫》曲﹐屬無射宮。以此知煬帝所制《河傳》﹐不傳已久。然歐陽永叔所集詞內﹐《河傳》附越調﹐亦《怨王孫》曲。今世《河傳》乃仙呂調﹐皆令也。

萬歲樂《萬歲樂》﹐唐史云「明皇分樂爲二部﹐堂下立奏﹐謂之立部伎。堂上坐奏﹐謂之坐部伎。坐部伎六曲﹐而《鳥歌萬歲樂》居共四。鳥歌者﹐武后作也。有鳥能人言萬歲﹐因以制樂。」《通典》云「《鳥歌萬歲樂》﹐武太后所造。時宮中養鳥﹐能人言﹐嘗稱萬歲﹐爲樂以象之。舞三人﹐衣緋大袖﹐並畫﹝瞿鳥﹞鵒冠﹐作鳥象。」又云「今嶺南有鳥﹐似﹝瞿鳥﹞鵒﹐能言﹐名吉了。﹝音科。﹞」異哉﹐武后也﹗其爲昭儀至篡奪﹐殺一後一妃﹐而殺王侯將相中外士大夫不可勝計﹐凶忍之極。又殺諸武﹐僅有免者。又最甚﹐則親生四子﹐殺其二﹐廢徙其一﹐獨睿宗危得脫。視他人性命如糞艸﹐至聞鳥歌萬歲﹐乃欲集慶厥躬﹐攺年號永昌。又因二齒生﹐攺號長壽﹐又號延載﹐又號天冊萬歲﹐又號萬歲通天﹐又號長安。自昔紀號祈祝﹐未有如後之甚者。在眾人則欲速死﹐在一身則欲長久﹐世無是理也。按《理道要訣》﹐唐時太簇商樂曲有《萬歲樂》。或曰﹕卽《鳥歌萬歲樂》也。又舊唐史﹕元和八年十月﹐汴州韓弘撰《聖朝萬歲樂譜》三百首以進。今黃鍾宮亦有《萬歲樂》﹐不知起前曲或後曲。

夜半樂《夜半樂》﹐唐史云「民間以明皇自潞州還京師﹐夜半舉兵﹐誅韋皇后﹐制《夜半樂》《還京樂》二曲。」《樂府雜錄》云「明皇自潞州入平內難﹐半夜斬長樂門關﹐領兵入宮。後撰《夜半樂》曲。」今黃鍾宮有《三臺夜半樂》﹐中呂調有慢﹑有近拍﹑有序﹐不知何者爲正。

何滿子《何滿子》﹐白樂天詩云「世傳滿子是人名。臨就刑時曲始成。一曲四詞歌八疊﹐從頭便是斷腸聲。」自注云「開元中﹐滄州歌者姓名。臨刑進此曲以贖死﹐上竟不免。」元微之《何滿子歌》云「何滿能歌能宛轉﹐天寶年中世稱罕。嬰刑系在囹圄間﹐下調哀音歌憤懣。梨園弟子奏玄宗﹐一唱承恩羈网緩。便將何滿爲曲名﹐禦譜親題樂府纂。」甚矣﹗帝王不可妄有嗜好也。明皇喜音律﹐而罪人遂欲進曲贖死。然元白平生交友﹐聞見率同﹐獨紀此事少異。《盧氏雜銳》云「甘露事後﹐文宗便殿觀牡丹﹐誦舒元輿《牡丹賦》﹐嘆息泣下﹐命樂適情。宮人沈翹翹舞《何滿子》﹐詞云﹕『浮雲蔽白日』。上曰﹕『汝知書耶﹖』乃賜金臂環。」又薛逢《何滿子》詞云「系馬宮槐老﹐持杯店菊黃。故交今不見﹐流恨滿川光。」五字四句。樂天所謂一曲四詞﹐庶幾是也。歌八疊﹐疑有和聲﹐如《漁父》《小秦王》之類。今詞屬雙調﹐兩段各六句﹐內五句各六字﹐一句七字。五代時尹鶚﹑李珣亦同此。其它諸公所作﹐往往只一段﹐而六句各六字﹐皆無復有五字者。字句旣異﹐卽知非舊曲。《樂府雜錄》云「靈武刺史李靈曜置酒﹐坐客姓駱﹐唱《何滿子》﹐皆稱妙絕。白秀才者曰﹕『家有聲妓﹐歌此曲音調不同。』召至令歌﹐發聲淸越﹐殆非常音。駱遽問曰﹕『莫是宮中胡二子否﹖』妓熟視曰﹕『君豈梨園駱供奉邪﹖』相對泣下。皆明皇時人也。」張祜作《孟才人嘆》云「偶因歌態詠嬌嚬﹐傳唱宮中十二春。卻爲一聲何滿子﹐下泉須弔孟才人。」其序稱﹕「武宗疾篤﹐孟才人以歌笙獲寵者﹐密侍其右。上目之曰﹕『吾當不諱﹐爾何爲哉﹖』指笙囊泣曰﹕『請以此就縊。』上憫然。復曰﹕『妾嘗藝歌﹐願對上歌一曲以泄憤。』許之﹐乃歌一聲《何滿子》﹐气亟﹐立隕。上令醫候之﹐曰﹕『脈尙溫而腸已絕。』上崩﹐將徙柩﹐舉之愈重。議者曰﹕『非俟才人乎﹖』命其櫬至﹐乃舉。」僞蜀孫光憲《何滿子》一章云「冠劍不隨君去﹐江河還共恩深。」似爲孟才人發。祜又有《宮詞》云「故國三千里﹐深宮二十年。一聲何滿子﹐雙淚落君前。」其詳不可得而聞也。

淩波神《淩波神》《開元天寶遺事》云「帝在東都﹐夢一女子﹐髙髻廣裳﹐拜而言曰﹕『妾淩波池中龍女﹐久護宮苑。陛下知音﹐乞賜一曲。』帝爲作《淩波曲》﹐奏之池上﹐神出波間。」《楊妃外傳》云「上夢艷女﹐梳交心髻﹐大袖寬衣﹐曰﹕『妾是陛下淩波池中龍女﹐衛宮護駕實有功。陛下洞曉鈞天之音﹐乞賜一曲。』夢中爲鼓胡琴﹐作《淩波曲》。後於淩波池奏新曲﹐池中波濤湧起﹐有神女出池心﹐乃夢中所見女子﹐因立廟池上﹐歲祀之。」《明皇雜錄》云「女伶謝阿蠻善舞《淩波曲》﹐出入宮中及諸姨宅。妃子待之甚厚﹐賜以金粟妝臂環。」按《理道要訣》天寶諸樂曲名﹐有《淩波神》二曲﹐其一在林鍾宮﹐云﹕時號道調宮。然今之林鍾宮實時號南呂宮﹐而道調宮卽古之仲呂宮也。其一在南呂商﹐云﹕時號水調。今南呂商則俗呼中管林鍾商也﹔皆不傳。予問諸樂工﹐云「舊見《淩波曲》譜﹐不記何宮調也。世傳用之歌吹﹐能招來鬼神﹐因是久廢。」豈以龍女見形之故﹐相承爲能招來鬼神乎﹖

荔枝香《荔枝香》﹐唐史《禮樂志》云「帝幸驪山﹐楊貴妃生日﹐命小部張樂長生殿﹐奏新曲﹐未有名﹐會南方進荔枝﹐因名曰《荔枝香》。」《脞說》云「太眞妃好食荔枝﹐每歲忠州置急遞上進﹐五日至都。天寶四年夏﹐荔枝滋甚﹐比開籠時﹐香滿一室。供奉李龜年撰此曲進之﹐宣賜甚厚。」《楊妃外傳》云「明皇在驪山﹐命小部音聲於長生殿奏新曲﹐未有名﹐會南海進荔枝﹐因名《荔枝香》。」三說𨿽小異﹐要是明皇時曲。然史及《楊妃外傳》皆謂帝在驪山﹐故杜牧之華淸絕句云「長安回望繡成堆。山頂千門次第開。一騎紅塵妃子笑﹐無人知道荔枝來。」《遁齋閒覽》非之﹐曰「明皇每歲十月幸驪山﹐至春乃還﹐未嘗用六月。詞意𨿽美﹐而失事實。」予觀小杜華淸長篇﹐又有「塵埃羯鼓索﹐片段荔枝筐」之語。其後歐陽永叔詞亦云「一從魂散馬嵬間。只有紅塵無驛使﹐滿眼驪山。」唐史旣出永叔﹐宜此詞亦爾也。今歇指﹑大石兩調皆有近拍﹐不知何者爲本曲。

阿濫堆《阿濫堆》《中朝故事》云「驪山多飛禽﹐名阿濫堆。明皇禦玉笛﹐采其聲﹐翻爲曲子名。左右皆傳唱之﹐播於遠近﹐人競以笛效吹。故張祜詩云﹕『紅樹蕭蕭閣半開﹐玉皇曾幸此宮來。至今風俗驪山下﹐村笛猶吹阿濫堆。』」賀方回《朝天子》曲云「待月上﹐潮平波灩灩﹐塞管孤吹新阿濫。」卽謂《阿濫堆》。江湖間尙有此聲﹐予未之聞也。嘗以問老樂工﹐云屬夾鐘商。按《理道要訣》天寶諸樂名﹐堆作﹝土追﹞﹐屬黃鍾羽。夾鍾商俗呼雙調﹐而黃鍾羽則俗呼般涉調。然《理道要訣》稱﹕黃鍾羽時號黃鍾商調﹔皆不可曉也。

卷五

念奴嬌《念奴嬌》﹐元微之《連昌宮詞》云「初過寒食一百六﹐店捨無煙宮樹綠。夜半月髙弦索鳴﹐賀老琵琶定場屋。力士傳呼覓念奴﹐念奴潛伴諸郎宿。須臾覓得又連催﹐特敕街中許然燭。春嬌滿眼淚紅綃﹐掠削雲鬢旋裝束。飛上九天歌一聲﹐二十五郎吹管逐。」自注云「念奴﹐天寶中名倡﹐善歌。每歲樓下酺宴﹐萬眾喧隘。嚴安之﹑韋黃裳輩辟易不能禁﹐眾樂爲之罷奏。明皇遣髙力士大呼樓上曰﹕『欲遺念奴唱歌﹐邠二十五郎吹小管逐﹐看人能聽否﹖』皆悄然奉詔。然明皇不欲奪狹遊之盛﹐未嘗置在宮禁。歲幸溫湯﹐時巡東洛﹐有司潛遣從行而已。」《開元天寶遺事》云「念奴有色﹐善歌﹐宮伎中第一。帝嘗曰﹕『此女眼色媚人。』又云﹕『念奴每執板當席﹐聲出朝霞之上。』」今大石調《念奴嬌》﹐世以爲天寶間所制曲﹐予固疑之。然唐中葉漸有今體慢曲子﹐而近世有塡《連昌宮詞》入此曲者。後復轉此曲入道調宮﹐又轉入髙宮大石調。

雨淋鈴《雨淋鈴》《明皇雜錄》及《楊妃外傳》云「帝幸蜀﹐初入斜谷﹐霖雨彌旬。棧道中聞鈴聲﹐帝方悼念貴妃﹐采其聲爲《雨淋鈴》曲以寄恨。時梨園弟子惟張野狐一人﹐善篳篥﹐因吹之﹐遂傳於世。」予考史及諸家說﹐明皇自陳倉入散關﹐出河池﹐初不由斜谷路。今劍州梓桐縣地名上亭﹐有古今詩刻記明皇聞鈴之地﹐庶幾是也。羅隱詩云「細雨霏微宿上亭﹐兩中因感雨淋鈴。貴爲天子猶魂斷﹐窮著荷衣好涕零。劍水多端何處去﹐巴猿無賴不堪聽。少年辛苦今飄蕩﹐空媿先生教聚螢。」世傳明皇宿上亭﹐雨中聞牛鐸聲﹐悵然而起﹐問黃幡綽﹕「鈴作何語﹖」曰「謂陛下特郎當。」特郎當﹐俗稱不整治也。明皇一笑﹐遂作此曲。《楊妃外傳》又載上皇還京後﹐復幸華淸﹐從宮嬪禦多非舊人。於望京樓下﹐命張野狐奏《雨淋鈴》曲。上四顧淒然﹐自是聖懷耿耿﹐但吟「刻木牽絲作老翁﹐雞皮鶴髮與眞同。須臾弄罷寂無事﹐還似人生一世中」。杜牧之詩云「零葉翻紅萬樹霜﹐玉連開蕊暖泉香。行雲不下朝元閣﹐一曲淋鈴淚數行。」張祜詩雲「雨淋鈴夜卻歸秦﹐猶是張徽一曲新。長說上皇和淚教﹐月明南內更無人。」張徽卽張野狐也。或謂祜詩言上皇出蜀時曲﹐與《明皇雜錄》《楊妃外傳》不同。祜意明皇入蜀時作此曲﹐至兩淋鈴夜卻又歸秦﹐猶是張野狐向來新曲﹐非異說也。元微之《琵琶歌》云「淚垂捍撥朱弦濕﹐冰泉嗚咽流鶯澀。因玆彈作雨淋鈴﹐風雨蕭條鬼神泣。」今雙調《雨淋鈴慢》﹐頗極哀怨﹐眞本曲遺聲。

淸平樂《淸平樂》《松窗錄》云「開元中﹐禁中初重木芍藥﹐得四本﹐紅﹑紫﹑淺紅﹑通白繁開。上乘照夜白﹐太眞妃以步輦從。李龜年手捧檀板﹐押眾樂前﹐將欲歌之。上曰﹕『焉用舊詞爲。』命龜年宣翰林學士李白立進《淸平調》詞三章。白承詔賦詞﹐龜年以進﹐上命梨園弟子約格調﹐撫絲竹﹐促龜年歌﹐太眞妃笑領歌意甚厚。」張君房《脞說》指此爲《淸平樂》曲。按明皇宣白進淸平調詞﹐乃是令白於淸平調中制詞。蓋古樂取聲律髙下合爲三﹐曰淸調﹑平調﹑側調﹐此之謂三調。明皇止令就擇上兩調﹐偶不樂側調故也。況白詞七字絕句﹐與今曲不類。而《尊前集》亦載此三絕句﹐止目曰《淸平詞》。然唐人不深考﹐妄指此三絕句耳。此曲在越調﹐唐至今盛行。今世又有黃鍾宮﹑黃鍾商兩音者。歐陽炯稱﹐白有應制《淸平樂》四首﹐往往是也。

春光好《春光好》《羯鼓錄》云「明皇尢愛羯鼓玉笛﹐云八音之領袖。時春雨始晴﹐景色明麗﹐帝曰﹕『對此豈可不與他判斷﹗』命取羯鼓﹐臨軒縱擊﹐曲名《春光好》。回顧柳杏﹐皆已微坼。上曰﹕『此一事不喚我作天工﹐可乎﹖』」今夾鍾宮《春光好》﹐唐以來多有此曲。或曰﹕夾鍾宮屬二月之律﹐明皇依月用律﹐故能判斷如神。予曰﹕二月柳杏坼久矣﹐此必正月用二月律催之也。《春光好》﹐近世或易名《愁倚闌》。

菩薩蠻《菩薩蠻》《南部新書》及《杜陽雜編》云「大中初﹐女蠻國入貢﹐危髻金冠﹐纓絡被體﹐號菩薩蠻隊﹐遂制此曲。當時倡優李可及作菩薩蠻隊舞﹐文士亦往往聲其詞。」大中乃宣宗紀號也。《北夢瑣言》云「宣宗愛唱《菩薩蠻》詞﹐令狐相國假溫飛卿新撰密進之﹐戒以勿泄﹐而遽言於人﹐由是疏之。」溫詞十四首﹐載《花間集》﹐今曲是也。李可及所制蓋止此﹐則其舞隊﹐不過如近世傳踏之類耳。

望江南《望江南》《樂府雜錄》云﹕李衛公爲亡妓謝秋娘撰《望江南》﹐亦名《夢江南》。白樂天作《憶江南》三首﹐第一「江南好」﹐第二﹑第三「江南憶」。自注云「此曲亦名《謝秋娘》﹐每首五句。」予考此曲﹐自唐至今皆南呂宮﹐字句亦同。止是今曲兩段﹐蓋近世曲子無單徧者。然衛公爲謝秋娘作此曲﹐已出兩名。樂天又名以《憶江南》﹐又名以《謝秋娘》﹐近世又取樂天首句名以《江南好》。予嘗嘆世間有攺易錯亂誤人者﹐是也。

文漵子《文漵子》《盧氏雜說》云「文宗善吹小管﹐僧文漵爲入內大徳﹐得罪流之。弟子收拾院中籍入家具﹐猶作師講聲。上采其聲制曲﹐曰《文漵子》。」予考《資治通鑑》﹕敬宗寶歷二年六月己卯幸興福寺﹐觀沙門文漵俗講。敬﹑文相繼﹐年祀極近﹐豈有二文漵哉﹖至所調俗講﹐則不可曉。意此僧以俗談侮聖言﹐誘聚羣小﹐至使人主臨觀﹐爲一笑之樂﹐死尙晚也。今黃鍾宮﹑大石調﹑林鍾商﹑歇指調皆有十拍令﹐未知孰是﹖而漵字或誤作序並緒。

鹽角兒《鹽角兒》《嘉佑雜誌》云「梅聖兪說﹐始教坊家人市鹽﹐於紙角中得一曲譜﹐翻之﹐遂以名。」今雙調《鹽角兒令》是也。歐陽永叔嘗制詞。

喝馱子《喝馱子》《洞微志》云「屯田員外郎馮敢﹐景徳三年爲開封府丞檢澇戶田﹐宿史胡店。日落﹐忽見三婦人過店前﹐入西畔古佛堂。敢料其鬼也﹐攜僕王侃詣之。延坐飲酒﹐稱二十六舅母者﹐請王侃歌送酒﹐三女側聽。十四姨者曰﹕『何名也﹖』侃對曰﹕『《喝馱子》。』十四姨曰﹕『非也。此曲單州營妓教頭葛大﹝女市﹞所撰新聲。梁祖作四鎭時﹐駐兵魚臺﹐值十月二十一生日﹐大﹝女市﹞獻之。梁祖令李振塡詞﹐付後騎唱之﹐以押馬隊﹐因謂之《葛大﹝女市﹞》。及戰﹐得勝回﹐始流傳河北﹐軍中競唱。俗以押馬隊﹐故訛曰《喝馱子》。莊皇入洛﹐亦愛此曲﹐謂左右曰﹕『此亦古曲﹐葛氏但更五七聲耳。』」李珣《瓊瑤集》有《鳳臺》一曲﹐注云「俗謂之《喝馱子》。」不載何宮調。今世道調宮有慢﹐句讀與古不類耳。

後庭花《後庭花》《南史》云「陳後主每引賓客﹐對張貴妃等遊宴﹐使諸貴人及女學士與狎客共賦新詩相贈答。采其尢艷麗者爲曲調﹐其曲有《玉樹後庭花》。」《通典》云「《玉樹後庭花》《堂堂》《黃鸝畱》《金釵兩臂垂》﹐並陳後主造。恆與宮女學士及朝臣相唱和爲詩﹐太樂令何胥采其尢輕艷者爲此曲。」予因知後主詩﹐胥以配聲律﹐遂取一句爲曲名。故前輩詩云「玉樹歌翻王气終﹐景陽鐘動曉樓空。」又云「後庭花一曲﹐幽怨不堪聽。」又云「萬戶千門成野艸﹐只緣一曲後庭花。」又云「彩箋曾襞欺江總﹐綺閣塵銷玉樹空。」又云「商女不知亡國恨﹐隔江猶唱後庭花。」又云「玉樹歌闌海云黑﹐花庭忽作靑蕪國。」又云「後庭餘唱落船窗。」又云「後庭新聲嘆樵牧。」又云「不知卽入宮前井﹐猶自聽吹玉樹花。」吳蜀雞冠花有一種小者﹐髙不過五六寸﹐或紅﹐或淺紅﹐或白﹐或淺白﹐世目曰後庭花。又按《國史纂異》﹐云陽縣多漢離宮故地﹐有樹似槐而葉細﹐土人謂之玉樹。揚雄《甘泉賦》「玉樹靑蔥」﹐左思以爲假稱珍怪者﹐實非也﹐似之而已。予謂云陽旣有玉樹﹐卽《甘泉賦》中﹐未必假稱。陳後主《玉樹後庭花》﹐或者疑是兩曲﹐謂詩家或稱玉樹﹐或稱後庭花﹐少有連稱者。僞蜀時﹐孫光憲﹑毛熙震﹑李珣有《後庭花》曲﹐皆賦後主故事﹐不著宮調﹐兩段各四句﹐似令也。今曲在﹐兩段各六句﹐亦令也。

西河長命女《西河長命女》﹐崔元範自越州幕府拜侍禦史﹐李訥尙書餞於鑑湖﹐命盛小叢歌﹐坐客各賦詩送之。有云「爲公唱作西河調﹐日暮偏傷去住人。」《理道要訣》﹕「《長命女西河》﹐在林鍾羽﹐時號平調。」今俗呼髙平調也。《脞說》云「張紅紅者﹐大歷初﹐隨父歌﹖食。過將軍韋靑所居﹐靑納爲姬。自傳其藝﹐穎悟絕倫。有樂工取古《西河長命女》加減節奏﹐頗有新聲。未進間﹐先歌於靑。靑令紅紅潛聽﹐以小豆數合記其拍﹐紿云﹕『女弟子久歌此﹐非新曲也。』隔屏奏之﹐一聲不失。樂工大驚﹐請與相見﹐嘆伏不已。兼云﹕『有一聲不穩﹐今已正矣。』尋達上聽﹐召入宜春院﹐寵澤隆異。宮中號記曲小娘子﹐尋爲才人。」按此曲起開元以前﹐大歷間﹐樂工加減節奏﹐紅紅又正一聲而已。《花間集》和凝有《長命女》曲﹐僞蜀李珣《瓊瑤集》亦有之﹐句讀各異。然皆今曲子﹐不知孰爲古制林鍾羽並大歷加減者。近世有《長命女令》﹐前七拍﹐後九拍﹐屬仙呂調﹐宮調﹑句讀並非舊曲。又別出大石調《西河》﹐慢聲犯正平﹐極奇古。蓋《西河長命女》本林鍾羽﹐而近世所分二曲﹐在仙呂﹑正平兩調﹐亦羽調也。

楊柳枝《楊柳枝》《鑑戒錄》云「柳枝歌﹐亡隋之曲也。」前輩詩云「萬里長江一旦開﹐岸邊楊柳幾千栽。錦帆未落干戈起﹐惆悵龍舟更不回。」又云「樂苑隋堤事已空﹐萬條猶舞舊春風。」皆指汴渠事。而張祜《折楊柳枝》兩絕句﹐其一云「莫折宮前楊柳枝﹐玄宗曾向笛中吹。傷心日暮煙霞起﹐無限春愁生翠眉。」則知隋有此曲﹐傳至開元。《樂府雜錄》云﹕白傅作《楊柳枝》。予考樂天晚年與劉夢得唱和此曲詞﹐白雲﹕「古歌舊曲君休聽﹐聽取新翻楊柳枝。」又作《楊柳枝二十韻》云「樂童翻怨調﹐才子與妍詞。」注云「洛下新聲也。」劉夢得亦云「請君莫奏前朝曲﹐聽唱新翻楊柳枝。」蓋後來始變新聲。而所謂樂天作楊柳枝者﹐稱其別創詞也。今黃鍾商有《楊柳枝》曲﹐仍是七字四句詩﹐與劉白及五代諸子所制並同。但每句下各增三字一句﹐此乃唐時和聲﹐如《竹枝》《漁父》﹐今皆有和聲也。舊詞多側字起頭﹐平字起頭者﹐十之一二。今詞盡皆側字起頭﹐第三句亦復側字起﹐聲度差穩耳。

麥秀兩岐《麥秀兩岐》《文酒淸話》云「唐封舜卿性輕佻。徳宗時使湖南﹐道經金州﹐守張樂燕之。執杯索《麥秀兩岐》曲﹐樂工不能。封謂樂工曰﹕『汝山民亦合聞大朝音律。』守爲杖樂工。復行酒﹐封又索此曲。樂工前乞侍郎舉一徧。封爲唱徹﹐眾已盡記﹐於是終席動此曲。封旣行﹐守密寫曲譜﹐言封燕席事﹐郵筒中送與潭州牧。封至潭﹐牧亦張樂燕之。倡優作襤褸數婦人﹐抱男女筐筥﹐歌《麥秀兩岐》之曲﹐敍其拾麥勤苦之由。封面如死灰﹐歸過金州﹐不復言矣。」今世所傳《麥秀兩岐》﹐今在黃鍾宮。唐《尊前集》載和凝一曲﹐與今曲不類。

