《張惠言論詞》淸﹟張惠言

張惠言論詞

△溫飛卿﹝庭筠﹞

菩薩蠻﹝小山重疊金明滅﹞

此感士不遇也。篇法仿佛長門賦﹐而用節節逆敍。此章從夢曉後﹐領起「懶起」二字﹐含後文情事﹐「照花」四句﹐離騷初服之意。

菩薩蠻﹝水精簾裏頗黎枕﹞

「夢」字提﹐「江上」以下﹐略敍夢境。「人勝參差」﹑「玉釵香隔」﹐言夢亦不得到也。「江上柳如煙」是關絡。

菩薩蠻﹝蕊黃無限當山額﹞

提起﹐以下三章本入夢之情。

菩薩蠻﹝玉樓明月長相憶﹞

「玉樓明月長相憶」﹐又提﹐「柳絲裊娜」﹐送君之時。故江上柳如煙﹐夢中情境亦爾。七章闌外垂絲柳﹐八章綠楊滿院﹐九章楊柳色依依﹐十章楊柳又如絲﹐皆本此「柳絲裊娜」言之﹐明相憶之久也。

菩薩蠻﹝牡丹花謝鶯聲歇﹞

相憶夢難成﹐正是殘夢迷情事。

菩薩蠻﹝寶函鈿雀金鸂鶒﹞

「鸞鏡」二句﹐結﹐與心事竟誰知相應。

菩薩蠻﹝南園滿地堆輕絮﹞

此下乃敍夢﹐此章言黃昏。

菩薩蠻﹝夜來皓月才當午﹞

此自臥時至曉﹐所謂相憶夢難成也。

菩薩蠻﹝雨晴夜合玲瓏日﹞

此章正寫夢﹐垂簾憑闌﹐皆夢中情事﹐正應人勝參差三句。

菩薩蠻﹝竹風輕動庭除冷﹞

此言夢醒。「春恨正關情」與五章「春夢正關情」相對雙鎖。「靑瑣」﹑「金堂」﹑「故國吳宮」略露寓意。

更漏子﹝柳絲長﹞

此三首亦菩薩蠻之意。「驚塞雁」三句﹐言歡戚不同﹐興下﹕「夢長君不知」也。

更漏子﹝星斗稀﹞﹥

更漏子﹝星斗稀﹞﹥

「蘭露重」三句與「塞雁」﹑「城烏」義同。

△韋端己

菩薩蠻﹝紅樓別夜堪惆悵﹞

此詞蓋畱蜀後寄意之作。一章言奉使之志﹐本欲速歸。

菩薩蠻﹝人人盡說江南好﹞

此章述蜀人勸畱之辭﹐卽下章云「滿樓紅袖招」也。江南卽指蜀﹐中原沸亂﹐故曰「還鄕須斷腸」。

菩薩蠻﹝如今卻憶江南樂﹞

上云「未老莫還鄕」﹐猶冀老而還鄕也。其後朱溫篡成﹐中原愈亂﹐遂決勸進之志。故曰「如今卻憶江南樂」﹐又曰「白頭誓不歸」﹐則此詞之作﹐其在相蜀時乎。

菩薩蠻﹝洛陽城裏春光好﹞

此章致思唐之意。

△牛松卿﹝嶠﹞

菩薩蠻

《花間集》七首﹐詞意頗雜﹐蓋非一時之作。詞綜刪存二首﹐章法絕妙。

菩薩蠻﹝舞裙香暖金泥風綠雲鬢上飛金雀﹞

「驚殘夢」一點﹐以下純是夢境。章法似西洲曲。

△馮正中﹝延巳﹞

蝶戀花﹝六曲闌干偎碧樹莫道閒情拋棄久幾日行雲何處去﹞

三詞忠愛纏綿﹐宛然騷辧之義。延巳爲人﹐專蔽嫉妒﹐又敢爲大言。此詞蓋以排間異己者﹐其君之所以信而弗疑也。

△晏同叔﹝殊﹞

踏莎行﹝小徑紅稀﹞

此詞亦有所興﹐其歐公蝶戀花之流乎。

△範希文﹝仲淹﹞

蘇幕遮﹝碧雲天﹞

此去國之情。

△歐陽永叔﹝修﹞

蝶戀花﹝庭院深深深幾許﹞

「庭院深深」﹐閨中旣以邃遠也。「樓髙不見」﹐哲王又不寤也。「章臺」﹑「遊冶」﹐小人之經。「雨橫風狂」﹐政令暴急也。「亂紅飛去」﹐斥逐者非一人而已﹐殆爲韓﹑範作乎。此詞亦見馮延巳集中。李易安詞序云「陽公作蝶戀花﹐有『庭院深深深幾許』之句﹐余酷愛之﹐用其語作庭院深深數闋﹐其聲卽舊臨江仙也。」易安去歐公未遠﹐其言必非無據。

△蘇子瞻﹝軾﹞

卜算子﹝缺月掛疏桐﹞

此東坡在黃州作。鮦陽居士云「缺月」﹐刺明微也。「漏斷」﹐暗時也。「幽人」﹐不得志也。「獨往來」﹐無助也。驚鴻﹐賢人不安也。回頭﹐愛君不忘也。「無人省」﹐君不察也。「揀盡寒枝不肯棲」﹐不偸安於髙位也。「寂寞沙洲冷」﹐非所安也。此詞與考槃詩極相似。

△辛幼安﹝棄疾﹞

摸魚兒﹝更能消幾番風雨﹞

《鶴林玉露》云﹕詞意殊怨。「斜陽」﹑「煙柳」之句﹐其與「未須愁日暮﹐天際乍輕陰」者異矣。聞壽王見此詞﹐頗不悅﹐然終不加罪也。

賀新郎﹝綠樹聽啼鴂﹞

茂嘉蓋以得罪謫徙﹐故有是言。

祝英臺近﹝寶釵分﹞

此與徳祐太學生二詞用意相似。「點點飛紅」傷君子之棄。「流鶯」﹐惡小人得志也。「春帶愁來」﹐其刺趙﹑張乎。

菩薩蠻﹝郁孤臺下淸江水﹞

《鶴林玉露》云﹕南渡之初﹐金人追隆祐太后禦舟至造口﹐不及而還﹐幼安因此起興﹐「鷓鴣」之句﹐謂恢復行不得也。

△姜堯章﹝夔﹞

暗香﹝舊時月色﹞

題曰石湖詠梅﹐此爲石湖作也。時石湖蓋有隱遁之志﹐故作此二詞以沮之。白石石湖仙云「須信石湖仙﹐似鴟吏飄然引去。」末云「聞好語﹐明年定在槐府。」此與同意。首章言己嘗有用世之志﹐今老無能﹐但望之石湖也。

疏影﹝苔枝綴玉﹞

此章更以二帝之憤發之﹐故有昭君之句。

△王聖與﹝沂孫﹞

眉嫵﹝漸新痕懸柳﹞

碧山詠物諸篇﹐並有君國之憂。此喜君有恢復之志﹐而惜無賢臣也。

髙陽臺﹝殘雪庭除﹞

此傷君臣晏安﹐不思國恥﹐天下將亡也。

慶淸朝﹝玉局歌殘﹞

此言亂世尙有人才﹐惜世不用也。不知其何所指。

△無名氏

綠意﹝碧園自潔﹞

此傷君子負枉而死﹐蓋似李綱﹑趙鼎之流。「回首當年漢舞」云者﹐言其自結主知﹐不肯遠引。結語﹐喜其已死而心得白也。

