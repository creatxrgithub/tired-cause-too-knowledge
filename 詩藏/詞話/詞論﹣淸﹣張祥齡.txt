詞論﹝淸﹞張祥齡

辭章一道﹐好尙各殊﹐如講學家各分門戶。詞有南北﹐出主入奴﹐喜疏快者﹐麗密以爲病﹐主气行者﹐烹煉以爲嗤﹐求悅於人難矣。予言不問人論何如﹐自叩用工甘苦﹐深造有得﹐天下非之而不顧。況知者愈少﹐傳也必遠﹐焜耀一時希貴哉。

周淸眞﹐詩家之李東川也。姜堯章﹐杜少陵也。吳夢窗﹐李玉溪也。張玉田﹐白香山也。詩至唐末﹐風气盡矣﹐詞家起而爭之﹐如文至齊﹑梁﹐風气盡矣﹐古文家起而爭之。爭之者何也﹐非謂文至六朝﹐詩至五代﹐無文與詩也﹐豪傑於玆﹐踵而爲之﹐不過仍六朝﹑五代﹐故變其體格﹐獨絕千古﹐此文人狡獪也。詞至白石﹐疏宕極矣。夢窗輩起﹐以密麗爭之。至夢窗而密麗又盡矣﹐白雲以疏宕爭之。三王之道若循環﹐皆圖自樹之方﹐非有優劣。況人之才質限於天﹐能疏宕者不能密麗﹐能密麗者不能疏宕。片玉善言羈旅﹐白雲善言隱逸﹐終身由之而不知其道者﹐天也。

辛﹑劉之雄放﹐意在變風气﹐亦其才祇如此。東坡不耐此苦﹐隨意爲之﹐其所自立者多﹐故不拘拘於詞中求生活。若夢窗捨詞外﹐莫可豎立﹐故殫心血爲之﹐是丹非朱﹐眼光未大。

詞﹐詩家之賊﹐差以毫釐﹐失之千里。作詩﹐則詞意詞字不容出入。片玉人稱善融唐詩﹐稼軒或用《楚辭》﹐此亦偶然﹐長處固不在是。如謂詩佳﹐何不誦唐詩。非謂詩之道大﹐詞之道小﹐體格然也。

文章風气﹐如四序遷移﹐莫知爲而爲﹐故謂之運。左春右秋﹐冰虫之見﹐生今反古﹐是冬箑夏鑪﹐烏乎能。安序順天﹐愚者一得。昌黎起八代之衰﹐亦運使然。南唐二主﹐馮延巳之屬﹐固爲詞家宗主﹐然是勾萌﹐枝葉未備。小山﹑耆卿﹐而春矣。淸眞﹑白石﹐而夏矣。夢窗﹑碧山﹐已秋矣。至白雲﹐萬寶告成﹐無可推徙﹐元故以曲繼之。此天運之終也。

文體一變﹐鼻祖者不過一二人。充其變之所造﹐窮其變之所極﹐又不過數人。﹝兩都﹞之後有﹝兩京﹞﹑﹝三都﹞﹐詞著者六七十家。其卓然成立﹐不過數人﹐豈易事哉。

詞主譎諫﹐與詩同流。稼軒﹝摸魚兒﹞﹐酒邊﹝阮郎歸﹞﹐鹿虔扆之金鎖重門﹐謝克家之依依宮柳之屬﹐所謂國風好色而不淫﹐小雅怨悱而不亂﹐此固有之。但不必如張臯文膠柱鼓瑟耳。

龍川﹝水調歌頭﹞云「堯之都﹐舜之壤﹐禹之封。於今應有一个半个恥和戎。」﹝念奴嬌﹞云「因笑王謝諸人﹐登髙懷遠﹐也學英雄涕。」世謂此等爲洗金釵鈿盒之鹿﹐不知洗之者在气骨﹐非在選字。周﹑姜綺語﹐不患大家。若以叫囂粗觕爲正雅﹐則未之聞。

尙密麗者失於雕鑿。竹山之鷺曰瓊絲﹐鴛曰繡羽。又霞鑠簾珠﹐云蒸篆玉﹐翠簨翔龍﹐金樅躍鳳之屬﹐過於澀煉﹐若整疋綾羅﹐剪成寸寸。七寶樓臺﹐蓋薄之之辭。吳中七子﹐流獘如此。反是者又復鄙俚﹐山谷之村野﹐屯田之脫放﹐則傷雅矣。作者自酌其才﹐與何派相近﹐一篇之中﹐又不可雜合﹐不配色。意煉則辭警辟﹐自無淺俗之患。若夫興往情來﹐召呂命律﹐吐納山川﹐牢籠百代﹐又非飣餖所知矣。詞有定律﹐不能緬越﹐宋賢莫不確守成法。祥齡不解音律﹐然於上去字﹐未嘗不謹。

