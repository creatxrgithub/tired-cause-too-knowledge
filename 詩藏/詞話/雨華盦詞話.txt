雨華盦詞話﹝淸﹞錢裴仲

今人作詞﹐好巧立名式﹐古人亦或有之﹐此最無謂。蓋𨿽極小之詞﹐未有不可摘二三字爲名者﹐而彼作某﹑此作某﹐不徒迷人﹐亦以自迷。況知之者一望而知﹐不知者本是不知﹐卽使人人信以爲另有此調矣﹐於作者有何益處﹐有何趣處乎。

余以爲《菉斐軒韻》本太寬﹐只宜制曲﹐不可作詞。如「不」字﹐作平則可﹐「合」字作平﹐韻書無之﹐不可也。而萬紅友獨遵之﹐故其著《詞律》﹐注仄作平甚多。更可怪者﹐通首押仄﹐而曰可作平聲讀。然則通首用上去入作成一詞﹐曰但讀入聲作平﹐自然協調﹐可乎﹐此惑之甚者也。況一體而有平有仄﹐其長短句讀𨿽同﹐其平仄音節迥別﹐紅友特未察耳。

樂笑翁詞﹐淸空一气﹐轉折隨手﹐不爲調縛。麗不雜﹐淡不泛﹐斯爲聖乎。余談古人詞﹐惟心折於張﹑姜兩家而已。

讀詞之法﹐心細如髮。先屏去一切閒思雜慮﹐然後心向之﹐目注之﹐諦審而咀味之﹐方見古人用心處。若全不體會﹐隨口唱去﹐何異老僧誦經﹐乞兒丐食。丐食亦須叫號哀苦﹐人或與之﹐否則亦不可得。

柳詞與曲﹐相去不能以寸。且有一个意或二三見﹐或四五見者﹐最爲可厭。其爲詞無非舞館魂迷﹑歌樓腸斷﹐無一毫淸气。

言情之作易於褻﹐其實情與褻﹐判然兩途﹐而人每流情入褻。余以爲好爲褻語者﹐不足與言情。

迷離惝怳﹐若近若遠﹐若隱若見﹐此善言情者也。若忒煞頭頭尾尾說來﹐不爲合作。竹垞先生《靜志居詞》﹐未免此病。

玉田云「詞有一二警句﹐便通首看得起。」此言誠是。然亦須通首襯得過。若有一句落腔﹐一句不妥﹐瑕瑜互見﹐非盡美之作矣。

坡公才大﹐詞多豪放﹐不肯翦裁就範﹐故其不協律處甚多﹐然又何傷其爲佳。而《詞綜》論其赤壁懷古﹐「浪淘盡」當作「浪聲沈」﹐余以爲毫釐千里矣。知詞者﹐請再三誦之自見也。夫起句是赤壁﹐接以「浪淘盡」三字﹐便入懷古﹐使千古風流人物﹐直躍出來。若「浪聲沈」﹐則與下句不相貫串矣。至於「小喬初嫁了」﹐了字屬下﹐更不成語。「多情應笑」作「多情應是」﹐亦未妥。不如存其舊爲佳也。

柳七詞中﹐美景良辰﹑風流憐惜等字﹐十調九見。卽如﹝雨淋鈴﹞一闋﹐只「今宵酒醒」二句膾炙人口﹐實亦無甚好處。張﹑柳齊名﹐秦﹑黃並譽﹐冤哉。

吾鄕朱竹垞先生自題其詞曰「不師黃九﹐不師秦七﹐倚新聲﹐玉田差近。」余竊以爲未然。玉田詞淸髙靈變﹐先生富於典籍﹐未免堆砌。詠物之作﹐尢覺故實多而旨趣少。詠物之題﹐不能不用故實。然須運化無迹﹐而以虛字呼喚之﹐方爲妙手。

本朝詞家﹐我推樊榭。佳﹖𨿽不多﹐而淸髙精煉﹐自是能手。

孺人素性澹泊﹐不習紛華﹐歷數十年如一日。生平吟詠﹐每誦古人言情之什﹐輒歌哭以當之。故所作詩類多商音﹐其於詞也亦然。余旣刊其詞稿﹐復檢得詞話一種﹐附錄卷末。兵燹之餘﹐多遭散佚﹐存者止此十一。右十二條中﹐未免持論有偏執處﹐恐不爲塡詞家所許。因欲存廬山面目﹐不爲增減一字。覽者披其文﹐亦可得其槪矣。同治戊辰二月﹐戚士元識於鶴砂暑齋。

