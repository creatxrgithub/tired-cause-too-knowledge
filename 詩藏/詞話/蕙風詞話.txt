《蕙風詞話》﹝新校本﹞淸周頤撰

況周頤﹝1859～1926﹞淸季詞人。字夔笙﹐號蕙風。桂林人。光緒二十一年﹝1895﹞任內閣中書。擅於塡詞﹐對詞學理論也很有研究﹐與王鵬運﹑朱祖謀﹑鄭文焯齊名﹐時人稱爲「淸季詞學四大家」。著有《蕙風詞話》《蕙風詞》等。

不歸按﹕网上有簡體本《蕙風詞話》﹐文字錯缺至多﹐幾不可讀﹐取人文版《惠風詞話》正之。人文版無標題﹐疑標題乃唐圭璋《詞話叢編》本所加﹐故不之刪也。

《蕙風詞話》﹝新校本﹞

目錄

●卷一

●卷二

●卷三

●卷四

●卷五

●續編卷一

●續編卷二

●附錄

《蕙風詞話》五卷﹐《惜陰堂叢書》。《續詞話》二卷﹐系予從況氏著作中輯出﹐分期發表於藝文雜誌。近日王幼安校訂此兩種﹐間加附注﹐足資啟發﹐因並采入。詮評系就前五卷加以闡明或辧正者﹐亦附錄於後﹐以供讀者參考。圭璋識。

●卷一

○詞非詩餘

沈約《宋書》曰「吳歌雜曲﹐始皆徒歌。旣而被之弦管。又有因弦管金石作歌以被之。」按前一法卽虞廷依永之遺﹐後一法當起於周末宋玉《對楚王問》。首言客有歌於郢中者﹐下云其爲《陽阿》《薤露》﹐其爲《陽春》《白雪》﹐皆曲名。是先有曲而後有歌也。塡詞家自度曲﹐率意爲長短句﹐而後協之以律﹐此前一法也。前人本有此調﹐後人按腔塡詞﹐此後一法也。沿流溯源﹐與休文之說相應。歌曲之作﹐若枝葉始敷。乃至於詞﹐則芳華益茂。詞之爲道﹐智者之事。酌劑乎陰陽﹐陶寫乎性情。自有元音﹐上通雅樂。別黑白而定一尊﹐亙古今而不敝矣。唐宋以還﹐大雅鴻達﹐篤好而專精之﹐謂之詞學。獨造之詣﹐非有所附麗﹐若爲駢枝也。曲士以詩餘名詞﹐豈通論哉。

○詞非詩之剩義

詩餘之「余」﹐作贏餘之「余」解。唐人朝成一詩﹐夕付管弦﹐往往聲希節促﹐則加入和聲。凡和聲皆以實字塡之﹐遂成爲詞。詞之情文節奏﹐並皆有餘於詩﹐故曰「詩餘」。世俗之說﹐若以詞爲詩之剩義﹐則誤解此余字矣。

○作詞有三要

作詞有三要﹐曰重﹑拙﹑大。南渡諸賢不可及處在是。

○詞重在气格

重者﹐沈著之謂。在气格﹐不在字句。

○宋淸人拙處不可及

半塘云「宋人拙處不可及﹐國初諸老拙處亦不可及。」

○詞外求詞

詞中求詞﹐不如詞外求詞。詞外求詞之道﹐一曰多讀書﹐二曰謹避俗。俗者﹐詞之賊也。

○無詞境卽無詞心

塡詞要天資﹐要學力。平日之閱歷﹐目前之境界﹐亦與有關系。無詞境﹐卽無詞心。矯揉而韁爲之﹐非合作也。境之窮達﹐天也﹐無可如何者也。雅俗﹐人也﹐可擇而處者也。

○詞忌刻意爲曲折

詞筆固不宜直率﹐尢切忌刻意爲曲折。以曲折藥直率﹐卽已落下乘。昔賢朴厚醇至之作﹐由性情學養中出﹐何至蹈直率之失。若錯認眞率爲直率﹐則尢大不可耳。

○詞忌有字處爲曲折

詞能直﹐固大佳。顧所謂直﹐誠至不易。不能直﹐分也。當於無字處爲曲折﹐切忌有字處爲曲折。

○詞中轉折宜圓

詞中轉折宜圓。筆圓﹐下乘也。意圓﹐中乘也。神圓﹐上乘也。

○詞不嫌方

詞不嫌方。能圓﹐見學力。能方﹐見天分。但須一落筆圓﹐通首皆圓。一落筆方﹐通首皆方。圓中不見方﹐易。方中不見圓﹐難。

○詞不宜過經意

詞過經意﹐其蔽也斧琢。過不經意﹐其蔽也褦襶。不經意而經意﹐易。經意而不經意﹐難。

○詞宜恰到好處

「恰到好處﹐恰夠消息。毋不及﹐毋太過。」半塘老人論詞之言也。

○詞不宜琢率

詞太做﹐嫌琢。太不做﹐嫌率。欲求恰如分際﹐此中消息﹐正復難言。但看夢窗何嘗琢﹐稼軒何嘗率﹐可以悟矣。

○眞字是詞骨

眞字是詞骨。情眞﹑景眞﹐所作爲佳﹐且易脫稿。

○詞宜不纖

詞人愁而愈工。眞正作手﹐不愁亦工﹐不俗故也。不俗之道﹐第一不纖。

○詞忌一矜字

作詞最忌一「矜」字。矜之在迹者﹐吾庶幾免矣。其在神者﹐容猶在所難免。玆事未遽自足也。

○作詞淺亦非疵

凡人學詞﹐功候有淺深﹐卽淺亦非疵﹐功力未到而已。不安於淺而致飾焉﹐不卹顰眉﹑齲齒﹐楚楚作態﹐乃是大疵﹐最宜切忌。

○塡詞須先求凝重

塡詞先求凝重。凝重中有神韻﹐去成就不遠矣。所謂神韻﹐卽事外遠致也。卽神韻未佳而過存之﹐其足爲疵病者亦僅﹐蓋气格較勝矣。若從輕倩入手﹐至於有神韻﹐亦自成就﹐特降於出自凝重者一格。若並無神韻而過存之﹐則不爲疵病者亦僅矣。或中年以後﹐讀書多﹐學力日進﹐所作漸近凝重﹐猶不免時露輕倩本色﹐則凡輕倩處﹐卽是傷格處﹐卽爲疵病矣。天分聰明人最宜學凝重一路﹐卻最易趨輕倩一路。苦於不自知﹐又無師友指導之耳。

○學詞須按程序

詞學程序﹐先求妥帖﹑停勻﹐再求和雅﹑深﹝此深字只是不淺之謂。﹞秀﹐乃至精穩﹑沈著。精穩則能品矣。沈著更進於能品矣。精穩之穩﹐與妥帖迥乎不同。沈著尢難於精穩。平昔求詞詞外﹐於性情得所養﹐於書卷觀其通。優而遊之﹐饜而飫之﹐積而流焉。所謂滿心而發﹐肆口而成﹐擲地作金石聲矣。情眞理足﹐筆力能包舉之。純任自然﹐不假錘煉﹐則沈著二字之詮釋也。

○作詞要意不晦語不琢

初學作詞﹐只能道第一義﹐後漸深入。意不晦﹐語不琢﹐始稱合作。至不求深而自深﹐信手拈來﹐令人神味俱厚。椝橅兩宋﹐庶乎近焉。

○不可作寒酸語

寒酸語不可作﹐卽愁苦之音﹐亦以華貴書之。飲水詞人所以爲重光後身也。

○選句要自然

塡詞之難﹐造句要自然﹐又要未經前人說過。自唐五代已還﹐名作如林﹐那有天然好語﹐畱待我輩驅遣必欲得之﹐其道有二。曰性靈流露﹐曰書卷醞釀。性靈關天分﹐書卷關學力。學力果充﹐𨿽天分少遜﹐必有資深逢源之一日。書卷不負人也。中年以後天分便不可恃。苟無學力﹐日見其衰退而已。江淹才盡﹐豈眞夢中人索還囊錦耶。

○詞不能諧俗

讀前人雅詞數百闋﹐令充積吾胸臆﹐先入而爲主。吾性情爲詞所陶冶﹐與無情世事﹐日背道而馳。其蔽也﹐不能諧俗﹐與物忤。自知受病之源﹐不能攺也。

○讀詞之法

讀詞之法﹐取前人名句意境絕佳者﹐將此意境締構於吾想望中。然後澄思渺慮﹐以吾身入乎其中而涵泳玩索之。吾性靈與相浹而俱化﹐乃眞實爲吾有而外物不能奪。三十年前﹐以此法爲日課﹐養成不入時之性情﹐不遑卹也。

○述所歷詞境

人靜簾垂。燈昏香直。窗外芙蓉殘葉颯颯作秋聲﹐與砌虫相和答。據梧暝坐﹐湛懷息機。每一念起﹐輒設理想排遣之。乃至萬緣俱寂﹐吾心忽瑩然開朗如滿月﹐肌骨淸涼﹐不知斯世何世也。斯時若有無端哀怨棖觸於萬不得已﹔卽而察之﹐一切境象全失﹐惟有小窗虛幌﹑筆牀硯匣﹐一一在吾目前。此詞境也。三十年前﹐或月一至焉。今不可復得矣。

○以吾言寫吾心

吾聽風雨﹐吾覽江山﹐常覺風雨江山外有萬不得已者在。此萬不得已者﹐卽詞心也。而能以吾言寫吾心﹐卽吾詞也。此萬不得已者﹐由吾心醞釀而出﹐卽吾詞之眞也﹐非可彊爲﹐亦無庸彊求。視吾心之醞釀何如耳。吾心爲主。吾心爲主﹐而書卷其輔也。書卷多﹐吾言尢易出耳。

○詞有不盡之妙

吾蒼茫獨立於寂寞無人之區﹐忽有匪夷所思之一念﹐自沈冥杳靄中來﹐吾於是乎有詞﹐洎吾詞成﹐則於頃者之一念若相屬若不相屬也。而此一念﹐方綿邈引演於吾詞之外﹐而吾詞不能殫陳﹐斯爲不盡之妙。非有意爲是不盡﹐如書家所云無垂不縮﹐無往不復也。

○詞之風度

問﹕塡詞如何乃有風度。答﹕由養出﹐非由學出。問﹕如何乃爲有養。答﹕自善葆吾本有之淸气始。問﹕淸气如何善葆。答﹕花中疏梅﹑文杏。亦復托根塵世﹐甚且斷井﹑頹垣﹐乃至摧殘爲紅雨﹐猶香。

○作詞成就不易

作詞至於成就﹐良非易言。卽成就之中﹐亦猶有辧。其或絕少襟抱﹐無當髙格﹐而又自滿足﹐不善變。不知門徑之非﹐何論堂奧。然而從事於斯﹐歷年多﹐功候到﹐成就其所成就﹐不得謂非專家。凡成就者﹐非必較優於未成就者。若納蘭容若﹐未成就者也﹐年齡限之矣。若厲太鴻﹐何止成就而已﹐且浙派之先河矣。

○詞無庸勾勒

吾詞中之意﹐惟恐人不知﹐於是乎勾勒。夫其人必待吾勾勒而後能知吾詞之意﹐卽亦何妨任其不知矣。曩餘詞成﹐於每句下注所用典。半塘輒曰「無庸。」余曰「柰人不知何。」半塘曰「儻注矣﹐而人仍不知﹐又將柰何。矧塡詞固以可解不可解﹐所謂煙水迷離之致﹐爲無上乘耶。」

○作詞須知暗字訣

作詞須知「暗」字訣。凡暗轉﹑暗接﹑暗提﹑暗頓﹐必須有大气眞力﹐斡運其間﹐非時流小惠之筆能勝任也。駢體文亦有暗轉法﹐稍可通於詞。

○名手作詞

名手作詞﹐題中應有之義﹐不妨三數語說盡。自余悉以發抒襟抱﹐所寄托往往委曲而難明。長言之不足﹐至乃零亂拉雜﹐胡天胡帝。其言中之意﹐讀者不能知﹐作者亦不蘄其知。以謂流於跌宕怪神﹑怨懟激發﹐而不可以爲訓﹐則亦左徒之「騷」「些」云爾。夫使其所作﹐大都眾所共知﹐無甚關系之言﹐寧非浪費楮墨耶。

○詞宜守律

畏守律之難﹐輒自放於律外﹐或托前人不專家﹐未盡善之作以自解﹐此詞家大病也。守律誠至苦﹐然亦有至樂之一境。常有一詞作成﹐自己亦旣愜心﹐似乎不必再攺。惟據律細勘﹐僅有某某數字﹐於四聲未合﹐卽姑置而過存之﹐亦孰爲責備求全者。乃精益求精﹐不肯放松一字﹐循聲以求﹐忽然得至雋之字。或因一字攺一句﹐因此句攺彼句﹐忽然得絕警之句。此時曼聲微吟﹐拍案而起﹐其樂何如。𨿽剝瑉出璞﹐選薏得珠﹐不逮也。彼窮於一字者﹐皆苟完苟美之一念誤之耳。

○上去聲不可忽

上去聲字﹐近人往往誤讀。如「動靜」之「靜」﹐上聲﹐誤讀去聲。「暝色」之「暝」﹐去聲﹐誤讀上聲。作詞旣守四聲﹐則於宋人用「靜」字者用上聲﹐用「暝」字者用去聲﹐斯爲不誤矣。顧審之聲調﹐或反蹈聱牙盭喉之失。意者宋人亦誤讀誤用耶。遇此等處﹐惟有檢本人它詞及它人詞証之﹐庶幾決定所從。特非精研宮律者之作﹐不足爲據耳。

○上可代入

宋人名作﹐於字之應用入聲者﹐間用上聲﹐用去聲者絕少。檢夢窗詞知之。

○入聲字適用

入聲字於塡詞最爲適用。付之歌喉﹐上去不可通作﹐惟入聲可融入上去聲。凡句中去聲字能遵用去聲固佳﹐若誤用上聲﹐不如用入聲之爲得也。上聲字亦然。入聲字用得好﹐尢覺峭勁娟雋。

○初學宜聯句和韻

初學作詞﹐最宜聯句﹑和韻。始作﹐取辦而已﹐毋存藏拙嗜勝之見。久之﹐靈源日浚﹐機括日熟﹐名章俊語紛交﹐衡有進益於不自覺者矣。手生重理舊彈者亦然。離羣索居﹐日對古人﹐研精覃思﹐寧無心得﹔未若取徑乎此之捷而適也。

○學詞須先讀詞

學塡詞﹐先學讀詞。抑揚頓挫﹐心領神會。日久﹐胸次郁勃﹐信手拈來﹐自然丰神諧鬯矣。

○詞意忌復

詞貴意多。一句之中﹐意亦忌復。如七字一句﹐上四是形容月﹐下三勿再說月。或另作推宕﹐或旁面襯托﹐或轉進一層﹐皆可。若帶寫它景﹐僅免犯復﹐尢爲易易。

○攺詞之法

佳詞作成﹐便不可攺。但可攺便是未佳。攺詞之法﹐如一句之中有兩字未協﹐試攺兩字﹐仍不愜意﹐便須換意﹐通攺全句。牽連上下﹐常有攺至四五句者。不可守住元來句意﹐愈攺愈滯也。

○攺詞須知挪移法

攺詞須知挪移法。常有一兩句語意未協﹐或嫌淺率﹐試將上下互易﹐便有韻致。或兩意縮成一意﹐再添一意﹐更顯厚。此等倚聲淺訣﹐若名手意筆兼到﹐愈平易﹐愈渾成﹐無庸臨時掉弄也。

○詞中對偶

詞中對偶﹐實字不求甚工。艸木可對禽蛩也﹐服用可對飲饌也。實勿對虛﹐生勿對熟﹐平舉字勿對側串字。深深淺濃淡﹐大小重輕之間﹐務要侔色揣稱。昔賢未有不如是精整也。

○起處不宜泛寫景

近人作詞﹐起處多用景語虛引﹐往往第二韻方約略到題﹐此非法也。起處不宜泛寫景﹐宜實不宜虛﹐便當籠罩全闋﹐它題便挪移不得。唐李程作《日五色賦》﹐首云「徳動天鑑﹐祥開日華。」𨿽篇幅較長於詞﹐亦以二句櫽括之﹐尢有弁冕端凝气象。此旨可通於詞矣。

○作詞要句中有意

作詞不拘說何物事﹐但能句中有意卽佳。意必己出﹐出之太易或太難﹐皆非妙造。難易之中﹐消息存焉矣。惟易之一境﹐由於情景眞﹐書卷足﹐所謂滿心而發﹐肆口而成者﹐不在此例。

○詞須選韻

作詠物詠事詞﹐須先選韻。選韻未審﹐𨿽有絕佳之意﹐恰合之典﹐欲用而不能。用其不必用﹐不甚合者以就韻﹐乃至涉尖新﹐近牽彊﹐損風格﹐其獘與彊和人韻者同。

○虛字叶韻最難

詞用虛字叶韻最難。稍欠斟酌﹐非近滑﹐卽近佻。憶二十歲時作《綺羅香》﹐過折云「東風吹盡柳綿矣。」端木子疇前輩﹝采﹞見之﹐甚不謂然﹐申誡至再。餘詞至今不復敢葉虛字。又如「賺」字「偸」字之類﹐亦宜愼用﹐並易涉纖。「兒」字尢難用之至。﹝如船兒﹑葉兒﹑風兒﹑月兒云云。﹞此字天然近俚﹐用之得﹐如閨人口吻﹐卽亦何當風格。乃至邨夫子口吻﹐不尢不可向邇耶。若於此等難用之字﹐筆健能扶之使豎﹐意精能煉之使穩﹐庶極專家能事矣。斯境未易臻﹐仍以不用爲是。

○宋詞宜多讀多看

兩宋人詞宜多讀﹑多看﹐潛心體會。某家某某等處﹐或當學﹐或不當學﹐默識吾心目中。尢必印證於良師友﹐庶收取精用閎之益。洎乎功力旣深﹐漸近成就﹐自視所作於宋詞近誰氏﹐取其全帙研貫而折衷之﹐如臨鏡然。一肌一容﹑宜淡宜濃﹐一經侔色揣稱﹐灼然於彼之所長﹑吾之所短安在﹐因而知變化之所當亟。善變化者﹐非必墨守一家之言。思遊乎其中﹐精騖乎其外﹐得其助而不爲所囿﹐斯爲得之。當其致力之初﹐門徑誠不可誤。然必擇定一家﹐奉爲金科玉律﹐亦步亦趨﹐不敢稍有逾越。塡詞智者之事﹐而顧認筌執象若是乎﹖吾有吾之性情﹐吾有吾之襟抱﹐與夫聰明才力。欲得人之似﹐先失己之眞﹐得其似矣﹐卽已落斯人後﹐吾詞格不稍降乎。並世操觚之士﹐輒詢余以倚聲初步何者當學﹐此余無詞以對者也。

○勿學辛吳

情性少﹐勿學稼軒。非絕頂聰明﹐勿學夢窗。

○不必學唐五代詞

唐五代詞並不易學﹐五代詞尢不必學﹐何也。五代詞人丁運會﹐遷流至極﹐燕酣成風﹐藻麗相尙。其所爲詞﹐卽能沈至﹐祇在詞中。艷而有骨﹐祇是艷骨。學之能造其域﹐未爲斯道增重。矧徒得其似乎。其錚錚佼佼者﹐如李重光之性靈﹐韋端己之風度﹐馮正中之堂廡﹐豈操觚之士能方其萬一﹖自余風雲月露之作﹐本自華而不實。吾復皮相求之﹐則嬴秦氏所云甚無謂矣。晚近某詞派﹐其地與時﹐並距常州派近。爲之倡者﹐揭櫫《花間》﹐自附髙格﹐塗飾金粉﹐絕無內心。與評文家所云「浮煙漲墨」曷以異。𨿽無本之文﹐不足以自行。歷年垂百﹐衍派未廣﹐一編之傳﹐亦足貽誤初學。嘗求其故﹐蓋天事絀﹑性情少者所爲﹐曷如不爲之爲愈也。

○北宋人手髙眼低

余嘗謂北宋人手髙眼低。其自爲詞誠瓊﹝去玉﹞乎弗可及。其於它人詞﹐凡所盛稱﹐率非其至者。直是口惠﹐不甚愛惜云爾。後人習聞其說﹐奉爲金科玉律﹐絕無獨具隻眼﹐得其眞正佳勝者。流獘所極﹐不特埋沒昔賢精誼﹐抑且貽誤後人師法。北宋詞人聲華藉甚者﹐十九鉅公大僚。鉅公大僚之所賞識﹐至不足恃﹐詞其小焉者。

○詞用詩句曲用詞事

兩宋人塡詞﹐往往用唐人詩句。金元人制曲﹐往往用宋人詞句。尢多排演詞事爲曲。關漢卿﹑王實甫《西廂記》出於趙徳麟《商調蝶戀花》﹐其尢箸者。檢《曲錄》雜劇部﹐有《陶秀實醉寫風光好》《晏叔原風月鷓鴣天》《張於湖誤宿女貞觀》《蔡蕭閒醉寫石州慢》《蕭淑蘭情寄菩薩蠻》﹐皆詞事也。就一劇一事而審諦之﹐塡詞者之用筆用字何若﹖制曲者又何若﹖曲由詞出﹐其淵源在是。曲與詞分﹐其徑塗亦在是。曲與詞體格迥殊﹑而能得其並皆佳妙之故﹐則於用筆用字之法﹐思過半矣。

○詞與曲作法不同

曲有煞尾﹐有度尾。煞尾如戰馬收韁﹐度尾如水窮雲起。﹝見董解元《西廂記》眉評。﹞煞尾猶詞之歇拍也。度尾猶詞之過折也。如水窮雲起﹐帶起下意也。塡詞則不然﹐過拍祇須結束上段﹐筆宜沈著。換頭另意另起﹐筆宜挺勁。稍涉曲法﹐卽嫌傷格。此詞與曲之不同也。

○明以後詞纖庸少骨

明以後詞﹐纖庸少骨。二三作者﹐亦間有精到處。但初學抉擇未精﹐切忌看之。一中其病﹐便不可醫也。東坡﹑稼軒﹐其秀在骨﹐其厚在神。初學看之﹐但得其麤率而已。其實二公不經意處﹐是眞率﹐非麤率也。余至今未敢學蘇﹑辛也。

○求詞詞外

《織余瑣述》云「蕙風嘗讀梁元帝《蕩婦思秋賦》﹐至『登樓一望﹐惟見遠樹含煙。平原如此﹐不知道路幾千』。呼娛而詔之曰﹕『此至佳之詞境也。看似平淡無奇﹐卻情深而意眞。求詞詞外﹐當於此等處得之。』」

○宋人雜用元寒刪先四韻

又云「元白朴《天籟集》滿庭芳小序﹕『屢欲作茶詞﹐未暇也。近選宋名公樂府﹐黃﹑賀﹑陳三集中﹐凡載《滿庭芳》四首﹐大槪相類﹐互有得失。複雜用元﹑寒﹑刪﹑先韻﹐而語意苦不倫』云云。近人詞此四韻多通葉﹐昔賢不謂然也。夫詞𨿽慢調﹐韻不逾十。卽如寒﹑刪兩韻﹐本韻之字卽獨用不患不敷﹐矧已通葉﹐何必再闌入元﹑先部乎。其爲取便﹐亦已甚矣。」

○詞不可槪人

晏同叔賦性剛峻﹐而詞語特婉麗。蔣竹山詞極穠麗﹐其人則抱節終身。何文縝少時會飲貴戚家﹐侍兒惠柔﹐慕公丰標﹐解帕爲贈﹐約牡丹時再集。何賦《虞美人》詞有「重來約在牡丹時﹐只恐花枝相妒﹐故開遲」之句﹐後爲靖康中盡節名臣。○國朝彭羨門孫遹《延露詞》﹐吐屬香艷﹐多涉閨襜。與夫人伉儷綦篤﹐生平無姬侍。詞固不可槪人也。

○校詞紛心

余癖詞垂五十年﹐惟校詞絕少。竊嘗謂昔人塡詞﹐大都陶寫性情﹐流連光景之作。行間句裏﹐一二字之不同﹐安在執是爲得失。乃若詞以人重﹐則意內爲先﹐言外爲後﹐尢毋庸以小疵累大醇。士生今日﹐載籍極博。經史古子﹐體大用閎﹐有志校勘之學﹐何如擇其尢要﹐致力一二。詞吾所好﹐多讀多作可耳。校律猶無容心﹐矧校字乎。開玆縹帙﹐鉛槧隨之。昔人有校讎之說﹐而詞以和雅溫文爲主旨。心目中有讎之見存﹐𨿽甚佳勝﹐非吾意所專注。彼昔賢曷能詔余而牖之。則亦終於無所得而已。曩錫山侯氏刻《十名家詞》﹐顧梁汾爲之序﹐有云「讀書而必欲避訛與混之失﹐卽披閱吟諷﹐且不能以終捲﹐又安望其暢然拔去抑塞﹐任爲流通也。」斯語淺明﹐可資印證。蓋心爲校役﹐訂疑思誤﹐丁一確二之不暇﹐恐讀詞之樂不可得﹐卽作詞之機亦滯矣。如雲校畢更讀﹐則掃葉之諭﹐校之不已﹐終亦紛其心而弗克相入也。

○歷代詩餘依調臚列

《禦選歷代詩餘》﹐每調臚列如乾首。每塡一調﹐就諸家名作參互比勘。一聲一字﹑務求合乎古人。毋托一二不合者以自恕。則不特聲韻無誤﹐卽宮律之微﹐亦可由此研入。

○玉梅玲瓏四犯有寄托

《玉梅後詞》﹝玲瓏四犯﹞云「衰桃不是相思血﹐斷紅泣﹑垂楊金縷。」自注﹕「桃花泣柳﹐柳固漠然﹐而桃花不悔也。」斯旨可以語大。所謂盡其在我而已。千古忠臣孝子﹐何嘗求諒於君父哉。

○詞林正韻最爲善本

吳縣戈順卿﹝載﹞《翠微花館詞》﹐褎然鉅帙﹐以備調守律爲主旨﹐似乎工拙所弗計也。惟所輯《詞林正韻》﹐則最爲善本。曩王氏四印齋依戈氏自刻本﹐刻坿《所刻詞》後。倚聲家圭臬奉之。順卿夫人金婉﹐字玉卿﹐有《宜春舫詩詞》。《爲外錄詞林正韻畢書後》云「羅襦甲帳愧非仙。寫韻何妨手一編。從此詞林增善本。四聲堪證宋名賢。」

●卷二

○詞有穆之一境

詞有穆之一境﹐靜而兼厚﹑重﹑大也。淡而穆不易﹐濃而穆更難。知此﹐可以讀《花間集》。

○花間不易學

《花間》至不易學。其蔽也﹐襲其貌似﹐其中空空如也。所謂麒麟楦也。或取前人句中意境﹐而紆折變化之﹐而雕琢﹑句勒等獘出焉。以尖爲新﹐以纖爲艷﹐詞之風格日靡﹐眞意盡漓﹐反不如國初名家本色語﹐或猶近於沈著﹑濃厚也。庸詎知《花間》髙絕﹐卽或詞學甚深﹐頗能窺兩宋堂奧﹐對於《花間》﹐猶爲望塵卻步耶。

○唐詞與詩近

唐賢爲詞﹐往往麗而不流﹐與其詩不甚相遠。劉夢得《憶江南》云「春去也﹐多謝洛城人。弱柳從風疑舉袂﹐叢蘭裛露似沾巾。獨坐亦含顰。」流麗之筆﹐下開北宋子野﹑少遊一派。惟其出自唐音﹐故能流而不靡。所謂「風流髙格調」﹐其在斯乎。前調云「猶有桃花流水上。無辭竹葉醉尊前。」《拋球樂》云「春早見花枝﹐朝朝恨發遲。及看花落後﹐卻憶未開時。」亦皆流麗之句。

○晚唐詩有詞境

段柯古詞僅見《閒中好》﹐寥寥十許字﹐殊未饜人意。《海山記》中隋煬帝《望江南》八闋﹐或云柯古所托﹐亦無塙據。余喜其《折楊柳》詩「公子驊驑往何處。綠陰堪系紫遊韁」。此等意境﹐入詞絕佳。晚唐人詩集中往往而有。蓋詞學浸昌﹐其機郁勃﹐弗可遏矣。

○李徳潤詞極形容之妙

李徳潤《臨江仙》云「彊整嬌姿臨寶鏡﹐小池一朵芙蓉。」是人是花﹐一而二﹐二而一。句中絕無曲折﹐卻極形容之妙。昔人名作﹐此等佳處﹐讀者每易忽之。

○歐陽炯艷詞

《花間集》歐陽炯《浣溪沙》云「蘭麝細香聞喘息。綺羅纖縷見肌膚。此時還恨薄情無。」自有艷詞以來﹐殆莫艷於此矣。半塘僧騖曰「奚翅艷而已﹐直是大且重。」苟無《花間》詞筆﹐孰敢爲斯語者。

○徐鼎臣詩是詞境

徐鼎臣《夢遊》詩﹕「繡幌銀屏杳靄間。若非魂夢到應難。」寘之詞中﹐是絕好意境。又云「蘸甲遞觴纖似玉﹐含詞忍笑膩於檀。」則直是《花間》麗句。當時風會所趨﹐不期然而自致此耳。

○韓持國詞深靜

詞境以深靜爲至。韓持國《胡搗練令》過拍云「燕子漸歸春悄。簾幕垂淸曉。」境至靜矣﹐而此中有人﹐如隔蓬山。思之思之﹐遂由淺而見深。蓋寫景與言情﹐非二事也。善言情者﹐但寫景而情在其中。此等境界﹐惟北宋人詞往往有之。持國此二句﹐尢妙在一「漸」字。

○晏叔原詞序

晏叔原詞自序曰「始時沈十二廉叔﹑陳十君龍﹝或作寵。﹞家有蓮﹑鴻﹑蘋﹑云﹐淸謳娛客。」廉叔﹑君龍殆亦風雅之士﹐竟無篇闋流傳﹐並其名亦不可考。宋興百年已還﹐凡著名之詞人﹐十九《宋史》有傳﹐或坿見父若兄傳。大抵黃閣鉅公﹐烏衣華冑。卽名位稍遜者﹐亦不獲二三焉。當時詞稱極盛﹐乃至靑樓之妙姬﹐秋墳之靈鬼﹐亦有名章俊語﹐載之曩籍﹐流爲美談。萬不至章甫縫掖之士﹐尺板斗食流﹐獨無含咀宮商﹑規撫秦柳者。矧天子右文﹐羣公操雅﹐提倡甚非無人﹐而卒無補於湮沒不彰﹐何耶。國初顧梁汾有言「燠涼之態﹐浸淫而入於風雅。」良可浩嘆。卽北宋詞人以觀﹐蓋此風由來舊矣。卽如叔原﹐其才庶幾跨竈﹐其名殆猶恃父以傳。夫傳不傳亦何足輕重之有﹐惟是自古迄今﹐不知埋沒幾許好詞。而其傳者﹐或反不如不傳者之可傳。是則重可惜耳﹗

○小山阮郎歸

小山詞《阮郎歸》云「天邊金掌露成霜。云隨雁字長。綠杯紅袖趁重陽。人情似故鄕。蘭佩紫﹐菊簪黃。殷勤理舊狂。欲將沈醉換悲涼。淸歌莫斷腸。」「綠杯」二句﹐意已厚矣。「殷勤理舊狂」﹐五字三層意。「狂」者﹐所謂一肚皮不合時宜﹐發見於外者也。狂已舊矣﹐而理之﹐而殷勤理之﹐其狂若有甚不得已者。「欲將沈醉換悲涼」﹐是上句注腳。「淸歌莫斷腸」﹐仍含不盡之意。此詞沈著厚重﹐得此結句﹐便覺竟體空靈。小晏神仙中人﹐重以名父之貽﹐賢師友相與沆瀣﹐其獨造處﹐豈凡夫肉眼所能見及。「夢魂慣得無拘管﹐又逐揚花過謝橋」﹐以是爲至﹐烏足與論《小山詞》耶。

○東坡靑玉案

東坡詞《靑玉案﹟用賀方回韻﹐送伯固歸吳中》﹐歇拍云「作个歸期天應許。春衫猶是﹐小蠻鍼綫﹐曾濕西湖雨。」上三句﹐未爲甚艷。「曾濕西湖雨」是淸語﹐非艷語。與上三句相連屬﹐遂成奇艷﹑絕艷﹐令人愛不忍釋。坡公天仙化人﹐此等詞猶爲非其至者﹐後學已未易橅仿其萬一。

○秦少遊卓然名家

有宋熙丰間﹐詞學稱極盛。蘇長公提倡風雅﹐爲一代山斗。黃山谷﹑秦少遊﹑晁無咎﹐皆長公之客也。山谷﹑無咎皆工倚聲﹐體格於長公爲近。惟少遊自辟蹊徑﹐卓然名家。蓋其天分髙﹐故能抽祕騁妍於尋常擩染之外。而其所以契合長公者獨深。張文潛《贈李徳載詩》有云「秦文倩麗舒桃李。」彼所謂文﹐固指一切文字而言。若以其詞論﹐直是初日芙蓉﹐曉風楊柳﹐倩麗之桃李﹐容猶當之有愧色焉。王晦叔《碧雞漫志》云﹐黃晁二家詞﹐皆學坡公﹐得其七八。而於少遊獨稱其俊逸精妙﹐與張子野並論﹐不言其學坡公﹐可謂知少遊者矣。

○李方叔虞美人

李方叔《虞美人》過拍云「好風如扇雨如簾。時見岸花汀艸﹑漲痕添。」春夏之交﹐近水樓臺﹐塙有此景。「好風」句絕新﹐似乎未經人道。歇拍云「碧蕪千里思悠悠。惟有霎時涼夢﹐到南州。」尢極淡遠淸疏之致。

○東山詞融景入情

東山詞﹕「歸臥文園猶帶酒。柳花飛度畫堂陰。只憑雙燕話春心。」「柳花」句融景入情﹐丰神獨絕。近來纖佻一派﹐誤認輕靈﹐此等處何曾夢見。

○竹友善言愁

竹友詞﹐《畱董之南過七夕》《蝶戀花》後段云「君似庾郎愁幾許。萬斛愁生﹐更作徵人去。畱定徵鞍君且住。人間豈有無愁處。」循環無端﹐含意無盡﹐小謝可謂善言愁。

○宋詞用襯字

取其能達句中之意﹐而付之歌喉又抑揚頓挫﹐悅人聽聞。所謂遲其聲以媚之也。兩宋人詞間亦有用襯字者。王晉卿云「燭影搖紅向夜闌﹐乍酒醒﹑心情懶。」「向」字﹑「乍」字是襯字。據詞譜﹐燭影搖紅第二句七字﹐應仄平仄仄平平仄。周美成云「黛眉巧畫宮妝淺」﹐不用襯字﹐與換頭第二句同。

○周姜詞朴厚

元人沈伯時作《樂府指迷》﹐於《淸眞詞》推許甚至。惟以「天便教人﹐霎時廝見何妨」。「夢魂凝想鴛侶」等句爲不可學﹐則非眞能知詞者也。淸眞又有句云「多少暗愁密意﹐惟有天知。」「最苦夢魂﹑今宵不到伊行。」「拌今生﹑對花對酒﹐爲伊淚落。」此等語愈朴愈厚﹐愈厚愈雅﹐至眞之情﹐由性靈肺腑中流出﹐不妨說盡而愈無盡。南宋人詞如姜白石云「酒醒波遠﹐正凝想﹑明璫素襪。」庶幾近似。然已微嫌刷色。誠如淸眞等句﹐惟有學之不能到耳。如曰不可學也﹐詎必顰眉搔首﹐作態幾許﹐然後出之﹐乃爲可學耶。明已來詞纖艷少骨﹐致斯道爲之不尊﹐未始非伯時之言階之厲矣。竊嘗以刻印比之﹐自六代作者以縈紆拗折爲工﹐而兩漢方正平直之气蕩然無復存者。救敝起衰﹐欲求一丁敬身﹑黃大易﹐而未易遽得。乃至倚聲小道﹐卽亦將成絕學﹐良可慨夫。

○周謝詞熨帖入微

淸眞詞《望江南》云「惺忪言語勝聞歌。」謝希深《夜行船》云「尊前和笑不成歌。」皆熨帖入微之筆。

○李蕭遠詞輕倩

李蕭遠《點絳唇》後段云「碧水黃沙﹐夢到尋梅處。花無數。問花無語。明月隨人去。」意境不求甚深﹐讀者悅其輕倩。竹垞《詞綜》首錄此闋。此等詞固浙西派之初祖也。其《鵲橋仙》云「小舟誰在落梅邨。正夢繞﹑淸溪煙雨。」《西江月》云「瓊璈珠珥下秋空﹐一笑滿天鸞鳳。」皆驚句﹐可誦。

○廖世美《燭影搖紅》過拍云「塞鴻難問﹐岸柳何窮﹐別愁紛絮。」神來之筆﹐卽已佳矣。換頭云「催促年光﹐舊來流水知何處。斷腸何必更殘陽﹐極目傷平楚。晚霽波聲帶雨﹐悄無人﹑舟橫古渡。」語淡而情深。令子野﹑太虛輩爲之﹐容或未必能到。此等詞一再吟誦﹐輒沁入心脾﹐畢生不能忘。《花庵絕妙詞選》中﹐眞能不愧「絕妙」二字﹐如世美之作﹐殊不多覯。

○何搢之麗句

何搢之《小重山》「玉船風動酒鱗紅」之句﹐見稱於時。此特麗句云爾。臨邛髙恥庵云﹕﹝見《詞品》。﹞「譬如雲錦月鉤﹐造化之巧﹐非人琢也。此等句在天壤間有限。」似乎獎許太過。余喜其換頭﹕「車馬去悤悤。路隨芳艸遠」十字﹐其淡入情﹐其麗在神。

○李詞襲梅詩

梅宛陵詩﹕「不上樓來今幾日﹐滿城多少柳絲黃。」《晁氏客語》記歐公云「非聖兪不能到。」﹝宋無名氏《愛日齋叢鈔》。﹞按李易安詞﹕「幾日不來樓上望﹐粉紅香白已爭妍。」由此脫胎﹐卻自是詞筆。﹝按﹕此二句乃淸人詞。﹞

○趙忠簡詞

趙忠簡詞﹐王氏四印齋刻入《南宋四名臣詞》。淸剛沈至﹐卓然名家﹐故君故國之思﹐流溢行閒句裏。如《鷓鴣天﹟建康上元作》云「客路那知歲序移﹐忽驚春到小桃枝。天涯海角悲涼地﹐記得當年全盛時。

花弄影﹐月流輝。水精宮殿五雲飛。分明一覺華胥夢。回首東風淚滿衣。」《洞仙歌》後段云「可憐窗外竹﹐不怕西風﹐一夜瀟瀟弄疏響。柰此九回腸﹐萬斛淸愁﹑人何處﹐邈如天樣。縱隴水秦云﹑阻歸音﹐便不許時閒﹑夢中尋訪。」其它斷句﹐尢多促節哀音﹐不堪卒讀。而捲端《蝶戀花》乃有句云「年少淒涼天付與。更堪春思縈離緒。」閒情綺語﹐安在爲盛徳之累耶。

○塡詞要襟抱

塡詞第一要襟抱。惟此事不可彊﹐並非學力所能到。向伯恭《虞美人》過拍云「人憐貧病不堪憂。誰識此心如月正涵秋。」宋人詞中﹐此等語未易多覯。

○竹齋詞句

竹齋詞句﹕「桂樹深邨狹巷通。」頗能橅寫邨居幽邃之趣。若換用它樹﹐意境便遜。

○曾宏父浣溪沙

曾宏父《浣溪沙》云「紫禁正須紅藥句﹐淸江莫與白鷗盟。」尋常稱美語﹐出以雅令之筆﹐閱之便不生厭。此酬贈詞之別開生面者。

○榮詠梅

大卿榮諲《詠梅》﹝南鄕子﹞云「江上野梅芳。粉色盈盈照路旁。閒折一枝和雪嗅﹐思量。似个人人玉體香。

特此起愁腸。此恨誰人與寄將。山館寂寥天欲暮﹐淒涼。人轉迢迢路轉長。」﹝見《梅苑》﹞。「似个」句艷而質﹐猶是宋初風格﹐花間之遺。諲﹐字仲思﹐《宋史》有傳。

○辛詞陳詩

《吹劍錄》云「古今詩人間出﹐極有佳句。無人收拾﹐盡成遺珠。陳秋塘詩﹕『不知筋力衰多少。但覺新來懶上樓。』」按此二句乃稼軒詞《鷓鴣天》歇拍。稼軒倚聲大家﹐行輩在秋塘稍前﹐何至取材秋塘詩句。秋塘平昔以才气自豪﹐亦豈肯沿襲近人所作。或者兪文豹氏誤記辛詞爲陳詩耶。此二句入詞則佳﹐入詩便稍覺未合。詞與詩體格不同處﹐其消息卽此可參。

○東浦用冤家

《東浦詞》﹝且坐令﹞云「但冤家﹑何處貪歡樂。引得我心兒惡。」毛子晉刻入《六十家詞》﹐以「冤家」字涉俚﹐跋語譏之。按宋蔣津《葦航紀談》﹕「作詞者流﹐多用冤家爲事。初未知何等語﹐亦不知所出。後閱《煙花記》﹐有云﹕冤家之說有六﹐情深意濃﹐彼此牽系﹐寧有死耳﹐不懷異心﹐所謂冤家者一。兩情相系﹐阻隔萬端﹐心想魂飛﹐寢食俱廢﹐所謂冤家者二。長亭短亭﹐臨歧分袂﹐黯然銷魂﹐悲泣良苦﹐所謂冤家者三。山遙水遠﹐魚雁無憑﹐夢寢相思﹐柔腸寸斷﹐所謂冤家者四。憐新棄舊﹐孤恩負義﹐恨切惆悵﹐怨深刻骨﹐所謂冤家者五。一生一死﹐觸景悲傷﹐抱恨成疾﹐迨與俱逝﹐所謂冤家者六。此語𨿽鄙俚﹐亦余之樂聞耳」云云。朴質爲宋詞之一格﹐此等字不足爲疵病。惟是宋人可用﹐吾人斷不敢用。若用之而亦不足爲疵病﹐則駸駸乎入宋人之室矣。

○詞有理脈可尋

詞亦文之一體。昔人名作﹐亦有理脈可尋﹐所謂蛇灰蚓綫之妙。如範石湖《眼兒媚﹟萍鄕道中》云「酣酣日腳紫煙浮。妍暖試輕裘。困人天气﹐醉人花底﹐午夢扶頭。

春慵恰似春塘水﹐一片縠紋愁。溶溶泄泄﹐東風無力﹐欲皺還休。」「春慵」緊接「困」字「醉」字來﹐細極。

○陳夢弼和石湖詞

陳夢弼和石湖《鷓鴣天》云「指剝春蔥去采蘋。衣絲秋藕不沾塵。眼波明處偏宜笑。眉黛愁來也解顰。

巫峽路﹐憶行雲。幾番曾夢曲江春。相逢細把銀釭照﹐猶恐今宵夢似眞。」歇拍用晏叔原「今宵剩把銀釭照﹐猶恐相逢是夢中」句﹐恐夢似眞﹐翻新入妙﹐不特不嫌沿襲﹐幾於靑勝於藍。

○韓南澗霜天曉角

韓南澗《霜天曉角》起調云「幾聲殘角。月照梅花薄。」歇拍云「莫把玉肌相映﹐愁花見﹐也羞落。」花羞玉肌﹐其海棠﹑芍藥之流亞乎。對於梅花﹐殊未易言。人世幾曾見此玉肌也。

○王質西江月

宋王質《西江月﹟借江梅蠟梅爲意壽董守》云「試將花蕊數層層﹐猶比長年不盡。」元李庭《水調歌頭﹟史侯生朝》云「側聽稱觴新語﹐一滴願增一歲﹐門外酒如川。」並巧語不涉纖。

○王質江城子

王質《江城子》句云「得到釵梁容略住﹐無分做﹑小蜻蜓。」未經人道。

○仲彌性浪淘沙

仲彌性《浪淘沙》過拍云「看盡風光花不語﹐卻是多情。」語淡而深。《憶秦娥﹟詠木犀》後段云「佳人斂笑貪先折。重新爲翦斜斜葉。斜斜葉。釵頭常帶﹐一秋風月。」末二句﹐賦物上乘﹐可藥纖滯之失。

○程文簡壽詞

程文簡大昌《臨江仙﹟和正卿弟生日》云「紫荊同本但殊枝。直須投老日﹐常似有親時。」《感皇恩﹟淑人生日》云「人人戴白﹐獨我靑靑常保。只將平易處﹐爲蓬島。」此等句非性情厚﹑閱歷深﹐未易道得。元劉靜修《樵庵詞》王利夫壽云「吾鄕先友今誰健。西鄰王老時相見。每見憶先公。音容在眼中。

今朝故人子。爲壽無多事。惟願歲長丰。年年社酒同。」余極喜誦之﹐與文簡詞庶幾近似。

○洪文惠盤洲詞

《織余瑣述》﹕宋洪文惠《盤洲詞》﹐余最喜其《生查子》歇拍云「春色似行人﹐無意花間住。」《漁家傲引》後段云「半夜繋船橋北岸。三杯睡著無人喚。睡覺只疑橋不見。風已變。纜繩吹斷船頭轉。」意境亦空靈可喜。蕙風雲﹕余所喜異於是。《漁家傲引》云「子月水寒風又烈。巨魚漏网成虛設。圉圉從它歸丙穴。謀自拙。空歸不管旁人說。

昨夜醉眠西浦月。今宵獨釣南溪雪。妻子一船衣百結。長歡悅。不知人世多離別。」委心任運﹐不失其爲我。知足長樂﹐不願乎其外。詞境有髙於此者乎﹖是則非娛所能識矣。

○曹冠燕喜詞

宋曹冠《燕喜詞》﹝鳳棲梧﹞云「飛絮撩人花照眼。天闊風微﹐燕外晴絲捲。」狀春情景色絕佳。每值香南研北﹐展捲微吟﹐便覺日麗風暄﹐淑气撲人眉宇。全帙中似此佳句﹐竟不可再得。

○姚進道簫臺公餘詞

姚進道《簫臺公餘詞》《浣溪沙﹟靑田趙宰席閒作》云「醉眼斜拖春水綠。黛眉低拂遠山濃。此情都在酒杯中。」《鷓鴣天》﹕「縣有花名日日紅。」《髙仲堅席閒作》云「夜深莫放西風入﹐頻遣司花許錦裀。」《瑞鷓鴣﹟賞海棠》云「一抹霞紅勻醉臉﹐惱人情處不須香。」《如夢令﹟水仙用雪堂韻》云「鉤月襯淩波﹐仿佛湘江煙路。」《行香子﹟抹利花》云「香風輕度﹐翠葉柔枝。與玉郎摘﹐美人戴﹑總相宜。」《好事近﹟重午前三日》云「梅子欲黃時﹐霖雨晚來初歇。誰在綠窗深處﹐把彩絲雙結。

淺斟低唱笑相偎﹐映一團香雪。笑指墻頭橊花﹐倩玉郎輕折。」進道名述堯﹐錢塘人。南宋理學家張子韶詩云「環顧天下間﹐四海惟三友。」三友者﹐施彥執﹑姚進道﹑葉先覺﹐其見重於時如此。顧亦能爲綺語﹑情語。可知《蘭畹》《金荃》﹐何損於言坊行表也。﹝按﹕姚述堯與張子韶之友姚進道﹐非同一人。姚述堯至淳熙末尙在﹐而姚進道則卒於紹興年間或更早。朱竹垞跋《簫臺公餘詞》已誤爲一人﹐後人咸承其誤。﹞

○魏杞詠梅

兩宋鉅公大僚﹐能詞者多﹐往往不脫簪紱气。魏文節杞《虞美人﹟詠梅》云「只應明月最相思。曾見幽香一點﹑未開時。」輕淸婉麗﹐詞人之詞。專對抗節之臣﹐顧亦能此。宋廣平鐵石心腸﹐不辭爲梅花作賦也。

○劉潛夫風入松

劉潛夫《風入松﹟福淸道中作》云「多情惟是燈前影﹐伴此翁同去同來。逆旅主人相問﹐今回老似前回。」語眞質可喜。

○後邨玉樓春

後邨《玉樓春》云「男兒西北有神州﹐莫滴水西橋畔淚。」楊升庵謂其壯語足以立懦﹐此類是已。

○趙兪詞

陳藏一《話腴》﹕「趙昂總管始肄業臨安府學﹐困躓無聊賴遂脫儒冠從禁弁﹐升禦前應對。一日侍阜陵蹕之徳壽宮﹐髙廟宴席間﹐問今應制之臣﹐張掄之後爲誰。阜陵以昂對。髙廟俯睞久之。知其嘗爲諸生﹐命賦拒霜詞。昂奏所用腔﹐令《綴婆羅門引》。又奏所用意﹐詔自述其梗槪。卽賦就進呈云﹕『暮霞照水。水邊無數木芙蓉。曉來露濕輕紅。十里錦絲步障﹐日轉影重重。向楚天空迥﹐人立西風。

夕陽道中。嘆秋色﹑與愁濃。寂寞三秋粉黛﹐臨鑑妝慵。施朱太赤﹐空惆悵﹐教妾若爲容。花易老﹑煙水無窮。』髙廟喜之。賜銀絹加等。仍俾阜陵與之轉官。我朝之獎勵文人也如此。」此事它書未載。淳熙間﹐太學生兪國寶以題斷橋酒肆屏風上風入松詞「一春常費買花錢」云云﹐爲髙宗所稱賞﹐卽日予釋褐。此則屢經記載﹐稍涉倚聲者知之。其實趙詞近沈著﹐兪第流美而已。以體格論﹐兪殊不逮趙。顧當時盛稱﹐以其句麗可喜﹐又諧適便口誦﹐故稱述者多。文字以投時爲宜﹐詞𨿽小道﹐可以窺顯晦之故。古今同揆﹐感慨系之矣。

○姜白石鷓鴣天

姜白石鷓鴣天云「籠紗未出馬先嘶。」七字寫出華貴气象﹐卻淡雋不涉俗。

○羅子遠淸平樂

羅子遠《淸平樂》「兩槳能吳語」﹐五字甚新。楊柳渡頭﹐倚花蕩口﹐暖風十里﹐翦水咿啞﹐聲愈柔而景愈深。嘗讀《飲水詞》﹝望江南﹞云「江南好﹐虎阜晚秋天。山水總歸詩格秀﹐笙簫恰稱語音圓。人在木蘭船。」「笙簫」句與此「兩槳」句﹐同一妙於領會。

○劉攺之詞

劉攺之詞格本與辛幼安不同。其《龍洲詞》中﹐如《賀新郎﹟贈張彥功》云「誰念天涯牢落況﹐輕負暖煙濃雨。記酒醒﹑香銷時語。客裏歸韉須早發。怕天寒﹑風急相思苦。」前調云「衣袂京塵曾染處﹐空有香紅尙軟。料彼此﹑魂銷腸斷。」又云「但托意﹑焦琴紈扇。莫鼓琵琶江上曲﹐怕荻花楓葉俱淒怨。」《祝英臺近﹟遊東園》云「晚來約住靑驄﹐踏花歸去﹐亂紅碎﹑一庭風月。」《唐多令﹟八月五日安遠樓小集》云「柳下系船猶未穩﹐能幾日﹑又中秋。」《醉太平》云「翠綃香暖云屏。更那堪酒醒。」此等句﹐是其當行本色。蔣竹山伯仲閒耳﹐其激昂慨慷諸作﹐乃刻意橅擬幼安。至如《沁園春》「鬥酒彘肩」云云﹐則尢橅擬而失之太過者矣。《詞苑叢談》云「劉攺之一妾﹐愛甚。淳熙甲午﹐赴省試﹐在道賦《天仙子》詞。到建昌遊麻姑山﹐使小童歌之﹐至於墮淚。二更後﹐有美人執拍板來﹐願唱曲勸酒。卽賡前韻『別酒未斟心已醉』云云。劉喜﹐與之偕東。其後臨江道士熊若水爲劉作法﹐則並枕人乃一琴耳。攜至麻姑山焚之。」﹝按﹕此事出宋洪邁《夷堅志》﹞攺之忍乎哉﹐是可忍也﹐孰不可忍也。此物良不俗。𨿽曰靈怪﹐卽亦何負於攺之。世間萬事萬物﹐形形色色﹐孰爲非幻。攺之得唱曲美人﹐輒忘甚愛之妾﹐則其所賦之詞﹐所墮之淚﹐舉不得謂眞。非眞卽幻﹐於琴何責焉。焚琴鬻鶴﹐傖父所爲﹐不圖出之攺之﹐吾爲斯琴悲﹐遇人之不淑。何物臨江道士﹐尢當深惡痛絕者也。龍洲詞變易體格﹐迎合稼軒﹐與琴精幻形求合何以異。吾謂攺之宜先自焚其稿。

○楊濟翁詞

「離恨做成春夜雨。添得春江﹐剗地東流去。弱柳系船都不住。爲君愁絕聽鳴櫓。」楊濟翁《蝶戀花》前段也。婉曲而近沈著﹐新穎而不穿鑿﹐於詞爲正宗中之上乘。

○謝懋杏花天

《織余瑣述》﹕《花庵詞》選謝懋《杏花天》歇拍云「餘酲未解扶頭懶。屏裏瀟湘夢遠。」昔人盛稱之。不如其過拍云「雙雙燕子歸來晚。零落紅香過半。」此二語不曾作態﹐恰妙造自然。蕙風論詞之旨如此。

○黃幾仲竹齋詩餘

黃幾仲《竹齋詩餘》《西江月》題云「垂絲海棠﹐一名醉美人」「撚翠低垂嫩萼。勻紅倒簇繁英。穠纖消得比佳人。酒入香肌成暈。

簾幕陰陰窗牖。闌干曲曲池亭。枝頭不起夢春酲。莫遣流鶯喚醒。」此花惟吾鄕有之﹐太半櫻桃花接本。江南薊北﹐未之見也。紫艷沈酣﹐信足當醉美人品目。

○鶴林詞

《鶴林詞》《祝英臺近﹟春日感懷》云「有時低按銀箏﹐髙歌《水調》﹐落花外﹑紛紛人境。」末七字余極喜之。其妙處難以言說。但覺芥子須彌﹐猶涉執象。

○馬子嚴阮郎歸

《織余瑣述》云「翻騰妝束鬧蘇堤。」宋馬子嚴《阮郎歸》詞句﹐形容粗釵膩粉﹐可謂妙於語言。天與娉婷﹐何有於「翻騰妝束」﹐適成其爲「鬧」而已。

○嚴仁醉桃源

又云﹕宋嚴仁詞《醉桃源》云「拍堤是春水蘸垂楊。水流花片香。弄花囋柳小鴛鴦。一雙隨一雙。」描寫芳春景物﹐極娟妍鮮翠之致﹐微特如畫而已。政恐刺繡妙手﹐未必能到。

○盧申之江城子

盧申之《江城子》後段云「年華空自感飄零。擁春酲。對誰醒。天闊雲閒﹐無處覓簫聲。載酒買花年少事﹐渾不似﹑舊心情。」與劉龍洲詞「欲買桂花同載酒﹐終不似﹑少年遊」﹐可稱異曲同工。然終不如少陵之「詩酒尙堪驅使在﹐未須料理白頭人」爲倔彊可喜。其《淸平樂》歇拍云「何處一春遊蕩﹐夢中猶恨楊花。」是加倍寫法。

○宋詞疵病

宋人詞亦有疵病﹐斷不可學﹐髙竹屋《中秋夜懷梅溪》云「古驛煙寒﹐幽垣夢冷﹐應念秦樓十二。」此等句鉤勒太露﹐便失之薄。張玉田《水龍吟﹟寄袁竹初》云「待相逢說與相思﹐想亦在﹑相思裏。」尢空滑粗率﹐並不如髙句﹐字面稍能蘊藉。

○梅溪詞

梅溪詞﹕「幾曾湖上不經過。看花南陌醉﹐駐馬翠樓歌。」下二語人人能道﹐上七字妙絕﹐似乎不甚經意﹐所謂「得來容易卻艱辛」也。

○梅溪用雙聲疊韻字

《壽樓春》﹐梅溪自度曲﹐前段﹕「因風飛絮﹐照花斜陽。」後段﹕「湘云人散﹐楚蘭魂傷。」風﹑飛﹔花﹑斜﹐云﹑人﹐蘭﹑魂﹐並用雙聲疊韻字﹐是聲律極細處。

○方壺點絳唇

余少作《蘇武慢﹟寒夜聞角》云「憑作出﹑百緒淒涼﹐淒涼惟有﹐花冷月閒庭院。珠簾繡幕﹐可有人聽。聽也可曾腸斷。」半塘翁最爲擊節。比閱《方壺詞》《點絳唇》云「曉角霜天﹐畫簾卻是春天气。」意與餘詞略同﹐餘詞特婉至耳。

○方壺賦梅

《方壺詞》《滿江紅﹟感賦梅》云「洞府瑤池﹐多見是﹑桃紅滿地。君試問﹑江梅淸絕﹐因何拋棄﹖仙境常如二三月﹐此花不受春風醉。」此意絕新。梅花身分絕髙﹐響來未經人道。

○方壺詞能淡而瘦

方壺居士詞﹐其獨到處能淡而瘦。

○吳莊每詠梅

宋王沂公之言曰「平生志不在溫飽。」以梅詩謁呂文穆云「雪中未問調羹事﹐先向百花頭上開。」吳莊敏詞《沁園春﹟詠梅》云「𨿽虛林幽壑﹐數枝偏瘦﹐已存鼎鼐﹐一點微酸。松竹交盟﹐雪霜心事﹐斷是平生不肯寒。」二公襟抱政復相同。一點微酸﹐卽調羹心事﹐不志溫飽﹐爲有不肯寒者在耳。又莊敏《滿江紅》有「晚風中笛」句﹐絕雅煉可喜。

○履齋詞

《履齋詞》《滿江紅﹟九日郊行》云「數本菊香能勁。」勁韻絕雋峭﹐非菊之香不足以當此。《二郎神》云「凝佇久﹐驀聽棋邊落子﹐一聲聲靜。」《千秋歲》云「荷遞香能細。」此靜與細﹐亦非雅人深致﹐未易領略。

○吳樂庵詠雪

吳樂庵《水龍吟﹟詠雪次韻》云「興來欲喚﹐羸童瘦馬﹐尋梅隴首。有客遮畱﹐左援蘇二﹐右招歐九。問聚星堂上﹐當年白戰﹐還更許追蹤否。」此詞略仿劉龍洲《沁園春》「鬥酒彘肩﹐醉渡浙江﹐豈不快哉。被香山居士﹐約林和靖﹐與坡公等﹐駕勒吾回」。而吳詞意境較靜。

○曾同季賦芍藥

曾同季《點絳唇﹟賦芍藥》云「君知否。畫闌幽處。畱得韶光住。」尋常意中之言﹐恰似未經人道。《浣溪沙》前題云「濃雲遮日惜紅妝。」所謂仁者見之謂之仁。

○雲莊詞

《雲莊詞》《酹江月》云「一年好處﹐是霜輕塵斂﹐山川如洗。」較「橘綠橙黃」句有意境。

○牟端明金縷曲

牟端明《金縷曲》云「撲面胡塵渾未掃。彊歡謳﹑還肯軒昂否﹖」蓋寓黍離之感。昔史遷稱項王悲歌慷慨。此則歡歌而不能激昂。曰「彊」﹐曰「還肯」﹐其中若有甚不得已者。意愈婉﹐悲愈深矣。

○龜峯詠西湖酒樓

《龜峯詞》《沁園春﹟詠西湖酒樓》云「南北戰爭﹐惟有西湖﹐長如太平。」此三句含有無限感慨。宋人詩云「西湖歌舞幾時休。」下云「直把杭州作汴州」﹐婉而多諷﹐旨與剛父略同。

○翁五峯摸魚兒

翁五峯《摸魚兒》歇拍云「沙津少駐。舉目送飛鴻﹐幅巾老子﹐樓上正凝佇。」東坡送子由詩﹕「時見烏帽出復沒。」是由送客者望見行人﹐極寫臨歧眷戀之狀。五峯詞乃由行人望見送者﹐客子消魂﹐故人惜別﹐用筆兩面俱到。

○汪晫康範詩餘

宋汪晫《康範詩餘》水調歌頭次韻荷淨亭小集云「落日水亭靜﹐藕葉勝花香。」與秦湛「藉葉香風勝花气」同意。藕葉之香﹐非靜中不能領略。淨而後能靜﹐無塵則不囂矣。只此起二句﹐便恰是詠荷淨亭﹐不能移到他處﹐所以爲佳。

○詞衰於元

詞衰於元﹐當時名人詞論﹐卽亦未臻上乘。如陸輔之《詞旨》所謂警句﹐往往抉擇不精﹐適足啟晚近纖妍之習。宋宗室名汝茪者﹐詞筆淸麗﹐格調本不甚髙。《詞旨》取其《戀繡衾》句﹕「怪別來﹑胭脂慵傳﹐被東風﹑偸在杏梢。」此等句不過新巧而已。余喜其《漢宮春》云「故人老大﹐好襟懷消減全無。漫贏得﹑秋聲兩耳﹐冷泉亭下騎驢。」以淸麗之筆作淡語﹐便似冰壺濯魄﹐玉骨橫秋﹐綺紈粉黛﹐回眸無色。但此等佳處﹐猶爲自詞中出者﹐未爲其至。如欲超軼王﹝碧山﹞﹑周﹝艸窗﹞﹐伯仲姜﹝白石﹞﹑吳﹝夢窗﹞﹐而上企蘇﹑辛﹐其必由性情學問中出乎。

○馮深居喜遷鶯

馮深居《喜遷鶯》云「涼生遙渚。正綠芰擎霜﹐黃花招雨。鴈外漁燈﹐蛩邊蟹捨﹐絳葉表秋來路。世事不離雙鬢﹐遠夢偏欺孤旅。送望眼﹐但馮舷微笑﹐書空無語。

慵看淸鏡裏﹐十載徵塵﹐長把朱顏污。借箸靑油﹐揮毫紫塞﹐舊事不堪重舉。閒闊故山猿鶴﹐冷落同盟鷗鷺。倦遊也。便檣云柂月﹐浩歌歸去。」此詞多矜煉之句﹐尢合疏密相閒之法﹐可爲初學楷模。

○蕓窗喜雪詞

《蕓窗詞》《瑞鶴仙﹟次韻陸景思喜雪》云「農麥年來管好﹐禾黍離離﹐詎忘關洛。」《賀新郎﹟送劉澄齋歸京口》云「西風亂葉長安樹。嘆離離﹑荒宮廢苑﹐幾番禾黍。」神州陸沈之感﹐不圖於半閒堂寮吏見之。自來識時達節之士﹐功名而外無容心。偶有甚非由衷之言﹐流露於楮墨之表。詎故爲是自文飾耶。抑亦天良發見於不自知也。

○空同詞用王夫人語意

《空同詞》《月華淸﹟春夜對月》云「況是風柔夜暖。正燕子新來﹐海棠微綻。不似秋光﹐只照離人腸斷。」用蘇文忠公王夫人語意﹐絕佳。上三句亦勝情徐引。

○空同詞娟妍

空同詞如秋卉娟妍﹐春蘅鮮翠。

○空同詞喜煉字

空同詞喜煉字。《菩薩蠻》云「系馬短亭西。丹楓明酒旗。」《南柯子》云「碧天如水印新蟾。」《阮郎歸》云「綠情紅意兩逢迎。扶春來遠林。」又云「羅衣金縷明。」兩「明」字﹑「印」字﹑「扶」字﹐並從追琢中出。又﹐《鷓鴣天》云「瑩然初日照芙蕖。」能寫出美人之精神。《浪淘沙﹟別意》云「花霧漲冥冥。欲雨還晴。」能融景入情﹐得迷離惝恍之妙。皆佳句也。漲字亦煉。《行香子》云「十年心事﹐兩字眉婚。」「眉婚」二字新奇﹐殆卽目成之意﹐未詳所本。

○楊澤民秋蕊香

「良人輕逐利名遠。不憶幽花靜院。」楊澤民《秋蕊香》句。「幽花靜院」﹐抵多少「盈盈秋水﹐淡淡春山」。「良人」句質不涉俗﹐是澤民學淸眞處。

○尹梅津詠柳

尹梅津《眼兒媚﹟詠柳》云「一好百般宜。」五字可作美人評語。明王彥泓詩「亂頭粗服總傾城」﹐所謂「一好百般宜」也。

○陳以莊菩薩蠻

偶閱《閩詞鈔》﹐宋陳以莊《菩薩蠻》云「舉頭忽見衡陽雁。千聲萬字情何限。尀耐薄情夫。一行書也無。泣歸香閣恨。和淚淹紅粉。待雁卻回時。也無書寄伊。」﹝按此非陳以莊詞﹐惠風襲葉申薌之誤。﹞歇拍云云﹐略失惇厚之恉。所謂盡其在我﹐何也。然而以謂至深之情﹐亦無不可。

○沈約之謁金門

宋詞名詞﹐多尙渾成。亦有以刻畫見長者。沈約之《謁金門》云「獨倚危闌淸晝寂。艸長流翠碧。」前調云「寒色著人無意緒。竹鳴風似雨。」《如夢令》云「忺睡。忺睡。窗在芭蕉葉底。」《念奴嬌》云「醉態天眞﹐半羞微斂﹐未肯都開了。」刻畫而不涉纖﹐所以爲佳。

○夢窗厚處難學

近人學夢窗﹐輒從密處入手。夢窗密處﹐能令無數麗字﹐一一生動飛舞﹐如萬花爲春﹐非若琱璚蹙繡﹐毫無生气也。如何能運動無數麗字﹐恃聰明﹐尢恃魄力。如何能有魄力﹐惟厚乃有魄力。夢窗密處易學﹐厚處難學。

○夢窗密處

「心事稱吳妝暈紅。」七字兼情意﹑妝束﹑容色。夢窗密處如此等句﹐或者後人尙能勉彊學到。

○夢窗與蘇辛殊流同源

重者﹐沈著之謂。在气格﹐不在字句。於夢窗詞庶幾見之。卽其芬菲鏗麗之作﹐中間雋句艷字﹐莫不有沈摯之思﹐灝瀚之气﹐挾之以流轉。令人翫索而不能盡﹐則其中之所存者厚。沈著者﹐厚之發見乎外者也。欲學夢窗之致密﹐先學夢窗之沈著。卽致密﹑卽沈著。非出乎致密之外﹐超乎致密之上﹐別有沈著之一境也。夢窗與蘇﹑辛二公﹐實殊流而同源。其所爲不同﹐則夢窗致密其外耳。其至髙至精處﹐𨿽擬議形容之﹐未易得其神似。穎慧之士﹐束髮操觚﹐勿輕言學夢窗也。

○艸窗詞從義山詩脫出

艸窗《少年遊﹟宮詞》云「一樣春風﹐燕梁鶯戶﹐那處得春多。」卽「梨花雪﹐桃花雨﹐畢竟春誰主」之意。俱從義山「鶯嗁花又笑﹐畢竟是誰春」脫出。其《朝中措﹟茉莉擬夢窗》云「尙有第三花在﹐不妨畱待涼生。」庶幾得夢窗之神似。

○周濟四家詞選

周保緒﹝濟﹞《止庵集》《宋四家詞筏序》以近世爲詞者﹐推南宋爲正宗﹐姜﹑張爲山斗﹐域於其至近者爲不然。其持論介餘同異之閒。張誠不足爲山斗﹐得謂南宋非正宗耶﹖《宋四家詞筏》未見﹐疑卽止庵手錄之《宋四家詞選》﹐以周邦彥﹑辛棄疾﹑王沂孫﹑吳文英四家爲之冠﹐以類相從者各如幹家。止庵又有論調一書﹐以婉﹑澀﹑髙﹑平四品分之。其選調視紅友所載祗四之一。此書亦未見。

○劉伯寵中秋詞

劉伯寵生平宦轍﹐在吾廣右。惜其姓名僅見《省誌﹟金石略》﹐而事行無傳。《水調歌頭﹟中秋》云「破匣菱花飛動﹐跨海淸光無際﹐艸露滴明璣。」跨海云云﹐是何意境。下乃忽作小言。子云《解嘲》所云「大者含元气﹐細者入無閒」﹐略可諭詞筆之變化。

○李蠙洲詞

李蠙洲《拋球樂》云「綺窗幽夢亂如柳﹐羅袖淚痕凝似餳。」《謁金門》云「可柰薄情如此黠。寄書渾不答。」「餳」「黠」叶韻𨿽新﹐卻不墜宋人風格。然如「餳」韻二句﹐所爭亦止絫黍閒矣。其不失之尖纖者﹐以其尙近質拙也。學詞者不可不知。

○韓子耕除夕詞

韓子耕《髙陽臺﹟除夕》云「頻聽銀簽﹐重然絳蠟﹐年華衮衮驚心。餞舊迎新﹐能消幾刻光陰。老來可慣通宵飲﹐待不眠﹑還怕寒侵。掩淸尊。多謝梅花﹐伴我微吟。

鄰娃已試春妝了。更蜂枝簇翠﹐燕股橫金。勾引春風﹐也知芳意難禁。朱顏那有年年好﹐逞艷遊﹑贏取如今。恣登臨。殘雪樓臺。遲日園林。」此等詞語淺情深﹐妙在字句之表﹐便覺刻意求工﹐是無端多費气力。

又詞家煉字法斷不可少﹐韓子耕《浪淘沙》云「試花霏雨濕春晴。三十六梯人不到﹐獨喚瑤箏。」妙在「濕」字﹑「喚」字。

○韓子耕詞妙在松字

韓子耕詞妙處﹐在一松字。非功力甚深不辦。

○得趣居士詞

得趣居士詞喁暱暱﹐致繡細燻。

○黃東甫詞

黃東甫《柳梢靑》云「天涯翠巘層層。是多少長亭短亭。」《眼兒媚》云「當時不道春無價﹐幽夢費重尋。」此等語非深於詞不能道﹐所謂詞心也。《柳梢靑》又云「花驚寒食﹐柳認淸明。」「驚」字﹑「認」字﹐屬對絕工。昔人用字不苟如是﹐所謂詞眼也。納蘭容若《浣溪沙》云「被酒莫驚春睡重﹐賭書消得潑茶香。當時只道是尋常。」卽東甫《眼兒媚》句意。酒中茶半﹐前事伶俜﹑皆夢痕耳。

○薛梯飆詞工於刷色

詞筆「麗」與「艷」不同。「艷」如芍藥﹑牡丹﹐慵春媚景﹐麗若海棠﹑文杏﹐映燭窺簾。薛梯飆詞工於刷色。當得一「麗」字。《醉落魄》云「單衣乍著。滯寒更傍東風作。珠簾壓定銀鉤索。雨弄初晴﹐輕旋玉塵落。

花髻巧借妝梅約。嬌羞才放三分萼。尊前不用多評泊。春淺春深﹐都向杏梢覺。」

○詞意相同

白石詞﹕「少年情事老來悲。」宋朱服句﹕「而今樂事他年淚。」二語合參﹐可悟一意化兩之法。宋周端臣《木蘭花慢》云「料今朝別後﹐他時有夢﹐應夢今朝。」與「而今」句同意。

○姚成一霜天曉角

姚成一《霜天曉角》換頭云「煙抹﹑山態活。雨晴波面滑。」五字對句﹐上句作上二下三﹐抹字葉。不惟不勉彊﹐尢饒有韻致﹐詞筆靈活可憙。

○雪坡壽詞

《雪坡詞》《沁園春﹟壽同年陳探花》云「憶昔東坡﹐秀奪眉山﹐生丙子年。蓋丙離子坎﹐四方中气﹐直當此歲﹐閒出英賢。」詞句用「蓋」字領起﹐絕奇。子平家言入詞﹐亦僅見。

○莫子山水龍吟

莫子山《水龍吟》換頭云「也擬與愁排遣﹐柰江山遮攔不斷。嬌訛夢語﹐濕熒嗁袖﹐迷心醉眼。」此等句便開明已後詞派﹐風格稍稍遜矣。其過拍云「但年光暗換﹐人生易感﹐西歸水﹑南飛雁。」《玉樓春》換頭云「憑君莫問情多少﹐門外江流羅帶繞。」此等句便佳﹐渾成而意味厚。

○江致和詞

宋江致和《五福降中天》句﹕「秋水嬌橫俊眼﹐膩雪輕鋪素胸。」以「鋪」字形容膩雪﹐有詞筆劃筆所難傳之佳處﹐無一字可以易之。後蜀歐陽炯《春光好》云「胸鋪雪﹐臉分蓮。」乃江句所從出。

○須溪詞不可及

《須溪詞》﹐風格遒上似稼軒﹐情辭跌宕似遺山。有時意筆俱化﹐純任天倪﹐竟能略似坡公。往往獨到之處﹐能以中鋒達意﹐以中聲赴節。世或目爲別調﹐非知人之言也。《促拍醜奴兒》云「百年已是中年後﹐西州垂淚﹐東山攜手﹐幾个斜暉。」《踏莎行﹟九日牛山作》云「向來吹帽插花人﹐盡隨殘照西風去。」《永遇樂》云「香塵暗陌﹐華燈明晝﹐長是懶攜手去。」《摸魚兒﹟海棠一夕如雪無飲餘者賦恨》云「無人舉酒。但照影堤流﹐圖他紅淚﹐飄灑到襟袖。」前調《守歲》云「古今守歲無言說﹐長是酒闌情緒。」《金縷曲﹟五日》云「欸乃漁歌斜陽外﹐幾書生﹑能辦投湘賦。」余所摘警句視此。其《江城子﹟海棠花下燒燭》詞云「欲睡心情﹐一似夢驚殘。」《山花子﹟春暮》云「更欲徘徊春尙肯﹐已無花。」若斯之類﹐是是其次矣。如衡論全體大段﹐以骨榦气息爲主﹐則必舉全首而言。其中卽無如右等句可也。由是推之全捲﹐乃至口占﹑漫與之作﹐而其骨榦气息具在此。須溪之所以不可及乎。

○須溪詞輕靈婉麗

《須溪詞》中﹐間有輕靈婉麗之作。似乎元明以後詞派﹐導源乎此。詎時代已入元初﹐風會所趨﹐不期然而然者耶。如《浣溪沙﹟感別》云「點點疏林欲雪天。竹籬斜閉自淸妍。爲伊顦顇得人憐。

欲與那人攜素手。粉香和淚落君前。相逢恨恨總無言。」前調《春日卽事》云「遠遠遊峯不記家。數行新柳自嗁鴉。尋思舊事卽天涯。

睡起有情和畫卷﹐燕歸無語傍人斜。晚風吹落小瓶花。」《山花子》後段云「早宿半程芳艸路﹐猶寒欲雨暮春天。小小桃花三兩樹﹐得人憐。」此等小詞﹐乃至略似國初顧梁汾﹑納蘭容若輩之作﹐以謂《須溪詞》中之別調可耳。

○李商隱詠落梅

李商隱《髙陽臺﹟詠落梅》云「飄粉杯寬﹐盛香袖小﹐靑靑半掩苔痕。竹裏遮寒﹐誰念減盡芳云。幺鳳叫晚吹晴雪﹐料水空﹑煙冷西冷。感凋零。殘縷遺鈿﹐迆邐成塵。

東園曾趁花前約﹐記按箏籌酒﹐戲挽飛瓊。環佩無聲﹐艸暗臺榭春深。欲倩怨笛傳淸譜﹐怕斷霞﹐難返吟魂。轉銷凝。點點隨波。望極江亭。」前段「誰念」「念」字﹑「幺鳳」「鳳」字﹑後段「艸暗」「暗」字﹑「欲倩」「倩」字﹑「斷霞」「斷」字﹐它宋人作此調並用平聲。商隱別作《寄題蓀壁山房》闋﹐亦用平聲﹐惟此闋用去聲。以峭折爲婉美﹐非起調畢曲處﹐於宮律無關系也。其前段「水空」「水」字﹐似亦應用去聲﹐上與平可通融﹐與去不可通融也。商隱與弟周隱有《余不溪二隱叢說》﹐惜未見。

○李周隱小重山

李周隱《小重山》云「畫檐簪柳碧如城。一簾風雨裏﹐過淸明。」又云「紅塵沒馬翠埋輪。西泠曲﹐歡夢絮飄零。」「簪」字﹑「沒」字﹑「埋」字﹐並力求警煉﹐造語亦佳。

○柴望秋堂詩餘

余舊作《浣溪沙》云「莫向天涯輕小別﹐幾回小別動經年。」比閱柴望《秋堂詩餘》《滿江紅》云「別後三年重會面﹐人生幾度三年別。」意與餘詞略同。爲黯然者久之。

○王易簡詞

王易簡《謝艸窗惠詞捲》《慶宮春》歇拍云「因君凝佇﹐依約吳山﹐半痕蛾綠。」易簡《樂府補題》諸作﹐頗膾炙人口。余謂此十二字絕佳﹐能融景入情﹐秀極成韻﹐凝而不佻。

○覆瓿詞

《覆瓿詞》《沁園春﹟歸田作》云「何怨何尢﹐自歌自笑﹐天要吾儕更讀書。」眞率語未經人道。

●卷三

○遼懿徳回心院詞

後晉髙祖天福二年﹐契丹太宗攺元會同﹐國號遼。公卿庶官皆仿中國﹐參用中國人。自是已還﹐密邇文化。當是時﹐中原多故﹐而詞學浸昌。其先後唐壯宗﹐其後南唐中宗﹐以知音提倡於上。和成績《紅葉稿》﹑馮正中《陽春集》﹐揚葩振藻於下。徵諸載記﹐金海陵閱柳永詞﹐有「三秋桂子﹐十里荷花」句﹐遂起吳山立馬之思。遼之於五季﹐猶金之於北宋也。雅聲遠祧﹐宜非疆域所能限。其後遼穆宗應歷十年﹐當宋太祖建隆元年。天祚帝天慶五年﹐當金太祖收國元年。西遼之亡﹐於宋爲寧宗嘉泰元年﹐得二百四十二年。於金爲章宗泰和元年﹐得八十七年。當此如幹年間﹐宋固詞學極盛﹐金亦詞人輩出﹐遼獨闃如﹐欲求殘闋斷句﹐亦不可得。海寧周芚兮﹝春﹞輯《遼詩話》﹐竟無一語涉詞。絲簧輟響﹐蘭荃不芳。風雅道衰﹐抑何至是。惟是一以當百﹐有懿徳皇后《回心院》詞。其詞旣屬長短句﹐十闋一律。以气格言﹐尢必不可謂詩。音節入古﹐香艷入骨﹐自是《花間》之遺。北宋人未易克辦。南渡無論﹐金源更何論焉。姜堯章言「凡自度腔﹐率以意爲長短句﹐而後協之以律。」懿徳是詞﹐固已被之管弦﹐名之曰《回心院》﹐後人自可按腔塡詞。吳江徐電發﹝釚﹞錄入《詞苑叢談》。徳淸徐誠庵﹝本立﹞收入《詞律拾遺》﹐庶幾灑林牙之陋﹐彌香膽之疏。史稱後工詩﹐善談論﹐自制歌詞﹐尢善琵琶。其於長短句﹐所作容不止此。北俗簡質﹐罕見稱述﹐當時卽已失傳矣。

○宋金詞不同

自六朝已還﹐文章有南北派之分﹐乃至書法亦然。姑以詞論﹐金源之於南宋﹐時代正同﹐疆域之不同﹐人事爲之耳。風會曷與焉。如辛幼安先在北﹐何嘗不可南。如吳彥髙先在南﹐何嘗不可北。顧細審其詞﹐南與北確乎有辧﹐其故何耶。或謂《中州樂府》選政操之遺山﹐皆取其近己者。然如王拙軒﹑李莊靖﹑段氏遁庵﹑菊軒其詞不入元選﹐而其格調气息﹐以視元選諸詞﹐亦復如驂之靳﹐則又何說。南宋佳詞能渾﹐至金源佳詞近剛方。宋詞深致能入骨﹐如淸眞﹑夢窗是。金詞淸勁能樹骨﹐如蕭閒﹑遁庵是。南人得江山之秀﹐北人以冰霜爲淸。南或失之綺靡﹐近於雕文刻鏤之技。北或失之荒率﹐無解深裘大馬之譏。善讀者抉擇其精華﹐能知其並皆佳妙。而其佳妙之所以然﹐不難於合勘﹐而難於分觀。往往能知之而難於明言之。然而宋金之詞之不同﹐固顯而易見者也。

○完顏璹詞

密國公﹝璹﹞詞﹐《中州樂府》箸錄七首。姜﹑史﹑辛﹑劉兩派﹐兼而有之。《春艸碧》云「舊夢回首何堪﹐故苑春光又陳迹。落盡後庭花﹐春艸碧。」《靑玉案》云「夢裏疏香風似度。覺來惟見﹑一窗涼月﹐瘦影無尋處。」並皆幽秀可誦。《臨江仙》云「燻風樓閣夕陽多。倚闌凝思久﹐漁笛起煙波。」淡淡著筆﹐言外卻有無限感愴。

○明秀集

《明秀集》《滿江紅》句﹕「云破春陰花玉立。」淸姒極喜之﹐暇輒吟諷不已。余喜其《千秋歲﹟對菊小酌》云「秋光秀色明霜曉。」意境不在「云破」句下。

○劉仲尹詞

淸姒學作小令﹐未能入格。偶幡﹝夗巾﹞《中州樂府》﹐得劉仲尹「柔桑葉大綠團云」句﹐謂余曰只一「大」字﹐寫出桑之精神﹐有它字以易之否。斯語其庶幾乎。略知用字之法。

○劉仲尹參涪翁得法

元遺山爲劉龍山﹝仲尹﹞譔小傳云「詩樂府俱有蘊藉﹐參涪翁而得法者也。」蒙則以謂學涪翁而意境稍變者也。嘗以林木佳勝比之。涪翁信能郁蒼從秀﹐其不甚經意處﹐亦復老幹枒杈﹐第無醜枝﹐斯其所以爲涪翁耳。龍山蒼秀﹐庶幾近似。設令爲枒杈﹐必不逮遠甚。或帶煙月而益韻﹐托雨露而成潤﹐意境可以稍變﹐然而烏可等量齊觀也。玆選錄《鷓鴣天》二闋如左﹐讀者細意玩索之﹐視「黃菊枝頭破曉寒」風度何如。「騎鶴峯前第一人。不應著意怨王孫。當時艷態題詩處﹐好在香痕與淚痕。

調雁柱﹐引蛾顰。綠窗弦索合箏﹝竹秦﹜。砌臺歌舞陽春後﹐明月朱扉幾斷魂。」又﹐「璧月池南翦木棲。六朝宮袖窄中宜。新聲蹙巧蛾顰黛。纖指移﹝竹秦﹞雁著絲。

朱戶小﹐畫簾低。細香輕夢隔涪溪。西風只道悲秋瘦。卻是西風未得知。」

○馮士美江城子

馮士美江城子換頭云「淸歌皓齒艷明眸。錦纏頭。若爲酬。門外三更﹐燈影立驊驑。」「門外」句與姜石帚「籠紗未出馬先嘶」意境略同。「驊驑」字近方重﹐入詞不易合色。馮句云云﹐乃適形其俊。可知字無不可用﹐在乎善用之耳。其過拍云「月下香雲嬌墮砌﹐花气重﹑酒光浮。」亦艷絕﹑淸絕。

○劉無黨烏夜嗁

劉無黨《烏夜嗁》歇拍云「離愁分付殘春雨﹐花外泣黃昏。」此等句𨿽名家之作﹐亦不可學﹐嫌近纖﹑近衰颯。其過拍云「宿酲人困屏山夢﹐煙樹小江邨。」庶幾運實入虛﹐巧不傷格。曩半塘老人《南鄕子》云「畫裏屏山多少路。靑靑。一片煙蕪是去程。」意境與劉詞略同。劉淸勁﹐王綿邈。

○劉無黨錦堂春

劉無黨《錦堂春﹟西湖》云「墻角含霜樹靜﹐樓頭作雪云垂。」「靜」字﹑「垂」字﹐得含霜作雪之神。此實字呼應法﹐初學最宜畱意。

○辛黨並有骨

辛﹑黨二家﹐並有骨榦。辛凝勁﹐黨疏秀。

○黨承旨靑玉案

黨承旨靑玉案云「痛飲休辭今夕永。與君洗盡﹐滿襟煩暑﹐別作髙寒境。」以松秀之筆﹐達淸勁之气﹐倚聲家精詣也。「松」字最不易做到。

○黨承旨月上海棠

又《月上海棠﹟用前人韻》﹐後段云「斷霞魚尾明秋水。帶三兩飛鴻點煙際。疏林颯秋聲﹐似知人﹑倦遊無味。家何處。落日西山紫翠。」融情景中﹐旨淡而遠﹐迂倪畫筆﹐庶幾似之。

○黨承旨鷓鴣天

又﹐《鷓鴣天》云「開簾飛入窺窗月﹐且畫新涼睡美休。」瀟灑疏俊極矣。尢妙在上句「窺窗」二字。窺窗之月﹐先已有情。用此二字﹐便曲折而意多。意之曲折﹐由字裏生出﹐不同矯揉鉤致﹐不墮尖纖之失。

○董解元哨徧

柳屯田《樂章集》﹐爲詞家正體之一﹐又爲金元已還樂語所自出。金董解元《西廂記》﹐搊彈體傳奇也。時論其品﹐如「朱汗碧蹏﹐神采駿逸」。董有《哨徧》詞云「太暤司春﹐春工著意﹐和气生暘谷。十里芳菲﹐盡東風絲絲﹐柳搓金縷。漸次第﹐桃紅杏淺﹐水綠山靑﹐春漲生煙渚。九十日光陰能幾﹐早鳴鳩呼婦﹐乳燕攜雛。亂紅滿地任風吹﹐飛絮蒙空有誰主﹖春色三分﹐半入池塘﹐半隨塵土。

滿地楡錢﹐算來難買春光住。初夏永﹑董風池館﹐有藤牀冰簟紗櫥。日轉午。脫巾散發﹐沈李浮瓜﹐寶扇搖紈素。著甚消磨永日。有掃愁竹葉﹐侍寢靑奴。霎時微雨送新涼﹐些少金風退殘暑。韶華早﹑暗中歸去。」此詞連情發藻﹐妥帖易施﹐體格於樂章爲近。明胡元瑞《筆叢》稱董《西廂記》精工巧麗﹐備極才情。蓋筆能展拓﹐則推演爲如幹字何難矣。自昔詩﹑詞﹑曲之遞變﹐大都隨風會爲轉移。詞曲之爲體﹐誠迥乎不同。董爲北曲初祖﹐而其所爲詞﹐於屯田有沆瀣之合。曲由詞出﹐淵源斯在。董詞僅見《花艸粹編》﹐它書槪未之載。《粹編》之所以可貴﹐以其多載昔賢不經見之作也。﹝按﹕董解元《哨徧》見《古本董解元西廂記》﹐非詞也。﹞

○王黃華小令

金源人詞伉爽淸疏﹐自成格調。惟王黃華小令﹐閒涉幽峭之筆﹐綿邈之音。《謁金門》後段云「瘦雪一痕墻角。靑子已妝殘萼。不道枝頭無可落。東風猶作惡。」歇拍二句﹐似乎說盡「東風猶作惡。」就花與風之各一面言之﹐仍猶各有不盡之意。「瘦雪」字新。

○景覃天香

唐張祜《贈內人》詩﹕「斜拔玉釵鐙影畔﹐剔開紅焰救飛蛾。」後人評此以謂慧心仁術。金景覃《天香》云「閒階土花碧潤。緩芒鞵﹑恐傷蝸蚓。」與祜詩意同。塡詞以厚爲要旨﹐此則小中見厚也。又﹐《鳳棲梧》歇拍云「別有溪山容杖屨。等閒不許人知處。」意境淸絕﹑髙絕。憶余少作鷓鴣天﹐歇拍云「茜窗愁對淸無語﹐除卻秋鐙不許知。」以視景詞﹐意略同﹐而境遠遜﹐風骨亦未能騫舉。

○遺山樂府學閒閒公體

《遺山樂府》《促拍醜奴兒﹟學閒閒公體》云「朝鏡惜蹉跎。一年年﹑來日無多。無情六合乾坤裏﹐顚鸞倒鳳﹐撐霆裂月﹐直被消靡。

世事飽經過。算都輸﹑暢飲髙歌。天公不禁人間酒﹐良辰美景﹐賞心樂事﹐不醉如何。」附閒閒公所賦云「風寸雨替花愁。風雨罷﹑花也應休。勸君莫惜花前醉。今年花謝﹐明年花謝﹐白了人頭。

乘興兩三甌。揀溪山﹑好處追遊。但教有酒身無事。有花也好﹐無花也好﹐選甚春秋。」遺山誠閒閒髙足。第觀此詞﹐微特難期出藍﹐幾於未信入室。蓋天人之趣判然﹐閒閒之作﹐無復筆墨迹可尋矣。

○張信甫驀山溪

張信甫詞傳者祗《驀山溪》一闋﹕「山河百二﹐自古關中好。壯歲喜功名﹐擁徵鞍﹑雕裘繡帽。時移事攺﹐萍梗落江湖﹐聽楚語﹐壓蠻歌﹐往事知多少。

蒼顏白髮﹐故里欣重到。老馬省曾行﹐也頻嘶﹑冷煙殘照。終南山色﹑不攺舊時靑。長安道﹐一回來﹑須信一回老。」以淸遒之筆﹐寫慨慷之懷﹐冷煙殘照﹐老馬頻嘶﹐何其情之一往而深也。昔人評詩﹐有云「剛健含婀娜」﹐余於此詞亦云。

○趙愚軒行香子

趙愚軒《行香子》云「綠陰何處﹐旋旋移牀。」昔人詩句「月移花影上闌干」﹐此言移牀就綠陰﹐意趣尢生動可喜。卽此是詞與詩不同處﹐可悟用筆之法。

○許古行香子

「春山淡冶而如笑﹐夏山蒼翠而如滴﹐秋山明淨而如妝﹐冬山慘淡而如睡。」宋畫院郭熙語也。金許古《行香子》過拍云「夜山低﹐晴山近﹐曉山髙。」郭能寫山之貌﹐許尢傳山之神。非入山甚深﹐知山之眞者﹐未易道得。

○許道眞眼兒媚

許道眞《眼兒媚》云「持杯笑道﹐鵝黃似酒﹐酒似鵝黃。」此等句﹐看似有風趣﹐其實絕空淺﹐卽俗所謂打油腔﹐最不可學。

○李欽叔賦靑梅

李欽叔﹝獻能﹞﹐劉龍山外甥也。以純孝爲士論所重。詩詞餘事﹐亦卓越流輩。《江梅引﹟賦靑梅》云「冰肌夜冷滑無粟﹐影轉斜廊。冉冉孤鴻﹐煙水渺三湘。靑鳥不來天也老﹐斷魂些﹑淸霜靜楚江。」「冰肌」句﹐熨帖工致。「冉冉」以下﹐取神題外﹐設境意中。「斷魂」二句拍合﹐略不喫力﹐允推賦物聖手。《浣溪沙﹟環勝樓》云「萬里中原猶北顧﹐十年長路卻西歸。倚樓懷抱有誰知。」尢爲意境髙絕。以南北名賢擬之﹐辛﹝幼安﹞殆伯仲之間﹐吳﹝彥髙﹞其望塵弗及乎。

○段復之滿江紅

段復之《滿江紅》序云「遁庵主人植菊階下﹐秋雨旣盛﹐艸萊鞠沒﹐殆不可見。江空歲晚﹐霜餘艸腐﹐而吾菊始發數花。生意淒然﹐似訴余以不遇﹐感而賦之。因李生湛然歸寄菊軒弟。」詞後段云「堂上客﹐頭空白。都無語﹐懷疇昔。恨因循過了﹐重陽佳節。颯颯涼風吹汝急﹐汝身孤特應難立。漫臨風三嗅繞芳叢﹐歌還泣。」節韻已下﹐情深一往﹐不辧是花是人﹐讀之令人增孔懷之重。

○段誠之江城子

段誠之《菊軒樂府》《江城子》云「月邊漁。水邊鉏。花底風來﹐吹亂讀殘書。」前調《東園牡丹花下酒酣卽席賦之》云「歸去不妨簪一朵﹐人也道﹑春花來。」騷雅俊逸﹐令人想望風采。《月上海棠》云「喚醒夢中身﹐鶗鴂數聲春曉。」前調云「頹然醉臥﹐印蒼苔半袖。」於情中入深靜﹐於疏處運追琢﹐尢能得詞家三昧。

○元遣山鷓鴣天

遠遺山以絲竹中年﹐遭遇國變﹐崔立采望﹐勒授要職﹐非其意指。卒以抗節不仕﹐顦顇南冠二十餘稔。神州陸沈之痛﹐銅駝荊棘之傷﹐往往寄托於詞。《鷓鴣天》三十七闋﹐泰半晚年手筆。其《賦隆徳故宮》及《宮體》八首﹑《薄命妾辭》諸作﹐蕃艷其外﹐醇至其內﹐極往復低徊﹑掩抑零亂之致。而其苦衷之萬不得已﹐大都流露於不自知。此等詞宋名家如辛稼軒固嘗有之﹐而猶不能若是其多也。遺山之詞﹐亦渾雅﹐亦博大。有骨榦﹐有气象。以比坡公﹐得其厚矣﹐而雄不逮焉者。豪而後能雄﹐遺山所處﹐不能豪﹐尢不忍豪。牟端明《金縷曲》云「撲面胡塵渾未掃﹐彊歡謳﹑還肯軒昂否。」知此﹐可與論遺山矣。設遺山𨿽坎坷﹐猶得與坡公同﹐則其詞之所造﹐容或尙不止此。其《水調歌頭﹟賦三門津》「黃河九天上」云云﹐何嘗不崎崛排奡。坡公之所不可及者﹐尢能於此等處不露筋骨耳。《水調歌頭》當是遺山少作。晚歲鼎護餘生﹐棲遲蘦落﹐興會何能飆舉。知人論世﹐以謂遺山卽金之坡公﹐何遽有愧色耶。充類言之﹐坡公不過逐臣﹐遺山則遺臣孤臣也。其《賦隆徳故宮》云「人間更有傷心處﹐柰得劉伶醉後何。」《宮體》八首﹐其二云「春風殢殺官橋柳﹐吹盡香綿不放休。」其四云「月明不放寒枝穩﹐夜夜烏嗁徹五更。」其七云「花爛錦﹐柳烘煙。韶華滿意與歡緣。不應寂寞求凰意﹐長對秋風泣斷弦。」《薄命妾辭》云「桃花一簇開無主﹐盡著風吹雨打休。」其它如《無題》云「籬邊老卻陶潛菊﹐一夜西風一夜寒。」又云「殷勤未數閒情賦﹐不願將身作枕囊。」又云「只緣攜手成歸計。不恨埋頭屈壯圖。」又云「旁人錯比揚雄宅﹐笑殺韓家晝錦堂。」又云「鹿裘孤坐千峯雪﹐耐與靑松老歲寒。」又云「諸葛菜﹐邵平瓜。白頭孤影一長嗟。南園睡足松陰轉﹐無數蜂兒趁晚衙。」又《與欽叔京甫市飲》云「醒來門外三竿日﹐臥聽春泥過馬蹄。」句各有指﹐知者可意會而得。其詞纏綿而婉曲﹐若有難言之隱﹐而又不得已於言﹐可以悲其志而原其心矣。

○遺山佳句

遺山詞佳句夥矣﹐鐙窗雒誦﹐率臆選摘﹐不無遺珠之惜也。《江城子﹟太原寄劉濟川》云「斷嶺不遮南望眼﹐時爲我﹐一憑闌。」前調《觀別》云「萬古垂楊﹐都是折殘枝。」又云「爲問世間離別淚﹐何日是﹐滴休時。」《感皇恩﹟秋蓮曲》云「微雨岸花﹐斜陽汀樹﹐自惜風流怨遲暮。」《定風波﹟楊叔能贈詞畱別因用其意答之》云「至竟交情何處好﹐向道。不如行路本無情。」《臨江仙﹟西山同欽叔送辛敬之歸女幾》云「回首對牀鐙火處﹐萬山深裏孤邨。」前調﹐《內鄕北山》云「三年閒爲一官忙。簿書愁裏過﹐筍蕨夢中香。」《南鄕子》云「爲向河陽桃李道。休休。靑鬢能堪幾度愁。」《鷓鴣天》云「醉來知被旁人笑﹐無柰風情未減何。」前調云「殷勤昨夜三更雨﹐剩醉東城一日春。」前調云「長安西望腸堪斷﹐霧閣云窗又幾重。」《南柯子》云「畫簾雙燕舊家春。曾是玉簫聲裏﹑斷腸人。」凡余選錄前人詞﹐以渾成沖淡爲宗旨。余所謂佳﹐容或以爲未是﹐安能起遺山而質之。

○元遺山木蘭花慢

塡詞景中有情﹐此難以言傳也。元遺山《木蘭花慢》云「黃星幾年飛去﹐澹春陰﹑平野艸靑靑。」平野春靑﹐只是幽靜芳倩﹐卻有難狀之情﹐令人低徊欲絕。

○元詞變化馮延巳詞

《織余瑣述》﹕元好問《淸平樂》云「飛去飛來雙乳燕﹐消息知郎近遠。」用馮延巳「雙燕來時﹐陌上相逢否」句意。彼未定其逢否﹐此則直以爲知﹐惟消息近遠未定耳。妙在能變化。﹝按﹕此用陳克《謁金門》詞意。詞云「花滿院。飛去飛來雙燕。雨入簾寒不捲。小屏山六扇。翠袖玉笙淒斷。脈脈兩蛾愁淺。消息不知郎近遠﹐一春長夢見」。﹞

○李治詞

金李仁卿﹝治﹞詞五首﹐見《遺山樂府》附錄。《摸魚兒﹟和遺山賦雁丘》過拍云「詩翁感遇。把江北江南﹐風嘹月唳﹐並付一邱土。」托旨甚大。遺山元唱殆未曾有。李詞後段云「霜魂苦。算猶勝﹑王嬙靑冢眞娘墓。」亦慨乎言之。按治字仁卿﹐欒城人。正大七年收世科登詞賦進士第。調髙陵簿﹐未上。從大臣辟﹐權知鈞州。壬辰北渡﹐流落忻﹑崞間。藩府交辟﹐皆不就。至元二年﹐再以翰林學士召。就職期月﹐以老病辭歸。買田元氏封龍山﹐隱居講學十六年﹐卒年八十有八。仁卿晚節﹐與遺山略同﹐其遇可悲﹐其心可原﹐不以下儕元人﹐援遺山例也。其《與翰苑諸公書》云「諸公以英材駿足絕世之學﹐髙躡紫淸﹐黼黻元化﹐固自其所。而某也孱資瑣質﹐誤恩偶及﹐亦復與吹竽之部。律以廉恥﹐爲幾不韙耶﹖諸公湣我耄昏﹐教我不逮﹐肯容我竄名玉堂之署﹐日夕相與刺經講古﹑訂辧文字﹐不卽叱出。覆露之徳﹐寧敢少忘哉﹗但翰林非病叟所處﹐寵祿非庸夫所食﹐官謗可畏。幸而得請﹐投迹故山。木石與居﹐麋鹿與遊﹐斯亦老朽無用者之所便也。」其辭若有大不得已﹐其本意從可知。故拜命僅期月﹐卽托疾引去矣。遺山《雁丘詞》《雙蕖怨詞》﹐揚正卿﹝果﹞亦並有和作。明宏治壬子髙麗刊本《遺山樂府》﹐爲是書最舊善本﹐附治詞﹐不附果詞。果﹐金末進士﹑縣令﹐入元官至參知政事。﹝按﹕李治《元史》有傳﹐作李冶﹐後人遂多沿其誤。元遺山爲治父遹譔《寄庵先生墓碑》﹕子男三人﹐長澈﹑次治﹑次滋。遺山與仁卿同時唱和﹐斷不至誤書其名﹐自較史傳尢爲可據。蘇天爵《元名臣事略》亦作治﹐不作冶。金《少中大夫程震碑》﹐李治題額﹐曩余曾見拓本﹐皆可證史傳之誤者也。﹞

○劉將孫養吾齋詩餘

劉將孫《養吾齋詩餘》《彊邨所刻詞》﹝第一次印本﹞﹐列入元人﹐余議攺編《須溪詞》後﹐爲之跋曰「宋劉尙友《養吾齋詩餘》一卷﹐彊邨朱先生依《大典養吾齋集》本鍥行﹐凡二十一闋。檢元《鳳林書院艸堂詩餘》﹐有劉尙友《憶舊遊﹟論字韻》云﹕『政落花時節﹐顦顇東風﹐綠滿愁痕。悄客夢驚呼伴侶﹐斷鴻有約﹐回泊歸云。江空共道惆悵﹐夜雨隔篷聞。盡世外縱橫﹐人間恩怨﹐細酌重論。

嘆他鄕異縣﹐渺舊雨新知﹐歷落情眞。悤悤那忍別﹐料當君思我﹐我亦思君。人生自我麋鹿﹐無計久同羣。此去重消魂﹐黃昏細雨人閉門。』此闋《大典》本《養吾齋詩餘》未載。樊榭山民跋元《艸堂詩餘》﹕『亡名氏選至元﹑大徳間諸人所作﹐皆南宋遺民也。詞多淒惻傷感﹑不忘故國。而於卷首冠以劉藏春﹑許魯齋二家﹐厥有深意』云云。抑余觀於劉﹑許之後﹐卽以信國文公繼之﹐不啻爲之揭櫫諸人何如人者。劉尙友詩餘有《摸魚兒》﹝己卯元夕﹞﹑﹝甲申客歸聞鵑﹞各一闋。己卯﹐宋帝昺祥興二年﹐是年宋亡。甲申﹐元世祖至元二十一年﹐上距宋亡五年。尙友兩詞並情文慷慨﹐骨榦近蒼。「聞鵑」闋﹐有「少日」﹑「曾聽」﹑「搖落狀心」之句﹐蓋𨿽須溪之子﹐而身丁國變﹐已屆中年。﹝按﹕《須溪詞》《摸魚兒﹟辛巳自壽年五十》句云「渾未定﹐恁兒子門生﹐前度登髙弱。」兒子卽尙友。辛巳前二年爲己卯﹐卽尙友作《元夕詞》之年﹐卽宋亡之年。是年須溪四十八歲。須溪亦有《聞杜鵑詞》﹐調《金縷曲》﹐句云「十八年間來往斷﹐白首人間今古。」自注﹕「予往來秀城十七八年。自己巳夏歸﹐又十六年矣。」己巳後十六年﹐恰是甲申﹐《聞杜鵑詞》當是與尙友同作。是年須溪五十三歲。須溪又有《臨江仙﹟將孫生日賦》云「二十年前此日﹐女兄慶我生兒。」末云「兒童看有子﹐白髮故應衰。」須溪賦是詞時﹐尙友逾弱冠﹐有子矣。「白髮故應衰」﹐猶是始衰者之言。蓋須溪得尙友早﹐父子年歲相差﹐爲數二十彊弱。據詞略可考見者如右。﹞抗志自髙﹐得力庭訓。詩餘二十一闋﹐無隻字涉宦迹。如《踏莎行﹟閒遊》云「血染紅箋﹐淚題錦句。西湖堂憶相思苦。只應幽夢解重來。夢中不識從何去。」《八聲甘州﹟送春》云「春還是﹑多情多恨﹐便不教綠滿洛陽宮。只消得﹑無情風雨﹐斷送悤悤。」樊榭所謂淒惻傷感﹐不忘故國﹐旨在斯乎。彊邨所刻詞成﹐就余商定編目。余謂《養吾齋詩餘》﹐宜纚屬《須溪詞》後﹐不當下儕元人﹐因略抒已意爲之跋﹐冀不拂昔賢之意云爾。」《養吾詩餘》﹐撫時感事﹐淒艷在骨。當時名不甚顯﹐何耶。自昔名父之子﹐擅才藻者﹐往往恃父以傳﹐必其父官位髙。若養吾則爲父所掩者。

○詹天遊詞

元詹天遊﹝玉﹞《送童甕天兵後歸杭齊天樂》云「相逢喚醒京華夢﹐吳塵暗斑吟發。倚擔評花﹐認旗沽酒﹐歷歷行歌奇迹。吹香弄碧。有坡柳風情﹐逋梅月色。畫鼓紅船﹐滿湖春水斷橋客。

當時何限俊侶﹐甚花天月地﹐人被云隔。卻載蒼煙﹐更招白鷺﹐一醉修江又別。今回記得。更折柳穿魚﹐賞梅催雪。如此湖山﹐忍教人更說。」升庵《詞品》謂「此伯顏破杭州之後﹐其詞絕無黍離之感﹐桑梓之悲﹐止以遊樂爲言。宋季士習一至於此。」升庵斯言﹐微特論世少疏﹐卽論詞亦殊未允。當元世祖盛稜震疊﹐文字之獄﹐在所不免﹐第載藉弗詳耳。《鳳林書院艸堂詩餘》無名氏選至元大徳間諸人所作﹐﹝天遊詞錄九首。﹞並皆南宋遺民詞。多淒惻傷感﹐不忘故國﹐而於卷首冠以劉藏春﹑許魯齋二家﹐以文丞相﹑鄧中齋﹑劉須溪三公繼之﹐若故爲之畦町。當時顧忌甚深﹐是書於有所不敢之中﹐僅能存其微旨﹐度亦幾經審愼而後出之。天遊詞歇拍云「如此湖山﹐忍教人更說。」看似平淡﹐卻含有無限悲涼。以此二句結束全詞。可知弄碧吹香﹐無非傷心慘目﹐遊樂云乎哉。曲終奏雅﹐吾謂天遊猶爲敢言。升庵髙明通脫﹐其於昔賢言中之意﹐不耐沈思體會﹐遽爾肆口譏評﹐是亦文人相輕﹐充類至義之盡矣。天遊它詞﹐如《滿江紅﹟詠牡丹》云「何須怪﹑年華都謝﹐更爲誰容。銜盡吳花成鹿苑﹐人間不恨雨知風。便一枝流落到人家﹐淸淚紅。」《一萼紅》云「閒著江湖盡寬﹐誰肯漁蓑。」忠憤至情﹐流溢行間句裏。《三姝媚》云「如此江山﹐應悔卻﹑西湖歌舞。」則尢慨乎言之。升庵涉獵羣籍﹐大都一目十行﹐或並天遊《齊天樂》詞未嘗看到歇拍﹐它詞無論已。其言烏足爲定評也。

○耶律文正鷓鴣天

耶律文正《鷓鴣天》歇拍云「不知何限人間夢﹐並觸沈思到酒邊。」髙渾之至﹐淡而近於穆矣。庶幾合蘇之淸﹑辛之健而一之。

○藏春樂府

曩半塘老人跋《藏春樂府》云「雄廓而不失之傖楚﹐醞藉而不流於側媚。」余嘗懸二語心目中﹐以賞會《藏春詞》。如《木蘭花慢》云「桃花爲春顦顇﹐念劉郎﹑雙鬢也成秋。」《望月婆羅門引》云「望斷碧波煙渚﹐蘋蓼不勝秋。但冥冥天際﹐難識歸舟。」《臨江仙》云「馬頭山色翠相連。不知山下客﹐何日是歸年。」《南鄕子》云「暮雨夜深猶未住﹐芭蕉。殘葉蕭疏不柰敲。」前調云「醉倒不知天早晚﹐云收。花影侵窗月滿樓。」前調云「行人更在靑山外。不許朝朝不上樓。」《鷓鴣天》云「斜陽影裏山偏好﹐獨倚闌干懶下樓。」《踏莎行》云「東風吹徹滿城花﹐無人曾見春來處。」右所摘皆警句﹐以言醞藉﹐近是﹐而雄廓不與焉。《太常引》云「無地覓松筠。看靑艸紅芳斗春。」藏春佐命新朝﹐運籌帷帳﹐致位樞稀﹐乃復作此等感慨旣語﹐何耶﹖《江城子》云「看盡好花春睡穩﹐紅與紫﹐任他開。」則是功成名立後所宜有矣。

○趙晚山桂枝香

趙晚山《桂枝香﹟和詹天遊就訪》云「顦顇江南﹐應念小窗貧女。朱樓十二春無際﹐倚蒼寒﹑淸袖如故。茶香酒熟﹐月明風細﹐試教歌舞。」唐人有《貧女吟》﹐是此詞所本﹐不止少陵「天寒翠袖」也。托旨婉約﹐所謂「妝罷低聲問夫婿﹐畫眉深淺入時無」﹐臨淄《求自試表》﹑昌黎《上宰相書》﹐古今同慨。

○趙晚山曲遊春

趙晚山《曲遊春》云「抖擻人間﹐除離情別恨﹐乾坤餘幾。」苦語﹐亦豪語。

○張蛻巖最髙樓

張蛻巖《最髙樓﹟爲山邨仇先生壽》﹐後段云「喜女嫁男婚今已畢。便束帛安車那肯出。無一事﹐掛閒身。西湖鷗鷺長爲侶﹐北山猿鶴莫移文。願年年﹑湯餅會﹐樂情親。」山邨仕元﹐非其本意﹐乃部使者彊迫之。卽碧山亦當如是。

○秋澗樂府

秋澗樂府﹐《鷓鴣天﹟贈馭說髙秀英》云「短短羅袿淡淡妝。拂開紅袖便當場。掩翻歌扇珠成串。吹落談霏玉有香。

由漢魏﹐到隋唐。誰教若輩管興亡。百年總是逢場戲﹐拍板門錘未易當。」「馭說」卽說書﹐此詞淸渾超逸﹐近兩宋風格。

○王淸惠詞

宋昭容王淸惠北行﹐題壁《滿江紅》云「願嫦娥﹑相顧肯從容﹐隨圓缺。」文丞相讀至此句﹐嘆曰「惜哉。夫人於此少商量矣。」趙文敏《木蘭花慢﹟和李篔房韻》云「但願朱顏長在﹐任它花落花開。」言爲心聲﹐是亦「隨圓缺」之說矣。《麓堂詩話》載其豀上詩句「錦纜牙檣非昨夢﹐鳳笙龍管是誰家」﹐則何感愴乃爾。所謂非無萌蘗之生焉。

○劉文靖詞朴厚

余徧閱元人詞﹐最服膺劉文靖﹐以謂元之蘇文忠可也。文忠詞﹐以才情博大勝。文靖以性情朴厚勝。其《菩薩蠻﹟王利夫壽》云「吾鄕先友今誰健﹖西鄰王老時相見。每見憶先公﹐﹝「憶」一本作「說」﹐細審之﹐似不如「憶」字﹐與下句尢貫合。﹞音容在眼中。今朝故人子。爲壽無多事。惟願歲常丰。年年社酒同。」此余尢爲心折者也。自餘如前調《飲山亭感舊》云「種花人去花應道。花枝正好人先老。一笑問花枝。花枝得幾時。

人生行樂耳。今古都如此。急欲臥莓苔。前邨酒未來。」《淸平樂》云「靑天仰面。臥看浮雲捲。蒼狗白衣千萬變。都被幽人窺見。

偶然夢見華胥。覺來花影扶疏。窗下魯論誰誦﹐呼來共詠舞雩。」前調《飲山亭畱宿》云「山翁醉也。欲返黃茅舍。醉裏忽聞畱我者。說道羣花未謝。

脫巾就臥松龕。覺來詩思方酣。欲藉白雲爲墨﹐淋漓灑徧晴嵐。」前調《賀雨》雲﹕「雨靖簫鼓。四野歡聲舉。平昔飲山今飲雨。來就老農歌舞。

半生負郭無田。寸心萬國丰年。誰識山翁樂處﹐野花嗁鳥欣然。」前調《圍棋》云「棋聲淸美。盤礡靑松底。門外行人遙指示。好个爛柯仙子。

輸贏都付欣然。興闌依舊髙眠。山鳥山花相語﹐翁心不在棋邊。」《人月圓》云「自從謝病修花史﹐天意不容閒。今年新授﹐平章﹝原誤作「意」﹞風月﹐檢校雲山。

門前報導﹐曲生來謁﹐子墨相看。先生正爾﹐天張翠蓋﹐山擁雲鬟。」前調云「茫茫大塊洪鑪裏﹐何物不寒灰。古今多少﹐荒煙廢壘﹐老樹遺臺。

太山如礪﹐黃河如帶﹐等是塵埃。不須更嘆﹐花開花落﹐春去春來。」《西江月﹟山亭畱飲》云「看竹何須問主﹐尋邨遙認松蘿。小車到處是行窩。門外雲山屬我。

張叟﹝月葛﹞醅藏久﹐王家紅藥開多。相畱一醉意如何。老子掀髯曰可。」《玉樓春》云「西山不似龐公傲。城府有樓山便到。欲將華發染晴嵐﹐千里靑靑濃可掃。

人言華發因愁早。勸我消愁惟酒好。夜來一飲盡千鐘﹐今日醒來依舊老。」《南鄕子﹟張彥通壽》云「窗下絡車聲。窗畔兒童課六經。自種墻東新菜莢﹐靑靑。隨分杯盤老幼情。

千古董生行。雞犬升平畫不成。應笑東家劉季子﹐無能。縱飲狂歌不治生。」《鵲橋仙》云「悠悠萬古。茫茫天宇。自笑平生豪舉。元龍盡意臥牀髙﹐渾占得﹑乾坤幾許。

公家租賦。私家雞黍。學種東臯煙雨。有時抱膝看靑山﹐卻不是﹑髙吟梁父。」《玉漏遲﹟泛舟東溪》﹐云「故園平似掌。人生何必﹐武陵溪上。三尺蓑衣﹐遮斷紅塵千丈。不學東山髙臥﹐也不似﹑鹿門長往。君試望。遠山顰處﹐白雲無恙。

自唱。一曲漁歌﹐當無復當年﹐缺壺悲壯。老境羲皇﹐換盡平生豪爽。天設四時佳興﹐要畱待﹑幽人淸賞。花又放。滿意一篙春浪。」《念奴嬌﹟憶仲良》云「中原形勢東南壯﹐夢裏譙城秋色。萬水千山收拾就﹐一片空梁落月。煙雨松揪﹐風塵淚眼﹐滴盡靑靑血。平生不信﹐人閒更有離別。

舊約把臂燕然﹐乘槎天上﹐曾對河山說。前日後期今日近﹐悵望轉添愁絕。雙闕紅雲﹐三江白浪﹐應負肝腸鐵。舊遊新恨﹐一生都付長鋏。」如右各闋﹐寓騷雅於衝夷﹐足穠郁於平淡﹐讀之如飲醇醪﹐如鑑古錦。涵詠而翫索之﹐於性靈懷抱﹐胥有裨益。備錄之﹐不覺其贅也。王半塘云「《樵庵詞》朴厚深醇中有眞趣洋溢﹐是性情語﹐無道學气。」

○天籟詞用坡公句

《天籟詞》《永遇樂﹟同李景安遊西湖》云「靑衫盡付﹐蒙蒙雨濕﹐更著小蠻鍼綫。」用坡公《靑玉案》句「春衫猶是﹐小蠻鍼綫﹐曾濕西湖雨」。而太素語特傷心。其言外之意﹐𨿽形骸可土木﹐何有於小蠻鍼綫之靑衫。以坡公之「瓊樓玉宇﹐髙處不勝寒」比之﹐猶死別之與生離也。

○彭巽吾元夕詞

彭巽吾《漢宮春﹟元夕》云「夜來風雨﹐搖得楊柳黃深。」此等句便是元詞﹐去南渡諸賢遠矣。

○羅壺秋禁釀詞

羅壺秋《木蘭花慢﹟禁釀》云「漢家糜粟詔﹐將不醉﹑飽生靈。」語極莊﹐卻極謔。《菩薩蠻慢》云「悵別後﹑屏掩吳山﹐便樓燕月寒﹐鬢蟬云委。錦字無憑﹐付銀燭﹑盡燒千紙。」十二分決絕﹐卻十二分纏綿﹐詞人之筆﹐如是如是。

○李梅溪六幺令

《六幺令》調情娟倩﹐如髫年碧玉﹐凝睇含顰﹐讀之令人悵惘。李梅溪《京中淸明》云「淡煙疏雨﹐香徑渺嗁鴂。新晴畫簾閒捲﹐燕外寒猶力。依約天涯芳艸﹐染得春風碧。人間陳迹。斜陽千古﹐幾縷遊絲趁飛蝶。

誰向尊前起舞﹑又覺春如客。翠袖折取嫣紅﹐笑與簪華發。回首靑山一點﹐檐外寒云疊。梨花淡白﹐柳花飛絮﹐夢繞闌干一株雪。」此詞語淡態濃﹐筆畱神往。初春早花﹐方其韶令﹐庶幾不負此調。

○趙靑山望海潮

「舊話不堪長」﹐趙靑山《望海潮》句。葉「長」字雋。儻易爲「詳」﹐則尋常﹐無韻致矣。可悟用字之法。

○劉起潛菩薩蠻

劉起潛《菩薩蠻﹟和詹天遊》云「故園靑艸依然綠。故宮廢址空喬木。狐兔穴巖城。悠悠萬感生。

胡笳吹漢月。北語南人說。紅紫鬧東風。湖山一夢中。」僅四十許字﹐而麥秀黍離之感﹐流溢行閒。所謂滿心而發﹐頗似包舉一長調於小令中。與天遊《齊天樂﹟贈童甕天兵後歸杭》闋﹐各極慨慷低徊之致。

○陸子方墻東詩餘

陸子方《墻東詩餘》《點絳唇﹟情景》四首﹐其一云「玉體纖柔﹐照人滴滴嬌波澑。塡詞未就。遲卻窗前繡。」情景之佳﹐殆無逾此。《墻東類稿》《妾陳氏墓志銘略》云「妾陳氏﹐曁陽悟空鎭人。生而秀慧。裏之豪彊委禽焉。父靳不與。曰﹕『吾女當擇才人事之。』父與餘外氏同裏閈﹐往來識余﹐遂與歸焉。餘閒居八年﹐素不事生業﹐左右散去略盡﹐陳獨侍余無倦色。性警悟﹐頗涉文學。壬午春歸寗﹐父欲奪其志﹐輒誓不許。曰﹕吾死陸氏矣。趨之而歸。感微疾﹐臥經旬﹐容止不類病人。索《坡集》閱之﹐一夕而卒。年二十有七。」子方《點絳唇》詞﹐疑卽爲陳氏作。陳涉文學﹐故能塡詞。子方詞其二云「齊眉相守。願得從今後。」其四云「白頭相守。破鏡重圓後。」略與歸寗趨歸情事相合。

○姚牧庵詞

姚牧庵文章郢匠﹐餘事塡詞。《菩薩蠻﹟中秋夜雨》雲﹕「素娥會把詩人調。衰顏不值圓蟾照。」此題作者夥矣﹐「衰顏」句未經人道。《浪淘沙﹟余年七十洪山僧相過言別公十餘年面頰益紅潤賦此曉之》云「桃花初也笑春風。及到離披將謝日﹐顏色逾紅。」桃花將謝更紅﹐經此詞道破﹐思之信然。體物工細乃爾。

○顏吟竹詞

顏吟竹﹐南渡遺老﹐與須溪翁唱酬﹐蓋气類之感也。《菩薩蠻》云「江南古佳麗。只綰年時髻。信手綰將成。從吾懶學人。」此老倔︹﹐乃不肯作時世妝者。《浣溪沙》云「天上人閒花事苦﹐鏡中翠壓四山低。又成春過據鶯嗁。」「據」字未經他人如此用過。

○劉鼎玉詞

劉鼎玉《少年遊﹟詠棋》句「意重子聲遲」﹐五字凝煉﹐如聞子著楸枰聲。《蝶戀花﹟送春》云「只道送春無送處。山花落得紅成路。」則尢信手拈來﹐自成妙諦。以松秀二字評之﹐宜。

○元詩餘

《鳳林書院名儒艸堂詩餘》﹐𨿽錄於元代﹐猶是南宋遺民﹐寄托遙深﹐音節激楚。厲太鴻比諸淸湘瑤瑟。秦惇夫所云「標放言之致則愴怏而難懷﹐寄獨往之思又郁伊而易感也。」段宏章《洞仙歌﹟詠荼蘼》云「一庭晴雪﹐了東風孤注。睡起濃香占窗戶。對翠蛟盤雨﹐白鳳迎風﹐知誰見﹐愁與飛紅流處。

想飛瓊弄玉﹐共駕蒼煙﹐欲向人閒挽春住。淸淚滿檀心﹐如此江山﹐都付與﹑斜陽杜宇。是曾約梅花帶春來﹐又自趁梨花﹐送春歸去。」起調以前人「開到荼蘼花事了」詩意爲故國銅駝之感。「睡起」句言南宋湖山歌舞﹐皆在睡夢中﹐卽南唐史﹝原誤作「宋」﹞虛白所謂「風雨揭卻屋﹐渾家醉未知」也。「翠蛟白鳳」是畱夢炎一輩。「飛瓊弄玉」﹐是信國文公及其以次諸賢。「淸淚滿擅心」﹐新亭之淚也。歇拍云云﹐不揮返日之戈﹐翻落下井之石﹐爲新朝而推刃故國者﹐方自詡爲識時豪傑。哀莫大於心死﹐讀先生此詞﹐猶有天良觸發否乎﹖詞能爲悱惻﹐而不能爲激昂。蓋當是時﹐南宋無復中興之望。餘生薇葛﹐歌嘯都非。我安適歸﹐忍與終古。安得「瓊樓玉宇」﹐無恙髙寒﹐又安得尺寸漧淨土﹐著我鐵撥銅琶﹐唱「大江東去」耶。

○曾允元水龍吟

作慢詞起處﹐必須籠罩全闋。近人輒作景語徐引﹐乃至意淺筆弱﹐非法甚矣。元曾允元爲《艸堂詩餘》之殿。其《水龍吟﹟春夢》起調云「日髙深院無人﹐楊花撲帳春云暖。」從題前攝起題神。已下逐層意境﹐自能迆邐入勝。其過拍云「盡雲山煙水﹐柔情一縷﹐又暗逐﹑金鞍遠。」尢極遠離惝怳﹐非霧非花之妙。

○曾鷗江點絳唇

曾鷗江《點絳唇》後段云「來是春初﹐去是春將老。長亭道。一般芳艸。只有歸時好。」看似毫不喫力﹐政恐南北宋名家未易道得。所謂自然從追琢中出也。

○益齋長短句

李齊賢字仲思﹐遼時髙麗國人﹐有《益齋長短句》。《鷓鴣天》云「飲中妙訣人如問﹐會得吹笙便可工。」宋諺謂「吹笙」爲「竊嘗」。《蘆川詞》《浣溪沙》序云「範才元自釀﹐色香玉如﹐直與綠萼梅同調﹐宛然京洛風味也。因名曰萼綠春﹐且作一首。諺以『竊嘗』爲『吹笙』云。」詞後段「竹葉傳杯驚老眼﹐松醪題賦倒綸巾。須防銀字暖朱唇。」「竊嘗」﹐嘗酒也﹐故末句云云。仲思居中國久﹐詞用當時諺語﹐略與張仲宗意同﹐資諧笑云爾。《織余瑣述》云「樂器竹制者惟笙﹐用吸气吸之﹐恆輕﹐故以諭『竊嘗』。」

○益齋詞不愧名家

《益齋詞》《太常引﹟暮行》云「燈火小於螢。人不見﹑苔扉半扃。」《人月圓﹟馬嵬效吳彥髙》云「小顰中有﹐漁陽胡馬﹐驚破霓裳。」《菩薩蠻﹟舟次靑神》云「夜深篷底宿。暗浪鳴琴築。」《巫山一段雲﹟山市晴嵐》云「隔溪何處鷓鴣鳴。云日翳還明。」前調《黃橋晚照》云「夕陽行路卻回頭。紅樹五陵秋。」此等句﹐置之兩宋名家詞中﹐亦庶幾無愧色。

○益齋詞寫景極工

《益齋詞》寫景極工。《巫山一段雲﹗遠浦歸帆》云「雲帆片片趁風開。遠映碧山來。」筆姿靈活﹐得帆隨湘轉之妙。《北山煙雨》雲﹕「巖樹濃凝翠。溪花亂泛紅。斷虹殘照有無中。一鳥沒長空。」「濃凝」「亂泛」﹐疊韻對雙聲﹐與史邦卿「因風飛絮﹐照花斜陽」句同﹐益齋乃無心巧合耳。

○劉雲閒詞

劉雲閒《虞美人﹟春殘念遠》云「子規解勸春歸去。春亦無心住。」下句淡而松﹐卻未易道得。並上句「解勸」「解」字﹐亦爲之有精神。竊謂詞學自宋迄元﹐乃至雲閒等輩﹐淸妍婉潤﹐未墜方雅之遺。亦猶書法自六朝迄唐﹐至褚登善﹑徐季海輩﹐餘韻猶存﹐風格毋容稍降矣。設令元賢繼起者﹐不爲詞變爲曲﹐風會所轉移﹐俾肆力於椅聲﹐以語南渡名家﹐何遽多讓。雲閒輩所詣止此﹐豈曰其才限之耶。

○周梅心禁酒詞

周梅心《鷓鴣天﹟爲禁酒作》云「曾唱陽關送客時。臨歧借酒話分離。如何酒被多情苦。卻唱陽關去別伊。」句中有韻﹐能使無情有情﹐且若有甚深之情。是深於情﹑工於言情者﹐由意境醞釀得來﹐非小慧爲詞之比。

○王山樵阮郎歸

王山樵《阮郎歸》云「別時言語總傷心。何曾一字眞。」前人或摘爲警句。余嫌其說得太盡﹐且心﹑眞非韻。

○蕭漢傑菩薩蠻

蕭漢傑《菩薩蠻﹟春雨》雲﹕「今夜欠添衣。那人知不知。」國朝郭麐《浪淘沙》云「夾衣剛換又增綿。只是別來珍重意﹐不爲春寒。」何嘗不婉麗可喜。古今人不相及﹐當於此等句參之。

○蕭吟所浪淘沙

蕭吟所《浪淘沙﹟中秋雨》雲﹕「貧得今年無月看﹐畱滯江城。」貧字入詞夥矣﹐未有更新於此者。無月非貧者所獨﹐卽亦何加於貧。所謂愈無理愈佳。詞中固有此一境。惟此等句以肆口而成爲佳。若有意爲之﹐則纖矣。《菩薩蠻﹟春雨》雲﹕「煙雨濕闌干。杏花驚蟄寒。」「驚蟄」入詞﹐僅見﹐而句乃特韻。

○彭會心念奴嬌

彭會心《念奴嬌﹟秋日牡丹》云「鶯燕無情庭院悄﹐愁滿闌干苔積。宮錦尊前﹐霓裳月下﹐夢亦無消息。」詞旨淒絕。仿佛貞元朝士﹐白髮重來﹐上陽宮人﹐靑燈擁髻。

○彭會心拜星月慢

彭會心《拜星月慢﹟祠壁宮姬控弦可念》末段云「多生不得丹靑意﹐重來又﹑花鎖長門閉。到夜永﹑笙鶴歸時﹐月明天似水。」去路縹緲中仍收束完密﹐神不外散﹐是爲斵輪手。世之以空泛寫景語爲「江上峯靑」者﹐直未諭个中甘苦也。

○虞道園風入松

虞道園《風入松﹟寄柯敬仲》「畫堂紅袖倚淸酣」闋歇拍「報導先生歸也﹐杏花春雨江南」云云。此詞當時傳唱甚盛。宋兪國寶「一春長費賞花錢」闋﹐體格於虞詞爲近﹐鮮翠流麗而已﹐亦復膾炙人口。此文字所以貴入時也。道園別有此調《爲莆田壽》云「頻年淸夜肯相過。春碧捲紅蠃。畫檐幾度徘徊月﹐梁園迥﹑無復鳴珂。門外雪深三尺。窗中翠淺雙蛾。

舊家丹荔錦交柯。新玉紫峯駝。長安日近天涯遠﹐行雲夢﹑不到江波。欲度新詞爲壽﹐先生待教誰歌。」此詞意境較沈淡﹐便不如前詞悅人口耳﹐柰何。

○宋顯夫賀新涼

宋顯夫《賀新涼﹟除復聽雨軒》云「暗度松筠時淅瀝﹐恍吳娃﹑暱枕傳私語。」昔賢聽雨詞夥矣﹐此意未經道過。《菩薩蠻﹟丹陽道中》云「何處最多情﹐練湖秋水明。」視楊升庵「塘水初澄似玉容」句﹐微妙略同﹐而超逸過之。非慧心絕世﹐曷克領會到此。《虞美人﹟雨中觀梅》云「玉人誰使似冰肌。酒罷歌闌﹐一晌又相思。」句亦淸麗絕倫。

○邵詞脫化韓詩

韓致堯詩「樹頭蜂抱花顎落﹐池面魚吹柳絮行」﹐邵復孺詞「魚吹翠浪柳花行」﹐由韓詩脫化耶。抑與韓闇合耶﹖劉桂隱《滿庭芳﹟賦萍》云「乳鴛行破﹐一瞬淪漪。」非胸次無一點塵﹐此景未易會得。靜深中生明妙矣。邵句小而不纖﹐最有生气﹐卻稍不逮。桂隱近於精詣入神。

○許有壬圭塘樂府

許文忠﹝有壬﹞《圭塘樂府》﹐元詞中上駟也。《沁園春》云「看平湖秋碧﹐淨隨天去。亂峯煙翠﹐飛入窗來。」又云「且淸尊素瑟﹐半庭花影。芒鞋竹杖﹐十里松陰。」又云「愛朔云邊雪﹐一聲寒角。平沙細艸﹐幾點飛鴻。」以景勝也。《木蘭花慢》云「扁舟采菱歌斷﹐但一泓寒碧畫橋平。」《水龍吟﹟過黃河》云「鼓枻茫茫萬里﹐棹歌聲﹐響凝空碧。」《滿江紅》云「木落霜淸﹐水底見﹑金陵城郭。」《石州慢》云「畫出斷腸時﹐滿斜陽煙樹。」以境勝也。《水龍吟﹟題賈氏白雲樓》云「本是無心﹐寗知下士﹐有人延佇。」《鵲橋仙》云「長安多少曉雞聲﹐管不到﹑江南春睡。」《南鄕子》云「回首林慮千萬丈。嶙峋。不效修蛾一點顰。」《滿江紅﹟次李沁州韻》云「有一官更比在家時﹐添幽寂。」《賀新郎﹟南城懷古》云「野水芙蓉香寂寞﹐猶似當年怨女。」《浣溪沙》云「閒人庭院甚宜苔。」《沁園春》云「神仙遠﹐有桃花流水﹐便到天臺。」以意勝也。《水調歌頭﹟卽席贈髙辛甫》云「浩蕩雲山煙水﹐寥落晨星霜木﹐如子已無多。」以度勝也。

○蛻巗摸魚兒

《蛻巗詞》《摸魚兒﹟王季境湖亭蓮花中雙頭一枝邀予同賞而爲人折去季境悵然請賦》云「吳娃小艇應偸采﹐一道綠萍猶碎。」《掃花遊﹟落紅》云「一簾晝永。綠陰陰尙有﹐絳趺痕凝。」並是眞實情景﹐寓於忘言之頃﹐至靜之中。非胸中無一點塵﹐未易領會得到。蛻翁筆能達出。新而不纖﹐𨿽淺語﹐卻有深致。倚聲家於小處規橅古人﹐此等句卽金鍼之度矣。

○袁靜春燭影搖紅

袁靜春《燭影搖紅》云「鳳釵頻誤踏靑期﹐寂寞墻陰冷。」下句略不刷色﹐卻境靜而有韻。《臺城路》云「但詩惱東陽﹐病添中散。」淸姒喜其屬對穩稱。

○張埜夫淸平樂

張埜夫《古山樂府》《淸平樂﹟春寒》云「韶光已近春分。小桃猶掯霜痕。」「掯」猶言不放也。與「餘寒猶勒一分花」之「勒」略同。「掯」字入詞僅見。

○張埜夫滿江紅

古山《滿江紅》云「七碗波濤翻白雪﹐一枰冰雹消長日。」《水龍吟》云「茶甌雪捲﹐紋楸雹響﹐醉魂初醒。」以冰雹形容棋聲之淸脆﹐頗得其似。曩余有句云「雪聲淸似美人琴。」蓋《爾雅》所雲霄雪也。

○張埜夫太常引

壽詞難得佳句﹐尢易入俗。古山《太常引﹟壽髙丞相自上都分省回》云「報國與憂時。怎瞞得﹑星星鬢絲。」《水龍吟﹟爲何相壽》云「要年年霖雨﹐變爲醇酎﹐共蒼生醉。」此等句渾雅而近朴厚﹐𨿽壽詞亦可存。

○倪雲林太常引

倪雲林《太常引﹟壽彜齋》云「柳陰濯足水侵磯。香度野薔薇。芳艸綠萋萋。問何事﹑王孫未歸。

一壺濁酒﹐一聲淸唱﹐簾幕燕雙飛。風暖試輕衣。介眉壽﹑遙瞻翠微。」壽詞如此著筆﹐脫然畦封﹐方雅超逸﹐「壽」字只於結處一點﹐可以爲法。

○顧仲瑛靑玉案

顧仲瑛《靑玉案》過拍云「晴日朝來升屋角。樹頭幽鳥﹐對調新語﹐語罷雙飛卻。」眼前景物﹐涉筆成趣﹐猶在宋人範圍之中。歇拍「可恨在狂風空自惡。曉來一陣﹐晚來一陣﹐難道都吹落」云云﹐卽墮元詞藩籬。再稍纖弱﹐卽成曲矣。元明人詞﹐亦復不無可采﹐視抉擇何如耳。

○蕭東父齊天樂

蕭東父《齊天樂》云「軟玉分裯﹐膩云侵枕﹐猶憶噴蘭低語。」稼艷極矣﹐卻不墮惡趣。下云「如今最苦。甚怕見燈昏﹐夢遊間阻。」極合疏密相閒之法。

○趙待制燭影搖紅

《淸眞詞》「最苦夢魂﹐今宵不到伊行」﹐「天便教人﹐霎時相見何妨」等句﹐愈質愈厚。趙待制《燭影搖紅》云「莫恨藍橋路遠﹐有心時﹑終須再見。」略得其似。待制詞以婉麗勝﹐似此句不能有二也。

○趙待制蝶戀花

趙待制《蝶戀花》云「別久嗁多音信少。應是嬌波﹐不似當年好。」《人月圓》云「別時猶記﹐眸盈秋水﹐淚濕春羅。」並從秦淮海「也應似舊﹐盈盈秋水﹐淡淡春山」句也﹐可謂善於變化。

○貞素齋詞

元舒道原﹝頔﹞﹐官臺州學正﹐所著《貞素齋詞》。《小重山﹟端午》云「碧艾香蒲處處忙。論證家兒共女﹑慶端陽。細纏五色臂絲長。空惆悵﹐誰復弔沅湘。

往事莫論量。千年忠義气﹐日星光。離騷讀罷總堪傷。無人解﹐樹轉午陰涼。」又有詩云「湖海半生客﹐乾坤一布衣。義哉周伯叔﹐飽食首陽薇。」其寄托如此。其弟士謙﹝遜﹞著《可庵詩餘》。《木蘭花慢﹟壽貞素兄》云「回頭十年如夢﹐看園花﹑灼灼幾春妍。爭似蒼蒼松柏﹐歲寒同保貞堅。」二舒蓋元室遺臣抗節不仕者。伏讀《四庫書目》舒頔《貞素齋集提要》﹕「《貞素齋集》八卷﹐元舒頔撰。頔字道原﹐績溪人。至元丁丑﹐江東憲使﹐辟爲貴池教諭。秩滿調丹徒。至正庚寅﹐轉臺州路學正。以道梗不赴。歸隱山中。明興﹐屢召不出。名所居曰貞素齋﹐著自守之志也。所著有《古淡稿》《華陽集》﹐今皆不傳。此本乃嘉靖中其曾孫旭﹑玄孫孔昭等所輯﹐績溪知縣遂寗趙春所刊。其文章頗有法律﹐詩則縱橫排宕﹐不尙纖巧織組之習。七言古體﹐尢爲擅場。卷首有頔自序及自作小傳﹐均以陶潛自比﹐而其文乃多公頌明功徳。蓋元綱失馭﹐海水羣飛﹐有徳者興﹐人歸天與﹐原無所容其怨尢。特遺老孤臣﹐義存故主﹐自抱其區區之志耳。頔不忘舊國之恩﹐爲出處之正。不掩新朝之美﹐亦是非之公﹐固未可與《劇秦美新》一例而論也。」云云。竊謂提要之作﹐時代距國初未遠。以獎許舒頔之言爲向化輸誠者勸。其實如頔其人﹐對於新朝歌功誦徳﹐殊可不必。亦如元遺山入元初﹐其心何嘗不可大白於天下。惟是寄書耶律﹐薦舉人材﹐亦復蛇足。凡此誠不足爲盛徳累﹐竊意不如並此而無之。萬尢一後人援以自解﹐乃至變本加厲﹐詎非二公之遺憾哉。

○龜巢老人詞

龜巢老人詞﹐《賀聖朝﹟和馬公振畱別》云「如今相見﹐衰顏醉酒﹐似經霜紅樹。」衰老亂離之感﹐言之蘊藉乃爾﹐令人消魂欲絕。

○邱長春磻溪詞

邱長春《磻溪詞》﹐十九作道家語﹐亦有精警淸切之句。《無俗念﹟枰棋》云「初似海上江邊﹐三三五五﹐亂鶴羣鴉出。打節衝關成陣勢﹐錯雜蛟龍蟠屈。」前調《月》云「露結霜凝﹐金華玉潤﹐澹蕩何飄逸。」其形容棋勢﹐如見開奩落子時。澹蕩飄逸﹐尢能寫出月之神韻。向來賦此二題者﹐殆未曾有。

●卷四

○意內言外

意內言外﹐詞家之恆言也。《韻會舉要》引《說文》作「音內言外」﹐當是所見宋本如是。以訓詩詞之詞﹐於誼殊優。凡物在內者恆先﹐在外者恆後。詞必先有調﹐而後以詞塡之。調卽音也。亦有自度腔者﹐先隨意爲長短句﹐後勰以律。然律不外正宮﹑側商等名﹐則亦先有而在內者也。凡人聞歌詞﹐接於耳﹐卽知其言。至其調或宮或商﹐則必審辧而始知。是其在內之徵也。惟其在內而難知﹐故古云知音者希也。

○唐詞三首

唐人詞三首﹐永觀堂爲余書扇頭。《望江南》云「天上月﹐遙望似一團銀。夜久更闌風漸緊﹐以﹝原注﹕爲。﹞奴吹散月邊云。照見附﹝原注﹕負。﹞心人。」前調云「五梁臺上月﹐一片玉無暇﹝原注﹕瑕。﹞。以裏﹝原注﹕迆邐。﹞看歸西�去﹐橫云出來不敢遮。靉叇繞天涯。」《菩薩蠻》云「自從宇宙光戈戟。狼煙處處獯天黑。早晚豎金騅。休磨戰馬蹄。

渺渺三江小﹝原注﹕水。﹞。半是�﹝原注﹕不易辧﹐似儒字。﹞生類﹝原注﹕淚。﹞。老尙逐今財。問龍門﹑何日開。」並識云「詞三闋﹐書於唐本《春秋後語》紙背﹐今藏上虞羅氏。《樂府雜錄》云﹕『《望江南》始自朱巖李太尉鎭浙西日﹐爲亡伎謝秋娘所譔。』」《杜陽雜編》亦云﹕《菩薩蠻》乃宣宗大中初所制。明胡元瑞《筆叢》據之﹐《太白集》中《菩薩蠻》四詞爲僞作。然崔令欽《教坊記》末﹐所載教坊曲名三百六十五中﹐已有此二調。崔令欽見《唐書﹟宰相世系表》﹐乃隋恆農太守宣度之五世孫﹐是其人當在睿﹑元二宗之世。其書紀事﹐訖於開元﹐亦足略推其時代。據此﹐則《望江南》《菩薩蠻》皆開元教坊舊曲。此詞寫於咸通間﹐距李贊皇鎭浙西時二十餘年﹐距大中末不過數年﹐而惇煌邊地已行此二調﹐益知段安節與蘇鶚之說﹐非實錄也。《蕙風詞隱》曰﹕胡元瑞斥太白《菩薩蠻》四詞爲僞作﹐姑勿與辧。試問此僞詞孰能作﹐孰敢作者。未必兩宋名家克辦。元瑞好駁升庵﹐此等冒昧之談﹐乃與升庵如驂之靳﹐何耶﹖

○顧卞詞

《全芳備祖》﹐顧卞《詠虞美人艸》﹐調《虞美人》云「帳前艸艸軍情變。月下旌旗亂。褫衣推枕惜離情。遠風吹下楚歌聲。月三更。

撫鞍欲上重相顧。艷態花無主。手中蓮萼凜秋霜。九泉歸路是仙鄕。恨茫茫。」此詞見《碧雞漫志》﹝字句小異﹞﹐不具作者姓名。《花艸粹編》署無名氏。苟無肥遁箸錄﹐則顧卞姓名失傳矣。卞唐人﹐抑北宋人﹐俟考。

○花間集注

《逸老堂詩話》《花間集》詞﹕「一方卵色楚南天」注﹕「以卵爲泖﹐非也。」《花間集》注﹐未之前聞。兪子客所引﹐作者誰氏不可考。﹝按﹕《逸老堂詩話》所引《花間集注》﹐見宋晁謙之本及明陸元大覆刻本《花間集》。﹞

○薛昭蘊詠櫻花

中國櫻花不繁而實。日本櫻花繁而不實。薛昭蘊詞《離別難》云「搖袖立。春風急。櫻花楊柳雨淒淒。」此中國櫻花也。入詞殆自此始。此花以不繁﹐故益見娟倩。日本櫻花惟綠者最佳。其紅者或繁密至八重﹐淸气反爲所掩。惟是气象華貴﹐宜彼都花王奉之。

○花蕊夫人詞

《聞見近錄》﹕「金城夫人得幸太祖﹐頗恃寵。一日﹐宴射後苑﹐上酌巨觥以勸太宗。太宗顧庭下曰﹕『金城夫人親折此花來﹐乃飲。』上遂命之。太宗引射殺之。」《鐵圍山叢談》亦載此事﹐訛金城作花蕊﹐遂蒙不白之冤矣。余嘗謂花蕊才調冠時﹐非尋常不櫛者流﹐必無降志辱身之事。被虜北行﹐制《采桑子》詞﹐題葭萌驛壁云「初離蜀道心將碎。離恨綿綿。春日如年。馬上時時聞杜鵑。」甫就前段﹐而爲軍騎促行。後有無賴子足成之云「三千宮女蓮﹝按﹕「蓮」應作「皆」。﹞花貌﹐妾最嬋娟。此去朝天。只恐君王恩愛偏。」《太平淸話》謂花蕊至宋﹐尙有「十四萬人齊解甲﹐更無一个是男兒」之句﹐豈有隨昶行而書此敗節之語。此詞後段﹐決非花蕊手筆﹐稍涉倚聲者﹑能辧之。按《郡齋讀書志》云「花蕊夫人俘輸織室﹐以罪賜死。」烏得有宋宮寵幸事。鄕於《近錄》《叢談》所記互異﹐未定孰是孰非。及證以晁氏之說﹐始決知誤在《叢談》。而《采桑子》後段之誣﹐尢不辧自明﹐而花蕊之冤雪矣。晉王射殺花蕊夫人事﹐李日華《紫桃軒又綴》謂是「閩人之女﹐南唐李煜選入宮。煜降﹐宋祖嬖之」云云。此又一說。據此則亦必非作宮詞之花蕊夫人也。

○劉吉甫滿庭芳

《陽春白雪》﹐劉吉甫﹝頡﹞《滿庭芳》云「鶯老梅黃﹐水寒煙淡﹐斷香誰與添溫。寶初上﹐花影伴芳尊。細細輕簾半捲﹐馮闌對﹑山色黃昏。人千里﹐小樓幽艸﹐何處夢王孫。

十年羈旅興﹐舟前水驛﹐馬上煙邨。記小亭香墨﹐題恨猶存。幾夜江湖舊夢﹐空淒怨﹑多少銷魂。歸鴉被﹑角聲驚起﹐微雨暗重門。」趙立之云「此詞宛有淮海風味﹐惜不名世。」陶氏《詞綜補遺》﹐劉頡一家﹐卽據《陽春白雪》采錄。小傳云「字吉甫。《宋詩紀事》﹐吉甫入元佑黨籍。」陶又按﹕「《臨漢隱居詩話》﹐載楊文公《談苑》言﹐本朝武人多能詩。劉吉甫云﹕『一箭不中鵠﹐五湖歸釣魚。』大年稱其豪。據此﹐則吉甫曾官武職」云云。是合作《滿庭芳》詞之劉頡﹑入元佑黨籍之劉吉甫﹑官武職而能詩之劉吉甫爲一人矣。考《元佑黨籍碑》﹕余官一百七十七人﹐劉吉甫次九十三。武臣二十五人﹐無劉吉甫名。元佑黨人傳﹕劉吉甫﹐元符中累官承務郎致仕。坐元符末應詔上書﹐言多詆譏﹐降官﹐責遠小處監當。崇寧三年入黨籍邪上第八人﹝原注﹕據《宋史紀事本末》﹞。夫入黨籍之劉吉甫﹐旣碻然非武職矣。其官承務郎﹐乃在元符中。考《宋史﹟楊億傳》﹐億卒於天禧四年﹐下距元符元年﹐凡七十八年。彼楊文公者﹐安得預見劉吉甫之詩而稱之乎。可知官武職而能詩之劉吉甫﹐必非入元佑黨籍之劉吉甫矣。而此二人者﹐又皆非作《滿庭芳》詞之劉吉甫。何也﹖彼固名頡字吉甫﹐非名吉甫也。《元佑黨籍碑》斷無書字不書名之例。《楊文公談苑》﹐本朝武人多能詩句下劉吉甫云句上﹐有若曹翰句「曾經國難穿金甲﹐不爲家貧賣寶刀」云云。陶案語略而弗具耳。楊於曹旣稱名﹐詎於劉獨稱字。彼二人皆名吉甫﹐於名頡者奚與焉﹖陳藏一《話腴》云「郴之桂陽縣東﹐有廟曰九江王﹐所祀之思﹐乃英布﹑吳芮﹑共敖也。紹興間﹐劉頡爲守。乃謂九江王項羽所僞封。芮﹑敖追義帝﹐而布殺之。放弒之賊﹐豈容廟食﹐遂毀之。」此爲郴州守之劉頡﹐其卽作《滿庭芳》之劉頡乎。仍未敢據以實小傳也。細審《滿庭芳》詞﹐風格亦於南宋爲近。

○初寮詞

毛子晉跋《初寮詞》云「履道由東觀入掖垣﹐由烏府至鰲禁﹐皆天下第一。或謂其受知於蔡元長﹐密薦於上﹐故恩遇如此。」又云「或云﹕初爲東坡門下士﹐其後附蔡叛蘇。」又《幼老春秋》云「王安中以文章有時名﹐交結蔡攸。攸引入禁中﹐賜燕﹐作《雙飛玉燕》詩。」今就二說考証之。毛跋一曰或謂﹐再曰或云﹐殆傳疑之詞﹐未可深信。賜燕賦詩﹐事誠有之﹐詎必蔡攸引入耶。《宋史》安中本傳「有徐禋者﹐以增廣鼓鑄之說媚於蔡京。京奏遣禋措置東南九路銅事﹐且令搜訪寶貨。禋圖繪坑冶﹐增舊幾十倍﹐且請開洪州嚴陽山坑﹐迫有司承歲額數千兩。其所烹煉﹐實得銖兩而已。坑術窮﹐乃妄請得希世珍異與古之寶器﹐乞歸書藝局。京主其言。安中獨論坑欺上擾下﹐宜令九路監司覆之。坑竟得罪。時上方鄕神仙之事﹐蔡京引方士王仔昔以妖術見﹐朝臣戚裏﹐夤緣關通。安中疏請自今招延山林道術之事﹐當責所屬保任﹐宣召出入﹐必令察視其所經由﹐仍申嚴臣庶往還之禁。並言京欺君僭上蠹國害民數事。上悚然納之。已而再疏京罪。上曰「本欲卽行卿章﹐以近天寧節﹐俟過此﹐當爲卿罷京。京伺知之﹐大懼。其子攸日夕侍禁中﹐泣拜懇祈。上爲遷安中翰林學士﹐又遷承旨」云云。安中對於蔡京﹐屢持異議﹐再疏劾京﹐乃至京懼攸泣﹐而謂附京結攸者顧如是乎﹖二家之說﹐何與史傳迥異如是。

○崇寧初無徵調

葉少蘊《避暑錄話》言「崇寧初﹐大樂無徵調。蔡京徇議者請﹐欲補其闕。教坊大使丁仙現云﹕音已久亡﹐不宜妄作。京不聽﹐遂使他工爲之。逾旬得數曲﹐卽《黃河淸》之類。京喜極﹐召眾工試按﹐使仙現在旁聽之。樂闋﹐問何如。仙現曰﹕曲甚好﹐只是落韻。蓋末音寄煞他調﹐俗所謂落腔是也。」按《宋史﹟樂志》﹕「政和初﹐命大晟府政用大晟律﹐其聲下唐樂已兩律。然劉昺止用所謂中聲八寸七分管爲之﹐又作匏﹑笙﹑塤﹑篪﹐皆入夷部。至於《徵招》《角招》﹐終不得其本均﹐大率皆假之以見徵音。然其曲譜頗和美﹐故一時盛行於天下。然教坊樂工嫉之如讎。其後蔡攸復與教坊用事樂工附會﹐又上唐譜徵﹑角二聲﹐遂再命教坊制曲。譜旣成﹐亦不克行而止。」云云。今據葉少蘊之言﹐是當時所制曲﹐碻有未安﹐故不克行﹐非緣教坊樂工嫉之如讎也。

○西施死於水

明楊升庵外集﹕「世傳西施隨範蠡去﹐不見所出。只因杜牧『西子下姑蘇﹐一舸逐鴟夷』之句而附會也。予竊疑之未有可證﹐以折其是非。一日﹐讀《墨子》曰﹕『吳起之裂﹐其功也。西施之沈﹐其美也。』喜曰﹕『此吳亡之後﹐西施亦死於水﹐不從範蠡去之一證。墨子去吳越之世甚近﹐所書得其眞。然猶恐牧之別有見。後檢《修文禦覽》﹐見引《吳越春秋》逸篇云﹕『吳王亡後﹐越浮西施於江﹐令隨鴟夷以終。』乃笑曰﹕此事正與墨子合。杜牧未精審﹐一時趁筆之過也。蓋吳旣滅﹐卽沈西施於江。浮﹐沈也﹑反言耳。隨鴟夷者﹐子胥之譖死﹐西施有焉。胥死﹐盛以鴟夷。今沈西施﹐所以報子胥之忠﹐故曰隨鴟夷以終。範蠡去越﹐亦號鴟夷子。杜牧遂以子胥鴟夷爲範蠡之鴟夷﹐乃影譔此事﹐以墜後人於疑綱也」云云。曩余輯《祥福集》﹐嘗據以辧西施隨範蠡遊五湖之誣。比閱董仲達﹝穎﹞《薄媚西子詞》﹝見《樂府雅詞》﹞其第六歇拍云「哀誠屢吐﹐甬東分賜。垂暮日﹐置荒隅﹐心知愧。寶鍔紅委。鸞存鳳去﹐孤負恩憐情﹐不似虞姬。尙望論功﹐榮還故里。

降令曰﹑吳亡赦汝﹐越與吳何異。吳正怨﹐越方疑。從公論﹐合去妖類。蛾眉宛轉﹐竟殞鮫綃﹐香骨委塵泥。渺渺姑蘇﹐荒蕪鹿戲。」此詞亦謂吳亡﹐越殺西施﹐其曰「鮫綃香骨委塵泥。」又曰「渺渺姑蘇」﹐似亦含有沈之於江之意。與升庵所引《墨子》及《吳越春秋》逸篇之言政合。仲達宋人﹐如此云云﹐必有所本。則爲西子辧誣﹐又益一證。當補入《祥福集》。

○生查子誤入朱淑眞集

歐陽永叔《生查子﹟元夕》詞﹐誤入《朱淑眞集》。升庵引之﹐謂非良家婦所宜。《欽定四庫全書提要》辧之詳矣。魏端禮《斷腸集序》云「蚤歲父母失審﹐嫁爲市井民妻﹐一生抑鬱不得志。」升庵之說﹐實原於此。今據集中詩﹝余藏《斷腸集》﹐鮑淥飲手校本﹐巴陵方氏碧琳瑯館景元鈔本。又從《宋元百家詩》﹑後邨《千家詩》《名媛詩歸》曁各撰本輯補遺一卷。﹞及它書考之。淑眞自號幽棲居士﹐錢塘人。﹝《四庫提要》。﹞或曰海寧人﹐文公侄女﹐﹝《古今女史》。﹞居寶康巷。﹝《西湖遊覽志》﹕在湧金門內﹐如意橋北。﹞或曰錢塘下里人﹐世居桃邨。﹝《全浙詩話》。﹞幼警慧﹐善讀書。﹝《遊覽志》。﹞文章幽艷﹐﹝《女史》。﹞工繪事。﹝《杜東原集》有朱淑眞《梅竹圖》題跋。沈石田集有《題淑眞畫竹詩》。﹞曉音律。﹝本詩《答求譜》云「春醲釅處多傷感﹐那得心情事管弦。」﹞父官淛西。紹定三年二月﹐淑眞作《璇璣圖記》﹐有云﹕家君宦遊淛西﹐好拾淸玩。凡可人意者﹐𨿽重購不惜也。﹝《池北偶談》。﹞其家有東園﹑西園﹑西樓﹑水閣﹑桂堂﹑依綠亭諸勝。﹝本詩《晚春會東園》云「紅點苔痕綠滿枝﹐舉杯和淚送春歸。倉庚有意畱殘景﹐杜宇無情戀晚暉。蝶趁落花盤地舞﹐燕隨柳絮入簾飛。醉中曾記題詩處﹐臨水人家半掩扉。」《春遊西園》云「閒步西園裏﹐春風明媚天。蝶疑莊叟夢﹐絮憶謝娘聯。蹋艸翠茵軟﹐看花紅錦鮮。徘徊林影下﹐欲去又依然。」《西樓納涼》云「小閣對芙蕖﹐囂塵一點無。水風涼枕簟﹐雪葛爽肌膚。」《夏日游水閣》云「澹紅衫子透肌膚。夏日初長板閣虛。獨自憑闌無个事﹐水風涼處讀殘書。」《納涼桂堂》云「微涼待月畫樓西。風遞荷香拂面吹。先自桂堂無暑气﹐那堪人唱雪堂詞。」《夜畱依綠亭》雲「水鳥棲煙夜不喧。風傳宮漏到湖邊。三更好月十分魄﹐萬里無雲一樣天。」案各詩所云﹐如長日讀書﹐夜涼待月﹐碻是家園遊賞情景。淑眞它作﹐多思親念遠之意﹐此獨不然。《依綠亭》云「風傳宮漏到湖邊」﹐當是寓錢塘作﹑不在於歸後也。﹞夫家姓氏失考。似初應禮部試﹐﹝本詩﹑《賀人移學東軒》云「一軒瀟灑正東偏﹐屏棄囂塵聚簡篇。美璞莫辭雕作器﹐涓流終見積成淵。謝班難繼予慚甚﹐顏孟堪希子勉旃。鴻稭羽儀當養就﹐飛騰早晚看衝天。」《送人赴禮部試》云「春闈報罷已三年﹐又向西風促去鞭。屢鼓莫嫌非作气﹐一飛當自卜衝天。賈生少達終何寓﹐馬援才髙老更堅。大抵功名無早晚﹐平津今見起甾川。」案二詩似贈外之作。﹞其後官江南者。﹝本詩﹑《春日書懷》云「從宦東西不自由﹐親幃千里淚長流。」《寒食詠懷》云「江南寒食更風流﹐絲管紛紛逐勝遊。春色眼前無限好﹐思親懷土自多愁。」案二詩言親幃千里﹐思親懷土﹐當是於歸後作。﹞淑眞從宦﹐常往來吳﹑越﹑荊﹑楚間。﹝本詩﹑《舟行卽事》其六云「歲暮天涯客異鄕﹐扁舟今又渡瀟湘。」《題斗野亭》云「地分吳楚界﹐人在鬥牛中。」案《舟行卽事》其二云「白雲遙望有親廬。」其四云「目斷親幃瞻不到。」其七云「庭闈獻壽阻傳杯。」又﹐《秋日得書》云「已有歸寧約。」足爲於歸後遠離之碻證。﹞與曾布妻魏氏爲詞友﹐﹝《禦選歷代詩餘》詞人姓氏。﹞嘗會魏席上﹐賦小鬟妙舞﹐以飛雪滿羣山爲韻﹐作五絕句。又宴謝夫人堂有詩﹐今並載集中。淑眞生平大略如此。舊說悠廖﹐其說有三。其父旣曰宦遊﹐又嘗畱意淸玩﹐東園諸作﹐可想見其家世﹐何至下嫁庸夫﹐一證也。市井民妻﹐何得有從宦東西之事﹐二證也。﹝案本詩﹐《江上阻風》云「撥悶喜陪尊有酒﹐供廚不慮食無錢。」《酒醒》云「夢回酒醒嚼盂冰﹐侍女貪眠喚不噟。」《睡起》云「侍兒全不知人意﹐猶把梅花插一枝。」淑眞詩﹐凡言起居服禦﹐絕類大家口吻﹐不同市井民妻。若近日《西靑散記》所載賀雙卿詩詞﹐則誠邨僻小家語矣。﹞魏﹑謝大家﹐豈友駔婦﹐三證也。淑眞之詩﹐其詞婉而意苦﹐委曲而難明。當時事迹﹐別無記載可考。以意揣之﹐或者其夫遠宦﹐淑眞未必皆從。容有竇滔陽臺之事﹐未可知也。﹝本詩《恨春》云「春光正好多風雨。恩愛方深柰別離。」《初夏》云「待封一掬傷心淚﹐寄與南樓薄幸人。」《梅窗書事》云「淸香未寄江南夢﹐偏惱幽閨獨睡人。」《惜春》云「願教靑帝長爲主﹐莫遺紛紛點翠苔。」《愁懷》云「鷗鷺鴛鴦作一池﹐須知羽翼不相宜。東君是與花爲主﹐一任多生連理枝。」案《愁懷》一首﹐大似諷夫納姬之作。近有才婦諷夫納姬詩云「荷葉與荷花﹐紅綠兩相配。鴛鴦自有羣﹐鷗鷺莫入隊。」政與此詩闇合。《遊覽志余》攺後二句作「東君不與花爲主﹐何似休生連理枝。」以爲厭薄其夫之左證。何樂爲此﹐其心地殆不可知。﹞它如《思親》《感舊》諸什﹐意各有指。以證《斷腸》之名﹐﹝案淑眞歿後﹐端禮輯其詩詞﹐名曰《斷腸集》﹐非淑眞自名也。﹞尢爲非是。《生查子詞》﹐今載《廬陵集》第一百三十一卷

﹐﹝《四庫提要》﹞宋曾慥《樂府雅詞》﹑明陳耀文《花艸粹編》﹐並作永叔。慥錄歐詞特愼。《雅詞》序云「當時或作艷曲﹐謬論爲公詞﹐今悉刪除。」此闋適在選中﹐其爲歐詞明甚。余昔校刻《汲古閣未刻本斷腸詞》﹐跋語中詳記之。玆復箸於篇。

○朱淑眞菊花詩

曩余譔詞話﹐辧朱淑眞《生查子》之誣﹐多據集中詩比勘事實。沈匏廬先生《瑟榭叢談》云「淑眞《菊花詩》『寧可抱香枝上老﹐不隨黃葉舞秋風』﹐實鄭所南《自題畫菊》『寧可枝頭抱香死﹐何曾吹落北風中』二語所本。志節皦然﹐卽此可見。」其論亦據本詩﹐足補余所未備﹐亟記之。

○朱淑眞北宋人

朱淑眞詞﹐自來選家列之南宋﹐謂是文公侄女﹐或且以爲元人﹐其誤甚矣。淑眞與曾布妻魏氏爲詞友。曾布貴盛﹐丁元佑以後﹐崇寧以前﹐大觀元年卒。淑眞爲布妻之友﹐則是北宋人無疑。李易安時代﹐猶稍後於淑眞。卽以詞格論﹐淑眞淸空婉約﹐純乎北宋。易安筆情近濃至﹐意境較沈博﹐下開南宋風气﹐非所詣不相若﹐則時會爲之也。《池北偶談》謂淑眞《璇璣圖記》﹐作於紹定三年。紹定當是紹聖之誤。紹定﹑理宗攺元﹐已近南宋末季。浙地隸輦轂久矣。記云「家君宦遊浙西。」臨安亦浙西﹐詎容有此稱耶。﹝按臨安府屬浙西路﹐直至宋末未攺。﹞

○朱淑眞書有拓本

《玉臺名翰》﹐元題香閨秀翰﹐檇李女史徐範所藏墨迹。﹝範爲白楡山人貞木女兄﹐跛足﹐不字﹐自號蹇媛。﹞凡晉衛茂漪﹑唐吳采鸞﹑薛洪度﹐宋胡惠齋﹑張妙靜﹐元管仲姬﹐明葉瓊章﹑柳如是八家。舊尙有長孫後﹑朱淑眞﹑沈淸友﹑曹比玉四家﹐已佚。捲尾當湖沈彩跋﹐﹝彩字虹屏﹐陸烜妾。﹞亦殘缺﹐余俱完好。向藏嘉興馮氏石經閣。道光壬辰﹐宜興程朗岑大令﹝璋﹞借勒上石。亂後逸亭金氏得之。余頃得標本甚精。並朱淑眞書殘石別藏某氏者亦得拓本。﹝正書二十行﹐不全﹐字徑三分。﹞淑眞書銀鉤精楷﹐摘錄《世說》「賢媛」一門﹐涉筆成趣﹐無非懿行嘉言﹐而謂駔婦能之乎﹖「柳梢﹑月上」之誣﹐尢不辯自明矣。

○易安居士小像

易安居士三十一歲小像立軸﹐藏諸城某氏。諸城﹐古東武﹐明誠鄕裏也。余與半塘各得橅本。易安手幽蘭一枝﹐﹝半塘所藏﹐攺畫菊花。﹞右方政和甲午徳父題辭。﹝「淸麗其詞﹐端莊其品﹐歸去來兮﹐眞堪偕隱。」﹞左方吳寬﹑李澄中各題七絕一首。按沈匏廬先生﹝濤﹞《瑟榭叢談》﹕「長白普次云太守﹝俊﹞﹐出所藏元人畫李易安小照索題﹐余爲賦二絕句」云云﹐未知卽此本否。﹝易安別有「荼蘼春去」小影。﹞

○雲巢奇石

易安照初臨本﹐諸城王竹吾前輩﹝志修﹞舊藏。竹吾又蓄一奇石﹐髙五尺﹐玲瓏透豁﹐上有「雲巢」二字分書。下刻「辛卯九月﹐徳父﹑易安同記」。見寘王氏仍園竹中。辛卯﹐政和攺元﹐是年易安二十八歲。

○宋詞人遭遇

元以詞曲取士﹐於載籍無徵。惟宋時詞人遭遇極盛。淳熙間﹐禦舟過斷橋﹐見酒肆屏風上﹐有《風入松》詞。髙宗稱賞良久﹐宣問何人所作﹐乃太學生兪國寶也﹐卽日予釋褐。﹝《中興詞話》。﹞是眞以詞取士矣。淳熙十年八月﹐上奉兩殿觀潮浙江亭。太上諭令侍宴官各賦《酹江月》一曲。至晚進呈﹐以吳琚爲第一。﹝《幹淳起居注》。﹞是以詞試從臣﹐且評定甲乙矣。政和癸巳﹐大晟樂府告成﹐蔡元長薦晁次膺赴闕下。會禁中嘉蓮生﹐進《並蒂芙蓉》詞稱旨﹐充大晟協律。﹝《能攺齋漫錄》。﹞李邴少日作《漢宮春》﹐膾炙人口。時王黼爲首相﹐忽招至東閣﹐開宴﹐延之上坐。出家姬數十人﹐皆絕色。酒半﹐羣唱是詞侑觴﹐大醉而歸。數日有館閣之命。不數年﹐遂入翰苑。﹝《玉照新誌》。﹞是皆以詞得官矣。詞衰於元﹐惟曲盛行。士夫精研宮律者有之﹐未聞君相之提﹝龠昌﹞﹝不歸按﹕古文「唱」字。﹞。詞曲取士之說﹐不知何據而云然也。

○望江南詞誣歐公

《詞苑叢談》卷十《辧證》有云「王銍《默記》﹐載歐陽公《望江南》雙調﹕『江南柳﹐葉小未成陰。人爲絲輕那忍折﹐鶯憐枝嫩不勝吟。畱取待春深。

十四五﹐閒抱琵琶尋。堂上簸錢堂下走﹐恁時相見已畱心。何況到如今。』初﹐歐公有盜甥之疑﹐上表自白雲﹕『喪厥夫而無托﹐攜幼女以來歸。張氏此時﹐年方七歲。錢穆父素恨公﹐笑曰﹕『正是學簸錢時也。』愚按歐公詞出《錢氏私誌》﹐蓋錢世昭因公《五代史》中多毀吳越﹐故詆之。此詞不足信也。」﹝《叢談》止此。﹞按周淙《輦下紀事》云「徳壽宮劉妃﹐臨安人。入宮爲紅霞帔。後拜貴妃。又有小劉妃者﹐以紫霞帔轉宜春郡夫人。進婕妤。復封婉容﹐皆有寵。宮中號妃爲大劉娘子﹐婉容爲小劉娘子。婉容入宮時﹐年尙幼。徳壽賜以詞云﹕『江南柳﹐軟綠未成陰。攀折尙憐枝葉小﹐黃鸝飛上力難禁。畱取待春深。』」﹝《紀事》止此。﹞徳壽之詞與《默記》所傳歐公之作﹐僅小異耳。錢世昭《私志》稱彭城王錢景臻爲先王。景臻追封﹐當建炎二年﹐世昭爲景臻之孫﹐愐﹝景臻第三子。﹞之猶子。以時代考之﹐亦南宋中葉矣。﹝《四庫全書提要》﹑於錢世昭﹑王銍時代﹐並未考定詳碻。﹞竊疑後人就徳壽詞衍爲雙調以誣歐公﹐世昭遂錄入《私志》﹐王銍因載之《默記》。惟錢穆父固與歐公同時。然公詞旣可假托﹐卽自白之表﹐穆父之言﹐亦何不可造作之有﹖竊意歐陽文集中﹐未必有此表也。﹝按﹕歐陽全集中有此表。﹞

○左譽詞

詞苑叢談引王仲言云「左譽字與言﹐策名後藉甚宦途。錢唐幕府樂籍有張蕓女穠﹐色藝妙天下﹐譽頗顧之。如『盈盈秋水﹐淡淡春山』﹑『帷雲翦水﹐滴粉搓酥』﹐皆爲穠作。後穠委身立勛大將﹐易姓章﹐對大國。紹興中﹐因覓官行闕﹐暇日訪西湖兩山間﹐忽逢車輿甚盛﹐一麗人搴簾顧譽而顰曰﹕『如今若把菱花照﹐猶恐相逢是夢中。』視之﹐穠也。君恍然悟入﹐卽拂衣東渡﹐一意空門。」按《中興戰功錄》﹕「張俊之愛妾張氏﹐卽杭妓張稼也﹐頗知書。柘臯之役﹐俊貽書屬以家事﹐張答書引霍去病﹑趙雲不問家事爲言﹐令勉報國。俊以其書進﹐上大喜﹐親書獎諭賜之。」乃知所謂立勛大將﹐卽俊矣。《中興戰功錄》﹐刻入江陰繆氏《藕香簃叢書》。

○程正伯非東坡中表

楊升庵《詞品》云「程正伯﹐東坡中表之戚也。」毛子晉《書舟詞跋》云「正伯與子瞻﹐中表兄弟也。」二家之說﹐於它書未經見。據王季平《書舟詞序》﹐季平實與正伯同時。東坡卒於建中靖國元年辛巳﹐季平《書舟詞序》作於紹熙五年甲寅。上距東坡之卒﹐凡九十三年。正伯與東坡﹐安得爲中表兄弟乎。考《東坡詩集》《送表弟程六之楚州》一首﹐施元之注云「東坡母成國太夫人程氏﹐眉山著姓。其侄之才﹐字正輔﹐第二。之元字徳孺﹐第六﹐卽楚州。之邵之懿叔﹐第七。」正伯之字與懿叔約略近似﹐殆卽中表之戚之說所由來歟。子晉不考﹐遂沿其訛。其不曰中表之戚﹐而曰中表兄弟﹐又未知別有所據否矣。升庵述舊之言﹐本屬不盡可信﹑此其﹝足炙﹞﹝不歸按﹕卽古跖字﹞盭之尢者。

○月中桂子

程珌《洺水詞》《西江月﹟壬辰自壽》首句「天上初秋桂子」﹐自注﹕「今歲七月﹐月中桂子下。」《織余瑣述》謂﹕「此典絕新﹐惜語焉弗詳。」按宋舒嶽祥《閬風集》﹐有《月中桂子記》﹐可與程詞印證。惟歲月不同。《記》云「余童丱時﹐先祖拙齋翁夜課余讀書。會中秋﹐月色浩然。聞瓦上聲如撒雹﹐甚怪之。先祖曰﹕此月中桂子也﹐我少時常得之天臺山中。呼童子就西廂天井燭之﹐得二升許。其大如豫章子﹐無皮﹐色如白玉﹐有紋如雀卵。其中有仁﹐嚼之作脂麻气味。余囊之﹐雜菊花作枕。其收拾不盡散落磚罅甓縫者﹐旬日後輒出樹。子葉柔長如荔支﹐其底粉靑色﹐經冬猶在﹐便可尺餘。兒戲不甚愛惜﹐徙植盆斛﹐往往失其所在矣。是後未之見也。每遇中秋月明﹐輒憶此時事。今年五十九﹐對月悵然。此至淸之精英也。今若有此﹐定汲井花水咽下也。」﹝原注﹕是歲爲丁丑﹐宋景炎二年﹐元至元十四年。﹞此事唐亦有之。《摭言》云﹕」垂拱四年三月﹐桂子降於臺州臨縣界﹐十餘日乃止。司馬蓋詵﹑安撫使狄仁傑以聞﹐編之史冊。」《南部新書》云「杭州靈隱山多桂樹。僧曰﹕月中桂也。至今中秋夜﹐往往子墜。」《脞說》云「張君房爲錢塘令﹐宿月輪山。寺僧報曰﹕桂子下塔。遽登榻望之﹐紛紛如煙霧。回旋成穗﹐散墜如牽牛子﹐黃白相間。」蓋屢見不一見﹐春夜亦有之矣。白香山《憶江南》云「江南憶﹐最憶是杭州。山寺月中尋桂子﹐郡亭枕上看潮頭。」又﹐《虔州天竺寺》詩云「遙想吾師行道處﹐天香桂子落紛紛。」皆賦此事。

○舊刻可貴

四印齋所刻《稼軒詞》﹐覆大徳廣信本。《木蘭花慢﹟席上送張仲固帥興元》云「追亡事﹐今不見﹐但山川滿目淚沾衣。」用《史記﹟淮陰侯傳》「臣追亡者」語。它本「追」並作「興」﹐直是臆攺。此舊刻所以可貴也。

○辛婿工詞

宋陳成父﹐子汝玉﹐寧徳人。辛棄疾持憲節來閩﹐聞其才名﹐羅致賓席﹐妻以女。有和《稼軒詞》《默齋集》﹐藏於家。見《萬姓統譜》。辛婿工詞﹐庶幾玉潤﹐惜所作無傳。

○紫霞翁題名

臨桂白龍洞﹐有紫霞翁題名﹐《桂勝名勝志》《謝志金石略》並未載。象州鄭小谷先生﹝獻甫﹞《補學軒文集》《白龍洞記》云「壁間有『白龍洞』三大字﹐其旁又有紫霞翁題名。」則先生親見之矣。按宋楊纘﹐字繼翁﹐號守齋﹐又號紫霞翁﹐洞曉律呂﹐著有《作詞五要》﹐刻入姜白石﹝按﹕應爲張玉田﹞《詞源》。《浩然齋雅談》云「纘本鄱陽洪氏﹐恭聖太后侄楊石子麟孫早夭﹐祝爲嗣。仕至司農卿﹑淛東帥。」不聞有遷謫之事﹐不知何因遊吾粵也﹖周公謹《九日登髙》《徵招》換頭云「腸斷紫霞深﹐知音遠﹐寂寂怨琴淒調。」歇拍云「楚山遠﹐《九辯》難招﹐更晚煙殘照。」吾邑遠在楚南﹐周詞云云﹐可爲霞翁遊粵之證。

○六幺令

詞名《六幺令》﹐「幺」字近人寫作「幺」﹐一說當作「幺」﹐作「幺」誤。「幺」是宋樂譜字。按白石自制曲《揚州慢》「盡薺麥靑靑」「薺」字﹐《長亭怨慢》「綠深門戶」「門」字﹐《淡黃柳》「明朝又寒食」「又」字﹐旁譜並作「幺」﹐﹝它詞尙多見。﹞今「上」字也。「六幺」之「幺」﹐未知是否卽今「上」字之「幺」。然作「幺幺」誼亦未優﹐不如作「幺」﹐較近聲律家言也。

○通字作去聲

夢窗詞﹐《掃花遊﹟贈蕓隱》云「暖逼書牀﹐帶艸春搖翠露。」《江神子﹟賦洛北碧沼小庵》云「不放嗁紅流水透宮溝。」「逼」字﹑「透」字﹐宋本並作「通」﹐注「去聲」。作「逼」﹑作「透」﹐皆後人臆攺﹐不知古音故也。明楊鐵崖《東維子集》《五月八日紀遊三十六天洞靈洞詩》云「牛車望气待箸書﹐螺女行廚時進供。胡麻畱飯阮郎來﹐林屋刺船毛父通。王生石髓墮手堅﹐吳客求珠空耳縫。」此詩凡十六韻﹐皆「送」﹑「宋」韻。「通」字可作去聲﹐此亦一證。

○尙友錄可資考訂

明綏安廖用賢《尙友錄》﹐至尋常之書也。閒亦可資考訂﹐信開卷有益矣。《陽春白雪》卷四﹐有雷北湖《好事近》「梅片作團飛」云云﹐外集有雷春伯《沁園春﹟官滿作》「問訊故園」云云。錢唐瞿氏刻本《陽春白雪》﹐捲端詞人姓氏爵裏﹐遂誤分雷北湖﹑雷春伯爲二人。無論爵裏﹐並其名弗詳也。雷應春﹐字春伯﹐郴人。以詩擅名﹐屢官監察禦史。首疏時相﹐繼忤權貴﹐出知全州﹐弗就。歸隱北湖。後知臨江軍﹐安靜不擾。嘗欲城新塗以備不虞﹐當路阻之。及己未之亂﹐臨江倉卒無備﹐人始服其先見。所著有《洞庭》《玉虹》《日邊》《盟鶴》《淸江》諸集。偶檢《尙友錄》得之﹐可以訂瞿刻《陽春白雪》之誤。

○韓玉有二

竹垞《詞綜》錄金人韓玉詞三首﹐列王特起後﹐趙秉文前。宋有兩韓玉。其一《金史》有傳﹐字溫甫﹐北平人﹐明昌五年進士﹐官至河平軍節度副使。其一紹興初由金挈家而南﹐授江淮都督府計議軍事﹐見葉紹翁《四朝聞見錄》﹐著有《東浦詞》。金韓玉字溫甫者﹐未聞其能詞也。宋韓玉《東甫詞》一卷﹐刻入《汲古閣六十家詞》。竹垞《詞綜》所錄《感皇恩﹟廣東與康伯可》「遠柳綠含煙」闋﹐《減字木蘭花﹟贈歌者》「香檀素手」闋﹐《賀新郎》「柳外鶯聲碎」闋﹐並在卷中。可知竹垞誤宋韓玉爲金韓玉矣。﹝金韓玉不應有廣東之行﹐與康伯可唱酬﹐是亦一證。﹞﹝按﹕韓玉於隆興初歸正﹐《四朝聞見錄》傳本誤隆興爲紹興。﹞

○渺渺兮予懷望

蘇文忠《前赤壁賦》﹕「桂棹兮蘭槳。擊空明兮溯流光。渺渺兮予懷。﹝句﹞望美人兮天一方。」幼年塾誦﹐如此斷句。比閱劉尙友《養吾齋詞》《沁園春﹟隱括前赤壁賦》﹐起調云「壬戌之秋﹐七月旣望﹐蘇子泛舟。」「七月」句下自注﹕「『望』效公予懷望﹐平讀。」始知宋人讀此二句﹐乃於「望」字斷句叶韻。句各六字﹐亟記之﹐以正幼讀之誤。尙友﹐名將孫﹐入元抗節不仕﹐須溪之肖子也。

○陳著鳳花詞

四明陳先生﹝著﹞《本堂詞》﹐有《賞鳳花》《慶春澤》二首﹐《水龍吟》《聲聲慢》各一首。此花近今所無。本堂句云「飛紅舞翠歡迎。」又云「怕驚塵涴卻﹐翠羽紅翎。」略可想見花之形色。又云「杜鵑嗁正忙時﹐半風半雨春慳霽。酴釄未過﹐櫻甜初熟﹐梅酸微試。」則開時在暮春矣。元任士林《松鄕先生文集》有《鳳花賦》云「花出鶴林。」﹝當卽鶴林寺。﹞士林字叔寔﹐亦四明人。

○中州樂府刻本

得九峯書院刻本《中州樂府》﹐每葉十六行﹐行十六字﹐連序跋共九十葉。前有嘉靖十五年漢嘉彭汝寔序﹐稱「《中州樂府》﹐金尙書令史元遺山集也。凡三十六人﹐一百二十四首﹐以其父明徳翁終焉。人有小敍志之。蜀左轄儼山陸先生偶得是編﹐圖刻之。嘉定守貴陽髙登﹐遂刻之九峯書院。」後有屬吏麻城毛鳳韶跋。汲古閣刻《中州集》﹐據明宏治刻本。刻樂府卽據此本。子晉識云「小傳已見詩集﹐不復贅。」殊不知鄧千江﹑宗室文卿﹑張信甫﹑王玄佐﹑折元灃五人﹐俱未見詩中。小敍一槪刪去﹐未免失檢。書貴舊刻﹐益信。錢塘丁氏善本堂所藏《中州集》﹐亦弘治刻本﹐樂府亦卽此本。﹝又一寫本﹐並依毛氏復刻本。﹞弘治刻《中州集》﹐未刻樂府。嘉靖刻樂府﹐不附屬《中州集》。毛氏復刻﹐乃合而爲一耳。

○中州元气集

仁和勞氏丹鉛精舍校《遺山樂府》﹐屢引《中州元气集》。錢竹汀先生《補元史藝文志》《中州元气》十冊﹐在詞曲類。是書勞猶及見﹐當非久佚。惟曰十冊﹐疑是寫本未刻﹐故未分卷。則訪求尢不易矣。晚近弁髦風雅﹐古書時復流通﹐容猶有得見之望﹐未可知耳。

○張校本遺山樂府臆攺

《遺山樂府》張家薡校本﹐末附《訂誤》。其《鷓鴣天》云「拍浮多負酒家錢。」《訂誤》云「錢」﹐元誤「船」﹐今正。按遺山有《浣溪沙》云「拍浮爭赴酒船中。」可證《鷓鴣天》句「船」字非誤。張校臆攺﹐誤也。《晉書》畢卓云「拍浮酒船中﹐便足了一生。」

○僕散汝弼詞

金古齋僕散汝弼﹐字良弼﹐官近侍副使。《風流子﹟過華淸作》云「三郎年少客﹐風流夢﹐繡嶺蠱瑤環。看浴酒發春﹐海棠睡暖。笑波生媚﹐荔子漿寒。況此際﹐曲江人不見﹐偃月事無端。羯鼓數聲﹐打開蜀道。霓裳一曲﹐舞破潼關。

馬嵬西去路﹐愁來無會處﹐但淚滿關山。賴有紫囊來進﹐錦襪傳看。嘆玉笛聲沈﹐樓頭月下。金釵信杳﹐天上人間。幾度秋風渭水﹐落葉長安。」正大三年刻石臨潼縣。今存。詞筆藻耀髙翔﹐極慨慷低徊之致。其「浴酒發春」﹐「笑波生媚」﹐句法矜煉﹐雅近專家。惟起調云「三郎年少客」﹐則誤甚。案唐玄宗生於光宅二年乙酉﹐而楊妃以天寶四年乙酉入宮。玄宗年已六十一﹐何得謂「三郎年少」耶。「但淚滿關山」﹐「但」字襯。

○四雨誤作四面

苕溪漁隱叢話﹕「梨花一枝春帶雨」﹐「桃花亂落如紅雨」﹐「小院﹝按﹕應作院落。﹞深沈杏花雨」﹐「黃梅時節家家雨」﹐皆古今詩詞之警句也。予嘗欲作一亭子﹐四面皆植花一色﹐榜曰「四雨」﹐豈不佳哉﹗《貴耳集》﹕陳秋塘﹝善﹞與林邦翰論詩及四雨句﹐陳謂「梨花一枝春帶雨」似茉莉花﹐「珠簾暮捲西山雨」似含笑花﹐「桃花亂落如紅雨」似檐葡花﹐王荊公以爲總不如「院落深沈杏花雨」乃似闍提花。邦翰曰「此論不獨詩評﹐乃花譜也。」彭巽吾詞《蝶戀花》云「四面亭前﹐面面看花坐。」《讀畫齋叢書》本元《艸堂詩餘》﹐「四面」作「四雨」﹐當是巽吾用胡元任或陳秋塘語。胡云「作亭子﹐榜曰四雨」﹐尢與彭詞合。作「四面」者誤也。

○耳重眼花

《漢書﹟黃霸傳》﹕「霸曰﹕許丞廉吏﹐𨿽老尙能拜起送迎﹐正頗重聽何傷。」「重」﹐傳容切。元劉敏中《中庵詩餘》《南鄕子﹟老病自戲》云「耳重眼花多。行則﹝危支﹞﹝不歸按﹕同攰﹐疲極。﹞危語則訛。」「耳重」卽「重聽」﹐讀若「輕重」之「重」﹐僅見。

○安熙題龍首峯

《韓子﹟通解》﹕「伯夷哀天下之偸且以彊﹐則服食其葛薇﹐逃山而死。」元安敬仲﹝熙﹞《默庵樂府》《石州慢﹟寄題龍首峯》云「擬將書劍﹐西山采蕨食薇﹐自應不屬春風管。」「采蕨食薇」攺「服食葛薇」﹐較典雅。

○倚聲字之始

漁洋《倚聲集序》云「書成﹐鄒子命曰《倚聲》。陸遊有言﹐唐自大中後﹐詩家日趣淺薄﹐會有倚聲作詞者﹐頗擺落故態﹐適與六朝跌跌宕意气差近。厥義蓋取諸此。」按《唐書﹟劉禹錫傳》﹕「禹錫斥朗州司馬﹐州接夜郎諸夷﹐每祠﹐歌《竹枝》鼓吹。禹錫倚其聲﹐作《竹枝詞》十餘篇。」「倚聲」字始此。

○聲家

宋人工詞曲者稱「聲家」﹐一曰「聲黨」﹐見《碧雞漫志》。詞曲曰「韻令」﹐見《淸波雜誌》。唐劉賓客《董氏武陵集紀》﹕「兵興已還﹐右武尙功。公卿大夫以憂濟爲任﹐不暇器人於文什之間。故其風浸息。樂府協律﹐不能足﹝原注﹕去聲。﹞新詞以度曲。夜諷之職﹐寂寥無紀。」「夜諷」字甚新﹐殆卽新詞度曲之謂。劉用入文﹐必有所本。

○脈脈不得語

古詩「脈脈不得語」﹐宋詞「脈斷」字作「脈」﹐誤。

○寒食禁火

寒食禁火﹐相傳因介之推事﹐猶端午競渡﹐因屈原也。洪武本《艸堂詩餘》﹐陸放翁《春遊摩訶池》《水龍吟》「禁煙將近」句注云「《周禮》﹕司烜氏﹐仲春以木鐸狥火﹐禁於國中。」此別一說。

○顧從敬刻艸堂詩餘

明嘉靖庚寅﹐上海顧汝所﹝從敬﹞所刻《艸堂詩餘》﹐𨿽剞劂未精﹐其所據依﹑卻是宋刻舊本﹐未經明人增羼。詞後有箋者約十之三四﹐初學誦習最宜。

●卷五

○明詞不盡纖靡傷格

世譏明詞纖靡傷格﹐未爲允協之論。明詞專家少﹐粗淺﹐蕪率之失多﹐誠不足當宋元之續。惟是纖靡傷格﹐若祝希哲﹑湯義仍﹑﹝義仍工曲﹐詞則敝甚。﹞施子野輩﹐僂指不過數家﹐何至爲全體詬病。洎乎晚季﹐夏節湣﹑陳忠裕﹑彭茗齋﹑王淒齋諸賢﹐含婀娜於剛健﹐有風騷之遺則﹐庶幾纖靡者之藥石矣。國初曾王孫﹑聶先輯《百名家詞》﹐多沈著濃厚之作﹐明賢之流風餘韻﹐猶有存者。詞格纖靡﹐實始於康熙中。《倚聲》一集﹐有以啟之。集中所錄小慧側艷之詞﹐十居八九。王阮亭﹑鄒程邨同操選政﹐程邨實主之﹐引阮亭爲重云爾。而爲當代鉅公﹐遂足轉移風气。世知阮亭論詩以神韻爲宗﹐明淸之間﹐詩格爲之一變。而詞格之變﹐亦自托阮亭之名始﹐則罕知之。而執明人爲之任咎﹐詎不誣乎﹖

○陳大聲詞

陳大聲詞﹑全明不能有二。《坐隱先生艸堂余意》﹐甲辰春﹐半塘假去﹐卽付手民﹐蓋亦契賞之至。寫樣甫競﹐半塘自揚之蘇﹐嬰疾遽歾。元書及樣本並失去﹐不復可求。其詞境約略在余心目中﹐兼《樂章》之敷腴﹐《淸眞》之沈著﹐《漱玉》之綿麗。南渡作者﹐非上駟未易方駕。明詞往往爲人指摘﹐一陳先生推揜百瑕而有餘。是書失傳﹐明詞之不幸﹐半塘之隱恫矣。大聲名鐸﹐別號七一居士﹔下邳人﹐家上元﹐睢寧伯陳文曾孫。正徳間﹐襲濟州衛指揮。有《秋碧軒集》五卷﹑《香月亭集》﹑﹝卷數未詳。﹞《秋碧樂府》二卷﹑《梨云寄傲詞》《艸堂余意》各一卷。﹝余所得鉅帙逾百葉﹐卷數不復記憶。﹞並見《千頃堂書目》。大聲精研宮律﹐人稱「樂王」。又善謔﹐嘗居京師﹐戲仿月令云云﹐見顧起元《客座贅語》。又有《四時曲》《與徐髯仙聯句》。

○楊用修杜撰李后主詞

楊用修席芬名閥﹐涉筆瑰麗。自負見聞賅博﹐不卹杜譔肆欺。迹其忍俊不禁﹐信有奇思妙語﹐非尋常才俊所及。嘗云﹕李后主《搗練子》「深院靜」﹑「雲鬢亂」二闋﹐曩見一舊本﹐並是《鷓鴣天》﹕「塘水初澄似玉容。所思猶在別離中。誰知九月初三夜﹐露似珍珠月似弓。

深院靜﹐小庭空。斷續聲隨斷續風。無柰夜長人不寐﹐數聲和月到簾攏。」「節候𨿽佳景漸闌。吳綾已暖越羅寒。朱扉日暮無風掩﹐一樹藤花獨自看。

雲鬢亂﹐晚妝殘。帶恨眉兒遠岫攢。斜托香腮春筍嫩﹐爲誰和淚倚闌干。」以「塘水初澄」比方玉容﹐其爲妙肖﹐匪夷所思。「雲鬢亂」闋前段﹐尢能以畫家白描法﹐形容一極貞靜之思婦。綾羅閒之暖寒﹐非深閨弱質﹐工愁善感者﹐體會不到。「一樹藤花」﹐確是人家庭院景物。曰「獨自看」﹐其殆《白華》之詩﹐無營無欲之旨乎。「扉無風而自掩」﹐境至淸寂﹐無一點塵。如此云云。可知「遠岫眉攢」「倚闌和淚」﹐皆是至眞至正之情﹐有合風人之旨。卽詞境詞格亦與之俱髙。𨿽重光復起﹐宜無閒然。或猶譏其響壁虛造﹐寧非固歟。

○王泰際詞

宇內無情物﹐莫如山水。眼前循山一徑﹐行水片帆﹐乃至目極不到﹐卽是天涯。古今別離人﹐何一非山水爲之閒阻。明王泰際《浪淘沙》云「多應身在翠微閒。歸看雙鸞妝鏡裏﹐一樣春山。」由無情說到有情﹐語怨而婉。陳伯陽《如夢令》云「立馬怨江山﹐何故將人隔限。」亦先得我心。按《蘇州府誌》﹕「王泰際﹐字內三﹐崇正癸未進士。性至孝﹐歸省﹐值國變﹐北望號慟﹐與同年黃淳耀約偕隱。乙酉兵亂﹐淳耀兄弟並以身殉。泰際以親故﹐遁迹故廬﹐構堂三楹﹐曰壽硯。自號硯存老人﹐閉戶著書﹐足迹不入城市﹐四十年如一日﹐卒年七十有七。門人謐曰貞憲。著有《仌抱集》。」內三先生固深於情者﹐宜其能爲情語也。

○王廷相詞

明王子衡﹝廷相﹞《蘇幕遮》云「意緒幾何容易辧。說與無情﹐只作閒愁怨。」閒愁怨﹐皆不得已之至情﹐子衡未會斯旨。王姜齋先生《江城梅花引》云「飛霜。飛霜。夜何長。有難忘。自難忘。」閒愁怨棖觸於不自知﹐所謂「有難忘自難忘」也。姜齋蓋有難忘者。

○弇州山人詞

弇州山人《臨江仙》後段云「我笑殘花花笑我﹐此時顦顇休爭。來年春到便分明。五原無限綠﹐難染鬢千莖。」意足而筆能達﹐出語不涉尖。《春云怨》歇拍云「未舉尊前﹐乍停杯後﹐半晌盡堪白首。」極空靈沈著之妙。世俗以纖麗之筆作情語﹐視此何止上下牀之別。

○夏完淳以靈均辭筆爲詞

明夏節湣完淳﹐年十七殉國難﹐詞人中未之有也。其《大哀》《九哀》諸作﹐庶幾趾美楚騷。夫以靈均辭筆爲長短句﹐烏有不工者乎。謝枚如稱其所作如猿唳﹑如鵑嗁﹐略得其似。惟所舉《鵲踏枝》《千秋歲》二闋及《一斛珠》《憶王孫》斷句﹐則猶非甚至者。《魚遊春水﹟春暮》云「離愁心上住。捲盡重簾推不去。簾前靑艸﹐又送一番愁句。鳳樓人遠簫如夢﹐鴛枕詩成機不語。兩地相思﹐半林煙樹。

猶憶那回去路。暗浴雙鷗催晚渡。天涯幾度書回﹐又逢春暮。流鶯已爲嗁鵑妒﹐蝴蝶更禁絲兩誤。十二時中﹐情懷無數。」《婆羅門引﹟春盡夜》云「晚鴉飛去﹐一枝花影送黃昏。春歸不阻重門。辭卻江南三月﹐何處夢堪溫﹐更階前新綠﹐空鎖芳塵。

隨風搖曳。云不須蘭棹朱輪。只有梧桐枝上﹐畱得三分。多情皓魄﹐恐明宵﹑還照舊釵痕。登樓望﹑柳外銷魂。」斷句《柳梢靑﹟江泊懷漱廣》云「瞑宿吳江﹐風燈零亂﹐一晌相思。」《鵲橋仙﹟樓夜》云「猛然聽得杜鵑嗁﹐又早是﹑一輪殘月。」

○夏完淳燭影搖紅

節湣詞﹐《燭影搖紅》云「孤負天工﹐九重自有春如海。佳期一夢斷人腸﹐靜倚銀釭待。隔浦紅蘭堪采。上扁舟﹐傷心欸乃。梨花帶雨﹐柳絮迎風。一番愁債。

回首當年﹐綺樓畫閣生光彩。朝彈瑤瑟夜銀箏。歌舞人瀟灑。一自市朝更攺。暗銷魂﹑繁華難再。金釵十二﹐珠履三千﹐淒涼千載。」聲哀以思﹐與《蓮社詞》「雙闕中天」闋﹐托旨略同。

○於儒穎句

明於儒穎句﹕「相守何妨日日愁。」情至語不嫌說盡。若个愁人﹐幾生修得。

○鄒樞談宮律

明鄒貫衡﹝樞﹞《十美詞紀》《梁昭小傳》云「昭動口簫管﹐稍低於肉。聽之若只知有肉﹐不知有簫管也者。而簫管精蘊﹐暗行於肉之中。偸聲換字﹐令聽者魂消意盡。」此數語精絕。簫管精蘊﹐暗行肉中﹐偸聲換字﹐卽在其中。聲律之微﹐可由此悟入。如或問宮調之說﹐舉此答之足矣。蓋至此﹐宮律斷無不合﹐非合宮律﹐亦斷不足語此。能知其神明變化之故﹐則思過半矣。今日而談宮調﹐已與絕學無殊。古之知音﹐如白石﹑紫霞諸賢﹐何惜舉例陳義﹐明白朗鬯﹐以詔示後人﹐有非言語所能形容。卽言之未易詳盡﹐其委折難期聞者之領會﹐因而姑置勿論耳。後之知音﹐不能起前賢爲之印證﹐尢不敢自信自言之。彼鄒貫衡亦未必精研宮律﹐其談言微中﹐則夙昔評歌顧曲﹐閱歷之所得深矣。

○湯貽汾詞

國朝湯貞湣﹐名貽汾﹐字雨生﹐武進人。世襲云騎尉﹐官杭州參將。咸豐初﹐發陷逆金陵﹐殉難﹐年逾七十矣。工詩﹑詞﹑書﹑畫﹐有《琴隱園集》。明湯胤績﹐字公讓﹐鳳陽人。初授錦衣百戶﹐亦世職。官延綏參將﹐殉難。工詩﹑詞﹐有《東谷遺稿》。兩公於四百年間﹐後先輝映﹐若合符節﹐誠佳話也。公讓《浣溪沙》云「燕壘雛空日正長。一川殘雨映斜陽。鸕鶿曬翅滿魚梁。

橊葉擁花當北戶﹐竹根抽筍出東墻。小庭孤坐懶衣裳。」頗淸潤入格。「擁」字練﹐能寫出橊花之精神。

○明季二陸詞

得舊鈔本《明季二陸詞》﹐其人其詞皆可傳﹐欲授梓未能也。節具傳略﹐並詞數闋如左。陸鈺﹐字眞如﹐海寧人。萬曆戊午舉人﹐攺名藎誼﹐字仲夫﹐晚號退庵。九上春官不第﹐鍵戶箸書﹐足不入城市。甲申遭變﹐隱居貢師泰之小桃源。曰﹕吾乃不及祝開美乎。未幾﹐絕食十二日卒。有集十卷。其《射山詩餘》《曲遊春﹟和查伊璜客珠江元韻》云「問牡丹開未。正乳燕身輕﹐雛鶯聲細。共聽《霓裳》﹐看爲雨爲雲﹐胡天胡帝。與君行樂處﹐經回首﹑依稀都記。攜來絲竹東山﹐幾度尊前杖底。

鼙鼓東南動地。見下瀨樓船﹐旌旗無際。未免關情﹐對楚嶺春風﹐吳江秋水。暗灑英雄淚。更莫問﹑年來心事。又是午夢驚殘﹐歌聲乍起。」前調《再疊韻》云「淥酒曾筍未﹖羨肉﹝月色﹞絲淸﹐宮浮商細。塞耳休聽﹐任佗雄南越﹐秦稱西帝。靑史興衰處﹐盡簡閱﹑紛綸難記。不如倚杖臨風﹐一任醉�花底。

芳艸斜陽藉地。看遠樹天邊﹐歸舟雲際。曲裏新聲﹐怨羌笛關山﹐隴西流水。又濕靑衫淚。那更惜﹑闌珊春事。卻看楊柳梢頭﹐一輪月起。」前調﹐《三疊韻》云「曉日還升未﹖正虯箭猶傳﹐獸煙初細。鳴鳥閒關﹐痛精衛炎姬﹐子規川帝。千載人何處。笑符讖﹑何勞懸記。欣然更拓云藍﹐自寫新詞窗底。

窗外光陰徧地。才畫角飄殘﹐一聲天際。豎子成名﹐念英雄難問﹐夕陽流水。獨下新亭淚。盡寂寞﹑閒居無事。誰論江左夷吾﹐關西伯起。」《浪淘沙》云「松徑掛斜暉。閒叩禪扉。故人蹤迹久離違。握手夕陽西下路﹐未忍言歸。

此地是耶非。千載依依。采香徑外越來溪。碧繶緗絢今尙在﹐歌舞全稀。」前調云「髙閣俯行雲。我一相聞。主人幾榻迥無塵。世外興亡彈指劫﹐一著輸君。

回首太湖濆。斷靄紛紛。扁舟應笑館娃人。比擬子陽西蜀事﹐話到殘曛。」﹝原注﹕「子陽﹐雙白語也。蓋有所指。」案「雙白」意未詳。﹞

○陸宏定詞

陸宏定﹐字紫度﹐號綸山﹐別字蓬叟﹐鈺次子。九歲能文工詩。與兄辛齋齊名。﹝按﹕辛齋名嘉淑﹐字冰修﹐眞如長子。其遺稿未見。有《念奴驕》《望湘人》各一闋﹐見《詞匯三編》。《漢宮春》見《明詞綜》。﹞有「冰輪二陸」之目。宏定一生髙潔﹐有《一艸堂》《爰始樓》《寧遠堂》諸集。其《憑西閣長短句》﹐首署「東濱陸宏定著﹐孫式熊鈔存。」﹝案﹕當無刻本。﹞《滿路花﹟花朝輯蒲菊繁蔓圖悼亡姬》云「刀尺好誰貽﹖又是中和節。眾芳何處也﹐催鶗鴂。春遲候冷﹐別院梅花發。撫景堪愁絕。自入春來﹐風風雨雨才歇。

小庭枯蔓﹐逗的春消息。新條還護取﹐穿蘿薜。當年記道﹐纖手親移植。共倚藤陰月。斷人腸﹐是花期﹑轉眼狼籍。」《望湘人》云「記歸程過半﹐家住天南﹐吳煙越岫飄渺。轉眼秋冬﹐幾回新月﹐偏向離人燎皎。急管宵殘﹐疏鐘夢斷﹐客衣寒悄。憶臨歧﹑淚染湘羅﹐怕助風霜易老。

是爾翠黛慵描﹐正懨懨顦顇﹐向予低道。念此去﹑誰憐冷暖﹐關山路杳。才摧手﹑教款語丁寧﹐眼底徵云繚繞。悔不翦﹑春雨蘼蕪﹐牽惹愁懷多少。」《虞美人》云「花原藥塢茫鋤去。會底天工意。卻移雙槳傍漁磯。剛被一輪新月﹑照前溪。

來霜往露須臾換。都是牽愁案。漸添華發入中年。悔把髙山流水﹑者回彈。」宏定娶周氏﹐名鎣﹐字西■﹝不歸按﹕此字上「金」﹐下二「王」﹐乃古文「珍」字﹞﹐郡文學明輔女。事舅姑至孝﹐撫側室子女以慈。好作詩及小詞。《別母渡錢塘》云「未成死別魂先斷﹐欲計生還路恐難。」《詠杏花》云「萱艸北堂迥晝錦﹐荊花叢地妒嬌姿。」《送外入燕》《減字木蘭花》云「莫便忘家莫憶家。」惜全闋已佚。

○馮西閣詞

《馮西閣詞》﹐篇幅增於射山﹐而風格差遜。射山閒涉側艷﹐洎乎晚節﹐敻然河嶽日星﹐烏又以詞定人耶﹖其《小桃紅》歇拍云「終躊躇﹐生怕有人猜﹐且尋常相看。」因憶國初人詞有云「丁寧切莫露輕狂。眞个相憐儂自解﹐妒眼須防。」此不可與陸詞並論。詞忌做﹐尢忌做得太過。巧不如拙﹐尖不如禿﹐陸無巧與尖之失。

○射山詞

《射山詞》《虞美人》云「可憐舊事莫輕忘。且令三年﹑無夢到髙唐。」余甚喜其質拙。《一斛珠》云「挑燈且殢同君坐。好向燈前﹑舊誓重盟過。」《醉春風》云「淚如鉛水傍誰收﹐記記記。卻正煩君﹐盈盈翠袖﹐拭英雄淚。」《一絡索》云「一尊銜淚向人傾﹐拌醉謝﹑尊前客。」皆佳句。

○屈大均落葉詞

明屈翁山﹝大均﹞《落葉詞》﹐﹝《道援堂詞》。﹞余卅年前﹐卽喜誦之。「悲落葉﹐葉落絕歸期。縱使歸時花滿樹﹐新枝不是舊時枝﹐且逐水流遲。」末五字含有無限淒惋﹐令人不忍尋味﹐卻又不容已於尋味。又﹐「淸淚好﹐點點似珠勻。蛺蝶情多元鳳子﹐鴛鴦恩重是花神。恁得不相親。」「紅茉莉﹐穿作一花梳。金縷抽殘蝴蝶繭﹐釵頭立盡鳳凰雛。肯憶故人姝。」哀感頑艷﹐亦復可泣可歌。

○鄭如英詞

鄭如英﹐字無美﹐小字妥娘。工詩﹑詞﹐與卞賽﹑寇湄相頡頏也。《桃花扇》傳奇《眠香》《選優》等出﹐以阿醜之詼諧﹐作無鹽之刻畫。肆筆打諢﹐若瓦巷陋姝﹐一丁不識者然﹐殆未深考。虞山《金陵雜題》﹕「舊曲新詩壓教坊。縷衣垂白感湖湘。閒開閏集教孫女﹐身是前朝鄭妥娘。」《板橋雜記》謂﹕「頓老琵琶﹐妥娘詞曲﹐祇應天上﹐難得人閒。」漁洋《秋柳詩》﹐唐葆年云「爲妥娘作。」風調可想。妥娘詩載《列朝詩選閏集》。所著《紅豆詞》《眾香集》錄五闋。《長相思﹟寄期蓮生》云「去悠悠。思悠悠。水遠山髙無盡頭。相思何日休。

見春愁。對春愁。日日春江認去舟。含情空倚樓。」《楊柳枝﹟遊玉隱園》雲「水漲池塘春艸生。喜新晴。麥苗風急紙鳶輕。過淸明。

柳絲簾外飄搖起﹐亂芳英。戲拈紅豆打黃鶯。費幽情。」《臨江仙﹟芙蓉亭懷鄭奇逢》云「夜半忽驚風雨驟﹐曉來寒透衾裯。蕭條景色懶登樓。衡陽歸雁杳﹐幽恨上眉頭。

臺空院廢人依舊。月沈雲淡花羞。芙蓉寂寞小亭秋。黃花傷晚落﹐相對倍添愁。」《小傳》云「無美南曲妙姬﹐丰姿淸麗﹐神采秀發﹐而气度瀟灑﹐無脂粉態。獨處靜室﹐未嘗衒容諧俗。其《詠梅詩》曰﹕『虛名每被詩家賣﹐素艷常遭俗眼嗤。開向人閒非得計﹐倩誰移上白龍池。』得比興之旨。」

○王漁洋紅橋詞

漁洋冶春紅橋﹐風流文采﹐照映湖山。《倚聲初集》﹝漁洋﹑程邨同輯﹞錄《紅橋懷古》《浣溪沙》十闋﹐末注云「紅橋詞卽席賡唱﹐興到成篇﹐各采其一﹐以志一時勝事。當使紅橋與蘭亭並傳耳。」當時同遊十人﹐漁洋遊記未詳。《倚聲集》傳本絕少﹐亟錄以備甄揚故者述焉。「北郭靑溪一帶流。紅橋風物眼中秋。綠揚城郭是揚州。

西望雷塘何處是。香魂蘦落使人愁。澹煙芳艸舊迷樓。」﹝漁洋三闕存一。﹞「六月紅橋漲欲流。荷花荷葉幾時秋。誰翻水調唱涼州。

更欲放船何處去﹐平山堂上古今愁。不如歌笑十三樓。」﹝杜浚。﹞「淸淺雷塘水不流。幾聲寒笛畫城秋。紅橋猶自倚揚州。

五夜香昏殘月夢﹐六宮釵落曉風愁。多情煙樹戀迷樓。」﹝邱象隨。﹞「郭外紅橋半酒家。柳陰之下﹝《詞綜》作「柳陰陰下」。﹞有停車。笙歌隱隱小窗紗。

曲水已無黃篾舫﹐夕陽何處玉鉤斜。綠荷開徧舊時花。」﹝袁於令。﹞「紫陌靑樓女史家。門前偸下六萌車。驅環雙臂綰紅紗。

十二闌干閒倚徧﹐黃鶯嗁上內人斜。隔江愁聽《後庭花》。」﹝蔣階。原評﹕數首當以此爲絕唱。﹞「一曲紅橋三兩家。門前過盡卓金車。碧楊深處紡吳紗。

疎雨撩風偏細細﹐晴波受月故斜斜。無情有思隔溪花。」﹝朱克生。﹞「狹巷朱樓認妾家。捲簾初下碧油車。東風翠袖曳輕紗。

岸上鶯歌隨柳弱﹐水邊燕尾掠波斜。春江流落可憐花。」﹝張養重。﹞「綠樹陰濃露酒家。小廊回合引停車。銀箏嬌倚杏兒紗。

《水調歌頭》聲未了﹐曲闌干外月光斜。聲聲渡口賣荷花。」﹝劉梁嵩。﹞「隱隱簫聲送畫橈。迷樓無影見平橋。不須指點已魂銷。

港口荷花紅冉冉﹐岸邊野艸碧迢迢。遊人依舊弄新潮。」﹝陳允衡。﹞「鳳舸龍船泛畫橈。江都天子過紅橋。而今追憶也魂銷。

繡瓦無聲春脈脈﹐羅裙有夢夜迢迢。漫天絲雨咽歸潮。」﹝陳維崧。﹞安邱曹升六﹝貞吉﹞《珂雪詞》﹐亦有追和之作﹕「幾曲淸溪泛畫橈。綠楊深處見紅橋。酒簾歌扇暗香銷。

白雨跳波紅冉冉﹐靑山擁髻水迢迢。三生如夢廣陵潮。」神韻絕佳﹐與諸名輩抗手。

○飲水詩

納蘭容若爲國初第一詞手。其《飲水詩》《塡詞古體》云「詩亡詞乃盛﹐比興此焉記。往往歡娛工﹐不如憂患作。冬郎一生極顦顇。判與三閭共醒醉。美人香艸可憐春﹐鳳蠟紅巾無限淚。芒鞋心事杜陵知。祇今惟賞杜陵詩。古人且失風人旨﹐何怪俗眼輕塡詞。詞源遠過詩律近。擬古樂府特加潤。不見句讀參差《三百篇》﹐已自換頭兼轉韻。」容若承平少年﹐烏衣公子﹐天分絕髙﹐適承元明詞敝甚﹐欲推尊斯道﹐一洗雕虫篆刻之譏。獨惜享年不永﹐力量未充﹐未能勝起衰之任。其所爲詞﹐純任性靈﹐纖塵不染﹐甘受和﹐白受采﹐進於沈著渾至何難矣。嘅自容若而後﹐數十年間﹐詞格愈趨愈下。東南操觚之士﹐往往髙語淸空﹐而所得者薄。力求新艷﹐而其病也尖。微特距兩宋若天壤﹐甚且爲元明之罪人。箏琶競其繁響﹐蘭荃爲之不芳﹐豈容若所及料者哉。

○容若詞與顧梁汾齊名

容若與顧梁汾交誼甚深﹐詞亦齊名﹐而梁汾稍不逮容若﹐論者曰﹕失之﹝月色﹞。

○飲水詞

《飲水詞》有云「吹花嚼蕊弄冰弦。」又云「烏絲闌紙嬌紅篆。」容若短調﹐輕淸婉麗﹐誠如其自道所云。其慢詞如《風流子﹟秋郊卽事》云「平原艸枯矣。重陽後﹐黃葉樹騷騷。記玉勒靑絲﹐落花時節﹐曾逢拾翠﹐忽聽吹簫。今來是﹐燒痕殘碧盡﹐霜影亂紅凋。秋水映空﹐寒煙如織﹐皁雕飛處﹐天慘云髙。

人生須行樂﹐君知否﹐容易兩鬢蕭蕭。自與東君作別﹐剗地無聊。算功名何許﹐此身博得﹐短衣射虎﹐沽酒西郊。便向夕陽影裏﹐倚馬揮毫。」意境𨿽不甚深﹐風骨漸能騫舉﹐視短調爲有進﹐更進﹐庶幾沈著矣。歇拍「便向夕陽」云云﹐嫌平易無遠致。

○飲水名本五燈會元

「如魚飲水﹐冷暖自知。」道明禪師答盧行者語﹐見《五燈會元》。納蘭容若詩詞命名本此。

○梁汾營救漢槎事

梁汾營捄漢槎事﹐詞家紀載綦詳。惟《梁溪詩鈔》小傳注﹕「北騫旣入關﹐過納蘭成徳所﹐見齋壁大書『顧梁汾爲吳漢槎屈膝處』﹐不禁大慟。」云云﹐此說它書未載。昔人交誼之重如此。又《宜興志﹟僑寓傳》﹕「梁汾嘗訪陳其年於邑中﹐泊舟蛟橋下。吟詞至得意處﹐狂喜﹐失足墮河。一時傳爲佳話。」說亦僅見﹐亟附著之。

○梁汾軼事

《香海棠館詞話》及《薇省詞鈔》梁汾小傳後﹐載顧﹑成交誼綦詳。閱武進湯曾輅先生﹝大奎﹑貞湣之祖。﹞《炙硯瑣談》一段甚新﹐爲它書所未載﹐亟錄如左。「納蘭成徳侍中與顧梁汾交最密。嘗塡《賀新涼》詞爲梁汾題照﹐有云﹕『一日心期千劫在﹐後身緣﹑恐結他生裏。然諾重﹐君須記。』梁汾答詞亦有『托結來生休悔』之語。侍中歾後﹐梁汾旋亦歸裏。一夕﹐夢侍中至﹐曰﹕『文章知已﹐念不去懷。泡影石光﹐願尋息壤。』是夜﹐其嗣君舉一子。梁汾就視之﹐面目一如侍中﹐知爲後身無疑也﹐心竊喜甚。彌月後﹐復夢侍中別去。醒起﹐急詢之﹐已卒矣。先是侍中有小像畱梁汾處﹐梁汾因隱寓其事﹐題詩空方。一時名流﹐多有和作。像今存惠山艸庵貫華閣。云自在龕藏《天香滿院圖》﹐容若三十二歲像也。朱邸崝嶸﹐紅闌錄曲﹐老桂十數株﹐柯葉作深黱色﹐花如黃雪。容若靑袌絡緹﹐佇立如有所憶﹐貌淸臒特甚。禹鴻臚之鼎筆。」

○金風停長詞

或問國初詞人﹐當以誰氏爲冠。再三審度﹐舉金風亭長對。問佳構奚若。舉搗練子云「思往事﹐渡江幹。靑蛾低映越山看。共眠一舸聽秋雨﹐小枕輕衾各自寒。」

○竹垞詠繡鞋

竹垞《靜志居琴趣》《詠繡鞵》云「假饒無意與人看﹐又何用明金壓繡。」語意深刻﹐令人無從置辯。羅泌《詠釣臺詩》﹕「一著羊裘便有心。」通於斯恉矣。

○竹垞題玉映樓詞

《江湖載酒集》﹐有《點絳唇﹟題虞夫人玉映樓詞集》﹐後附原詞。虞名兆淑﹐字蓉城﹐海鹽人。按《鶴徵錄》﹕「李秋錦元名虞兆潢﹐海鹽籍。」或蓉城昆弟行也。

○朝鮮越南詞

孫愷似布衣﹐奉使朝鮮﹐所進書有《朴闇塡詞》二卷﹐名《擷秀集》﹐封達禦前﹐見蔣京少《瑤華集述》。海邦殊俗﹐亦擅音闋﹐足徵本朝文教之盛。庚寅﹐余客滬上﹐借得越南阮綿審《皷枻詞》一卷。短調淸麗可誦﹐長調亦有气格。《歸自謠》云「溪畔路﹐去歲停橈溪上渡。攀花共繞溪前樹。

重來風景全非故。傷心處。綠波春艸黃昏雨。」《望江南》十首﹐錄二云「堪憶處﹐曉日聽嗁鶯。百襇細裙偎艸坐﹐半裝髙屧蹋花行。風景近淸明。」「堪憶處﹐蘭槳泛湖船。荷葉羅裙秋一色﹐月華粉靨夜雙圓。淸唱想夫憐。」《沁園春﹟過故宮主廢宅》云「好个名園﹐轉眼荒涼﹐不似前年。憶雕甍繡闥﹐芙蓉江上﹐金尊檀板﹐悲翠簾前。歌扇連云﹐舞衣如雪﹐歷亂春花飛半天。曾無幾﹐卻平蕪牧笛﹐頹岸漁船。

悠悠往事堪憐。況日暮經過倍黯然。但夕陽欲落﹐照殘芳樹﹐昏鴉已滿﹐嗁斷寒煙。暫駐筇枝﹐淺斟杯酒﹐暗祝輕澆廢址邊。微風裏﹐恍玉簫仿佛﹐月下遙傳。」《玉漏遲﹟阻雨夜泊》云「長江波浪急。蘭舟叵耐﹐雨昏煙濕。突兀愁城﹐總爲百憂皆集。歷亂燈光不定﹐紙窗隟﹑東風潛入。寒气襲。鐘殘酒渴﹐詩懷荒澀。

料想碧玉樓中﹐也背著闌干﹐有人悄立。彤管鸞椾﹐一任侍兒收拾。誰忍相思相望﹐解甚處﹑山川都邑。休話及。此宵鵑嗁花泣。」綿審﹐字仲淵﹐公爵。

○吳鎭松厓詞

甘肅人詞流傳絕少。狄道吳信辰先生﹝鎭﹞《松厓詩錄》﹐附詞一卷。先生由舉人官至湖南沅州知府﹐主講蘭山書院。蚤歲詩學爲牛空山入室弟子。其集多名人序跋﹐如袁簡齋﹑王西莊諸先生﹐並推許甚至。楊蓉裳跋其詞云「葉脫而孤花明﹐云淨而峭峯出。」余評之曰「鏗麗沈至﹐是能融五代入南宋者。」《點絳唇﹟天臺》雲「水泛胡麻﹐人間伉儷仙家愛。春風半載。歸去迷年代。

咫尺天臺﹐回首雲霞礙。郎如再。向時嬌態。惟有桃花在。」《玉蝴蝶﹟赤壁懷古》云「扼腕炎靈﹐末季中原﹐大局盡入當塗。猶恃專場爪距﹐窘迫南烏。不知權﹑空勞知備﹐旣生亮﹑可弗生瑜。快斯須。漲天煙火﹐百萬焦枯。

胡盧。昔年此地﹐虹銷霸气﹐電掃雄圖。折戟沈沙﹐忽然攜酒到髯蘇。話三分﹑江山笑汝﹐成兩賦﹐風月歸吾。問樵漁﹐鱸肥鶴瘦﹐畢竟誰輸。」﹝後段字字勁偉。﹞《意難忘﹟別人》云「才上離筵。悵嘶風五馬﹐躑躅江幹。孤帆天共遠﹐雙袖淚頻彈。別時易﹐見時難。盡一霎盤桓。更何時﹐重園燕玉﹐再護湘蘭。

夕陽無限關山。有淒涼飛雁。水咽云寒。梅花𨿽吐雪﹐楓葉尙流丹。心上事﹐不能寬。是舊怨新歡。且暫教﹐洞庭明月﹐兩處同看。」﹝換頭稼軒勝處。﹞《憶少年﹟題桐陰倚石圖》云「飄飄梧葉﹐團團紈扇﹐冷冷羅袖。朱顏易凋歇﹐嘆涼風依舊。

石上綠羅盤左右。乍相偎﹐遠山卽皺。儂心鎭常熱﹐任蒼苔冰透。」﹝蘇辛卻無此娟雋。﹞

○蜀語入詞

蜀語可入詞者﹐四月寒名「桐花凍」﹐七夕漬綠豆令芽生﹐名「巧芽」。﹝桐娟﹐浙產﹐生長蜀中﹐爲餘言之﹐不忍忘也。曩歲庚寅﹐余客羊城﹐假方氏碧琳瑯館藏書移寫。時距桐娟殂化﹐僅匝月耳。有《鷓鴣天》句云「殯宮風雨如年夜﹐薄幸蕭郎尙校書。」半老老人最爲擊節﹐謂情至語無逾此者﹐偶憶記之。﹞

○韓氏磨崖題記

宋大寧夫人韓氏﹐《遊靈巖觀音道場題記磨崖》云「大寧夫人韓氏朝拜東嶽回﹐遊靈巖觀音道場。四絕之所﹐崇峯引翠﹐宛若屏圍。而北主峯﹝山突﹞然五里之聳﹐而肩有殿﹐號曰證明。謂其如來化迹﹐祈應如響。於是發精確志﹐不懼巇崄﹐乘興而步其上。仰瞻紺像﹐欣敬不已。及觀巖麓﹐木怪石奇﹐景與世別。眺寓移時﹐頓忘塵慮。若�聖力所加。從心之年﹐焉能至此。於內自省﹐尢爲之幸。仍知名山勝槪﹐傳不誣矣。時政和攺元季春念五日﹐孫男左侍禁曹洙﹑三班奉職深﹑右班殿直涇侍行。使女憙奴孫﹑倩奴喬﹑�奴�﹑�奴張﹑吉奴祝﹑美奴楊﹑蘂奴朱﹑采奴薛﹑珍奴張﹑望奴董從行。洙奉命題紀嵓石。」使女名入石刻﹐於此僅見。惜十泐其二﹐而倩﹑蕊二名絕韻。余得拓本﹐珍弆久之﹐檢付裝池﹐爲賦《浣溪沙》云「捧硯亭亭列十眉。云涯暫駐絳紗帷。苕華名姓好誰題。

香艷別開金石例﹐纖穠如見燕環姿。僧彌團扇可無詩。」

○詞貴有寄

詞貴有寄托。所貴者流露於不自知﹐觸發於弗克自己。身世之感﹐通於性靈卽性靈﹐卽寄托﹐非二物相比附也。橫互一寄托於搦管之先﹐此物此志﹐千首一律﹐則是門面語耳﹐略無變化之陳言耳。於無變化中求變化﹐而其所謂寄托﹐乃益非眞。昔賢論靈均書辭﹐或流於跌宕怪神﹐怨懟激發﹐而不可以爲訓。爲非求變化者之變化矣。夫詞如唐之《金荃》﹐宋之《珠玉》﹐何嘗有寄托﹐何嘗不卓絕千古﹐何庸爲是非眞之寄托耶。

○佳詞宜多讀

誦佛經不必求甚解﹐多誦可也。讀前人佳詞亦然。昔人言「客都門者日詣廠肆﹐循覽插架﹐寓目簽題﹐勿庸幡﹝夗巾﹞﹐輒有無形之進益。」通於斯旨矣。少日讀名家詞﹐往往背誦如流。詢以作者誰氏﹐輒復誤記。蓋心目專注﹐弗遑旁及。漚尹謂余得力卽在是。其知人之言夫。﹝求甚解卽亦可云旁及﹐此旨至微﹐蓋其所專注﹐在於甚解之外矣。﹞

○詞調愈塡愈佳

詞無不諧適之調﹐作詞者未能熟精斯調耳。昔人自度一腔﹐必有會心之處。或專家能知之﹐而俗耳不能悅之。不拘何調﹐但能塡至二三次﹐愈塡愈佳﹐則我之心與昔人會。簡淡生澀之中﹐至佳之音節出焉。難以言語形容者也。惟所作未佳﹐則領會不到。此詣力﹐不可彊也。

○詞要有眞气貫注

澀之中有味﹑有韻﹑有境界﹐𨿽至澀之調﹐有眞气貫注其間。其至者﹐可使疏宕﹐次亦不失凝重﹐難與貌澀者道耳。

○融重大與拙之中

問哀感頑艷﹐「頑」字云何詮。釋曰「拙不可及﹐融重與大於拙之中﹐郁勃久之﹐有不得已者出乎其中﹐而不自知﹐乃至不可解﹐其殆庶幾乎。猶有一言蔽之﹐若赤子之笑嗁然﹐看似至易﹐而實至難者也。」

○詞宜有性靈語

信是慧業詞人﹐其少作未能入格﹐卻有不可思議﹐不可方物之性靈語﹐流露於不自知。斯語也﹐卽使其人中年深造﹐晚歲成就以後﹐刻意爲之﹐不復克辦。蓋純乎天事也。苟無斯語﹐以謂若而人者之作﹐蒙竊未敢信也。

○詠物先勿涉呆

問﹕詠物如何始佳﹖答﹕「未易言佳﹐先勿涉呆。一呆典故﹐二呆寄托﹐三呆刻畫﹐呆襯托。去斯三者﹐能成詞不易﹐矧復能佳﹐是眞佳矣。題中之精蘊佳﹐題外之遠致尢佳。自性靈中出佳﹐從追琢中來亦佳。」

○詠物語須沈著

以性靈語詠物﹐以沈著之筆達出﹐斯爲無上上乘。

○題詠當有分寸

凡題詠之作﹐遣詞當有分寸。譬如題某女士所畫牡丹﹐某女士系守貞不字者﹐詞中說牡丹之句﹐必須按切女士身分﹐不可稍涉輕佻。後段說到女士﹐亦宜映合牡丹﹐卽畫卽人﹐融成一片。如此作來﹐不但並不見難﹐而且必有佳句。從侔色揣稱中出﹐它題並挪用不得。

○煉字之法

《唐秣陵崔夫人墓志》﹐相傳卽《會眞記》之鶯鶯。拓本甚舊。或作題詞﹐就余商定。有「箋碧凝塵」句。「凝」字未愜﹐屢易字仍未安﹐最後得「棲」字﹐不禁拍案叫絕。此煉字之法也。

●續編卷一

○姚令威憶王孫

姚令威《憶王孫》云「毿毿楊柳綠初低。淡淡梨花開未齊。樓上情人聽馬嘶。憶郎歸。細雨春風濕酒旗。」與溫飛卿「送君聞馬嘶」各有其妙﹐政可參看。

○梅溪喜遷鶯

「詩酒尙堪驅使在﹐未須料理白頭人」﹐少陵句也。《梅溪詞》《喜遷鶯》云「自憐詩酒瘦﹐難應接﹑許多春色。」蓋反用其意。

○竹山絳都春

《竹山詞》《絳都春》換頭云「姬奼。嚬靑泫白﹐恨玉佩罷舞﹐芳塵凝榭。」「姻婭」之「婭」﹐從無作活用者。字典亦無別解。惟《字匯補》注云「婭﹝女余﹞﹐態也。婭音鴉﹐幺加切。」蔣詞又葉作去聲。按《廣韻》作「﹝宀亞﹞﹝宀余﹞」﹐注﹕「作態貌」。﹝按﹕《尊前集》載和凝詞已有「婭奼含情嬌不語」句。﹞

○竹山虞美人

《竹山詞》《虞美人﹟詠梳樓》﹕「樓兒忒小不藏愁。幾度和雲飛去﹑覓歸舟。」較「天際識歸舟」更進一層。

○寄閒翁詞

寄閒翁《風入松》云「舊巢未著新來燕﹐任珠簾﹑不上瓊鉤。」用「待燕歸來始下簾」句意﹐翻新入妙。《戀繡衾》云「自不怨東風老。怨東風﹑輕信杜鵑。」是未經人道語。

○周端臣木蘭花慢

宋周端臣《木蘭花慢》句云「料今朝別後﹐它時有夢﹐應夢今朝。」呂居仁《減字木蘭花》云「來歲花前。又是今年憶昔年。」命意政同﹐而遣詞各極其妙。﹝按﹕此則與《詞話》卷二第九一則相類﹐此稍略。﹞

○曹元寵品令

曹元寵《品令》歇拍云「促織兒﹑聲響𨿽不大﹐敢教賢﹑睡不著。」「賢」字作「人」字用﹐蓋宋時方言。至今不嫌其俗﹐轉覺其雅。

○於湖菩薩蠻

《於湖詞》《菩薩蠻》云「東風約略吹羅幕。一檐細雨春陰薄。試把杏花看。濕紅嬌幕寒。

佳人雙玉枕。烘醉鴛鴦錦。折得最繁枝。暖香生翠幃。」此詞綿麗蕃艷﹐直逼《花間》。求之北宋人集中﹐未易多覯。

○侯彥周賴窟詞

侯彥周《懶窟詞》《念奴嬌﹟探梅》換頭云「休恨雪小云嬌﹐出羣風韻﹐已覺桃花俗。」頗能爲早梅傳神。「雪小云嬌」四字連用﹐甚新。又﹐《西江月﹟贈蔡仲常侍兒初嬌》云「豆蔻梢頭年紀﹐芙蓉水上精神。幼云嬌玉兩眉春。京洛當時風韻。」芙蓉句亦妙於傳神。「幼云嬌玉」四字亦新。

○蔣氏詞

《梅磵詩話》﹕金人犯闕﹐陽武令蔣興祖死之。其父被擄至雄州驛﹐題詞於壁﹐調《減字木蘭花》云「朝雲橫度。轆轆車聲如水去。白艸黃沙。月照孤邨三兩家。

飛鴻過也。百結愁腸無晝夜。漸近燕山。回首鄕關歸路難。」蔣乃靖康間浙西人。詞寥寥數十字﹐寫出步步畱戀﹐步步淒惻。當戎馬流離之際﹐不難於慷慨﹐而難於從容。偶然攬景興懷﹐非平日學養醇至不辦。興祖以一官一邑﹐成二取義﹐得力於義方之訓深矣。雄州﹐宋隸河北東路﹐金屬中都路﹐今甘肅寧夏府靈州西南。﹝按﹕雄州爲河北省雄縣﹐非寧夏。﹞

﹝按﹕惠風所引﹐與傳本《梅磵詩話》頗異。詩話原文云「靖康間﹐金人犯闕﹐陽武蔣令興祖死之。其女爲賊擄去﹐題字於雄州驛中﹐敍其本末﹐仍作《減字木蘭花》詞云云。蔣令﹐浙西人。其女方笄﹐美顏色﹐能詩詞﹐鄕人皆能道之。此詞湯巖起《滄海遺珠》所載。」蔣興祖事見《宋史》卷四百五十二《忠義傳》七﹐與《梅磵詩話》合。惠風誤以其女爲其父。蓋自《詞苑叢談》轉引﹐未檢原書。﹞

○石屏赤壁懷古

《石屏詞》﹐往往作豪放語﹐綿麗是其本色。《滿江紅﹟赤壁懷古》云「亦壁磯頭﹐一番過﹑一番懷古。想當時﹑周郎年少﹐气吞區宇。萬騎臨江貔虎噪﹐千艘烈炬魚龍怒。捲長波﹑一鼓困曹瞞﹐今如許。

江上渡﹐江邊路。形勝地﹐興亡處。覽遺蹤勝讀﹑詩書言語。幾度東風吹世換﹐千年往事隨潮去。間道旁﹑楊柳爲誰春﹐搖金樓。」歇拍云云﹐是本色流露處。

○毛子晉跋石屏詞

毛子晉跋《石屏詞》云「式之以詩名東南﹐南渡後天下所稱『江湖四靈』之一也「。『按宋詩人徐照﹑徐璣﹑翁捲﹑趙紫芝﹐傳唐賢宗法﹐號稱「四靈」。據子晉云云﹐則又別有「四靈」之目矣。

○宋代曲譜

《四庫提要》云「宋代曲譜﹐今不可見。《白石詞》皆記拍於句旁﹐莫辧其似波似磔﹐宛轉欹斜﹐如西域旁行字者﹐節奏安在。」考《四庫存目》箸錄宋張炎《樂府指迷》一卷﹐《提要》云「其書分詞源﹑制曲﹑句法﹑字面﹑虛字﹑淸空﹑意趣﹑用事﹑詠物﹑節序﹑賦情﹑離情﹝按﹕此二字原脫。﹞﹑令曲﹑雜論﹐十四篇。」卽《詞源》下卷﹐不知何所本而以沈伯時《樂府指迷》之名名之。而其上卷﹐則當時並未經見。故於白石譜字﹐竟不能辧識也。宋燕樂譜字﹐流傳至今者絕尠。日本貞亨初﹐﹝當中國康熙初。﹞所刻《增類羣書類要事林廣記》。﹝吾國西潁陳元靚編輯。﹞卷八《音樂舉要》﹐有管色指法譜字﹐與白石所記政同。卷九《樂星圖譜》所列《律呂隔八相生圖》及《四宮淸聲律生八十四調》﹐於諸譜字之陰陽配合﹐剖析尢詳。卷二文藝類有黃鐘宮散套曲﹐爲《願成雙令》《願成雙慢》﹐﹝已上系宮拍。﹞《獅子序》《本宮破子》《賺》《雙勝子》《急三句兒》等名﹐首尾聲完具﹐節拍分明。讀《白石詞》者﹐得此可資印證。

○劉招山一翦梅

詞有淡遠取神﹐只描取景物﹐而神致自在言外﹐此爲髙手。然不善學之﹐最易落套。亦如詩中之假王﹑孟也。劉招山《一翦梅》過拍云「杏花時節雨紛紛。山繞孤邨。水繞孤邨。」頗能景中寓情。昔人但稱其歇拍三句「一般離思」云云﹐未足盡此詞佳勝。

○潘紫巖南鄕子

《潘紫巖詞》﹐余最喜其南鄕子一闋﹐﹝《後邨詩話》題云﹕《鐔津懷舊》﹔《花庵絕妙詞選》題云﹕《題南劍州妓館》。﹞小令中能轉折﹐便有尺幅千里之勢。詞云「生怕倚闌干。閣下溪聲閣外山。空有舊時山共水﹐依然。暮雨朝雲去不還。

相見躡飛鸞。月下時時認佩環。月又漸底霜又下﹐更闌。折得梅花獨自看。」歇拍尢意境幽瑟。

○張武子西江月

張武子《西江月》過拍云「殷雲度雨井桐凋﹐雁雁無書又到。」昔人句云「江頭數盡南來雁﹐不寄西風一幅書。」此詞括以六字﹐彌覺沈頓。

○馬古洲海棠春

馬古洲《海棠春》云「護取一庭春﹐莫彈花閒鵲。」用徐幹臣﹕「悶來彈鵲﹐又攪碎﹑一簾花影。」可謂善變。

○馬古洲月華淸

又﹐馬古洲《月華淸》云「怕裏。又悲來老卻﹐蘭臺公子。」「怕裏」﹐宋人方言﹐《艸窗詞》中屢見﹐猶言恰提防閒﹐大致如此詮釋﹐尙須就句意活動用之。

○髙彥先行香子

髙彥先﹐吾廣右宦賢也。《東溪詞》《行香子》云「瘴气如雲。暑气如焚。病輕時﹑也是十分。沈屙惱客﹐罪罟縈人。嘆檻中猿﹐籠中鳥﹐轍中鱗。

休負文章﹐休說經綸﹐得生還﹑早已因循。菱花照影﹐筇竹隨身。柰沈郎尪﹑潘郎老﹑阮郎貧。」蓋編管容州時作﹐極寫流離困瘁狀態﹐足令數百年後讀者爲之酸鼻。曩余自題《菊夢詞》句云「雪虐霜欺﹐須拌得﹑鬢邊絲。」彥先先生可謂飽經霜雪矣。

○曾蒼山謁金門

曾蒼山﹝原一﹞﹐曾遊吾粵。考《粵西金石略》﹐臨桂雉山﹑隱山﹑水月洞﹐並有淳十二年與趙希囿同遊題名。《梅磵詩話》云「蒼山年七歲﹐賦《楊妃襪》云『萬騎西行駐馬嵬。淩波曾此墮塵埃。誰知一掬香羅小﹐踏轉開元宇宙來。』蓋穎慧絕人者。」其詞如《謁金門》云「梅粉褪。點點雨聲春恨。半吐桃花芳意嫩。艸痕靑寸寸。

把酒花邊低問。莫解寒深紅損。等待春風晴得穩。琵琶重整頓。」亦以天事勝也。

○黃雪舟水龍吟

黃雪舟詞﹐淸麗芊綿﹐頗似北宋名作。惟傳作無多﹐殊爲憾事。其《水龍吟》云「柔腸一寸﹐七分是恨﹐三分是淚。」蓋仿東坡「春色三分﹐二分塵土﹐一分流水」之句。所不逮者﹐以刻鏤稍著痕迹耳。其歇拍云「待問春﹑怎把千紅﹐換得一池綠水。」亦從「一分流水」句引伸而出。

○方秋巖沁園春序

方秋崖《沁園春》詞﹐櫽括《蘭亭序》。有小序「汪彊仲大卿﹐禊飲水西﹐令妓歌蘭亭﹐皆不能﹐乃爲以平仄度此曲﹐俾歌之」云云。大抵循聲按折﹐宋人最爲擅長。不徒長短句皆可歌﹐卽前人佳妙文字﹐亦皆可歌。水西羣妓﹐殆非妙選工歌者。如其工者﹐則必能歌《蘭亭序》矣。它如庾子山《春賦》﹐梁元帝《蕩婦思秋賦》《采蓮賦》﹐李太白《惜餘春賦》《愁陽春賦》﹐儻付珠喉﹐未知若何流美。又如江文通《別賦》﹐謝希逸《月賦》﹐鮑明遠《蕪城賦》﹐李遐叔《弔古戰場文》﹐歐陽文忠《秋聲賦》﹐蘇文忠《前後赤壁賦》﹐皆可選摘某篇某段而歌之。此類可歌之文﹐尢不勝僂指。紅簫鐵板﹐異曲同工已。

○葛郯信齋詞

葛郯《信齋詞》《水調歌頭﹟舟回平望過烏戍值雨向晚復晴》云「應是陽侯薄相﹐催我胸中錦繡﹐淸唱和鳴鷗。」「薄相」猶言遊戲﹐吳閶裏語曰「白相」﹐「白」蓋「薄」之聲轉﹐一作「孛相」。烏程張鑑《冬靑館詩》《山塘感舊》云「東風西月燈船散﹐愁煞空江孛相人。」

○蕭閒小重山

蕭閒《小重山》云「得君如對好江山﹐幽棲約﹑湖海玉孱顏。」比余《詠梅》﹝淸平樂﹞云「玉容依舊。便抵江山秀。」略與昔賢闇合﹐特言外情感不同耳。

○毛熙震浣溪沙

閨人時妝﹐鬒發覆額﹐如黝髹可鑑。以梳之小而絕精者﹐約正中片發﹐入其齒中﹐闊與梳相若﹐梳齒藏不見﹐則起爲美觀。《花間集》毛熙震《浣溪沙》云「象梳欹鬢月生云。」淸姒嘗攺爲「象梳扶鬒雲藏月」﹐蓋賦此也。

○程大昌韻令

近人稱壽五十一歲曰開六﹐六十一曰開七。程大昌《韻令》﹐﹝按﹕宋人稱詞爲韻令﹐此以爲調名﹐僅見。﹞《碩人生日》云「壽開八秩﹐兩鬢全靑。顏紅步武輕。」自注﹕「白樂天《開六秩詩》自注云﹕『年五十歲。卽曰開六秩矣。』言自五十一﹐卽爲六十紀數之始也。」五十卽曰開六﹐與今小異。﹝按﹕《彊村叢書》本程大昌《文簡公詞》載此詞自注所引白樂天注爲五十一歲﹐非五十歲。不知惠風所據何本﹐或非善本﹐故有奪字。﹞

○易祓喜遷鶯

易祓《喜遷鶯》云「記得年時﹐膽瓶兒畔﹐曾把牡丹同嗅。」語小而不纖。極不經意之事﹐信手拈來﹐便覺旖旎纏綿﹐令人低徊不盡。納蘭成徳《浣溪沙》云「被酒莫驚春睡重﹐賭書消得潑茶香。當時祇道是尋常。」亦復工於寫情﹐視此微嫌詞費矣。《喜遷鶯》歇拍云「彊消遣﹐把閒愁推入﹐花前杯酒。」由「舉杯消愁」意翻變而出﹐亦前人所未有。

○李莊靖樂府

金李用章《莊靖先生樂府》《謁金門》序云「西齋得梅數枝﹐色香可愛﹐一日爲澤倅崔仲明竊去﹐感嘆不已﹐因賦此調十二章﹐以寫悵望之懷。」直書竊梅人之官位姓字﹐此序奇絕亦韻絕。其十二章之目曰﹕《寄梅》《探梅》《賦梅》《嘆梅》《慰梅》《賞梅》《畫梅》《戴梅》《別梅》《望梅》《憶梅》《夢梅》﹐細審一一﹐卻無言外寄托﹐只是爲梅花作﹐抑何纏綿鄭重乃爾。其《寄梅》歇拍云「爲問花閒能賦客﹐如何心似鐵。」亦悱惻﹐亦蘊藉﹐直使竊梅人無辭自解免。其後有《太常引﹟同知崔仲明生日》云「太行千里政聲揚﹐同何處﹑是黃堂。遺愛幾時忘。試聽取﹑人歌《召棠》。

錦衣年少﹐插花躍馬﹐休負好風光。三萬六千場。但暮暮﹑朝朝醉鄕。」召棠遺愛﹐於插花年少得之。竊花人幸得不惡﹐不失其爲花閒能賦﹐賴此闋爲之解嘲。

○李莊靖謁金門

李莊靖《謁金門》云「萬里無雲天紺滑。一輪光皎潔。」「紺滑」二字﹐未經前人用過﹐較「雨過天靑雲破處」﹐尢爲妙於形容。

○眉匠詞

《眉匠詞》﹐竹垞少作﹐丰潤丁氏持靜齋藏。

○Т庵樂府大江東去

《遁庵樂府》《大江東去》云「不如聞早﹐付它妻子耕織。」《江城子》云「明日新年﹐聞早健還家。」《漁家傲》云「住山活計宜聞早。身世滄溟一漚小。」「聞早」﹐當是北人方言﹐《菊軒樂府》中亦兩見。﹝漚尹云﹕今汴梁城中有此方言﹐猶言及早。「聞」讀若「穩」。﹞﹝按﹕宋人詞中﹐亦頗有用「聞早」二字者。﹞

○潘元質詞

鄭谷《貧女吟》﹕「笑翦燈花學畫眉。」潘元質詞﹕「旋翦燈花﹐兩點翠眉誰畫。」蓋以燈煤碾細代眉黛。王元老《菩薩蠻》云「畱取麝煤殘﹐臨鸞學遠山。」此用香煤﹐更韻。

○碧瀣詞

曩作《七夕詞》﹐涉尋常兒女語﹐疇丈尢切誡之﹐余自此不作七夕詞﹐承丈教也。《碧瀣詞》﹐﹝刻入《薇省同聲集》。﹞《齊天樂》序云「前人有言﹐牽牛象農事﹐織織女象婦功。七月田功粗畢﹐女工正殷﹐天象亦寓民事也。六朝以來﹐多寫作兒女情態﹐慢神甚矣。丁亥七夕﹐偶與瑟軒論此事﹐倚此糾之。」「一從《豳雅》陳民事﹐天工也垂星彩。稼始牽牛﹐衣成織女﹐光照銀河兩界。秋新候攺。正嘉谷初登﹐授衣將屆。春耟秋梭﹐歲功於此隱交代。

神靈焉有配偶﹐藉唐宮夜語﹐誣蔑眞宰。附會星期﹐描橅月夕﹐比作人間歡愛。機窗淚灑。又十萬天錢﹐要償婚債。綺語文人﹐懺除休更待。」卽誡余之恉也。

○菊軒臨江仙

菊軒《臨江仙》云「浮生擾擾笑何樓。試看雙鬢上﹐衰瘋不禁秋。」按劉貢父《詩話》﹕「世語虛僞爲何樓。蓋國初﹝宋初也。﹞京師有何家樓﹐其下賣物多虛僞﹐故以名之。」菊軒詞蓋用此。

○明秀集賞荷詞

《明秀集》《樂善堂賞荷詞》﹕「胭脂膚瘦燻沈木﹐翡翠盤髙走夜光。」《滹南老人詩話》云「蓮體實肥﹐不宜言瘦﹐似易膩字差勝。」龍壁山人云「蓮本淸艷﹐膩得其貌﹐未得其神也。」余嘗細審之﹐此字至難穩稱﹐尢須與下云「燻沈水」相貫穿。擬易「潤」字﹑「媚」字﹑「薄」字﹐彼勝於此。似乎「薄」字較佳﹐對下句「髙」字亦稱。

○須溪百字令

《須溪詞》《百字令》「少微星小」闋自注﹕「佛以四月八生﹐見明星悟道﹐曰『奇哉』﹐卽《左傳》『星隕如雨』之夕也。」此說絕新。須溪賅博﹐未審於何書得之。

○雪坡壽詞

宋人多壽詞﹐佳句卻罕覯。《雪坡詞》《沁園春﹟壽婺州陳可齋》云「元佑諸賢﹐紛紛臺省﹐惟有景仁招不來。」命意髙絕。前調《壽陳中書》云「著身已是瀛洲。問更有長生別藥不﹖」極雅切﹐極自然。又《壽陶守》云「春雨慳時﹐千金斗粟﹐民仰使君爲食天。」民以食爲天﹐尋常語耳。﹝按見《通鑑》﹐賈潤甫謂李密語。﹞「爲食天」更雋而新。﹞

○吳詠賀新郎

吳人呼女曰囡﹐讀若奴頑切。虞山王東漵﹝應奎﹞《柳南續筆》﹕「吾友吳友篁著《太湖漁風》﹐載漁家日住湖中﹐自無不肌粗面黑。閒有生女瑩白者﹐名曰白囡﹐以志其異。漁人戶口冊中兩見之」云云。吳叔永﹝泳﹞《鶴林詞》《賀新郎﹟宣城壽季永弟》云「爺作嘉興新太守﹐囡拜鶚書天府﹐況哥共﹑白頭相聚。」則宋人已用之入韻語矣。叔永﹐蜀人﹐亦作吳語﹐何耶。囡字編檢字書﹐並未之載。

○吳泳淸平樂

《鶴林詞》《淸平樂﹟壽吳毅夫》云「荔子才丹梔子白﹐擡貼誕彌嘉月。」「擡貼」字亦方方言﹐於此僅見。

○吳泳水龍吟

「算一生繞徧﹐瑤階玉樹﹐如君樣﹑入閒少。」吳叔永《水龍吟﹟壽李長孺》句。壽詞能爲此等語﹐視尋常歌誦功徳﹐何止仙塵糟玉之別。

○郭遁齋卜算子

葉夢得《避暑錄話》﹕「歐陽文忠公在揚州﹐作平山堂。每暑時﹐輒淩晨攜客往遊。遣人走邵伯﹐取荷花千餘朶﹐以畫盆分插百許盆﹐與客相閒。遇酒行﹐卽遺妓取花一枝傳客﹐以次摘其葉﹐盡處則飲酒﹐往往侵夜戴月而歸。」郭遁齋《卜算子》序云「客有惠牡丹者。其六深紅﹐其六淺紅。貯以銅瓶﹐置之席間﹐約五客以賞之。仍呼侑尊者六輩。酒半﹐人簪其一﹐恰恰無欠餘﹐因賦。」「誰把洛陽花﹐翦送河陽縣。魏紫姚黃此地無﹐隨分紅深淺。

小插向銅瓶﹐一段眞堪羨。十二人簪十二枝﹐面面交相看。」遁齋詞事﹐與歐公風趣略同。玉溪生以「送鉤」﹑「射覆」入詩﹐得毋愧此雅故。

○聶勝瓊與馬瓊瓊

靑泥蓮花記﹕「李之問解長安幕﹐詣京師攺秩。都下聶勝瓊﹐名倡也﹐質性慧黠﹐李見而喜之。將行﹐勝瓊送別﹐餞飲於蓮花樓下﹐唱一詞﹐末句曰﹕『無計畱春住。柰何無計隨君去。」因復畱經月。爲細君督歸甚切﹐遂飲別。不旬日﹐聶作一詞寄李云﹕『玉慘花愁出鳳城。蓮花樓下柳靑靑。尊前一唱陽關曲﹐別个人人第幾程。

尋好夢﹐幾難成。有誰知我此時情﹖枕前淚共階前雨﹐隔个窗兒滴到明。』蓋寓調《鷓鴣天》也。之問在中路得之﹐藏於篋底﹐抵家﹐爲其妻所得。問之﹐俱以實告。妻喜其語句淸麗﹐遂出妝奩資夫取歸。瓊至﹐卽棄冠櫛﹐損妝飾﹐委曲事主母﹐終身和悅﹐未嘗少有閒隙焉。」勝瓊《鷓鴣天》詞﹐純是至情語﹐自然妙造﹐不假造琢﹐愈渾成﹐愈穠粹。於北宋名家中﹐頗近六一﹑東山。方之閨幃之彥﹐𨿽幽棲﹑漱玉﹐未遑多讓﹐誠坤靈閒气矣。之問之妻能賞會勝瓊詞句﹐旣無見嫉之虞﹐尢有知音之雅。委曲以事﹐和悅終身﹐吾爲勝瓊慶得所焉。又朱端朝﹐字廷之﹐南渡後肄業上庠。與妓馬瓊瓊者﹐往來久之。及省試優等﹐授南昌尉。輾轉脫瓊瓊籍﹐挈之歸家。因辟二閣﹐東閣正室居之﹐瓊瓊居西閣。廷之之任南昌﹐倏經半載﹐西閣以梅雪扇寄之﹐後寫一詞﹐調《減字木蘭花》云「雪梅妒色。雪把梅花相抑勒。梅性溫柔。雪壓梅花怎起頭。

芳心欲訴。全仗東君來作主。傳語東君。早與梅花作主人。」廷之詳味詞意﹐知爲東閣所抑﹐自是坐臥不安﹐竟托疾解綬。旣抵家﹐置酒會二閣﹐賦《浣溪沙》一闋云「梅正開時雪正狂。兩般幽韻孰優長。且宜持酒細端相。

梅比雪花多一出﹐雪如梅蕊少些香。天公非是不思量。」自是二閣歡好如初。玆事亦韻甚。惟是瓊瓊所遭﹐視勝瓊稍不逮﹐勝瓊誠勝瓊矣。

○顧梁汾序侯刻詞

國初錫山侯氏﹐刻《十名家詞》﹐有顧梁汾序一首﹐論詞見地絕髙。江陰金溎﹝武祥﹞粟香室重刻本﹐佚去此序。曩移鈔史館本《顧集》﹐亦未之載﹐亟錄於此。序云「異時長短句﹐自《花間》《艸堂》而外﹐行世者蓋不多見。明末海虞毛氏﹐始取《花庵》《尊前》諸集﹐及宋人詞稿﹐盡付剞劂。其中字句之訛﹐姓名之混﹐閒不免焉。𨿽然﹐讀書而必欲避訛與混之失﹐卽披閱吟諷﹐且不能以終捲﹐又安望其暢然拔去抑塞﹐任爲流通也。亦園主人髙情逸韻﹐擺落一切﹐顧於長短句﹐獨有玄賞。其所刻詩不一﹐而先之以詞。其所刻詞不一﹐而先之以十家之詞﹐皆藏弆善本。集中之爲訛且混者絕少﹐眞可補毛氏所未及。抑余更有取焉。今人之論詞﹐大槪如昔人之論詩。主格者其歷下之摹古乎﹖主趣者其公安之寫意乎﹖邇者競起而宗晚宋四家﹐何異牧齋之主香山﹑眉山﹑渭南﹑遺山﹖要其得失﹐久而自定。余則以南唐二主當蘇﹑李﹐以晏氏父子當三曹﹐而虛少陵一席﹐竊比於鐘記室獨孤常州之云。總讓亦園之不執已﹐不狥人﹐不彊分時代﹐令一切矜新立異者之廢然返也。」

○容若夢江南

容若《夢江南》云「新來好﹐唱得虎頭詞。一片冷香惟有夢﹐十分淸瘦更無詩。標格早梅知。」卽以梁汾《詠梅》句諭梁汾詞。賞會若斯﹐豈易得之並世。

○毛滿庭芳

宋毛幵﹐《自宛陵易倅東陽畱別諸同寮》﹝滿庭芳﹞云﹕」回頭笑﹐渾家數口﹐又泛五湖舟。」俚語稱妻曰「渾家」﹐屢見坊肆間小說。毛詞則舉一切眷屬言之。

○周必大近體樂府

周必大《近體樂府》﹐有《點絳唇﹟七夜趙富文出家姬小瓊再賦》。「七夕」作「七夜」﹐甚新。小瓊卽範石湖所謂與韓無咎﹑晁伯如家姬﹐稱爲三傑者﹐見《本事詞》注。又《木蘭花慢﹟贈貴遊摘阮時得名妾故戲及之》云「松間玄鶴舞翩翩。山鬼下蒼煙。正閉戶焚香﹐捩商泛角﹐非指非弦。」曩見宋人所繪《九歌圖》﹐山鬼像絕娟倩﹐所謂「旣含睇兮又宜笑﹐子慕余兮善窈窕」。彼云屏妙姬﹐能當之無愧色耶﹖﹝按﹕所引《木蘭花慢》詞﹐乃元人劉時中作﹐此誤引。﹞

○中庵詩餘鵲橋仙

《中庵詩餘》《鵲橋仙﹟觀接牡丹》云「栽時白露﹐開時谷雨﹐培養工夫良苦。閒園消息阿誰傳﹐算只是﹑司花說與。

寒梢一拂﹐芳心寸許﹐點破凡根宿土。不知魏紫是姚黃﹐到來歲﹑春風看取。」曩見查悔余《得樹樓雜鈔》﹐引《黃伐壇集妒芽說》﹕「客有語予﹐人有以桃爲杏者﹐名曰接。其法﹐斷桃之本﹐而易以杏。春陽旣作﹐其枝葉與花皆杏也。桃之萌亦出於其本。蓊然若與杏爭盛者。主人命去之﹐此妒芽也。」云云。接花入題詠﹐於劉詞僅見。吾廣右花傭﹐最擅此技。如以桃接杏﹐則先植桃於盆﹐其本必蟠屈有姿致﹐僅畱一二枝條﹐壯約指許﹐屆淸明前則就杏擇其枝气在者﹐壯相若者﹐與桃之本姿致宜稱者﹐審定長短距離﹐削去其半﹐約寸許﹐同時於桃枝近本處﹐亦削去其半﹐亦寸許﹐速就兩枝受削處密切黏合﹐以薴皮緊束之。外用杏根畔土﹐調融塗護﹐勿露削口。若所接杏枝距地較髙﹐則植木爲架扌耆桃盆﹐務令兩花髙下相若﹐無稍拗屈彊附。迨至夏初﹐兩枝必合而爲一。薴皮暫不必解﹐於杏枝削口稍下﹐徐徐鋸斷﹐俾兩花脫離﹐卽將削口稍上之桃枝鋸棄﹐則本桃而花葉皆杏矣。它花接法並同﹐惟所接皆木本﹐接時必淸明前﹐如劉詞所云。牡丹系艸本﹐白露已深秋﹐能於深秋接艸木花﹐其技精於今人遠甚。惟詞歇拍云「不知魏紫是姚黃﹐到來歲﹑春風看取。」當接花時﹐不能預定其色品﹐詎昔之接﹐異於今之接耶。惜其法不可得而考矣。

○王

回頂端

胡不歸

論壇元老

注冊時間﹕2004﹣08﹣24

文章﹕1442

發表於﹕星期四九月09﹐200411﹕22pm

文章主題﹕

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

○王文簡倚聲集序

王文簡《倚聲集》序﹕「唐詩號稱極備。樂府所載﹐自七朝五十五曲外﹐不槪見。而梨園所歌﹐率當時詩人之作﹐如王之渙之《涼州》。白居易之《柳枝》。王維《渭城》一曲流傳尢盛。此外𨿽以李白﹑杜甫﹑李紳﹑張籍之流﹐因事創調﹐篇什繁富﹐要其音節皆不可歌。詩之爲功旣窮﹐而聲音之祕﹐勢不能無所寄﹐於是溫﹑韋生而《花閒》作﹐李﹑晏出而《艸堂》興﹐此詩之餘而樂府之變也。詩餘者﹐古詩之苗裔也。語其正則南唐二主爲之祖﹐至漱玉﹑淮海而極盛﹐髙﹑史其嗣響也。語其變則眉山導其源﹐至稼軒﹑放翁而盡變﹐陳﹑劉其餘波也。有詩人之詞﹐唐﹑蜀﹑五代諸人是也。有文人之詞﹐晏﹑歐﹑秦﹑李諸君子是也。有詞人之詞﹐柳永﹑周美成﹑康與之之屬是也。有英雄之詞﹐蘇﹑陸﹑辛﹑劉是也。至是﹐聲音之道乃臻極致。而詩之爲功﹐𨿽百變而不窮。」云云。僅二百數十言﹐而詞家源流派別﹐了若指掌。是書傳本絕鮮﹐亟節記之。

○宋滿江紅詞鏡

倚聲之作﹐石刻閒見著錄﹐金文尢罕覯。宋《滿江紅》詞鏡﹐鏡邊篩以梅花﹐詞作回文書﹕「雪共梅花﹐念動是﹑經年離折。重會面﹑玉肌眞態﹐一般標格。誰道無情應也妒﹐暗香藐沒教誰識。卻隨風偸入傍妝臺﹐縈簾額。

驚醉眼﹐朱成碧。隨冷燠﹐分靑白。嘆朱弦凍折﹐髙山音息。悵望關河無驛使﹐剡溪興盡成陳迹。見似枝而喜對楊花﹐須相憶。」馮晏海﹝云鵬﹞得之濟南﹐謂其詞類宋人﹐故定爲宋鏡。見張詩舲﹝祥河﹞《偶憶編》。又曾賓谷﹝燠﹞藏宣徳銅盤﹐內刻《錦堂春》詞﹕「映日穠花旖旎。縈風細柳輕盈。遊絲十丈重門靜﹐金鴨午煙淸。

戲蝶渾如有意﹐啼鶯還似多情。遊人來往知多少﹐歌吹散春聲。」「宣徳七年正月十五日。」

○賈文元玉詞牌

義州李文石﹝葆恂﹞《舊學盦筆記》﹐記所見金石書畫﹐有宋制賈文元玉詞牌。按賈昌朝﹐字子明﹐獲鹿人。天禧初﹐賜同進士出身。慶曆間﹐拜同中書門下平章事﹐加左僕射﹐卒謚文元。有《木蘭花慢》云「都城水淥嬉遊處。仙棹往來人笑語。紅隨遠浪泛桃花﹐雪散平堤飛柳絮。

東君欲共春歸去。一陣狂風和驟雨。碧油紅旆錦障泥﹐斜日畫橋芳艸路。」黃花庵云「公生平惟賦此一詞」。未審卽玉牌所刻否﹖

○盛昱八聲甘州

光緒甲午﹐伯愚學士﹝志鈞﹞簡烏裏雅蘇臺辦事。宗室伯希祭酒﹝盛昱﹞賦《八聲甘州》贈行雲﹕「驀橫吹﹑意外玉龍哀﹐烏裏雅蘇臺。看黃沙毳幕﹐縱橫萬里﹐攬轡初來。莫但訪原先荒磧﹐﹝自注﹕「同人屬拓闕特勤碑。」﹞爾是勒銘才。直到烏梁海﹐蕃落重開。

六載碧山丹闕﹐幾商量出處﹐拔我蒿萊。愴從今別後﹐萬卷一身薶。約明春﹑自專一壑﹐我夢君﹑千騎雪皚皚。君夢我﹐一枝榔栗﹐扶上巗苔。」蓋伯愚此行𨿽之官﹐猶遷謫也。伯希詞甫脫稿﹐卽錄示余。小紅箋細字絕精。比幡﹝夗巾﹞故紙得之。此等詞略同杜陵詩史﹐關系當時朝局﹐非尋常投贈之作可同日語。因亟箸於編。

○半塘雜文

半塘雜文存者絕少。檢敝簏﹐得其寄番愚馮恩江﹝永年﹞手札舊稿。馮爲半塘之戚﹐有《看山樓詞》﹐故語多涉詞。「十年闊別﹐萬里相思。往在京華﹐得《寄南園二子詩鈔》﹐嘗置座隅﹐不時循誦﹐以當晤言。去秋與家兄會於漢南﹐又讀《看山樓詞》﹐不啻與故人煙語於匡番寒翠閒﹐麈柄鑪香﹐可彷佛接。尢傾倒者﹐在言情令引﹐少遊曉風之詞﹐小山蘋云之唱﹐我朝惟納蘭公子﹐深入北宋堂奧。遺聲墜緒﹐二百年後乃爲足下拾得﹐是何神術﹐欽佩欽佩。侄混迹金門﹐素衣緇盡。閒較倚聲之作﹐謬邀同輩之知。旣獎藉之有人﹐漸踴躍以從事。私心竊比﹐乃在南宋諸賢﹐然畢力奔赴﹐終彳亍於絕潢斷澗閒。於古人之所謂康莊亨衢者﹐不免有望洋向若之嘆。天資人力﹐百不如人﹐柰何﹐柰何。萬氏持律太嚴﹐獘流於拘且雜﹐識者至訾爲癡人說夢﹐未免過情。然使來者之有人﹐綜羣言於至當﹐俾倚聲一道﹐不致流爲句讀不緝之詩﹐則篳路開基﹐紅友實爲初祖。不審髙明以爲然否﹖往歲較刻姜﹑張諸詞集﹐計邀靑睞﹐祈加匡訂。此外如周﹑辛﹑王﹑史諸家﹐皆世人所欲見﹐又絕無善本單行。本擬讎刊﹐並公同好。又擬輯錄同人好詞﹐爲笙盤同音之刻。自罹大故﹐萬事皆灰。加以病豎相纏﹐精力日苶﹐不識此志能否克遂。它日殘喘稍蘇﹐校刻先人遺書畢﹐當再鼓握鉛之气。足下博聞彊識﹐好學深思﹐其有關於諸集較切者﹐幸示一二。盼盼。歸來百日﹐日與病鄰。喪葬大事﹐都未盡心毫末。負諐髙厚﹐尙復何言。饑能驅人﹐﹝度攴﹞門未遂。涉淞渡湖﹐加載梁園。今冬明春﹐當返都下﹐壹是家兄當詳述以聞﹐不再覼縷。白雪曲髙﹐靑雲路阻。雙江天末﹐瞻企爲勞。附呈拙制﹐祈不吝金玉﹐啟誘蒙陋。風便時錫好音。諸惟爲道珍重不備。」又云「倚聲夙昧﹐律呂尢疏。特以野人擊壤﹐孺子濯纓﹐天機偶觸﹐長謠斯發。深慚紅友之持律﹐有愧碧山之門風。意迫指訾﹐遑卹顏厚。玆錄辛巳所造﹐得若干闋就正﹐嗟夫﹐樗散空山﹐大匠不視。桐焦爨下﹐中郎賞音。得失何常﹐眞賞有在。傳曰﹕『子今不訂吾文﹐後世誰知訂吾文者。』謬附古誼﹐率辱雅裁﹐幸甚幸甚。」半塘故後﹐其生平著作與收藏均不復可問。卽其奏稿存否﹐亦不可知。此手札亦吉光片羽矣。

○遺山妙句

遺山句云「艸際露垂虫響徧。」寫出目前幽靜之境﹐小而不纖﹐妙在「垂」字「響」字﹐此二字不可易。

○松厓詞

松厓詞﹐《竹香子﹟詠斑竹煙管》云「莫問吞多咽少﹐釣詩竿何妨饑齩。」「釣詩竿」可作喫煙典故。

○養蒙先生詞

元張師通《養蒙先生詞》《玉漏遲﹟壽張右丞》云「端正嬋娟﹐爲我玳筵畱照。」「端正嬋娟」四字﹐用之壽詞﹐莊雅而宜稱。它家詞中未之見也。

○王秋澗江神子

「金朝遺風﹐冬月頭雪﹐令童輩團取﹐比明﹐拋親好家。主人見之﹐卽開宴娛賓﹐謂之撇雪會。」見王秋澗詞《江神子》序。金源雅故﹐流傳絕少﹐亟記之。

○倪雲林踏莎行

倪雲林《踏莎行》後段云「魯望漁邨﹐陶朱煙島﹐髙風峻節爲今掃。黃雞啄黍濁醪香﹐開門迎笑東鄰老。」舊作《錦錢詞》《壽樓春﹟陶然亭賦》前段云「登陶然孤亭﹐問垂楊閱盡﹐多少豪英。我輩重來攜酒﹐但問黃鶯。」後段云「垂竿叟﹐渾無營﹐共閒鷗占斷﹐煙艸前汀。一角髙城殘照﹐有人閒憑。」蓋當時實景。托恉與雲林略同。半塘云「愈含蓄﹐愈雋永。」

○倪雲林人月圓

《雲林詞》《人月圓》云「悵然孤嘯﹐靑山故國﹐喬木蒼苔。當時明月﹐依依素影﹐何處飛來。」李重光《浪淘沙》云「晚涼天淨月華開。想得玉樓瑤殿影﹐空照秦淮。」同一不堪回首。

○黃槐卿詞

海寧查悔余﹝愼行﹞《得樹樓雜鈔》﹕「宋史﹐紹興五年五月﹐神武中軍統制楊沂中﹐發卒輦怪石寘太平樓。侍禦史張絢劾奏其事﹐沂中坐罰金。元《黃文獻公溍集》有《先居士樂府後記》云﹕舊傳太平樓秦檜所建。按沂中罰金時﹐檜已去相位。則樓之建﹐當在檜秉政初。洎檜再相﹐和議成日﹐使士人歌詠太平中興之美﹐樂府《滿庭芳》所由作也。此事《咸淳臨安志》不載。」云云。﹝按﹕此與元刊本《金華黃先生文集》所載不同。﹞按《吳興備志》﹕「黃溍﹐字晉卿﹐本姓丁﹐世居吳興。父鑄育於義烏之黃。溍登延佑二年進士第﹐累官翰林學士﹐謐文獻。」據此知溍父名鑄。元吳師道《敬鄕錄》﹐載宋何茂恭﹝恪﹞《跋黃槐卿題太平樓樂府》云「予友黃槐卿﹐有膽略之士也。當秦氏側目磨牙以臠忠肉義骨之際﹐獨不爲威惕﹐成長短句以靡其須。其仇因挾爲奇貨以控之﹐且二十年矣。會秦檜下世﹐遂不及發。其脫於虎口者幸也。」云云。據此﹐知鑄字槐卿。兩宋詞學極盛﹐士流束髮受書﹐大都研究宮律。顧其所作幸而得傳﹐鉅公華冑而外﹐十之一二云爾。槐卿《滿庭芳》詞﹐具見平生風節﹐乃竟湮沒失傳﹐尢爲可惜。宋元已還﹐小說雜編之屬﹐未見者不少﹐容或記述及之。俟異日考求焉。《絕妙好詞》卷六﹐有黃鑄《秋蕊香令》一首。鑄﹐字晞顏﹐號乙山﹐邵武人﹐官柳州守。乃別是一人。姓名偶同耳。﹝按﹕據黃溍《金華黃先生文集》卷三載《記先世墓志銘》一文﹐太平樓樂府﹐乃其六世祖所撰。黃溍六世祖﹐名中輔﹐見宋濂所撰《金華黃先生行狀》。黃溍生於元至元十四年﹐距南宋初約一百三四十年﹐其父決不能與秦檜同時。﹞

○審齋好事近

審齋詞﹐《好事近﹟和李淸宇》云「歸晚楚天不夜﹐抹墻腰橫月。」只一「抹」字﹐便得冷靜幽瑟之趣。

○髙竹屋金人捧露盤

髙竹屋《金人捧露盤﹟詠梅》二闋﹕「念瑤姬﹐翻瑤佩﹐下瑤池。冷香夢﹑吹上南枝。羅浮夢杳﹐憶曾淸曉見仙姿。天寒翠袖﹐可憐是﹑倚竹依依。

溪痕淺﹐雪痕凍﹐月痕淡﹐粉痕微。江樓怨﹑一笛休吹。芳信待寄﹐玉堂煙驛雨淒遲。新愁萬斛﹐爲春瘦﹑卻怕春知。」又﹐「楚宮閒。金成屋﹐玉爲闌。斷雲夢﹑容易驚殘。驪歌幾疊﹐至今愁思怯陽關。淸音恨阻﹐抱哀箏﹐知爲誰彈。

年華晚﹐月華冷﹐霜華重﹐鬢華斑。也須念﹑閒損雕鞍。斜緘小字﹐錦江三十六鱗寒。此情天闊﹐正梅信﹑笛裏關山。」《絕妙好詞》錄前一闋。余則謂以風格論﹐後闋較尢遒上也。

○張芬回文詞

評閨秀詞﹐無庸以骨榦爲言。大都嚼蕊吹香﹐搓酥滴粉云爾。亦有浚發巧思﹐新穎絕倫之作。《閨秀正始集》﹕張芬《寄懷素窗陸姊》七律一首﹐回文調寄《虞美人》詞。詩云「明窗半掩小庭幽。夜靜燈殘未得畱。風冷結陰寒落葉﹐別離長望倚髙樓。遲遲月影移斜竹﹐疊疊詩餘賦旅愁。欲將斷腸隨斷夢﹐雁飛連陣幾聲秋。」詞﹕「秋聲幾陣連飛雁﹐夢斷隨腸斷。欲將愁旅賦餘詩﹐疊疊竹斜移影﹑月遲遲。

樓髙倚望長離別。葉落寒陰結。冷風畱得未殘燈。靜夜幽庭小掩﹑半窗明。」芬字紫蘩﹐號月樓﹐江蘇吳縣人﹐箸有《兩面樓偶存稿》。

○潘瀛選新荷葉

無名氏﹝按﹕或云唐人﹞《魚遊春水》云「秦樓東風裏。燕子還來尋舊壘。餘寒猶峭﹐紅日薄侵羅綺。嫩艸方抽碧玉茵。媚柳輕拂黃金縷。鶯囀上林﹐魚遊春水。」李元膺《洞仙歌》云「雪雲散盡﹐放曉晴庭院。楊柳於人便靑眼。更風流多處﹐一點梅心相映遠。約略顰輕笑淺。」詞中此等意境﹐余極喜之。潘瀛選《新荷葉》云「日麗風柔﹐水邊天气鮮新。閒坐斜橋﹐數完幾折溪痕。酒旗戲鼓﹐怯餘寒﹑未滿前村。

小紅怎乳﹐鶯聲一巷才勻。節過收燈﹐風光尙未逾旬。粉糝疏籬﹐誰家香玉粼粼。雛晴嫩霽﹐似垂髫﹑好女盈盈。江南煙景﹐殢人猶在初春。」此詞亦韶令可誦。瀛選﹐順治朝宜興人。

○李汝珍行香子

大興李松石﹝汝珍﹞箸《李氏音鑑》﹐自以三十三字母爲詞。調《行香子》云「春滿堯天。溪水淸漣。嫩紅飄﹑粉蝶驚眠。松巒空翠﹐鷗鳥盤旋。對酒陶然﹐便博个醉中仙。」「春滿堯天」卽「昌茫陽﹝梯秧切﹞」下仿此。侄書圃調《靑玉案》云「垂楊低現紅橋路。看碧鳥﹑飛無數。殘照平塘人過渡。淸尊把酒﹐迷離秀樹﹐南浦天街暮。」侄安輔調《謝池春》云「細雨才晴﹐便踏春泥沽酒﹐指人家﹑數條嫩柳。酩酊獨醉﹐把漢書詳剖﹐看閒門﹑問奇來否。」徐聲甫﹝鏞﹞調《錦纏道》云「對酒南樓﹐門掩春花天曉。林邊千點蒼山小。三橋騰跨紋裊。明鏡平鋪﹐舟放人歸早。」許石華調《鳳凰閣》云「喜窺巢新燕﹐低飛屋角。呢喃頻對淸閟閣。爭把柳綿桃蕊﹐常時銜卻。盼將子﹑數來庭幕。」許月南﹝音鵠﹞﹐調《醉太平》云「春暖鶯狂﹐花團蝶嚷。云嵐滋味曾嘗。勸君頻舉觥。

軟飽醉鄕。黑甜睡方。懸琴端按宮商。寧知辛苦忙。」各詞調皆三十三字﹐並與字母雙聲恰合﹐無一復音。作者非必倚聲專家﹐卽亦煞費匠心矣。

○事林廣記多雅故珍聞

《羣書類要事林廣記》﹐西潁陳元靚編。康熙三十九年版行於日本。﹝彼國元祿十二年。﹞凡所記載﹐起自南宋﹐迄於元季。涉明初﹐則續增也。中間雅故珍聞﹐往往新奇可喜。戊集文藝類《圓社摸場》云「四海齊云社﹐當場蹴气球。作家偏著所﹐圓社最風流。況是靑春年少﹐同輩朋儔。向柳巷花街翫賞﹐在紅塵紫陌追遊。脫履撏來馮眼活﹐認眞爲有準﹐杈兒扶住惟口鳴﹐識踢乃無憂。右搭右花跟﹐似鳥龍兒擺尾。左側左虛扢﹐似丹鳳子搖頭。下住處全在低美﹐打著人惟仗推吹。使力藏力﹐以柔取柔。集閒中名爲一絕﹐決勝負分作三籌。俺也絲鞋羅袴﹐短帽輕裘。襟沾香汗濕﹐襪污軟塵浮。佩劍仙人時側目﹐攛梭玉女巧凝眸。粉鉗兒前後仰身﹐身移不浪。金翦刀往來移步﹐步過頻偸。況乎奢華治世﹐豪富皇州。春風喧鼓吹。化日沸歌謳。歡笑對吳姬越女﹐繁華勝桑瓦潘樓。湖山風物﹐花月春秋。四聖觀柳邊行樂﹐三天竺松下優遊。樂事賞心﹐難並四美﹐勝友良朋﹐無非五侯。心向閒中著﹐人於倬裏求。凡來踢圓者﹐必不是方頭。」又﹐《滿庭芳》云「若論風流﹐無過圓社﹐拐臁蹬躡搭齊全。門庭富貴﹐曾到禦簾前。灌口二郎爲首﹐趙皇上﹑下腳流傳。人都道﹑齊云一社﹐三錦獨爭先。

花前﹑並月下﹐全身繡帶﹐偸側雙肩。更髙而不遠﹐一搭打秋千。球落處﹑光臁圓拐﹐雙佩劍﹑側躡相連。髙人處﹐翻身佶料﹐天下總呼圓。」又云「十二香皮﹐裁成圓錦﹐莫非年少堪收。綠楊深處﹐恣意樂追遊。低拂花梢慢下﹐侵云漢﹑月滿當秋。堪觀處﹐偸頭十字拐﹐舞袖拂銀鉤。

肩尖﹑並拐搭﹐五陵公子﹐恣意忘憂。幾回沈醉﹐低築傍髙樓。𨿽不遇﹑文章髙貴﹐分左右﹑曾對王侯。君知否﹐閒中第一﹐占斷是風流。」﹝後有齊云社規﹐下腳文﹑球門﹑球門﹑社規﹑齊云入門﹑白打場戶﹑兩人場戶﹑三人場戶﹑四人場戶﹑五人名小出尖﹑五人場戶名皮破﹑落花流水。六人名大出尖﹑踢花心各圖式。﹞《遏云要訣》云「夫唱賺一家﹐古謂之道賺。腔必眞﹐字必正。欲有墩亢制拽之殊﹐字有唇喉齒舌之異。抑分輕淸重濁之聲﹐必別合口﹑半合口之字。更忌馬嚚﹝革登﹞子﹐俗語鄕談。如對聖案﹐但唱樂道山居水居淸雅之詞﹐切不可以風情花柳艷冶之曲。如此則爲瀆聖。社條不賽筵會﹐吉席上壽慶賀不在此限﹐假如未唱之初﹐執拍當胸﹐不可髙過鼻。須假鼓板村掇。三拍起引子﹐唱頭一句。又三拍至兩片結尾聲。三拍煞入序尾。三拍巾斗煞入賺頭。一字當一拍﹐第一片三拍﹐後仿此。出賺三拍﹐出聲巾斗。又三拍煞尾聲。總十二拍。第一句四拍﹐第二句五拍﹐第三句三拍煞。此一字不逾之法。」《遏云致語》筵會用《鷓鴣天》云「遇酒當歌酒滿斟。一觴一詠樂天眞。三杯五盞陶情性。對月臨風自賞心。

環列處﹐總佳賓。歌聲嘹亮遏行雲。春風滿座知音者﹐一曲教君側耳聽。」﹝後有《圓社市語》﹑中呂宮《圓裏圓》。﹞駐云主張《滿庭芳》集曲名云「共慶淸朝﹐四時歡會﹐賀筵開﹑會集佳賓。風流鼓板﹐法曲獻仙音。鼓笛令無雙多麗﹐十拍板音韻宣淸。文序子﹐雙聲疊韻﹐有若瑞龍吟。

當筵﹐聞品令﹐聲聲慢處﹐丹鳳微鳴。聽淸風八韻﹐打拍底﹑更好精神。安公子﹑傾杯未飲﹐好女兒﹑齊隔簾聽。眞無比﹐最髙樓上﹐一曲稱人心。」詩曰「鼓板淸音按樂星。那堪打拍更精神。三條犀架垂絲絡。兩隻仙枝擊月輪。笛韻渾如丹鳳叫。板聲有若靜鞭鳴。幾回月下吹新曲﹐引得嫦娥側耳聽。」《水調歌頭》云「八蠻朝鳳闕﹐四境絕狼煙。太平無事﹐超烘聚哨效梨園。笛弄昆侖上品﹐篩動云陽妙選﹐畫鼓可人憐。亂撒眞珠迸﹐點滴雨聲喧。

韻堪聽﹐聲不俗﹐駐云軒。諧音節奏﹐分明花裏遇神仙。到處朝山拜嶽﹐長是爭籌賭賽﹐四海把名傳。幸遇知音聽﹐一曲贊堯天。」詩曰「鼓似眞珠綴玉盤﹐笛如鸞鳳嘯丹山。可憐一片雲陽水﹐遏住行雲不往還。」﹝後有全套鼓板棒數。﹞余嘗謂宋人文詞﹐𨿽遊戲通俗諸作﹐亦不無髙異處﹐蓋气格使然。元人卽已弗逮。明已下不論也。右詞數闋﹐當時踢球唱賺之法﹐籍存槪略﹐猶有風雅之遺意焉。猶賢乎已﹐是之取爾﹐詎謂今日等於牧奴駔豎所爲哉。﹝按﹕原本訛字甚多﹐今以元刊椿莊書院本《事林廣記》校正。﹞

○李淑昭淑慧詞

李淑昭《搗練子》云「桃似錦﹐柳如煙。鶯不停梭蝶不閒。妨卻繡窗多少事。盡拋鍼黹到花前。」妹淑慧和韻云「收曉霧﹐散朝煙。邃閣忙人到此閒。繡綫未拋鍼插髻﹐腳根早已到花前。」淑昭﹑淑慧﹐笠翁二女﹐其詞未經選家箸錄。

○自然從追琢中出

《韻語陽秋》云「陶潛﹑謝朓詩﹐皆平淡有思致﹐非後來詩人怵心劌目者所爲也。老杜云﹕『陶﹑謝不枝梧﹐風騷共推激。紫燕自超詣﹐翠駁誰翦剔。』是也。大抵欲造平淡﹐當自組麗中來。落其華芬﹐然後可造平淡之境。如此﹐則陶﹑謝不足進矣。梅聖兪贈杜挺之詩﹐有「作詩無古今﹐欲造平淡難」之句。李白雲﹕『淸水出芙蓉﹐天然去雕飾。』平淡而到天然﹐則甚善矣。」此論精微﹐可通於詞。欲造平淡﹐當自組麗中來﹐卽倚聲家言自然從追琢中出也。

○紅友疏於考訂

《樂府指迷》云﹕古曲亦有拗者。蓋被句法中字面所拘牽。今歌者亦以爲硋﹐如尾犯「肯把金玉珠珍﹝別並作珍珠﹞博」﹐﹝耆卿句﹞《絳園春》﹕「遊人月下歸來。」﹝夢窗《絳都春》句﹐或當時一名《絳園春》﹐它本未見。﹞「金」字「遊」字當用去聲之類。按《尾犯》如虛齋「殷勤更把茱萸看」﹐夢窗「滿地桂陰人不惜」﹐「更」﹑「桂」字並去聲。﹝夢窗「遠夢越來溪畔月」﹐「越」字可作去。﹞《絳都春》﹐夢窗別作「更傳鶯入新年」﹑「並禽飛上金沙」﹑「更愁花變梨霙」﹑「便教移取燻籠」﹑「便教宴接鶯花」﹐上一字並用去聲。紅友極重去聲字﹐乃《詞律》《尾犯》錄柳詞﹐無一旁注。《絳都春》錄吳詞﹐竟於「並」守旁注可平﹐亦疏於考訂也。﹝按﹕「遊人月下歸來」《絳都春》非吳文英作。據《艸堂詩餘》﹐乃丁仙現詞。﹞

○李福黃梅花詞

得舊書畫便面數十﹐其一李子仙﹝福﹞自書《黃梅花詞》﹐極入律可誦﹐書勢亦秀渾不俗。檢國朝詞總集﹐如韻甫黃氏《詞綜續編》﹑杏舲丁氏《詞綜補》﹐福詞並未箸錄。張午橋前輩云「福﹐蘇州人﹐曾官翰林。」繆筱珊先生云「福工制舉藝﹐曾見某選本所錄甚多。」

○探春慢﹝黃梅花﹞

黃葉辭柯﹐寒香貼幹﹐橫斜堪入淸供。金尾垂簾﹐銅盤承淚﹐肯向東風倚寵。翦剜誰施巧﹐定難倩﹑冷蜂僵凍。小窗閒付詩評﹐素心人自相共。

不見飛英片片﹐任怨咽玉龍﹐聽澈三弄。月影昏時﹐煙痕深處﹐喚起羅浮幽夢。明是春消息﹐又底事﹑丸封珍重。酒熟鵝兒﹐呼童花下開甕。

○懷半塘詞

余與半塘五兄﹐文字訂交﹐情逾手足。乙未一別﹐忽忽四年。《菱景》一集﹐懷兄之作﹐幾於十之八九。未刻以前﹐亦未盡寄京師。半塘寓宣武門外教場頭巷﹐畜馬一﹑騾二﹐皆白。曩余過從抵巷口﹐見系馬輒慰甚。《燭影搖紅》云「詩鬢天涯﹐倦遊情味傷春早。故人門巷玉驄嘶﹐回首長安道。」情景逼眞。又《極相思》云「玉簫聲裏﹐思君不見﹐祇是黃昏。」看似平易﹐非深於情不能道。它日當質之半塘。

○周稚圭十六家詞

周稚圭中丞撰錄《十六家詞》﹐各系一詩。其系孟文一首﹕「一庭疏雨善言愁。傭筆荊臺耐薄遊。最苦相思畱不得﹐春衫如雪去揚州。」神韻獨絕﹐與漁洋紅橋詞「北郭淸溪」闋﹐可稱媲美。

●續編卷二

○徐穆詞

徐嘯竹布衣﹝穆﹞﹐甘泉老名士也。丁酉暮春﹐晤於榕園。時年八十﹐傾蓋如故。越日﹐賦《髙陽臺》見貽。旋又錄示舊作數闋﹐及王西禦先生論詞絕句若干首﹐意甚鄭重。其《鶯嗁序》一闋﹐尢爲生平得意之筆也。

○髙陽臺

捫虱譚雄﹐射雕手健﹐十年前早知名。西燕東勞﹐參差未許將迎。孤尊醉倚悲歌慣﹐問悲歌﹑可有人聽。緲天涯﹐滿面風塵﹐雙鬢蘦星。

相逢此日休嫌晚。祇寥寥數語﹐如見生平。一縷吟思﹐二分明月同淸。盡多湖海元龍气﹐肯孤它﹐浩璗鷗盟。且同來﹐花下分椾﹐座上飛觥。

當年吟社已沈消。淮海詞人半寂寥。今日粵西媚初祖﹐令人想象海棠橋。

吾揚言詞學。以秦氏爲山斗。西巖先生有《詞學叢書》行世。令子玉生孝廉﹐有《詞系》﹐未刻。道光季年﹐曾聯淮海詞社﹐不下二十人。見存者﹐僅穆而已。刻有《意園酬唱集》﹐收入郡誌。《八十自遣》末章﹐有「頗知明眼交豪士。畱取餘年讀異書。愛聽仙韶思雅樂﹐飽嘗世味重園蔬。耄荒自古貽明訓。好養心頭活水魚。」可以知其志矣。嘯竹又艸。

○鶯嗁序

越中歸棹﹐成此寄夢玉﹑沈花漵﹑勞介甫﹑倪次郊吳門﹐秦玉生﹑符南樵﹑王西禦揚州﹐六舟禪友﹐阿絮女道士。

篷窗一宵漚夢﹐醒連天暮雨。菇蒲外﹑隱作秋聲﹐中流一任容與。山陰道﹑此時經過﹐壺觴空憶蘭亭敍。念家山﹐千里迢遙﹐暗驚杜宇。

回首西湖﹐臨水獨眺﹐訪逋仙隱處。孤山路﹑落盡梅花﹐亂鶯嗁徧叢樹。繞回闌﹑靑峯滿目﹐勝江上﹑斜陽淒苦。怎春歸﹑我尙天涯﹐綠陰如許。

韶華水逝﹐客思云孤﹐放懷覓舊侶。仿佛是﹑南屏鐘動﹐西竺僧歸﹐金石交親﹐斷碑披誤。鬢絲幾縷﹐茶煙一榻﹐犀香梅熟休相訊﹐怕相逢﹑衣上多塵土。謾嗤嘯詠﹐且教畱得題痕﹐證它鴻迹來去。﹝時歸自京師﹐淨慈主人六舟出所藏《雁足燈》各卷冊﹐索題觀款。﹞

江湖載酒﹐鑪﹝木宛﹞參禪﹐算一般意趣。盡孤負﹑煙花三月﹐佳麗揚州﹐薄幸司勛﹐飄蘦詞賦。予懷緲緲﹐知音寥落﹐千秋事業憑誰會﹐柰江東羅隱同遲暮。那堪水上琵琶﹐唱徹瀟瀟﹐西興古渡。

○多麗

旋夢玉攝震澤﹐曾招寶帶橋燕月之舉。撫今追昔﹐情見乎辭。

湯蘭橈。灣環宛轉長橋。剩西風﹑湖光萬頃﹐參差吹出瓊簫。疏煙抹﹑黛螺丫髻﹐冷云罥﹑鶯脰舒翹。乙未亭邊﹐松陵路畔﹐遠山隱約畫眉嬌。堤上柳絲堪折﹐離思一條條。更休說﹑賓鴻尙未﹐去燕難招。

憶當年﹑尊前燕月﹐多情酒醆詩瓢。庾樓客﹑珠璣錦織﹐踏搖娘﹑綺席竹調。雁齒排連﹐蟾輝皎潔﹐三生夢裏可憐宵。到而今﹐渚蓮泣露﹐啼嗁鳥總無聊。文園老﹐也應羞見﹐幾度回潮。

○陳鐸詞

得坐隱先生精選《艸堂余意》一冊於運司街靃記書肆﹐無序跋﹐卷首有新都環翠堂字樣。詞全和《艸堂》韻﹐每音調名下﹐徑題元作者姓名。惟一人兩調相連﹐則第二闋題陳大聲名。﹝黃虞稷《千頃堂書目》云﹐錄前人作﹐綴以己作﹐非是。其題前人名者﹐亦大聲作。﹞按明陳鐸﹐字大聲﹐下邳人﹐官指揮使。其詞超澹疏宕﹐不琢不率。和何人韻﹐卽仿其人體格。卽如淮海﹑淸眞﹑漱玉諸大家﹐寘本集中﹐𨿽識者不能辧。昔人謂詞絕於明﹐觀於大聲之作﹐斯言殆未爲信。《明詞綜》僅錄《浣溪沙》一闋。

○嚴廷中揚州好

維揚本鶯花藪澤。自昔新城司李﹐狎主詞盟。紅橋冶春﹐香艷如昨。浮湛宦轍﹐代有名流。如項蓮生﹑蔣鹿潭﹐並倚聲專家﹐希蹤北宋。宜良嚴秋槎﹝廷中﹞﹐亦後來之秀。需次兩淮﹐有《巖泉山人詞》《麝塵集》。其《揚州好》若干闋﹐尖艷渾雄﹐各極其妙。充其才力所至﹐庶幾嗣響《水雲》。端木子疇前輩評《麝塵集》曰「天分甚髙﹐下筆有鐫鑱造物之致。而瑕瑜互見。想見其傲岸自雄﹐不受切磋處。」然則秋槎固托於狂士以自晦者也。

○望江南

揚州好﹐池館鬧春分。蝶影衣香團作陣﹐湖光花气釀成陰。畫漿蕩斜曛。

揚州好﹐骨董列粗粗。鹺賈髙譚評古玩﹐酸丁低首檢殘書。嘗鑑各黏塗。

揚州好﹐隨意破閒愁。名士商量邀合醵﹐髙僧揮霍到纏頭。無事不風流。

揚州好﹐處處賽神忙。土佛乘輿朝大士﹐社公肅柬迓城隍。人鬼兩荒唐。

揚州好﹐葉子鬭輸贏。阿嫂偸傳燈畔眼﹐小姑笑數手中星。金釧響輕輕。

揚州好﹐午倦教場行。三尺布棚譚命理﹐四圍洋鏡覷春情。籠鳥賽新聲。

揚州好﹐閨閣禮空王。采綫緊拴泥偶臂﹐栴檀濃和美人香。盡彀佛思量。

揚州好﹐對岸列金焦。客舫遠歸京口月﹐大江橫截海門潮。落日送南朝。﹝以上見《選巷叢談》﹞

○陳聶恆詞

藝文志詞曲類﹐陳聶恆《栩園詞棄稿》四卷﹐佚。按《栩園詞棄稿》﹐曩余得於海王邨﹐鏤版精絕﹐前有顧梁汾先生書﹐於詞學盛衰之故﹐慨乎言之。略云「自國初輦轂諸公﹐尊前酒邊﹐借長短句以吐其胸中。始而微有寄托﹐久則務爲詣暢。香巖﹑倦圃﹐領袖一時。惟時戴笠故交﹐擔簦才子﹐並與燕遊之席﹐各傳酬和之篇。而吳越操觚家聞風競起﹐選者﹐作者﹐妍媸雜陳。漁洋之數載廣陵﹐實爲斯道總持。二三同學﹐功亦難泯。最後﹐吾友容若﹐其門地才華﹐直越晏小山而上之。欲盡招海內詞人﹐畢出其奇﹐遠方駸駸﹐漸有應者﹐而天奪之年﹐未幾﹐輒風流雲散。漁洋復位髙望重﹐絕口不談。於是向之言詞者﹐悉去而言詩﹑古文辭。回視《花間》《艸堂》﹐頓如雕虫之見恥於壯夫矣。𨿽云盛極必衰﹐風會使然。然亦頗怪習俗移人﹐涼燠之態﹐浸淫而入於風雅﹐爲可太息。假令今日﹐更得一有大力者起而倡之﹐眾人幡然從而和之﹐安知衰者之不復盛邪﹖故余之於詞﹐不能無感。而於栩園實不能無望。」﹝書止此。﹞栩園詞格在《飲水》《彈指》之間。蚤歲抱安仁之戚﹐有《金縷曲》十闋。梁汾題云「人因慧極難兼福﹐天與情多卻費才。」余亦美不勝收。隨意錄數闋如左﹐可以槪全編矣。陳聶疑系復姓。恆字曾起﹐一字秋田。

○臨江仙﹝人日﹞

曉色也知晴更好﹐檐前幾朵花新。翦刀聲在隔窗聞。釵頭雙彩燕﹐切莫便銜春。

未便有情如七夕﹐合歡消息難眞。東風吹縐小眉痕。不成還是夢﹐又是隔年人。﹝恰合分際﹐不犯刻露﹐南宋人遜北宋以此。﹞

○虞美人﹝寄賀丈天山﹞

歌筵淒絕方回句。不道愁如許。江南又是熟梅天。負了月樓花院﹑一番憐。

閒來尋夢斜陽裏。沒个忘憂地。偶然弦外兩三聲﹐那得吟魂還在﹑淚團成。

○鵲橋仙﹝夜泊虎丘﹞

闔閭城冷﹐伍胥潮猛﹐愁絕不如歸去。片帆和月出山塘﹐尙聽得﹑閶門更鼓。

淸歌欲斷﹐遺鈿堪拾﹐寂寞可中亭路。人家賣酒一燈紅﹐且醉向﹑溪山佳處。

○定風波﹝題畫﹞

窣地溪聲裏月流。柳絲拖得一痕秋。旅雁避人飛不起。煙際。片帆穩穩載閒愁。

憶自采蘭人去後。消瘦。不堪重對白蘋洲。似此風光都付與。鷗侶。蘆花斜覆夢魂幽。﹝不黏不脫﹐題畫詞﹐斯爲合作。﹞

○表忠錄題詞

宋和州防禦使劉公師勇﹐廬州人。﹝《宋史》附《張世傑傳》。元王逢《梧溪集》雲山東文安縣人﹐誤也。﹞徳佑元年﹐元師逼常州﹐知州趙汝鑑遁﹐郡人錢﹝山言﹞以城降。師勇以淮兵復常州﹐固守不屈。後扈王海上﹐見時事不可爲﹐憂憤卒﹐葬粵東赤溪聽銅鼓山。江陰金同轉歸溎笙權赤溪同知時﹐爲表章祠墓﹐並采輯事實﹐徵題詠﹐爲《表忠錄》鍥行。余爲題詞﹐調水龍吟云「荒江咽徧寒潮﹐弔忠更酹蘭陵酒。英靈如昨﹐重圍矢石﹐孤城刁鬥。畫餅偏安﹐醇醪末路﹐壯懷空負。說生平意气﹐題詩射塔﹐試旋斡﹑乾坤手。

炎徼重尋祠墓﹐瘴云深﹑鶴歸來否。瓊崖玉骨﹐赤溪血淚﹐蠻神呵守。五百年來﹐天時人事﹐淋浪襟袖。聽鼓鼙悲壯﹐願屠鯨鱷﹐爲將軍壽。」﹝時東北日俄交閧。﹞「射塔題詩」見金氏所輯《事略》﹐江陰悟空寺塔也。師勇以縱酒卒﹐故曰醇醑未路也。

○陳圓圓舞餘詞

《梅邨詩集》《圓圓曲》注﹕錢湘靈曰﹕本常州奔牛鎭人。﹝卽金牛裏。﹞《武陽志摭遺》﹕圓圓陳姓﹐其父曰陳貨郎。三桂鎭雲南﹐問圓圓宗﹝尙阝﹞﹐謬以陳玉汝對﹐乃使人以千金招致之。玉汝笑曰「吾明時老孝廉﹐豈能爲人寵姬叔父耶。」謝弗往。陳貨郎至﹐三桂觴之曲房﹐持玉杯﹐戰栗墜地﹐厚其賜歸之。按它書載圓圓本邢姓﹐滇南邸中稱邢夫人。據志﹐則實陳姓﹐非邢姓矣。暇日因捃摭圓圓事實﹐牽連記之。圓圓名元﹐﹝一作沅。﹞初與某公子有生死盟。田皇親購得之。公子遣盜劫之江中﹐誤載它姬以還。盜再往﹐已有備矣。力戰易歸。已而事露﹐禍且不測﹐公子度不能爭﹐遂以獻。見《眾香集》小傳。﹝華亭王鴻緒﹑玉峯徐樹敏及漁洋﹑迦陵諸名輩﹐撰定國朝閨秀詞﹐名《眾香集》。﹞圓圓工倚聲﹐有《舞餘詞》。《荷葉杯﹟有所思》云「自笑愁多歡少。癡了。底事倩傳杯。酒一巡時腸九回。推不開。推不開。」《轉應曲﹟送人南還》云「堤柳。堤柳。不系東行馬首。空餘吉縷秋霜。凝淚思君斷腸。腸斷。腸斷。又聽催歸聲喚。」《醜奴兒令﹟梅落》云「滿溪綠漲春將去。馬踏星沙。雨打梨花。又有香風透碧紗。

聲聲羌笛吹楊柳﹐月映官衙。懶賦梅花。簾里人兒學喚茶。」見《眾香集》。辛酉城破﹐圓圓自沈於蓮花池﹐卽葬池旁。池中曾放並頭蓮﹐在城北商山寺。滇中有《商山鸞影》一卷﹐載圓圓降鸞之詩﹐見《頤道堂詩》自注。﹝云伯有《題阮賜卿公子後圓圓曲》七絕十首。賜卿名福﹐文達公子﹐曾親至圓圓墓上訪求軼事。所制曲惜陳集未附錄。﹞曩見四印齋藏圓圓像凡三幀﹐一明璫翠羽﹐一六珈象服﹐一緇衣裙練﹐名人題詠甚夥。

○馮永年看山樓詞

番愚馮恩江﹝永年﹞﹐半塘之戚也。戊子二月﹐余自蜀入都﹐始識半塘﹐卽以《看山樓詞》見貽﹐並云「斯人甚好名﹐若有人爲之著錄﹐不知其欣慰奚似。」今事隔十七年﹐半塘之言猶在耳也。馮官江西南康知縣。

○壺中天﹝避亂章江舟次對月﹞

馮永年

驚魂定否﹖早白沙洲外﹐淸光如雪。恨雨顰煙收拾盡﹐漫把冰輪推出。千里波光﹐滿天星影﹐相映俱澄澈。扣舷長嘯﹐天香飛下瓊闕。

爲問當日歡場﹐曾來相照﹐可是今宵月﹖一樣團圞秋色好。頓判悲歡情節。數點微云﹐一行慽雁﹐似我愁難滅。西風料峭﹐無端寒透詩骨。

○蝶戀花

秋滿長江波浩漫。勝迹凋殘﹐屈指何堪算。弔古新添愁一段。婁妃墓側徐亭畔。

莫訝萍蹤輕聚散。送客江頭﹐多少帆檣亂。南浦西山靑不斷。年年只見遊人換。

○浣溪沙

惱煞嗁鵑不住嗁。一燈如豆夜淒迷。夢中羅襪是耶非﹖

若果它生能再合﹐便將死別當生離。蘭因絮果信還疑。

○鳳凰臺上憶吹簫

金陵陸筱云校書﹐於癸丑城陷前一夕﹐約諸姊妹酣歌醉舞﹐夜遂自經。無錫楊鐵士繪影徵﹐爲塡此解。

碧玉樓前﹐石頭城外﹐無端烽火生愁。甚鏡花畱影﹐蕩漾成秋。弱質何堪再誤﹐風流夢﹑驀地回頭。聊攜酒。蹁躚舞袖。宛轉歌喉。

休休。者番醉也﹐倩羅帕消除﹐萬種溫柔。便剩脂零粉﹐憑付誰收。化作子規嗁血﹐聲聲恨﹑似切同仇。從今後﹐紫蘿紅杜﹐何處遺坵。﹝此詞因其事可傳﹐存之。﹞

○黃體正詞

《粵西詞見》二卷﹐丙申刻於金陵。嘗欲輯補遺一卷﹐今不復從事矣。黃雲湄先生詞﹐余出都後﹐半塘得於海王邨。今年四月﹐出以示余﹐屬錄入《粵西詞補》者也。黃先生名體正﹐桂平人﹐嘉慶三年鄕試第一﹐官至國子監典籍。有《帶江園小艸》﹐附詞。

○夏初臨﹝春暮﹞

皺綠成波﹐吹紅作雨﹐東風費盡心情。春似遊人﹐悤悤欲動行旌。光陰夢樣難醒﹐綰晴絲﹐飄去無聲。簾櫳晝寂﹐闌干徑峭﹐院落苔靑。

天涯何處﹐芳艸偏多。玉樓煙重﹐翠袖寒輕。朱顏易老﹐怎經花事凋蘦。此恨分明﹐又煩它﹐燕子叮寧。共誰聽。三眠柳上﹐坐个黃鶯。

○琴調相思引﹝送春﹞

夢雨愁雲負一春。傷心如別有情人。離筵幾刻﹐怎地不銷魂。

蜂蝶過墻紅寂寂﹐園林回首綠深深。手團風絮﹐扶醉倚黃昏。

○水龍吟﹝春江聞蘧﹞

天涯芳艸春初﹐美人何處瀟湘隔。離情欲訴﹐更沈鼉鼓﹐波寒瑤瑟。驀地龍吟﹐一枝竹裂﹐江南江北。恁迷蒙煙月﹐聲聲弄破﹐縹緲作﹑關山白。

吹散梅魂柳魄。憶當年﹑動人淒惻。髙樓醉倚﹐淸笙漫擫﹐紅牙低拍。回首離亭﹐萬條飛絮﹐十年孤客。到如今試問﹐紫鸞黃鶴﹐阿誰騎得。

○太淸春東海漁歌

曩閱某詞話云﹐本朝鐵嶺人詞﹐男中成容若﹐女中太淸春﹐直窺北宋堂奧。太淸春《天遊閣詩》寫本﹐歲己丑﹐余得於廠肆地攤。詞名《東海漁歌》﹐求之十年不可得。僅從沈善寶﹝錢塘人。武淩雲室﹐有《鴻雪樓詞》。﹞《閨秀詞話》中﹐得見五闋﹐錄其四如左。憶與半塘同官京師時﹐以不得《漁》《樵》二歌爲恨事。朱希眞《樵歌》及《東海漁歌》也。余出都後半塘竟得《樵歌》付梓﹐而《漁歌》至今杳然。就令它日得之﹐安能起半塘與共賞會耶。此余所爲有椎琴之痛也。

○浪淘沙﹝春日同夫子慈溪紀遊﹞

花木自成蹊﹐春與人宜﹐淸流荇藻蕩參差。小鳥避人棲不定﹐撲亂楊枝。

歸騎踏香泥﹐山影沈西。鴛鴦衝破碧煙飛。三十六雙花樣好﹐同浴淸溪。

○南柯子﹝山行﹞

絺綌生涼意﹐肩輿緩緩遊。連林梨棗綴枝頭。幾處背陰籬落﹑掛牽牛。

遠岫云初斂﹐斜陽雨乍收。牧蹤樵徑細尋求。昨夜驟添溪水﹑繞邨流。

○早春怨﹝春夜﹞

楊柳風斜。黃昏人靜﹐睡穩棲鴉。短燭燒殘﹐長更坐盡﹐小篆添些。

紅樓不閉窗紗。被一縷﹑春痕暗遮。澹澹輕煙﹐溶溶院落﹐月在梨花。

○惜分釵﹝詠空衝﹞

春將至﹐晴天气﹐消閒坐看兒童戲。借天風﹐鼓其中。結采爲繩﹐截竹爲筒。空空。

人間事。觀愚智。大都制器存深意。理無窮。事無終。實則能鳴﹐虛則能容。衝衝。

○蔡秉衡松下廬詞

蔡秉衡﹐字竟夫﹐湘士之極落拓者。病甚﹐以所作《松下廬詞》寄子大鄂中﹐意托以傳。余聞而悲之。曩欲撰錄國朝詞若干家爲《蕙風簃詞選》﹐專錄孤行冷集﹐以闡幽爲宗旨﹐而著人弗與焉。如《松下廬詞》之類是也。

○浣溪沙詩﹝孫招集三雅亭禊飲﹐用子大韻。四首錄一。﹞

簇簇濃陰鬱不開。舊遊如夢認荒苔。紅襟小燕卻飛來。

綺槅雙扃雙照燭。好春一度一銜杯。曲闌干外水紋回。

○醉落魄﹝山居﹞

及時杯酒。十年人事空回首。乞身漚外天容否﹖隨意團茆﹐風雨半椽彀。杜宇嗁殘花信驟。掃花懶縛東風帚。吟牀賺夢詩痕瘦。那角斜陽﹐淡照水楊柳。﹝澹雅略近宋人。吟牀句遜。﹞

○鎖窗寒

瓞孫《竹陰情話圖》﹐瓞孫吳人﹐曩與其舅氏讀書杭州官舍﹐擬作一圖﹐未果。後別去﹐再聚於淮南。瀕行﹐其舅補寫此圖付之。今瓞孫棄經生業﹐以貳尹來湘﹐分榷郎州。出圖乞題。予適ㄈ裝東下﹐率誁以應。

簟滑邀涼﹐簾疏聽雨﹐少年吟伴。無端絮別﹐裂竹一聲催遠。紀行程﹑扁舟去來﹐又向淮南道中見。認帶潮酒袂﹐秋風毷氉﹐淚痕都滿。

銷黯。燭重翦。算灑筍流光﹐幾番輕換。何甥謝舅﹐更似者情難遣。索柔毫﹑臨歧補圖﹐也抵當時勝遊券。儻遙空﹐問訊平安﹐共與托飛雁。

○好事近

花膩鏡斂春﹐縷縷香雲低嚲。曾記人前偶遇﹐向那廂端坐。

曲屏深掩月三更﹐還又洞房鎖。未必�宵歡聚﹐已今宵不果。

○陳鐸艸堂余意

明陳大聲﹝鐸﹞《艸堂余意》﹐具澹﹑厚二字之妙﹐足與兩宋名家頡頏。半塘借去未還。筱珊先生急欲付諸剞氏﹐而元書不可復得。筱珊謂余﹐可爲陳大聲一哭。﹝以上見蘭云《菱夢樓筆記》﹞

○唐山先生詞

曩輯《薇省詞鈔》﹐屢訪顏修來﹑曹頌嘉﹑趙雲崧三先生詞弗獲。例言爲恨事。比閱《茶余客話》﹐壬午春王月﹐偶作《望江南》詞二十闋﹐分詠淮南歲寒食品﹐王蓬心宸讀而艷之﹐爲寫《歲朝塡詞圖》云云。唐山先生曾官中書。據此﹐知先生亦嘗塡詞﹐惜無從搜訪矣。

○屈大均道援堂詞

王阮亭《衍波詞》《虞美人》云「回環錦字寫離愁。恰似瀟波不斷入湘流。」《炙硯瑣談》引陸龜蒙采詞﹕「問人則不屈不宋﹐說地則非瀟非湘。」謂「瀟湘」字前人已有分用者。按番禺屈翁山﹝大均﹞《道援堂詞》《瀟湘神》三首﹐零陵作。「瀟水流。湘水流。三閭愁接二妃愁。瀟碧湘藍𨿽兩色﹐鴛鴦總作一天秋。」﹝原注﹐瀟湘二水相合﹐故名鴛鴦水。﹞「瀟水長。湘水長。三湘最苦是瀟湘。無限淚痕班竹上﹐幽蘭更作二妃香。」「瀟水深。湘水深。雙雙流水逐臣心。瀟水不如湘水好。將愁送去洞庭陰。」似是阮亭所本。

○兵要望江南詞

《兵要望江南詞》﹐武安軍左押衙易靜譔。起「占委任」﹐止「占赮」﹐最五百二十首。詞𨿽不工﹐具徵天水詞學之盛。下至方伎曲士﹐亦觕諳宮商。云自在龕藏舊鈔本。﹝按﹕晁武公《郡齋讀書志後志》卷二云﹕易靜﹐唐人。﹞

○藕香簃刻古今黈

《敬齋古今黈》云「賀方回《東山樂府別集》有《定風波》異名《醉瓊枝》者云﹕『檻外雨波新漲﹐門前煙柳渾靑。寂寞文園淹臥久﹐推枕援琴涕自零。無人著意聽。

緒緒風披云幌﹐駸駸月到萱庭。長記合歡東館夜﹐與鮮香羅掩翠屏。瓊枝半醉醒。』尋其聲律﹐乃與《破陣子》正同。」按四印齋所刻《東山寓聲樂府》﹐此闋調名正作《破陣子》﹐不作《定風波》﹐亦不云異名《醉瓊枝》。「半醉醒」三字缺。今據此補足﹐乃可讀﹐亦快事也。﹝換頭「云幌」﹐四印作蕓。﹞《古今黈》一書﹐《四庫》及武英殿聚珍版從《永樂大典》錄出﹐並祇八卷。藕香簃所刻﹐爲明萬曆庚子武陵書室蔣徳盛梓行十二卷本﹐又輯聚珍所存﹐蔣本所缺﹐爲補遺二卷。

○彈指詞名所本

彌勒彈指一聲﹐樓閣門開。善財入已﹐見百千萬億樓閣﹐一樓閣內有一彌勒﹐領諸眷屬﹐並一善財而立其前。自是梁汾詞名所本。《湘煙錄》《詩源指訣》﹕李觀作百年歌﹐王湜請其法﹐觀彈指曰「遺子爪甲淸塵﹐庶幾文思有加。」此又一說。

○香南雪北詞名所本

潞府妙媵臻禪師。僧問金粟如來爲甚麼卻降釋迦會裏。師曰「香山南﹐雪山北。」閨秀吳蘋香﹝藻﹞詞名《香南雪北》﹐本此。

○船子和尙與法常詞

船子和尙偈云「別人祇看采芙蓉。香气長黏繞指風。兩岸映。一船紅。何曾解染得虛空。」《漁歌子》也。法常首座《漁父詞》云「此事楞嚴嘗露布。梅花雪月交光處。一笑寥寥空萬古。風甌語。迥然銀漢橫天宇。

蝶夢南華方栩栩。斑斑誰跨丰幹虎。而今忘卻來時路。江山暮。天涯目送鴻飛去。」《漁家傲》也。可入宋詞總集﹐又西余師子禪師偈云「春風觸目百花開。公子王孫﹐日日醺醺醉。惟有殿前陳朝檜。不入時人意。」亦天然長短句。﹝按﹕船子和尙乃唐元和間人﹐非宋人。﹞

○權貴妃詞

髙麗人詞﹐李齊賢﹝元時人﹞《益齋長短句》一卷﹐刻入《粵雅堂叢書》﹐朴誾《擷秀集》二卷﹐孫愷似布衣﹝致彌﹞使還﹐封達禦前。《眾香集》載權貴妃詞三闋﹐亦見愷似使艸。林下雅音﹐異邦尢爲僅見。《謁金門》云「眞堪惜。錦帳夜長虛擲。挑盡銀燈情脈脈。描龍無气力。

宮女聲停刀尺。百和禦香撲鼻。簾捲西宮窺夜色。天靑星欲滴。」《踏莎行》云「時序頻移﹐韶光難駐。柳花飛盡宮前樹。朝來爲甚不鉤簾﹐柳花正滿簾前路。

春賞未闌﹐春歸何遽。問春歸向何方去﹖有情海燕不同歸﹐呢喃獨伴春愁住。」《臨江仙》云「花影重簾初睡起﹐繡鞋著罷慵移。窺妝彊把綠窗推。隔花雙蝶散﹐猶似夢初回。

玉旨傳宣呼女監﹐親臨太液荷池。爭將金彈打黃鸝。樓臺淩萬仞﹐下有白雲飛。」

○紅笙與紅簫

詞人用紅簫事﹐以姜白石侍兒小紅善吹簫也。劉賓客《和竇夔州見寄寒食日憶故姬小紅吹笙詩》云「鸞聲窈眇管參差。淸韻初調眾樂隨。幽院妝成花下弄。髙樓月好夜吹時。忽驚暮槿飄零盡。惟有朝云夢想期。聞道今年寒食日。東山舊路獨行遲。」則是紅簫之前﹐又有紅笙矣。

○周晉淸平樂

宋周晉《淸平樂》云「手寒不了殘碁。篝香細勘唐碑。無酒無詩情緒。欲梅欲雪天時。」倚聲家爲金石學﹐是魚與熊掌也。晉字明叔﹐號蕭齋。

○詩詞中方言

韓昌黎《盆池》詩﹕「夜半靑蛙聖得知。」劉賓客《和牛相公寓言》﹕「只恐重重世緣在﹐事須三度副蒼生。」周艸窗《西江月》詞﹕「稱銷不過牡丹情。中半傷春酒病。」王質《漁父詞》﹕「遮些快活有誰知。」「聖得」﹑「事須」﹑「稱銷」﹑「遮些」﹐皆唐宋人方言。

○閻蒼舒原名安中

宋閻蒼舒﹐元名安中﹐攺名蒼舒。何異《中興百官題名》﹐東宮官有閻安中﹐又有閻蒼舒﹐誤以爲二人也。

○韶音洞詩

餘十二歲時﹐作《韶音洞詩》「桂林多古洞﹐每以形得名。此洞在城北﹐不以形以聲。泠泠淸音發﹐足以怡性情。恍如奏舜樂﹐鳥獸皆鏘鳴。今我獨坐久﹐神气爲之淸。」惟此至己前時﹐常作詩﹐苦不能入格。己卯已後﹐沈頓於詞滋甚﹐與詩判爲兩途矣。

○雜體詩鈔

先雨人世父﹝澍﹞﹐輯《雜體詩鈔》鍥行。如《柏梁體》《梁父吟》《離合體》《神智體》《休洗紅》《兩頭纖纖》《自君之出矣》﹑集詞名﹑藥名之類﹐體凡數十﹐得二十四卷﹐分八鉅冊。余幼時輒每種仿爲之。偶憶其一云「自君之出矣﹐不復畫長眉。眉長似遠山﹐山遠君歸遲。」

○張詩舲序十六家詞

道光季年﹐祥符周稚圭先生﹝之琦﹞開府吾粵﹐刻《心日齋十六家詞錄》成。適華亭張詩舲先生﹝祥河﹞官藩司﹐爲之序。末云「公今美成﹐余慚叔夏。」兩賢合並﹐誠佳話也。

○四印齋所刻詞

王幼霞給諫﹝鵬運﹞﹐自號半塘老人。﹝臨桂東鄕地名半塘尾﹐幼霞先塋所在也。﹞淸通溫雅﹐初嗜金石﹐後乃專一於詞。其《四印齋》﹝山谷送張叔和詩﹐我捉養生之四印﹐謂忍默平直也。百戰百勝﹐不如一忍。萬言萬業﹑不如一默。無可揀擇眼界平。不臧秋豪心地直。﹞所刻詞旁搜博采﹐精采絕倫﹐𨿽虞山毛氏弗逮也。王氏在桂林曰燕懷堂﹐舊有園在城西南隅。修廊百步﹐鏤花墻﹐納湖光。墻已外卽﹝扌黏﹞湖矣。半塘有鼻病﹐致憎玆多口﹐然不足爲直聲才名玷也。

○拋堶之戲

東山詞﹕「揭簾飛瓦雹聲焦。」宋世寒食﹐有拋堶﹝音陀﹞之戲﹐蓋兒童飛瓦石也。下云「九曲池邊楊柳陌﹐香輪軋軋馬蕭蕭。」亦寒食風景。

○幹隆寫本白石道人集

幹隆寫本白石道人集﹐靈鶼閣藏。余曾迻一本。白石自序後﹐有洪武十年八世孫福四謹志﹐略云「公詩一卷﹐歌曲六卷﹐早已板行。暮年復加刪竄﹐定爲五卷。無雕本﹐藏於家。經兵火﹐帖軸無隻字﹐而是編獨存。錄寫兩本﹐一付兒子﹐一詒猶子通﹐世世寶之。」又萬曆二十一年十六世孫螯謹書﹐略云「此靑坡徵君手書﹐以遺侍禦哦客公者。今又二百餘年。楮𨿽蠹落﹐而字迹猶在。因付匠整頓﹐且命鯉弟以側理漿紙照本臨出﹐用時莊誦焉。」又幹隆甲子二十世孫虯綠謹書﹐略云「公詩初本刻於嘉泰間﹐晚又塗攺刪汰﹐錄爲定本﹐藏於家。五六百年世無知者。爰搜取各家刊本﹐彼此讎勘﹐附以累朝詩話掌故﹐有入近代者﹐並爲箋略。獨篇什不敢擅爲增損。閒有捃拾﹐謹以附別之。」余藏《白石詩詞集》﹐常熟汲古閣本﹑江都陸鐘輝本﹑華亭張奕樞本﹑華亭張奕樞本﹑歙洪正治本﹑華亭姜氏祠堂本﹑臨桂倪鴻本﹑王鵬運本﹑仁和許增本﹐許本參互各家﹐�極精審。除此寫本未見外﹐所據各本與余所藏略同。寫本�錄所見各本序跋﹐有康熙庚寅通越諸錦序﹐康熙戊戌廣陵書局刻本﹐龍溪曾時燦序﹐爲許氏及余所未見。所錄詩話﹑詞評﹑軼聞﹑故事﹐亦視刻本爲多。閒有虯綠自識﹐亦極該博。又有姜氏世系﹑白石年譜﹐足資考證。﹝祠堂本姜熙序﹐以世表無考爲恨﹐亦爲見此寫本。﹞附采五絕二首﹐﹝《訪全老於淨林》《觀沈傳師碑隆茂宗畫》二首﹐刻本有。﹞七絕二首﹐﹝《和朴翁》一首﹐刻本有。《三髙祠》一首﹐刻本無﹐據悼牽牛﹐《姑蘇志》采入首句﹕「不貪名爵不爭勢。」﹞塡詞二首﹐﹝《越女鏡心》卽《法曲獻仙音》﹐刻本無。﹞細讀兩詞﹐𨿽非集中傑作﹐然如前闋「雨」﹑「緒」﹑「路」﹐後闋「綺」﹑「幾」﹑「醉」等韻﹐自是白石風格﹐非竄入它人之作也。

○越女鏡心二首

風竹吹香﹐水楓鳴綠﹐睡覺涼生金縷。鏡底同心﹐枕前雙玉﹐相看轉傷幽素。傍綺閣﹐輕陰度﹐飛來鑑湖雨。

近重午。燎銀篝﹑暗燻溽暑。羅扇小﹑空寫數行怨苦。纖手結芳蘭﹐且休歌﹑《九辯》懷楚。故國情多﹐對溪山﹐都是離緒。但一川煙葦﹐恨滿西陵歸路。﹝《別毛席瑩》。周頤按﹕元注題疑有誤字。﹞

檀撥幺弦﹐象奩雙陸﹐舊日畱歡情意。夢別銀屏﹐恨裁蘭燭﹐香篝夜閒鴛被。料燕子﹑重來地。桐陰鎖窗綺。

倦梳洗。暈芳鈿﹑自羞鸞鏡。羅袖冷﹑疏竹畫簾半倚。淺雨滲酴醿﹐指東風﹑芳事餘幾。院落黃昏﹐怕春鶯﹐笑人顦顇。倩柔紅約定﹐喚起玉簫同醉。﹝《春晚》﹞

周頤按﹐右詞二闋﹐采附《法曲獻仙音》「虛閣籠寒」闋後。細審詞調﹐有與《法曲獻仙音》小異者。前段「輕陰度」﹑「重來地」葉﹐後段「空寫數行怨苦」﹑「疏竹畫簾半倚」﹐「怨」字﹑「半」字去聲是也。有與《法曲獻仙音》脗合者﹐前闋前段「風竹」「竹」字﹐「鳴綠」字﹐「睡覺」「覺」字﹐後段「故國」「國」字。後闋前段「檀撥」「撥」字﹐「雙陸」「陸」字﹐「舊日」「日」字。後段「院落」「落」字並入聲是也。守律若是謹嚴﹐自是白石家法。

○和放翁釵頭鳳

放翁出妻爲作《釵頭鳳》者﹐姓唐名琬。和放翁《釵頭鳳》詞﹐見《禦選歷代詩餘詞話》及《林下詞選》﹕「世情薄。人情惡。雨送黃昏花易落。曉風漧。淚痕殘﹐欲箋心事﹐獨語斜闌。難難難。

人成各。今非昨。病魂常似秋千索。角聲寒。夜闌珊。怕人尋問﹐咽淚妝歡。瞞瞞瞞。」前後段俱轉平韻﹐與放翁詞不同。﹝《耆舊續聞》云﹕其婦見而和之﹐有「世情薄﹐人情惡」之句﹐惜不得其全闋。﹞

○潘瀛選新荷葉

潘仙客﹝瀛選﹞《新荷葉》句云「雛晴嫩霽﹐似垂髫﹐小女盈盈。」未經人道。

○周濟介庵詩詞

校周保緒﹝濟﹞介庵詩詞﹐多常州耆舊軼聞。湯貞湣官樂淸副戎﹐引疾歸﹐寄保緒春水園。貞湣曁其配雙湖夫人﹐俱擅丹靑﹐有《畫梅樓雙照》。保緒爲題《浣溪沙》詞﹐有「暗香雙護玉樓人。旁人剛道是梅魂」之句。貞湣奉命弋捕﹐攺道士裝入羅浮﹐經月乃出。旣罷﹐寫其裝爲《琴隱圖》﹐琴隱圖所由名也。又有《十二古琴書屋塡詞圖》。張翰風初名翊﹐攺名與權﹐後定名琦。陸祁生故宅﹐有「龍蛇影外風雨聲中之軒」﹐庭中古檜二﹐後毀於火。

○淑秀澹庵詞

徐淑秀﹐自號昭陽遺孑﹐前朝南渡時宮人也。甲申後﹐流落金臺﹐後歸泰州邵某。爲詩多抑鬱哀憤之音﹐有「昭陽遺孑聽漁歌。爾樂波濤我爲何」﹑「入畫無人知是我﹐倚闌看蝶認爲花」之句。所著《一葉落》詞﹐《眾香集》錄四闋。女邵笠﹐字澹庵﹐《菩薩蠻》云「亂鶯啼破流蘇夢。櫻桃露濕花梢重。小婢促梳頭。開奩滿鏡愁。

畫眉人不在。蹙損雙螺黛。淡日上紅紗。輕蟬鬢影斜。」《虞美人》後段云「翠眉一霎愁峯鎖。挼碎芙蓉朵。問伊底事忽嬌嗔。道是采花﹑掠亂鬢梢云。」淑秀詞視澹蓭稍遜﹐然「入畫」二語﹐卻未經人道。

○尼靜照詞

尼靜照﹐字月上﹐宛平人﹐曹氏良家女﹐泰昌時選入宮。在掖庭二十五年﹐作宮詞五首。崇禎甲申﹐祝發爲尼。《西江月》云「午倦懨懨欲睡﹐篆煙細細還燒。鶯兒對對語花梢。平地把人驚覺。

有恨慵彈綠綺﹐無情懶整云翹。難禁愁思勝春潮。消減容光多少。」體格雅近北宋。

○成岫詞

成岫﹐字云友﹐錢塘人。略涉書傳﹐手談齒句﹑斗茗彈絲並皆精妙。愛雲間董宗伯書畫﹐刻意臨撫。每一著筆﹐輒能亂眞。今嫵媚而失蒼勁者﹐皆云友作也。戊子春﹐宗伯畱湖上﹐見云友所仿書畫甚夥﹐自不能辧。後得徵士汪然明言其詳﹐卽爲蹇修﹐結褵於不系園。時云友年二十二矣。歸董后﹐琴瑟靜好﹐譜入《意中緣》傳奇。有《慧香館集》。《菩薩蠻》云「綠楊深處黃鸝坐。蒼苔門巷無人過。簾捲接湖光。六橋車馬忙。

錦塘花歷亂。云擁雷峯暗。觸緒撫瑤琴。澄懷一寄心。」

○吳澄臨江仙

吳艸廬﹝澄﹞《臨江仙》詞﹕九日舟泊安慶城下﹐晚歇臨江水驛。於時月明風淸﹐水共天碧﹐情景佳甚。與徐道川﹑方復齋﹑況眉吾﹑方淸之﹐驛亭艸酌。以「殊鄕又逢秋晚」分韻﹐得「殊」字﹕「去歲家山重九日﹐西風短帽蕭疏。如今景物幾曾殊。舒州城下月﹐未覺此身孤。

勝友二三成艸艸。只憐有酒無茱。江涵萬象碧霄虛。客星何處是﹐光彩近辰居。」有元一代吾宗故實尢少﹐亟記之。

○與叔問聯句

辛卯﹑壬辰間﹐余客吳門﹐與子芾﹑尗問﹐素心晨夕﹐冷吟閒醉﹐不知有人世升沈也。某夕﹐漏未三滴﹐招子芾燕集﹐不至。尗問得《浣溪沙》前四句﹐余足成之。「�樣詞人天樣遙。翠衾貪度可憐宵。﹝芾姬人名翠翠。﹞未應箋管換釵翹。

破面春風防粉爪。﹝問﹞畫眉新月戀香毫。柳顰花笑柰明朝。﹝笙﹞」翼日﹐有怡園之約﹐故歇拍云云。今子芾墓木拱矣。王逸少所謂「俯仰之間﹐已成陳迹。」成容若所謂「當時祇道是尋常」也。

○陳大聲戲仿月令

陳大聲《艸堂余意》不可復得﹐甚恨事也。大聲一字秋碧﹐精研宮律﹐當時有樂王之目。又善謔﹐嘗居京師戲仿《月令》二月云「是月也﹐壁虱出﹐溝中臭气上騰﹐妓鞾化爲鞵。」見顧起元《客座贅語》。又有《四時曲》﹐秋碧與徐髯僊聯句。

○玉梅後詞

玉梅後詞《臨江仙》云「妍風吹墜彩雲香。」彩雲麗矣﹐而又有香﹐且是妍風吹墜﹐七字三層意。

○楊澤民和淸眞

楊澤民和淸眞《驀山溪》云「平生彊項﹐未肯輕魚水。」余亦云然。

○注明宮調詞輯

宮調之學﹐失傳久矣。嘗欲輯兩宋人詞注明宮調者﹐都爲一帙。取其相同之調﹐參互比勘﹐當有消息可尋。惜塵冗﹐苦無暇也。

○蓼園詞選

余女兄三﹐某仲適黃﹐名俊熙﹐字吁卿。吁卿之曾祖蓼園先生﹐有詞選梓行。﹝詞選無先生名﹐名待考。﹞起玄眞子《漁歌子》﹐訖周美成《六醜》﹐都二百二十四闋。並渾雅溫麗﹐極合倚聲消息。每闋有箋﹐徵引贍博。余年十二﹐女兄於歸﹐詒余是編﹐如獲拱璧。心維口誦﹐輒仿爲之。是餘詞之導師也。先生選詞若是之精﹐斷無不工塡詞之理﹐顧所作迄未得見。可知吾粵詞人﹐湮沒不彰者夥矣。﹝黃氏家祠內有《偶彭樓詞》﹐舉版貯其上﹐並可登眺城西山色。女兄以余幼故﹐請登樓勿許﹐當時爲之惘然。至樓名何﹐則至今不知﹞。﹝以上見《香東漫筆》﹞

○後庭花破子

《後庭花破子》﹐李后主﹑馮延巳相率爲之。「玉樹後庭前。瑤艸妝鏡邊。去年花不老。今年月又圓。莫教偏。和月和花﹐天教長少年。」單調三十二字﹐見《古今詞話﹟詞辧》卷上引陳氏《樂書》。王惲﹑邵亨貞﹑趙孟俯並有此詞。萬氏《詞律》不收﹐謂是北曲﹐不知南唐已創此調也。﹝按﹕宋陳暘《樂書》無此詞。﹞

○賀方回小梅花

賀方回小梅花「城下路」一闋前段﹐《詞綜》作金人髙憲詞﹐調名《貧也樂》﹐於「家」韻分段。半塘云﹕或沿明人選本之訛。﹝按﹕《詞綜》本元好問《中州樂府》。﹞

○宋諺入詞

宋諺﹕「饞如鷂子。懶如堠子。」稼軒《玉樓春》﹕「心如溪上釣磯閒﹐身似道旁官堠懶。」又云「謝三娘不識四字﹐罪之頭。」呂聖求《河傳》﹕「常把那﹑目字橫書﹐謝三娘﹑全不識。」

○楊妹子題畫詞

楊娃亦稱楊妹子﹐宋寧宗恭聖皇后妹﹐以藝文供奉內廷。題馬遠《松院鳴琴》小幅《訴衷情》云「閒中一弄七弦琴。此曲少知音。多因澹然無味。不比鄭聲淫。

松陰靜﹐竹樓深。夜沈沈。淸風拂軫。明月當軒。誰會幽心。」按楊娃詞各選本未著錄﹐此闋見《韻石齋筆談》。﹝按﹕此首乃宋張掄詞。﹞

○胡與可百字令

黃子由尙書夫人胡氏與可﹐號惠齋﹐元功尙書之女也。有文章﹐兼通書畫。嘗因幾上凝塵﹐戲畫梅一枝﹐題百字令云「小齋幽僻﹐久無人到此﹐滿地狼籍。几案塵生多少憾﹐玉指親傳蹤迹。畫出南枝﹐正開側面﹐花蕊俱端的。可憐風韻﹐故人難寄消息。

非共雪月交光﹐這般造化﹐豈費東君力。只欠淸香來撲鼻﹐亦有天然標格。不上寒窗﹐不隨流水﹐應不貼宮額。不愁三弄﹐只愁羅袖輕拂。」按夫人有《滿江紅燈花詞》﹐見《花艸粹編》及《詞統》。此闋見董史《皇宋書錄》。

○坡詞出處

東坡詞﹕「春事闌珊芳艸歇。」升庵《詞品》引唐劉瑤詩﹕「瑤艸歇芳心耿耿」﹐《傳奇》女郎王麗眞詩「燕折鶯離芳艸歇」﹐謂是坡詞出處。不知謝靈運有「芳艸亦未歇」句。此條見古虞朱亦棟《羣書札記》。

○升庵失考

又坡詞「遊人多上十三樓」﹐《詞品》云﹕用杜牧詩「婷婷裊裊十三餘」句也。案《咸淳臨安志》﹕「十三閒樓在錢塘門外大佛頭纜船石山後﹐東坡守杭時﹐多遊處其上﹐今爲相嚴院。」又見《武林舊事》《夢梁錄》。郭祥正﹑陳默並有詩﹐見《西湖志》。升庵豈未考耶﹖﹝按﹕陳鵠《西塘集耆舊續聞》卷二引東坡此詞﹐已云「十三閒樓在錢塘西湖北山。」﹞

○趙意孫詞

「僵臥碎璚呼不起﹐看繁星﹑歷亂如棋走。」趙意孫《捨懷玉題張仲冶雪中狂飲圖》《金縷曲》句也。情景逼眞﹐非老於醉鄕者不能道。

○怎柰向

淮海詞﹕「怎柰向歡娛﹐漸隨流水。」今本「向」攺「何」﹐非是。「怎柰向」宋時方言﹐它宋人詞亦有用者。

○女詞綜

《文選樓叢書未刻稿本待購書目》二冊﹐有《女詞綜》﹐此書未之前聞。

○淸詞人生日

曩與筱珊﹑半塘﹐約爲詞社﹐月祝一詞人﹐合爲一集。嗣筱珊有湖北之行﹐因而中止。考出詞人生日﹐錄記於此﹐它日克踐斯約﹐尙當補所未備。正月初四日黃仲則﹝景仁﹞生﹝見年譜﹞。十一日李分虎﹝符﹞生﹝見本集﹞。三月十二日蔣京少﹝景祈﹞生﹝見《罨畫溪詞》題﹞。二十五日王西樵﹝士祿﹞生﹝見《名人年譜》﹞。五月初二日厲樊榭﹝鶚﹞生﹝見本集﹞。初四日彭羨門﹝孫遹﹞生﹝見《延露詞》題﹞。二十二日項蓮生﹝鴻祚﹞生﹝見汪遠孫《淸尊集》﹞。六月二十九日李武曾﹝良年﹞生﹝見本集﹞。七月初七日周稚圭﹝之琦﹞生﹝見《年譜》﹞。八月二十一日朱竹垞﹝彜尊﹞生﹝見《年譜》﹞。閏八月二十八日王阮亭﹝士正﹞生﹝見《年譜》﹞。十月二十八日蔣苕生﹝士銓﹞生﹝見《名人年譜》﹞。十一月二十二日王徳甫﹝昶﹞生﹝見《年譜》﹞。十二月十二日納蘭容若﹝成徳﹞生﹝見髙士奇《蔬香詞》題﹞。

●附錄

○蕙風詞話詮評﹝不歸按﹕人文本《惠風詞話》無此評﹐乃唐圭璋作。﹞

臨桂況舍人夔笙﹐最善於論詞。𨿽其所作之詞﹐亦不能盡符其論詞之旨﹐要其所論﹐類多名言。玆擇其《蕙風詞話》中之有關作詞旨要者﹐加以擴充闡明。其所說未愜吾意者﹐亦加以辧正。

作詞有三要﹕曰重﹑拙﹑大。南渡諸賢不可及處在是。又曰﹕重者﹐沈著之謂在气格不在字句。又引半塘云「宋人拙處不可及﹐國初諸老拙處亦不可及。」

按況氏言﹐重﹑拙﹑大爲三要﹐語極精粲。蓋重者輕之對﹐拙者巧之對﹐大者小之對﹐輕巧小皆詞之所忌也﹐重在气格。若語句輕﹐則傷气格矣﹐故亦在語句。但解爲沈著﹐則專屬气格矣。蓋一篇詞﹐斷不能語語沈著﹐不輕則可做到也。一篇中欲無輕語﹐則惟有能拙﹐而後立得住﹐此作詩之法。一篇詩﹐安得全是名句。得一二名句﹐餘皆恃拙以扶持之﹐古名家詩皆如此也。名家詞亦然。北宋詞較南宋爲多朴拙之气﹐南宋詞能朴拙者方爲名家。槪論南宋﹐則纖巧者多於北宋。況氏言南渡諸賢不可及處在是﹐稍欠分別。況氏但解重拙二字﹐不申言大字﹐其意以大字則在以下所說各條間。余謂重﹑拙﹑大三字相連系﹐不重則無拙大之可言﹐不拙則無重大之可言﹐不大則無重拙之可言﹐析言爲三名辭﹐實則一貫之道也。王半塘謂「國初諸老拙處﹐亦不可及」。淸初詞當以陳其年﹑朱彜尊爲冠。二家之詞﹐微論其詞之多涉輕巧小﹐卽其所賦之題﹐已多喜爲小巧者。蓋其時視詞爲小道﹐不惜以輕巧小見長。初爲詞者﹐斷不可學﹐切毋爲半塘一語所誤。余以爲初學爲詞者﹐不可先看淸詞﹐欲以詞名家者﹐不可先讀南宋詞。

張臯文﹑周止庵輩尊體之說出﹐詞體乃大。其所自作﹐仍不能如其所說者﹐則先從南宋詞入手之故也。大凡學爲文辭﹐入手門徑﹐最爲緊要﹐先入爲主﹐旣有習染﹐不易滌除。取法北宋名家﹐然後能爲姜﹑張。取法姜﹑張﹐則必不能爲姜﹑張之詞矣。止庵謂問塗碧山﹐歷夢窗﹑稼軒﹐以還淸眞之渾化﹐乃倒果爲因之說﹐無是理也。

詞中求詞﹐不如詞外求詞﹐詞外求詞之道﹐一曰多讀書﹐二曰謹避俗。俗者﹐詞之賊也。

多讀書﹐始能醫俗﹐非胸中書卷多﹐皆可使用於詞中也。詞中最忌多用典故﹐陳其年﹑朱彜尊可謂讀書多矣﹐其詞中好使用史事及小典故﹐搬弄家私﹐最爲疵病﹐亦是詞之賊也﹐不特俗爲詞之賊耳。

詞筆固不宜直率﹐尢切忌刻意爲曲折。以曲折藥直率﹐卽已落下乘。昔賢朴厚醇至之作﹐由性情學養中出﹐何至蹈直率之失。若錯認眞率爲直率﹐則尢大不可耳。又曰﹕詞能直﹐固大佳。顧所謂直﹐誠至不易﹐不能直﹐分也。當於無字處求曲折﹐切忌有字處爲曲折。詩境以直質爲上﹐詞境亦然。此云直﹐當謂直質也。直質者﹐眞之至也。曲直之直﹐又是一義。此二條措辭甚不明白﹐當分別說之﹐方能明顯。

詞筆不宜直率﹐尢忌刻意爲曲折。以曲折藥直率﹐卽已落下乘﹐曲折須出之自然也。

詞求曲折﹐當於無字處求之。切忌有字處爲曲折。曲折在意﹐不在字句間也。

詞能直質爲上乘﹐顧大不易﹐昔賢朴厚醇至之作﹐由性情學養中出﹐故眞率之至。眞率乃直質也﹐不可誤直率爲眞率。

如此分別﹐則語意明顯。

詞中轉折宜圓。筆圓﹐下乘也。意圓﹐中乘也。神圓﹐上乘也。又曰﹕詞不嫌方。能圓見學力﹐能方見天分。但須一落筆圓﹐通首皆圓。一落筆方﹐通首皆方。圓中不見方易﹐方中不見圓難。

轉折筆圓﹐恃虛字爲轉折耳。意圓﹐則前後呼應一貫。神圓﹐則不假轉折之筆﹐不假呼應之意﹐而潛气內轉。方者﹐本質﹐天所賦也。圓者﹐功力﹐學所致也。方圓二字﹐不易解釋﹐夢窗﹐能方者也。白石﹑玉田﹐能圓者也。知此可悟方圓之義。方中不見圓﹐蓋神圓也﹐惟北宋人能之。子野﹑方回﹑耆卿﹑淸眞﹐皆是也。

詞過經意﹐其蔽也斧琢。過不經意﹐其蔽也褦襶。不經意而經意易﹐經意而不經意難。又曰「恰到好處﹐恰夠分量﹐毋不及﹐毋太過﹐半塘老人論詞之言也。」又曰「詞太做嫌琢﹐太不做嫌率﹐欲求恰如分際﹐此中消息﹐正復難言。但看夢窗何嘗琢﹐稼軒何嘗率﹐可以悟矣。」

此三條﹐反復申明不琢不率之道﹐乃鑪火純靑之功候也。夢窗學淸眞者﹐淸眞乃眞能不琢﹐夢窗固有琢之太過者。稼軒學東坡者﹐東坡乃眞能不率﹐稼軒則不無稍率者。況氏從南宋詞用功﹐所說多就南宋詞立論﹐前條明方圓之義亦然。眞字是詞骨。情眞景眞﹐所作必佳﹐且易脫稿。

處當前之境界﹐棖觸於當前之情景﹐信手拈來﹐乃有極妙之詞出﹐此其眞﹐乃由外來而內應之。若夫以眞爲詞骨﹐則又進一層﹐不假外來情景以興起﹐而語意眞誠﹐皆從內出也。

詞人愁而愈工。眞正作手﹐不愁亦工﹐不俗故也。不俗之道﹐第一不纖。寒酸語﹐不可作﹐卽愁苦之音﹐亦以華貴出之﹐飲水詞人﹐所以爲重光後身也。

此二條可互參﹐皆謂士大夫之詞也。讀書多﹐致身爲士大夫﹐自不俗。其所占身分﹐所居地位﹐異於寒酸之士﹐自無寒酸語。然柳耆卿﹑黃山谷好爲市井人語﹐亦不俗不寒酸。史梅一中書堂吏耳﹐能爲士大夫之詞﹐以筆多纖巧﹐遂品格稍下。於此可悟不俗不寒酸之故矣。況氏以纖爲俗﹐俗固不止於纖也。

作詞最忌一矜字﹐矜之在迹者﹐吾庶幾免矣。其在神者﹐容或在所難免﹐玆事未遽自足也。

矜者﹐驚露也。依黯與靜穆﹐則爲驚露之反。而依黯在情﹐靜穆在神﹐在情者稍易﹐在神者尢難。情有迹也﹐神無迹也。驚露則述情不深而味亦淺薄矣﹐故必依黯以出之。能依黯﹐已無矜之迹矣。神不靜穆﹐猶爲未至也。

詞有穆之一境﹐靜而兼厚﹑重﹑大也。淡而穆不易﹐濃而穆更難。知此可以讀《花間集》。

此條與前條互相發明﹐穆乃詞中最髙之一境﹐況氏以讀《花間集》明之﹐可謂要訣。

花間至不易學。其蔽也﹐襲其貌似﹐其中空空如也﹐所謂麒麟楦也。或取前人句中意境﹐而紆折變化之﹐而雕琢﹑鉤勒等獘出焉。以尖爲新﹐以纖爲艷﹐詞之風格日靡﹐眞意盡漓﹐反不如國初名家本色語﹐或猶近於沈著﹑濃厚也。庸詎知花間髙絕﹐卽或詞學甚深﹐頗能窺兩宋堂奧﹐對於花間﹐猶爲望塵卻步耶。

花間詞全在神穆﹐詞境之最髙者也﹐況氏說此最深。所指近人之獘﹐確切之至﹐小令比慢詞爲難﹐今初學入手便爲小令﹐便令讀花間﹐從何得其塗徑耶。

凡人學詞﹐功候有淺深﹐卽淺亦非疵﹐功力未到而已。不安於淺而臻飾焉﹐不卹顰眉﹑齲齒﹐楚楚作態﹐乃是大疵。最宜切忌。

此示初學﹐亦甚切要。蓋凡爲文辭﹐必先令理路淸楚。理路旣淸﹐逐漸用功﹐步步增進。若理路未淸﹐而東偸西竊﹐駁雜無敍﹐遂永無成就之希望矣。理路淸﹐𨿽淺無害也。不安於淺﹐又遂欲描頭畫角以文之﹐仍是理路未能徹底淸楚耳。

塡詞先求凝重。凝重中有神韻﹐去成就不遠矣。所謂神韻﹐卽事外遠致也。卽神韻未佳﹐而過存之﹐其足爲疵病者亦僅﹐蓋气格較勝矣。若從輕倩入手﹐至於有神韻﹐亦自成就﹐特降於出自凝重者一格。若並無神韻而過存之﹐則不爲疵病者亦僅矣。或中年以後﹐讀書多﹐學力日進﹐所作漸近凝重﹐猶不免時露輕倩本色。則凡輕倩處﹐卽是傷格處﹐卽爲疵病矣。天分聰明人﹐最宜學凝重一路﹐卻最易趨輕倩一路。苦於不自知﹐又無師友指導之耳。

此條示學者以擇取之塗徑﹐至關緊要。蓋入手卽須不誤﹐誤則爲終身之疵病﹐醫之不易也。余前言學詞不可從淸初詞入手﹐卽是此意。淸初詞輕倩者多﹐未知詞之品格髙下者﹐最易喜輕倩一路﹐以倩易於動人耳。嘉道前詞人﹐喜爲姜﹑張﹐正是好輕倩之故﹐卽有成就﹐所謂成就其所成就也。姜﹑張亦自有凝重之神韻﹐好輕倩者不知之。姜﹑張之圓﹐非輕倩﹐好輕倩者以爲輕倩﹐此不善學姜﹑張也﹐姜﹑張豈任其咎。

詞學程序﹐先求妥帖﹑停勻﹐再求和雅﹑深秀﹐乃至精穩﹑沈著。精穩則能品矣。沈著更進於能品矣。精穩之穩﹐與妥帖迥乎不同。沈著尢難於精穩。平昔求詞詞外﹐於性情得所養﹐於書卷觀其通。優而遊之﹐厭而飫之﹐積而流焉。所謂滿心而發﹐肆口而成﹐擲地作金石聲矣。情眞理足﹐筆力能包舉之。純任自然﹐不假錘鏈﹐則沈著二字之銓釋也。

此程序分作四層﹐只妥帖停勻一層﹐爲初學者道。後三層﹐皆已有成就者所由用功之方法。天生詞人﹐固一蹴卽至﹐未有如許程序也。

初學作詞﹐只能道第一義﹐後漸深入。意不晦﹐語不琢﹐始稱合作。至不求深而自深﹐信手拈來﹐令人神味俱厚﹐規橅兩宋﹐庶乎近焉。

此補充前條之意耳。意不晦﹐語不琢﹐是作詞之條件。故初學作詞者﹐須先求妥帖停勻。功夫未到﹐勿妄求深入。但求意不晦﹐語不琢﹐漸漸向和雅深秀一路走。若不安於淺﹐而顰眉齲齒﹐楚楚作態﹐是初學者所最忌。此數條皆是指導初學者之名言。

塡詞之難﹐造句要自然﹐又要未經前人說過。自唐五代以還﹐名作如林﹐那有天然好語﹐畱待我輩驅遣。必欲得之﹐其道有二﹕曰性靈流露﹐曰書卷醞釀。性靈關天分﹐書卷關學力。學力果充﹐𨿽天分稍遜﹐必有資深逢源之一日﹐書卷不負人也。中年以後﹐天分便不可恃。苟無學力﹐日見其衰退而已。江淹才盡﹐豈眞夢中人索還囊錦耶。

作詞功力﹐能漸至於名家﹐旣要天分﹐亦要學力。有天分而無學力﹐終不能大成也。譬之於弈﹐二十歲後﹐便無國手希望。必在二十歲前﹐卽成國手﹐此天分也。以後造就至八段九段以上﹐則系之功力矣。不復用功﹐亦止於是而已。古今神童﹐造就有限者﹐自恃其天資﹐不求於學力也。

詩詞文章﹐𨿽前賢名作如林﹐仍有無窮境界﹐待後人開發。書卷醞釀﹐得之於前人者也。性靈流露﹐則得之於目前之境地﹐得之於平昔之學養。

作詞至於成就﹐良非易言。卽成就之中﹐亦猶有辧。其或絕少襟抱﹐無當髙格﹐而又自滿足﹐不善變。不知門徑之非﹐何論堂奧。然而從事於斯﹐歷年多﹐功候到﹐成就其所成就﹐不得謂非專家。凡成就者﹐非必較優於未成就者。若納蘭容若﹐未成就者也﹐年齡限之矣。若厲太鴻﹐何止成就而已﹐且浙派之先河矣。

絕少襟抱﹐無當髙格﹐又自滿足﹐不善變﹐不知門徑之非﹐幹嘉時此類詞甚多。蓋幹嘉人學幹嘉詞者﹐不得謂之有成就﹐尢不得謂之專家﹐況氏持論過恕。其下以納蘭容若﹑厲太鴻爲諭﹐則又太刻。浙派詞宗姜﹑張﹐學姜﹑張亦自有門徑﹐自有堂奧﹐姜﹑張之格﹐亦不得謂非髙格﹐不過與周﹑吳宗派異﹐其堂奧之大小不同耳。

吾詞中之意﹐惟恐人不知﹐於是乎勾勒。夫其人必待吾勾勒﹐而後能知吾詞之意﹐卽亦何妨任其不知矣。曩吾詞成﹑於每句下注所用典﹐半塘輒曰「無庸。」余曰「柰人不知何。」半塘曰「儻注矣﹐而人仍不知﹐又將柰何。矧塡詞固以可解不可解﹐所謂煙水迷離之臻﹐爲無上乘耶。」

勾勒者﹐於詞中轉接提頓處﹐用虛字以顯明之也。卽張炎《詞源》所云「用虛字呼喚﹐單字如正﹑但﹑任﹑甚之類﹐兩字如莫是﹑還又﹑那堪之類﹐三字如更能消﹑最無端﹑又卻是之類。」南宋淸空一派﹐用此勾勒法爲多﹐用之無不得當者﹐南宋名家是也。幹嘉時詞﹐號稱學稼軒﹑白石﹑玉田﹐往往滿紙皆此等呼喚字﹐不問其得當與否﹐遂成滑調一派。吳夢窗於此等處多換以實字﹐玉田譏爲七寶樓臺﹐拆下不成片段﹐以爲質實﹐則凝澀晦昧。其實兩種皆北宋人法﹐讀周淸眞詞﹐便知之。淸眞非不用虛字勾勒﹐但可不用者卽不用。其不用虛字﹐而用實字或靜辭﹐以爲轉接提頓者﹐卽文章之潛气內轉法。今人以淸眞﹑夢窗爲澀調一派。夢窗過澀則有之﹐淸眞何嘗澀耶。淸眞造句整﹐夢窗以研討會錦拼合。整者元气渾侖﹐研討會拼者古錦斑斕。不用勾勒﹐能使潛气內轉。則外澀內活。白石﹑玉田一派﹐勾勒得當﹐亦近質實﹐誦之如珠走盤﹐圓而不滑。二派皆出自淸眞。及其至﹐品格亦無髙下也。今之學夢窗者﹐但能學其澀﹐而不能知其活。拼湊實字﹐旣非研討會錦﹐而又捍格不通﹐其獘等於滿紙用呼喚字耳。詞固不可多用典﹐用典充塞﹐非佳詞也。淸初竹垞﹑迦陵犯此獘﹐後人爲之箋注﹐閱之尙可厭﹐自注則尢鄙陋。

作詞須知暗字訣。凡暗轉﹑暗接﹑暗提﹑暗頓﹐必須有大气眞力斡運其間﹐非時流小惠之筆能勝任也。駢體文亦有暗轉法﹐稍可通於詞。

文賦詩詞﹐皆須知此法﹐卽潛气內轉也。不知此法﹐皆非髙品。一意相貫﹐或直下﹐或倒裝﹐或前後挪移﹐總由筆气筆力運用之。有轉接提頓﹐而離迹象﹐行文之妙訣也。

名手作詞﹐題中應有之意﹐不妨三數語說盡。自余悉以發抒襟抱所寄托﹐往往委曲而難明。長言之不足﹐至乃零亂拉雜﹐胡天胡帝。其言中之意﹐讀者不能知﹐作者亦不蘄其知。以謂流於跌宕怪神﹑怨懟激發﹐而不可以爲訓﹐則亦左徒之騷些云爾。夫使其所作﹐大都眾所共知﹐無甚關系之言﹐寧非浪費楮墨耶。

髙品之詞﹐不必有題﹐吾意中所欲言﹐卽題也。有題如詠物等﹐已下於不必有題者一等矣。有題而沾滯於題﹐直是笨伯。至題目纖小﹐乃明以後人所爲﹐不惟不足以登大雅之堂﹐且鄙瑣不堪入目。試看宋賢之詞﹐師其制題之雅者。蓋有題之詞﹐亦須加以裁制乃雅也。

文辭至極髙之境﹐乃似有神經病人語﹐故有可解而不可解之諭。然而胡說亂道﹐其間仍有理路在﹐但不欲顯言﹐而玄言之。不欲徑言。而迂回以言之耳。又往往當言不言﹐而以不當言者襯出之。其零亂拉雜﹐只是外表覺得難諭﹐而內極有敍﹐非眞零亂拉雜也。此境爲已有成就而能深入者道﹐初學者勿足以語此。

初學作詞﹐最宜聯句﹑和韻﹐始作﹐取辦而已﹐毋存藏拙嗜勝之見。久之﹐靈源日浚﹐機括日熟﹐名章俊語紛交﹐衡有進益於不自覺者矣。手生重理舊彈者亦然。離君索居﹐日對古人﹐研精覃思﹐寧無心得﹐未若取徑乎此之捷而適也。

此說余極不以爲然。玉田謂詞不可彊和人韻﹐若倡之者﹐曲韻寬平﹐庶可賡和。倘韻險﹐又爲人所先﹐則必牽彊賡和﹐句意安能融貫。徒費苦思﹐未見有全章妥澑者。此語誠然﹐和韻因韻成句﹐聊句因人成章﹐但務爲名章俊語而已。初學者成章成句﹐尙頗費力﹐爲人牽制﹐安得名俊。以此示初學﹐誤盡蒼生。

學塡詞﹐先學讀詞。抑揚頓挫﹐心領神會。日久﹐胸次郁勃﹐信手拈來﹐自然丰神諧鬯矣。

讀詞不成腔﹐不能知詞之韻味﹐不能知腔調音節之要處﹐故必得讀之訣而後可。韻味在表者﹐見詞之字句可知。韻味在內者﹐非讀不悟也。音節之要處﹐在平仄及四聲﹐在句豆﹐如一領二﹑二領一﹑一領三等等。又凡文義二字相連者﹐不可離而爲二。一領二﹐不可連而爲三﹐諸如此類是也。平上去入四聲﹐自有分別﹐音須分淸。此非謂塡詞必墨守四聲也﹐但讀詞時必須四聲不混耳。

佳詞作成﹐便不可攺。但可攺﹐便是未佳。攺詞之法﹐如一句之中﹐有兩字未勰﹐試攺兩字。仍不愜意﹐便須換意﹐通攺全句。牽連上下﹐常有攺至四五句者。不可守住元來句意﹐愈攺愈滯也。又曰﹕攺詞須知挪移法。常有一兩句﹐語意未協﹐或嫌淺率。試將上下互易﹐便有韻致。或兩意縮成一意﹐再添一意﹐更顯厚。此等倚聲淺訣﹐若名手意筆兼到﹐愈平易﹐愈渾成﹐無庸臨時掉弄也。

一詞作成﹐當前不知其何者須攺﹐粘之壁上﹐明日再看﹐便覺有未愜者。取而攺之﹐仍粘壁上。明日再看。覺仍有未愜﹐再取而攺之﹐如此者數四﹐此陳蘭甫攺詞法也。鄭叔問作詞﹐攺之尢勤。常三四易稿﹐甚至通首另作﹐於初稿僅畱一二句。朱漚尹作詞﹐有數年後取攺數字者。作詞貴有詞友﹐其未協處﹐己不能覺﹐友參指摘之。或商定一二字﹐則尢有益也。又有因音律不葉﹐而再三攺者﹐如玉田《詞源》﹐稱其先人於所作《瑞鶴仙》之撲字﹐攺爲守字。《惜花春起早》之深字﹐攺爲幽﹐又攺爲明。此則關於音律﹐不易曉也。

詞中對偶﹐實字不求甚工。艸木可對禽虫也﹐服用可對飲饌也。實勿對虛﹐生勿對熟﹐平舉字勿對側串字。深淺濃淡大小重輕之間﹐務要侔色揣稱。昔賢未有不如是精整也。

對偶句要渾成﹐要色澤相稱﹐要不合掌。以情景相融﹐有意有味爲佳。忌駢文式樣﹐尢忌四六式樣。忌尖新﹐忌板滯﹐忌褦襶﹐忌艸率。詞中對偶最難做﹐勿視爲尋常而後可。又有一句四字﹐一句七字﹐上四字相對者。其七字句之下三字要能銜接。五字句七字句對偶﹐忌如詩句。

近人作詞﹐起處多用景語虛引﹐往往第二句﹐方約略到題﹐此非法也。起處不宜泛寫景﹐宜實不宜虛﹐便當籠罩全闋﹐他題便挪移不得。

詩詞起句﹐最關緊要﹐得勢與不得勢﹐全在此處。故一開口﹐便須籠罩全篇。若以不相干之語﹐虛引而起﹐全篇委靡不振矣。

作詞不拘說何物事﹐但能句中有意卽佳。意必己出﹐出之太易或太難﹐皆非妙造。難易之中﹐消息存焉矣。惟易之一境﹐由於情景眞﹐書卷足。所謂滿心而發﹑肆口而成者﹐不在此例。

有全闋之意﹐有句中之意﹐全闋意足﹐詞必脫手而成。情景眞﹐書卷足﹐是其輔也。句中之意﹐貴深語淺出﹐看似易﹐卻甚難。看而覺其出於難﹐則不能淺出之故。

作詠物詠事詞﹐須先選韻。選韻未審﹐𨿽有絕佳之意﹐恰合之典﹐欲用而不能用。用其不必用﹑不甚合得以就韻﹐乃至涉尖新﹑近牽彊﹑損風格﹐其獘與彊和人韻者同。

作詞選韻﹐須看是何律調。有宜用支脂韻﹑魚虞韻﹑佳皆韻﹑蕭宵韻﹑歌戈韻﹑佳麻韻﹑尢侯韻者﹐有宜用東冬韻﹑江陽韻﹑眞諄韻﹑元寒韻﹑庚耕韻﹑侵韻﹑覃談韻者﹐二類之音響﹐有抑揚之別。宜抑者用前類﹐宜揚者用後類。拈調後﹐參看多數宋人同調之詞。諸詞惟用一類者﹐則只可在一類中擇之。兩類均有用者﹐則不拘。況氏但就典﹑就意﹑擇韻﹐此法未善。嘗見今人作律詩﹐先得一聯﹐於是湊合六句﹐以成一律﹐其獘與此同。書卷多﹐何愁韻不就我。卽有好典故﹐在不宜用時﹐亦當割愛。必欲塞入﹐絕非好詞也。矧詞體本不宜多用典耶。

性情少﹐勿學稼軒。非絕頂聰明﹐勿學夢窗。

此說固是﹐但仍未具足。余更下一轉語曰﹕學夢窗太過者﹐宜令攺學稼軒。學稼軒太過者﹐宜令攺學夢窗。蓋善作詞者﹐作澀調﹐務使之疏宕。作滑調﹐務使之凝重。

詞貴有寄托。所貴者流露於不自知﹐觸發於弗克自己。身世之感﹐通於性靈。卽性靈﹐卽寄托﹐非二物相比附也。橫亙一寄托於搦管之先﹐此物此志﹐千首一律﹐則是門面語耳﹐略無變化之陳言耳。於無變化中求變化﹐而其所謂寄托﹐乃益非眞。昔賢論靈均書辭﹐或流於跌宕怪神﹐怨懟激發﹐而不可爲訓。必非求變化者之變化矣。夫詞如唐之《金荃》﹑宋之《珠玉》﹐何嘗有寄托﹐何嘗不卓絕千古﹐何庸爲是非眞之寄托耶。

此論極精。凡將作詞﹐必先有所感觸。若無感觸﹐則無佳詞。是感觸在作詞之先﹐非搦管後橫亙一寄托二字於胸中也。時不同﹐境不同﹐所感觸者隨之不同。是感觸有變化﹐不待求而有眞寄托矣。若以爲詞之門面﹐搜尋寄托﹐豈不可笑。

詞無不諧適之調﹐作詞者未能熟精斯調耳。昔人自度一腔﹐必有會心之處。或專家能知之﹐而俗耳不能悅之。不拘何調﹐但能塡至二三次﹐愈塡愈佳﹐則我之心與昔人會。簡淡生澀之中﹐至佳之音節出焉。難以言語形容者也。惟所作未佳﹐則領會不到。此詣力﹐不可彊也。

宋時舊調﹐作者不止一人﹐大率皆經樂工譜過﹐自然無不諧適。能自度腔者﹐必諳音律﹐亦必無不諧適。有許多調﹐平仄頗不順口﹐多讀數徧﹐始覺其諧適。其初覺得不順口者﹐久之覺其有至佳之音節焉。但多讀無不能領會者﹐不必塡至數次﹐始知之也。

澀之中有味﹑有韻﹑有境界﹐𨿽至澀之調﹐有眞气貫注其間。其至者﹐可使疏宕﹐次亦不失凝重﹐難與貌澀者道耳。

作澀調詞﹐工者能凝重﹐乃當然之勢。能疏宕﹐則功夫深矣。余謂學夢窗太過者當令學稼軒﹐卽此意也。貌澀者不知此訣。

問哀感頑艷﹐頑字云何詮釋。曰「拙不可及﹐融重與大於拙之中﹐郁勃久之﹐有不得已者﹐出乎其中﹐而不自知﹐乃至不可解﹐其殆庶幾乎。猶有一言蔽之﹐若赤子之笑嗁然﹐看似至易而實至難也。」

頑者﹐鈍也﹐愚也﹐癡也。以拙之極爲頑之訓﹐亦無不可。譬諸赤子之嗁笑﹐亦佳。余謂以哀之極不可感化釋之﹐尢確。莊子﹕「子輿與子桑友﹐淋雨十日﹐子輿裹飯而往食之。至子桑之門﹐則若歌若哭。子輿入﹐曰﹕『子之歌何故若是。』曰﹕『吾思夫使我至此極者而不得也。』」可引作哀感頑艷四字之正訓。

近人學夢窗﹐輒從密處入手。夢窗密處﹐能令無數麗字﹐一一生動飛舞﹐如萬花爲春﹐非若琱璚蹙繡﹐毫無生气也。如何能運動無數麗字﹐恃聰明尢恃魄力。如何能有魄力﹐惟厚乃有魄力。夢窗密處易學﹐厚處難學。

此條論夢窗詞最精。實字能化作虛字之意使用﹐靜辭能化作動辭使用﹐而又化虛爲實﹐化動爲靜﹐故能生動飛舞。是在筆有魄力﹐能運用耳。能運用﹐則不麗之字亦麗﹐非以艷麗之字﹐塡塞其間也。密在字面﹐厚在意味。學得厚處難。密固近厚﹐欲眞厚﹐不得專從密處求之。密而能疏宕﹐始能眞厚也。

重者﹐沈著之謂。在气格﹐不在字句﹐於夢窗詞庶幾見之。卽其芬芳鏗麗之作﹐中間雋句艷字﹐莫不有沈摯之思﹐灝瀚之气﹐挾之以流轉﹐令人玩索而不能盡﹐則其中之所存者厚。沈著者﹐厚之發見乎外者也。欲學夢窗之致密﹐先學夢窗之沈著。卽致密﹑卽沈著。非出乎致密之外﹐超乎致密之上﹐別有沈著之一境也。夢窗與蘇﹑辛二公﹐實殊流而同源。其所爲不同﹐則夢窗致密其外耳。其至髙至精處﹐𨿽擬議形容之﹐未易得其神似。穎惠之士﹐束髮操觚﹐勿輕言學夢窗也。

夢窗與東坡﹑稼軒﹐實不同源。東坡以詩爲詞者也﹐稼軒學東坡﹐夢窗學淸眞﹐東坡﹑淸眞不同源也﹐以二派相互調劑則可﹐謂之同源則不可。

兩宋人詞﹐宜多讀多看﹐潛心體會。某家某某等處﹐或當學﹐或不當學﹐默識吾心目中。尢必印證於良師友﹐庶收取精用閎之益。洎乎功力旣深﹐漸近成就﹐自視所作﹐於宋詞近誰氏﹐取其全帙﹐研貫而折衷之﹐如臨鏡然。一肌一容﹐宜淡宜濃﹐一經侔色揣稱﹐灼然於彼之所長﹐吾之所短安在﹐因而知變化之所當亟。善變化者﹐非必墨守一家之言。思遊乎其中﹐精騖乎其外﹐得其助而不爲所囿﹐斯爲得之。當其致力之初﹐門徑誠不可誤。然必擇定一家﹐奉爲金科玉律﹐亦步亦趨﹐不敢稍有逾越。塡詞智者之事﹐而顧認筌執象若是乎。吾有吾之性情﹐吾有吾之襟抱﹐與夫聰明才力。欲得人之似﹐先失己之眞。得其似矣﹐卽已落斯人後﹐吾詞格不稍降乎。並世操觚之士﹐輒詢余以倚聲初步﹐何者當學﹐此余無詞以對者也。

近來有志於學詞者﹐就問於予﹐亦輒問予倚聲初步﹐何者當學﹐此誠難答之問也。況氏此說﹐深愜乎予心。然兩宋人詞多矣﹐令其多讀多看﹐彼必不知從何下手﹐而亦無從知何者當學﹐何者不當學也。是答初步者之問﹐尙缺一層。夫初步讀詞﹐當讀選本。選本以何者爲佳﹐不能不告之也。故予答來問﹐必先告以讀《艸堂詩餘》及《絕妙詞選》。近人所選者﹐則告以馮煦所選《宋六十一家詞》﹐及朱漚尹所選《宋詞三百首》﹑龍楡生所選《唐宋名家詞選》﹐並告以應備萬紅友《詞律》及戈順卿《詞林正韻》﹐以便試做時之參考應用。此𨿽極淺之言﹐來學者亦恆有不知﹐而但知有學校中教師之選本與講義。其備於案頭者﹐又只《白香詞譜》一類﹐及書店中不知誰何所選詞﹐皆極陋劣之書。稍髙者﹐亦不過有龔定盦﹑黃仲則等集一部而已。

