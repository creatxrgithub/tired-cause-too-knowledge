蓼園詞評﹝淸﹞黃氏撰

○序

近人操觚爲詞﹐輒曰吾學五代﹐學北宋﹐學南宋。近十數年﹐學淸眞﹑夢窗者尢多。以是自刻繩﹐自表白﹐認筌執象﹐非知人之言也。詞之爲道﹐貴乎有性情﹐有襟抱﹐涉世少﹐讀書多。平日求詞詞外﹐臨時取境題外。尺素寸心﹐八極萬仞﹐恢之彌廣﹐斯按之逾深。返象外於環中﹐出自然於追琢。率吾性之所近﹐眇眾慮而爲言乃至詣精造微﹐庶幾神明與古人通﹐奚必迹象與古人合﹐矧乎於眾古人中而蘄合一古人也。惟是致力之始﹐門徑不可不知。晚近輕佻纖巧﹐敫囂諸失﹐皆門徑之誤中之。捨步趨古人﹐末由辧識門徑﹐擷羣賢之精華﹐詔來學以津逮。綜觀宋以前諸選本﹐花間未易遽學﹐花庵間涉標榜﹐弁陽翁絕妙好詞﹐泰半同時儕輩之作﹐往往以詞存人。或此人別有佳構﹐翁未及見﹐而遂闕如﹐烏在其爲黃絹幼婦也。惟艸堂詩餘﹑樂府雅詞﹑陽春白雪﹐較爲醇雅。以格調气息言﹐似乎艸堂尢勝。中間十之一二﹐近俳近俚﹐爲大醇之小疵。自余名章俊語﹐撰錄精審﹐淸雅朗潤﹐最使初學。學之𨿽不能至﹐卽亦絕無流獘。於性情﹐於襟抱﹐不無裨益﹐不失其爲取法乎上也。蓼園詞選者﹐取材於艸堂﹐而汰其近俳近俚諸作者也。每闕綴以小箋﹐意在引掖初學。蓼園先生姓黃氏﹐吾姊夫吁卿比部之曾大父。姊氏名桂珊﹐字月芬﹐明慧能爲小詩。楷書歐陽率更﹐絕秀勁。嘗手寫爾雅﹐授余讀。曩歲壬申﹐余年十二﹐先未嘗知詞。偶往省姊氏﹐得是書案頭﹐假歸雒誦﹐詫爲鴻實。由是遂學爲詞﹐蓋餘詞之導師也。曩撰詞話有云﹕讀詞之法﹐取前人名句意境絕佳者﹐將此意境締構於吾想望中﹐然後澄思眇慮﹐以吾身入乎其中﹐而涵泳玩索之﹐吾性靈與相浹而俱化﹐乃眞實爲吾有﹐而外物不能奪。所謂前人名句意境絕佳者﹐皆載在是編者也。晚臥滄江﹐學殖荒落﹐玆事亦復衰退。涉世𨿽少﹐而讀書不多﹐不能詣精造微﹐負吾導師﹐愧矣。叔雍公子﹐微尙淸遠﹐早飲香名。其於倚聲之學﹐尢能﹛研手﹜精覃思﹐發前人所未發﹐非近人操狐爲詞者比。其性情襟抱﹐與予尢有沆瀣之合。十年以來﹐得漚尹同聲之雅爲吾師﹐得叔雍後來之秀爲吾友﹐斯道爲之不孤﹐抑又幸矣。叔雍從余假觀是書﹐謀付排印﹐以廣其傳﹐以爲初學周行之示﹐屬序於余﹐而識其崖略如此。庚申季春月幾望﹐臨桂況周頤夔笙書於秀。

○漁歌子元眞子

西塞山前白鷺飛

黃山谷曰﹕有遠韻。

按數句只寫漁家之自樂﹐其樂無風波之患。對面已有不能自由者﹐已隱躍言外﹐蘊含不露﹐筆墨入化﹐超然塵埃之外。

○憶王孫李重元

萋萋芳艸憶王孫

沈際飛曰﹕一句一思。因「樓髙」曰「空」﹐因「閉門」曰「深」﹐俱可味。

按髙樓望遠﹐「空」字已淒惻﹐況聞杜宇平。末句尢比興深遠﹐言有盡而意無窮。

○如夢令秦少遊

門外綠陰千頃

沈際飛曰「不勝情」三字﹐包裹前後。秦少遊又有春景一闋曰「鶯嘴啄花紅澑。燕尾點波綠皺。指冷玉笙寒﹐吹徹小梅春透。依舊。依舊。人與綠楊俱瘦。」沈際飛深賞其琢句其峭﹐然細玩終不如此首韻味淸遠。「不勝情」﹐從「千頃」字﹑「相應」字生出。因「不勝情」而行行而無人﹐只見「風弄一枝花影」﹐更難爲情。「一枝」字雋。李易安

昨夜雨疏風驟

苕溪漁隱云﹕近時婦人能文詞如李易安﹐頗有佳句﹐如雲「綠肥紅瘦」﹐只此語甚新。又九日詞﹐「簾捲西風﹐人似黃花瘦」﹐此言亦婦人所難到也。沈際飛曰「知否」二字﹐疊得可味。「綠肥紅綠」﹐創獲自婦人﹐大奇。按一問極有情﹐答以『依舊。﹐答得極澹﹐跌出「知否」二句來。而「綠肥紅瘦」﹐無限淒婉﹐卻又妙在含蓄。短幅中世故無數曲折﹐自是聖於詞者。

○長相思白居易

汴水流

花庵詞選云﹕居易此詞﹐上四句皆說錢塘景。並載長相思一首云「深畫眉。淺畫眉。蟬鬢﹛髟曾﹜云滿衣。陽臺行雨回。巫山髙﹐巫山低。暮雨蕭蕭郎不歸。空房獨守時。」蓋詠閨怨也。此二詞非後世作者所及。沈際飛曰「點點」字俊。太白開山後﹐及至元和又見此二闋﹐不易得也。萬俟雅言

短長亭

玉林詞客云﹕雅言之詞﹐詞之聖者也。發妙旨於律呂之中﹐運巧思於穿鑑之外﹐工而平﹐和而雅。此諸刻琢句意而求精麗者﹐豈不遠者。按「一暈生」三字﹐仍帶有古今情之意。末句「不要聽」三字﹐含有無限惋惻。

○生查子晏叔原

金鞍美少年

「去躍」三字﹐從婦人目中看出﹐深情摯語。末聯「無處」二字﹐意致淒然﹐妙在含蓄。張子野

含羞整翠環

按「一一」字﹐從「頻」字生來﹐「春鶯」語﹐從「得意」字生來﹐前一闋﹐寫得意時情懷﹐無限旖旎。次一闋寫別後情懷﹐無限淒苦。胥於箏寓之。凡遇合無常﹐思婦中年﹐英雄末路﹐讀之皆堪下淚。

○點絳唇何籀

鶯踏花翻

按「鶯踏花翻」﹐自是傷時寄托語。「杜鵑來了﹐梅子枝頭小」﹐自是時當晚季﹐自傷卑賤耳。看下一闋﹐「知音少」﹐「傷懷抱」﹐則前一闋寓意尢顯。士不得志而悲憫之懷﹐難以顯言托於閨怨﹐往往如是。汪彥章

新月娟娟

按此首寫在外棲棲不得意﹐思家之作耳。「霜天」無酒﹐落漠可知﹐寫來卻蘊藉。林君復

金穀年年

詩話總龜云﹕林和靖不特工於詩﹐尢工於詞。如作點絳唇﹐乃詠艸耳﹐終篇不出一艸字﹐更得所以詠之情。按羅鄴詩﹐「不似萋萋南浦見﹐晚來煙雨正相和」﹐和字艸入細。「南北東西路」句﹐宜緩讀。一字一讀﹐恰是「無數」二字神味。

○浣溪沙周美成

水漲魚天拍柳橋

沈際飛曰﹕此等景徑畫不出。按首二句﹐寫景入微。末二句﹐是靜眼看人得意﹐而良時不覺蹉跎矣。神致黯然﹐耐人玩味也。賀方回

驚外紅銷一縷霞

漁隱業話云﹕詞欲全篇好﹐極難得。如賀方回「淡黃楊柳帶棲鴉」﹐秦處度「藕葉淸香勝花气」二句﹐寫景詠物﹐造微入妙。歐陽永叔

湖上朱橋響畫輪

沈際飛曰﹕人謂永叔不能作麗語﹐如「隔花」句﹐「海堂經」兩句﹐非麗語耶。按「柰何春」三字﹐從「縈」字「喚」字生來。「縈」字「喚」字﹐下得有情。而「柰何」字﹐自然脫口而出﹐不拘是比是賦﹐讀之情長。歐陽永叔雨過殘紅涇未飛

按上闋言落英滿地﹐斜日照之﹐遊蜂尙自采之。下闋言我今獨居夜靜﹐風過竹響﹐沈水香微﹐黯然魂銷﹐玉人何在﹐一春惟付之寤思而已。思婦懷人﹐孤臣戀主﹐同此情懷﹐不必泥也。熟玩自饒神韻。蘇軾

風壓輕雲貼水飛

按此作其在被謫時乎。首尾自諭。「燕爭泥」﹐諭別人得意﹐「沈郎」自比。「未聞鴻雁」﹐無佳信息也。「鷓鴣啼」﹐聲淒切也。通首婉惻。晏同叔

一曲新詞酒一杯

漁隱叢話﹕晏元獻公赴杭州﹐道過維陽﹐憩大明寺。冥目徐行﹐使侍吏誦壁間詩板﹐戒其勿言爵裏名姓﹐終篇者無幾。又俾別誦一詩雲「水調隋宮曲﹐當年亦九成。哀音已亡國﹐廢治尙畱名。儀鳳終陳迹﹐鳴蛙只廢聲。淒涼不可問﹐落日下蕪城。」徐問之﹐江都尉王琪詩也。召至同飲﹐又同步遊池上。春晚已有落花﹐晏云「每得句書墻壁間﹐或彌年未嘗彊對。且如『無可柰何花落去』﹐至今未能也。」王應聲曰「似曾相識燕歸來。」由此辟置館職。

沈際飛曰「油壁車輕金犢肥」二句﹐歌行麗對也。「細雨夢回雞塞遠」﹐「靑鳥不傳云外信」﹐「無可柰何花落去」六句﹐律詩俊語也。然自是天成一段詞﹐蓍詩不得也。張子野

錦帳重重捲暮霞

沈際飛曰﹕前人詩﹕「夢魂不知處﹐飛過大江西。」此云「飛不去」﹐絕好翻用法。

按「重重」﹑「曲曲」﹐寫得柔情旖旎﹐方喚得下句。「何事」字起﹐卽第二闋「飛不去」亦從此生出。寫閨情至此﹐意致濃深﹐大雅不俗。黃魯直

新婦磯頭眉黛愁

東坡云﹕黃魯直作此詞﹐淸新婉麗。聞其得意自以水光山色﹐替卻玉肌花貌﹐此乃眞得漁父家風也。然才出新婦磯﹐又入女兒浦﹐此漁父無乃太瀾浪耶。

按前一闋﹐寫得山水有聲有色﹐有情有態﹐筆筆淸奇。第二闋﹐「無限事」﹐「一時休」﹐寫漁父情懷﹐未免語含憤激。涪翁一生坎Б﹐托興於漁父﹐欲爲恬適﹐終帶牢騷。結句與張志和「斜風細雨不須歸」句﹐亦自神理迥別。張句是無心任運﹐涪翁句是有心避患也。細味當自得之。歐陽永叔

堤上遊人逐畫船

按第一闋﹐寫世上兒女多少得意歡娛。第二闋「白髮」句﹐寫老成意趣﹐自在眾人喧囂之外。末句寫得無限淒愴沈鬱﹐妙在含蓄不盡。

○攤破浣溪沙李中宗

手卷眞珠上玉鉤

溫叟詩話﹕李景有曲「手卷眞珠上玉鉤」﹐或攺爲「珠簾」。舒信道有曲云「十年馬上春如夢」﹐或攺云「如春夢」﹐非所謂知音。

按「手卷珠簾」﹐似可曠日舒懷矣。「誰知依然恨鎖重樓」﹐所以恨者何也﹐見落花無主﹐不覺心共悠悠耳。且遠信不來﹐幽愁空結。第見三峽波接天流﹐此恨何能自已乎。淸和婉轉﹐詞旨秀穎。然以帝王爲之﹐則非治世之音矣。李后主菡萏香消翠葉殘

雪浪齋日記云﹕荊公問山谷云「作小詞﹐曾看李后主詞否。」云「曾看。」荊公曰「何處最好。」山谷以「一江春水向東流」爲對。荊公曰「未若『細雨夢回雞塞遠﹐小樓吹徹玉笙寒』﹐又『細雨涇流光』最好。」按「細雨」「夢回」二句﹐意興淸幽﹐自系名句。結末「倚欄幹」三字﹐亦有說不盡之意。後主詞自多佳制﹐第意興淒涼慘憔﹐實爲亡國之音﹐故少選之。

○菩薩蠻李太白

平林漠漠煙如織

按入首二句﹐意興蒼涼壯闊。第三第四句﹐說到「樓」﹑到「人」﹐又自靜細孤寂﹐眞化工之筆。第二闋﹐「欄幹」字跟上「樓」字來﹐「佇立」字跟上「愁」字來﹐末聯始點出「歸」字來﹐是題目歸宿。所以「愁」者此也。所以「寒山」傷心者亦此也。更覺前闋淩空結撰﹐意興髙遠。至結句仍含蓄不說盡﹐雄渾無匹。秦少遊

金風簌簌驚黃葉

按「匝」字從「轉」字生來。匹月由東而西﹐轉於髙樓之上者已匝也。通首亦淸微澹遠。黃叔

南山未解松梢雪

按玉林系叔號。通首自寫山居情況﹐而素節淸操﹐不可一世之意自見。張子野

哀箏一弄湘江曲

按寫箏耶﹐寄托耶﹐竟致卻極淒婉。末句意濃而韻遠﹐妙在能蘊藉。

○訴衷情僧仲殊

湧金門外小瀛洲

玉林詞選云﹕仲殊之詞多矣﹐佳者固不少﹐而小令爲最。小令之中﹐訴衷情一調又其最。蓋字字淸婉﹐髙處不減唐人風致也。

按宋之南渡﹐西湖號爲銷金窩。一時繁華遊冶之盛﹐有心者能不憂之。不謂物外緇流﹐已於冷眼中覷之。「一片雲頭」四字﹐眞力彌滿﹐傑句也。

○醜奴兒令康伯可

馮夷翦破澄溪練

花庵詞客云﹕順庵作此詞﹐促養直赴雪夜溪堂之約。

按第一闋是詠雪夜。第二闋起句﹐點明「夜」字﹐是承上。以下俱促養直赴約之意。「山陰」是用徽之訪戴安道事。

宋史載蘇庠﹐字養直﹐丹陽人。少工詩﹐蘇軾見其淸江曲﹐大愛之。嘗爲銘其硯﹐稱爲吾家養★。紹興間﹐與徐師川同召。庠辭﹐師川造朝﹐便道過庠﹐畱飲甚歡。徐奕髙於庠﹐是日庠拈奕子﹐笑視徐曰「今日須還老夫﹐下此一蓍。」徐有愧色。朝命以禮津遣﹐不赴﹐遁太湖馬迹山。

○卜算子秦處度

春透水波明

沈際飛曰「春未透」﹐「花枝瘦」﹐山谷句也。極爲學者稱賞﹐秦蓋法此。「人在否」﹐從「宛在水中央」悟出。四和﹐香也。

按懷人之作﹐自饒淸微澹遠之致。自是俊才﹐可藥纖濃惡俗之病。徐師川胸中千種愁

按不言所愁何事﹐曰「千種」﹐曰「遮不斷」﹐意象壯闊﹐大約爲憂時而作。「綠葉」二句﹐似諭小人之得意。「淩波」二句﹐似嘆君門之遠﹐離騷美人之旨也。意致自是髙迥。

沈際飛曰﹕少陵云「憂端如山來﹐鴻洞不可掇。」趙嘏云「夕陽樓上山重疊﹐未抵春愁一倍多」﹐合下三絕。僧皎如晦

有意送春歸

沈際飛雲﹕善謔。送春詞中﹐此爲第一。淸空超脫﹐不滑熟﹐不沾滯﹐當得一雋字。蘇子瞻

缺月掛疏桐

山谷云﹕東坡道人在黃州作此詞﹐語意髙妙﹐似非喫煙火人語。自非胸中有萬卷書﹐筆下無一點塵俗气﹐孰能至此。陽居士云「缺月」﹐刺明策也。「漏斷」﹐暗時也﹐幽人不得志也。「獨往來」﹐無助也。「驚鴻」﹐賢人不安也。「回頭」﹐愛君不忘也。「無人省」﹐君不察也。「揀盡寒枝不肯棲」﹐不偸安於髙位也。寂寞沙洲冷﹐非所安也。此詞與考詩極相似。

按此詞乃東坡自寫在黃州之寂寞耳。初從人說起﹐言如孤鴻之冷落。第二闋﹐專就鴻說﹐語語雙關。格奇而語雋﹐斯爲超詣神品。

○好事近蔣子云

葉暗乳鴉啼

按第一闋﹐言春老花謝﹐蝴蝶猶解戀人。次闋言不須勸酒﹐天下惟靜者能觀人。閒者自閒﹐飄泊者自飄泊耳。★然有物外觀化之意﹐斯爲淡遠。

○憶秦娥李太白

簫聲咽

花庵詞客云﹕太白此詞及菩薩蠻二詞﹐爲百代詞曲之祖。

按此乃太白於君臣之際﹐難以顯言﹐因托興以抒幽思耳。言至今簫聲之咽﹐無非秦地女郎夢想從前秦樓之月耳。夫秦樓乃簫史與弄玉夫婦和諧﹐吹簫引鳳﹐升仙之所。至今誰不慕之。豈知今日秦樓之月﹐乃是灞陵傷別之月耳。第二闋﹐嘆之樂遊原﹐極爲繁盛。今際淸秋古道之音塵已絕﹐惟見淡風斜日﹐映照陵闕而已。嘆古道之不復﹐或亦爲天寶之亂而言乎。然思深而托興遠矣。張安國

云垂幕

沈際飛曰﹕路迷迷路﹐傳雪之神也﹐饒有淸迥之趣。

○謁金門陳子髙

愁脈脈

按「落花到地聽無聲」﹐怨矣。曰「飛不得」﹐其怨更深。首闋言事多阻隔﹐次闋言少吹噓之力﹐總是爲身世而感也。秦處度

鴛鴦浦

沈際飛曰﹕欲載愁﹐愁又無著﹐意緒紆回惝。按似亦爲憂時而作。言浦漲春江﹐正擬鴛鴦戲暖。誰知數聲柔櫓﹐忽又碧樹生秋。乃舟子欲載愁歸去﹐而無處非愁﹐將從何處載將歸去乎。托意深微矣。韋莊

春雨足

按端己以才名入蜀﹐後王建割據﹐遂被羈畱爲蜀散騎常侍﹐判中書門下事。曰「弄晴對浴」﹐其自諭仕蜀乎。曰「寸心千里」﹐又可以悲其志矣。馮延巳風乍起

雪浪齋日記﹐南唐詞集云﹕馮延巳作謁金門「風乍起」﹐李后主云「『吹皺一池春水』﹐幹卿何事。」對曰「未若陛下『細雨夢回雞塞遠﹐小樓吹徹玉笙寒』也。」

沈際飛曰﹕起語與前詞同一況味。聞鵲報喜﹐須自喜中還有疑在﹐無非望澤希寵之心﹐而語自淸雋。

○淸平樂晁次膺

沈沈院宇

按「飛雲過雨」﹐「殘雷」「夕陽」﹐總見非淸平時候﹐借燕歸巢﹐以寄其招隱之心耳。先從淸平寫入﹐「一霎」字斗轉﹐引起下闋﹐局法一變﹐有見幾不俟終日之意。

按詞綜以此詞爲劉涇作。涇於元符末﹐官職方郎中﹐則此詞所指﹐應指章﹑蔡卞紹述之禍﹐所謂「一霎飛雲過雨」也。黨人難作﹐日月不停﹐所謂「隱隱殘雷」也。「夕陽」諭不明也。宣仁太后聽政﹐召用賢臣﹐朝野歡騰。太后卽世﹐哲宗信任姦邪﹐元諸賢﹐貶逐殆盡﹐謂「莫把珠簾垂下」者﹐望諸賢歸來也。

○阮郎歸歐陽永叔

南園春半踏靑時

沈際飛曰﹕景物閒遠。又曰「簾垂」則「燕棲」﹐「棲」則在「梁」﹐妥甚。

按是人是物﹐無非化日舒長之景。望而知爲治世之音﹐詞家勝象。春少遊春風吹雨遠殘枝

沈際飛曰﹕諱愁無柰﹐想深且丰盛。又曰﹕旣已「翻身整頓」﹐終不禁「應劫」之遲。寫生手「應劫」﹐猶言應敵。按此詞疑少遊坐黨被謫後作。言己被謫而眾謗尙交★也。「遠」字有糾纏不已之意。風雨相逼﹐至「花無可飛」﹐則慘悴甚矣。「池」「欲生漪」﹐亦「吹縐一池」之意也。「日西」言日已暮﹐而時已晚也。「整頓殘棋」而「應劫遲」﹐言欲求伸而無心於應敵也。辭旨淸婉淒楚。結末「沈吟」二字﹐妙在尙有含蓄。蘇養直

西園風暖落花時

沈際飛曰﹕似從前二首脫胎。前句好在「絮飛」﹐後句好在「人未歸」。愁不可諱﹐亦不可遣﹐各領一奇。因思愁來無著處。又非確論。

按此乃閨怨詞耳。「絮飛」句言花飛﹐而蝶亦無可采也。言之黯然自傷。次闋是心系歸人也﹐此首意在句中﹐比前兩首意在句外者﹐自是不同。蘇東坡

綠槐髙柳咽新蟬

按此詞淸和婉麗中而風格自佳。曾純甫

柳陰庭館占風光

絕妙詞選云﹕上苑初夏﹐公侍宴池上﹐有雙飛新燕掠水而去﹐得旨賦之。

按末二句﹐大有寄托忠愛之心﹐婉然可想。

○畫堂春徐師川

落紅鋪徑

按一篇主意﹐只是時已過﹐而世少知己耳。說來自娟秀無匹。末二句猶爲切摯。花之香﹐比君子徳之芳也。所以「手」者以此﹐所以「無語」而「對斜暉」者以此。旣無人知﹐惟自愛自解而已。語意含蓄﹐淸气遠出。

徐俯字師川﹐分寧人。由通直郎進右諫議大夫。紹興初﹐賜進士出身﹐累擢明殿學士﹐僉書樞密院事﹐權參知政事。

○浪淘沙歐陽永叔

把酒祝東風

按末二句﹐憂盛危明之意﹐持盈保泰之心﹐在天道則虧盈益謙之理﹐俱可悟得。大有理趣﹐卻不庸腐。粹然儒者之言﹐令人玩味不盡。

西淸詩話云﹕南唐李后主歸朝後﹐每懷故國﹐且念嬪妾散落﹐鬱鬱不自聊﹐作浪淘沙詞。其詞曰「簾外雨潺潺。春意闌珊。羅衾不耐五更寒。夢裹不知身是客﹐一晌貪飲。獨自莫憑欄。無限江山。別時容易見時難。流水落花歸去也﹐天上人間。」詞甚淒惋﹐膾炙人口。但亡國之音﹐气象太猥葸﹐一望而知也。

○錦堂春趙徳麟

樓上縈簾弱絮

苕溪叢話﹐趙徳麟「重門不鎖相思夢﹐隨意遠天涯」﹐徐師川「門外重重疊疊山﹐遮不斷愁來路」﹐二詞造語不同﹐其意絕相類。

沈際飛曰﹕休文「夢中不識路﹐何以慰相思」﹐反其指而用之﹐情思纏綿動人。又齊已詩「重門不鎖夢」。

按絮朴簾而情動﹐花礙月而望沈。年年心事最難處者﹐日落棲鴉時耳。末二句尢寫得沈摯。情到處﹐不覺神魂飛動矣。

○朝中措歐陽永叔

平山欄檻倚晴空

歐陽文忠公守維楊日﹐於西城北大明寺側建平山堂﹐頗得遊觀之勝。金華劉原父出守揚州﹐文忠公作朝中措以錢之。後東坡亦守是邦﹐登平山堂﹐有感而賦西江月一闋云「三過平山堂下﹐半生彈指聲中。十年不見老仙翁﹐壁上龍蛇飛動。欲弔文章太守﹐仍歌楊柳春風。休言萬事轉頭空﹐未轉頭時皆夢。」末句感慨之意﹐見於言外。

按君子進徳修業欲及時也﹐無事不須在少年努力者﹐現身說法﹐神采奕奕動人。

○眼兒媚王元澤

楊柳絲絲弄輕柔

本艸﹐丁香一名百結花﹐其子有雌雄﹐雌者擊破有順理而解爲兩向。匯苑﹐豆蔻花﹐一穗數十蕊﹐每蕊心有兩瓣相並。秦樓卽弄玉夫婦升仙處。

按此詞亦爲日月易逝﹐而事多不偶﹐托閨情以寫意耳。語語淸新婉倩﹐後人爭鮮鬥艷﹐終不能及。數百年來﹐脫口如新。秦少遊

樓上黃昏杏花寒

按此久別憶內詞耳。語語是總中摹想而得﹐意致纏綿中繪出﹐盡是鏡花水月。與杜少陵「今夜州月」一律同看。

○西江月蘇軾

照野イイ淺浪

東坡自序云「春夜行蘄水中﹐過酒家飲﹐酒醉﹐乘月至一溪橋上﹐解鞍﹐曲肱少休。及覺﹐已曉。亂山蔥蘢﹐不謂人世也﹐書此詞橋柱上。」

○桃源憶故人秦少遊

碧紗影弄東風曉

沈際飛曰「海棠開了」下﹐轉出「啼鳥」妝點﹐趣溢不窘。奇筆。

按第一闋言春色明艷﹐動閨中春思耳。次闋言抑鬱無聊﹐靑春已老﹐羞望恩澤耳。托興自娟秀。

○靑門引張子野

乍暖還輕冷

沈際飛曰﹕懷則愈觸﹐觸則愈懷﹐未有觸之至此極者。

按落寞情懷﹐寫來幽雋無匹。不得志於時者﹐往往借閨情以寫其幽思。角聲而曰「風吹醒」﹐醒字極尖刻。至末句那堪送影﹐眞是描神之筆﹐極希渺之致。

○南柯子蘇子瞻

山與歌眉斂

按周建徳中﹐許京城民居起樓閣﹐大將軍周景威先於宋門內臨汴水﹐建樓十三間。世宗嘉之。杜牧詩﹕「誰知竹西路﹐歌吹古揚州。」左傳﹐享有昌蜀。今水澤大菖蒲也。海錄碎事﹐隋煬帝開汴州﹐自造水調歌頭。首章之第一解也。博物志﹐秦靑善謳﹐每撫節而歌﹐聲振林木﹐響遏行雲。此詞不過敍汴京端午繁盛光景耳。在蘇集中﹐此爲平調﹐然亦自壯麗。

○怨王孫李易安

夢斷漏悄

東君﹐司春之神。

沈際飛曰﹕連篇四換韻﹐有兔起鶻落之致。

○鷓鴣天辛幼安

著意尋春懶便回

按通首總是隨遇而安之意。山縱好而行難盡﹐詩未成而雨已來﹐天下事往往如是。豈若隨遇而樂﹐境愈近而情愈眞乎。語意如此﹐而筆墨入化。故隨手拈來﹐都成妙諦。末二句尢屬指與物化。秦少遊

枝上流鶯和淚聞

古今詩話﹐此詞形容愁怨之意最工。如後疊「甫能炙得燈兒了﹐雨打梨花深閉門」﹐頗有言外之意。

孤臣思婦﹐同難爲情。「雨打梨花」句﹐含蓄得妙﹐超詣也。辛幼安

枕簟溪堂冷欲秋其有匪風下泉之思乎﹐可以悲其志矣。妙在結二句放開寫﹐不卽不離尙含住。

沈際飛曰「紅蓮」二句﹐生派愁怨與花鳥﹐卻自然。結二句﹐其人之秋乎﹐良足悲感也。黃山谷

黃菊枝頭破曉寒

菊稱其耐寒則有之﹐曰「破寒」﹐更寫得菊精神出。曰「斜吹雨」﹐「倒首冠」﹐則有傲兀不平气在。末二句﹐尢有牢騷。然自淸迥獨出﹐骨力不凡。朱希眞

檢盡歷頭冬又殘

看「拖條」﹑「竹杖」二語﹐似隨處行樂之意。細玩首二句﹐冬殘耐寒﹐居然是生當晚季之憂。所云行樂﹐亦出於無聊耳。下一闋所云癡頑者此也。觀末二句﹐只完自己身世﹐卽與梅花同夢矣。非好逸也﹐自有難於言者在。正妙在含蓄。黃魯直

西塞山連白鷺飛

山谷自序云「李如篪云﹐元眞子漁父詞﹐以鷓鴣天歌之﹐極入律。但少二句﹐因以元眞子遺事足之。憲宗畫像﹐訪之江湖不得。因令集其歌詩上之。元眞子兄松齡﹐懼其放浪而不返﹐和其漁父云﹕『樂在風波釣是閒。艸堂松桂已勝攀。太湖水﹐洞庭山。狂風浪起且須還。』此余續成之意。」

按山谷生遇坎坷﹐文字之禍﹐兢兢於心。將志和原詞﹐每闋添兩句﹐神理迥然大異﹐便少優遊自得之致矣。然亦其遇然也。備錄之﹐以見翻案之法。晏叔原采袖殷勤捧玉鍾

雪浪齋日記云﹕晏叔原此詞云「舞低楊柳樓心月﹐歌盡桃花扇底風」﹐此等語不愧六朝宮掖體。趙徳麟侯鯖錄﹐晁無咎云﹕叔原不蹈襲人語﹐而風調閒雅﹐自是一家。如「舞低楊柳樓心月﹐歌盡桃花扇底風」﹐自可知此人不生於三家村中也。舞低二句﹐比白香山「笙歌歸院落﹐燈火下樓臺」﹐更覺濃至。惟愈濃情愈深﹐今昔之感﹐更覺淒然。

○玉樓春宋子京

東城漸覺風光好

Т齋閒覽云﹕張子野郎中以樂章名擅一時。宋子京尙書奇其才﹐先往見之。遺將命者曰「尙書欲見『云破月來花弄影』郎中。」子野屏後呼曰「得非『紅杏枝頭春意鬧』尙書耶。」遂出﹐置酒盡歡。蓋二人所舉﹐皆其警策也。古今詩話亦云﹕子野嘗作天仙子詞云「云破月來花弄影」﹐士大夫多稱之。張初謁見﹐歐公迎謂曰﹐好「云破月來花弄影」。恨相見之晚也。

沈際飛曰﹕香倩無比﹐安得不傾動一時。

通首濃麗﹐然總以「春意鬧」三字﹐尢爲奇辟也。晏同叔

綠楊芳艸長亭路

詩眼云﹕晏叔原見蒲傅正云「先公平日小詞𨿽多﹐未嘗作婦人語。」傅正云「『綠楊芳艸長亭路﹐年少拋人容易去』﹐豈非婦人語乎。」晏曰「公謂『年少』爲何語。」傳正曰「豈不謂其所歡乎。」晏曰「因公言遂曉樂天詩兩句﹕『欲畱所歡待富貴﹐富貴不來所歡去。』」傳正笑而悟其言之失。然此詞語意甚爲髙雅。

按言近而指遠者﹐善言也。「年少拋人」﹐凡羅雀之門﹐故魚之泣﹐皆可作如是觀。「樓頭」二語﹐意致淒然﹐擊起多情苦來。末二句總見多情之苦耳。妙在意思忠厚﹐無怨懟口角。溫飛卿

家臨長信往來道

蘇小歌﹕「油壁車﹐久相待。」倦遊錄﹕流蘇乃盤綫繪組之球﹐五色錯爲之﹐同心下垂。

苕溪漁隱曰﹕飛卿作此晚春曲﹐殊有富貴佳致。

沈際飛曰﹕實是唐詩﹐而柔艷近情﹐詞而非詩矣。晚唐之所以爲晚唐也。又曰﹕結處𨿽有衰老字面﹐殊自富貴。

按前後闋一气渾成。前六句是寫家居繁盛之地﹐見人家富麗之象。末二句始借以自況﹐黯然情深。周美成

桃溪不作從容住

按東坡有點絳唇詞﹐詠天臺云「醉漾輕舟﹐信流直到花深處。塵緣相誤。無計花間住。煙水茫茫﹐回首斜陽暮。山無數。亂紅如雨。不記來時路。」蓋全用劉阮天臺事也﹐今並附於此。

按美成由祕書監徽猷閣待制出知順昌﹐是其被出後﹐借題寄托也。東坡亦由翰林學士被謫﹐其點絳唇一詞﹐亦其寓意耳。是皆工於寫意者。晏叔原

秋千院落重簾暮

題爲憶歸而作。前闋首二句﹐別後想其院宇深沈﹐門闌謹閉。接言墻內之人﹐如雨餘之花。門外行蹤﹐如風後之絮。次闋起二句﹐言此後杳無音信。末二句言重經其地﹐馬尙有情﹐況於人乎。似爲遊冶思其舊好而言。然叔原嘗言其先公不作婦人語﹐則叔原又豈肯爲狹邪之事﹐或亦有所寄托言之也。

○鵲橋仙秦少遊

纖雲弄巧

按七夕歌﹐以雙星會少別多爲恨。少遊此詞﹐謂「兩情若是久長」﹐不在「朝朝暮暮」﹐所謂化臭腐爲神奇。

凡詠古題﹐須獨出新裁﹐此固一定之論。少遊以坐黨被謫﹐思君臣際會之難﹐因托雙星以寫意。而慕君之念﹐婉惻纏綿﹐令人意遠矣。謝勉仲

鉤簾借月

沈際飛曰﹕借天上多情﹐破人間薄幸﹐題外意妙。此詞不貪寫雙星﹐惟從人間兒女落筆。首一闋專就瞻拜雙星之人寫入。第二闋起三句﹐言將曙時雙星泣別﹐尙屬有情。末二句撲到人間﹐回應前闋﹐思議淸超。是能得避實擊虛之法﹐故自不襲故常﹐豁人眉宇。

○虞美人蘇東坡

波聲拍枕長淮曉

揚州廨﹐王惇所創開東西南三門﹐俗謂之西州。冷齋夜話云﹕東坡與少遊維揚飲別作此。世傳賀方回作﹐非也。山谷亦云﹐大觀中﹐於金陵見其親筆﹐實東坡詞也。

只尋常贈別之作﹐已寫得淸新濃厚如此。

想是時少遊在揚州﹐而東坡自汴抵揚﹐又與之飲別也。首一闋﹐是東坡自敍其舟中抵揚情事。第二闋﹐是敍與少遊情分﹐「風鑑在塵埃」﹐是惜少遊﹐此其所以煩惱也。

○南鄕子黃叔

萬籟寂無聲

沈際飛曰﹕幻思幻調。

王摩詰詩﹕「欲與梅爲友﹐常憂不稱渠。從今斷火食﹐飲水讀仙書。」此是從飲水讀仙書來者。蘇東坡

霜降水痕收

沈際飛曰﹕自來九日多用落帽。東坡不落帽﹐醒目。又曰﹕東坡升沈去住﹐一生莫定﹐故開口說夢。

如雲「人間如夢」﹐「世事一場大夢」﹐「未轉頭時皆夢」﹐「古今如夢﹐何曾夢覺」﹐「君想一夢﹐今古虛名」﹐屢讀之﹐胸中鄙吝﹐自然消去。

按破帽戀頭﹐語奇而穩。「明日黃花」句﹐自屬達觀。凡過去未來皆幾非﹐在我安可學蜂蝶之戀香乎。潘廷堅

生怕倚欄幹

沈際飛曰「閣下溪聲閣外山」句﹐便已婉摯﹐況復足「山水」一句乎。又曰﹐結得淒切。

按溪山句﹐「梅花」句﹐似非憶妓所能當。或亦別有寄托﹐題或誤耳。而詞致俊雅﹐故自不凡凡艷。

○雨中花王逐客

百尺淸泉聲陸續

淸气滿紙﹐夏日展讀﹐如飲一服淸涼散也。

○醉落魄黃魯直

紅牙板歇

廣輿記﹐長安城內有章臺﹐京兆尹張敞﹐罷朝會﹐走馬章臺街。

沈際飛曰﹕後主詞﹐「待踏馬蹄淸夜月」﹐其不羈在个碎字。張子野

雲輕柳弱

「雲輕柳弱」﹐寫佳人神韻淸遠。「生香眞色」﹐尢爲髙雅。至「聲入霜林」﹐「梅」亦能「落」﹐此又是眞世藝矣。寫得佳人色藝天然。惟一「眞」字﹐豈是尋常所有寫佳人耶。借佳人以爲照耶。須玩味於筆墨之外﹐方可不是買櫝還珠也。

○梅花引萬俟雅言

曉風酸

寫得寒气凜凜﹐客中人更難爲懷。

○踏莎行黃魯直

臨水夭桃

山谷云﹕余親書此詞﹐遺祝有道云﹐諸樂伎𨿽有賞嘆其詞﹐而未深解其義味者﹐故並奉寄﹐辭旨濃鬱。結二句𨿽近纖新﹐而辭旨亦自沈鬱有致。秦少遊

霧失樓臺

冷齋夜話云﹕少遊到郴州作此詞﹐東坡絕愛其尾兩句﹐自盡於扇曰﹐少遊已矣﹐𨿽萬人何贖。

按少遊坐黨籍﹐安置郴州。首一闋是寫在郴﹐望想玉堂天上﹐如桃源不可尋。而自己意緒無聊也。次闋言書難達意﹐自己同郴水自遠郴山﹐不能下瀟湘以向北流也。語意淒切﹐亦自蘊藉﹐玩味不盡。霧失月迷﹐總是被讒寫照。寇平仲

春色將闌

郁紆之思﹐無所發泄﹐惟借閨情以抒寫。古人用意多如是。「春色」二句﹐諭年漸老也。「梅小」﹐諭職卑也。「屏山」「香裊」﹐見香气徒鬱結也。「密約」二句﹐比啟納之心也。「菱花」﹐諭心難照也。至末句則總而言﹐見離間者多也。文情郁勃﹐意臻沈深。晏同叔

小徑紅稀

沈際飛曰﹕景物不殊﹐運掉能奇離夭矯。又曰﹕結句深深妙﹐著不得實字。

按此篇仍前章之意﹐托興旣同﹐而結構各異。首三句言花稀而葉盛﹐諭君子少而小人多也。「髙臺」指帝閽。「東風」二句﹐小人如楊花之輕薄﹐易動搖君心也。「翠葉」二句﹐諭事多阻隔。「鑪香」句﹐諭己心之郁紆也。「斜陽卻照深深院」﹐言不明之日難照此淵衷也。臣心與閨意雙關﹐寫去細思﹐自得之耳。歐陽永叔

候館梅殘

按此詞特爲贈別作耳。首闋﹐言時物暄妍﹐徵轡之去﹐自是得意。其如我之離愁不斷何。次闋﹐言不敢遠望﹐愈望愈遠也。語語倩麗﹐韶光情文斐。

○小重山李漢老

誰勸東風臘裏來

沈際飛曰﹕風風雅雅﹐下字亦自不凡。

不過寫臘月立春﹐而天气尙寒耳。寒逼梅不能開﹐似惱之也。而采燕則已上鬢矣。次闋「紅羅」句﹐著想新鮮﹐妙在「先」字。蔣子云

花過園林淸蔭濃

沈際飛曰﹕竹初落籜﹐荷已翻風﹐精當。又曰﹕語聲可聞不可近﹐有味乎言之。寫閒適之致﹐超然塵外。汪彥章

月下潮生紅蓼訂

沈際飛曰﹕梧桐雨有恨獨聽者﹐恨「不同聽」﹐趣味尢篤。

按前闋不過寫閨中寂寞耳。次闋始入懷人﹐末句妙在「梧桐」字。

○臨江仙賀方回

巧剪合歡羅勝子

復齋漫錄云﹕方回詞有雁後歸詞﹐乃山谷守當塗﹐方回過之﹐人日席上作也。腔本臨江仙﹐山谷以方回用薛道衡詩﹐故易以雁後歸云﹐今仍其舊。首闕﹐言勸酒者﹐辭意周至﹐見主人款待之厚。第二闋﹐言自己心緒之多牽。未至句﹐言尙水至如相如爲文園令以病免之時。而心系京華﹐如薛道衡之思故國也。情至婉而篤。陳去非

憶昔午橋橋上飲

苕溪漁隱云﹕去非舊有詩云「風流邱壑眞吾事﹐籌策廟堂非所知。」其後登政府﹐無所建明﹐卒好其言。如憶吳中舊遊臨江仙一闋﹐淸婉奇麗。簡齋詞集﹐惟此最優。

沈際飛曰﹕意思超越﹐腕力排﹐可摩坡仙之壘。又曰「流月」﹑「無聲」﹐巧語也。「吹笛」﹑「天明」﹐爽語也。「漁唱」﹑「三更」﹐冷語也。功業則歉﹐文章自優。

按「長溝流月」﹐卽「月湧大江流」之意。言自去滔滔﹐而興會不歇。首一闋是憶舊﹐至第二闋則感懷也。

○蝶戀花蘇子瞻

花褪殘紅靑哥小

古今詩話﹐予得此詞眞本於友人處﹐極有理趣。「綠水人家繞」﹐非「繞」字﹐乃曰「人家曉」。曉字與遠字蓋霄壞也。

林下詞談﹐子瞻在惠州時﹐靑女初至﹐落木蕭蕭﹐淒然悲秋。命朝云歌此詞。朝云歌喉將轉﹐淚滿衣襟。詰其故﹐答曰「奴不能歌﹐是『枝上柳綿』句也。」子瞻笑曰「吾正愁秋﹐而汝又傷春矣。」後朝云遂亡﹐子瞻終身不復聽此詞。

沈際飛曰「枝上」一句﹐斷送朝云。一聲何滿子﹐竟能使腸斷。李龜年正若是耳。又曰「佳人」是「無情」﹐「行人」是「多情」者。

按「柳綿」自是佳句﹐而次闋尢爲奇情四溢也。晏同叔

簾幕風輕雙語燕

沈際飛曰「猶未見」「心事」句﹐「餘花落」句﹐並不尋常。又曰「斜陽」送波﹐遠望之澹然﹐然其中甚切﹐不許速領﹐必數過之。

按「心事」二句﹐言心事未見有春意怡人處﹐而春已闌矣。「消息」二句﹐言春歸未知早晚﹐而斜照「平波」﹐已是送春歸模樣矣。確是暮春。看此詞似有寄托﹐不獨因時卽事已也。歐陽永叔

庭院深深深幾許

沈際飛曰﹕詩中有一句連三字者﹐劉駕「樹樹樹梢啼曉鶯」﹐「夜夜夜深聞子規」。復有一句疊三字者﹐吳融「一聲南雁已先紅」﹐「槭槭淒淒葉葉同」。歐公「深深深」字﹐方駕劉吳。

首闋因楊柳煙多﹐若簾幕之重重者﹐庭院之深以此。卽下句章臺不見亦以此。總以見柳絮之迷人。加之雨橫風狂﹐卽擬閉門﹐而春已去矣。不見亂紅之盡飛乎﹐語意如此。通道詆斥﹐看來必有所指。第詞旨濃麗﹐卽不明所指﹐自是一首好詞。晏叔原

庭院碧苔紅葉徧

按前面平平敍來﹐至末二句﹐引入深處﹐幾有北風其涼之思矣。云而曰護霜﹐寫得凜栗﹐此蘆管之所以愁怨也。周美成

月皎驚烏棲不定

沈際飛曰﹕美成能爲景語﹐不能爲情語。能入麗字﹐不能入雅字。價微劣於柳。至若「枕痕一綫紅生玉」﹐「喚起兩眸淸炯炯」﹐形容睡起之妙﹐良足動人。

按首一闋﹐言未行前﹐聞烏驚漏淺﹐轆轤響而警醒淚落。次闋言別時情況淒楚﹐玉人遠而惟雞相應﹐更覺淒然矣。秦少遊﹐鐘送黃昏雞報曉

沈際飛曰﹕朱顏綠發﹐變爲雞皮老人﹐能不感慨系之。又曰﹕後段占多許地步﹐開多許眼光﹐詞之得致亦在此。

前闋言世事無窮﹐忙者自相促迫﹐人自催老而物自循環也。次闋言天下惟閒中日長耳。「登樓望靑山一點」﹐正是閒處所。此詞似屬閱歷有得之言。蘇東坡春事闌珊芳艸歇

沈際飛曰﹕烏啼花落﹐夢回月落﹐一境慘一境。通首是別後遠憶之詞﹐非贈別之作。題作離別尙未確。

○唐多令劉攺之﹝過﹞

蘆葉滿汀洲

沈際飛曰﹕情暢語俊﹐韻葉音調﹐不見扭造﹐此攺之得意之筆。按宋當南渡﹐武昌系與敵分爭之地。重過能無今昔之感﹐詞旨淸越﹐亦見含蓄不盡之致。宋史稱攺之﹐泰和人﹐號龍洲道人。以詩俠名湖海間。辛棄疾帥浙東﹐攺之謁之﹐門者不納。辛方款朱晦庵﹑張南軒飲羊羹。過喧嘩於門﹐辛怒。朱﹑張曰「才士也﹐試納之。」過寒甚﹐乞卮酒﹐餘瀝流胸。辛卽命以流字爲韻。過吟云「拔毫已付管城子﹐爛首曾封關內侯。死後不知身後物﹐也隨樽俎伴風流。」辛苦﹐折气岸與交。周必大聞其名﹐欲客之門下﹐不就。辛守京口﹐大雪宴僚佐多景樓﹐以難字陳韻。過詩云「功名有分平吳易﹐貧賤無交訪戴難。」嘗叩閽上書﹐請光宗過宮﹐聲重一時。

○蘇幕遮範希文

碧雲天

沈際飛曰「芳艸更在斜陽外」﹐「行人更在靑山外」﹐兩句不厭百回讀。又曰﹕人但言睡不得爾﹐除非「好夢畱人」﹐反言愈切。

按文正一生並非懷土之士﹐所爲鄕魂旅思以及愁腸思淚等語﹐似沾沾作兒女想﹐何也。觀前闋可以想其寄托。開首四句﹐不過借秋色蒼茫﹐以隱抒其憂國之意。「山映斜陽」三句﹐隱隱見世道不甚淸明﹐而小人更爲得意之象。「芳艸」諭小人﹐唐人已多用之也。第二闋﹐因心之憂愁﹐不自聊賴﹐始動其鄕魂旅思。而夢不安枕﹐酒皆化淚矣﹐其實憂愁非爲思家也。文正當宋仁宗之時﹐揚歷中外﹐身肩一國之安危。𨿽其時不無小人﹐究系隆盛之日。而文正乃憂愁若此﹐此其所以先天下之憂而憂矣。

○漁家傲王介甫

平岸小橋千嶂抱

雪浪齋日記云﹕荊公此詞﹐略無塵土思。黃玉林選詞云﹕半山老人此詞﹐極能道閒居之趣。

此必荊公退居金陵時所作也。借漁家樂以自寫其恬退。首闋筆筆淸奇﹐令人神往。次闋似譏故人之戀位者﹐然亦不過反筆以寫其幽居之樂耳。情詞自超雋無匹﹐運用入化。範希文

塞下秋來風景異

東軒筆錄云﹕範希文守邊日﹐作漁家傲數闋﹐皆以「塞下秋來」爲首句﹐頗述邊鎭之苦。永叔嘗呼爲窮塞主之詞。及王尙書素守平涼﹐永叔亦作漁家詞送之。其斷章曰「戰勝歸來飛捷奏。傾賀酒。玉階遙獻南山壽。」且謂曰「此眞元帥事也。」

沈際飛曰﹕希文道徳未易窺﹐事業不可筆記。「燕然未勒」句﹐悲憤郁勃﹐窮塞主安得有之。

按文正當西夏坐大﹐因自請出鎭以制之。所謂「軍中有一範﹐西賊聞之驚破膽」者也。至今讀之﹐猶凜凜有生气。謝無逸

秋水無痕淸見底

沈際飛曰﹕兩條穿鯉﹐霜刀落★﹐冷中取熱﹐漁父不落寞也。又曰﹕古之漁隱﹐大抵感時憤事﹐胸中有大不得已者也﹐豈在漁哉﹐自嘆直鉤﹐老漁知心。

按無逸第進士後﹐鬱鬱不得志﹐嘗作花心動詞。中有句曰「香餌懸鉤﹐魚不輕吞﹐辜負鉤兒虛設。」其卽「直鉤無處使」之意乎。此詞借漁父以寫其牢落自慰自解﹐亦不得已有托而逃者乎﹐可思其志。

○品令黃魯直

風舞團團餅

苕溪漁隱云﹕魯直諸茶詞﹐余謂品令一詞最佳﹐能道人所不能言。尢在結尾三四句。首闋「風舞」至「玉塵」﹐言茶之形象也。「湯響」二句﹐言茶之功用也。二闋味濃。三句言茶之味也。「恰如」以下至末﹐言茶之性情也。凡著物題﹐止言其形象則滿﹐止言其味則粗。必言其功用及性情﹐方有淸新刻入處。苕溪稱結末三四句﹐良是。以茶比故人﹐奇而確。細味過﹐大有淸气往來。

○行香子蘇子瞻

北望平川

苕溪云﹕淮北之地平夷﹐自京遇至汴口﹐並無山﹐惟隔淮方有南山。南山石上有東坡行香子詞﹐後曰云「與泗守過南山﹐晚歸作。」字畫是東坡所書﹐小字﹐但無姓名。崇觀間禁元文字﹐遂鐫去之。余居泗上打得此碑詞﹐至今尙存。

凡遊覽題﹐易於平呆﹐最難做得超雋。「飛鴻」二句﹐情景交融﹐自具雋旨。結句於旁觀著筆﹐筆筆有餘妍。亦是跳脫生新之法。

○錦纏道宋子京

燕子呢喃

古今詞話云﹕此詞「海棠經雨胭脂透」一句﹐最善形容景物。至下段用問酒杏花村事﹐曲盡郊外遊春之情。此亦遊覽題。好在「海棠經雨」一句﹐比興濃深﹐余亦淸倩不俗。

○靑玉案歐陽永叔

一年春事都來幾

沈際飛曰「有个人憔悴」﹐下文都在此句生出。

按此詞不過有不得已心事﹐托而思歸耳。「一年」二句﹐言年光已去也。「綠暗」四句﹐言時芳非不可玩﹐而自己心緒憔悴也。所以憔悴﹐以不見家山桃李﹐苦欲思歸耳。大意如此。但永叔亦非迫子思歸者﹐亦有所不得已者在耶。當於言外領之。賀方回

淩波不過橫塘路

潘子冥詩話﹐世稱方回所作「梅子黃時雨」爲絕唱。蓋用寇萊公語也。寇云「杜鵑啼處血成花﹐梅子黃時雨如霧。」

沈際飛曰﹕疊寫三句閒愁﹐眞絕唱。山谷嘗稱云「解道江南斷腸句﹐世間惟有賀方回。」是也。

按方回有小築在姑蘇盤門內﹐地名橫塘。時往來其間﹐有此作。方回以孝惠皇后族孫﹐元中﹐通判泗州﹐又ヘ太平州﹐退居吳下。是此詞作於退休之後也。自有一番不得意﹐難以顯言處。言斯所居橫塘﹐斷無宓妃到。然波光淸幽﹐亦常目送芳塵﹐第孤寂自守﹐無與爲歡﹐惟有春風相慰藉而已。次闋言幽居腸斷﹐不盡窮愁。惟見煙艸風絮﹐梅雨如霧﹐共此旦晚耳。無非寫其景之郁勃岑寂也。

○天仙子張子野

水調數聲持酒聽

古今詩話﹐有客謂張子野曰「人皆謂公張三中﹐卽心中事﹑眼中淚﹑意中人也。」公曰「何不目之爲張三影。」客不曉﹐公曰「『云破月來花弄影』﹐『嬌柔懶起﹐簾壓卷花影』﹐『柳逕無人﹐墜飛絮無影』﹐此余平生所得意。」

髙齋詩話﹐子野有詩云「浮萍斷處見山影。」又長短句云「云破月來花弄影。」又云「隔墻送過秋千影。」並膾炙人口。世謂「張三影」。按苕溪漁隱云﹕細味二說﹐當以古今詩話所載三影爲勝。

按子野第進士﹐爲都官郎中。此詞或系未第時作。子野吳興人。聽水調而愁﹐爲自傷卑賤也。送春四句傷其流光易云﹐而後期茫茫也。沙上之句﹐言其所居岑寂﹐以沙禽與花自諭也。重重三句﹐言多蔽障也。結句仍繳送春本題﹐恐其時之晚也。

○江城子蘇子瞻

天涯流落思無窮

按彭城卽徐州﹐泗水汴水皆在焉。其形勝﹐東接齊魯﹐北屬趙魏﹐南通江淮﹐西控梁楚。意此時東坡於彭城遇舊好﹐又別之而赴淮揚﹐臨別贈言也。先從自己流落寫起﹐言舊好遇於彭城﹐又匆匆折殘紅以泣別。別後𨿽有春﹐不能共賞矣。隨堤﹐汴堤也﹐通於淮。言我沿隋堤而下維揚﹐回望彭城﹐相去已遠。縱泗水流與淮通﹐而淚亦寄不到﹐爲可傷也。楚江東謂揚州﹐古稱吳頭楚尾也﹐故曰吳中﹐又曰楚江東。

○千秋歲秦少遊

柳邊沙外

冷齋夜話云﹕少遊小詞奇絕﹐詠歌之﹐想見其神情在絳闕道山之間。

按此乃少遊謫虔州思京中友人而作也。起從虔州寫起﹐自寫情懷落寞也。「人不見」﹐卽指京中友。故下闋直接「憶昔」四句。「日邊」﹐北京友也。「夢斷」﹑「顏攺」﹑「愁如海」﹐俱自嘆也。謝無逸

棟花飄砌

按無逸﹐臨川人。第進士﹐意其筮仕在湖湘間耶。詞意不過寫其宦情淡泊耳。筆墨瀟灑﹐自饒一種幽俊之致。辛幼安

塞垣秋艸

按宋史﹐髙宗紹興三十二年立建王爲太子。時史浩爲王府教授。是年金人略邊﹐髙宗親徵﹐而江淮失守。廷臣爭陳退避計﹐太子請率師爲前驅。史浩言太子不宜將兵﹐乃艸奏請扈蹕以供子職。上亦欲令太子徧識諸將﹐遂扈蹕如建康。太子受禪於建康﹐是爲孝宗。隆興元年﹐以史浩參知政事。是年﹐山東忠義耿京起兵﹐復東平府。遣其將賈瑞及掌書記辛棄疾來奏事。召見﹐授棄疾承務郎﹐並以節使印告召京。會張安國殺京降金。棄疾至海州聞變﹐乃約統制王世隆﹐徑趨金營。安國方與金將酣飲﹐卽眾中縛之以歸。金將追之不及﹐獻俘行在﹐斬於市。棄疾攺判建康﹐年才二十三。此詞當作於是時。

沈際飛以閔刻本抹鳳詔中書二句﹐謂其近俚﹐是並未讀史﹐僅以尋常壽詞目之也。是時戎馬倥傯﹐終日播遷﹐幼安一見史浩﹐而卽以汾陽恢復規勵之。義勇之气﹐溢於言表。史浩相孝宗﹐𨿽未能全行恢復﹐而得以安然。史稱其忠﹐年八十九﹐卒謚文惠。此詞未爲失言矣。

○祝英臺近辛幼安

寶釵分

按此閨怨詞也。史稱稼軒人材﹐大類溫嶠﹑陶侃。周益公等抑之﹐爲之惜﹐此必有所托而借閨怨以抒其志乎。言自與良人分釵後﹐一片煙雨迷離﹐落紅已盡。而鶯聲未止﹐將柰之何乎。次闋﹐言問卜欲求會﹐而間阻實多﹐而憂愁之念﹐將不能自已矣。意致淒惋﹐其志可憫。史稱葉衡入相﹐薦棄疾有大略﹐召見﹐提刑江西﹐平劇盜﹐兼湖南安撫。盜起湖湘﹐棄疾悉平之。後奏請於湖南設飛虎軍﹐詔委以規畫。時樞府有不樂者﹐數阻撓之。議者以聚斂聞﹐降禦前金字牌停住。棄疾開陳本末﹐繪圖繳進﹐上乃釋然。詞或作於此時乎。

○過澗歇柳耆卿

淮楚曠望極

趨炎附熱﹑勢利薰灼﹑狗苟蠅營之輩﹐可以「九衢塵裏﹐衣冠冒炎暑」二語盡之。耆卿好爲詞曲﹐未第時﹐已傳播四方﹐西夏歸朝官且曰「凡有井水飲處﹐卽能歌柳詞。」其重於時如此。嘗有鶴衝天詞云「忍把浮名﹐換了淺斟低唱。」及臨軒放榜﹐時人語之曰「且去『淺斟低唱』﹐何要浮名。」是耆卿𨿽才士﹐想亦不喜奔競者﹐故所言若此。此詞實令觸熱者讀之﹐如冷水澆背矣。意不過爲「衣冠冒炎暑」五字下鍼砭﹐而淩空結撰﹐成一篇奇文。先從舟行苦熱﹐深夜舟人之語﹐布一奇景。忽用「此際」二字﹐直接點入衣冠炎暑﹐令人不測。以後又用「江鄕」倒繳﹐只一「幸」字縮住。語意含蓄﹐筆勢奇矯絕倫。

○新荷葉僧仲殊﹝揮﹞

雨過回塘

南渡後﹐西湖佳麗地﹐遊冶之盛﹐豈獨采蓮。此詞從越女泛舟﹐艷粉菱歌﹐郎心妝影﹐寫得十分旖旎。歸時直至天掛蟾鉤﹐可謂盡態極妍矣。乃忽然遞到蟬噪晚風﹐鷗棲霞照﹐便覺有荒涼光景。乃更接入「漁笛﹐不道有人﹐獨倚危樓」﹐奇絕橫絕。蓋斯時也早已於百尺樓上﹐有冷眼看而心歡者。不獨采蓮者不知﹐漁笛亦不知也。末句斗轉﹐眞如天上下將軍﹐令人無處躲閃。情奇筆奇﹐感慨意乃含蓄不露。

○驀山溪曹元寵

洗妝眞態

沈際飛曰「竹外一枝斜」﹐用東坡「竹外一枝斜更好」之句。徽宗時禁蘇學﹐元寵又近幸之臣﹐而暗用蘇句﹐所謂掩耳盜鈴也。姦臣醜正惡直﹐徒爲勞耳。

按此詞佳處﹐不在「一枝斜」句。佳在前後段跳脫處﹐情景交融﹐語多雋永耳。前段梅不禦「鉛華」﹐如佳人安於寂寞院落也。人尙不自見﹐況風雨「江頭」﹐誰知其淸香乎。次闋言不獨花開冷淡﹐卽「結子欲黃」﹐尙多如塵之雨。蓋伊一生﹐惟供人之有情者見而生愁﹐今我亦瘦如「東陽」﹐花知之乎。語語超雋﹐自是一篇拔俗文字。

○千秋歲引王介甫

別館寒砧

沈際飛曰﹕介甫有遊仙之意﹐悟矣悟矣。必待「夢闌」「酒醒」「思量著」﹐又何遲也。又曰﹕媚出於老﹐動出於整齊﹐其筆墨自不可議。按是必其退居金陵時作也。意致淸迥﹐然有出塵之致。

○早梅芳周美成

花竹濘

沈際飛曰﹕曉得「袖」因「淚」重﹐「聲」因「意」小﹐老於个中人。

按前闋由曉字寫入﹐漸引到別字﹐是未別以前也。次闋從別時寫起﹐說到別以後﹐是去路也﹐詞意綿密細膩﹐無一剩字。

○華胥引周美成

川源澄映

按美成由徽猷閣待制﹐出知順昌府﹐徙處州。此詞或在順昌處作乎。結後三句﹐戀戀主恩。情詞斐側﹐不失惇厚之致。

○洞仙歌李元膺

雪雲散盡

公自序云「一年春物﹐惟梅柳間意味最深。至鶯花爛漫時﹐則春已衰遲﹐使人無復新意。予作洞仙歌﹐使探春者歌之﹐不無有後時之悔耳。」

隨分自得﹐有知足持盈之意。說來可聽。知此可以養福﹐亦可以養徳。晁無咎

靑煙★處

苕溪叢話云﹕凡作詩詞﹐要當如常山之蛇﹐救首救尾﹐不可偏也。如晁無咎作中秋洞仙歌﹐其首云「靑煙★處」﹐至「閒階臥桂影」﹐固已佳矣。其後云「待都將許多明﹐付與金樽」﹐至「秦秋千頃」﹐若此可謂善救首尾者也。至朱希眞作中秋念奴嬌則不知出此。其首云「插天翠柳﹐被何人推上一輪明月。照我藤牀涼似水﹐飛入搖臺銀闕。」亦已佳矣。其後云「洗盡凡心﹐滿身淸露﹐冷浸蕭蕭發。明朝塵世﹐記取休向人說。」此兩句全無意味。收拾得不佳﹐遂並全篇其气索然矣。按前評固甚得謀篇構局之法。至其前闋從無月看到有月。次闋從有月看到月滿人間。層次井井﹐而詞致奇傑﹐各段俱有新警語﹐自覺冰魂玉魄﹐气象萬知﹐興乃不淺。李元膺

廉纖細雨

沈際飛曰﹕一起一收﹐實說雨。中間都說己意﹐有作法。又曰﹕淚珠都做秋宵枕前雨﹐顚之倒之﹐無不入妙。按元膺爲南京教官﹐澹泊好學。此作不知所指。讀集中有茶瓶兒悼亡詞﹐情詞淒切。此作或亦爲悼亡後作也。是雨是淚﹐寫得婉轉流動﹐比興深切。筆筆飛舞﹐自是超詣也。林外

飛梁壓水

詞品云﹕宋林外字豈塵﹐題比作道裝﹐不告姓名﹐飲醉而去。人疑爲呂仙﹐傳入官中。孝宗笑曰「『鎖』字與『老』字葉﹐則讀音掃﹐乃閩音也。」後訪之﹐林果閩人也。

按此詞以爲仙詞﹐固屬無識。第此人必有目擊時艱﹐興山河今昔之嘆﹐心不能平者﹐亦奇傑士也。看一劍橫空句﹐气亦偉壯。置於無用﹐亦惜哉。

○江城梅花引康伯可

娟娟霜月又侵門

按伯可渡江初﹐以詞受知髙宗﹐爲郎中﹐待詔金馬門。凡中興粉飾治具﹐多出其手。初髙宗駐維揚﹐上中興十策﹐頗爲切中。宰相汪黃不能用﹐人皆屈之。厥後秦檜當國﹐擢爲臺郎。慈寧歸養﹐兩宮燕樂﹐與之專應制爲歌詞﹐聲名大減。檜死﹐與之亦貶。此作或其在坐貶時乎﹐詞自淒淸﹐但亦少骨力也。

○八六子秦少遊

倚危亭

沈際飛曰﹕長短句偏入四六﹐何滿子之外﹐復見此而已。寄托耶﹐懷人耶﹐詞旨纏綿﹐音調淒婉如此。

○魚遊春水無名氏

秦樓東風裏

復齋漫錄云﹕政和中﹐一中貴使越州﹐得詞於古碑陰。無名無譜﹐錄以進禦﹐命大晟府塡腔﹐因詞中語﹐賜名魚遊春水。古今詩話云﹕東都防河卒於河上掘地﹐得石刻有詞一闋。臣僚進上﹐上喜其藻思絢麗﹐命教坊倚聲歌之。詞凡八十九字﹐而風花鶯燕動植之妙曲盡﹐此唐人語也。後之狀物寫情不及之矣。落落寫來﹐詞旨韻雅﹐無一纖巧語。自是秀色天成﹐風情和篤。復齋漫錄以爲唐人語﹐不爲無見。

○滿江紅張仲宗

春水連天

寫旅況淒迷憶家之作。想亦憂世者寄懷也。前闋言浪生風惡﹐夏雲遮風﹐隱然有念亂之意。芳洲杜若﹐有賢人隱之象。帆帶雨落﹐有自傷飄泊意。「寒猶在」六句﹐不過寫繁憂獨省意。「寒食」二句﹐見時已逝。末二句﹐懸想家中念己﹐不過不得已欲歸隱之意。情有難以顯言者﹐隱約言之﹐自抒懷抱耳。

仲宗﹐長樂人。紹興中﹐坐送胡銓及寄李綱詞除名﹐有歸來集蘆川詞一卷。此必被黜後作也。趙元鎭

慘結秋陰

忠簡公此詞﹐當與「身騎箕尾歸天上﹐气作山河壯本朝」二語同其不朽。張安國

斗帳髙眠

寫雨寫情﹐是一是二﹐筆極淸婉流麗。至其托興處﹐當於言外細細參之。呂居仁

東裏先生

苕溪漁隱云﹕余性樂間退﹐一邱一壑﹐蓋將老焉。呂居仁所作此詞﹐能具道阿堵中事。每一歌之﹐未嘗不擊節也。

寫村居樂趣﹐骨秀神淸﹐玲玲髙韻﹐由其天機勝也。朗吟一過﹐覺陶淵明歸去來詞後﹐有此傑作。康伯可

惱殺行人

伯可際髙宗南渡之初﹐十策上陳﹐人望丰采﹐所謂東風啼血也。𨿽惱殺行人﹐人亦憐之。言旣不用﹐或遠舉可也。乃又以諛言取悅幸進﹐後終於擯斥。杜鵑不如歸去之言﹐何不凜於幾先﹐徒貽後悔﹐則亦何益。故表出以爲能言而不能行者戒。

○滿庭芳秦少遊

曉色雲開

此必少遊被謫後作。雨過還晴﹐承恩未久也。「燕蹴紅英」﹐諭小人之讒構也。「楡錢」﹐自諭也。「綠水橋平」﹐諭隨所適也。「朱門」「秦箏」﹐彼得意者自得意也。前一闋敍事也。後一闋則事後追憶之詞。「行樂」三句﹐追從前也。「酒空」二句﹐言被謫也。「豆寇」三句﹐言爲日已久也。「憑欄」二句結。通首黯然自傷也﹐章法極綿密。周美成

風老鶯雛

此必其出知順昌後作。前三句見春光已去。「地卑」至「九江船」﹐言其地之僻也。「年年」三句﹐見宦情如逆旅。「且莫思」句至末﹐寫其心之難遣也。末句妙於語言。秦少遊

碧水澄秋

亦應是在謫時作。「風搖」二句﹐寫得蘊藉。非故人也﹐風也﹐能弗黯然。酒未醒﹐愁已先回﹐意亦曲而能達﹐結句淸遠。秦少遊

山抹微云

侯鯖錄云﹕晁無咎云﹐比來作者﹐皆不及秦少遊。如「斜陽外﹐寒鴉數點﹐流水遠孤村」。𨿽不識字﹐亦知是天生好語也。

按少遊入京見東坡﹐坡曰「久別作文甚勝﹐都下盛唱公『山抹微云』之詞。」少遊遜謝。坡曰「不意別後﹐公卻學柳七作辭。」遊曰「某𨿽無識﹐亦不至是。」坡曰「『銷魂當此際』﹐非柳句法乎。」又問別作何詞﹐遊舉「小樓連苑橫空﹐下窺繡轂雕鞍驟。」坡曰「十三个字﹐只說得一个人騎馬樓前過。」秦問坡近著﹐坡舉「燕子樓空﹐佳人何在﹐空鎖樓中燕」。無咎在座﹐謂三句﹐說盡張建封一段事。大以爲奇。詞之不易工如此。

蔡伯世云「子瞻辭勝乎情﹐耆卿情勝乎詞﹐情辭相稱者﹐惟少遊而已。」其推重如此。

張糸延云﹕少遊多婉約﹐子瞻多豪放。當以婉約爲主。

沈曰﹕粘字工﹐且有出處。趙文鼎「玉關芳艸粘天碧」﹐劉叔安「暮煙細艸黏天遠」﹐葉夢得「浪黏天滿桃漲綠」﹐皆用之。

沈曰﹕人之情﹐至少遊而極﹐結句「已」字情波幾疊。

○水調歌頭黃山谷

瑤艸一何碧

一往深秀﹐吐屬雋雅絕倫。蘇東坡

明月幾時有

東坡自序云「丙辰中秋﹐歡飲達旦﹐大醉﹐作此篇﹐兼懷子由。」

按通首只是詠月耳。前闋﹐是見月思羣﹐言天上宮闕﹐髙不勝寒﹐但仿佛神魂歸去﹐幾不知身在人間也。次闋﹐言月何不照人歡洽﹐何似有恨徧於人離索之時而圓乎。復又自解﹐人有離合﹐月有圓缺﹐皆是常事。惟望長久﹐共嬋娟耳。纏綿惋惻之思﹐愈轉愈曲﹐愈曲愈深。忠愛之思﹐令人玩味不盡。韓無咎

今日俄重九

不過一首登髙詞耳﹐易入熟徑﹐最難超卓。詞𨿽未甚奇辟﹐但亦淸雅不俗﹐有俊拔自喜之槪。無咎系南渡遺老﹐辛幼安作壽詞﹐所望之以眞儒事業者也。其後事業不甚著。次闋﹐平原西望﹐應亦有神州陸沈之慨乎。「休問隨處是蓬萊」句﹐見南渡非可苟安也。有志未逮﹐有心者能弗感慨系之。蘇子瞻

落日繡簾捲

要前闋從「快」字之意入﹐次闋起三語﹐承上闋寫景。「忽然」二句一跌﹐以頓出末二句來。結處一振﹐「快」字之意方足。

○燭影搖紅張材甫

雙闋中天

沈際飛曰﹕材甫目靖康之難﹐前段追憶徽廟﹐後直指目前。哀樂各至。

按材甫爲南渡遺老﹐有蓮社詞一卷。詞多變徵﹐此首尢淸壯。

○塞垣春周美成

暮色分平野

沈際飛曰﹕將「珠淚」「沈吟」﹐傷矣﹐「沈吟向」「寒燈」﹐傷如之何。比耶興耶﹐情文相生﹐音節俱極淸雋。

○倦尋芳王元澤

露向曉

沈際飛曰「楡錢」二句﹐可謂費力。史邦卿「做冷欺花」﹐「將煙困柳」﹐殆尢甚焉。然俱險麗出俗。或議元澤不能作小詞﹐援筆爲之﹐居然名流。後絕不作。

○黃鶯兒柳耆卿

林園晴晝春誰主

翩翩公子﹐席寵承恩﹐豈海島孤寒能與伊爭韶華哉。語意隱有所指﹐而詞旨穎發﹐秀气獨饒﹐自然淸雋。

○漢宮春晁叔用

瀟灑江梅

借梅寫照﹐丰神蘊藉。苕溪漁隱云﹕此詞用玉堂事﹐乃引用薛維翰「白玉堂前一樹梅」詩事。又云﹕曾伯編樂府雅詞﹐以此詞爲李漢老作﹐非也﹐乃晁叔用。

按詞綜載此詞﹐引王仲言云「漢老少日﹐作漢宮春詞﹐膾炙人口。所謂『問玉堂何似﹐茅屋書籬』是也。政和間﹐自王省丁憂歸山東﹐舉國無與談者。方悵悵無計﹐時王黼爲首相﹐忽遣人招至。東閣開宴﹐出家姬唱是詞侑觴。數日﹐遂有館閣之命。」此詞爲當時推重若此。按其風骨應爲李漢老作﹐恐非叔用所辦。苕溪說恐誤也。

○八聲甘州蘇東坡

有情風萬里捲潮來

此詞不過嘆其久於杭州﹐未蒙內召耳。次闋﹐見人地相得﹐便欲訂終焉之意。未免有激之言﹐然意自爾豪宕。

苕溪漁隱云﹕晉書﹐謝安𨿽受朝寄﹐然東山之志﹐始末不渝。鎭新城﹐造浮海之裝﹐欲須經略粗定﹐自海道還東。雅志未就尋薨。羊曇爲安所愛重﹐安薨後﹐輟樂彌年。行不由西州路。嘗因大醉﹐不覺至州門。左右白曰「此西州門也。曇悲感﹐以馬策扣扉﹐誦曹子建詩曰「生存華屋處﹐零落歸山邱。」慟哭而去。東坡用此故事。若世俗之論﹐必以爲成讖矣。然其詞石刻後﹐東坡自題云﹕元六年三月三日﹐余以東坡年譜考之﹐元四年知杭州﹐六年召爲翰林學士承旨。則此詞蓋此時作也。自後復守穎徙揚﹐入長禮曹﹐出帥定武。至紹聖元年方南遷嶺表﹐建中靖國元年北歸﹐至常乃薨。凡十一載﹐則世俗成讖之論﹐果足信耶。

○夏初臨劉巨濟

泛水新荷

按巨濟舉進士﹐官職方郎中。元間﹐中外無事。詞亦從容和雅。但次闋起語及「路遙水遠」﹐似指當時黨禍被謫諸賢﹐紛紛遠別。惟借洞府紅妝﹐聊以自遣而已。

前淸平樂一詞﹐詞綜載以爲巨濟作。合前詞觀之﹐益可以思此詞之用意。

○慶淸朝慢王通叟

調雨爲酥

許蒿廬曰﹕昌黎詩「肴核紛﹐如世盤攢盒」是也。此借以爲斗湊之義。

玉林詞話云﹕風流楚楚﹐詞林中之佳公子也。世謂柳耆卿工爲浮艷之詞﹐方之此作﹐蔑矣。集名冠柳﹐豈偶然哉。春遊踏靑一詞﹐又不獨冠柳詞之上者也。

按通叟官翰林學士﹐賦應制詞﹐宣仁太后以其近褻﹐謫之。此詞系最著名之作﹐黃叔亟稱賞之。然總未免纖巧﹐少眞意﹐第語多淸雋耳。

○雙雙燕史邦卿

過春社了

「藻井」﹐俗稱天花板也。

玉林詞話云﹕姜堯章極稱賞「柳昏花瞑」之句﹐形容雙燕﹐亦曲盡其妙矣。

許蒿廬曰﹕淸新俊逸﹐兼有之矣。又曰「便忘了﹑天涯芳信。」傳書燕﹐見開元天寶遺事﹐太白詩已用之。

按「棲香正穩」以下至末﹐似有所指。或於朋友間有不能踐言者乎。借燕以見意﹐亦未可定。而詞旨倩麗﹐句句慰貼﹐匠心獨造﹐不愧淸新之目。

○孤鸞朱希眞

天然標格

按汪叔耕曰﹕希眞詞多塵外之想。𨿽雜以微塵﹐而其情气自不可設。黃叔曰﹕希眞東都名士﹐詞章擅名。天資曠遠﹐有神仙風致。觀此詞後闋﹐幽思綿渺﹐一往而深。無一習見語擾其筆端﹐淸雋處可奪梅魂矣。

○瑣窗寒周美成

暗柳啼鴉李賀詩﹕「眉籠小唇」。又「晚奩妝秀靨」。前闋寫宦況淒淸。次闋起處﹐點淸寒食。以下引到思家情懷﹐風情旖旎可想。

○玉蝴蝶髙賓王

喚起一襟涼思總是寫宦境蕭條﹐因而思家之意閒。「蕙帳猿鶴悲吟」﹐是用北山移文中語﹐通首淸俊。

○渡江云周美成

暗嵐低楚甸

前人詩﹕「可憐委曲來山捨。」

想是曲待制出守時﹐水程艤舟時作也。「雁起平沙」﹐是舟中所見。「借問」句﹐是因目中而想到家園光景如此。次闋起處﹐寫身在舟中﹐心懷魏闋之意。「宴闌」句﹐是寫被黜之故。「今朝」二句﹐點明其時其地。收處含蓄不露。

○絳都春丁仙現

融和又報

寫都城宮禁之夕放燈光景﹐麗而不泛﹐而不俗﹐合作也。

○念妖嬌李易安

蕭條庭院

花庵詞客云﹕前輩嘗稱易安「綠肥紅瘦」爲佳句﹐余亦謂此篇「寵柳嬌花」之語﹐亦甚奇俊。前此未有道之者。只寫心緒落漠﹐遇寒食更難遣耳。陡然而起﹐便爾深邃。至前闋云「重門須閒」﹐次闋云「不許」「不起」﹐一開一合﹐情各戛戛生新。起處雨﹐結句晴﹐局法渾成。沈公述

杏花過雨

憶別情懷﹐寫得婉婉曲曲。前闋順敍﹐後闋愈轉愈深﹐意致纏綿﹐迷離惝恍﹐非止一日九回腸矣。饒有惇厚之致。夫婦羣臣間﹐俱有此眞境。葉少蘊

洞庭波冷

關子東稱葉公妙齡﹐詞甚婉麗。晚歲落其華而實之﹐能於簡淡時出雄傑﹐合處不減東坡。

按少蘊﹐紹聖四年進士﹐官翰林學士﹐兼侍讀戶部尙書。以崇信軍節度致仕。此詞想爲致仕後作也。不過借月寫懷耳。前闋寫其在京時啟沃之意。如長笛之破層陰。「洶湧」五句﹐寫其披肝瀝膽耳。下闋寫其分散後﹐無復從前光景矣。然猶心不忘羣﹐想嫦娥應知此心也。所謂時出雄傑者與。李漢老

素光練靜

苕溪漁隱云﹕李漢老此詞﹐有「滿天霜曉﹐叫云吹斷橫玉」之句﹐乃用崔魯華淸宮時﹐「銀河漾漾月輝輝。樓礙天邊織女機。橫玉叫云淸似水﹐滿空霜逐一聲飛。」或云「叫云」乃笛名﹐非也。

後闋以仙翁自比﹐言今日誰念我從前有人共樂﹐而此時孤獨﹐惟與月對影而三﹐能不痛飲以洗離愁乎。飲至夜將闌而神魂飄越﹐翩然歸去﹐如仙人之騎黃鵠而吹笛也。想亦思其故鄕之作。

气體淸髙﹐詞旨又極伉爽。姚孝寧

素娥睡起

按此作乃和漢老作﹐而用其原韻耳。句句超雋﹐無一平熟語﹐自是俊才。「會稽修竹」句﹐不過言其陳迹耳。韓子蒼

海天向晚

按此詞總是憂羣憂國之念﹐觸題而發耳。題是詠月﹐開首從秋字寫起﹐漸入到月。因就月說到娥之幽獨﹐卽是蘇東坡「瓊樓玉宇﹐髙處不勝寒」之意。借以比君勢之孤也。次闋﹐就望月之人獨立無偶﹐以見己之獨立少同心也。結處「此情誰會」﹐不過嘆想得同志之人耳。比興深切﹐含而不露﹐斯爲情景交融者。凡寫景而不寓情﹐則意盡言中﹐便少佳致。蘇子瞻

大江東去

題是懷古﹐意謂自己消磨壯心殆盡也。開口「大江東去」二句﹐嘆浪淘人物﹐是自己與周郎俱在內也。「故疊」句至次闋「灰飛煙滅」句﹐俱就赤壁寫周郎之事。「故國」三句﹐是就周郎拍到自己﹐「人生似夢」二句﹐總結以應起二句。總而言之﹐題是赤壁﹐心實爲己而發。周郎是賓﹐自己是主。借賓定主﹐寓主於賓。是主是賓﹐離奇變幻﹐細思方得其主意處。不可但誦其詞﹐而不知其命意所在也。張於湖

洞庭靑艸

寫景不能繪情﹐必少佳致。此題詠洞庭﹐若只就洞庭落想﹐縱寫得壯觀﹐亦覺寡味。此詞開首﹐從「洞庭」說至「玉界瓊田三萬頃」﹐題已說完﹐卽引入「扁舟一葉」﹐以下從舟中人心迹與湖光映帶﹐寫隱現離合﹐不可端倪。鏡花水月﹐是二是一。自爾神采髙騫﹐興會洋溢。朱希眞

別離情緒

按希眞﹐洛陽人。以薦起賜進士出身﹐爲祕書省正字﹐兼兵部郎官。遷兩浙東路提點刑獄。上書乞休﹐居嘉湖。詞品淸超。此作尢爲峭拔。此必爲乞休後作。開首五句﹐言別就中友﹐途中冷淡情懷。「桃李」五句﹐不過言己心迹疏放冷淡。次闋起處﹐言所以疏放冷淡之故﹐總是「酒」與「花意薄」耳。「此情誰識」﹐見無人知此心者。末說「文君」﹐說「受他」「憐惜」﹐隱見妻能知愛惜我﹐而世少愛惜我者矣。妙在語意含蓄。趙承之

舊遊何處

按承之﹐衛城人。元中進士。宣和中﹐以右文殿修撰知鄧州﹐召爲大府卿卒。此詞或系出爲鄧州後作。送王長卿﹐因有傷今追昔之感。尙屬聚散常情。結處「甚矣吾哀」﹐似爲有激之言。或目擊靖康之難而有所激乎。朱希眞

見梅驚笑

希眞急流勇退﹐人品自爾淸髙。觀「受了多少淒涼風月」句﹐或有不能見用﹐不得已而托於求退者乎。且讀至「和羹心在」﹐可以知其志矣。希眞作梅詞最多﹐以其性之所近也。此作尢奇矯無匹。起處作問答語﹐便自起雋異常。次闋起處﹐亦自髙邪。「豈是無情」一折﹐意更周密。結語黯然。僧仲殊

水楓葉下

按仲殊﹐安州進士﹐姓張氏。棄家爲僧﹐居杭州吳山寶月寺。想或有目擊時事﹐因有所激而逃於禪者乎。此詞前闋﹐寫西湖荷花之盛﹐隱隱見繁華之俗於言外。次闋﹐自寫其孤寒﹐隱隱有目擊心憂物外﹐閒觀不能自己之意。爲誰凝佇﹐世之有心人別有懷抱。妙在語意含蓄不盡。

○桂枝香張宗瑞

梧桐雨細

朱湛盧曰﹕東澤得詩法於姜堯章﹐世謂謫仙復作﹐不知其又能詞也。東澤﹐輯集名。英雄失路﹐歲月易䢐﹐回想故鄕﹐能無耿耿。王介甫

登臨送目

杜牧詩﹕「商女不知亡國恨﹐隔江猶唱後庭花。」

沈際飛曰﹕竇鞏詩﹕「傷心欲問南朝中﹐惟見江流去不回。日暮東風春艸綠﹐鷓鴣飛上越王臺。」六朝句從此化出。又曰﹕此篇及東坡「明月幾時有」﹑「冰肌玉骨」二篇﹐又﹐白石暗香雲「舊時月色﹐算幾番﹑照我梅邊吹笛。」疏影云「苔枝綴玉﹐有翠禽小小﹐枝上同宿。」皆淸空中出意趣﹐無筆力者難爲。

○水龍吟陸務觀

摩訶池上追遊

放翁一生憂國之心﹐觸處流出﹐無非一腔忠愛。此詞辭𨿽含蓄﹐而意極沈痛。蓋南渡國步日蹙﹐而上下安於逸樂﹐所謂「一城絲管」爭占亭館也。次闋﹐自嘆年華已晚﹐身安廢棄﹐流落天涯﹐不能爲力也。結句「恨向東風滿」﹐饒有沈雄郁勃之致﹐躍躍紙上。陳同甫

鬧花深處層樓

按同父﹐永康人。淳熙間詣闕上書﹐孝宗欲官之﹐亟渡江歸。至光宗策進士﹐擢第一。史稱其千言立就﹐气邁才雄﹐推倒智功﹐開拓心胸。授僉書建康府判官廳事﹐未至官而卒。其策言恢復之事甚剴切。無如當事者﹐志圖逸樂﹐狃於苟安﹐此春恨詞所以作也。「鬧花深處層樓」﹐見不事事也。「東風軟」﹐卽東風不競之意也。「遲日」﹐「澹雲」﹐「輕寒輕暖」﹐一暴十寒之諭也。好「世界」不求賢共理﹐惟與小人遊玩如鶯燕也。「念遠」者﹐念中原也。「一聲歸雁」﹐謂邊信至﹐樂者自樂﹐憂者徒憂也。辛幼安

渡江天馬南來

韓元吉﹐字無咎﹐號南澗﹐許昌人。官吏部尙書。

考晉史﹐元帝渡江讖﹐五馬渡江﹐一馬化爲龍。

新亭﹐周ダ事。桓溫自江陵北伐﹐望中原嘆曰「神州陸沈﹐王夷甫諸人﹐不得不任其責。」唐柳渾議和戎事曰「夷狄易以兵制﹐以信結。」徳宗曰「渾生未達邊事。」夜半﹐寧奏吐番劫盟。代宗大驚﹐以表示渾曰「卿儒士﹐乃知軍戎萬里情乎。」

韓傅言行文章﹐學者仰之﹐如太山北斗。裴度有綠野堂。李徳裕有平泉﹐宴遊之地。謝安有東山之勝。

按幼安助耿京起義﹐克復東平。由山東間道赴行在奏事。忠義之气﹐根於肺腑﹐見南澗﹐而勸以功名﹐亦猶壽史致遠之意也。

艸堂詩餘載指迷雲﹕壽詞盡言富貴而塵俗﹐盡言功名則諛佞﹐盡言神仙則迂誕。言功名而慨嘆爲之壽詞中﹐合踞上座。此猶刻舟求劍之說也。幼安忠義之气﹐由山東間道歸來﹐見有同心者﹐卽鼓其義勇。辭似頌美﹐實句句是規勵﹐豈可以尋常壽詞例之。誦其詩﹐讀其書﹐不知其人可乎。是以論其世﹐不能知人論世﹐又豈能以論文。蘇東坡

楚山修竹如雲

石崇妾綠珠﹐善笛。

沈際飛曰﹕笛制取良﹐首存一節。節間畱纖枝﹐剪而束之。節之下﹐若膺處則微漲﹐而全體皆須白淨。「龍須」三句﹐善狀。又曰﹕五十餘字﹐堪與馬賦並傳。修語淸遠﹐馬似不逮。又曰﹕用許多故事﹐不爲事用。又曰﹕結嶺南太守上﹐妙妙。

沈際飛又曰﹕考嶺南太守閭邱公顯﹐致仕居姑蘇。東坡每過必畱連。嘗言不遊上邱﹐不謁閭印﹐乃二欠事。一日﹐出其後房善吹笛者﹐名懿卿佐酒﹐坡作此贈之。周美成

互肌應怯餘寒

按寫梨花冷淡性情﹐曰「占盡靑蕪」﹐曰「長門閉」﹐曰「引黃昏淚」﹐曰「不成春意」﹐爲梨花寫神矣。卻移不到桃李梅杏上。

三秦記﹐武帝園一名樊川﹐一名禦宿﹐有大梨如五升。尹喜傳﹐老子渡關西遊﹐省太眞王母﹐食紫梨。

唐詩﹕「夜來風雨關梨花。」白詩﹕「惟聽梨園歌吹髮。」韓詩﹕「江陵城西二月尾。花不見桃惟見李。風揉白練雪羞比。波浪翻空香無已。」誠齋詩序﹕「桃李同時而退之詩不見桃花﹐不可解。因晚登碧落堂﹐望隔江桃暗而李獨明﹐乃司其妙﹐蓋炫晝縞夜云」薛瓊英以香屑雜食啖之﹐長而肌香﹐名曰香兒。章質夫

燕忙鶯懶芳殘

持夫﹐浦城人。試禮部第一﹐以平夏州功﹐累擢樞密直學士﹐龍圖閣明殿學十﹐拜同知樞密院事﹐卒贈右銀靑光祿大夫﹐謚莊簡。

黃叔曰「傍珠簾」數語﹐形容盡矣﹐體會入微

韓詩﹕「楊花楡莢無才思。」白詩﹕「香球趁拍回環迎。」柳詩﹕「仰蜂黏落絮。」羅鄴詩﹕「輕輕碎粉落無香。」

○瑞鶴仙周美成

悄郊原帶郭

按此詞美成或在出守順昌後作乎。似有鬱鬱不得意﹐而托於遊﹐托於酒﹐以自排遣。醉中語猶自繞藥欄﹐而怨東風﹐所云「洞天自樂」﹐亦無聊之意也。細玩﹐應自得其用意所在。

○拜星月慢周美成

夜色催更

古詩﹕「願一見顏色﹐不獨遇瓊枝。」韓琮集﹕「吳魚楚雁無消息﹐水盼蘭情別來久。」桂詩﹕「畫圖省識春風面。」楚詞﹕「望瑤臺之偃蹇兮﹐見有娥之佚女。」

按美成以內廷供奉﹐出守順昌﹐道中寂寞﹐旅況淒淸﹐自所不免。而依依戀主之情﹐「隔溪山不斷」﹐饒有惇厚之致﹐「驚風吹散」句﹐怨自有所歸也﹐可以怨矣。

○石州慢張仲宗

寒水依痕

此亦天涯落漠﹐望遠思家之作耳。但題曰感舊﹐詞有「天涯舊恨」句﹐或亦思舊友而作也。仲宗於紹興中﹐坐送胡銓及要綱詞除名﹐是其憂國之心﹐不肯附秦檜之和議可知矣。際國事孔棘之時﹐因思同心之友﹐遠謫異域﹐此心之所以耿耿也。起首六語﹐是望天意之回。寒枝競發﹐是望謫者復用也。「天涯舊恨」至黃昏節﹐是目望中原又恐不明也。想東風消雪﹐是遠念同心者﹐應亦瘦損也。負枕前雲雨﹐是借夫婦以諭朋友也。因送友而除名﹐不得已而托於思家﹐意亦苦矣。

○南浦魯逸仲

風悲畫角

翠屏﹐指眉山也。

逸仲﹐爵裏時地俱未詳。細玩詞中語意﹐似亦經靖康亂後作也。第詞旨含蓄﹐耐人尋味。

○氐州第一周美成

波落寒汀

詞旨淒淸﹐情懷暗淡﹐其境地﹐可於筆墨外思之。

○宴淸都周美成

地僻無鐘鼓

按西漢趙充國願至金城﹐上方略金城﹐近西羌地。侯彭老詩﹕「兩鬢秋霜一鏡中。」

曰文園﹐曰文君﹐似爲旅宦思家之作。或別有所托﹐亦未可知。而詞旨自爾淒然欲絕。

○花犯周美成

粉墻低

玉林詞選云﹕此只詠梅比﹐而紆除反復﹐道盡三年間事。昔人謂好詩圓美流轉如彈丸﹐余於此詞亦云。愚謂此爲梅詞第一。

總是見宦迹無常﹐情懷落漠耳。忽借梅花以寫﹐意超而思永。言梅猶是舊風情﹐而人則離合無常。去年與梅﹐共安冷淡。今年梅正開﹐而人欲遠別梅﹐似含愁悴之意。而飛墜梅子將圓而人在空江中時﹐夢想梅影而已。

○春云怨馮偉壽

春風惡劣

偉壽﹐號雲月﹐雙溪子。黃叔曰﹕偉壽精於律呂﹐詞多自制腔。

大槪看來﹐前闋是比﹐次闋是賦。因有下闋之意﹐夫妻恩愛乖違﹐乃有前闋之比興﹐如詩詠終風也。然夫婦亦非正面﹐不過寄托而已。則下闋仍是比興也﹐須領會於語言之外。

○綺羅香史邦卿

做冷欺花

玉林詞話云「臨斷岸」以下數語﹐姜堯章稱賞。謂梅溪之詞﹐蓋能融情景於一家﹐會句意於兩得﹐其謂是歟。愁雨耶﹐多少淑偶佳偶﹐盡爲所誤。而伊仍浸淫漸漬﹐聯綿不已。小人情態如是﹐句句淸雋可思。好在結二語﹐寫得幽閒貞靜﹐自有身分﹐怨而不怒。

○雨霖鈴柳耆卿

寒蟬淒切

送別詞﹐淸和朗暢﹐語不求奇﹐而意致綿密﹐自爾穩愜。

○花心動阮逸女

仙苑春濃

花庵詞客云﹕阮逸女工於文詞﹐惟此曲傳於世。風流婉約﹐蔚然深秀。

○瀟湘逢故人慢王和甫

薰風微動

寫夏日淸況﹐栩栩欲活﹐饒具深致﹐耐人玩味。

○尉遲杯周美成

隋堤路

杜牧詩﹕「煙籠寒水月籠沙。」唐鄭仲賢詩﹕「亭亭畫舸向寒潭。直到行人酒半酣。不管煙波與風雨﹐載將離恨過江南。」李義山詩﹕「冶葉倡條偏相識。」

按此詞﹐應是美成由待制出知順昌﹐初出汴京時作。自汴水買船東下﹐因念京中舊友﹐故曰「想鴛侶」也。情辭自爾淒切。

○二郎神徐臣

悶來彈鵲

徐伸字臣﹐三衢人。政和初﹐以知音律爲太常典東。出知常州。有靑山樂府一卷。黃叔云﹕靑山詞多雜調﹐惟二郎神一曲﹐天下稱之。

按沈際飛刻艸堂詩餘本﹐題作懷去妾。臣以太常出知常州﹐托於去妾以自抒其悃乎。辭意婉曲深致﹐最耐諷詠。

○望遠行柳耆卿

長空降瑞寒風翦

鄭谷時﹕「江上晚來堪畫處﹐漁人披得一蓑歸。」又﹐「長安酒價髙」。越溪﹐剡溪也﹐戴安道所居。寫雪﹐通首淸雅不俗。第以用前人意思多﹐總覺少獨得之妙句耳。

○望梅柳耆卿

小寒時節爲梅花寫照﹐筆墨玲瓏﹐有超然物外之致。

○望湘人賀方回

厭鶯聲到枕

咸通中﹐臨淮武公業愛妾步非姻﹐善秦聲﹐好文章。

意致濃腴﹐得騷怨之遺韻。方回以孝惠皇后族孫﹐通判泗州。又ヘ太平州﹐退居吳下﹐自號慶湖居士。張文潛稱其樂府﹐絕妙一世。幽索如屈宋﹐悲壯如蘇李﹐斷推此種。

○夜飛鵲周美成

河橋送人處

天文志﹕參旗﹐九星在參﹐一曰天旗。劉禹錫再遊玄都觀詩敍﹕「惟兔葵燕麥﹐動搖春風耳。」

一首送別詩耳﹐自將行至遠送﹐又自去後﹐寫懷望之情。層次井井﹐而意致綿密﹐詞采深。時出雄厚之句﹐耐人咀嚼。

○風流子秦少遊

東風吹碧艸

長恨歌﹕「天長地久有時盡﹐此恨綿綿無絕時。」

此必少遊被謫後﹐念京中舊友而作。托於懷所歡之辭也。情致濃深﹐聲調淸遠。回環雒誦﹐眞能奕奕支人者矣。張文潛

亭臯木葉下

庾信詩﹕「閉戶欲驅愁﹐愁終不肯去。斂迹欲避愁﹐愁已知人處。」

文潛﹐淮陰人。第進士﹐歷官起居舍人。以直龍圖閣知潤州。坐黨籍﹐謫官。晚監南嶽廟﹐主管崇福宮。建炎初﹐贈集英殿修撰。曰「楚天晚」﹐必其監南嶽時作也。所云「至容﹐知安否」﹐憂主之心也。曰「分付東流」﹐愁豈隨流而去乎﹐亦與流俱長而已。周美成

楓林凋晚葉

「花銷風蠟」﹐「幕捲金泥」﹐自是以待制出知順昌時作。而戀主之情﹐婉曲財至。至「惟有天知」字﹐其心亦苦矣。周美成

新綠小池塘

ネ地飛曰﹕末句馳騁恣其望﹐申其郁。張玉田云﹕詞欲雅而正﹐志之所之。一爲物役﹐則失其雅正之音。耆卿伯可不必論﹐𨿽美成有所不免。如「爲伊淚落」﹐「尋消問息減容光」﹐及「最苦夢魂」﹐「霎時廝見」﹐淳意盡變爲澆風已﹐然此膠柱鼓琴之論也。按此詞亦猶前詞之旨也。因見舊燕度莓墻而巢於金屋﹐乃思自身已在鳳幃之外﹐而聽別人理絲簧﹐未免悲咽耳。次闋亦托詞以戀主之意﹐讀者不可以辭害意也。

○丹鳳引周美成

迆邐春光

唐詩﹕「錢塘蘇小小﹐人道是夭邪。」又「長安女兒仲髻鴉﹐隨風起蝶學夭邪」。古今詩話﹐李白嘗謂徐雙雅曰「公筠詩﹐如女子弄粉調朱。」

按此亦猶前詞之意也。「翠藻翻池」﹐諭自己之顚覆也。「黃蜂遊閣」﹐諭別人之得意也。「杏靨」﹑「楡錢」﹐俱刺讒之意耳。次闋﹐是別京中好友而作。「素手」「重握」﹐指素心之友也。細玩自得其用意處。

○沁園春辛幼安

三逕初成

稼軒忠義之气﹐當髙宗初南渡﹐由山東間道奔行在﹐竭蹶間關﹐力圖恢復﹐豈是安於退閒者。自秦檜柄用﹐而正人气沮矣。所謂驚弦駭浪﹐迫於不得已而思退﹐心亦苦矣。末又云「怕君恩未許﹐此意徘徊。」退不能退﹐休以爲情哉。

○摸魚兒辛幼安

更能消幾番風雨

鶴林玉露云﹕詞意殊怨。斜陽煙柳之句﹐其與未須愁日暮﹐天際乍輕陰者異矣。使在漢唐間﹐寧不賈種豆種桃之禍哉。愚聞壽皇見此詞﹐頗不悅﹐然終不加罪。可謂至徳也已。又題江西造口詞﹕「郁孤臺下淸江水。中間多少行人淚。西北是長安。可憐無數山﹐靑山遮不住。畢竟東流去。江晚正愁予。山深聞鷓鴣。」蓋南渡之初﹐虜人追隆太后﹐禦舟至造口﹐不及而還。幼安因此起興。「聞鷓鴣」之句﹐謂恢復行不得也。

辭意似過於激切。第南這初﹐危如累卵。「斜陽」句﹐亦危言聳聽之意耳。持重者多危詞﹐赤心人少甘語﹐亦可以諒其志哉。

沈際飛曰﹕稼軒中年被劾﹐凡十六章﹐自況淒楚如是。晁無咎

買陂塘旋栽楊柳

花庵詞客云﹕晁無咎摸魚兒﹐眞能道急流勇退之意。眞西山極愛賞之

觀「休憶金閨故步」句﹐是由翰林遷謫後作也。語意峻切﹐而風調自淸迥拔俗。故眞西山極賞之。孫仲益云﹕軒冕之榮﹐造物於人﹐不甚愛惜。而一邱一壑﹐未嘗輕以與人。言之有味。

○賀新郎李玉

篆縷銷金鼎

玉林詞話云﹕李羣之詞﹐𨿽不多見。然風流蘊藉﹐盡於賀新郎一詞矣。

情詞旖旎﹐風骨珊珊﹐幽秀中自饒雋旨。葉夢得

睡起流鶯語

沈際飛曰﹕一意一機﹐自語自話。艸木花鳥﹐字面疊來﹐不見質實。受知於蔡元長﹐宜也。

夢得理學名臣﹐晚年致政家居而作。此詞自有所指﹐可細玩之。

文選﹕「裁爲合歡扇﹐團圓似明月。」龍城錄﹕「八月望日﹐明皇遊月宮﹐見素娥千餘人﹐皆皓衣﹐乘白鸞。」

李太白詩﹕「離恨滿滄波。」柳子厚詩﹕「春風無限瀟湘意﹐欲采蘋花不自由。」采蘋花﹐卽離騷擷芳艸之意也。蘇東坡

乳燕飛華屋

前一闋﹐是寫所居之幽僻。次闋﹐又借橊花﹐以比此心蘊結﹐未獲達於朝廷﹐又恐其年已老也。末四句﹐是花是人﹐婉曲纏綿﹐耐人尋味不盡。

沈際飛曰﹕恍惚輕儇。又曰﹕本詠夏景﹐至換頭﹐單說橊花。髙手作文﹐語意到處卽爲之﹐不當限以繩墨。又曰﹕橊花開﹐橊花謝﹐似芳心。「共粉淚」﹐想象詠物妙境。香山詩﹕「山橊花似結巾紅。」趙文鼎

晝永重簾捲

夏日諷誦數徧﹐如在水晶宮裏住﹐涼意逼人。劉潛夫

深院橊花吐

潛夫﹐莆田人。以蔭仕。淳熙中﹐賜同進士出身﹐官龍圖閣直學士。有後村別調一卷。

沈際飛曰﹕駁世俗見聞﹐洗靈均心事﹐詞壇有創立之功。淳辛丑八月﹐禦筆署劉某文名久著﹐史學尢精﹐特賜同進士出身﹐殆不怍也。

非爲靈均雪恥﹐實爲無識者下一鍼砭﹐思理超超﹐意在筆墨之外﹐可細玩之。劉潛夫

思無樓前路

前者﹐是就競渡者及沈角黍者落想﹐是從實處落想。此首前闋﹐是就觀競渡者落想﹐是避實擊虛之法。下一闋﹐「誰肯獨醒」﹐翻用得妙。「看未足﹐怎歸去」。妙有寄托。含蓄無限意。宋謙父

靈鵲橋初就

沈際飛曰﹕大盲開眼矣。潛夫告別詞有嗣響。

古詩﹕「雙星今夜食歡樂﹐那得工夫賜巧思。」正起謙父之論。中年以前﹐日子萬不可輕棄了。

人生精力一日減一日﹐意與一年減一年﹐時乎時乎不再來﹐欲揮朝云之涕。古人云「文徵實而難巧﹐意翻空而易奇。觀潛夫兩作並此作益信。結數語﹐有含蓄。妙在「隨分」二字。

艸堂詩餘續集﹐載宋謙父﹐名自遜﹐號壺山﹐宋南昌人。文筆髙絕﹐當代名流皆愛敬之。其詞集名漁樵笛譜。劉攺之

睡覺啼鶯曉

黃叔云﹕攺之﹐稼軒之客。詞多壯語﹐蓋學稼軒者也。陶九成云﹕攺之造語﹐贍逸有思致。

按攺之爲稼軒之客﹐稼軒一生忠義﹐坎壇崎嶇後﹐以激而思退﹐作沁園春及摸魚兒詞﹐以抒其意。此詞所謂「百計不如歸好」﹐亦稼軒之意﹐有激之詞也。前闋尢奇崛郁勃﹐得騷雅之遺。志隱而彰﹐旁若無人﹐可以非其遇。

○金明池秦少遊

瓊苑金池

吳融詩﹕「三點五點映山雨﹐一枝兩枝臨水花。」

沈際飛曰「人生有幾韶光美﹐倒盡金樽瓜葛醉眠。」朱淑眞云「願教靑帝常爲主﹐莫遣紛紛點翠苔。」秦作曼聲﹐琳瑯振耳。前闋寫韶光婉媚﹐奕奕動人。次闋起處﹐「願朱顏畱住」﹐意已感慨。至結句猶峻切﹐語意含蓄得妙。

○大周美成

對宿煙收

馬融好音律﹐能鼓琴吹笛。而爲督郵﹐無畱事﹐獨臥縣平陽塢中。有雒客捨逆旅﹐吹笛﹐爲气出精列相和。融去京師逾年﹐聞聲甚悲。

觀「平陽客」句﹐用馬融去京事﹐知爲由待制出知順昌後作。寫得淒淸落漠﹐令人惻惻。

○六醜周美成

正單衣試酒

自嘆年老遠宦﹐意境落漠﹐借花起興。以下是花是自己﹐比興無端。指與物化﹐奇情四溢﹐不可方物。人巧極而天工生矣。結處意致尢纏綿無已﹐耐人尋繹。

