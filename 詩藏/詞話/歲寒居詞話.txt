歲寒居詞話﹝淸﹞胡薇元撰

○序

於驕陽烈日炎威溽暑中﹐而曰歲寒﹐心與境異也。自寧河亡後﹐吾心常凜凜焉﹐恐隊此驕陽烈日炎威溽暑中﹐時時以共保此歲寒爲念﹐故蟬吟づ語也﹐吾以爲霜花冰骨。別有一段心肚﹐自別有一番眼孔﹐且以此上友古人﹐上論古人之樂章。辧緣情造端意內言外之正變源流﹐蓋亦有深造自得﹐非尋常移宮換羽者之所知矣。跛翁之論詞﹐在旨蓋如是﹐遂拈髯而自爲之序。並質之地下熙亭老友﹐知玉津猶保此歲寒也。庚申立秋後四日﹐跛翁胡薇元﹐時年七十有一。

○珠玉詞與小山詞

晏元獻殊珠玉詞。集中浣溪沙春恨﹐「無可柰何花落去﹐似曾相識燕歸來」﹐本公七言律中腹聊﹐一入詞﹐卽成妙句﹐在詩中卽不爲工。此詩詞之別﹐學者須於此參之﹐則他詞亦可由此會悟矣。公幼子幾道叔原小山詞﹐山谷之序﹐謂其合者髙唐洛神之流﹐下者亦不減桃葉團扇﹐頗爲推挹。鄭俠下獄﹐從其家搜得叔原詞﹐裕陵稱之﹐遂得釋。

○樂章集多舛誤

柳永耆卿樂章詞。官屯田員外﹐善爲歌詞。教坊得新腔﹐必求爲詞﹐始行於世﹐始行於世﹐故有井水飲處﹐咸歌柳詞。宋人云﹕詩當學杜﹐詞當學柳。蓋詞入管弦﹐柳實能手。今傳者多舛缺﹐如小鎭西路繚繞﹐臨江仙蕭條﹐二字皆後段務頭﹐誤作前段結句。尾犯「一種芳心力」﹐芳實勞之誤。浪淘沙慢之「幾度飲散歌闌」﹐闌乃闋之誤。浪淘沙令之「促盡隨紅袖舉」﹐促下脫拍字是也。

○安陸詞

張先安陸詞。宋有兩張先同時﹐皆字子野。而工樂府者﹐則都官郎中﹐語見齊東野語。東坡稱其「浮蘋破處見山影﹐野艇歸時聞艸聲」﹐詞筆老妙者是也。艸今訛作棹﹐便無意味。舟過湖上﹐不艸摩船有聲﹐未經此境﹐人不覺也。若棹聲何人不聞﹐必子野耶。

○六一詞

歐陽永叔六一詞﹐工絕。今集中多淺近之詞﹐則公知貢舉時﹐不取怪異之文﹐下第舉子劉輝等忌之﹐作醉蓬萊﹑望江南詞﹐雜刊集中以謗之。然而淺俗語﹑污蔑佻薄之詞﹐固可一望而知也。他日刊公集者﹐吾願爲之湔洗﹐以還舊觀。

○東坡詞

東坡詞一卷。東坡詞本二卷﹐毛晉得金陵刊本﹐凡混黃﹑混﹑秦﹑柳﹑之作﹐悉芟之﹐故只一卷。如陽關曲三首﹐已入詩集﹐乃錢唐李公擇絕句。其以小秦王歌者﹐乃詩人歌詩之法也。念奴嬌原作「多應笑我早生華髮」﹐今誤攺「多情應是笑我生華髮」﹐見朱竹詞綜。賀新涼「乳燕飛華屋」﹐飛攺棲。水調歌頭「但願人長久」﹐願攺得。皆不如不攺之妙。見雲麓漫抄。

○山谷詞

山谷詞一卷。晁補之﹑陳后山﹐皆謂今代詞手惟秦七﹑黃九。然山谷非淮海之比﹐髙妙處只是著腔好詩﹐而硬用﹤身差﹥字﹑﹤屍豕﹥字﹐不典。念奴嬌云「老子平生﹐江南江北﹐愛聽臨風笛」﹐用方音以笛葉北﹐亦不入韻。

○淮海詞

淮海詞一卷﹐宋秦觀少遊作﹐詞家正音也。故北宋惟少遊樂府語工而入律﹐詞中作家﹐允在蘇﹑黃之上。少遊婿範溫﹐常在某貴人席上﹐其侍兒喜歌少遊詞﹐略不顧溫﹐酒酣﹐始問此郎何人。溫叉手起對曰「溫乃山抹微云女婿也。」一座絕倒。其詞爲當時所重如此。

○片玉詞

周邦彥淸眞居士片玉詞。元丰中獻賦﹐召爲太樂正。官至徽猷閣待制﹐知處州府ヘ。好音樂﹐能自度腔﹐制樂府長短句﹐詞韻淸蔚。故方千里和詞﹐一一案塡﹐不失分寸。今以兩集互校﹐如隔浦蓮近拍「金丸驚落飛鳥」﹐毛注此處三字二句﹐而周詞不爾﹐當從原作。荔支香近「兩兩相依燕新乳」七字﹐千里詞「深澗斗瀉飛泉灑甘乳」﹐耆卿﹑夢窗作俱九字﹐則千里不誤﹐而原作脫二字。惜曹季中注淸眞詞二卷不傳耳。

○友古詞

蔡伸友古詞。伸乃襄之孫﹐官彭城ヘ﹐與向子同官彭城。而子酒邊詞不及友古。刊本亦疏舛﹐如飛雪滿羣山﹐詞注一名扁舟尋舊約﹐誤以後闋起句爲曲名。靑玉案和賀方回韻﹐前闋處字誤地字。此調和之者多﹐可考而知之。

○坦庵詞

趙師俠坦庵詞。按陳振孫書錄解題﹐坦庵長短句﹐名師俠﹐疑使乃俠之誤。其門人尹覺序云﹕坦庵文如泉出不擇地﹐詞章乃其餘事。其模寫體𨿽極精巧﹐皆本性情之自然。今觀其集﹐蕭疏澹遠﹐洵爲髙格。誠如所云﹐其失也易。嘗舉進士﹐令益陽﹑豫章﹑柳州﹑宜春﹑瀟湘﹑衡陽﹑蒲中﹑長沙﹐始丁亥﹐終丁巳﹐蓋三十年作﹐可按地而索也。

○無住詞

陳與義簡齋無住詞﹐才十八首﹐而首首可傳。簡齋詩師杜少陵﹐與山谷﹑後山爲三宗。其詞吐言天拔﹐無蔬筍气。然山谷詞利鈍互見﹐後山則勉彊學步﹐迥非與義之敵。至開卷法駕導引三闋﹐選本乃作赤城韓夫人仙子作﹐列入仙鬼類﹐原作注爲擬作﹐可知小說之謬。

○書舟詞

程垓正伯書舟詞。眉山人﹐亦字虛舟。王你序云﹐尙書尢袤稱其文過於詞。楊升庵詞品稱其酷相思﹑折秋英數闋﹐余亦頗有可觀。書舟與東坡爲中表﹐濡染有自來矣。攤破江神子「娟娟霜月又侵門」一闋﹐與康與之江城梅花引大同小異。此調相傳前半用江城子﹐後用梅花引﹐然過變以下﹐兩調俱不合。又一翦梅﹑意難忘諸作﹐亦闌入坡集﹐誦其語意﹐亦程作也。

○晁無咎詞

晁無咎補之逃禪詞元咎爲蘇門四學士之一﹐其詞神資髙秀﹐可與坡老肩隨。陳振孫於淮海詞後記無咎之言曰﹕少遊詞﹐如「斜陽外﹐寒雅數點﹐流水繞孤村」﹐𨿽不識字人﹐亦知爲天生好言語。觀所品題﹐知無咎於此事特深﹐不但詩文擅長矣。宋楊補之亦字無咎﹐其詞亦曰逃禪﹐令人怪詫。或題晁詞作琴趣外篇以別之﹐然歐公﹑山谷﹑葉夢得﹑晁端禮皆有琴趣名﹐尢爲混淆。

○東堂詞

毛滂東堂詞。其罷杭州法曹別妓惜分飛「今夜山深處﹐斷魂分付潮回去」句﹐見賞於東坡。鐵圍山叢談﹐蔡條記其父京柄政時﹐滂獻詞偉麗﹐今集中太師生辰數首﹐蓋𨿽由坡公得名﹐而其得官則附京。士人徒擅才華﹐而隨人作計﹐人品亦在中下。其集稱東堂者﹐以滂令武康時﹐攺盡心堂爲東堂﹐見其驀山溪詞自注甚悉。

○夢窗詞

吳文英甲乙丙丁四稿詞。字君特﹐號夢窗。君特與白石﹑稼軒倡和﹐具載集中。而又有壽賈半閒諸作﹐殆亦晚節頹唐﹐如朱希眞﹑陸遊之比。而其詞在南宋﹐卓然大家﹐但用事偶有近晦﹐不易知處。張炎樂府指迷稱其天姿不及淸眞﹐而研煉之功過之。其分四稿者﹐或謂夢窗卒後分甲乙丙丁四年之作。然甲辰所作滿江紅﹐乙巳所作永遇樂列丙稿﹐壬寅作六丑﹐甲辰作鳳棲梧﹐乃在丁稿﹐似不以年編次也。毛子晉先得其丙丁二稿﹐刻於宋詞第五集﹐後得其甲乙稿﹐刻第六集中。蓋按十干編集﹐至丁稿而止耳。

○惜香樂府

趙長卿惜香樂府。宋宗室也﹐自號仙源居士。詞十卷﹐分四季﹐乃當時鄕貢進士劉澤所定﹐體殊無謂。水龍吟第四段以了少葉晝秀﹐純用江右鄕音。叨叨令一闋盡作佻體﹐已成北曲。長卿澹於仕進﹐觴詠自娛﹐多淡遠蕭疏之致。毛氏刻本靑杏兒下注﹐或作攤破醜奴兒﹐誤添攤二字。

○竹屋癡語

竹屋癡語﹐髙觀國賓王詞。髙郵陳造與史達祖爲之序。竹屋﹐山陰人。自白石而後﹐句琢字煉﹐始歸雅純﹐而竹屋﹑梅溪爲之羽翼。故張炎謂其格調不凡﹐句法挺異﹐特立淸新﹐刪削靡曼。乃艸堂於白石﹑梅溪盡不入選。竹屋詞僅登玉蝴蝶一闋﹐蓋其時專尙酣熟故也。竹屋與梅溪酬唱﹐旗鼓足以相當。惟梅溪集有賀新涼一闋﹐注湖上與竹屋同賦﹐今無之﹐殆已刪去。陳唐卿云「竹屋詞要是不經人道語﹐其妙處﹐少遊﹑美成亦未及也。」語𨿽過當﹐要亦格調不凡耳。

○梅溪詞

梅溪詞﹐史達祖邦卿作。汴人。西湖志稱其爲韓冑堂吏。考玉津園事﹐張𨿽預其謀﹐實冑之客﹐故於滿頭花生辰得移廚張樂於韓邸。梅溪詞﹐有張序。梅溪詞極工﹐稱其「分鑣淸眞﹐平睨方回﹐三變行輩﹐不足比數」﹐則未免推獎溢美矣。姜堯章云「邦卿詞奇秀淸逸﹐融情景於一家﹐會句意於兩得。」此論平允。

○花庵詞

黃昃叔散花庵詞。昃卽說文字。玉林﹐閩建陽人。以詩受知遊九功﹐詞亦上逼少遊﹐近摹白石。胡徳芳序言﹐閩帥樓秋房﹐聞其與魏菊莊友善﹐以泉石淸士目之。菊莊﹐名慶之﹐卽選詩人玉屑者。梅間詩話載慶之過玉林詩云「一步離家便出塵﹐幾重山色幾重云。沙溪淸淺橋邊路﹐折得梅花又見君。」蓋玉林﹑菊莊皆建安人﹐故見知於閩帥。九功﹐亦建陽同裏。其地有玉林﹐又有散花庵也﹐故叔有花庵詞選。

○山中白雲詞

山中白雲詞﹐張炎玉田撰。循王張俊五世孫﹐宋亡遁迹。工詞﹐以春水得名。生淳戊申﹐當宋恭帝時已中年﹐曾見南宋盛時﹐故所作蒼涼激楚﹐卽景抒情﹐備寫其身世盛衰之感﹐非徒然翦紅刻翠。至其研究聲律﹐尢得神解﹐以之接武克昌﹐居然後勁。世鮮完本﹐至康熙時錢塘龔翔麟始得陶宗儀手寫本﹐授梓行世。

○白石詞

白石道人歌曲﹐姜夔堯章撰。詞精深華妙﹐爲誠齋所推。尢善自度腔﹐音節文采﹐冠絕一時﹐所謂「自制新腔韻最嬌﹐小紅低唱我吹簫」﹐風致可想。歌曲皆注律呂﹐自制曲二卷及三卷之霓裳中序第一﹐皆記拍於字旁。四庫提要以紀文達之博﹐謂似波似磔﹐宛轉欹斜如西域旁行雲云。薇元按此宋人自記工尺四合上﹐非字也。僕曾於求己山房殷譜經師座上暢發之。又入蘭陵王﹐詞中歌尺之工尺今廢﹐故無人言之耳。

○稼軒詞

稼軒詞﹐辛棄疾幼安撰。歷城人﹐髙宗時官樞密都承旨。其詞十二卷﹐慷慨縱橫﹐不可一世﹐才气俊邁﹐於倚聲家爲雄豪一派﹐世稱蘇﹑辛。然坡翁奮筆直寫。稼軒賀新涼﹑永遇樂二詞﹐使座客指摘其失﹐嶽珂謂其賀新涼首尾二腔語句相似﹐永遇樂用事太多﹐乃自攺其語﹐日數十易﹐未嘗不嘔心艱苦。洞仙歌「嘆輕衫帽幾許紅塵」﹐帽上似尙脫一破字也。

○竹山詞

竹山詞﹐蔣捷撰。宜興人﹐徳進士。宋亡遁迹不仕。詞練字精深﹐音調諧暢﹐爲倚聲家之矩。水龍吟招落梅魂一闋﹐通首用些字﹐瑞鶴仙壽東軒一闋﹐通首用也字煞﹐忽作騷體﹐亦自適其意﹐終非正格也。詞統譏之﹐甚當也。

○蛻巖詞

蛻巖詞﹐張翥撰。宋末人﹐至元初猶在。爲仇遠門人﹐與呂渭老諸人於元初相唱和。蛻巖年八十八乃卒。上及仇山村﹐下與張羽﹑倪瓚﹑顧阿瑛﹑危素相和﹐以身歷元之始終﹐亦可謂壽考矣。但不及周壽誼之一百四十餘歲﹐及見明髙皇耳。

○漱玉詞

南北宋之際﹐有趙明誠妻李淸照﹐所作漱玉詞﹐抗軼周﹑柳。張端義貴耳錄元宵詞永遇樂﹑聲聲慢﹐以爲閨閣有此文筆﹐良非虛語。明誠﹐宋宗室﹐父爲宰輔。易安自記﹐在汴京與夫共撰金石錄﹐典釵釧得一原先版﹐互相搜校。家藏舊書畫極夥﹐亂離買舟南下﹐擇其精本攜之﹐在西湖尢相樂。夫死﹐戚友謀奪不得者。李心傳﹑趙彥衛造爲蜚謗﹐誣其再適駔儈。雲麓漫鈔﹑建炎以來系年要錄﹐卽彥衛﹑心傳之筆﹐小人不樂成人之美如此。況明誠守湖州已中年﹐夫卒年六旬﹐安有再適之理﹐矧在駔儈耶。

○斷腸詞

又海寧朱淑貞﹐乃文公族侄女﹐有斷腸詞﹐亦淸婉作。傳乃因誤入歐陽永叔生查子一首「月上柳梢頭﹐人約黃昏後」云云﹐遂誣以桑濮之行﹐指爲白璧微瑕。此詞今尙見六一集中﹐柰何以冤淑眞。宋兩女才人著作所傳﹐乃均造謗以誣之﹐遂爲千載口食。而心地欹斜者﹐則不信辧白之據﹐喜聞污蔑之言﹐尢不知是何心肝矣。

○碧雞漫志

碧雞漫志﹐宋王灼撰。是編上自古初﹐至唐﹑宋聲韻遞變之由﹐次列涼州﹑伊州﹑霓裳羽衣曲﹑甘州﹑渭州﹑六麼﹑西湖﹑楊柳枝﹑喝馱子﹑蘭陵王﹑虞美人﹑安公子﹑水調歌﹑萬歲樂﹑河滿子﹑二十八調﹐一一溯其緣起沿革。三百篇餘音﹐變爲樂府歌辭﹐及唐中晚﹐詞亦萌芽﹐而歌詩之法絕﹐詞乃大盛﹐然猶播爲文章這事﹐而非律呂之事矣。

○仇遠詞

元人詞﹐以仇山屯阝仁近爲最。名遠﹐錢塘人﹐溧陽教授。一時遊其門者號爲詞宗﹐若張翥﹑張羽等有盛名﹐而蛻巖尢爲人傳播。

○吳澄詞

吳澄字幼卿﹐臨川郡公﹐謚文正﹐世稱艸廬先生﹐有詞一卷。

○湖山類稿

汪元量字大有﹐號水雲﹐錢唐人。以善琴侍謝太后。宋亡隨北行﹐畱燕﹐爲黃冠﹐南歸。有湖山類稿﹐多亡國之恨。水龍吟後闋「目斷東南半壁﹐悵長淮已非吾土」﹐不自料其悒騷也。

○楊用修詞

明人詞﹐以楊用修升庵爲第一。僕在南詔﹐見其題寺壁一首﹐反復誦嘆﹐屬寺僧摹刻上石。雨中花云「一裊纖腰輕瘦。六幅輕紗紅皺。粉熟悉香﹐態濃妝淺﹐正是愁時候。蕭蕭風﹐黃昏後。云濕仙衣寒透。簾悄窗閒﹐燈昏酒冷﹐聽盡蓮花漏。」

○王世貞詞

太倉王世貞元美望江南亦勝餘子。「歌起處﹐斜日半江紅。柔綠篙添梅子雨﹐澹黃衫耐藕絲風。家在五湖東。」猶有唐二主風韻。

○淸詞人

淸初詞人﹐如天駿公﹑梁玉立﹑龔孝升﹑曹潔躬﹑陳其年﹑朱竹﹑嚴蓀友諸家﹐詞采精善﹐美不勝收。中間先徵君稚威﹑吳人﹑洪北江﹑錢曉徵﹐均稱後勁。嘉道以來﹐則以龔定庵﹑惲子居﹑張臯文輩爲足繼雅音也。

○淸初三家

倚聲之學﹐國朝爲盛﹐竹﹑其年﹑容若鼎足詞壇。陳天才艷發﹐辭鋒橫溢。朱嚴密精審﹐超詣髙秀。容若飲水一卷﹐側帽數章﹐爲詞家正聲。散璧零璣﹐字字可寶。楊蓉裳稱其騷情古調﹐俠腸俊骨﹐隱隱弈弈﹐流露於毫楮間。玉津少年所爲鐵笛詞一卷﹐刻羽調商﹐每逢淒風暗雨﹑涼月三星﹐曼聲長吟﹐時恨不與容若同時耳。

○詞韻

宋元以來﹐作者云興﹐但有制調之文﹐絕無韻選之事。嘉慶時﹐秦惇夫取阮文達詞林韻釋﹐名曰べ斐軒﹐而不知卽元人所刻之中原音韻北曲韻﹐非詞韻也。道光初﹐戈順卿刊詞林正韻﹐用古韻平﹑上﹑去與入聲分隸﹐以意爲之﹐非紹興二年詞林要韻之舊也。至淸初﹐趙鑰﹑曹亮武﹑李漁所刊詞韻﹐曲韻耳。文會堂詞韻﹐則平﹑上﹑去用曲韻﹐入聲用詩韻﹐亦未盡合。許昂霄﹑程名世﹑吳良﹑鄭春波之學宋齋﹑綠漪亭﹐尢春不可從。

○詞韻與詩韻異

詞韻與詩韻異﹐以三聲並入入聲﹐可合可分有定也。以切音分類﹐各有界限﹐不可妄爲刪並。

○詞韻多南方唇音

詞韻多南方唇音﹐如晏幾道梁州令「莫唱陽關曲」﹐曲作邱雨切﹐葉魚虞。柳永女冠子「樓臺悄似玉」﹐玉作於句切。黃鶯兒「兩兩三三竹」﹐竹字張汝切。辛稼軒丑奴兒慢「過者一霎」﹐霎作雙切是也。

○詞忌落腔

詞忌落腔﹐姜堯章云「十二律住子不同。」沈存中筆談﹐燕樂二十八調﹐殺聲住字﹐起調畢曲﹐有一定不易之則。楊守齋作詞五要﹐如越調水龍吟﹑商調二郎神﹐皆合用平入韻。守齋名纘﹐卽白石所稱紫霞翁﹐洞曉音律﹐與艸窗論五凡工尺義理之妙﹐未按管色﹐已知其誤。唐段安節樂府雜錄﹐五音二十八調﹐平聲羽七調﹐上聲角七調﹐去聲宮七調﹐入聲商七調﹐上平調爲徵﹐有聲無調﹐故止二十八調。如越調之霜天曉角﹑商調憶秦娥﹑髙平調之江城子﹑中呂宮之柳梢靑﹑仙呂宮之聲聲慢﹑大石調之看花回﹑小石調之南歌子﹐用仄皆宜入聲。滿江紅平入南呂﹐入則仙呂。越調犯正宮之蘭陵王﹐仙呂犯商調之淒涼犯﹐林鐘商之一寸金﹐南呂商之浪淘沙慢﹐皆宜用入聲﹐而不可用上去也。

