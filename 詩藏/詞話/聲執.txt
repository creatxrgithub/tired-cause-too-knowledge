聲執陳匪石撰●敍學倚聲四十年﹐師友所貽﹐諷籀所得﹐日有增益﹐資以自淑。第念遠如張炎﹑沈義父﹑陸輔之﹐近如周濟﹑劉熙載﹑陳廷焯﹑譚獻﹑馮煦﹑況周儀﹑陳銳﹑陳洵﹐其論詞之著﹐皆示人以門徑。予𨿽訁剪陋﹐然出其管蠡之見﹐與聲家相商枕﹐或能匡我不逮﹐俾此道日就康莊。一息尙存﹐及身亦可求益。昔釋迦說相﹐法執我執﹐皆所當破。詞屬聲塵﹐寧免兩執。況詞自有法﹐不得謂一切相皆屬虛妄﹐題以聲執﹐表其眞。世有秀師﹐或不訶我。特前人所已言者﹐非有研討﹐或須闡明﹐不敢剿說。時賢言論﹐見仁見智﹐例得並行﹐不敢涉及。並世作者之月旦﹐或鴻篇巨制之錄﹐詩話詞話﹐往往有之﹐慮涉標榜﹐亦不敢效顰。戒律所在﹐拳拳服膺﹐倘亦我執與。己丑三月﹐陳匪石自識。●卷上○詩餘說詞曰詩餘﹐昔有兩解。或謂爲緒餘之餘﹐胡仔曰「唐初歌詞﹐皆五七言詩﹐自中葉以後﹐至五代﹐漸變爲長短句﹐至本朝而盡爲此體。」張炎之說亦同﹐藥園詞話因之﹐遂追溯而上﹐謂「殷其雷﹐在南山之陽」爲三五言調﹐「魚麗於﹐嘗鯊」爲四二言調﹐「遭我乎﹛狃山﹜之間兮」爲六七方言調﹐「我來自東﹐零雨其。鸛鳴於垤﹐婦嘆於室」爲換韻﹐行露首章曰「厭行露」﹐次章曰「誰謂雀無角」爲換頭﹐則三百篇實爲其祖禰。此謂詞源於詩﹐由詩而衍﹐與騷賦同﹐班固以賦爲古詩之流﹐說者卽以詞爲詩之餘事矣。或謂爲贏餘之餘﹐況周儀曰「唐人朝成一詩﹐夕付管弦﹐往往聲希節促﹐則加入和聲。凡和聲皆以實字塡之﹐遂成爲詞。詞之情文節奏﹐並皆有餘於詩﹐謂之詩餘。」此以詞爲有餘於詩也。沈約宋書曰「吳歌雜曲﹐始皆徒歌﹐旣而被之管弦﹐又因弦管金石作歌以被之。」況周儀引以說詞﹐謂「塡詞家自度曲﹐率意爲長短句﹐而後協之以律﹐此前一說。前人本有此調﹐後人按譜塡詞﹐此後一說。歌曲若枝葉﹐始於詞﹐則芳華益。」卽所以引申「有餘於詩者」也。愚以爲詞之由來﹐實以歌詩加入和聲爲最確。唐五代小令﹐或卽五七言絕﹐或以五七言加減字數而成﹐如茹溪漁隱叢話所舉之瑞鷓鴣﹑小秦王﹐可爲明證。又所謂小秦王必須雜以纏聲者﹐卽加入和聲之說。蓋始則加字以成歌﹐繼乃加字以足意。詩由四言而五言而七言﹐不足則加和聲而爲詞。詞調旣定又不足﹐而加和聲而爲曲﹐此詩詞曲遞嬗之迹﹐所謂言之不足﹐則長言之﹐長言之不足﹐則嗟嘆之。凡以宣達胸臆﹐陶寫性情﹐務盡其所蓄積﹐始簡畢鉅﹐自然之理。則爲余於詩﹐而非詩之餘﹐與胡張二氏之說﹐並不相悖也。○和聲說和聲本有聲無詞﹐在毛詩爲兮﹐在楚詞爲些﹐在古樂府爲呼犯之類。今歌昆曲﹐歌皮黃﹐皆有無字之腔﹐俗名過門﹐亦曰贈板。宋人名以和聲纏聲虛聲﹐其著急在拍眼。詞之令引近慢﹐卽由拍眼而分。今𨿽不明其拍眼如何﹐然觀張炎詞源所言﹐可窺及之。因各字之間﹐其聲長短不一﹐故塡以實字﹐亦可多可寡﹐在南北曲之半字﹐最爲明顯。詞因所塡之字﹐由無定而漸歸有定﹐遂泯其迹。然亦有迹象可尋者﹐如「也羅」「知摩知」「悶悶悶」之類。和聲之字﹐旣可多可少﹐於是有同一調而字數不同者。例如臨江仙﹐或五十四字﹐或五十六字﹐或六十字。訴衷情之雙調﹐或四十一字﹐或四十四字﹐或四十五字。而卜算子﹑酒泉子﹑風入松等調﹐莫不皆然。又如髙陽臺﹐同一吳文英作﹐而換頭或七字不協韻﹐或六字協韻。玲瓏四犯歇拍﹐史達祖比周邦彥多二字。洞仙歌﹑二郎神﹑安公子等調﹐亦率類此。大抵一句之中有一字至二三字之伸縮﹐皆由所塡和聲之多寡。深知音律之宋賢類知之﹐而能爲之猶元明至今制南北曲者﹐同一牌調﹐而所塡半字多寡有無﹐可以任意也。至減字木蘭花﹑促拍醜奴兒﹑攤破浣溪沙﹑轉調踏莎行之類﹐因節拍之變而增減其字﹐而句法變﹐協韻亦變﹐皆由和聲而來。單調加後徧﹐爲雙調﹐原不屬和聲範圍。而前後編相同之句法﹐忽有一二字增減者﹐仍由於此。塡詞圖譜﹑嘯余圖譜等書﹐別之曰第一體﹑第二體﹑第三體。萬樹駁之﹐謂第一第二等排列﹐不知所據。所著詞律﹐攺以字數爲次第﹐短者居前﹐長者居後﹐稱之曰又一體。詞譜作於萬氏之後﹐亦沿其例。𨿽似無可議﹐然關系全在和聲﹐並非體制之異。譜律旣未知此﹐王敬之﹑戈載﹑徐本立﹑杜文瀾﹐對於萬氏有攻錯﹐有拾補﹐亦未思及。然苟明於和聲之用﹐則此疑問﹐早迎刃而解。愚謂應就古詞字數多寡不同之處﹐注明某人某句多一字﹐或少一字。再就句中平仄或四聲參互比照﹐卽見和聲之所在。所以致此之故﹐亦了然於心目中。萬氏定體之辧﹐可以不作矣。惟詞之音律拍眼﹐自元曲行後﹐卽失其傳﹐今更無可考。後人塡詞﹐只能依宋以前名作﹐按字塡之﹐不得任意增損﹐以蹈於不知而作之嫌﹐致與明人之自度腔等譏耳。○宮調說明淸塡詞家之說﹐有句有讀﹐有韻有協﹐有平仄﹐有四聲。然所謂律者﹐本非如此。唐宋之詞用諸燕樂﹐燕樂之源﹐出於琵琶。隋書音樂志﹑新唐書禮樂志﹑段安節琵琶錄﹑﹝一名樂府雜錄﹞宋史﹑遼史﹐言之綦詳。宋蔡元定有燕樂新書﹐淸淩廷堪作燕樂考原﹐就琵琶錄之四均二十八調﹐詮釋詳明。四均者﹐平聲羽﹐上聲角﹐去聲宮﹐入聲商。每韻七調﹐徵配上平﹐有聲無調。宋仁宗樂髓新經﹐又有八十四調﹐本「五聲十二律旋相爲宮」之說﹐以黃鐘大呂等十二律爲經﹐四均以外﹐加徵﹑變徵﹑變宮七聲爲緯﹐疊相配合﹐得八十四。張炎詞源爲之圖表﹐鄭文焯律﹐復加校注。陳灃著聲律通考﹐二十八調﹑八十四調﹐各有專篇。然迄於南宋﹐則行七宮十二調。徵與二變不用﹐角亦早廢﹐羽爲宮半﹐故實用者只宮商二均。又去大呂宮﹝宋史樂志姜夔大樂議作太簇與他書不同﹐疑誤。﹞之二髙調﹐遂爲十二﹐是不獨無八十四﹐且無二十八矣。至聲律之標識﹐則古用十二律之首字﹐宋始用六凡工尺上一四勾五之記號。節拍則有所謂住制扌肯打﹐又有所謂殺聲﹐姜夔名以住字﹐正犯﹑側犯等犯調﹐卽以住字爲關鍵。考之白石道人詞曲旁譜﹐似卽協韻所在。詞源又云「纏令四片﹐引近六均﹐慢曲八均。」則爲詞之拍眼﹐令引近慢﹐由此而分。就詞言律﹐確爲上述各事。惟元代卽已失傳﹐調名如黃鐘宮﹑仲呂宮之類﹐各書所用﹐且混淆而莫辧。考古者𨿽爬搜掇拾﹐終以無從審音﹐不能驗諸實用﹐則律之亡久矣。然讀尊前集﹑金奩集﹑樂章集﹑淸眞詞﹑白石道人歌曲﹑夢窗詞﹐及凡詞集之注明宮調者﹐有志索解﹐只能博覽上述各書﹐以考古之法﹐得聲律之大凡。又宋沈括夢溪筆談﹑淸方成培詞麈﹑張文虎舒藝室隨筆﹐亦資旁證。○詞律與詞譜以句法平仄言律﹐不得已而爲之者也。在南宋時﹐塡詞者已不盡審音﹐詞漸成韻文之一體。有深明音律者﹐如姜夔﹑楊纘﹑張樞輩﹐卽爲眾所推許﹐可以槪見。及聲律無考﹐遂僅有句法平仄可循﹐如詩之五七言律絕矣。萬樹詞律﹐作於淸康熙中。前乎萬氏者﹐明有張詩餘圖譜﹑程明善嘯余譜。淸有沈際飛詞譜﹑賴以塡詞圖譜﹐觸目瑕瘢﹐爲萬氏所指摘。證以久佚復出之各詞集﹐萬說什九有驗。惟明人以五十九字以內爲小令﹐五十九字至九十字爲中調﹐九十字以上爲長調﹐其無所據依﹐朱彜尊譏之﹐實先於萬氏。萬氏之書﹐𨿽不能謂絕無疏舛﹐然據所見之宋元以前詞﹐參互考訂﹐且未見樂府指迷﹐而辧別四聲﹐暗合沈義父之說。凡所不認爲必不如是﹐或必如何始合者﹐不獨較其他詞譜爲詳﹐且多確不可易之論﹐莫敢訾以專輒。識見之卓﹐無與比倫﹐後人不得不奉爲圭臬矣。後乎萬氏者﹐有白香詞譜﹐有碎金詞譜﹐旣沿詞譜體例﹐取材不丰。中申薌天籟軒詞譜﹐𨿽偶補萬氏之闕﹐亦莫能相尙。淸聖祖命王奕淸等定詞譜四十卷﹐後於萬氏三十年﹐沿襲萬氏體例。中祕書多﹐取材弘富。且成書於歷代詩餘後﹐詞人時代後先﹐已可考見。依次收錄創調者﹐或最先之作者﹐什九可據。惟以備體之故﹐多覺濫﹐所收之調﹐涉入元曲範圍﹐又不如萬氏之嚴。同治間﹐徐本立參合所見之晚出各書﹐作詞律拾遺。杜文瀾又據王敬之﹑戈載訂正萬氏之本﹐並參己意﹐作詞律校勘記。然詞集孤本﹐續出不窮﹐不得謂徐﹑杜已竟其業也。○論詞韻詞爲韻文﹐用韻且與詩異﹐而韻書不可見﹐學者苦之。然三百篇﹑離騷﹑漢魏詩賦﹐皆無可據之韻書。鄭庠﹑陳第﹐就詩騷文句以求韻﹐歷顧﹑江﹑戴﹑段﹑孔﹑江諸大師﹐至丁以此而益密﹐遂成古韻之學。詞韻亦然﹐其見諸記載者﹐朱希眞嘗擬應制詞韻﹐張輯釋之﹐馮取洽增之。元陶宗儀欲爲攺定﹐然其書久佚﹐目亦無考。於是有以曲韻爲之者﹐嘯余譜載中州韻﹐謂宋太祖時物﹐似在朱希眞之前。然與五代宋詞用韻多不合﹐與元曲用韻相似。戈載不敢斷爲僞﹐而疑爲周徳淸中原音韻所本。中原音韻以平上去相從﹐分十九部﹐入聲分隸三聲﹐實爲曲韻。厲鶚論詞絕句曰「欲呼南渡諸公起﹐韻本重雕べ斐軒。」自注﹕曾見紹興刊本。秦恩復於嘉慶間﹐假研經室藏本刊之﹐但疑爲元明人所爲﹐專供北曲之用。蓋亦分十九部﹐入聲分隸三聲中之七部﹐名曰作平﹑作上﹑作去﹐視中原音韻只標目微異也。故詞韻之探索﹐只能師鄭庠諸人之法﹐就宋以前詞求之。淸初沈謙等詞韻﹐毛先舒爲之括略﹐仲恆復加訂正。依平水韻一百六部韻目﹐平統上﹑去﹐分十四部﹐入聲獨立分爲五部。毛先舒曰「沈氏博考宋詞﹐以名手雅篇灼然無獘者爲準。」戈載生道光間﹐其父戈小蓮﹐遊錢大昕之門﹐通曉音韻﹐旣承家學﹐並擅倚聲。因沈韻以考宋詞﹐用集韻之目﹐救平水韻界限不淸之失﹐而十四部五部之分﹐一沿沈氏之舊。後之塡詞者﹐翕然宗之。前乎沈氏﹐有胡文煥文會堂詞韻。後乎沈氏者﹐有李漁詞韻﹑許昂霄詞韻考略﹑吳良﹑程名世學宋齋詞韻﹑鄭春波綠漪堂詞韻﹐訛誤所在﹐戈氏曾言之﹐見詞林正韻發凡。○詞韻與詩韻詞韻與詩韻之異﹐廣韻﹑集韻﹐皆二百六部﹐今之詩韻﹝卽平水韻﹞一百六部。而詞韻則僅十九部﹐固與二百六部變爲一百六部者不合﹐卽與廣韻﹑集韻﹑集韻﹑禮部韻略所注之同用者亦不合。其與曲韻之異﹐𨿽同爲十九部﹐而曲韻於今之支﹑微﹑齊分二部﹐寒﹑刪﹑先分三部﹐﹝三部各字分隸與詩韻不同。﹞麻分二部﹐覃﹑鹽﹑咸分二部。詞韻則皆不分。入聲五部獨成一類﹐異於曲韻之附入三聲。蓋詞之用韻﹐平聲入聲皆獨押﹐上去通押。其有平上去通押者﹐亦不與入聲混。所謂上不類詩﹐下不墮曲﹐韻亦其一事也。至與古韻之別﹐則按諸集韻韻目﹐古韻江與東﹑冬﹑鍾通﹐詞韻江與陽﹑唐合﹐在韻學方面﹐爲唐宋以後之大變化﹐同於切韻指掌圖﹐而開中原音韻﹑洪武正韻之先。灰與ㄉ分﹐元與魂﹑痕分﹐則仍承古韻之舊。而其他分合﹐與淸儒各家之古韻分部﹐亦不相同。至佳分爲二﹐一入皆﹑ㄉ﹐一入麻﹐則古今皆無之。○入聲分部入聲分部﹐任何韻書均少於平上去﹐蓋入聲之字較少。試以發聲收聲均同之音﹐依四聲次第呼之﹐至入聲輒有無字者﹐甚且有不能成聲者。因之有古無入聲之說﹐且可舉某地某地之方音爲證。曲韻無入﹐卽源於此。江永﹑戴震因毛詩及其他先秦古籍之韻﹐比照唐宋相承之廣韻﹐於四聲之配合﹐遂有異平同入之發明。孔廣森更進一步﹐謂陰陽對轉﹐以入聲爲樞紐﹐且推原於因時因地之變遷。孔氏及王念孫﹐又發見古音之中有去入而無平上者。故入聲分部﹐與三聲不能合符﹐自然之勢也。特詞韻之五部﹐旣與古韻或廣韻之部居不同﹐與曲韻之分配亦不合﹐實宋詞所用入韻使然﹐由參互比較而得之﹐猶之其他三聲耳。○方音不可爲典要陸法言之作切韻也﹐與劉臻﹑顏之推等﹐互論南北是非古今通塞﹐由捃選而決定﹐敍中曾自言之。蓋方音不同﹐發聲收聲卽多齟齬。觀揚雄方言及何休公羊注所稱齊人語﹐許愼淮南注所稱楚人語﹐可見地域異音﹐實爲古今異音之由來。唐宋迄淸﹐有類隔﹑通轉﹑合韻諸說﹐以通其變。至章炳麟作成均圖﹐定旁轉﹑對轉等例﹐又有雙聲相轉﹐濟其窮﹐於是韻部之通轉﹐幾恢廓而無遺矣。唐初以許敬宗之議﹐就切韻各部﹐注明同用﹑獨用﹐爲後世並爲一百六部之濫觴﹐本非據音理音勢﹐以爲分合﹐如音韻家之所爲。詞之用韻﹐𨿽與詩有相承之關系﹐然詞以應歌﹐當筵命筆﹐每不免雜以方音。沈﹑戈二氏之詞韻﹐固以名家爲據﹐而亦斟酌於唐宋用韻之分合及古韻之分合﹐猶是陸氏遺法也。惟宋人用韻﹐每有例外。如眞﹑庚﹑侵三部﹐寒﹑覃二部﹐蕭﹑尢二部﹐及入聲屋﹑質﹑月﹑藥﹑洽五部﹐按之古今分部及音理﹐皆不相通﹐而有時互相羼雜。卽知音之淸眞﹑白石﹑夢窗亦每見之。又如白石長亭怨慢﹐以無字﹑此字葉魚部。夢窗齊天樂之裏字葉魚部﹐法曲獻仙音以冷字葉陽部﹐風入松以鶯字葉陽部。更如入聲屋部韻﹐而淸眞大押國字﹐白石疏影押北字。戈氏選七家詞﹐每擅爲攺竄﹐致有專輒之譏。然詞林正韻發凡﹐於山谷惜餘歡閣合同押﹐林外洞仙歌鎖﹑考同押﹐及夢窗之冷﹑向﹐皆謂以方音爲協﹐實顚撲不破之論。愚讀宋元詞集﹐如黃裳演山詞﹑洪希文去華山人詞﹐皆與林外同例。以絕不相通之蕭﹑歌兩部通押﹐同爲閩人﹐同用方音﹐足爲確證。又居吳門數年﹐知以吳音讀冷﹑鶯二字﹐恰與陽部相似。則詞之隨地取音﹐求歌者口吻﹐正與北曲之入附三聲同一因素。不同部而互協﹐職此之由。且方音相近者﹐在一部之中﹐或只某字某字而非全部皆通﹐與言古韻之某字入某部者相類。後人不知其故﹐援以爲例﹐致有按諸古今韻部無一而合之韻﹐則學者之過也。吾人今日爲詞﹐旣非應歌﹐卽不應取以自便。如淸眞齊天樂﹑繞佛閣之斂﹐華胥引之唼怯﹐玲瓏四犯之艷﹑臉﹑點﹐品令之靜﹑影﹑病﹐南鄕子之尋﹐白石踏莎行之染﹐眉嫵之感﹑纜﹐以及鬲溪梅令﹑摸魚兒所用韻﹐夢窗解連環之白﹐江南春﹑暗香疏影之筆﹐法曲獻仙音之點﹑染﹐及一寸金之獵﹑邑﹑牒﹑泣﹑入﹑業﹑篋﹑楫﹑帖﹑葉﹐水龍吟之定﹑影﹑興﹑茗﹑緊﹑隱﹑近﹑信﹐洞仙歌之並﹑餅﹑勝﹑枕﹑飲﹑錦﹐與夫花心動﹑淒涼犯﹑蕙蘭芳引所用韻﹐皆不得資爲口實﹐而轉相仿效。昔人謂玉田平上去多雜﹐入聲獨嚴。嚴與雜之分﹐卽古今韻部之合否。方音固不可爲典要﹐借葉亦屬曲說也。○用入聲韻楊纘作詞五要之四﹐爲隨律押韻﹐其言曰「如越調水龍吟﹑商調二郎神﹐皆合用平入聲韻﹐古詞俱押去聲﹐所以轉摺怪異﹐成爲不祥之音。」戈氏本萬氏之說﹐鉤稽古詞﹐於詞林正韻發凡中﹐設爲三例。一可押平韻﹐又可押仄韻者﹐其所謂仄韻者﹐其所謂仄限於入聲﹐如霜天曉角﹑慶春宮﹑憶秦娥等十一調。又謂白石攺滿江紅爲平韻﹐其所據之無心撲﹐亦系入韻。二押仄韻而必用入聲者﹐如丹鳳吟﹑蘭陵王﹑鳳凰閣﹑好事近等二十六調。三用上去韻而有差別者﹐如秋宵吟﹑淸商怨﹑魚遊春水﹐宜單押上聲。玉樓春﹑菊花新﹑翠樓吟﹐宜單押去聲。愚按﹕戈說近之。惟所舉之例﹐望梅花﹑看花回﹐平泰結體各別。淸商怨只晏殊全用上聲﹐淸眞已雜去韻。玉樓春全用去韻者﹐只顧二首﹐魏承班一首如是﹐他作皆雜以上聲。至翠樓吟之裏字韻﹐杜文瀾已言之矣。但因此而發見不可易之定則﹐卽凡同一體而平仄各異者﹐爲或平或入﹐不可押上去。且有漢宮春﹑滿庭芳﹑萬年歡﹑露華與此同例。而浪淘沙﹑沙塞子﹑惜黃花慢用上去者爲例外。凡入聲詞不可押上去﹐桂枝香﹑秋霽等同例。其南宋人有押上去者爲例外。凡上去韻不可押入聲﹐如燭影搖紅﹑法曲獻仙音﹑花犯﹑過秦樓之類﹐遽數之不能終其物﹐而如齊天樂﹑驀山溪﹑玉漏遲﹑喜遷鶯﹑永遇樂等之或押入聲者爲例外。蓋各調皆有創造之人﹐不但柳永﹑周邦彥﹑姜夔﹑吳文英所自度者﹐班班可考。且如戈氏所舉專用入韻者﹐皆昔人所謂僻調﹐必當依創作者之成法。卽未能考定何人﹐而依時代推定最先之作者﹐亦系易事。至上述之例外﹐則率在後﹐且不皆精通聲律之人﹐實不足爲訓也。○上去通押上述各事﹐似據成例而言。然按之音理﹐亦非無說。戈氏援琵琶錄﹐商角同用﹐宮逐羽音﹐謂與楊氏可相發明。然琵琶錄四弦分四均之實﹐今旣失其眞傳﹐言之亦近於模糊影響。平聲可以入聲替﹐沈伯時樂府指迷已有此語。萬﹑戈二氏亦屢言之﹐入與上去不可通﹐則仍入按三聲不足分配之故﹐亦易明了。上去通押﹐𨿽元曲承宋詞﹐遂成定法。而詞所承之詩﹐則無此例。且詞之純用上﹑純用去者﹐其例極少。況押韻所在﹐卽沈括所謂殺聲﹐姜夔所謂住字﹐張炎所謂結聲。篇中各韻﹐𨿽上去通押﹐而宜上宜去﹐及字音之淸濁陰陽﹝如詞源所言平聲之明深幽﹞﹐謳曲之時﹐應有分別。此點之研究﹐在今日實爲難事。惟求諸音韻之學﹐或可得其輪廓。南齊永明以前﹐無四聲之說。隋陸法言切韻各部﹐兼收南北古今之音﹐遂有一字而收入兩聲或兩部者。其後疊次增修﹐以迄廣韻﹑集韻﹐而兼收益廣。唐李涪作切韻刊誤﹐已譏法言以上爲去﹐以去爲上。淸江永就聲紐及地域論之曰「羣﹑定﹑澄﹑並﹑奉﹑從﹑邪﹑牀﹑禪﹑匣﹐共十母之上聲﹐以官音呼之似去。」戴震就韻部及時代論之曰「今人語言﹐矢口而出作去聲者﹐廣韻多在上聲。作上聲者﹐廣韻多在去聲。」段玉裁說同戴氏﹐可知因時因地讀音之變遷﹐以上去爲尢甚。吳瞿安精研曲學﹐有陽上代去之說﹐𨿽根於南北曲之應用﹐實亦與詞相通。愚以爲上去通押﹐當亦以應歌之故。唐宋各地方音﹐上去之混亂﹐有以致之。季剛﹑栓齋﹐已成異物﹐就鄙見而演繹證明﹐不得不望諸世之知音者。○夾協一詞之中﹐平仄韻互見﹐謂之夾協﹐計有二類﹕﹝一﹞爲轉韻。所轉之韻﹐不屬本部﹐上去入亦無限制。特有轉韻之後﹐前韻卽不再協者﹐例如古調笑﹑蕃女怨﹑西溪子﹐三換韻。淸平樂後徧換平韻。女冠子第三韻換平韻。菩薩蠻﹑減字木蘭花﹑虞美人﹐四換韻。而河傳換韻多少﹐各家不同﹐綿相連之句﹐各自爲協。有所轉之韻插入前韻之間者﹐例如單調訴衷情﹐韋莊﹑顧兩詞﹐平韻中夾兩句仄韻。相見歡換頭﹐夾兩句仄韻。定風波前後徧﹐夾入仄韻三處﹐每處二韻。有所轉之韻與前韻間隔相協者﹐例如定西番﹑紗窗恨及毛文錫中興樂。而酒泉子之夾協﹐各家不同﹐類皆隔句各相爲協。此種體格﹐令曲爲多﹐且多唐五代之作。慢曲中如小梅花八換韻﹐屬第一者。韓元吉六州歌頭五換仄韻﹐皆夾入平韻之間。水調歌頭東坡明月幾時有一首﹐前後徧五六兩句﹐另換仄韻自協﹐宋元人或仿之﹐屬第二者。此外則甚少槪見。﹝二﹞爲三聲通協。其平仄之變﹐必爲同部之字﹐例如西江月前後徧之末一韻換仄。采桑子慢第二韻起換平。換巢鸞鳳前徧末一韻起換仄。渡江云換頭第二韻仄協。戚氏第三段夾入二句仄協。四園竹前徧一仄協﹐後徧兩仄協。而哨徧三聲夾協之處爲尢多。𨿽通協之地位不同﹐而取諸同部﹐實與轉韻有別。此種體格﹐慢詞多於令曲。宋元人作轉韻之令曲﹐或有用同部者﹐則偶爾爲之﹐無必要也。若論其源流﹐則轉韻通協﹐三百篇固皆有之。漢魏以降﹐古體樂府有轉韻﹐而詩無通協。南北曲用通協﹐而並無轉韻。故三聲通協﹐實開元曲之風﹐轉韻仍詩之遣遺耳。○句中韻詞有句中韻﹐或名之曰短韻﹐在全句爲不可分﹐而節拍實成一韻。例如溫庭筠荷葉杯﹐「波影滿池塘」﹐影字與上句冷字葉。「腸斷水風冷」﹐斷字與上句亂字葉。馮延巳南鄕子之茫茫﹑斜陽﹐與下句腸字﹑行字葉。霜天曉角換頭第二字﹐定風波換側後仄協之二字亦然。花間集中﹐其例多有。慢曲如滿庭芳﹑瑣窗寒﹑憶舊遊﹑絳都春﹑玉蝴蝶﹑暗香﹑無悶等調之換頭第二字屬於短韻者﹐不勝枚舉。木蘭花慢則有三短韻﹐換頭以外﹐如柳詞之傾城﹑歡情皆是。且柳之三首悉同。此等叶韻﹐最易忽略。南宋以後﹐往往失葉。霜天曉角﹑滿庭芳﹑憶舊遊﹑木蘭花慢等常塡之調爲尢甚。律譜列爲又一體﹐而不知其非也。塡詞家於此最應注意﹐旣不可失葉﹐使少一韻﹐尢須與本句或相承之句黏合爲一﹐毫無斧鑿之痕。歷觀唐宋名詞﹐莫不如是。惟因此故﹐發生一疑似之問題﹐凡詞中無韻之處﹐忽塡同韻之字﹐則迹近多一節拍﹐謂之犯韻﹐亦曰撞韻。守律之聲家﹐懸爲厲禁。近日朱﹑況諸君尢斤斤焉。而宋詞於此﹐實不甚嚴。卽淸眞﹑白石﹑夢窗亦或不免。彼精通聲律﹐或自有說。吾人不知節拍﹐乃覺徨。例如淸眞拜星月慢之「眷戀」﹐屯田戚氏之「孤館」﹐有他家不葉者﹐尙可謂其未避撞韻。而如淸眞綺寮怨之「歌聲」﹐梅溪壽樓春之「未忘」﹐夢窗秋思之「路隔」﹐及艸窗倚風嬌近之「淺素」﹐是韻非韻﹐與倚風嬌近城﹑屏﹑婷三字可以斷句﹐是否夾協三平韻﹐同一不敢臆測。旣避專輒﹐又恐失葉﹐遂成縣案。凡屬孤調﹐遇此卽窮。因審愼而照塡一韻﹐愚與邵次公倡之﹐吳瞿安﹑喬大壯從而和之﹐然終未敢信爲定論也。○孔廣森分韻孔廣森著詩聲分例﹐開丁以此毛詩正韻之先。其言曰「今之詩主乎文﹐古之詩主乎歌。歌有急徐之節﹐淸濁之和﹐或長言之﹐詠嘆之﹐累數句而無以韻爲。或繁音促節﹐至於句有韻﹐字有韻﹐而莫厭其多﹐奇者不可偶﹐偶者不可奇。虧者不可綴﹐綴者不可虧。離者不可合﹐合者不可離。錯之則變化而無方﹐約之則同條而有常。」就三百篇之韻﹐立通例十﹐別例十三﹐雜例四﹐此不啻毛詩之律矣。愚謂論詞之用韻﹐亦當用此法。有曼聲﹐有促拍﹐相因相成。聲之所以成文﹐歌之所以悅耳﹐韻之疏密﹐卽節拍之長短。雅樂如是﹐燕樂乃魏文侯所謂聽不知倦者﹐在唐時爲俗樂﹐更何待言。唐五代令曲﹐率一句一韻﹐或兩句一韻。密者句中有韻﹐且如單調訴衷情﹑河傳之類。有韻之句﹐爲二字﹑三字﹐並相連至數句者﹐則節拍愈促﹐所謂累累乎如貫珠也。慢曲之作﹐乃長其聲﹐疏其拍﹐卽孔氏所謂長言之﹑詠嘆之者。試韻﹐如前舉滿庭芳之類。更促者﹐連用兩短韻﹐如瑣窗寒「遲暮﹐嬉遊處」之類。曲中加一促拍﹐則如木蘭花慢「傾城」「歡情」之類。畢曲之時﹐連用單句兩韻﹐而上韻字數較少﹐則如掃花遊「黯凝佇」之類。孔氏曰「急則承之以緩﹐緩則承之以急。密則間之以疏﹐疏則間之以密。不知此﹐不可與言聲學。」誠至當之論也。至所謂累數句而無以韻爲者﹐則詞較詩尢多。孔氏舉不入韻之例﹐如豳風首章﹐周頌噫篇﹐不過三句。詞中四句一韻﹐如風流子﹑沁園春﹑鶯啼序之類﹐已屬習見。而八六子後徧﹐五句一韻﹐共二十九字。西平樂後徧﹐五句一韻者計二十八字﹐六句一韻計二十六字。有人疑西平樂後徧十五句七十字﹐不應只有三韻。而不知此爲曼聲之極致。用韻旣少﹐且不加短韻﹐正與孔氏之論噫嘻篇相類也。鄭文焯以夢窗前徧之苑﹑晚﹐換頭之市﹑水﹐夾葉兩仄韻﹐因疑淸眞之盡﹑晚二字﹐以眞﹑寒相葉﹐楚﹑野二字﹐以古音相葉。然在夢窗則是﹐在淸眞仍爲疑問。以眞寒爲一部﹐只漢魏有。然野入魚部﹐固系古音﹐而宋詞皆罕用。淸眞集中﹐且無他證也。慢曲格調﹐成於屯田樂章集中。如笛家弄之四句一韻﹐全篇凡五。曲玉管換頭四句一韻﹐結拍五句一韻。𨿽篇中間以短韻﹐然實句多而節拍少。林鐘商鳳歸云﹐起調﹑換頭皆六句一韻。仙呂商鳳歸云﹐換頭﹐六句一韻﹐亦西平樂之類。至夜半樂前兩段用曼聲﹐第三段逐句用韻者相連至四句﹐則攺用促拍﹐又與孔氏之論鴟者同矣。故詞之節拍﹐今𨿽無徵而依孔氏研毛詩之法﹐其疏密實可因韻以考見。至孔氏書中﹐如奇韻﹑偶韻﹑疊韻﹑空韻﹑獨韻﹑兩韻﹑三韻﹑四韻﹑分葉﹑隔葉﹑首尾葉﹑不入韻﹑句中韻各例﹐在詞亦皆有之。惜曩之言詞律者﹐未知此法也。○四聲不可紊自明至淸中葉﹐塡詞家每疏於律。平仄且舛﹐遑論四聲。然四聲之不可紊﹐實宋人成法。姜夔大樂議曰「七音之葉四聲﹐各有自然之理。今以平入配重濁﹐以上去配輕淸﹐奏之多不皆葉。」𨿽非爲燕樂而發﹐而音理無二﹐當然用於詞。沈義父樂府指迷曰「句中去聲字﹐最爲緊要。將古知音人曲﹐一腔兩三隻參訂﹐如都用去聲﹐亦必用去聲。其次﹐如平聲卻得用入聲替﹐上聲字最不可用去聲替。不可以上去盡是仄聲便用得。」此對知四聲不知七音者說法﹐較姜氏語尢顯豁。旣明示四聲之各有垠Ф﹐且告以替代之所宜矣。淸人論四聲﹐始於萬樹﹐持論頗精。萬氏之言曰「上聲舒徐和緩﹐其音低。去聲激萬淸遠﹐其腔髙。相配用之。方能抑揚有致。」故於相連二仄聲字上去之分配﹐及中隔一平聲時上去之分配﹐詞律論之綦詳。又曰「名詞轉折跌蕩處﹐多用去聲﹐何也。上入可作平﹐去則獨異。當用去者﹐非去則激不起。用入且不可﹐斷斷勿用平上。」故對領句之去聲字﹐注中時時提出﹐擬諸曲之務頭。宴淸都注云「四聲之中﹐獨去聲爲一種沈著遠重之音。所以入聲可以代平﹐次則上聲﹐而去聲萬萬不可。」此借程垓﹑何籀﹐以上代平之字示其義例也。暗香注云「首句姜詞第三字『月』字﹐觀吳詞『誰』字﹐則知可用『吳水』姜作『竹外』﹐可知『竹』字可平。『送帆葉』姜作『正寂寂』﹐則知第一个『寂』字可平。『臥虹』姜作『夜雪』﹐則知平。『雪』字可平。」此𨿽未明言入之代平﹐而已示其實例也。丹鳳吟注云「上去入亦須嚴訂﹐如千里和淸眞﹐無一字相異﹐此其所以爲佳﹐所以爲難。」則又示全依四聲之例也。考詞律旁注﹐𨿽止可平可仄﹐間有作平。或某聲未明示四聲之限制﹐而各調注中﹐詳爲說明﹐實以應用某聲之字示以規範矣。杜文瀾校勘記﹐就一枝春言之曰「按宋詞用韻﹐只重五音。往往以上聲作去﹐去聲作上。用平聲處﹐更可以上以入代平。獨於應用去上二聲相連之處﹐則定律甚嚴。如此調﹐萬氏注出乍數﹑喚起﹑尙淺﹑夜暖﹑試與﹑媚粉六處﹐尙有前段第七句之自把﹐後結之醉語﹐亦去上聲﹐共八處﹐皆定格也。凡仄聲調三句接連﹐用韻則中之四字必用去上。又後結五字一句﹐而尾二字皆仄者﹐亦必用去上。如用人韻﹐則用去入﹐名詞皆然。此卷後之掃花遊用去上六處﹐卷十七之花犯用去上十二處﹐爲至多者。蓋去聲勁而縱﹐上聲柔而和﹐交濟方有節奏。」闡明萬說﹐𨿽只上去一端﹐實不下康成之箋毛傳矣。至周濟宋四家詞選序論曰「紅友極辧上去﹐是已。上入亦有辧﹐入之作平者無論矣。其作上者可代平﹐作去者斷不可代平。平去是兩端﹐上由平而之去﹐入由去而之平。」則又推至於上入之分。夫上去入旣各有區別﹐則非四聲有定而何。惟周﹑杜二氏﹐一謂去作上﹐一謂去作上﹐一謂入代去﹐尙有可疑。以實例旣少﹐旣音理亦待商也。至杜謂上去互用﹐本於五音﹐則未明音理矣。○四聲因調而異四聲總是﹐因調而異。有參照各家﹐限於某句某字者。有自度之腔﹐他無可據﹐不得不全依之者。有常塡之調﹐只有平仄﹐無四聲之可言者。玆分別論之。限於某句四聲有定之字﹐萬﹑杜兩家所論﹐多屬於此﹐惟尙未完備。就實例言之﹐可分七種﹕﹝一﹞領句之字多用去聲。如詞旨所舉任﹑乍﹑怕﹑問﹑愛﹑柰﹑料﹑更﹑況﹑悵﹑快﹑嘆﹑未﹑念是也。看﹐平去兼收。似算甚﹐上去兼收﹐論者去當作去。嗟方將應﹐平聲。若莫﹐入聲。亦有時用以領句。且常用之字﹐詞旨未舉者尙多﹐故如淸眞解語花「從舞休歌罷」﹑白石惜紅衣「說西風消息」﹐用平用入﹐應依之。﹝二﹞句中或韻上之一字限用去聲者。例如柳梢靑後徧第二韻﹐戀繡衾前徧第二第三韻﹐後徧第一﹑第二韻﹐韻上一字皆去聲。淸眞塞翁吟之「鏡中」﹐慶春宮前徧「見星」﹐後徧「未成」﹐亦同。又如秋蕊香前後徧第三句第五字﹐子野惜瓊花前徧處字﹐後徧葉字﹐小山思遠人念字「寄字」旋字爲字﹐淸眞塞垣春韻字「怨字」袖字向字﹐望海潮前後徧第四五兩句第三字﹐皆句中字之限用去聲者。萬氏論一寸金調﹐所指去聲二十字﹐則句中韻上皆有之。﹝三﹞某字某句限用入聲者。例如憶舊遊﹑紅林檎近末句第四字﹐霜葉飛淸眞之「瘋瘋玉匣」﹐皆非用入聲不可。八聲甘州屯田「物華休」之物字﹐「識歸舟」之識字﹐憶舊遊淸眞「燭花搖」「拂河橋」之燭字﹑拂字﹐齊天樂淸眞暮雨﹑勸織﹑深閣﹑重拂﹝後徧準此﹞之雨字﹑織字﹑閣字﹑拂字﹐均應用入。但可以上聲代﹐此類甚多。﹝四﹞句首或句中或句尾限用去上者。句首之例﹐如淸眞倒犯之霽景﹑駐馬﹐瑣窗寒之暗柳﹑靜鎖﹑付與﹐隔浦蓮近之驟雨。句中之例﹐如屯田八聲甘州之暮雨﹐淸眞應天長之笑我﹑載酒﹐花犯之勝賞﹑望久﹑夢想﹐解連環之寄我﹐玲瓏四犯之鬢點﹑念想。句尾之例﹐則不屬於韻者﹐如宴淸都﹑湘江靜前後徧四字偶句﹐句末二字﹐﹝上聲或用入代﹞淸眞三部樂之瘦損﹐白石玲瓏四犯之換馬﹐琵琶仙之細柳。屬於韻者﹐在花犯﹑在花犯﹑眉嫵﹑掃花遊調中﹐不止一處。淸眞隔浦蓮近之翠葆﹑岸艸﹐西河之對起﹑半壘﹐白石秋宵吟之頓老﹑又杳﹑未了。而齊天樂﹑綺羅香﹑西子妝﹑宴淸都﹑過秦樓等調﹐結秦樓等調﹐結拍末二字限用去上者﹐尢指不勝屈。至於探芳信結拍六字句﹐去上平平去上﹐則與掃花遊駐馬河橋避雨﹐皆一句之中首尾均用去上者。各名家詞於上述諸例﹐大抵從同。﹝五﹞二字相連用上聲者﹐此例較少﹐惟屯田樂章集中﹐兩上聲連用者頗多﹐或系疊字連語。﹝六﹞平聲三字以上連用者例如淮海夢揚州之「輕寒如秋」﹐梅溪壽樓春之「今無裳」﹑「良宵長」﹑「消磨疏狂」﹑「裁春衫尋芳」﹐金盞子「湔裙溪」﹐三妹眉「晴檐多風」。其三平﹑四平﹑五平皆爲定格﹐惟此例不甚多。﹝七﹞句中各字﹐四聲固定者﹐以四字句爲多。例如倦尋芳首句﹐絳都春﹑永遇樂結拍﹐掃花遊「暗黃萬縷」﹐眉嫵「翠尊共款」﹐爲去平去上。瑣窗寒「桐花半畝」﹐尉遲杯「無情畫舸」﹐齊天樂「西窗暗雨」﹐西子妝「垂楊謾舞」﹐爲平平去上。此兩事﹐詞中常有。夢揚州「燕子未歸」去上去平﹐倦尋芳第三句平去平去﹐戚氏「夜永對景」﹐鸚啼序「傍柳系馬」﹐去上去上。鸚啼序「平瞻太極」﹑「淸風觀闕」﹐平平去入。例𨿽不多﹐亦屬固定。更有所謂四聲句者﹐渡江云「暖回雁翼」﹐掃花遊「曉陰翳日」﹐皆上平去入。繞佛閣「樓觀迥出」﹐平去上入。方﹑楊和詞及夢窗均依淸眞塡之。而夢窗龍山會末句之「月向井梧」﹐𨿽在句內﹐亦入去上平也。以上皆一定不易之四聲﹐守律者所應共遵。萬氏以特重去聲及去上﹐故其他未遑詳論耳。至全依四聲﹐則除方千里和淸眞以外﹐夢窗塡淸眞﹑白石自度之腔﹐亦謹守之。故某人創調﹐其四聲卽應遵守某人。如淸眞之大﹑六醜﹑瑞龍吟﹑霜葉飛及凡無前例者﹐白石之鬲梅溪令﹑鶯聲繞紅樓﹑醉吟商小品﹑暗香﹑疏影﹑徵招﹑角招之類﹐不下十餘﹐夢窗之西子妝﹑霜花腴等九調﹐及屯田詞不見他集之調﹐皆以全依四聲爲是。正於浣溪沙﹑鷓鴣天﹑臨江仙﹑玉樓春﹑髙陽臺﹑洞仙歌﹑滿江紅﹑賀新郎﹑沁園春一般習見之調﹐宋人作者甚多﹐無從發見其四聲一定之字﹐卽不用守四聲之說﹐平仄不誤可矣。然可平可仄之字﹐仍應有所據依。詞律﹑詞譜之注﹐歷考各家﹐足資遵守。如有補充糾正﹐亦必據善本詞集。且其可平可仄﹐有一句之中﹐兩字必同時變換者﹐如四字句七字句之一三兩字﹐頗多明證。○切戒自恃天資作者以四聲有定爲苦﹐固也。然愼思明辧﹐治學者應有之本能﹐否則任何學業﹐皆不能有所得﹐況尙有簡捷之法自得之樂乎。萬氏曰「照古詞塡之﹐亦非甚難。但熟吟之﹐久則口吻之間有此調聲響﹐其拗字必格格不相入。而意中亦不想及此不入調之字。」況蕙風晚年語人﹕嚴守四聲﹐往往獲佳句佳意﹐爲苦吟中之樂事。不似熟調﹐輕心以掉﹐反不能精警。以愚所親歷﹐覺兩氏之言﹐實不我欺。凡工詩工文者﹐簡練揣摩﹐困心衡慮﹐甘苦所得﹐當亦謂其先得我心也。抑愚更有進者﹐諷籀之時﹐先觀律譜所言。再參以善本之總集﹑別集並及校本﹐考其異同﹐辧其得失。則一調之聲律﹐具在我心目中﹐熟讀百回﹐不啻己有﹐不獨入萬氏之境﹐且獲思悟之一。竹﹑樊榭﹐有開必先。︹村﹑樵風﹐遂成專詣。至足法矣。及依律塡詞﹐尢有取於張炎詞源制曲之論﹐句意﹑字面﹑音聲﹐一觀再觀﹐勿憧屢攺﹐必無瑕乃已。白石所謂過旬塗稿乃定﹐不能自已者。彈丸脫手﹐操縱自如﹐讀者視爲天然合拍﹐實皆從千錘百煉來。況氏之樂﹐卽左右逢原之境。成如容易卻艱辛。︹村先生謂之人籟。且曰﹕勿以詞爲天籟﹐自恃天資﹐不盡人力﹐可乎哉。特以艱深文淺陋﹐不足語於研煉﹐且當切戒耳。○音理宜求密萬氏之辧去聲及去上也﹐因音有髙低﹐而默會於抑揚抗墜。謂必如是﹐乃能起調。所資以參酌者﹐爲南北曲之謳唱。就所用去上﹐推之於詞。然詞所承之詩﹐早有類此之研究。齊梁之際﹐競談聲病﹐因有平頭﹑上尾﹑大韻﹑小韻等八病之名﹐所謂「五字之中﹐音韻悉異﹐兩句之內﹐角徵不同」。卽在四聲之分配。永明體之詩﹐以善識聲韻相標揭﹐舉例如「天子聖哲」﹑「王道正直」﹐韻部聲紐﹐無一相同。南史所述﹐卽詩之聲響也。姜夔七音四聲相應之說﹐似較周﹑沈約尢精。然沈義父有言﹔近世作詞者﹐不曉音律。而舊譜失傳一語﹐亦常見於南宋人詞敍中。如萬氏之說兩上兩去。皆所當避。屯田嫻於聲律﹐當時必付謳唱﹐所用兩上﹑兩去﹑兩入。音節是否流美﹐後鮮繼聲﹐是否以不說耳之故﹐今無可考。梅溪壽樓春﹐是否能歌﹐音節如何﹐亦無人論及。然於口齒間求諧葉﹐唇齒喉舌陰陽呼等﹐皆不無關系。欲合於孟子所謂耳有同聽﹐則與永明聲病﹐息息相關。四聲旣分﹐陰陽亦別。雙聲疊韻﹐尢當愼用。以愚諷籀所得﹐諧美淸脆之句﹐率布置停勻。一句之中﹐聲紐韻部﹐實忌重沓。李淸照聲聲慢連用十四疊字﹐吳夢窗探芳新連用八疊韻字﹐亦與柳史同一疑問。聞者疑吾言乎﹐求音理於至密﹐固有如是者。音學大師戴震﹐𨿽非詞人﹐而謂音同字異﹐或相似者連用爲不諧﹐實可施之於詞也。○詞句隨人而異乾嘉經師有恆言曰﹕始爲之不易﹐後來者加詳。由晚近之詞學﹐上視淸初﹐聲律如是﹐句法亦如是。萬氏糾明代淸初之誤讀﹐所用方法﹐審本文之理路語气﹐校本調之前後短長﹐再取他家以資對證﹐此萬古不易之說也。彼所成就﹐爲五言一領四與上二下三之別。七言上三下四與上四下三之別。次則九字句上三下六與上五下四之別。再次則爲短韻﹐已了如指掌。然有引其端﹐未竟其緒者。中二字相連之四字句﹐八聲甘州之「倚闌漧處」﹐注中言及﹐而不視爲重要。且戚氏之「向明燈畔」﹐木蘭花慢之「盡尋勝去」﹐未免忽略。木蘭花慢並不采柳詞。玉田髙陽臺「能幾番遊」之非定格﹐亦未言及。六字的腰句法﹐固有在第三字注讀者﹐而夜飛鵲「斜月遠﹑墮餘輝」﹐玲瓏四犯「揚州柳﹑垂官路」﹐則未注出。側犯采方千里詞﹐結拍八字讀法﹐與周﹑姜不合。惟近代論著﹐由萬氏成法而推演﹐如黃鶯兒「觀露濕縷金衣」十一字﹐一字領兩五字之例。拜星月慢「似覺瓊枝玉枝相倚」十四字﹐二字領兩六字之例。引駕行「秦樓永晝」十字﹐二字承兩四字之例。日有增益﹐不得謂非詞律啟之也。至霜葉飛﹐「正倍添淒悄」﹐「柰五更愁抱」﹐夢窗則用二三句法。瑞鶴仙﹑三姝媚等之九字句﹐或三﹑六﹐或五﹑四﹐隨人而異﹐殊難比而同之。作者各就所仿效者﹐求與原詞相合可耳。○塡詞須據名家七字以下之句﹐由詩嬗變。八九字以上者﹐由加和聲。然實有不能臆爲句讀者。律譜於此明而未融﹐且未能言其所以然之故。彩雲歸「別來最苦」十二字﹐二郎神結拍十三字﹐萬氏不敢句讀﹐並於注發之﹐是已。然淸眞還京樂﹐「柰何客裏光陰虛費」﹑「中有萬點相思淸淚」﹐皆八字﹐應一气讀。「殷勤爲說春來羈旅況味」﹐說字來字斷句﹐皆有未安。且「向長淮底」十九字﹐一气趕下。而萬氏采方千里詞﹐彊分句讀。屯田徵部樂「須知最有風前月下心事始終難得」﹐萬氏於有字﹑下字分句。夏敬觀曰「須知」至「心事」十字﹐應連讀不可分。又如梅溪換巢鸞鳳﹐「定知我今無魂可銷」﹐今字可屬上可屬下﹐不能遽爲劃分。屯田傾杯﹐「爭知憔悴損天涯行客」周濟曰﹕依調損字當屬下﹐依詞損字當屬上﹐亦未易臆爲句讀也。其十字以上之句在一韻之中﹐分句各異者。霜葉飛前結﹐淸眞作「又透入淸暉半晌特地畱照」﹐夢窗作「彩扇咽涼蟬倦夢不知樊素」﹐玉田一作「尙記得當年雅音低唱還好」﹐一作「又暗約明朝鬥艸誰能先到」﹐一作「慣款語莫遊好懷無限歡笑」能斷爲必五字﹑六字﹐或七字﹑四字乎。卽以詞律發凡所舉水龍吟﹐結折論﹐淮海爲「念多情但有當時皓月照人依舊」﹐東坡爲「細看來不是楊花點點是離人淚」﹐淸眞爲「恨玉容不見瓊英謾好與何人比」﹐白石爲「甚謝郎也恨飄零能道月明千里」﹐夢窗九首則上四例皆有。明楊愼論淮海詞﹐有字﹑照字﹑舊字各一拍﹐「彊作解事﹐不明樂章」﹐固爲竹所譏。卽詞律謂首句一領四以下四字兩句﹐亦豈免削足屨。八聲甘州起拍十三字﹐按屯田﹑石林﹑夢窗各作中﹐三字屬上屬下﹐或可上可下﹐同上述兩例。愚以爲詞以韻定拍﹐一韻之中﹐字數旣可因和聲伸縮﹐歌聲爲曼爲促﹐又各字不同。謳曲者只須節拍不誤﹐而一拍以內﹐未必依文詞之語气爲句讀。作詞者只求節拍不誤﹐而行气遣詞﹐自有揮灑自如之地﹐非必拘拘於句讀。兩宋知音者多明此理﹐故有不可分之句﹐又有各各不同之句。今𨿽宮調失考﹐讀詞者亦應心知其意﹐決不可刻舟求劍﹐驟以爲某也某也不合。而依律塡詞﹐須有名作可據﹐卽免亻面錯。夢窗作水龍吟﹐其良師矣。故愚於詞之圈法﹐向不主標點句讀﹐但注明韻葉﹐以示節拍所在。喬大壯深韙吾言。蓋綜上述諸例所得﹐而實例不止此﹐且與和聲住字之說﹐一以貫之也。不寧惟是﹐多數從同之句﹐名家所作﹐有時偶殊。例如憶舊遊起拍﹐「記眉橫淺黛﹐淚洗紅鉛﹐門掩秋宵」﹐一般從之。而「夢人猶未苦﹐苦送春隨人去天涯。」水龍吟前後徧四字三句爲一韻者各二。而夢窗一首前徧作「紺玉鉤簾窗曰「送處﹐橫犀麈﹑天香分鼎」﹐一首後徧作「攜手同歸處﹐玉奴換﹑綠窗春近」他家亦有如是者﹐詞譜名以攤破。尉遲杯屯田「困極忄余﹐芙蓉帳暖﹐別是惱人滋味」﹐東山及梅苑無名氏均同﹐淸眞作「冶葉倡條俱相識﹐仍慣見﹑珠歌翠舞」。瑞龍吟﹑賀新郎﹑念奴嬌皆有相類之事。究其實際﹐同在一韻之中﹐同出於知音之輩﹐又足證吾說矣。○比興說張惠言論詞曰「緣情造端﹐興於微言以相感動。」又曰「惻隱盱愉﹐感物而發﹐觸類條鬯﹐各有所歸。」蓋體風騷﹐一掃纖艷靡曼之習﹐而詞體始尊。淸季詞風﹐上追天水﹐實啟於此。周濟繼之﹐其言曰「詞非寄不入﹐專寄不出﹐以無厚入有間﹐意感偶生﹐假類畢達。𨿽鋪敍平淡﹐摹繢淺近﹐而萬感橫集﹐五中無主。讀其篇者﹐臨淵羨魚﹐意爲魴鯉。中宵驚電﹐罔識東西。赤子隨母笑啼﹐鄕人緣劇喜怒。」以風騷漢樂府之法說詞﹐而實取於六義中之比興。顧比興之義﹐毛傳只標興體﹐二鄭始加分疏。孔氏正義申之﹐謂「美刺俱有比興」﹐「比顯而興隱」。又釋先鄭事於物爲興之說﹐謂「取譬引類﹐發起己心」﹐陳啟源毛詩稽古編﹐復闡明之﹐謂「興婉而比直﹐興廣而比狹。二者皆諭﹐而體不同。興者興會所至﹐非卽非離﹐言在此意在彼﹐其詞微﹐其旨遠。比者一正一諭﹐兩相譬況﹐其詞決﹐其旨顯」。則張﹑周二氏之言﹐又卽毛詩學者之所謂興也。夫論詞者﹐不曰「煙水迷離之致」﹐卽曰「低徊要眇之情」。心之入也務深﹐語之出也務淺。驟視之如在耳目之前﹐靜思之遇於物象之外。每讀一徧﹐或代設一想﹐輒覺其妙義環生﹐變化莫測﹐探索無盡。莊或曰「義可相附﹐義卽不深。諭可專指﹐諭卽不廣。」實有未易以言語形容者。惟作者於此決非刻楮爲葉﹐有意爲之。必蓄積於胸中者﹐包有無窮之感觸﹐不能自抑﹐則無論因事物﹑因時令﹑因山川﹐當時之懷抱﹐如矢在弦﹐不得不發。卽作者亦不自知﹐脫稿以後﹐按諸所感之事實﹐似覺有匣劍帷燈之妙。言爲心聲﹐如就題立意﹐或因意命題﹐不能得此無形之流露。名以寄﹐慮猶涉迹象也。故造此境難﹐讀者知之亦難。然苟由張﹑周之論﹐參以治毛詩學者之說﹐於比興之義﹐體會有得﹐則思過半矣。○煉字煉句千錘百煉之說﹐多施諸字句。蓋積字成句﹐積句成段﹐積段成篇﹐詩文所同﹐詞亦如是。向之作者﹐以煉字煉句爲本。且字煉而句亦煉﹐張所謂「織綃泉底﹐去塵眼中」﹐造句之諭﹐仍偏重於字也。陸輔之詞旨有所謂警句﹐所謂奇對﹐前者句之煉﹐後者字之煉也。煉之之法如何﹐貴工貴雅﹐貴穩貴稱。戒﹑或艱澀。且須刊落浮藻﹐必字字有來歷﹐字字確當不移。以意爲主﹐務求其達意深﹐而平易出之。意新而沖淡出之。驅遣古語﹐無論經史子與夫騷﹑選以後之詩文﹐侔色揣稱﹐使均化爲我有。卽用古人成句﹐亦毫無蹈襲之迹﹐而其要歸於自然。所謂自然﹐從追琢中來。吾人讀陶潛詩﹑梅堯臣詩﹐明白如話﹐實則煉之聖者。珠玉﹑小山﹑子野﹑屯田﹑東山﹑淮海﹑淸眞﹐其詞皆神於煉。不似南宋名家﹐鍼綫之迹未滅盡也。然煉句本於煉意。愚始學時﹐瞻園先生詔之曰「意淺則語淺﹐意少切勿彊塡。」此爲基本之論。惟旣須有意﹐而意亦有擇。意貴深﹐而不可轉入翳障。意貴新﹐而不可流於怪譎。意貴多﹐而不可橫生枝節。或兩意並一意﹐或一意化兩意﹐各相所宜以施之。以量言﹐須層出不窮。以質言﹐須鞭辟入裏。而尢須含蓄蘊藉﹐使人讀之﹐不止一層﹐不止一種意味。且言盡電不盡﹐而處處皆緊湊﹑顯豁﹑精湛﹐則句意交煉之功﹐情景交煉之境矣。至一篇大局﹐所謂文章本天成﹐行乎不得不行﹐止乎不得不止者﹐原非預設成心。然如何起﹐如何結﹐如何承轉﹐如何翻騰﹐如何呼應﹐一篇有一篇一之脈絡气勢﹐不能增減。徹首徹尾﹐且不可分。在駢散文五七古最爲顯著﹐律絕實亦如此。詞之近慢較易見﹐南唐兩宋之令曲﹐仍易探索。花間集如溫庭筠菩薩蠻極不易以此求之。而細加尋繹﹐仍莫如有全局之布置。陳銳有言﹐我只能以作詩之法作詞﹐此謀篇布局之說﹐而其功仍不外於煉也。○行文兩要素行文有兩要素﹐曰气﹑曰筆。气載筆而行﹐筆因文而變。昌黎曰「气盛則言之短長與聲之髙下者皆宜。」長短髙下﹐與筆之曲直有關。抑揚垂縮﹐筆爲之﹐亦气爲之。就詞而言﹐或一波三折﹐或老翰無枝﹐或欲吐仍茹﹐或點睛破壁。且有同見於一篇中者﹐百煉剛與繞指柔﹐變化無端﹐原爲一體﹐何也。志爲气之帥﹐气爲體之充﹐直養而無暴﹐則浩气常存﹐惟所用之﹐無不如志。苟餒而弱﹐何以載筆。名之曰柔﹐可乎。讀昔人詞評﹐或曰拗怒﹐或曰老辣﹐或曰淸剛﹐或曰大力盤旋﹐或曰放筆爲直﹐皆施於屯田﹑淸眞﹑白石﹑夢窗﹐而非施於東坡﹑稼軒一派。故勁气直達﹐大開大闔﹐气之舒也。潛气內轉﹐千回百折﹐气之斂也。舒斂皆气之用﹐絕無與於本體。如以本體論﹐則孟子固云至大至剛矣。然而婉約之與豪放﹐溫厚之與蒼涼﹐貌乃相反﹐從而別之曰陽剛﹐曰陰柔。周濟且準諸風雅﹐分爲正變﹐則就表著於外者言之﹐而仍只舒斂之別爾。蘇﹑辛集中﹐固有被稱爲摧剛爲柔者。卽觀龍川﹐何嘗無和婉之作。玉田何嘗無悲壯之音。忠愛纏綿﹐同源異委。沈鬱頓挫﹐殊途同歸。譚獻曰「周氏所謂變﹐亦吾所謂正。」此言得之。故詞之爲物﹐固衷於詩教之溫柔惇厚﹐而气實爲之母。但觀柳﹑賀﹑秦﹑周﹑姜﹑吳諸家﹐所以涵育其气﹐運行其气者卽知。東坡﹑稼軒音響𨿽殊﹐本原則一。倘能合參﹐益明運用。隨地而見舒斂﹐一身而備剛柔。半唐﹑︹村晚年所造﹐蓋近於此。若喧う放恣之所爲﹐則暴其气者﹐北宮黝﹑孟施捨之流耳。○論詞境詞境極不易說﹐有身外之境﹐風雨山川花鳥之一切相皆是。有身內之境﹐爲因乎風雨山川花鳥發於中而不自覺之一念。身內身外﹐融合爲一﹐卽詞境也。仇述問詞境如何能佳。愚答以「髙處立﹐寬處行」六字。能髙能寬﹐則涵蓋一切﹐包容一切﹐不受束縛。生天然之觀感﹐得眞切之體會。再求其本﹐則寬在胸襟﹐髙在身分。名利之心固不可有﹐卽色相亦必能空﹐不生執著。渣滓淨去﹐翳障蠲除﹐衝夷虛澹﹐𨿽萬象紛陳﹐瞬息萬變﹐而自能握其玄珠﹐不淺不晦不俗以出之。叫囂儇薄之气皆不能中於吾身﹐气味自歸於醇厚﹐境地自入於深靜。此種境界﹐白石﹑夢窗詞中往往可見﹐而東坡爲尢多。若論其致力所在﹐則全自養來﹐而輔之以學。蕙風詞話曰「多讀書﹐謹避俗。」又曰「取古人詞之意境極佳者﹐締構於吾想望中﹐使吾性靈相浹而俱化。」皆入手之法門﹐特不免仍有迹象耳。蕙風說境﹐上述數語以外﹐尙有數條語亦近是。○詞之結構有曲直﹐有虛實﹐有疏密﹐在篇段之結構﹐皆爲至要之事。曲直之用﹐昔人謂曲已難﹐直尢不易。蓋詞之用筆﹐以曲爲主。寥寥百字內外﹐多用直筆﹐將無回轉之餘地。必反面側面﹐前路後路﹐淺深遠近﹐起伏回環﹐無垂不縮﹐無往不復﹐始有尺幅千里之觀﹐玩索無盡之味。兩宋名家﹐隨在可見﹐而神妙莫如淸眞﹑夢窗。然有如黃河東來﹐𨿽微遇波折﹐仍一瀉千里者﹐如東坡赤壁之念奴嬌﹐稼軒北固亭之永遇樂。有以事之起訖不提不轉﹐恰成全局者﹐如淸眞夜飛鵲﹐則皆妙於直者也。一段之中﹐四句五句六句一气趕下﹐稱爲大開大闔者﹐如淸眞還京樂換頭﹐西平樂後徧﹐而樂章集中尢多。此類體格﹐夢窗最擅勝場﹐亦妙於直者也。此𨿽皆筆之運用﹐而實賴气以行之。虛實之用﹐爲境之變化﹐亦藉筆以達之。敍景敍事﹐描寫逼眞﹐而一經點破﹐虛實全變。例如憶往事者﹐寫夢境者﹐或自己設想者﹐或代人設想者﹐只於前後著一語﹐或一二字﹐而虛實立判。就點破時觀之﹐是化實爲虛。就所描寫者言之﹐則運虛於實。飛卿已有此法﹐尢顯者如東山靑玉案結拍﹐及淸眞掃花遊﹑瑣窗寒﹑渡江云﹑風流子﹐皆有此妙。南宋諸家多善學之。疏密之用﹐筆之變化﹐實亦境與气之變化。如畫家濃淡淺深﹐互相調劑。大槪綿麗密致之句﹐詞中所不可少。而此類語句之前後﹐必有流利疏宕之句以調節之﹐否則郁而不宣﹐滯而不化﹐如錦繡堆積﹐金玉雜陳﹐毫無空隙﹐觀者爲之生厭。耳目一新者境﹐呼吸驟舒者气﹐變化無恆者筆﹐與詞調組織偶句之後﹐必有單行﹐恰相似也。事屬易曉﹐實例極多﹐不煩枚舉。至於宜拙不宜巧﹐宜重不宜輕﹐宜大不宜小﹐所以杜纖弱氵兆淫之漸﹐免於金應所稱三蔽者﹐則必然之條理﹐非相互之應用。不得與曲直﹑虛實﹑疏密相提並論矣。●卷下○花間集花間集﹐爲最古之總集﹐皆唐五代之詞。輯者後蜀趙崇祚。甄選之旨﹐蓋擇其詞之尢雅者﹐不僅爲歌唱之資﹐名之曰詩客曲子詞﹐蓋有由也。所錄諸家﹐與前後蜀不相關者﹐唐惟溫庭筠﹑皇甫松。五代惟和凝﹑張泌﹑孫光憲。其外十有三人﹐則非仕於蜀﹐卽生於蜀。當時海內亻叔擾﹐蜀以山谷四塞﹐苟安之餘﹐弦歌不輟﹐於此可知。若馮延巳與張泌時相同﹐地相近﹐竟未獲與﹐乃限於聞見所及耳。考花間結集﹐依歐陽炯序﹐爲後蜀廣政三年﹐卽南唐元四年。馮方爲李景齊王府書記﹐其名未著。陳世修所編陽春集﹐有與花間互見者﹐如溫庭筠之更漏子玉鑪煙﹑酒泉子楚女不歸﹑歸國遙雕香玉﹐韋莊之菩薩蠻人人盡說江南好﹐淸平樂春愁南陌﹐應天長綠槐陰裏﹐以及薛昭蘊﹑張泌﹑牛希濟﹑顧﹑孫光憲各一首﹐疑宋人羼入馮集。王國維謂馮及二主堂廡特大﹐故花間不登其隻字﹐則逞臆之談﹐未考其年代也。然唐五代之詞﹐能存於今﹐且流傳極溥﹐實惟此是賴。明人刊本﹐頗多未經羼亂。淸有汲古閣本﹐四印齋本。民國有雙照樓本﹑四部叢刊本﹐皆影刊明以前舊本者。○尊前集尊前集亦唐五代總集之一﹐有明萬曆刻本﹐顧梧芳序謂所自輯。毛晉據之﹐刊入詞苑英華。然吳匏庵有手鈔本﹐爲朱彜尊所得﹐斷爲宋初人輯錄。又有梅禹金鈔本﹐︹村參以宋慶元本歐陽公近體樂府之羅泌校語﹐引及此書﹐益信朱說之確﹐顧序之妄。歷代詩餘詞話謂作者爲呂鵬﹐則其人無考﹐存而不論可也。名之尊前﹐且就詞注調﹐殆專供嘌唱之用者。所錄各家姓氏每誤﹐如菩薩蠻遊人盡道江南好一首爲韋莊作﹐而入之李白。搗練子深院靜一首爲李煜詞﹐而入之馮延巳。更Ж子柳絲長一首﹐玉鑪煙﹝花間集作香﹞一首﹐皆溫庭筠詞。而一入之李王﹐一入之馮延巳﹐不獨李景父子合爲一人﹐爲疏於檢校也。然唐代各家之楊柳枝﹑竹枝﹐杜牧之八六子﹐尹鶚之金浮圖﹑秋夜月﹐李之中興樂及歐陽炯﹑孫光憲各家之作﹐多爲花間所未載。則唐五代之詞﹐賴以傳世﹐其功亦不可沒也。○金奩集金奩集爲明正統間吳訥所刊四朝名賢詞之一。︹村叢書據知不足齋傳鈔梅禹金本刊行。然歐陽公近體樂府羅泌校語﹐亦引及之。陸遊於淳熙間作金奩集跋﹐足證其爲北宋人所編。然題名爲溫庭筠﹐令人疑爲溫之別集。陸跋亦稱南鄕子爲溫詞﹐可見其誤不自明始矣。︹村取花間集互勘﹐將人名分注於目錄﹐足發其覆。並因菩薩蠻原注之五首﹐已見尊前集﹐亦頗合符﹐斷爲宋人雜取花間集詞﹐各分宮調﹐以供嘌唱﹐爲尊前之續。其說是也。漁父十五首﹐非張志和作﹐則吳縣曹元忠已有考證。○全唐詩附詞全唐詩附詞十二卷﹐計六十八家﹐八百三十二首。𨿽非詞之總集﹐然唐及五代之作者﹐包括無遺。五代惟李煜﹑馮延巳有別集﹐然均晚出﹐非編者所及見。而所錄李煜三十四首﹐馮延巳七十六首﹐爲他書所無。又孫光憲無別集﹐而有八十首。李旬﹑歐陽炯亦所收獨多﹐不得不謂之宏富矣。故欲觀五代之全﹐捨此莫屬。特此爲淸代官書﹐不無艸率舛誤之處﹐讀者宜辧之。○唐五代詞選唐五代詞選﹐成旋﹛鹿吝﹜所輯。書成於淸光緒十三年﹐刊於金陵。其所取材爲花間﹑尊前及各選本﹐益之以全唐詩。四印齋刊陽春集在成書後二年﹐故馮煦序以未見陽春集足本爲恨也。所選各詞﹐𨿽存各家之眞面﹐而本意內言外之旨﹐緣情興之義﹐因身世之遭逢﹐以風雅爲歸宿。凡意淺旨蕩者﹐槪從刪削。故卽花間所有﹐亦多甄擇﹐體尊而例嚴。成氏自序謂「上躋雅頌﹐下衍爲文章之流別。俯仰之際﹐萬感橫集﹐不得計其字數而小之」﹐可以見纂輯之旨矣。宋後﹐唐五代選本止此一種﹐而實爲最精﹐宜乎聲家人手一編也。○樂府雅詞宋人選宋詞之總集﹐以曾攺過樂府雅詞爲最早。觀自敍﹐題紹興丙寅可證。宋有俳詞﹑謔詞﹐不涉俳謔﹐乃謂之雅。此種風尙﹐成於南宋。自敍所謂涉俳謔則去之﹐名曰樂府雅詞。雅詞之名﹐未必肇自曾氏﹐然已見風會所趨。觀所錄曹元寵詞﹐不取紅窗迥可知已。然陳瑩中有減字木蘭花﹐王介甫有雨霖鈴﹐及拾遺上永遇樂之功名閒事一首﹐𨿽非諧謔﹐究不得謂雅﹐則去之未盡者。以所藏四十三家﹐分爲三卷﹐蓋王荊公唐百家詩選之例﹐就所有而選之﹐非於人有詮擇也。又以百餘闋不知姓名者﹐標爲拾遺。故所藏無之﹐卽從蓋闕。而蘇東坡有虞美人﹑翻香令二首﹐見拾遺上。晏同叔有訴衷情﹐秦淮海有阮郎歸﹑海棠春﹑南歌子三首﹐見拾遺下。秦刻爲之補注﹐而舊鈔本無注﹐則當時仍待訪詢者。曾氏未見各家詞集可知也。所錄諸家﹐或北宋人﹐或北宋人之相從南渡者。上卷有晁無咎﹐中卷有葉少蘊﹑晁次膺２﹐下卷有陳去非﹑朱希眞﹐是於疏宕豪邁一派﹐亦非無取。使東坡詞集未罹黨禁﹐或已禁弛而流傳﹐亦必存而不廢。則可見東坡之詞﹐不在藏棄之列﹐乃黨禁初弛時情事。黃蕘圃元刊東坡樂府跋語﹐謂毛鈔坡詞拾遺﹐有紹興辛未孟冬曾攺過跋云「東坡先生長短句旣鏤板﹐復得張賓老所編並載於蜀本者﹐悉收之。」辛未爲丙寅後六年﹐故詞之出在樂府雅詞成書後可知也。余所見本爲四庫本﹑秦惇復刻本﹑四部叢刊之舊鈔本。秦跋未言及庫本﹐空格亦未據補﹐秦殆未見庫本也。○花庵詞選唐宋名賢絕妙詞選十卷﹐中興以來絕妙詞選十卷﹐黃所輯。又稱花庵詞選者﹐黃氏亦名花庵詞客也。成於淳九年﹐在宋人選本中爲网羅極富之本。各人之下﹐系以小傳﹐並附評語。旣可考見仕履身世﹐亦見各家流別。在當時固戛戛獨造者也。自明以來﹐傳刻未軼。毛晉收入詞苑英華中。陶南村傳鈔白石道人歌曲未出以前﹐傳世之三十四首﹐卽全據此本。兩宋名家無專集者﹐或集軼者﹐大半藉以流傳。故在宋代總集﹐得名獨盛﹐播傳亦廣。惟張玉田譏之﹐謂所取不精一。然黃氏此選﹐非姝姝爲一家之言。唐五代以來﹐千門萬戶﹐無所不收入詞苑英華中頗能存各人之眞面目。與陽春白雪﹑絕妙好詞之有宗派者不同。較樂府雅詞所收尢廣﹐卷帙更多。玉田原有成心﹐故嫌其不精一。然取捨在讀者﹐不精一庸何傷。愚以絕妙詞選之佳處﹐正在其不精一也。○陽春白雪趙聞禮陽春白雪八卷﹐外集二卷﹐在宋人總集中最晚出。收入宛委別藏﹐外間罕覯。秦恩復始據鈔本刻之。錢塘瞿氏亦有刊本﹐同在淸道光時。趙萬里謂瞿刻較善﹐附校記三通。愚未見瞿本。然秦氏亦有校勘字句押韻不同者﹐條注於每句之下。錯誤不能彊通者﹐空格以俟考補。是兩本均有校語。然觀趙氏校輯宋金元人詞所引﹐有與秦本異者﹐疑出於瞿。依詞意考之﹐亦未盡善也。趙氏所錄各詞﹐頗有南宋人未見他本之作。且皆妍雅深厚﹐與周密絕妙好詞相近。第四卷

以前﹐兼收北宋﹐美成所錄尢多。稼軒﹑攺之﹑後村諸人﹐則取其溫厚蘊藉者。外集則錄激昂慷慨大气磅礡之作﹐取捨所在﹐尢爲顯著。惟於辛﹑劉這作﹐見於八卷中者﹐似亦可入外集。外集所載曹松山三首﹐似亦可入本集﹐則消息甚微也。其所自作﹐見於卷五者四首﹐卷八者二首﹐筆意亦與梅溪﹑夢窗爲近。所錄宋末詞人﹐終於王聖與。而艸窗﹑玉田及與相倡和者均未見。聖與之詞﹐見於花外集﹑樂府補題者亦未見。則趙之時代𨿽難確指﹐而其人未見宋亡﹐且與夢窗﹑時可兄弟同時﹐可以想見。又艸窗絕妙好詞﹐載趙作千秋歲﹑魚遊春水﹑水龍吟﹑賀新郎四首。惟魚遊春水見卷八﹐且有異文。而陽春白雪卷五之好事近﹑法曲獻仙音﹑玉漏遲﹑瑞鶴仙﹐絕妙好詞則作樓采詞。朱︹屯阝校夢窗詞﹐刪玉漏遲絮花寒食路一首﹐斷爲趙作﹐卽據此書。故趙萬里謂聞禮自輯﹐斷無以他人之作誤爲己作之理。是艸窗未必及見聞禮﹐且未睹此書﹐又可知已。此書在宋總集中﹐頗可寶貴。倘樊榭得見﹐其鑑賞推崇必不在絕妙好詞﹑元艸堂詩餘下矣。○絕妙好詞周密輯絕妙好詞七卷﹐一百三十二家﹐始於張孝祥﹐終於仇遠﹐純乎南宋之總集。淸初有髙士奇刊本﹐又有小瓶廬覆刻本﹐然極難得。世所傳者﹐爲樊榭箋本。朱孝臧曾見汲古閣鈔本﹐據以校定﹐欲刊未果。張玉田稱其精粹﹐四庫提要謂其去取謹嚴。鄭文焯亦云﹐南宋佳制﹐美盡是篇。蓋周氏在宋末﹐與夢窗﹑碧山﹑玉田諸人皆以淒婉綿麗爲主﹐成一大派別。此書卽宗風所在﹐不合者不錄。觀所選於湖﹑稼軒之詞﹐可以槪見。淸中葉前﹐以南宋爲依歸。樊榭作箋﹐以後翻印者不止一家﹐幾於家弦戶誦﹐爲治宋詞者入手之書。風會所趨﹐直至淸末而未已。以二窗爲的者﹐尢有取焉。張玉田諸人之品評﹐允爲恰當。以其不獨與樂府雅詞﹑花庵詞選不取派別者有殊。卽視陽春白雪﹐亦無幾微失當之處。以一家之言成總集者﹐淸代爲盛﹐而周氏實啟之。卽謂其選法﹑做法﹐皆開有淸之風气﹐亦無不可。○梅苑梅苑十卷﹐黃大輿所輯。多北宋詞﹐或南北宋之交者。中多未見他選本之作﹐輯佚者﹑校勘者頗多取焉。黃大輿之人名不甚著﹐時代無可考。曹元忠重刊梅苑﹐序引淸波雜誌紹興庚辰﹐得蜀人黃大輿梅苑。趙萬里次諸樂府雅詞之後﹐蓋就所錄詞考之﹐與曾攺過時代相近也。所錄限於詠梅﹐且無甚甄擇。蓋總集中別開生面者。今可見之刊本﹐以曹棟亭爲最先。武進李氏﹑揚州宣氏﹐皆從之出。訛錯之處﹐無可訁是正。李刻有校記﹐出自曹元忠。曹則本諸何小山﹐蓋據他選本或專集爲之者。第五第十兩卷﹐各缺若干首。趙萬里據永樂大典﹑花艸粹編輯補﹐亦未能全也。余讀此書﹐曾發見一疑問。第四卷

望梅下注或作王聖與。花艸粹編據以入選。明鈔及鮑刻花外集﹐均據以補遺。然黃大輿果爲髙宗時人﹐則決不能見碧山。此書於梅溪﹑白石之作在碧山前者﹐均未錄入。又何能及宋末之碧山。且玩此詞語意﹐似南宋初或中葉人所爲。因臨安之盛﹐而追憶北狩之二帝者。而碧山各詞﹐在宋亡以後﹐多絕望語﹐口吻不相類。是爲王作與否﹐亦一疑案矣。○艸堂詩餘艸堂詩餘有二種﹐一分類本﹐一分調本。王國維以分調本春景等題﹐卽分類本之類。謂分調本據分類本攺編﹐其說近是。今所見之本分類者﹐一爲四印齋校刊之嘉靖戊戌本﹐一爲雙照樓影刊之洪武壬申本。而兩本已有不同。趙萬里曾見元至正辛卯本﹐爲洪武本所自出。行款悉同﹐因證明洪武本所據﹐原有奪葉。元本且有編者何士信之名。分調本﹐明人所刊不下四五種。今可見者﹐最早爲嘉靖本。序謂出顧子汝家藏宋刻﹐比通行本多七十餘調﹐卽以小令﹑中調﹑長調﹑長調編次者。其結銜爲武陵逸史﹐蓋此書之始編者﹐在明已無可考。然所錄無宋後之詞﹐且證以元艸堂詩餘之名﹐則此書定出宋季。其分爲時序等類﹐殆與陳刻片玉集同﹐而箋注並附詞話﹐則南宋有此風气也。小令﹑中調﹑長調之名﹐說者謂艸堂開之﹐前此未有。明人性好作僞﹐以己作爲古人之作﹐或襲古人之作爲己作﹐往往而有。而所刊古書﹐割裂竄攺﹐尢屬見不一見。故分調是否宋本﹐已成疑問。而各分類本中﹐類之分合﹐旣互有參差。詞之多寡又不一致﹐卽如由元本以證明洪武本之殘缺﹐而洪武本固無殘缺之迹是也。然而小令﹑中調﹑長調之分﹐直成明代通例﹐至淸初仍相沿襲。蓋艸堂詩餘一書﹐在明流傳極盛﹐塡詞者奉爲圭臬。例如陳大聲之艸堂余意﹐卽取艸堂詩餘而徧和之﹐一若捨此﹐別無足據者。故其名極大﹐而版本亦極雜。馴至分調本行﹐而分類本微﹐則艸堂詩餘固盛於明﹐而亂於明矣。然所選各詞﹐皆宋以前作。且仍系雅詞﹐足資誦習﹐故與花間並垂不朽。至作者之名﹐在梅苑﹑樂府雅詞拾遺﹐凡不能確知者﹐例從蓋闕。分類本猶存此風。分調本出﹐悉以前一首之撰人當之﹐乃增訛誤﹐則又明人之無知妄作者。○中州樂府金詞總集﹐惟一中州樂府﹐元好問所選。原與中州集相附麗﹐故汲古閣兩書同刊。張石洲校刊元遺山集﹐亦匯刊之。其單行本﹐一爲日本五山覆元本﹐雙照樓影刊。一爲明嘉靖五峯書院本﹐︹村校刊﹐計三十六家﹐百十三首﹐附二首﹐金源詞人以吳彥髙﹑蔡伯堅稱首﹐實皆宋人。吳較綿麗婉約﹐然時有淒厲之音。蔡則疏快平博﹐雅近東坡。今明秀集尙存半部﹐可以覆按。金據中原之地﹐郝經所謂歌謠跌宕﹐挾幽並之气者﹐迥異南方之文弱。國勢新造﹐無禾油麥秀之感﹐故與南宋之柔麗者不同。而亦無辛﹑劉慷慨憤懣之气。流風餘韻﹐直至有元劉秉忠﹑程文海諸人﹐雄闊而不失之傖楚﹐蘊藉而不流於側媚﹐卓然成自金迄元之一派﹐實卽東坡之流衍也。此選𨿽兼收綿麗之作﹐而气象實以代表北方者爲多。去取頗嚴﹐無一篇不可讀。或謂其不無掛漏﹐如Т庵﹑菊軒之未與。或以梅花引城下路一首見宋刊東山詞﹐疑於失考。然存一代之詞﹐並見北方之流別﹐不能以小疵掩之也。○元艸堂詩餘元艸堂詩餘三卷﹐秦恩覆以讀畫齋叢書本用厲樊榭手校本校刊﹐並錄樊榭四跋。樊榭之治是書﹐借鈔吳尺鳧藏本﹐以朱竹鈔本及元刊本校勘。又以翰墨大全及天下同文集輯補﹐可謂勤矣。樊榭謂其采擷精妙﹐無一語凡近。絕妙好詞外﹐渺焉寡匹。蓋輯者名𨿽不傳﹐而必爲元代一大作手。且漸染南宋之風﹐其輯爲是書﹐則別有深意在。上卷十四人﹐六十二首。中卷二十五人﹐六十八首。下卷二十四人﹐七十三首。其確爲元人者﹐只劉藏春﹑許魯齋兩家﹐餘皆南宋遺民。其詞皆樊榭所謂淒惻傷感﹐不忘故國者。是名𨿽屬元﹐實乃南宋餘韻。蓋艸窗﹑碧山﹑玉田﹑山村之所倡導﹐如張翥﹑張雨﹑邵亨貞等﹐皆屬此派。在元代詞學爲南方之一流別﹐與北人平博疏快者迥乎不同。而所錄之人﹐又多無別集﹐實可繼絕妙好詞之後﹐於南宋爲補遺。︹村宋詞三百首﹐列入彭元遜﹑姚云文﹐卽據此也。元人又有天下同文集﹐其四十八至五十卷爲詞二十餘首﹐然廬摯以外﹐皆與此同。○花艸粹編花艸粹編﹐明陳耀文饌。今海內傳本﹐不過四五部。南京缽山書捨以善本書室藏本影印﹐始有流傳。明人輯刊之書﹐多無足取。如楊愼詞林萬選﹑卓人月詞統﹑茅映詞的及艸堂續集之類﹐等諸自鄶。獨陳氏此書﹐有特色焉。一﹑所錄皆唐五代宋元之詞﹐不羼明詞﹐不雜元曲﹐足見矜嚴之處。二﹑取材以花間艸堂爲主﹐益以樂府雅詞﹑花庵詞選﹑梅苑﹑古今詞話﹑天機余錦﹑翰墨大全及名家詞集﹐旁采說部詞話﹐間附本事﹐𨿽無甚抉擇﹐然今已絕版之書﹐藉以存者不少。三﹑依原書┢錄﹐缺名者不補。名字亦先後參差﹐並無校攺。所據舊籍﹐可以推見。校勘輯佚﹐資以取材﹐故頗爲前人所稱。至其以小令﹑中調﹑長調分類﹐則仍艸堂之舊爾。淸咸豐間﹐有金氏活字本﹐以陳氏體例爲未善﹐擅加攺竄﹐轉失其眞。今金氏本亦罕見。全書十二卷﹐庫本分爲二十四卷﹐金氏仍之。實當明末﹐有僞爲元人所撰者﹐四庫成書時爲所誤也。○詞綜詞綜三十八卷﹐淸初朱彜尊選。體例仿花庵詞選﹐而卷帙殆將倍之。所錄之詞﹐自唐迄元﹐一以雅正爲鵠。蓋朱氏當有明之後﹐爲詞專宗玉田﹐一洗明代纖巧靡曼之習﹐遂開浙西一派﹐垂二百年。簡練揣摩﹐在淸代頗占地位。且朱氏搜求佚書﹐不遺餘力。凡明人未見之本﹐多經朱氏發見。例如專集之山中白雲﹐總集之絕妙好詞﹑元艸堂詩餘皆是。讀其例言﹐凡所已見之本及旁求而未獲之本﹐一一羅列。後人按圖索驥﹐藉以覓獲久佚之籍﹐其功爲多。至所錄之詞﹐𨿽宗玉田﹐而門戶實不過嚴。非如絕妙好詞有然之垠Ф。或者準諸其詩﹐以貪多誚之﹐非篤論也。附錄各家評語﹐應有盡有。較花庵詞選爲周備﹐足資學者之參證。其後王蘭泉續詞綜﹑陶鳧薌詞綜補遺﹐則就晚出之書爲朱氏所未見者﹐從而補之耳。○歷代詩餘歷代詩餘﹐康熙四十六年沈辰垣等所編。爲淸代官書之一﹐爲詞一百卷﹐列調一千五百四十﹐詞九千零九首。附詞人姓氏十卷﹐歷代詞話十卷﹐洋洋乎大觀也。其體例分調收詞﹐以字之多寡爲次。調同字數同﹐又以句讀分體。凡前調下所稱又一體是也。昔人謂欲比較各名家句讀平仄﹐當觀此書﹐蓋兼有譜律之用矣。凡例謂「廣搜名作﹐注明各體﹐故不另立圖譜」。蓋編纂初意﹐原欲兼譜律而一之。然嗣知不能相代﹐故五十四年王奕淸等另成語譜一書。然以此之故﹐遂有缺點。九張機本爲九首﹐且有次第﹐如選詞﹐則不可缺一。而此以備體之故﹐只錄第一首。又所據本有奪文﹐致少一字﹐則另列於字數相同之捲。例如淸眞解連環﹐「謾記得當日音書」句﹐奪一謾字﹐乃有百零五字之體。夢窗風入松﹐「玉佩冷丁東」句﹐奪一佩字﹐乃有七十五字之體。如此之類﹐觸目皆是。蓋當時旣無善本可校﹐而編者又艸率從事﹐不能如萬樹之審詳﹐是官書不可信之處。今之治詞者多知之矣。至於圖卷帙之多﹐而抉擇不精。且徧收明人之作﹐則皆編者無專門之學﹐不足以舉之也。○張惠言詞選張惠言詞選﹐四十四家﹐百十六首﹐陳銳稱爲最約。其旨趣見於自敍中﹐無一首不可讀﹐無一首有流獘。加圈之句﹐爲詞之筋節處﹐須細心體會﹐始能得之。指發幽隱﹐在所加之注﹐𨿽有時不免穿鑿﹐然較諸明人淸初人之評點﹐陳義爲髙。蓋所取在比興。比興之義﹐上通詩騷﹐此爲前所未有者﹐張氏實創之。詞體旣因之而尊﹐開後人之門徑亦復不少。常州派之善於浙西派者以此。其說相承至今﹐而莫之能易亦以此。學者入門﹐由此取徑﹐絕不至誤入歧趨。此最善之選本﹐宜先玩索者也。然於屯田﹑夢窗之佳處﹐未能知之。序中且有不滿之語。其外孫董毅作續詞選﹐一守其家法﹐柳﹑吳各選數首﹐而仍非兩家物色所在﹐則仍不能知柳﹑吳也。又續選中﹐玉田獨多﹐至二十三首。則玉田之寄﹐顯而易知。董氏初好玉田﹐旋亦厭之﹐見周濟詞辧序﹐乃作於好玉田時耳。○周濟詞辧周濟於嘉慶間作詞辧十卷﹐今所存者前二卷。一卷起溫庭筠爲正﹐二卷起李后主爲變。譚復堂謂爲解人難索。實則古文家陰柔與陽剛之說﹐而托體風騷﹐取義比興﹐猶是張惠言之法。道光十二年撰宋四家詞選﹐以周﹑辛﹑王﹑吳四家領袖一代。犖犖餘子﹐以方附庸。其言曰「問途碧山﹐歷夢窗﹑稼軒﹐以還淸眞之渾化。」則剛柔兼備﹐無所謂正變矣。蓋周氏友董毅﹐而私淑張氏。張氏之說﹐本無所謂剛柔正變﹐觀其所選﹐可以槪見。而周氏之造述﹐更有進於張氏者。詞辯所附之論詞雜箸﹐宋四家詞選之敍與論及眉評﹐皆指示作詞之法﹐並評論兩宋各家之得失﹐示人以入手之門﹐及深造之道。淸季王半塘爲一代宗匠﹐卽有得於周氏之途逕者。其非寄不入﹐專寄不出二語﹐尢爲不二之法門。自周氏書出﹐而張氏之學益顯。百餘年來詞徑之開辟﹐可謂周氏導之。至其能識屯田﹑夢窗﹐評論確當﹐則不僅彌張氏之缺憾﹐且開後此之風气矣。四家所附各家﹐未必銖兩悉稱﹐然大體近是者爲多。至其糾彈姜﹑張﹐刂刺陳﹑史﹐芟夷盧﹑髙﹐在舉世競尙南宋之時﹐實獨抒己見﹐義各有當。惟其評論白石﹐似有失當之處。所指爲俗濫﹑寒酸﹑補湊﹑敷衍﹑重復者﹐仍南宋末季之眼光﹐未必卽白石之敗筆。且或合於北宋之拙朴。又謂白石脫胎稼軒﹐則愚尢不敢苟同。野雲孤飛衝澹飄逸之致﹐決非稼軒所有。而稼軒蒼涼悲壯之音﹐權奇倜儻之气﹐亦非白石所能。未可相附也。又其退蘇進辛﹐而目東坡爲韶秀﹐亦非眞知東坡者。○宋七家詞選戈順卿宋七家詞選﹐作於淸道光間。其時比興說創於常州﹐戈氏爲吳中七子之一﹐𨿽仍衍浙西之緒﹐求南宋之雅音﹐然已知所謂騷雅遺意﹐且已知尊淸眞。特其論淸眞者﹐仍不免隔靴搔癢﹐不如周濟謂之集大成爲有眞知灼見爾。然戈氏之論夢窗﹐則已能知之﹐所謂「運意深遠﹐用筆幽邃﹐貌觀之雕繢滿眼﹐而實有靈气存乎其間」﹐固與周濟之說﹐如桴鼓之相應也。彼自謂欲求正軌﹐以合雅音﹐則惟周﹑史﹑姜﹑吳﹑周﹑王﹑張﹐允稱無憾。蓋於北宋𨿽未能深窺﹐而於南宋已得奧■﹐故其言多中肯綮也。戈氏於詞﹐辧律審音﹐均極精粹。故其所選﹐無律不葉﹑韻不合者。然所選之詞﹐與他本不同之字﹐多無根據﹐且有擅攺之迹。杜文瀾曾言之﹐後人率以此相詆。然而「律不乖迕﹐韻不雜﹐句擇精工﹐篇取完善」﹐王敬之所以稱之者﹐確非過情之譽。則其爲世推重﹐非無故矣。○心日齋詞錄心日齋十六家詞錄﹐周之琦所選。時在道光二十三年﹐所錄爲溫庭筠﹑李煜﹑韋莊﹑李﹑孫光憲﹑晏幾道﹑秦觀﹑賀鑄﹑周邦彥﹑姜夔﹑史達祖﹑吳文英﹑王沂孫﹑蔣捷﹑張炎﹑張翥十六家。自言爲平生得力所自﹐故輯而錄之。末各綴一絕句﹐皆能得其眞詮。淸眞以降﹐不錄令曲﹐而其旨則於賀鑄下發之。愚以爲宋人令曲﹐每以慢詞做法爲之。卽有合於令曲者﹐仍不能出五代之範圍﹐而自辟蹊徑。周氏之論至當﹐惟未必無抑揚抗墜之音而已。對於夢窗﹐特加論斷﹐𨿽不能如周﹑戈之深粹﹐而所言頗中肯綮。且與戈氏不謀而合者﹐則取史﹑吳兩家也。殿以蛻巖﹐且元人只此一家。而於蘇﹑辛一派﹐均無所取﹐則仍浙西家法耳。此書只家刻本﹐流傳不多﹐然所選頗精﹐足與戈選同資誦習。蓋限定家數之總集﹐只戈選﹑周錄。而周之異於戈者﹐則上起唐玳﹐下迄於元。北宋增小晏﹑秦﹑賀﹐𨿽似不出溫柔惇厚之範圍﹐而門戶加寬﹐且已知崇北宋矣。○宋六十一家詞選宋六十一家詞選﹐馮煦就汲古刻六十一家選錄者。成於光緒十三年﹐爲免近傳誦之本。馮氏此選﹐限於汲古已刻者﹐曾於例言中述之。其時汲古本除原刻外﹐只汪氏振綺堂翻印本﹐而皆不易得也。至選錄之旨趣﹐則序中有云「諸家所詣﹐短長髙下周疏不盡同﹐而皆嶷然有以自見。」故務存諸家之本來面目﹐別其尢者﹐寫爲一編﹐而不以己意爲取捨。然擇詞尢雅﹐誹謔之作﹐則所無也。諸家卷帙多寡不同﹐多者至一卷﹐少者或數首﹐不泛濫也。前冠例言﹐只最後八條﹐義屬發凡﹐爲選錄校讎之事。餘皆評騭各家﹐而論其長短髙下周疏之實﹐蓋不啻六十一家之提要與六十一家之評論。與其所選之詞參互觀之﹐卽可了然於何者當學﹐及如何學步﹐而仍非有宗派之見存﹐可謂能見其大者矣。○宋詞三百首民國十三年﹐宋詞三百首始問世。詞之總集﹐以此爲最後。結銜稱上︹村民﹐卽朱孝臧也。況周頤作序﹐謂於體格神致求之﹐以渾成爲宗旨。此言也﹐在初學或未易解﹐彊爲之說﹐亦非易事。惟︹村在淸光宣之際﹐卽致力東坡﹐晚年所造﹐且有神合。馮煦敍東坡樂府﹐指陳四端﹕一曰獨往獨來﹐一空羈勒﹐如列子禦風﹐如貌姑仙人﹐吸風吹露。二曰剛亦不茹﹐柔亦不吐﹐纏綿悱惻﹐空靈動蕩。三曰忠愛幽憂﹐時一流露﹐若有意若無意﹐若可知若不可知。四曰涉樂必笑﹐言哀已嘆﹐𨿽屬寓言﹐無慚大雅。蓋空靈變幻﹐不可捉摸﹐以東坡爲至極。朱氏所選﹐以此爲鵠。而於宋詞求之﹐有合者或相近者則入選。讀者試以馮氏之言﹐讀宋詞三百首﹐庶乎得其崖略。此固朱氏一家之言﹐然實前此選詞者所未有也。蓋詞之總集﹐前此已多。朱氏有作﹐決不肯蹈襲故常。而以自身所致力者﹐示人以矩範。且見若干家中﹐皆有類此之境界。或以爲在選政中﹐實爲別墨﹐然不能不認爲超超元著﹐在宋﹑淸各總集之外﹐獨開生面也。朱氏又有詞﹐選淸詞十五家﹐各舉數首﹐其旨趣亦同。○宋詞舉距今二十五年至三十年以前﹐愚授詞北京﹐有宋詞舉之作。時方有宋十二家之擬議﹐此爲縮本﹐編法用逆溯。並以校記﹑考律﹑論詞三事﹐分段說明。詞僅五十二首﹐蓋用爲講貫之資。且與時間相配﹐非十二家詞選體制也。徐仲可見之﹐遽謂爲創作﹐深加贊許。捲端論選錄之旨﹐玆錄如次﹕論南宋六家選南宋詞者﹐戈順卿取史﹑姜﹑吳﹑周﹑王﹑張六家﹐周稚圭取姜﹑史﹑吳﹑王﹑蔣﹑張六家﹐周止庵則以辛﹑王﹑吳爲領袖。夫張炎之妥澑﹐王沂孫之沈鬱﹐吳文英極沈博絕麗之觀﹐擅潛气內轉之妙。姜夔野雲孤飛﹐語淡意遠。辛棄疾气魄雄大﹐意味深厚﹐皆於南宋自樹一幟。流風所被與之化者﹐各若干人。然蔣捷身世之感﹐同於王﹑張。雕琢之工﹐導源吳氏。周密﹐附庸於吳﹐尢爲世所同認。姑捨蔣﹑周﹐而錄張﹑王﹑吳﹑姜﹑辛﹐意實在此。至此五家者﹐相因相成﹐往往可見。然各有千古﹐不能相掩也。史達祖步趨淸眞﹐幾於笑顰悉合﹐𨿽非戛戛獨造﹐然南渡以降﹐專爲此種格調者﹐實無其匹。故效戈﹑周之選﹐不敢過而廢之。初學爲詞者﹐先於張﹑王求雅正之音﹐意內言外之旨﹐然後以吳煉其气意﹐以姜拓其胸襟﹐以辛健其筆力﹐而旁參之史﹐藉探淸眞之門徑﹐卽可望北宋之堂室﹐猶是周止庵教人之法也。論北宋六家周邦彥集詞學之大成﹐前無古人﹐後無來者。凡兩宋之千門萬戶﹐淸眞一集﹐幾擅其全﹐世間早有定論矣。然北宋之詞﹐周造其極。而先路之導﹐不止一家。蘇軾寓意髙遠﹐運筆空靈﹐非粗非豪﹐別有天地。秦觀爲蘇門四子之一﹐而其爲詞﹐則不與晁﹑黃同賡蘇調。妍雅婉約﹐卓然正宗。賀鑄洗煉之工﹐運化之妙﹐實周﹑吳所自出。小令一道﹐又爲百餘年結響。柳永髙渾處﹑淸勁處﹑沈雄處﹑體會入微處﹐皆非他人屐齒所到。且慢詞於宋﹐蔚爲大國。自有三變﹐格調始成。之四人者﹐皆爲周所取則﹐學者所應致力也。至於北宋小令﹐近承五季。慢詞蕃衍﹐其風始微。晏殊﹑歐陽修﹑張先﹐固雅負盛名。而砥柱中流﹐斷非幾道莫屬。由是以上稽李煜﹑馮延巳﹐而至於韋莊﹑溫庭筠﹐薪盡火傳﹐淵源易溯。錄此六家﹐實正軌所在﹐瓣香所承。不敢效顰戈﹑周﹐舉周邦彥以槪其餘也。此選限於兩宋。然唐五代所取﹐則爲溫﹑韋﹑李﹑馮四家﹐論小晏時已述及矣。至十二家之甄選﹐乃二十餘年前之見解。近來研討所獲﹐略有變更。以史達祖附庸淸眞﹐有因無創。而北宋初期﹐關於令曲﹐已開宋人之風气﹐略變五代之面目者﹐則爲歐陽修。且歐陽公近體樂府﹐慢詞不少。其時慢詞𨿽未成熟﹐而其端亦由歐陽發之。爰擬南宋刪史﹐北宋增歐陽。南宋五﹐北宋七﹐仍爲十二。𨿽因於前賢不之陳迹﹐略事增刪。然一得之愚﹐似有討論之餘地。至十二家詞選之全﹐則擇其精粹而卓有特殊之表現者﹐期於不溢不漏。稿屢攺而未定﹐蓋此事究未易言也﹐因論總集﹐而附及之。○九種詞集詞肇於唐﹐成於五代﹐盛於宋﹐衰於元。而南有樂笑之流風﹐北有東坡之餘響。亡於明﹐則祧兩宋而髙談五代﹐競尙側艷﹐流爲淫哇。復興於淸﹐或由張炎入﹐或由王沂孫入﹐或由吳文英入﹐或由姜夔入﹐各盡所長。其深造者柳﹑蘇﹑秦﹑周﹐庶幾相近。故治詞學者﹐𨿽以唐五代宋爲矩﹐而宋實爲之主。別集旣苦未備﹐而宗風流別﹐又可於總集見之。起花間迄三百首﹐皆總集之犖犖者。初學爲詞﹐宜從張惠言詞選或周濟宋四家詞選入手。旣約且精﹐毫無流獘﹐以奠其始基。再進一步﹐則唐五代詞選﹑宋六十一家詞選爲必讀之書。而廣之以詞綜﹐參之以七家﹑十六家﹑三百首﹐旣各補其所未備﹐如七家之艸窗﹑碧山﹑玉田﹐十六家之方回﹑蛻巖。又可因取捨之不同﹐而見其流別﹐如三百首之塗徑﹐七家﹑十六家之傾向。由是而讀宋人四總集以及花間﹐再觀各名家專集﹐就其性之所近﹐專學一家﹐或兼采數家﹐互相補益。中心有主﹐取精用弘。泛覽以窮其變﹐互勘以求其是﹐而無窮之運用出焉。故提要鉤玄﹐惟在上述數種﹐其他備考而已。至於名家之別集單行本﹑叢書本﹐﹝如知不足齋﹑粵雅堂等﹞以及地方詞書﹝如閩詞鈔﹑山左人詞﹑湖州詞錄等﹞﹐不勝枚舉。其別集之藪﹐善本﹑校本﹑孤本之叢﹐所謂匯刻詞集者﹐有下列九種﹕汲古閣六十家詞毛晉刻。分六集﹐隨得隨刻﹐不依時代先後。不盡善本﹐校讎亦不精。然今存之匯刻詞﹐此爲最早。︹村叢書出世以前﹐此亦最富。原刻及注刻外﹐上海有縮影本。名家詞集侯文燦刻﹐只十家﹐皆汲古閣未刊本﹐粟香室叢書有翻刻。四印齋所刻詞王鵬運刻。惟雙白詞非善本﹐其餘大槪善本或孤本。且有影刊宋﹑元槧者﹐校讎亦精。附宋﹑元三十一家詞﹐亦皆孤本。原刻外﹐上海有縮影本。宋元名家詞江標刻。僅十五家﹐中多孤本﹐無校語。︹村叢書朱孝臧刻。以有雲謠集者爲足本﹐收輯最富﹐且多不經見之本。凡有別本可校者﹐皆有校記﹐且於正文中定之﹐或兼敍版本源流。雙照樓所刻詞吳昌綬刻。選定宋﹑元﹑明僅見之佳槧﹐行款﹑格式﹑字迹一依原書﹐頗存舊籍之眞故不加校語。涉園所刻詞陶湘刻。原亦吳昌綬選定﹐爲雙照樓第二集﹐勝處與雙照樓同。校輯宋金元人詞趙萬里輯刻。多系輯佚﹐且以各選本互校﹐間有一二孤本﹐鉛印甚精。全宋詞唐圭璋輯刻。原皆選用善本﹐惟因付坊間排印﹐且時值倭亂﹐版式校讎均未精。

