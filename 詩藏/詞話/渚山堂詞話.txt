渚山堂詞話﹝明﹞陳霆

序

始余著詞話﹐謂南詞起於唐﹐蓋本諸玉林之說。至其以李白菩薩蠻爲百代詞曲祖﹐以今考之﹐殆非也。隋煬帝築西苑﹐鑿五湖﹐上環十六院。帝嘗泛舟湖中﹐作望江南等闋﹐令宮人倚聲爲棹歌。望江南列今樂府。以是又疑南詞起於隋。然亦非也。北齊蘭陵王長恭及周戰而脇﹐於軍中作蘭陵王曲歌之。今樂府蘭陵王是也。然則南詞始於南北朝﹐轉入隋而著﹐至唐宋昉制耳。在昔花庵詞客﹑古今詞話等﹐要皆論詞之成書﹐今全本亡矣。至見於艸堂之箋者﹐緒餘一二﹐觀者無得焉。是道也﹐某少而習授﹐老而未置。其倚腔成調者﹐旣登集矣。至於咀英吸華﹐品宮量徵﹐閱習久而話言頻﹐則是編之繼來﹐花庵之有嗣也。嗟乎﹐詞曲於道末矣。纖言麗語﹐大雅是病。然以東坡﹑六一之賢﹐累篇有作。晦庵朱子﹐世大儒也﹐江水浸云﹐晚朝飛畫等調﹐曾不諱言。用是而觀﹐大賢君子﹐類亦不淺矣。抑古有言﹐渥五色之靈芝﹐香生九竅﹐咽三危之薇露﹐美動七情。世有同嗜必至﹐必知誦此。不然﹐則閨玆罷奏﹐齊聲妙嘆﹐寄意於山水者故在也。於商琴者非病云。嘉靖庚寅秋七月吉日﹐陳霆序。

渚山堂詞話卷一

陳大聲襲歐詞

歐公有句云「平蕪盡處是春山﹐行人更在春山外。」陳大聲體之﹐作蝶戀花。落句云「千里靑山勞望眼﹐行人更比靑山遠。」𨿽面目稍更﹐而意句仍昔。然則偸句之鈍﹐何可避也。予向作踏莎行﹐末云「欲將歸信問行人﹐靑山盡處行人少。」或者謂其襲歐公。要之字語𨿽近﹐而用意則別。此原作比﹐疑誤﹐從鈔本。與大聲之鈍﹐自謂不侔。

瞿山陽襲後村詞

劉后村作摸魚兒﹐以詠海棠。後闋云「君試論。花共酒﹑古來二字天猶吝。年光更迅。謾綠葉成陰﹐靑苔滿地﹐做取異時恨。」舊見瞿山陽摸魚兒尾云「怕綠葉成陰﹐紅花結子﹐畱作異時恨。」殆全用後村句格。或者宗吉誦劉詞久熟﹐不覺用爲己語耶。不然﹐則連盜數言﹐恐渠亦自知避。

張安國賦六州歌頭

張安國在沿鈔本作治。江帥幕。一日預宴﹐賦六州歌頭云「長淮望斷﹐關塞莽然平。煙塵暗﹐朔風動﹐悄邊聲。黯愁凝。追想當年事﹐殆天數﹐非人力﹐洙泗上﹐弦歌地﹐亦膻腥。鈔本作爭衡。隔水旃鄕﹐落日牛羊下﹐區脫縱橫。報名王宵獵﹐騎火一川明。笳鼓悲鳴。遣人驚。念腰間箭﹐匣中劍﹐空埃蠹﹐競何成。時易失﹐心徒壯﹐歲將零。渺神京。干羽方懷遠﹐靖烽燧﹐且休兵。冠蓋使﹐紛馳騖﹐若爲情。聞道中原遺老﹐長南望﹑翠葆霓旌。遣行人到此﹐忠憤原作終憤憤﹐據於湖詞攺作忠憤。气塡膺。有淚如傾。」歌罷﹐魏公流涕面起﹐掩袂而入。

張商英南鄕子

張商英於徽宗朝罷相﹐其去國南鄕子云「向晚出京關。細雨微風拂面寒。楊柳堤邊靑艸岸﹐堪觀。只在人心咫尺間。酒飲盞鈔本作盞飲。須乾。莫道浮鈔本作人。生是等閒。用則斡旋天下事﹐何難。不用雲中別有山。」鈔本作天。按商英爲小官時﹐嘗作嘉禾篇以美司馬君實。旣而媚事紹聖﹐共侶紹述。崇寧間﹐遂執政。會與蔡京異論﹐言者劾之﹐遂冒入黨籍。大觀間作相﹐本以其能與蔡京立異而用之。然不久罷。迹其爲人﹐議論反復﹐復冒求榮進﹐去元祐諸人遠甚。或者乃惜其去﹐而嘆其賢﹐蓋流俗不考耳。

劉伯溫謁金門

秋晚曲寄謁金門﹐劉伯溫作也。首云「風裊裊。吹綠一庭秋艸。」爲語亦佳。然卽「風乍起﹐吹皺一池春水」格耳。以二言細較﹐劉公當退避一舍。

唐莊宗如夢令

唐莊宗早年甚英果﹐晚乃溺於情欲﹐不勝其宴暱之私。嘗見其如夢令云「曾宴桃源深洞。一曲舞鸞歌鳳。酒散別離時﹐殘月落花煙重。如夢。如夢。和淚出門相送。」詳味詞旨﹐所謂亡國之音哀以思者也。奄忽喪敗﹐實讖於此。

山谷靑玉案

山谷在涪州﹐嘗送人歸鄕﹐作靑玉案云「憂能損性休朝暮。憶我當年醉時句。渡水穿雲心已許。暮年光景﹐小軒南浦﹐簾捲西山雨。」蓋此老舊有句云「我自只如常日醉﹐滿窗風雨替人愁。」卽此闋所謂醉時句者也。西山南浦﹐相期暮年﹐而卒死南服﹐竟不如志。鈔本作願。嗚呼﹐「歸去誠可憐﹐天涯住亦得。」豈非終身讖耶。

少遊八六子

少遊八六子尾闋云「正銷凝﹐黃鵬又啼數聲。」唐杜牧之一詞﹐其末云「正銷魂﹐梧桐又移翠陰。」秦詞全用杜格。然秦首句云「倚危亭﹑恨如芳艸萋萋﹐剗盡還生。」二語妙甚﹐故非杜可及也。

瞿山陽巫山一段雲

昔人謂﹕凡詩言富貴者﹐不必規規然語夫金玉錦綺。惟言气象﹐而富貴自見﹐乃爲眞知富貴者。予謂瞿山陽一曲有之。巫山一段雲云「扇上乘鸞女﹐屏間跨鶴仙。博山香裊水沈煙。飛燕蹴箏弦。水簟波痕細﹐風車月暈圓。銀瓶引綆汲新泉。培養並頭蓮。」

貝淸江八六子

貝淸江嘗有秋日海棠詞﹐其腔則八六子也。後闋云「淸明時節曾看。院落早鶯猶困﹐樓臺乳燕初還。悵過了韶華﹐一枝偸綻。拒霜爭艷﹐斷霞分彩。空贏得﹑人自先驚老去﹐天應不放春閒。倚闌干。西風別愁幾番。」予謂「人自先驚老去﹐天應不放春閒」二鈔本作一。句意思警妙﹐古作中不多見也。舊嘗有秋日牡丹句云「傾國尙堪迷晚蝶﹐返魂何必藉東風。」自謂得意﹐然不免涉於形色﹐視淸江所構﹐知落第二。

楊孟載淸平樂

楊孟載新柳淸平樂云「猶寒未暖時光。將昏漸曉池塘。記取春來楊柳﹐風流全在輕黃。」狀新柳妙處﹐數句盡之﹐古今人未曾道著。歌此闋者﹐想見芳春媚景﹐暝色入簾﹐殘月戒曙﹐身在芳塘之上﹐徘徊容與也。唐人所謂「最是一年春好處﹐絕勝煙柳滿皇都」﹐「詩家淸景在新春﹐綠柳才黃半未勻」﹐𨿽諳此風致﹐然特槪言耳。

胡平仲用坡句作詞

東坡詠梅成三十篇﹐其紅梅云「詩老不知標格在﹐更看綠葉與靑枝。」謂石曼卿有「認桃無綠葉﹐辧杏有靑枝」之句也。胡平仲因用坡句作減字木蘭花令云「天然標格。不問靑枝和綠葉。彷佛吳姬。酒暈無端上玉肌。怕愁貪睡。誰謂傷春無限意。乞與徐熙。畫出橫斜竹外枝。」夫紅梅與桃杏迥異﹐不待觀枝葉而辧已明矣。予甚愛坡語﹐用特綠胡詞﹐貽之好事者。

楊眉庵落花詞

楊眉庵落花詞云「當時開拆賴東風﹐飄零還是東風妬。」意甚淒婉。又云「綠陰深樹覓啼鶯﹐鶯聲更在深深處。」語意蘊藉﹐殆不減宋人也。

釣臺水調歌頭

嚴灘釣臺﹐有書水調歌頭一闋﹐或謂朱晦翁所賦﹐然無可考證。予輯艸堂遺音﹐寘此詞其中﹐姑依舊本﹐定爲胡明仲之作。後有知者﹐或能是正也。

傅按察詞

至元間有傅按察者﹐嘗作錢塘懷古一長闋﹐蓋詠宋氏之亡也。中云「下襄樊﹐指揮湘漢﹐鞭云騎﹐圍繞江幹。勢不成三﹐時當混一﹐過唐之數不爲難。陳橋驛﹑孤兒寡婦﹐久假當還。」其語大率吠堯之意。中國帝王所自立﹐久假當還﹐固也。然正統所在﹐豈夷狄可得預耶。鈔本脫以上三十三字。王猛以正朔相承在江左﹐臨歿﹐尙阻苻堅南伐之謀。豈謂三百年遺黎而有此語也。「東魯遺黎老子孫﹐南方心事北方身。」若按察者﹐有愧於信云父多矣。「遺老猶應愧蜂蟻﹐故人久矣化豺狼。」其斯人之謂歟。

元遺山雁邱詞

元遺山嘗赴鈔本作歲。試並州﹐道逢捕生者﹐旦獲一雁﹐殺之。其一脫网﹐然悲嗚不能去﹐竟自投於地而死。元因買得之﹐葬之汾水之上﹐累石爲識。復作詞弔之云「問人間情是何物﹐直教生死相許。天南地北雙飛客﹐老翅幾回寒暑。歡樂趣。離別苦。是中更有癡兒女。君應有語。渺萬里層雲﹐千山暮景﹐隻影爲誰去。橫汾路。寂寞當年簫鼓。荒煙依舊平楚。招魂楚些何嗟及﹐山鬼自啼風雨。天也妬。未信與﹑鶯兒燕子俱黃土。千秋萬古。爲畱待騷人﹐狂歌痛飲﹐來訪雁邱處。」其腔蓋摸魚兒也。是篇旣出﹐其地遂名雁邱云。

吳履齋滿江紅

吳履齋潛﹐字毅夫﹐宋狀元及第。初其父柔勝仕行朝﹐晚寓予裏﹐履齋實生焉。曩予作仙潭志﹐求其制作﹐不可見。近偶獲其滿江紅一詞﹐爲拈出於此。全篇云「柳帶楡錢﹐又還過﹑淸明寒食。天一笑﹐滿園羅綺﹐滿城簫笛。花樹得晴紅欲染﹐遠山過雨靑如滴。問江南池館有誰來﹐江南客。烏衣巷﹐今猶昔。烏衣事﹐今難覓。但年年燕子﹐晚煙斜日。抖擻一春塵土債﹐悲涼萬古英雄迹。且芳樽隨分趁芳時﹐休虛擲。」史稱履齋爲人豪邁﹐不肯附權要﹐然則固剛腸者。而抖擻悲涼等句﹐似亦類其爲人。

文山和王昭儀詞

文文山云﹕王昭儀題滿江紅於驛壁﹐爲中原士夫傳誦﹐惜其末句少商量耳。拘囚之餘﹐漫和一闋﹐庶幾妾薄命之義。詞云「燕子樓中﹐又捱原作睚﹐疑誤﹐從鈔本。過幾番秋色。相思慮﹐靑年如夢﹐乘鸞仙闕。肌玉暗銷衣帶緩﹐淚珠斜透花鈿側。最無端﹑蕉影上窗紗﹐靑燈歇。曲池合﹐髙臺滅。人世事﹐何堪說。向南陽阡上﹐滿襟淸血。舉世便如翻覆手﹐孤身原是分明月。嘆樂昌一段好風流﹐菱花缺。」然予又按佩楚軒客語﹐以原詞爲張瓊瑛所作﹐題之夷山驛中。瓊瑛﹐本昭儀位下也。若然﹐則後世可以移責矣﹐第未審信否耳。

劉伯溫寫情集

劉伯溫有寫情集﹐皆詞曲也。惟其大闋頗窒滯﹐惟小令數首﹐覺有風味。故予所選小令獨多﹐然視宋人亦遠矣。劉未遇時﹐嘗避難江湖間。往見有水龍吟一闋云「雞鳴風雨蕭蕭﹐側身天地無劉表。啼鵑迸淚﹐落紅飄恨﹐斷魂飛繞。月暗雲霄﹐星沈煙水﹐角聲哀裊。問登樓王粲﹐鏡中華發﹐今宵又﹑添多少。極目鄕關何處﹐渺靑山﹑雙螺低小。幾回好夢﹐隨風歸去﹐被他遮了。寶瑟弦僵﹐玉笙簧冷﹐冥鴻天杪。但浸階莎艸﹐滿庭綠樹﹐不知昏曉。」此詞當是無聊中作。風雨瀟瀟﹐不知昏曉﹐則有感於時代之昏濁。而世無劉表﹐登樓王粲﹐則自傷於身世之羈孤。然孰知其不得志於前元者﹐乃天特老其材﹐將以貽諸皇明也哉。是則適爲大幸也。

邵公序贈嶽武穆詞

嶽武穆駐師鄂州﹐紀律嚴明。路不拾遣﹐秋毫無犯﹐軍民胥樂﹐古名將莫能加也。有邵公序者﹐薄遊江湘﹐道其管內﹐因作滿庭芳贈之云「落日旌旗﹐淸霜劍戟﹐塞角聲喚嚴更。論兵慷慨﹐齒頰帶風生。坐擁貔貅十萬﹐銜枚勇﹑云槊交橫。笑談頃﹐匈奴授首﹐千里靜欃槍。荊襄﹐人按堵。提壺勸酒﹐布谷催耕。芝夫蕘子﹐歌舞威名。好是輕裘緩帶﹐驅營陣﹑絕漠橫行。功誰紀﹐風神宛轉﹐麟閣畫丹靑。」鄂王遺事云﹕此詞句句緣實﹐非尋常諛詞也。

渚山堂詞話﹝明﹞陳霆

渚山堂詞話卷二

朱淑眞詞

聞之前輩﹐朱淑眞才色冠一時﹐然所適非偶。故形之篇章﹐往往多怨恨之句。世因題其稿曰斷腸集。大抵佳人命薄﹐自古而然﹐斷腸獨斯人哉。古婦人之能詞章者﹐如李易安﹑孫夫人輩﹐皆有集行世。淑眞繼其後﹐所謂代不乏賢。其詞曲頗多﹐予精選之﹐得四五首。詠雪念奴嬌云「斜倚東風﹐渾漫漫﹐原作慢慢﹐從鈔本。頃刻也須盈尺。」已盡雪之態度。繼云「擔閣梁吟﹐寂寥楚舞﹐空有獅兒只。」復道盡雪字﹐又覺醞藉也。詠梅云「濕云不渡溪橋冷。嫩寒初破霜風影。溪下水聲長。一枝和月香。」別闋云「拂拂風前度暗香﹐月色侵花冷。」梨花云「粉淚共宿雨闌珊﹐淸夢與寒云寂寞。」凡皆淸楚流麗﹐有才土所不到。而彼顧優然道之﹐是安可易其爲婦人語也。

王敬叔菩薩蠻

項斯詠云鈔本誤作雪。有「平鋪水不流」之句﹐王敬叔以人之菩薩蠻調中。全闋云「小樓拄鈔本誤作掛。頰凝遙睇。朝來證得唐人句。半嶺白雲浮。平鋪水不流。明朝還欲雨。又向何山去。且可宿檐間。勞君鈔本誤作吾。護夜寒。」敬叔云「向者讀項斯『平鋪水不流』之句﹐意不謂佳。偶雨後望諸峯雲气﹐方悟其寫景之妙。大抵古人語言不可輕詆﹐因作小詞識之。」

白太素天籟集

垂楊與玉耳墜金環二曲﹐唐宋以前﹐無聞有作﹐近於天籟集中見之。然則其所始﹐豈金元之際乎。垂楊云「關山杜宇。任年年喚得﹐韶光歸去。怕上髙城望遠﹐煙水迷南浦。賣花聲動天街曉﹐總吹入﹑東風庭戶。正紗窗濃睡﹐覺來驚﹑翠蛾愁聚。一夜狂風橫雨。恨西園媚景﹐匆匆難駐。試把芳菲點檢﹐鶯燕渾無語。玉纖空折梨花撚﹐對寒食﹑懨懨情緒。問東君﹐此別經年﹐落花誰是鈔本作似。主。」玉耳墜金環云「搖落初冬。愛南枝迥絕﹐暖气潛通。含章睡起宮黃褪﹐新妝淡淡丰容。冰葩瘦﹐蠟蒂融。便自有翛然林下風。肯羨狂蜂殢蝶﹐艷紫妖紅。何處對花興濃。向藏春池館﹐透月簾櫳。一枝鄭重天涯信﹐腸斷驛使相逢。關山路﹐幾萬重。記昨夜鈔本作日。筠筒和淚封。料馬首幽香﹐先到夢中。」白太素云﹕壬子冬﹐薄遊順天。張侯之兄正卿邀予往別拜夫人。旣而畱飲﹐命撰詞。一詠梅﹐以玉耳墜金環歌之。一送春﹐以垂楊歌之。詞成﹐惠以羅綺四端。夫人﹐大名人﹐能道古今﹐雅好賓客。自言幼時有老尼﹐年幾八十﹐嘗教以舊曲垂楊﹐音調至今了然。事與東坡補洞仙歌詞相類。中統建元﹐壽春榷場中得南方詞一編﹐有垂楊三首﹐其一乃向所傳者。然後知夫人乃承乎家世之舊也。

文山齊天樂

文文山詞﹐在南宋諸人中﹐特爲富麗。其書燈屏齊天樂云「夜來早得東風信﹐瀟湘一川新綠。柳色含晴﹐梅心沁暖﹐春淺於花如束。銀蟾乍浴。正沙雁將還﹐海鱉初矗。云摔旌旗﹐笑聲人在畫闌曲。星虹瑤樹縹緲﹐佩環鳴碧落﹐瑞籠華屋。露耿銅虯﹐冰翻錢馬﹐簾幕光搖金粟。遲遲倚竹。更爲把瑤罇﹐滿斟醽醁。回首宮蓮﹐夜深歸院燭。」染指一臠﹐則餘可知矣。史稱文山性豪侈﹐每食方丈﹐聲妓滿前。晚節乃散家資﹐募義勤王﹐九死不奪。蓋子房所謂韓亡不愛萬金之資者鈔本脫此字。也﹐眞人豪哉。

瞿山陽望西湖

瞿宗吉﹐號山陽道人﹐有餘淸及樂府遺音等集﹐皆南詞也。往見其望西湖十闋﹐其自敍云「丁巳歲夏﹐寄居富氏鈔本誤作民。餘淸樓﹐頫視西湖﹐如開一鏡。凡陰晴風雨﹐寒暑晝夜﹐未嘗不與水光山色相接也。技癢不能忍﹐因制望西湖十闋。其腔卽晁無咎買陂塘舊譜也。」宗吉工詩詞﹐其所作甚富。然予所取者止十餘闋﹐惜其視宋人風致尙遠。

辛稼軒賀新郎

辛稼軒詞﹐或議其多用事﹐而欠流便。予覽其琵琶一詞﹐則此論未足憑也。賀新郎云「鳳尾龍香撥﹐自開元霓裳曲罷﹐幾番風月。最苦潯陽江上路﹐畫舸亭亭催別。記出塞黃雲堆雪。馬上離愁三萬里﹐認孤鴻沒處分胡越。弦解語﹐鈔本誤作說。恨難說。遼陽驛使音塵絕。瑣窗寒﹐輕挑謾撚﹐淚珠盈睫。推手含情還卻手﹐一抹梁州哀徹。千古事﹑雲飛煙滅。賀老定場無消息﹐悄沈香亭北繁華歇。彈到此﹐爲鳴咽。」此篇用事最多﹐然圓轉流麗﹐不爲事所使﹐稱是妙手。

陳大聲冬雪詞

「金猊瑞腦噴香霧。向曉鈔本作晚。寒多深閉戶。窗明殘雪積飛瓊﹐風起亂雲飄散絮。錦幃細看霓裳舞。小玉銀箏學鶯語。梅香滿座襲人衣﹐誰道江橋無覓處。」此陳大聲冬雪詞也。寄木蘭花令。論者謂其有宋人風致。使雜之艸堂集中﹐未必可辧也。𨿽然﹐大聲和艸堂﹐自予所選數首外﹐求其近似者蓋少。

章文莊小重山

章文莊春日小重山云「柳暗花明春事深。小闌紅芍藥﹐已抽簪。雨餘風軟碎嗚禽。遲遲日﹑猶帶一分陰。」語意甚婉約。但嗚禽曰碎﹐於理不通﹐殊爲語病。唐人句云「風暖鳥聲碎。」然則何不曰「暖風嬌鳥鈔本作語。碎嗚音」也。

山谷南鄕子詞

崇寧間﹐山谷謫宜州。乙酉歲九日登城樓眺望﹐聽邊人相語云﹐今歲當鏖戰取封侯。因作南鄕子云「諸將說封侯。短笛長吟原作吹從鈔本。獨倚樓。萬事總成風雨去﹐休休。戲馬臺南金絡頭。催酒莫遲畱。飲量今秋勝去秋。花向老人頭上笑﹐羞羞。人不羞花花自羞。」詞成﹐倚闌髙歌﹐若不能堪。是月三十日﹐遂不起。

楊孟載雪詞

楊孟載作禁體雪詞﹐後闋云「正簌簌﹐還颺颺﹐復纖纖。」則於古無所出﹐𨿽移之別詠﹐未爲不可。予謂雪詞旣禁體﹐於法宜取古人成語﹐勻之句中﹐使人一覽見雪﹐乃爲本色。嘗記鈔本作見。山谷詠雪﹐有「臥聽疎疎還密密﹐曉看整整復斜斜」之句。因輒易之云「正疎疎﹐還密密﹐復纖纖。」知者以爲何如。

陳大聲和艸堂詩餘

江東陳鐸大聲﹐嘗和艸堂詩餘﹐幾及其半﹐輒復刊布江湖間。論者謂其以一人心力﹐而欲追襲羣賢之華妙﹐徒負不自量之譏。蓋前輩和唐音者﹐胥以此﹐故爲大力所不許。大聲復冒此禁﹐何也。然以其酷擬前人﹐故其篇中亦時有佳句。四言如「嬌云送馬﹐髙林回鳥﹐遠波低雁」﹐五言如「飛夢去江幹﹐又添驢背寒」﹐「饑鳥啄瓊樹﹐寒波淨銀塘」﹐「香浮殘雪動﹐影弄寒蟾小」﹐六言如「長日餘花鈔本誤作光。自落﹐無風弱柳還搖」﹐「楊柳依原作倚﹐從鈔本。風淸瘦﹐花枝照水分明」﹐「明月爲誰圓缺﹐浮雲隨意陰睛」﹐七言如「花蕊暗隨蜂作蜜﹐溪云還伴鶴歸巢」﹐「欲將離恨付春江﹐春江又恐東流去」﹐「千里靑山勞望眼﹐行人更比靑山遠」﹐「秋水無痕涵上下﹐浮雲有意遮西北」。散句如「東風路﹐多少小燕閒庭﹐亂鶯芳樹」﹐「綠云盡逐東風散﹐惟有花陰層疊」﹐「九十韶光自不容﹐何必憎風雨」﹐「暮山髙下暮云平﹐行人不渡﹐只有斷橋橫」﹐「淸溪流水﹐斜橋澹月﹐不減山陰好」﹐「春城晚﹐霏霏滿湖煙雨」﹐「斷腸無柰﹐落花飛絮」。凡此頗婉約淸麗﹐使其用爲己調﹐當必擅聲一時。而以之追步古作﹐遂蹈村婦斗美毛施之失。蓋不善用其長者也。

仲殊艷詞

僧仲殊好作艷詞﹐其同袍孚艸堂者﹐嘗寓詩箴之﹐迄不爲止。殊嘗詠婦人﹐有「鳳鞋濕透立多時﹐不言不語厭厭地」之句。後殊經於枇杷樹下﹐輕薄子更其句以弔云「枇杷樹下立多時﹐不言不語厭厭地。」聞者捧腹。大率淫言媟語﹐故非衲子所宜也。然殊諸曲﹐類能脫絕寒儉之態。如南歌子云「白露收殘月﹐淸風散曉霞。」訴衷情云「紅船滿湖歌吹﹐花外有髙樓。」念奴嬌云「竹影篩金泉漱玉﹐紅映薇花簾幕。」又別闋云「絳彩嬌春﹐鉛華掩晝﹐鈔本娛作畫。占斷鴛鴦浦。」此等句﹐何害其爲富冶也。殊有寶月集行於世。

徐一初登髙詞

徐一初者﹐不知何許人。其九日登髙一詞﹐殊亦可念。初云「參軍莫道無勛業﹐消得從容罇俎。君看取。便破帽飄零﹐也得名千古。」復云「登臨莫上髙層望﹐怕見故宮禾黍。觴綠醑。澆萬斛牢愁﹐淚閣新亭雨。黃花無語。畢竟仗西風﹐朝來披拂﹐猶識舊時主。」詞意甚感慨不平﹐參軍自況之意。豈非徳祐時忠賢﹐位不滿其才者耶。鈔本作也。「故宮禾黍」「無語黃花」﹐則又有感於天翻地覆之事﹐蓋谷音之同悲者也。

瞿宗吉木蘭花慢

聚景園有故宋宮人殯宮﹐瞿宗吉嘗作木蘭花慢云「記前朝舊事﹐曾此地﹐會神仙。向月地云階﹐閒攜翠袖﹐來拾花鈿。繁華總隨流水﹐嘆一場﹑春夢杳難圓。廢港芙蕖滴露﹐斷堤楊柳搖煙。兩峯南北只依然。輦路艸芊芊。悵波冷山空﹐翠銷鳳蓋﹐紅沒龍船。平生銀屏金屋﹐黯漆燈﹑無焰夜如年。落日牛羊隴上﹐西風燕雀林邊。」瞿詞𨿽多﹐予所賞愛者此闋爲最。然瞿有詠金故宮白蓮詞﹐卽用此腔﹐而語意亦仍之。首云「問前朝舊事﹐曾此地會神仙。」卽此起句也。是知此詞爲瞿得意者﹐故疊用如此。

文山別友人詞

文丞相旣敗﹐元人獲置舟中﹐旣而挾之蹈海。崖山旣平﹐復逾嶺而北。道江右﹐作酹江月二篇﹐以別友人﹐皆用東坡赤壁韻。其曰「還障天東半壁」﹐曰「地靈尙有人傑」﹐曰「恨東風不借世間英物」﹐曰「只有丹心難滅」﹐其於興復﹐未嘗不耿耿也。

李好義詞

宋理宗朝﹐有武人李好義者﹐頗善詞章。嘗見其春暮作謁金門云「花著雨。又是一番紅素。燕子歸來愁不語。故巢無覓處。誰在玉樓歌鈔本作鼓。舞。誰在玉關辛苦。若使胡塵吹得去。東風侯萬戶。」玉樓歌舞數句﹐語意不平﹐豈非當時擅國者宴樂湖山﹐而不卹邊功故耶。然則宋之淪亡﹐非一日之故矣。

髙季迪木蘭花慢

張土誠據姑蘇﹐凡髙門大宅﹐悉爲其權倖所占﹐計鈔本作訐。其一時歌鐘甲第之富﹐輿馬姬妾之盛﹐自謂安享樂成﹐永永無慮。孰知不五六年﹐煙滅雲散﹐如髙季迪之木蘭花慢所慨是也。髙詞云「笑匆匆夢短﹐人間事﹑幾黃粱。早月墜箏樓﹐塵生戟戶﹐艸滿毬場。美人盡爲黃土﹐甚溫柔﹑難把作仙鄕。桃李一番狼藉﹐燕鶯幾許淒涼。虛言地久與天長。滄海變耕桑。記花月當年﹐盡多歡樂﹐卻少思量。門前久無系馬﹐但棲鴉﹑臨晚占垂楊。試問今來過客﹐有誰感嘆斜陽。」蓋盛衰不常﹐物理反復﹐𨿽貴侯鈔本作族。世戚﹐且不能保其盈滿﹐況於一時艸竊者哉。此足爲陸梁者鈔本無。之戒。

李世英蝶戀花

李世英蝶戀花句云「朦朧澹月云來去。」歐公蝶戀花句云「珠簾夜夜朦朧月。」二語一律﹐不知者疑歐出李下。予細較之﹐狀夜景則李爲髙妙﹐道幽怨則歐爲醞藉。蓋各適其趣﹐各擅其極﹐殆未易優劣也。

歐詞用出字

歐公舊有春日詞云「綠楊樓外出秋千。」前輩嘆賞﹐謂止一出字﹐是人著力道不到處。他日詠秋千﹐作浣溪沙云「云曳香綿彩柱鈔本作掛。髙。絳旗風颭出花梢。」予謂𨿽同用出字﹐然視前句﹐其風致大段不侔。

懷歸詞

予性樂閒退﹐平生宦鈔本作宮。歷﹐遇林壑美處﹐輒飄然起掛冠之興。憶曩鈔本無此字。昔董學太原﹐或日鈔本原闕二宇。秋仲﹐西風颯然﹐木葉飄脫﹐而目送飛鴻﹐原作雁﹐從鈔本。聲墮層漢間。不覺感陶令﹑張翰事﹐作滿江紅雲﹕「歸去來兮﹐懷歸意﹑幾人知得。尋思起﹐前年江海﹐去年京國。奔走隙駒春夢路﹐飄零海燕秋風客。念家山﹑松徑久荒蕪﹐疎三益。風流散﹐音塵沒。身世在﹐江山隔。遣何人﹑杏花影裏﹐月明吹笛。紅雨等閒花事盡﹐靑銅容易霜華人。被雁聲報到塞門秋﹐聽嘹嚦。」旣後督視至徐溝縣﹐夜坐鈔本作出。有感﹐復次前韻﹐書院壁云「歸去來兮﹐靑山好﹑欲歸便得。人世事﹑風前燈焰﹐夢中槐國。驛馬出門塵土路﹐舫齋聽雨江湖客。把十年忙冗換淸閒﹐嗟何益。太行嶺﹐孤云沒。江南夢﹐重山隔。有何人﹐五湖煙棹﹐洞庭霜笛。寶劍醉看豪气在﹐銀屏晚怯秋風入。向中宵﹑無意更聞雞﹐空咿嚦。」是歲冬﹐予以心疚﹐移疾臥齋中﹐旣逾月﹐朝旨竟下﹐許還籍致仕。蓋事兆之應﹐去作詞之月日鈔本作日月。無幾﹐咄咄眞怪事哉。

楊孟載花朝曲

花朝曲古作者多矣﹐予見楊孟載一闋云「鸞股先尋鬥艸釵。鳳頭新繡踏靑鞋。衣裳宮樣不須裁。雕玉壘成鸚鵡架﹐泥金鐫就牡丹牌。明朝相約看花來。」此詞造語𨿽富麗﹐然正宋人所謂看人富貴者耳﹐未必知富貴也。如溫飛卿「籠中嬌鳥暖猶睡﹐門外落花閒不掃」﹐王隨「一聲啼鳥禁門寂﹐滿地落花春晝長」﹐則眞富貴气象。

完顏亮雪詞

金完顏亮﹐頗有詞章﹐嘗作昭君怨雪詞云「昨日樵村漁浦。今日瓊林玉渚。山色捲簾看。老峯巒。錦帳美人貪睡。不覺天花剪水。驚問是楊花。是蘆花。」亮之他作﹐例倔彊怪誕﹐殊有桀騖不在人下之气。此訶稍和平奇俊﹐特爲錄之。

劉伯溫摸魚兒

劉伯溫寓金陵﹐嘗秋夜作摸魚兒云「正淒涼﹑月明孤館﹐那堪徵雁嘹唳。不知衰鬢能多少﹐還共柳絲同悴。朱戶閉。有瑟瑟蕭蕭﹐落葉嗚莎砌。斷魂不系。又何必殷勤﹐啼螿絡緯﹐相伴夜迢遞。漁樵事﹐天也和人較計。虛名枉誤身世。流年滚滚長江逝。回首碧雲無際。空引睇。但滿眼﹑芙蓉黃菊傷心麗。風吹露洗。寂寞舊南朝﹐憑闌懷古﹐零淚在衣袂。」公在金陵﹐正得君行志之秋﹐而詞意傷感如此﹐殆不可曉。豈所謂謝安𨿽受朝寄﹐而東山之志﹐雅意不忘者耶。然詳觀首尾﹐又似未嘗得遇者。竟不知或在未徵召之前否也。

如晦與瞿宗吉卜算子

僧如晦作春歸云「有意送春歸﹐無意畱春住。畢竟年年用著來﹐何似休歸去。目斷楚天遙﹐不見春歸路。風急桃花也似愁﹐點點飛紅雨。」瞿宗吉一曲云「雙蝶送春來﹐雙燕銜春去。春去春來原脫春去二字﹐從鈔本補。總屬人﹐誰與春爲主。一陣雨催花﹐一陣風吹絮。惟有啼鵑更迫春﹐不放從容住。」二詞皆詠春歸﹐皆寄卜算子。然比而觀之﹐如晦則意髙妙﹐宗吉則語淸峭﹐殆不相伯仲也。

劉伯溫秋晚曲

「煙艸萋萋小樓西。云壓雁聲低。春山碧樹秋重綠﹐人在武陵溪。」劉伯溫秋晚曲也。「云壓雁聲低」與「春山碧樹秋重綠」二語動人。或謂未經前人道破﹐以予所見﹐亦轉換「雲開雁路長」與「春艸秋更綠」耳。

白衣婦人詞

南唐書云﹕盧絳少夢一白衣婦人﹐姿甚美﹐勸絳巵酒﹐而歌菩薩蠻云「玉京人去秋蕭索。畫檐鵲起梧桐落。欹枕悄無言。月和淸夢圓。背燈惟睹泣。甚處砧聲急。眉黛小山攢。芭蕉生暮寒。」歌畢﹐謂絳曰﹐他日相見於固子陂下。絳後仕南唐﹐國亡起義﹐乃殺歙守龔愼儀。原作龔儀﹐王幼安據馬令南唐書攺作龔愼儀。旣後歸宋﹐會儀猶子穎求復季父之讎﹐乃命斬於圈子陂下。同時白衣婦人﹐以淫亂被斬﹐儼然夢中人也。姓耿﹐名玉眞﹐前夢中已嘗通名矣。事𨿽怪﹐而詞則佳﹐乃錄之。

渚山堂詞話卷三

卓津與呂洞賓詞

卓津登徐仙亭云「流水小灣西﹐晚坐孤亭靜。不見髙人跨鶴歸﹐風水搖淸影。古往與今來﹐休用鈔本作要。重重省。十里梅花雪正晴﹐月浸遙山冷。」全篇殊有仙气。曩見呂洞賓題一闋於鳳亭橋云「落日數聲啼鳥﹐香風滿路飛花。道人畱我煮新茶。洗蕩胸中瀟灑。世事不堪回首﹐夢魂猶繞天涯。鳳亭橋畔卽吾家。管甚月明今夜。」蓋西江月腔也。味其中﹐無一點煙火气﹐卓訶近之。

髙季迪寒夜曲

髙季迪寒夜曲云「蕙火紅銷金鼎。鴉樹不驚風靜。多事月明來﹐照出小窗孤影。宵永。宵永。人與梅花俱冷。」誠亦可誦。季迪號稱姑蘇才子﹐與楊孟載輩齊名。他詩文未論。獨於詞曲﹐楊所賦類淸便綺麗﹐頗近唐宋風致。而髙於此﹐殊爲不及。豈非人之才情﹐各有獨得之妙耶。髙詞予所選數首外﹐遺珠剩玉﹐蓋不多見。乃知詞令𨿽小道﹐至論髙處﹐正未易易耳。

半山集古詞

詩有集古句者矣﹐而南詞則少見用此格者。偶於半山集得一闋焉﹐菩薩蠻云「數間茅屋閒臨水。窄衫短帽垂楊裏。花是去年紅。吹開一夜風。梢梢新月偃。午醉醒來晚。何許最關情。黃鵬三兩聲。」荊公退居金陵﹐作艸堂於半山之麓﹐引八功徳水﹐浚小港於其上﹐壘石作橋。暇則幅巾藜杖﹐往來其間。因集古句爲此﹐俾侍者歌之。

弔三忠詞

京師崇文門外﹐有祠曰三忠﹐都人建以祀漢諸葛忠武﹑宋嶽武穆﹑文文山。士大夫南行者﹐多餞別於此﹐所以作勤瘁而勵忠節﹐於夫世教﹐不謂無補。憶予曩歲試政刑部﹐一日在廣坐﹐吏以冊葉鈔本誤作負。置案上﹐予取閱之﹐乃三忠詩也。凡若干首﹐獨喜範主事淵一絕云「萬古綱常惟一事﹐兩朝人物屬三公。誰修古廟燕山道﹐樹色江聲落照中。」詞簡而意盡﹐且有關系﹐有感慨﹐他詩莫能及也。予亦有詞﹐寄酹鈔本作酬。江月。全篇云「乾坤易老﹐嘆風塵飄蕩﹐河山分裂。名分綱常都掃地﹐曾有何人提挈。身翊飛龍﹐气吞胡馬﹐鈔本作勁敵。赤手扶天闕。精忠照耀﹐一時名並日月。須信天理人心﹐自來不泯﹐千載思遺烈。廟貌燕山崇祀典﹐華表三忠新揭。西北中原﹐東南王气﹐回首驚風雪。傷心行路﹐不堪日暮時節。」

淸眞渡江云

周淸眞渡江云首云「晴嵐低楚甸﹐暖回雁翅﹐陣勢起平沙。」繼云「千萬絲﹑陌頭楊柳﹐漸漸可藏鴉。」今以景物而觀﹐暖初回雁﹐柳漸藏鴉﹐則仲春候也。後乃云「今朝正對初弦月﹐傍水驛﹑深艤蒹葭。」又似夏秋之際﹐容非語病乎。謂若稍更句中云「今宵正對江心月﹐憶年時﹑水宿蒹葭。」庶映帶過無礙也。

劉攺之沁園春

劉攺之沁園春云「綠鬢朱顏﹐玉帶金魚﹐神仙畫圖。把擎天柱石﹐空畱綠野﹐濟川舟楫﹐閒艤西湖。天欲安劉﹐公歸重趙﹐許大功勛誰得如。平章看﹐道人如孔孟﹐世似唐虞。不須別作規模。但收拾人才多用儒。況自昔軍中﹐膽能寒虜﹐鈔本作敵。如今胸次﹐气欲吞胡。鈔本作吳。紫府眞人﹐黑頭元宰﹐收斂神功寂若無。歸來好﹐正芝香棗熟﹐鶴瘦松臒。」此詞題云「代壽韓平原。」然在當時﹐不知竟代誰作。攺之與康伯可俱渡江後詩人﹐康以詞受知秦檜﹐致位通顯。而攺之竟流落布衣以死。人之幸不幸又何也。然攺之詞意𨿽媚﹐其「收拾用儒」﹑「收斂若無」﹐與「芝香棗熟」等句﹐猶有勸侂冑謙沖鈔本誤作仲。下賢﹐及功成身退之意。若康之壽檜云「願歲歲﹐見柳梢靑淺﹐梅英紅小。」則迎導其怙寵固位﹐志則陋矣。

劉伯溫春怨詞

劉伯溫春怨﹐蓋感嘆鈔本作慨。時事也。末云「無計网斜暉﹐謾遮得﹑愁人望眼。登髙凝睇﹐欲寄一封書。鴻路阻﹐豹關深﹐日暮空腸斷。」觀豹關深之句﹐知元季兵起﹐賢者感時傷事﹐非不欲獻言於上﹐以銷禍亂。而九重阻深﹐無路自達﹐徒登髙悵望而已。「回首叫虞舜﹐蒼梧云正愁。」所謂日暮腸斷之意類如此。

徽宗眼兒媚

宋二帝北狩﹐金人徙之云州。一日﹐夜宿林下﹐時磧月微明﹐有胡雛鈔本作邊人。吹笛﹐其聲嗚咽。太上因口占眼兒媚云「玉京曾記舊繁華。萬里帝王家。瓊林玉殿﹐朝喧簫管﹐暮列琵琶。花城人去今蕭索﹐春夢繞龍沙。家山何處﹐忍聽羌笛﹐吹徹梅花。」此詞鈔本誤作詩。少帝有和篇﹐意更淒愴﹐不欲並載。吾謂其父子至此﹐𨿽噬臍無及矣。每一披閱﹐爲酸鼻焉。

鄧中齋摸魚兒

元人楊某之齊安教﹐鄧中齋作摸魚兒送之。後闋有云「臨臯一枕三生夢﹐還認岷峨鄕語。」蓋及東坡謫居黃州﹐其遊赤壁之夜所遇道士化鶴也。予謂「岷峨鄕語」𨿽暗用天寶中靑城道士化鶴於沙苑故事﹐但謂岷峨﹐則語意頗晦。不若直云「靑城鄕語」﹐庶一覽可見也。因特更云「臨臯一枕三生夢﹐還認靑城鄕語。」知者以爲何如。

司馬溫公錦堂春

錦堂春長闋﹐乃司馬溫公感舊之作。全篇云「紅日遲遲﹐虛廊轉影﹐槐陰迆邐西斜。彩筆工夫﹐難狀晚景煙霞。蝶尙不知春去﹐漫繞幽砌尋花。柰猛風過後﹐縱有殘紅﹐飛落誰家。始知靑萍無價﹐嘆飄零宦路﹐荏苒年華。今日笙歌叢裏﹐特地咨嗟。席上靑衫濕透﹐算感舊﹑鈔本作懷。何止琵琶。怎不教人易老﹐多少離愁﹐散在天涯。」公端勁有守﹐所賦嫵媚淒惋﹐殆不能忘情﹐豈其少年所作耶。古賢者未能免俗﹐正謂比耳。

潤髙季迪詞

往歲於士人家﹐獲觀錢舜舉畫芙蓉折枝﹐上題行香子一詞。予記其首尾﹐而忘其全﹐且失其名氏。後錢畫毀於火﹐詞句常往來於懷﹐惜無從考鈔本考下多一訂字。也。近閱鳧藻集﹐乃知爲髙太史季迪所作。然予猶妄意其未盡美。蓋其前闋有云「雁來時節﹐寒沁羅裳。」頗覺少切。而後闋云「暮柳成行」。與「吳苑池荒」等句疑稍牽彊也。因略爲更潤之﹐錄似知者。「如此紅妝。不見春光。向菊前﹑蓮後才芳。秋波向淺﹐寂寞橫塘。正一番風﹐一番雨﹐一番霜。楚江又遠﹐鈔本作達。吳江又冷﹐彊相依﹑暮柳斜陽。蘭舟人去﹐歌韻悠揚。但月朧朧﹐云杳杳﹐水茫茫。」

弔白太素詞

天籟詞集﹐爲白朴太素所作。太素號蘭谷﹐趙之眞定人﹐故金世家也。生長兵間﹐流落竄逸﹐原本誤作選﹐從鈔本。父子相失﹐遂鞠於父執元遺山所。元公教之讀書﹐旣長﹐問學宏博﹐後以詩詞顯。金鈔本作宋。亡﹐恆鬱鬱不樂﹐遂不復求仕﹐以詩酒自放於山水間。予謫倅六安﹐於其裔孫庠生白永盛家﹐獲瞻其遺像。酒邊爲賦酹鈔本作酬。江月一詞弔之。永盛因出詞集﹐囑予爲登梓。宦迹蓬轉﹐未及諧所諾。今屏退林下﹐無力復辦此矣。感今追昔﹐是不惟辜原本作孤﹐從鈔本。永盛之托﹐且不肖於此﹐夙昔不淺﹐當復負此老於地下也。弔詞云「滑稽玩世﹐知胸藏多少﹐春花秋月。天籟有詞人有像﹐還是遺山風格。松下巢由﹐竹間逸少﹐气韻眞髙潔。坐談拊掌﹐溪山等是詩訣。見說多景樓前﹐鳳凰臺上﹐醉帽風吹裂。千古英豪消歇盡﹐江水至今悲咽。九死投荒﹐三年坐困﹐一樣成愁絕。寄聲知否﹐酒杯當酹鈔本作酬。松雪。」凡白之大略﹐詞頗該之。

天籟集

閱天籟集﹐得其數篇﹐錄以備詞話之一二。奪錦標云「霜水明秋﹐霞天送晚﹐畫出江南江北。滿目山圍故國。三閣餘香﹐六朝陳迹。有庭花遺譜﹐慘哀音﹑令人嗟昔。想當時﹐天子無愁﹐自古佳人難得。惆悵龍沈宮井﹐石上啼痕﹐猶點胭脂紅濕。去去天荒地老﹐流水無情﹐落花狼藉。恨靑溪猶在﹐渺重城﹐煙波空碧。對西風﹐誰與招魂﹐夢裏行雲消息。」太素序云「奪錦標曲﹐不知始何時。世所傳者﹐僧仲殊一篇而已。予每浩歌﹐尋繹音節﹐因欲效顰﹐恨未得佳趣耳。庚辰﹐卜居建康。暇日訪古﹐采陳後主﹑張貴妃事﹐以成素志。按後主旣脫景陽井之厄﹐隋長史髙熲竟戮麗華於靑溪。後人哀之﹐卽其地立小祠。祠中塑二女郎﹐次卽孔貴嬪也。今遺構荒涼﹐廟貌亦不存矣。感嘆之餘﹐爲作此闋。」沁園春云「獨上遺臺﹐目斷淸秋﹐鳳兮不還。恨吳宮幽徑﹐埋深花艸﹐晉時髙冢﹐銷盡衣冠。橫吹聲沈﹐騎鯨人去﹐月滿空江雁影寒。登臨處﹐且摩挲石刻﹐徙倚闌干。靑天。半落三山。更白鷺洲橫二原闕二字﹐從鈔本補。水間。問誰能心比﹐秋來水淨﹐漸教身似﹐嶺上雲閒。擾擾人生﹐紛紛世事﹐就裏何嘗不彊顏。重回首﹐怕浮雲蔽日﹐不見長安。」敍云「保寧寺卽鳳凰臺﹐太白畱題在焉。宋髙宗南渡﹐嘗駐鈔本作跓。蹕原作驛﹐從鈔本。寺中﹐有石刻書王荊公贈僧詩云﹕『紛紛擾擾十年間。世事何嘗不彊顏。亦欲心如秋水鈔本誤作心。淨﹐應須身似嶺雲閒。』意者當時南北擾攘﹐國家蕩析﹐磨盾鞍馬間﹐鈔本間下多一有字。經營之志﹐百未一遂。此詩必有深契於心者﹐故書以自況。予暇日來遊﹐因演太白﹑荊公詩意﹐亦猶稼軒水龍吟﹐用李延年﹑淳於髡語也。」滿庭芳云「雅燕飛觴﹐淸淡揮塵﹐主人終日畱歡。密雲雙鳳﹐碾破縷金盤。斗品香泉味好﹐須臾看﹐蟹眼湯翻。銀瓶注﹐花浮兔椀﹐雪點鷓鴣斑。雙鬟。微步穩。春纖擎露﹐翠袖生寒。覺淸風扶我﹐醉玉頹山。照眼紅紗畫燭﹐吟鞭送。月滿銀鞍。歸來晚﹐蕓窗未寢﹐相對小妝殘。」序云「屢欲作茶詞﹐未暇也。近選宋名公樂府﹐黃﹑賀﹑陳三集中﹐凡裁滿庭芳四首﹐大槪相類﹐亦有得失。複雜用寒﹑刪﹑先韻﹐而語意若不偸。僕不揆原作愧﹐從鈔本。狂斐﹐合三家奇句﹐試爲一首﹐必有辧之者。」

張靖之念奴嬌

張靖之有方洲集﹐中載南詞逾二十篇。予細選之﹐得其西湖會飲一首。然復語意不倫﹐乃爲之稍加更原作更加﹐從鈔本。潤﹐始若可歌。然不謂大佳也。念奴嬌云「淸明天气﹐嘆三分春色﹐二分僝僽。蝶意鶯情畱戀處﹐還在餘花剩柳。風雨相催﹐陰晴不定﹐落得人憔瘦。淡妝濃抹﹐西湖卻道如舊。誰把山色空濛﹐水光瀲灩﹐收拾歸庭牖。一笑償他花鳥債﹐又是幾番開口。前輩文章﹐諸公賦詠﹐借問誰曾有。浮雲春夢﹐此情都付杯酒。」予嘗妄謂我朝文人才士﹐鮮工南詞。間有作者﹐病其賦情遣思﹑殊乏圓妙。甚則音律失諧﹐又甚則語句塵俗。求所謂淸楚流麗﹐綺靡醞藉﹐不多見也。靖之在國朝﹐亦東南文士冠冕。予選其所作止如此。乃知作者之難﹐此道之未易耳。鈔本作爾。

瞿宗吉八聲甘州

瞿宗吉寓姑蘇﹐作八聲甘州以自遣。首闋云「荷危樓﹑翹首間天公﹐何時故鄕歸。對碧雲千里﹐綠波一道﹐山色周圍。風景不殊疇昔﹐城郭是耶非。滿目新亭淚﹐獨自沾衣。」其自敍云「丙午秋﹐重到姑蘇登樓有作。」按丙午乃至正二十六年﹐時張士誠尙據姑蘇。明年丁未滅亡﹐則是時張之國勢蓋蹙矣。初﹐士誠稱吳王﹐不惜美宮丰祿﹐以招徠天下之士。凡前元不得志者﹐悉投之。宗吉薄遊姑蘇﹐豈亦謀祿仕之計耶。然宗吉以至正丁亥生﹐屈指至丙午﹐年才弱冠。卽鈔本作則。其再遊姑蘇﹐非必汲汲於營進也。特以采采故耳。繼此則返棹。丁未燕巢之禍﹐脫不預焉。其視張思廉等有間矣。

附錄

吳興叢書跋語

渚山堂詞話三卷﹐明陳霆水南撰。水南一字聲伯﹐徳淸人。弘治十五年進士。爲刑科給事中﹐抗直敢言。以忤逆瑾﹐逮獄﹑廷杖。目爲朋黨﹐謫判六安州。瑾誅﹐復起。歷遷山西提學僉事。以師道自任﹐士習丕變。致政歸。嘉靖中﹐屢薦不出﹐隱居渚山四十年。著述百餘卷。有詩話﹑詞話。水南工於詞﹐論詞校詩爲確。宋元明逸事佚句﹐采取甚博。如王昭儀滿江紅詞﹐爲其位下宮人張瓊瑛作。垂楊﹑玉耳墜金環二曲﹐爲唐宋舊譜所無﹐殊足以資考證。中載楊眉庵落花詞云「當時開拆賴東風﹐飄零仍是東風妒。」意在言外。又載徐一初九日登髙一詞﹐有云「登臨莫上髙層望﹐怕見故宮禾黍。觴綠醑。澆萬斛牢愁﹐淚濕新亭雨。黃花無語。畢竟仗西風﹐朝來披拂﹐猶識舊時主。」閱之惘惘。明人舊帙﹐急宜存之。此本鈔自江南圖書館而無詩話。他日搜得﹐當匯刻入叢書﹐以志景仰。歲在丙辰浣花節﹐吳興劉承幹跋。

