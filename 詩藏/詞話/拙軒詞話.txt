拙軒詞話﹝宋﹞張侃

予監金臺之次年﹐榷酒之暇﹐取向所錄前人詞﹐別寫一通﹐及數年來議論之涉於詞者附焉。傳不云乎﹕「不有博奕者乎﹐爲之猶賢乎已。」若夫泥紙上之空言﹐極舞裙之逸樂﹐非惟違道﹐適以伐性﹐予則不敢﹐復用鎭印﹐紹熙四年五月﹐少府監鑄﹐時未有﹐故兼河堰云。九月九日﹐邗城張某記。

陸務觀自制近體樂府﹐敍云「倚聲起於唐之季世。」後見周文忠題譚該樂府云「世謂樂府起於漢魏﹐蓋由惠帝有樂府令﹐武帝立樂府﹐采詩夜誦也。」唐元稹則以仲尼文王操﹑伯牙水仙操﹑齊牧犢雉朝飛﹑衛女思歸引爲樂府之始。以予考之﹐乃賡載歌﹐燻兮解慍﹐在虞舜時﹐此體固已萌芽﹐豈止三代遺韻而已。二公之言盡矣。然樂府之壞﹐始於玉臺雜體。而後庭花等曲流入淫侈﹐極而變爲倚聲﹐則李太白﹑溫飛卿﹑白樂天所作﹝淸平調﹞﹑﹝菩薩蠻﹞﹑﹝長相思﹞。我朝之士﹐晁補之取﹝漁家傲﹞﹑﹝禦街行﹞﹑﹝豆葉黃﹞作五七字句﹐東萊呂伯恭編入文鑑﹐爲後人矜式。又見學捨老儒云﹕詩三百五篇可諧律呂﹐李唐送舉人歌鹿鳴﹐則近體可除也。

又﹐髙山流水﹐鐘子期所作。箜篌引﹐霍裏子髙妻麗玉所作。今流水有公無渡河聲。公無渡河﹐因渡河溺水﹐援箜篌而歌之。士友郭沔﹐相與笑後人穿鑿云。

又﹐崇寧中﹐大樂闕徵調﹐議者請補之。丁仙現曰「音久亡﹐非樂工所能爲﹐不可以妄意增。」蔡魯公使次樂工爲之﹐末音寄殺他調。召眾工按試尙書省庭﹐仙現曰「曲甚好﹐只是落韻。」

又﹐郭沔云「詞中仄字上去二聲﹐可用平聲。惟入聲不可用上三聲﹐用之則不協律。近體如﹝好事近﹞﹑﹝醉落魄﹞﹐只許押入聲韻。」

又﹐前輩論王羲之之作修禊敍﹐不合用絲竹管弦。黃太史謂秦少遊﹝踏莎行﹞末句「杜鵑聲裏斜陽暮」﹐不合用斜陽﹐又用暮。此固點檢曲盡。孟氏亦有雞豚狗彘之語﹐旣云豚﹐又云彘﹐未免一物兩用。

又﹐桂有兩種﹐陳去非參政﹝淸平樂﹞詞云「楚人未識孤妍。離騷遺恨千年。」蓋楚人知有椒桂耳。

又﹐蘇文忠﹝赤壁賦﹞不盡語﹐裁成﹝大江東去﹞詞﹐過處云「人道是三國周郎赤壁。」赤壁有五處﹐嘉魚﹑漢川﹑漢陽﹑江夏﹑黃州﹐周瑜以火敗操在烏林﹐《後漢書》《水經》載已詳悉。陸三山﹝入蜀記﹞載韓子蒼云「此地能令阿瞞走。」則直指爲公瑾之赤壁。又黃人謂赤壁曰赤鼻﹐後人取詞中﹝酹江月﹞三字名之。葉石林「睡起流鶯語」詞﹐平日得意之作也﹐名振一時﹐𨿽遊女亦知愛重。帥潁日﹐其侶乞詞﹐石林書此詞贈之。後人亦取金縷二字名詞。𨿽然豪逸而迫近人情﹐纖麗而搖動閨思。二公之名俱不朽﹐識者盍深考焉。

又﹐古樂府有三息詩﹐杜工部用於詩﹐辛待制用於詞﹐各臻其妙。待制名棄疾。

又﹐辛待制﹝水調﹞首句﹐用鮑明遠「四坐且勿語」。今世詞﹐是有古腔樂府。

又﹐凡作文須是有綱目﹐如君不見三字﹐蘇文忠公﹝滿江紅﹞﹐辛待制﹝摸魚兒﹞用之。臧辛伯賀吳荊南啟亦用之。

又﹐秦淮海﹝臨江仙﹞﹐全用錢起「曲終人不見﹐江上數峯靑」作煞句。

又﹐辛待制﹝霜天曉角﹞詞云「吳頭楚尾。一棹人千里。休說舊愁新恨﹐長亭樹﹑今如此。宦遊吾老矣。玉人畱我醉。明日落花寒食﹐得且住﹑爲佳耳。」用顏魯公寒食帖「天气殊未佳﹐汝定成行否」。寒食只數日間﹐得且住爲佳耳。

又﹐晁次膺裁林君復「疏影橫斜水淸淺﹑暗香浮動月黃昏」作﹝水龍吟﹞﹐中段三句云「疏影橫斜﹐暗香浮動﹐月明淸淺。」盡﹖

又﹐秦淮海詞﹐古今絕唱﹐如﹝八六子﹞前數句云「倚危亭。恨如芳艸﹑萋萋還生。」讀之愈有味。又李漢老﹝洞仙歌﹞云「一團嬌軟﹐是將春揉做﹐撩亂隨風到何處。」此有腔調散語﹐非工於詞者不能到。毛友達可詩「艸色如愁滚滚來」﹐用秦語。

又﹐韋壽隆有能詩聲。族子能謙調四安稅﹐因部使者市炭﹐不順其意﹐至索印紙﹐卽書詞於印紙云「風淸日晚溪橋路。綠暗搖殘雨。閒亭小立望溪山。畫出明湖深秀﹐水雲間。漫郎疏懶非眞吏。欲去無深計。功名英雋滿淩煙。省事應須﹐速上五湖船。」𨿽列薦於朝﹐僅分司數月耳。

又﹐沈端節字約之﹐元夕﹝探春令﹞云「舊家元夜﹐追隨風月﹐連宵歡宴。被那懣引得﹐滴流流地﹐一似蛾兒轉。而今老大心情懶。燈下幾曾忺看。算靜中惟有﹐窗間梅影﹐合是幽人伴。」日至﹝感皇恩﹞詞﹕「和气靄微霄﹐黃雲飄轉。東閣觀梅負詩眼。滿斟綠酒﹐唱个曲兒親勸。願從今日去﹐長相見。寶幄歡濃﹐玉鑪香軟。彼此宜冬鎭長健。繡牀兒畔。漸漸日遲風暖。告他事事﹐底饒一綫。」用俗語而婉麗。周文忠公﹐乾道丁亥遊山﹐經從蕪湖﹐時約之爲宰﹐以詩編謁文忠﹐文忠謝以詩﹕「令君到處卽文場。未怕簿書期會忙。神術有時朝賜履﹐賡歌無路贊垂裳。彭州篇什元飛動﹐工部交遊更老蒼。自古詩人貴磨琢﹐試看淇澳詠文章。」文忠期待﹐可謂厚矣。

又﹐徐幹臣侍兒旣去﹐作轉調﹝二郎神﹞﹐悉用平日侍兒所道底言語。史誌道與幹臣善﹐一見此詞﹐蹤迹其所在而歸之。使魯直知此﹐與之同時﹐「可惜國香天不管﹐隨緣流落小民家」之句無從而發也。

又﹐《香奩集》﹐唐韓偓用此名所編詩﹐南唐馮延巳亦用此名所制詞﹐又名陽春。偓之詩淫靡﹐類詞家語。前輩或取其句﹐或剪其字﹐雜於詞中。歐陽文忠嘗轉其語而用之﹐意尢新。

又﹐康伯可﹝曲遊春﹞詞頭句云「臉薄難藏淚﹐恨柳風不與﹐吹斷行色。」惜別之意已盡。辛幼安﹝摸魚兒﹞詞頭句云「更能消幾番風雨。匆匆春又歸去。」惜春之意亦盡。二公才調絕人﹐不被腔律拘縛。至「但掩袖﹐轉面啼紅﹐無言應得」與「閒愁最苦。休去倚危闌﹐斜陽正在﹐煙柳斷腸處」﹐其惜別惜春之意﹐愈無窮。頃見範元卿杜詩說﹐載上韋左丞一詩﹐假如大宅第﹐自廳而堂﹐自堂而房﹐悉依次序﹐便不成文章。前二詞不止如範所云﹐而末後余意愈出愈有﹐不可以小伎而忽焉。韓子蒼茶筅子絕句﹕「籊籊幹霄百尺髙。晚年何事困鉛刀。看君眉宇眞龍種﹐猶解橫身戰雪濤。」此從竹之初生﹐及作筅子﹐以至點瀹﹐四句中包括得盡﹐此其所以髙妙。

又﹐辛幼安﹝祝英臺﹞云「是他春帶愁來﹐春歸何處﹐又不解和愁歸去。」王君玉﹝祝英臺﹞云「可堪妒柳羞花﹐下牀都懶﹐便瘦也教春知道。」前一詞欲春帶愁去﹐後一詞欲春知道瘦﹐近世春晚詞﹐少有比者。杜少陵獨步尋花第二首云「稠花亂蕊裹江濱。行步欹危實怕春。詩酒尙堪驅使在﹐未須料理白頭人。」實怕春﹐可見春累次歸﹐使人愁﹐使人瘦﹐欲畱連不得。坡翁云「花應羞上老人頭。」意思尢長。

又﹐李義山﹝錦瑟﹞詩云「錦瑟無端五十弦。一弦一柱思華年。莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。此情可待成追憶﹐只是當時已惘然。」讀此詩俱不曉。蘇文忠公云「此出古今樂志。錦瑟之爲器也﹐其弦五十﹐其柱如之。其聲也﹐適怨淸和。考李詩『莊生曉夢迷蝴蝶』﹐適也。『望帝春心托杜鵑』﹐怨也。『滄海月明珠有淚』﹐淸也。『藍田日暖玉生煙』﹐和也。」孫仲益爲錫山費茂和說蘇文忠公﹝水龍吟﹞﹐曲盡詠笛之妙。其詞曰「楚山修竹如雲﹐異材秀出千林表」﹐笛之地也。「龍須半剪﹐鳳膺微漲﹐綠肌勻繞」﹐笛之材也。「木落淮南﹐雨晴雲夢﹐月明風裊」﹐笛之時也。「自中郎不見﹐桓伊去後﹐知辜負﹑秋多少」﹐笛之怨也。「聞道嶺南太守﹐後堂深﹐綠珠嬌小」﹐笛之人也。「綺窗學弄﹐梁州初徧﹐霓裳未老」﹐笛之曲也。「嚼徵含宮﹐泛商流羽﹐一聲雲杪」﹐笛之聲也。「爲使君洗盡﹐蠻煙瘴雨﹐作霜天曉」﹐笛之功也。予恐仲益用蘇文忠讀錦瑟詩﹐以釋﹝水龍吟﹞耳。劉貢父云「錦瑟是令狐楚家靑衣名。」許彥周云「令狐楚侍兒能彈此曲﹐詩中四句﹐狀此景也。」

周泳先輯本﹐辛待制﹝摸魚兒﹞﹐魚作漁﹐漫郎政懶非眞吏﹐眞作其﹐燈下幾曾忺看﹐忺作炊﹐轉面啼紅﹐面作面面﹐皆誤記也。又蘇文忠﹝赤壁賦﹞一則﹐與葉石林睡起流鶯語一則﹐應從文淵閣本﹐並作一則爲是。圭璋記。

