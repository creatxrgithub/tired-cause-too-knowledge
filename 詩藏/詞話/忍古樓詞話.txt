忍古樓詞話

夏敬觀撰

○文道希余作詞始於庚子﹐時寓居海上﹐與萍鄕文道希兄弟日相過從﹐道希頗授予作詞之法。一夕﹐李伯元茂才於酒肆廣徵京津樂籍南渡者四十餘人﹐爲評騭殘花之舉。余首賦念奴嬌詞﹐道希輩頗系節嘆賞﹐和者遂十餘人。道希詞云「江湖歲晚﹐正少陵憂思﹐兩鬢衰白。誰向水精簾子下﹐買笑千輕擲。淒訴鵾弦﹐豪斟玉斝﹐黛掩傷心色。更持紅燭﹐賞花聊永今夕。聞說太液波翻﹐舊時馳道﹐一片靑靑麥。翠羽明璫飄泊盡﹐何況落紅狼籍。傳寫師師﹐詩題好好﹐付與情人惜。老夫無語﹐臥看月下寒碧。」餘詞云「催花羯鼓﹐怪聲聲動地﹐漁陽撾急。吹起辭枝紅亂旋﹐莫道東風無力。析木靑萍﹐桑乾白柳﹐夢見傷心色。黃塵走馬﹐舊衣曾僱京陌。分付紅粉歌筵﹐金尊休淺﹐同是江南客。行徧天涯都不似﹐卻悔年時心迹。罥樹遊絲﹐迸盤淸淚﹐思繞腸牽直。四條弦上﹐數聲如訴如泣。」此詞余集中不載﹐今日視之﹐正是小兒初學語也。

○鄭叔問陳伯弢於篋中朋輩詞箋﹐得鄭叔問未刊詞九闋﹐陳伯弢未刊詞四闋。𨿽或爲兩君刪棄之詞﹐然固滄海遺珠也。叔問少年遊雲﹕「誰家年少簇金鞍。醉夜踏花還。不管東風﹐暗塵臺榭﹐歌舞借人看。空餘燕子銜花去﹐別院話春寒。未了黃昏﹐一番風雨﹐何處倚危闌。」靑門引云「雁過霜天近。庭院雨餘苔靜。芙蓉寂寞晚芳叢﹐西風采采﹐不上舊時鬢。回闌幾曲愁憑損。拍徧無人應。小城昨夜聞笛﹐月明滿地秋江影。」己酉九日風雨木蘭花慢云「嘆人間令節﹐更何恨﹐有登臨。縱酩酊能酬﹐髙樓暮色﹐知爲誰深。難禁。向風雨夜﹐但黃花滴淚勸孤斟。不信情天易老﹐故教佳日多陰。沈沈舊會茱萸﹐顏鬢攺﹐又重簪。念節物淒涼﹐年涯晼晚﹐都到秋心。休尋。暗怊悵地﹐正西山﹑爽气系疏襟。空畫闌干影事﹐酒醒獨自沈吟。」又秋夜聞雁木蘭花慢云「雁啼天在水﹐避秋影﹐莫書空。正露重江寒﹐亭亭斜月﹐猶掛虛弓。蘆中。楚歌夜起﹐怨關山殘笛下西風。何事衡陽倦羽﹐斷雲不度髙峯。怱怱。夢轉徵蓬。憶故苑﹐雪畱蹤。嘆長門燈暗﹐哀穩危柱﹐妝淚彈紅。驚逢。聽秋別枕﹐雨淒淒。愁和蘚階蛩。又是單衾酒醒﹐夜亭催冷吳楓。」書帶艸聲聲慢序云「余旣營艸堂於竹隔橋南﹐繚以長廊﹐緣砌植書帶艸殆徧﹐蔥翠可藉﹐貞萋冬榮﹐經神之遺﹐足當吾家讀書種子。漚尹翁爲題通徳門榜﹐示不忘鄭志也。言誦淸芬﹐賦得一解。」詞云「芳披云縷﹐翠挹風簽﹐森森舊家寒碧。散帙城陰﹐還帶艸堂深寂。休吟謝池夢好﹐恁詩痕﹑不點經席。書種在﹑比蕓香盈畝﹐薤垂過尺。看徧長安桃李﹐朱門冷﹑何堪盡成蓬棘。誦得淸芬﹐依約榜門通徳。纖纖一重綠意﹐似當窗詩婢曾織。悵漢苑幾靑蕪﹐春老故國。」自注云「是調側韻﹐惟宋劉涇自制一曲﹐汲古本夢窗詞乙稿中所羼入者是也。杜王續刻﹐並承毛本之訛誤﹐失已甚。今明板艸堂詩餘﹐固一確訁僉。且涇作骨气髙健﹐猶是北宋遺音﹐益足徵已。不揣淺﹐不輒追和之﹐聊示考存故譜之一格云爾。」中秋夜雨罷酒遣懷采桑子云「今宵莫惜無明月﹐人似姮娥。酒滿香螺。好夜看人盡夢過。歸來獨臥西窗雨﹐閒淚無多。不可聞歌。早自安排喚柰何。」辛亥九月作謁金門三闋﹐其一云「行不得。塞上燕脂無色。一夜霜笳天下白。秋髙空雁磧。莫惜王孫路泣。芳艸猶傷舊國。如此關山搖落易。斷腸入未識。」其二云「畱不得﹐夢轉車塵宮陌。秋老衰蘭催送客。金仙無淚滴。一炬倉黃半壁。四聽楚歌風急。誰跽昆侖鰲柱坼。三山驚海立。」其三云「歸不得。哀些誰招離魄。東有龍蛇潛大澤。九關愁更北。江水爲君還黑。山气何年重白。遼鶴書沈雲海隔。夢來天地窄。」伯弢漁家傲云「人靜烏鳶相對語。重簾不捲肥梅雨。新錄濺愁濃幾許。憑闌處。分明無想山中住。便爾唱予誰和汝。平生總被名韁誤。何日田園攜橡芋。淸尊注。陶潛那不思歸去。」九日風雨金縷曲云「何日無風雨。到重陽﹑瀟瀟淅淅﹐便成悉譜。簾角吳山靑數點﹐總被浮雲遮住。更何地﹑登髙能賦。偶話東籬歸路杳﹐料黃花﹑瘦到無人處。簪不得﹐爲誰舞。沈沈此恨成今古。黯東南﹑星飛海沸﹐漏天難補。岸上維舟眠較穩﹐我亦尋常鷗鷺。柰佳節﹑淹畱如許。消受深秋垂老別﹐但扶頭﹑茗﹛艸丁﹜杯無數。檐花落﹐盼將曙。」夜造聽楓園﹐叔問昌碩先在坐﹐雪梅香雲「晚寒切﹐髙城脫葉旋西風。望天涯無伴﹐行吟漸覺愁工。過市燈稀雨霑屐﹐叩門人熟酒盈鐘。此何夕﹐邂逅平生﹐還似初逢。朦朧。倚窗問﹐燭外梅梢﹐剩幾新紅。老客吳趨﹐對花忍憶遊蹤。歲暮音書嘆寥寂﹐五湖煙水各西東。明朝事﹐待買霜鯿﹐分付烏篷。」又雪梅香雲「雨連夕﹐髙樓獨客故傷心。攬徵篷千里﹐霜天暮角寒侵。魚市煙荒午收楫﹐烏邨風急暝呼林。點還滴﹐檻外窗前﹐多少愁音。沈沈。數年事﹐蠟淚珠啼﹐坐冷鴛衾。盡說還期﹐瀟湘水闊云深。楓樹靑凋半江葉﹐梅花紅減十分陰。寒灰意﹐已是當年﹐何況而今。」

○張次珊江夏張次珊通參仲炘﹐光緒庚子﹐以言事忤太后被放。己酉﹐予被陳伯平中丞辟爲江蘇巡撫左參議﹐通參先在幕中﹐因得朝夕共談咽。有見和花步餞春一萼紅詞云「小樓深。敞沈香綺戶﹐春色尙沈沈。箏柱弦溫﹐棋枰玉冷﹐紅袖來勸芳斟。亂花過﹑庭蕪自碧﹐耐絮語﹑枝底和雙禽。古苑臺池﹐舊家園榭。都付閒吟。歡事不堪重念﹐對金杯滿引﹐白髮愁侵。煙柳春城﹐林亭白下﹐飄蕩還又而今。倦飛繞﹑南枝幾匝﹐浩歌裏﹑空負亂山心。未識明年﹐共誰底處開襟。」通參有瞻園詞二卷﹐刊於光緒乙巳。其詞芬芳悱惻﹐騷雅之遺。惜乙巳以後之詞﹐未見刊本。蓋通參歿於己未﹐公子善都又先卒﹐一孫尙幼﹐無人爲之續刊遣稿也。余有題通參日望樓餞別圖三部樂云「樓角殘陽﹐照薊柳斷絲﹐暗沾瑤席。會長人散﹐空賦歧亭春色。慣愁見﹑寒食飛花﹐更夢驚戍鼓﹐淚染宮陌。玉鞭卻倚﹐去去銅鞮歸客。丹靑近開短紙﹐認苑墻翳水﹐臥遊能識。沈沈晚霞一縷﹐東風盈尺。引離懷﹑萬千迸集﹐愁靨外﹑云迷故國。洗盞更酌﹐除一醉﹑堪破岑寂。」此詞舊不存稿﹐偶於朋交處見所錄圖捲詞有之﹐幾不省爲予詞也。附錄於此。

○桂伯華徳化桂伯華念祖﹐丁酉舉人。與予同師善化皮鹿門先生﹐經學詞章﹐根底深厚。中歲學佛法於楊仁山先生﹐因東渡習梵文﹐通密宗﹐遂證涅槃於日本。其遺著未刊。余篋中有詞箋四﹕丁香結云「積雨侵階﹐同云蔽野﹐墻外屐聲來往。倚繩牀經案﹐朝又暮﹑時霎龕燈都上。文園情緒減﹐才觸撥﹑禪關又放。人間天界﹐剎那輪轉﹐腸回無像。忄网忄网。記三五年時﹐秋月春花同賞。綠酒紅燈﹐銀鞍繡轂﹐盡勞追想。無柰存沒聚散﹐苦樂殊今曩。惟何恩何怨﹐尙隔蓮邦兮蚃。」驀山溪云「春光欲盡。未得天涯信。早起鎭懨懨﹐減裘帶﹑餘寒猶嫩。古碑臨罷﹐獨枕故衣眠﹐魂無定。身慵困。釀就維摩病。誰家巷陌﹐紅滿香成陣。旬日雨風頻﹐減多少﹐遊蹤逸興。懺除煩惱﹐賴有貝多經﹐簾押靜。香篆燼。終捲陰移寸。」讀小山詞菩薩鬘云「才華已爲情鎖損。那堪又被多情困。珠玉女兒喉。新詞懶入眸。淸愁銷不得。夢入蓮花國。方信斷腸癡。斷腸天不知。」虞美人云「淒涼十五年中事。苦了他和自。香殘紅退畫堂空。早是柔魂銷盡夕陽中。他生有分相廝守。拚共天長久。仙山樓閣也迷茫。只要只心一意向西方。」伯華詞多不注意平仄﹐是學佛人所作﹐當例外視之也。

○蔡公懺新建蔡公懺可權﹐亦學佛人也。光緒辛丑題拙稿滿江紅詞云「萬象樅然﹐塵不到﹑華嚴靈館。君悟得﹑法身無我﹐日光常滿。慧眼澄明空障礙﹐信心淸淨時薰盥。聽秋聲一葉落酲桐﹐消煩懣。無著處﹐琴音斷。空谷籟﹐仟風轉。羨好修不倦﹐蘭紉九畹。願海洪濤喧萬里﹐寒煙幻影心心篆。懺廿年諸妄見如來﹐吾今勉。」是時余前室陳淑人方逝世﹐公懺蓋以佛法相勉慰也。

○嚴幼陵侯官嚴幼陵復﹐與予先後監叔復旦公學﹐予妹壻熊季廉元鍔﹐其髙弟也。丙竿丁未戊申之際﹐箋札往還談藝﹐日夕無虛﹐惟論文論詩爲多﹐及於詞者不過一二﹐詞𨿽未工﹐殆爲罕見。摸魚兒云「傍樓陰﹑濕云凝重﹐黃昏虫語淒絮。秋魂節奏孱僽驚寒早﹐誰念竛竮羈旅。從頭數問﹐陌上相逢﹐可料愁如許。今休再誤。早打疊心苗﹐銷凝意蕊﹐忍與此終古。茂陵病﹐捱得更更寒雨。此情依舊無主。微生別有無窮意﹐錯認曉珠堪語。君莫怒。便舞鳳回鸞﹐詎就輕輕譜。移商換羽﹐算海嘯天風。成連歸矣﹐霜淚凍弦柱。」金縷曲云「旅邸情難遣。況秋宵﹑徵鴻淒厲﹐寒衾孤展。覓地埋憂髙飛去﹐那借步虛風便。云窗外﹑鰲蟾斜眄。解佩江臯魂先與﹐迓移情﹑他日誰家輦。思不得﹐淚空泫。長門可是無團扇。更何人﹑偋蘭惋蕙﹐白頭仙眷。塡海精禽千萬翼﹐試測蓬萊深淺。又不是﹑等間鶯燕。詠絮才髙尋常事﹐抱孤懷﹑要把風輪轉。春且住﹐勒花片。」二詞皆戊申九月客北京所作﹐嘗呈彊邨﹐解連環詞已別見﹐不錄。

○陶伯蓀南昌陶伯蓀牧﹐昔歲相從吳下﹐翩翩記室才也。悼亡後不復娶﹐自號病鰥﹐英年卽窮愁潦倒﹐一寄其意於歌詞。今已垂垂老矣。其和余浣溪沙詞七闋﹐聲情委宛﹐雅近二晏。其一云「小院深沈月上遲。背人翦燭意多癡。翻新巧樣畫雙眉。燕子殷勤嬌欲語﹐鸚歌調笑學吟詩。妝成背鏡費矜持。」其二云「泄漏春光事竟成。消魂紅雨隔重城。誰將金彈打流鶯。不爲顏酡辭綠酒﹐只緣簾密閉紅燈。關心第一遠歌聲。」其三云「碧海冤禽未放歸。斜陽消息盼春菲。天涯柳絮作團飛。燭淚空拋悲永夜﹐琴心誰識撥淸徽。石屏深坐勸添衣。」其四云「枕上鴛鴦對對看。蘭閨繡罷怯春寒。不禁淸露濕闌干。一水波通情作繭﹐九華云隔夢登山。誤渠畢竟是紅顏。」其五云「蛛网迷離舊日樓。暮煙銷盡幾多愁。相思兩字滿銀鉤。爭柰更殘傳夙恨﹐莫從花落憶前遊。有人窗外倦凝眸。」其六云「獨倚危闌袖拂塵。紅墻燈火惱黃昏。年年芳艸最傷春。舞扇盈懷拈斷帶﹐銀牙在手苦停雲。嫦娥猶似廣寒身。」其七云「翠幕重重掛夕霏。鑪香冷暖篆絲微。倩誰爲我借天衣。忍遣華年成逝水﹐頻尋佳約怕愆期。海棠開後更思歸。」余集中此七詞刪存五闋。其二云「天上霓裳乍譜成。一歌傾國再傾城。流傳法曲到春鶯。溝水尙鳴墻外笛﹐禦簾初隱殿前燈。別來忍聽斷腸聲。」其七云「合浦珠光弄夕霏。晚潮初退月痕微。行雲皛皛濕仙衣。楚賦未能輪宋玉﹐洛遊我自共安期。醉攜一道夜歌歸。」余第三卷

詞刊於辛亥﹐云取悉經漚尹叔問商定也。

○王又點長樂王允皙又點﹐予三十年之文字交也。所著有碧棲詞一卷﹐吐屬淸婉﹐有一唱三嘆之妙。曩贈予聚頭扇﹐寫所作送張珍午入都長亭怨慢詞云「又還是將離時節。酒盡江樓﹐雁聲相接。喚得愁生﹐半篙云浪漲天闊。故人都散﹐爭忍唱旗亭闋。那處不飄零﹐恨莫恨長安秋葉。淒切。擁吟鞭試望﹐縹緲夢華宮闕。盧溝過也﹐怕冰渡暗澌先結。更問訊近日西山﹐可猶有梅花香發。念一片陰陰﹐誰掃蒼崖苔雪。」予極許其嗣聲白石。頃李拔可同年將爲刊遺集﹐以校讎相屬﹐亟錄數闋﹐以志予所欣賞。雙淸館題壁兼呈髙樓先生西子妝云「勻碧球場﹐藏紅鏡戶﹐畫裏輕盈稀見。天公無處裏春聲﹐判春風共鶯流轉。芳歌未半。恁愁沁江南平岸。冷襟懷﹑灑北來冰雪﹐吳兒爭辧。司燻賴。幾度樓中﹐夢比闌干短。樓髙同自感斯文﹐況相逢近年多難。花枝在眼。算人老須花拘管。倚斜陽﹑灩灩金杯勸滿。花枝在眼。算人老須花拘管。倚斜陽﹑灩灩金杯勸滿。」題嚴幾道江亭送別圖玲瓏四犯云「散策路紆﹐凝笳聲遠﹐都門風物如洗。向來攀蹋處﹐唄歇松陰閉。荒陂也宜共醉。柰先生便搖徵轡。幾樹綠楊﹐半泓渟淥﹐渾是送秋淚。長安海﹐傷心地。盡盟鷗淡語﹐猶然交棄。寺經戎馬后﹐夢在菇蘆底。春波萬疊堪容與。索還我江湖漁計。圖畫裏。回頭黯西山暮紫。」菊影疏影云「蒼茫雁字。蕩淸霜弄晚﹐愁在何許。廢圃空陰﹐小苑微寒﹐銷得幾回淒顧。斜陽鬢底疏蕪色﹐更漠漠彌簪香務。算也應多謝秋娘﹐懶配斷腸鍼譜。幽致。常年共惜﹐月明細步繞﹐來往煙語。人老迷花﹐花自無言﹐冉冉窺人涼句。如今怕見西風面﹐悔不掩籠燈深戶。又一枝斜入多時﹐看到半籬鴉曙。」海棠花下作浣溪沙云「葉底遊人不自持。枝頭啼鳥尙含癡。玉兒愁困有誰知。淺醉未消殘夢影﹐薄妝原是斷腸姿。人生何處避相思。」菩薩蠻云「回峯摺疊晴川色。玻璃一鏡酣春碧。鏡裏是兒家。蠻溪滿屋花。東風吹別苦。直送雲帆去。昨夢故鄕看。月明千萬山。」又點兼工詩﹐絕句尢﹤廣甫﹥峭﹐蓋亦致力於白石詩。晚歲於南臺聚一妾﹐往來南北﹐相攜數年﹐復放之爲尼。歸閩後﹐耽禪誦﹐易簀時尙不捨佛號﹐殆生具夙慧通者﹐歿仍遄返淨土也。

○洪澤丞歙縣洪汝闓澤丞﹐余初於陳鶴柴席上相識﹐贈余以所著勺廬詞﹐聞聲相思久矣﹐一見傾倒﹐山谷詩所謂「自吾得此詩﹐三日臥向壁」﹐余於勺廬詞﹐聞聲相思久矣﹐一見傾倒﹐山谷詩所謂「自吾得此詩﹐三日臥向壁」﹐余於久廬詞﹐尢恨得讀之晚也。頃年與結漚社﹐過從益密﹐復得時誦近詞。丙寅元夕六丑用夢窗韻云「又銅街放晚﹐繡幕底金鋪催掣。綺遊鳳城﹐珠塵隨步滅。花下佳節。尙記西園夜﹐紺荷千蕊﹐映海山光揭。仙霞倒影晴空熱。鈿轂波回﹐重簾眼纈。星娥試妝瓊闕。看魚龍百戲﹐鰲駕過徹。年芳易歇。悵天涯鬢髮。更訪籠紗地﹐情事別。東風故惱鶗鴂。換當筵翠袖﹐踏歌羅襪。南樓宴柘枝淒絕。依前是﹑席上傳素手﹐舊人新月。津橋畔﹑鵑淚啼雪任社鼓﹐送得愁蛾去﹐春燈恨結。」賦階下碧桃瑞龍吟用淸眞韻云「桃谿路。三見夢蕊飛香﹐絳珠辭樹。西池春色年年﹐翠尊醉倚﹐闌干勝處。漫延佇。無數上林紈綺﹐艷陽簾戶。朱門幾閱東風﹐謝堂舊燕﹐花間絮語。還訴玄都前事。海山人遠﹐瓊宮塵舞。仙侶避秦﹐歸來臺榭非故。裁綃暈碧﹐空賦傷春句。憑誰向江頭照影﹐樓東回步。斷梗隨波去。浪吟又動崔郎恨緒。猶有殘紅縷。芳訊晚﹑魂銷江南煙雨。瘦楊巷陌﹐一天愁絮。」追賦北海秋蓮寄次公京師隔浦蓮云「淩波前度翠沼。一鏡愁紅小。露冷銀塘岸﹐金莖折﹐驚秋早。菱唱花外裊。催歸棹。暮景江南好。錦璫渺。湘娥去後。湖山歌舞都悄。風裳水佩。悵望襪羅人老。池館華淸夢再到。殘照。淒涼誰話天寶。」南歸畱別都門同社六州歌頭用東山體云「河橋燈火﹐一舸客南歸。風雪裏。驚笳起。渺愁思。憶年時。歌舞雲臺際。人蘭偉。家紈綺。招搖指。欃槍墜。偃旌旗。十載京塵﹐銷損英遊气。檀板烏絲。更琱戈鐵甲﹐海水莽羣飛。斜日城西。聽鵑啼。念中原事。紛旒贅。蠻觸戲。等兒嬉。珠囊棄。金甌碎。艸萋萋。霸圖非。訶壁天沈醉。新亭淚。不須揮。浮生計。蒓鱸味。芰荷衣。他日登臨﹐重過琴尊地。應夢元暉。但吳云燕樹﹐相望感分攜。話舊苔磯。」迷神引云「鶗鴂催人園芳晚﹐嫩綠小紅都換。髙樓景物﹐惱傷春眼。綺羅叢﹐登臨地﹐絮塵亂。誰奏銅鞮曲﹐鎭淒怨。惆悵城鴉起﹐畫驄斷。萬感尊前﹐向此哀多難。說碧山遙﹐滄溟淺。過江羣屐﹐早﹛艸﹜落﹐如煙散。霸才空﹐年涯老﹐楚歌變﹐殘酒燈窗側﹐聞去雁。驚心淮南北﹐尙徵戰。」河瀆神四首﹐其一云「河上木蘭祠。廟門雨打丰碑。野鴉銜肉上階飛。社鼓春燈賽旗。匣中先輩三尺水。雷淵曾斬龍子。眼看白虹貫壘。薜蘿匿笑山鬼。」其二云「蒿裏鬼稱雄。神幡夜照虛空。五千貂錦化沙虫。更結盂繭法宮。海子河燈光似斗。一花一葉一藕。金粟禮魂歸後。亂蟬咽露髙柳。」其三云「當戶九張機。蘭芝別母歸時。人間天上總相違。孔雀東南自飛。道逢女巫花插首。水沈香噴金獸。明星熒熒渡口。河伯今夕娶婦。」其四云「叢竹鷓鴣啼。望裏黃陵九疑。秋風裊裊被江籬。日暮巫陽致詞。湘水東流愁不息。大江戈艦蔽日。千古周郎赤壁。怒濤一夕頭白。諸詞雄渾醞藉﹐兼而有之﹐洵倚聲家之上乘也。

○汪憬吾番禺汪兆鏞憬吾﹐先世世居山陰﹐遊宦海南﹐遂占其籍。辛亥後﹐定迹遠屏﹐閉戶撰述﹐所著有雨屋深燈詞。其尊翁與先叔子新公在粵﹐往還至密。曩年憬吾歸越修墓﹐道經滬上﹐得與握手﹐亟道先世交誼﹐語摯情深﹐貌溫而粹﹐望而知爲績學之耆舊也。曾爲余賦三部樂次夢窗韻題塡詞圖。詞云「寒臥荒江﹐似怨女自憐﹐頓忘膏沐。九歌山鬼﹐意蓀橈荷屋。更回睇頹照荊﹐料對春濺淚﹐韻吟哀玉。紫簫咽苦﹐未是逐波歡曲。幾回把劍摩挲﹐早判老去﹐向岫盟谿宿。忍看霧迷敗﹐霜欺涼燭。夢匡廬載愁萬斛。肝肺洗淸湍手掬。空際傳恨﹐苔箋膩窗檠搖綠。」追紀廣州承平時燈事少年遊雲﹕「金荷銀樹繡珠香。燈事記閒坊。一樣東風﹐鶯簾燕戶﹐都戀春光。十年今夕叢祠路﹐暮雨暗恍榔。隔籬有客﹐白頭相對﹐共話滄桑。」辛本四月六十一度初度感賦水調歌頭云「萬物一芻狗﹐何有此形骸。況是餘生多病﹐早分臥蒿萊。不識論功管晏﹐不識寓言莊列﹐那復識鄒枚。但撫此心在﹐眼底盡塵埃。禹穴石﹐聖湖水﹐幾徘徊。剎那都已陳迹﹐涼夢問蒼苔。自署乖巖愚谷﹐盡笑聾丞﹛敖牙﹜叟﹐評泊不須猜。古語壽多辱﹐感慨賦深杯。」其詞致力姜﹑辛﹐自僛懷抱﹐其品槪亦今日之鄺湛若也。

○姚景之吳興姚肇菘景之﹐王半塘之侄胥也。其兄旋椿與余爲甲午同歲生。景之遊宦吾鄕﹐余沈滯吳越﹐未與相識。頃年避地夷市﹐始相往還。平昔論詞﹐墨守四聲﹐不稍假借﹐於近人尢服膺新會陳洵述叔。嘗與論樂工所謂律﹐不在四聲﹐求詞之佳﹐在人品學力﹐見解气槪﹐務其細而遺其大﹐非士大夫之所爲也。亦韙餘言而好爲其難﹐一詞出﹐輒數易字而卒就妥帖﹐固難能也。雨霽陪半塘老人登平山堂浪淘沙慢云「斷霞映川原媚晚﹐霽景秋闊。楓驛哀蟬乍咽。殘虹過雨旋沒。看入暮吳天嵐影接。送淸聽杵鐘發。向倦旅關河﹐賦情遠﹑微吟散林樾。幽絕。上樓望眼愁豁。嘆寺古僧殘﹐淒涼事﹑渺渺閒問佛。思勝槪當年﹐歡宴云熱。俊遊頓歇。尋舊題﹑平攬虛堂風月。休怨江南輕離別。憑闌指﹑數峯翠抹。鬢絲短﹑滄桑驚暗閱。記歸路﹑獨數徵鴻悵恨結。潭煙攬夢寒千疊。」歲旦塞垣春和夢窗韻云「地僻春拘管。媚曉霽﹐東風暖。泥痕活艸﹐岸容舒柳﹐嬌鳥千囀。對綠窗﹑醉泛紅螺盞。愛擢秀﹐蘭芽短。候云輿元君杳﹐碧霄此望寥遠。身世老滄江﹐嘆一系扁舟﹐殘釣荒岸。夢落楚天遙﹐笑孤寄如燕。念花朋酒伴﹐惆悵年時換。歌蟬不相見。初日映釵股﹐畫樓餘寒淺。」盆蘭瑞鶴仙云「晴薰珠翠暖。媚姿娟潔﹐淸華池畹。新妝困春晚。伴簾櫳朝暮﹐倩魂疑見。光風蕙轉。話同心﹑芳言細款。怕無端﹑桃李逢迎﹐一夕鏡瀾愁變。淒斷。璇閨香夢﹐背結流蘇﹐黯調箏雁。空山意遠。驚時序﹐暗中換。便仙姝紉佩﹐珠宮宵叩﹐休問雙蛾黛展。柰離訴與殘燈﹐峭寒勝剪。」新柳蘭陵王和淸眞韻云「大堤直。荑柳和煙暈碧。蘑蕪路﹑靑到幾程﹐金縷輕柔弄晴色。啼鵑戀故園。還識。章臺舊客。江亭暮﹑回望斷腸﹐牽得垂絲罥千尺。尋春悵無迹。但雨暗桃谿﹐風苔席。年年歸計先寒食。看落絮飛燕﹐暝陰嘶馬﹐離零亂記斷驛。倦程厭南北。惻惻。膩愁積。漫別酒筵虛﹐顰黛樓寂。韶華轉眼風流極。聽薄暮漁浦﹐釣篷飄笛。鷗波如畫﹐翠綫舞﹐帶露滴。」夢窗七寶樓臺﹐自古騰誚﹐然古芬披挹﹐固詞中之長吉體也。

○呂貞伯徳化呂傳元貞伯﹐吾友鹿笙之子也。姿年篤學﹐爲吾鄕後起之秀。山居望月解連環云「冷云千結。嘆東風底事﹐蕩成浮碧。帶幾點濃暈眉峯﹐又流照怨蛾﹐乍窺天隙。縹緲瓊樓﹐有人倚斷歌瑤笛。整芳襟酒醒﹐料理閒情﹐總成愁憶。靑鸞漫傳信息。悵吳天綺夢﹐拚忍輕擲。占一宵鏡裏淸輝﹐忍負了尊邊﹐襪羅塵澀。拍損危闌﹐只惱恨﹑玉簫人隔。倚殘更﹑亂山送影﹐霧鬟盡濕。」八聲甘州云「傍孤巒一角擁危樓﹐涓涓聽泉聲。信髙寒難遣﹐安排杯酒﹐閒理塵襟。倦對瑯幻影﹐蕩瀾綺窗明。還惜蕭疏意﹐禁得沈吟。休恨天風吹渺﹐指畫螺缺處﹐萬疊云生。更炊煙催暝﹐愁思滿靑屏。遠峯低鬟橫翠﹐送半彎眉嫵忒多情。闌干畔﹐別懷千繞﹐蟾影輕盈。」鷓鴣天云「獨坐云窗到五更。纏綿芳思夢難成。疏花幻影春難定﹐玉笛飄聲恨未平。消薄酒﹐動孤吟。等閒惆悵過淸明。愁深滄海寧能測﹐萬一姮娥證舊盟。」采桑子云「低鬟淺著春山面﹐拂拭嬌云。幾種愁根。點栓釵梁認舊痕。梨花落盡闌漧瘦﹐獨閉重門。容易黃昏。冷峭吟懷借酒溫。」蠹溪梅云「倚闌一晌斂輕顰。翠眉新。彊整輕裳羅帶﹐蹋香塵。乍回婀娜身。落花風急嘆飄茵。鎭愁人。點栓芳時尊酒﹐莫因循。與君同惜春。」諸詞皆具天生吐屬﹐已能脫去凡近﹐而入詞人淸麗之境也。

○葉遐庵番禺葉玉甫恭綽﹐亦號遐庵﹐闌臺先生之孫也。幼隨父仲鸞太守於南昌官所﹐與余爲總角交。年十六七卽能詞﹐萍鄕文蕓閣學士廷式極嘆賞之。蕓閣詞宗蘇辛﹐玉甫嘗爲餘言「近代詞學辛者尙有之﹐能近蘇者惟蕓閣一人耳。」余謂﹕「學辛得其豪放者易﹐得其稼麗者罕。蘇則純乎士大夫之吐屬﹐豪而不縱﹐是淸麗﹐非徒稼麗也。」玉甫之詞﹐極近此派。遊勞山渡江云云「連山靑插海﹐畫屏九疊﹐嵐影亂雯華。萬松開紺宇﹐依約蓬萊﹐云外幾人家。瀛洲咫尺﹐誰與剪﹑溟渤鯨牙。吼怒潮﹑馮夷如訴﹐淸籟雜悲笳。堪嗟。齊煙气黯﹐泰岱云沈﹐送黃流日下。問幾時﹑神山重到﹐弄水看花。華嚴樓閣憑彈指﹐休悵恨﹑殘照西斜。歸路迥﹐源窮八月仙槎。」題張紅薇女士百花卷蘭陵王云「慢春惜。一片花飛褪碧。金壺裏﹑依約返生﹐照海千紅鬧裙屐。風流溯往日。誰識。鷗波妙墨。瑤臺路﹑撩亂眾芳﹐春燕秋鴻苦相憶。空中本無色。甚海印生光﹐彈指成實。云泥朝市渾如客。任︸室輕散﹐梵天微笑﹐華鬘回首幾過翼。好常住常寂。香國。夢曾覓。柰蕙炷霜淸﹐蘿帳塵積。吟風泣露都無力。剩炫晝桃李﹐武昌表葵麥。靑蕪如錦﹐顧恨影﹐粉淚漬。」爲吳湖帆題所藏隋董美人墓志疏影云「武擔片石。認春心蜀道﹐鵑淚凝碧。瑤軫飄零﹐羽箭調疏﹐﹝蜀王善制琴及弓箭。﹞剩此可憐殘墨。驚鴻怨寫陳思賦﹐合纂入梁臺專集。﹝蜀王有文集﹞勝雷塘十里荒阡﹐莫問玉鉤遺迹。堪嘆楊花委地﹐洛川余墜羽﹐猶伴書客。鏡黛塵凝﹐砌艸霜淸﹐漫想舊時顏色。稼華朝露庸非福﹐恨少个阿云同歷。﹝阿云太子勇之劈妾。﹞只深情﹑刻骨難銷﹐短夢低徊今昔。」

○黃﹤躬勹﹥庵閩縣黃公渚孝紓﹐亦號﹤躬勹﹥庵﹐著有碧慮移詩詞﹐兼工駢散文﹐善繪畫。其詞懷抱珠玉。胎息騷雅﹐年力甚富﹐當進而頡頑叔問也。夏夜枕上聞雨聲寄懷﹛陣虫﹜弟用淸眞韻玲瓏四犯云「淅瀝梧階黯。簌簌花﹐初吐丹艷。冷逼瓊樓﹐應損影娥丰臉。欹枕夜聽荒雞﹐試起舞。壯懷零亂。料曉來﹑時序都換。遮莫陸沈驚見。夜深涼透紅蕤薦。鎭銷凝﹑舞蔥歌。蕭蕭忍憶吳娘曲﹐啼淚傷心眼。怊悵剪燭舊情﹐數盡﹑銀虯殘點。縱夢魂歸去﹐愁一縷﹐風吹散。」遊拙政園西河云「觴詠地。重來自異人世。危樓輕命倚。黃昏晚霞繢霽。枯桑覆瓦雨聲乾﹐殘陽遙掛林際。斷橋畔﹐空徙倚。盈盈愁鑑池水。蕭疏鬢影對西風﹐暗尋影事。寶珠閱世已陳芳﹐尋花還瀉淸淚。歌臺舞榭勝國寺。黯銷凝﹑何限羅綺。怕聽梵音淒厲。嘆龍華小去刂﹐推排百計。愁入西郎秋聲裏。」重遊怡園湘春夜月云「近重陽。曉楓初試明妝。屈指爛錦年華﹐輕換了悲涼。憔悴砌花相伴﹐數枝延蝶﹐猶弄孤芳。念天涯人去﹐尋春斷句﹐慵栓奚囊。虛廊佇立﹐風荷自語﹐愁近昏黃。齊女門東﹐有舊日﹑盈盈蟾影﹐識我淸狂。歌離弔夢﹐又笛聲﹑吹度髙墻。悵望處。縱招攜芳糈﹐也應不暖﹐心上秋霜。」南鄕子云「落葉下如潮。風雨連宵意已銷。何況重陽時節近﹐憑髙。恨水顰山見六朝。哀雁﹛人﹜長謠。歡計因循負酒瓢。心事瞢騰殘照外﹐蕭蕭。畱得寒蟬是柳條。」浣溪沙云「隔院風吹按曲聲。酴如雪撲簾旌。就花作達故生矜。薄醉政能商美睡﹐苦吟兼可遣浮生。廿年心事對孤燈。」鷓鴣天云「聘月髙樓炙玉笙。歡叢長記繡春亭。曲翻玉茗歌猶咽﹐尊倒銀蕉酒不停。心上事﹐負多生。燭奴相伴淚縱橫。髙邱終古哀無女﹐淒訴回風一往情。」

○諸貞長山陰諸眞長太守宗元﹐亦號大至﹐筆札雅馴﹐詩文淵懿。隨先世遊幕江右﹐墳墓廬宅﹐均在南昌﹐等於占籍。其言語猶操吾鄕土音。與余爲三十餘年文字交遊﹐聚首未嘗稍間。去年春初﹐一病不起。其杭寓又於前數年被焚﹐遺著悉付一炬。頃友人爲搜集遺詩﹐得小詞數闋。生平自以不善倚聲﹐未嘗出以示余﹐而余亦不知其能詞也。寒夜同儆廬市行減字木蘭花其一云「相忘形迹。落佩倒冠誰主客。不問鶯花。各挾奇書過酒家。年時蟬鬢。巷陌經行還彊認。道遇驚鴻。洛浦微波謾許通。」其二云「誰相蹤迹。稷下夷門曾結客。老去看花。豈是公羊賣餅家。自憐華鬢。急就凡將差再認。甘作冥鴻。記取江流到海通。」其三云「吟綦苔迹。連騎到門無劍客。竹外梅花。行過西泠話故家。茶煙鬢。記取枯禪曾共認。去雁來鴻。任隔屏山夢不通。」其四云「眼前陳迹。學得香山身是客。絮絮花花。莫笑春風在別家。朱顏靑鬢。收拾童心非錯認。終勝盧鴻。往返山林尙自通。」爲旭初題臺城一角畫扇點絳唇云「落日平蕪﹐江山坐老英雄气。古人何意。防亂畱都揭。漸熄笙歌﹐大小長幹裏。秋如此。問秋深矣。秋在臺城裏。」寫挹仙峯夜遊詩送笙伯行並賦水調歌頭云「過雨四山靜﹐星半掛城頭。孤峯邀我吟眺﹐何必問更籌。催起一丸涼月﹐朗若照人冰雪﹐縹緲倚危樓。江影淨如練﹐爲客送離愁。柰何許﹐衣帶水﹐阻輕舟。君偏乘興﹐明日作南遊。莫唱渭城之曲﹐更憶山陰之棹﹐前事去悠悠。臨別語珍重﹐靑鬢不禁秋。」諸詞亦疏宕可喜也。

○王半塘臨桂王佑遐給諫鵬運﹐亦號半塘﹐又號鶩翁﹐罷官後主講維揚﹐光緒甲辰﹐客遊蘇州﹐歿於拙政園。歸安朱古微侍郎祖謀爲刊半塘定稿於廣州﹐今所傳者惟此﹐乃其自定本也。其詞分甲﹑乙﹑丙﹑丁﹑戊﹑己﹑庚﹑辛八稿﹐定稿選自乙稿始。余家惟有丙稿味梨集﹐乃庚稿庚子秋詞春蟄吟單行本。其乙稿之袖墨集﹑虫秋集﹐丁稿鶩翁集﹐戊稿蜩知集﹐己稿校夢龕集﹐辛稿南潛集﹐皆未之見。頃姚君景之錄示驀山溪詞﹐系癸卯三月赴南昌望廬山作﹐蓋南潛集中詞﹐定稿所未錄也。詞云「浪花飛雪﹐春到重湖晚。風壓舵樓﹐煙船唇﹐乍舒還捲。漁樵分席﹐相與本無爭﹐閒狎取野鷗羣﹐知我忘機慣。看山欹枕﹐未算遊情倦。九疊錦屏張﹐尙依約兒時心眼。雲中五老﹐休笑白頭人﹐除一角晚峯靑﹐何處尋眞面。」此詞亦至淸健﹐而定稿不錄。其味梨集﹑春蟄吟﹐爲定稿所屏棄之詞﹐正自不少。足見去取𨿽出自作者﹐亦非無遺珠也。案半塘老人校夢龕集﹐彊邨先生畱有鈔本﹐擬全部分載本刊。又半塘以不登甲榜﹐引爲大憾。故自編詞集﹐獨缺甲稿。此言亦得之彊翁云。沐勛附識。

○冒疚齋如臯冒鶴亭同年廣生﹐亦號疚齋﹐巢民先生其二十世族祖也。鶴亭最熱於明淸間諸老遺事﹐其詞亦宗竹迦陵﹐旨趨與余絕異。尊前辧難﹐輒不相下。然每經一度商榷﹐轉益相親。其題余塡詞圖用王通叟韻天香雲「天水名公﹐金源作者﹐詞壇領袖多少。砌寶樓臺﹐搓橙院落﹐此境幾人能到。偸聲減字﹐分與寸﹑商量不了。秦柳幾爲世棄﹐姜張猶道家小。天公被他奪巧。正江南亂鶯芳艸。畫出軼倫髯也﹐扇巾談笑。一事爲君絕倒。都未怕﹑尊前被花惱。依樣胡盧﹐迦陵也好。」蓋譏余不喜迦陵﹐而又效迦陵所爲﹐而有此塡詞圖也。此詞風致絕佳﹐置之迦陵集中﹐殆不能辧。宋詞少遊﹑耆卿﹑淸眞﹑白石﹐皆余所宗尙。夢窗過澀﹐玉田稍滑﹐余不盡取。謂余棄秦柳﹐小姜張﹐則冤矣。頃復得其近詞數闋﹐流麗淸俊﹐如珠走盤。近人詞多極端趨向澀體﹐守律過嚴﹐病在沈晦。此派固亦不可少者。江城梅花引云「自澆杯酒自塡詞。界烏絲。寫烏絲。寫到腸回气蕩沒人知。不信愁多人易老﹐才一夜﹐褪容光﹐減帶圍。帶圍帶圍念前時。春已歸。花又飛。望也望也﹐望不見油璧車兒。今夕淚珠﹐瞞不過羅衣。惟有藥煙籠滿院﹐人病臥﹐冷淸淸﹐繡簾垂。」其二云「繡衾推了倚屏山。解連環。鎖連環。算是相思﹐長日不曾閒。生恐魯魚書不到﹐書到也﹐又愁他﹐損玉顏。玉顏玉顏在長幹。見也難。別也難。夢也夢也﹐夢不到樓下雕欄。又是燈昏﹐又是燈昏﹐又是五更寒。又是退紅簾子外﹐無賴月﹐照愁人﹐鬢成斑。」踏莎行雲﹕「月墮花初﹐夢回酒後。迢迢數盡長更漏。待拋前事不思量﹐無端心上來偏又。道是緣慳﹐因何巧湊。眾中一見親如舊。幾番欲說又還休﹐問他持底償人瘦。」浣溪沙云「記得麻姑降蔡家。偶因眉語臉生霞。卻將纖手綠橙誇。幾陣落梧風﹐一條芳艸路斜斜。這回望斷七香車。」摸魚子云「早安排﹑聽歌淸淚﹐今宵添助愁賦。十郎薄亻幸三郎醉﹐一樣可憐兒女。離恨苦。渾不道﹑天涯卽在門前路。錦屏寄語。便海樣黃金﹐韶華可惜﹐難買好春駐。邯鄲道﹐富貴黃粱久悟。依然癡夢無據。相逢都道神仙好。畢竟道山何處。君且住。須換了輕容﹐衣薄妨多露。琵琶罷訴。又畫舫燈收﹐嚴城鼓急﹐缺月四更吐。」荷花生日自後湖夜歸虞美人云「馬蹄路滑行人靜。忽漫心頭省。風裳水佩怪相招。忘卻荷花生日是今朝。近來情緒添繚倒。說情民花知道。爲花推枕起塡詞。未到曉鐘猶是不曾遲。」

○吳湖帆吳縣吳湖帆萬亦號醜移﹐恪齋中丞之孫也。工丹靑﹐精鑑藏﹐其題詠畫幀﹐多爲集句詞﹐名曰聯珠集﹐余嘗序之﹐以元趙子昂﹑順仲圭爲比﹐蓋皆畫家能詞者。頃年與聊詞社﹐兼爲畫友﹐得讀其集﹐其嚴格守律﹐仍能出之天然﹐洵詞家之上乘也。題吳瞿安霜塡詞圖次夢窗韻髙山流水雲﹕「謾吹玉笛倚西風。看尊前瓊樹靑蔥。塵世幾知音﹐空教送目飛鴻。畱連處﹑唾碧吟紅。愁懷感﹐春思三源瀉峽﹐澹日房櫳。更淩雲气槪﹐獨酌萬花濃。胸中。新詞乍塡就﹐翻別調﹑換羽移宮。人海小﹐園林冷月﹐徧照香茸。問旗亭﹑賭句誰工。玉山倒﹐休論文章九命﹐食﹝去﹞粟千鐘。對懸淺醉﹐霜葉笑人慵。」新柳次淸眞韻蘭陵王云「曉煙直。嬌眼枝頭蘸碧。章臺畔﹑微綻淺黃﹐不比隋是舊顏色。﹝應是雙曳頭不知公謂何發﹞春深記上國。應識。南都送客。拋紅淚﹑攀盡萬條﹐難織離情恨盈尺。風流語陳迹。羨老監書壇﹐京兆眉席。當門蘇小慵眠食。思夾岸花麗﹐憑闌人損﹐靑驄何處系畫驛。佇官路南北。寒惻。故愁積。正傾舞猶稀﹐鶯囀還寂。樓頭宛轉魂消極。況白下輕舸﹐渭城長笛。淸明時近﹐怕細雨﹐夜夜滴。」過淮張故宮六州歌頭云「齊云夜燼﹐春夢醒倉皇。當年事﹐孤城上﹐戰云黃。麗娃鄕。煙鎖吳宮樹﹐試重認﹐淘沙骨﹐悲壯士﹐埋香冢﹐泣紅妝。玉管吹花﹐北郭靑山外﹐虹月橋長。聽哀鵑啼血﹐燕子說尋常。衰艸幹將。水滄浪。記隆安劍﹐七姬﹐須眉气﹐愧潘郎。嗟建業﹐南朝恨﹐共齊梁。且思量。鐙火秋宵裏﹐尙然徧﹐九衢香。天定數﹐非人力﹐孰彭殤。一﹝去﹞例銷沈今古﹐都扌棄付﹑細雨斜陽。任苔華碎影﹐淒點舊宮墻。枉斷人腸。」題葉玉甫遐庵夢憶圖華胥引云「稼華朝露﹐今昔低回﹐怨懷似說。畫角黃昏﹐靑燈黯淡愁萬疊。憶到斜日西山﹐付野煙微抹。寒食東風﹐斷腸芳艸啼鴂。花外魂歸﹐問離情甚時淒切。小簾搖曳﹐驚聽敲窗亂葉。可許今宵重夢﹐半弓殘月。偸理相思﹐鳳箋和淚盈篋。」

○夏瞿禪永嘉夏瞿禪承燾﹐深於詞學﹐考據精審﹐著有白石道人歌曲旁譜考證﹐白石歌曲旁譜辧。其詞稼麗密致﹐符合軌則﹐蓋浙中後起之秀也。秦望山水龍吟云「亂鶯換了春聲﹐客愁漸怕危闌憑。垂楊西北﹐千紅一瞬﹐啼鵑怎聽。渡海哀笳﹐過江吟捲﹐還同髙詠。念﹤立並﹥竮自忍﹐看天淚眼﹐年年向﹐尊前醒。下界浮雲無定。當張筵﹑昆侖絕頂。滄洲回望﹐扇塵乍斂﹐頹陽易暝。煙艇呼漚﹐水樓傳盞﹐且遲淸興。恐江城入暮﹐魚龍風惡﹐又寒潮打。」桐廬作浪淘沙云「萬象掛空明。秋欲三更。短篷搖夢過江城。可惜層樓無鐵笛﹐負我詩成。杯酒勸長星。髙詠誰聽。此間無地著浮名。一雁不飛鐘未動﹐只有灘聲。」二詞皆絕去凡響﹐足以表見其襟槪。

○張次珊張次珊通參歿後﹐其乙巳以後詞﹐遂散逸不知所往。余前記其花步餞春一萼紅一闋﹐頃又於故紙堆中栓得詠水仙花依淸眞韻解連環一闋﹐詞云「寸波難。散湘云萬疊﹐蕩愁天邈。耐夜久燈影羞偎﹐漸寒沁斷簪﹐弄妝鉛薄。鳳譜漂零﹐任輸與玉奴弦索。漾春容片玉﹐比似素娥﹐只欠靈藥。孤芳歲寒自若。閉重門夢醒﹐香褪闌角。便換得明日東風﹐忍一縷冰魂﹐爲伊消卻。顧影淸漪﹐淡蹙損雙彎眉萼。悔多情環誤解﹐淚花碎落。」

○劉麟生廬江劉錫之觀察體藩﹐文莊公仲良制軍之侄﹐勤學篤志﹐辛亥後棄官僑寓海上﹐以吟詠自娛。五言工煉﹐得謝鮑之淸新。曩於海苦惱席上﹐屢屢見之﹐昨年過從遂密。一日﹐在陳鶴柴席上﹐識其郎君麟生宣閣﹐出小詞見示﹐至爲淸婉。頃復寄贈所選詞﹐序例力主修詞自然﹐可稱辯通曉術。玄武湖滿庭芳云「碎影橫波﹐幽香拂晚﹐夢回幾度遊車。醉欹湖艇﹐人語暮煙斜。亂入芙蕖陣裏﹐涼偞過時鬧新蛙。深沈夜﹐輕橈競泛﹐知傍阿誰家。歸來棲海國﹐舊時芳思﹐不到天涯。想牽裳以蓋﹐仍舞年華。惜取無塵玉宇﹐怕片時還被雲遮。相將去﹐一枝蘸水﹐畱作玉壺花。」斷句如桐江歸舟浣溪沙云「一曲桐江一曲秋。扁舟一掠似輕鷗﹐一山過去一山浮。」連用五一字﹐卻不失於輕滑也。

○易實甫漢壽易實甫觀察順鼎﹐文思泉湧﹐下筆驚人。晚年潦倒故都﹐有「江淹才盡」之嘆。江夏樊樊山曾目爲六十歲神童﹐以相譏諷。樊山文詞艷冶﹐至老猶然。一時同輩﹐因亦目爲八十歲美女﹐以爲對值。然實甫詩詞﹐多可傳之作﹐文品實較樊山爲髙。歿後﹐寧鄕程子大太守頌萬﹐將爲刊行遺集﹐未果而子大遽歿。其生前自刊詩詞﹐傳本絕稀﹐亦文人之厄運也。余篋中有其手書和■碧用淸眞韻還京樂一闋﹐詞云「故人老﹐太息詩筒酒誰料理。恁怨長輕絕﹐登髙望遠﹐疏麻還費。正素波無際。秋風啼鴂芳蘭委。笑廿載還未麗盡少年時淚。舊時花底。有吹笙儔侶。而今綠鬢絲絲﹐禪榻況味。都拚艷骨埋香﹐把春光盡付桃李。只安排斷井頹垣﹐殘山剩水。爲語南飛翼﹐穿雲先說憔悴。」

○陳瞿庵長沙陳伯平中丞啟泰﹐亦號瞿庵﹐工塡詞。往年於其壻徐紹周楨立齋中﹐見遺詞一卷﹐爲幕客肅寧劉潤琴殿撰春霖所楷寫﹐紹周攜以歸湘﹐惜未及轉錄數闋。余入蘇撫部幕﹐爲中丞所辟。時中丞已臥病﹐未嘗執詞爲摯也。初中丞首賦枇杷詞﹐歸安朱古微侍郎祖謀﹐及叔問舍人﹐次珊通參﹐伯弢太令﹐皆有和作﹐余獨無以繼聲。及中丞下世﹐古微侍郎賦華胥引詞﹐題爲「重午感舊」﹐伯弢與餘同賦﹐蓋皆追悼中丞之作也。古微詞云「新苔凝礎﹐閒雀窺幃﹐澡蘭舊節。畫鼓聲沈﹐燎鑪閻短愁篆結。不信鄰笛驚風﹐助曉吟淒咽。墻角雙橊﹐褪紅還上裙褶。梅雨江南﹐送離魂怨流菇葉。楚云章句﹐沈沈秋心半篋。渫砉櫸未Γ﹖恨路長波闊。呵壁荒唐﹐酹觴淸些誰答。」伯弢詞云「香蒲搖浪﹐斑竹鳴風﹐暗驚佳節。亂笛吳城﹐輕帆楚水歸路絕。獨有髙閣淸尊封﹐井酲傷別。頭白鬢僚﹐向來恩怨能說。重過西州﹐歡轔素車催發。錦箋題句﹐而今塵封半篋。黯儂騷魂招未﹐指帝鄕披髮。多謝巫陽﹐大江和淚流闊。」餘詞云「蒲更荒佩﹐橊蹙愁巾﹐舊情芳節。水驛鳴笳﹐風帆載吳岸折。便有菇米投江﹐信臥虯難懾。朱索何功﹐繭機門巷聲輟。炊黍光陰﹐念知音素琴先篋。歲寒堂榭﹐惟有淒涼館月。欲起沈魂魚腹﹐柰楚繭香歇。爲語靈修﹐悼騷才思今絕。」此詞以初作未工﹐集中不存。因栓舊稿修攺﹐他日補刊﹐以志知遇之感。

○黃秋嶽閩縣黃秋嶽﹐記問淵博﹐詩文功力甚深﹐與長樂梁眾異鴻志齊名。惟素不作詞﹐閩縣林子有有葆恆輯刊閩詞﹐得眾異幼作數闋﹐秋嶽則付闕如。余頃得其詞二闋﹐蓋近日始爲之也。題林子有塡詞圖用梅溪韻秋霽一闋云「錄夢華胥﹐嘆瓦子春聲﹐頓換秋色。龍漢灰飛﹐鳳巢痕掃﹐才人枉費心力。欲行又息。緝茆只照淞碧。念故國。誰道杏梁﹐雙燕識歸客。瞑想海雨﹐歲晚飄風﹐竹窗冥冥﹐環佩搖寂。甚沈吟箋愁蠹紙﹐看天惟見種楡白。老我羽商慵記得。最斷腸處﹐日夜點鬢吳霜﹐竄身江渚﹐斂魂山驛。」金陵秋雪和淸眞韻氐州第一云「殘埭生寒﹐江墅澹晚﹐鍾山气勢都小。不捲簾旌﹐頻呵硯滴﹐檐角煙痕縹緲。生白虛庭﹐便算是冰蟾賒照。一樣淒淸﹐三春漏泄﹐鬢邊人老。倦旅花和睡少。只贏取路迢情繞。昨夜燻篝﹐明朝翠袖﹐損玉人懷抱。想樓中欹枕熟﹐相思夢梨渦印笑。那得歸來﹐共闌干層瓊映曉。」二詞意味蘊藉﹐出手卽迥不猶人。可證倚聲一道﹐不必專在詞中致力也。

○趙叔雍武進趙叔雍尊嶽﹐學詞於臨桂況夔笙舍人周頤﹐著有珍重閣詞。羲笙論詞尢工﹐所著蕙風詞話﹐精到處透過數層﹐宜叔雍能傳其衣缽。秋泛酉溪謁樊榭故宅一萼紅雲﹕「暝煙空。帶寒鴉三兩﹐云意淡遙峯。絲釣風微﹐樁移水淺﹐倦櫓空訴遊蹤。頹垣一角﹐今古意﹑寥落村支公。老柳無陰﹐夕陽如夢﹐消領疏鐘。無復烏絲紅袖﹐剩淸商鄰笛﹐憔悴吳儂。鳳紙題殘﹐翠礤塵掩﹐白月依舊簾櫳。甚寒蘆能禁秋恨﹐恨韶華一怨霜鴻。依約紅簫淒怨﹐縈損垂虹。」完溪沙其一云「馬上墻頭未易酬。傾城容易一凝眸。柳花風裏捲簾鉤。皓腕不勝金斗重﹐瑤房肯爲玉淸畱。新來王粲怕登樓。」其二云「夢窄春寬夜漸深。流蘇向曉薄寒侵。一回腸斷一同心。紅雨畫屏應不落﹐遊絲罥戶怕成陰。眉低不成斟。」其三云「付與明眸皓齒人。瑯繡段十分春。柔花風骨玉精神。椒壁香泥紛錄曲﹐桂堂殘燭黯星辰。那回魂夢最淸新。」其四雲「水ㄞ春回未有期。夢中不合種相思。屏山花路夜燈迷。絮閣玉鑪慳篆縷﹐繞是金勒誤遊絲。鳳笙消息早參差。」

○陳蒙庵潮陽陳蒙庵運彰﹐夔笙舍人之弟子也﹐著有紉芳移詞三卷。頃見其近詞數闋﹐造詣益進。徵招云「芳塵不度淩波遠﹐天涯萬重雲水。怨曲倩誰招﹐送濃春羅綺。玉箏慵自理。更消得曲瓊聲脆。俊約難忘﹐一襟離思﹐此時猶是。迢遞數歸鴻﹐憑分付﹑偸將翠綃封淚。婉轉說相思﹐佇云階月地。玉容明鏡裏。只花也替人憔悴。水燻靜﹑寂寞良宵﹐問夢中情味。」鬲溪梅令云「倦看蜂蝶墻東。數番風。莫問羣芳消息有無中。落花空復紅。別情難遣總愁儂。怕歸鴻。萬一書來辛苦說初逢。夢魂禁不通。」浪淘沙云「點點與行行。徵雁回翔。秋心不共遠天長。隨分髙樓拚一醉﹐莫滯愁鄕。籬菊獨淩霜。諳盡新涼。相思西北暮云黃。無雨無風蕭瑟甚﹐催近重陽。」

○張孟劬嘉興張孟劬太守爾田﹐績學之士也。著述甚富。曩同需次在吳中﹐與漚尹侍郎﹑叔問舍人﹐過從尢密。辛亥後﹐閉門不出﹐其品學皆非予所能及也。所著ò庵樂府﹐漚伊爲刊之滄海遺音中。余篋中有其詞數闋﹐爲尙未見於意擲指擼﹖亟錄於此。爲友人題盆柏圖木蘭花慢云「壁間髯翠滴﹐花浪起﹐皺鱗生。看霧盎盤虯﹐月尊酬鶴﹐慘澹經營。龍孫。古來神物﹐問九朝曾見泰階平。玉立蒼然不攺﹐歲寒與汝同盟。荒荊。三徑似淵明。風露冷中庭。要著意栽培﹐筠霜苦節﹐菊水頹齡。淩霄錦官城外﹐把蓬萊移在素云屏。莫笑燕楡晚景﹐須知江桂冬榮。」更漏子云「翠鸞篦﹐鈿雀扇。巧笑星前誰見。檀注薄﹐桂膏濃。燈花不斷紅。意先投﹐腸已亂。寫得山盟一半。樓上月﹐五更鐘。行雲似夢空。」小重山令云「才說歸期未是期。車輪生四角﹐又天涯。春風靑鬢染成絲。長安道﹐誰榜北山移。人共鳥爭飛。樹頭紅日影﹐赫如旗。同君何事獨棲棲。江湖手﹐輸與白鷗知。」鷓鴣天云「苦恨佳期說斷腸。未應怊悵抵淸狂﹐蓮舒玉艷勻新彩﹐梅壓﹛髟春﹜云惱薄妝。歡夜短﹐怨年長。半衾閒畫兩鴛鴦。羅衣歸後從教著﹐多恐經時減舊香。」

○楊梓勤遼陽楊鍾羲太守梓勤﹐亦字畱坨﹐爲八旗知名士。端忠湣督兩江時﹐梓勤知江寧府。生平訥於語言﹐然所著雪橋詩話凡四續﹐共四十卷。近代爲詩話﹐未有過之者﹐筆談固甚豪也。梓勤胸次博雅﹐尢熟於一代掌故﹐詩詞均臻上品。和約庵東風第一枝云「朝雨欺寒﹐夕陰催暝﹐東風猶勒新暖。盡教閒熱香篝﹐閣住春衫鍼綫。一年花事﹐拚遲放幾枝蘭箭。初不道社鼓楓林﹐容易日斜人散。愁似水並刀難翦。酒如瀉提壺休勸。是誰斷送年華﹐相與急催弦管。重衾醉擁﹐只惆悵銅輿夢遠。那堪向易主樓臺﹐又見定巢語燕。」浪淘沙慢云「爲春瘦﹐琴絲倦理﹐色管慵炙。鎭日沈陰似墨。東風向晚更劣。正目斷靑門芳艸隔。惜春意閒裏虛擲。看李緋桃自開落﹐風情黯非昔。淒寂。舊時燕子曾識。問畫棟雕梁營巢處﹐此日誰主客。空銜盡香泥﹐痕掃無迹。簾鉤絮徹。當亞闌徧倚落花時節。原自無心江頭楫。輕拋卻海天霽月。能幾日棠梨飛作雪。但追恨種柳陶桓勤攬結。漫天成就春云熱。」

○胡栗長山陰胡栗長大令穎之﹐生長江右﹐餘三十年前之舊交也。篤學惇行﹐工爲詩詞。嘗賦全韻詩﹐依佩文韻﹐每韻一篇﹐眞能人所不能矣。賦白藤花糕用碧山韻天香雲「霜蘸飠唐飠弟﹐雪飛糗粉﹐晶盤膩滑如水。碧異淘槐﹐赤殊脯棗﹐盡許試題糕字。舊京樣巧﹐細鏤琢還勞玉指。也比餐英飲露﹐長畱齒牙香气。幾曾伴茶助醉。映銀蟾架髙花碎。想見內廚蒸裹﹐炭鑪紅閉。休問丰湖菜美。可敵得蒓羹舊風味。鼓腹歸眠﹐燻籠繡被。」此亦落落大方﹐不失之纖巧也。

○龍楡生萬載龍楡生沐勛﹐吾鄕後起之秀也。父蛻庵先生﹐與家兄達齋同年鄕舉。楡生初持其師閩縣陳石遺書來晤﹐坐談之頃﹐驚其俊才篤學﹐予曾賦豫章行贈之。朱漚尹亦深相契賞﹐以校詞雙硯相授﹐期以傳衣缽也。予復爲作上彊邨授硯圖。漚尹臨沒﹐以遺稿整理梓行爲。今彊邨遺書﹐皆楡生一手任校讎之役。邇年詞學大進﹐所作已超出流輩。楡生於漚尹𨿽未有師弟之名﹐殆如後山瓣香南丰﹐亦親炙﹐亦私淑也。癸酉淸明過錢武肅祠陌上花云「丹靑遺廟﹐依然淸供﹐舊時歌管。信美湖煙﹐消得故王心眼。綠蕪遮斷長是路﹑待看翠歸緩。羨雙飛蛺蝶﹐困人天气﹐薄寒輕暖。保江山何有﹐三千勁弩﹐逆射狂潮東竄。可柰豪情﹐未抵艸薰風軟。陌頭又見花爭發﹐添了幾重公案。悵魚龍浪起﹐斜陽一角﹐逝魂寧返。」虎丘送春和淸眞掃花遊雲﹕「杜鵑迸血﹐悵蔽野飛紅﹐引人淒楚。蕩愁萬縷。正倡條怨碧﹐絮酣蝶舞。夢繞荒邱﹐數點啼春細雨。信驢去。理落拓舊狂﹐鞭影知處。芳意能幾許。縱半面關情﹐總迷徵路。黛痕映俎。問蛛絲巧絡﹐可傳心素。望極平蕪﹐漸怯蘭成調苦。少延佇。滿池塘競喧蛙鼓。」聞汪衮甫下世傷逝木蘭花慢云「未辦埋憂地﹐愴身世﹐戀斜陽。算抗疏功名﹐籌邊帷幄﹐幾費周章。滄桑。須臾變景﹐待彎弓誰與射天狼。萬里星槎浩渺﹐五更塵夢淒涼。徜徉。去國總情傷。調苦賞音亡。縱湖山信美﹐琴書自樂﹐滿鬢淸霜。倉皇。海東雲起﹐話艸玄心事劇荒唐。回首河山易色﹐可能一瞑同忘。」元夕薄醉拈東坡句爲起調水調歌頭云「明月幾時有﹐大地見光華。笙歌花市如畫﹐是處殷淒笳。下界漫漫長夜。烈烈霜風飄瓦。瞇眼避塵沙。一樣團欒意﹐要使被荒遐。眾星隱﹐碧天淨﹐浩無涯。本來圓缺隨分﹐後夜莫驚嗟。今夕一輪髙掛。照影江山似畫。欲醉流霞。更冀淸光滿﹐休放暮雲遮。」以新刊彊邨遺書寄精衛並媵二詞減字木蘭花云「平生風義。忍見蕭條人換世。文字因緣。將取騷心到這邊。髙歌老矣。嶺表少年天下士。相忘江湖。舊夢迢迢淚眼枯。」「哀時詞賦。怒髮衝冠寧有補。惆悵憑補。惆悵憑闌。煙柳斜陽帶醉看。謝公再起。知爲蒼生霖雨計。直北關山。魂夢飛揚路險難。」

○林子有閩縣林子有提學葆恆﹐亦字訒庵﹐文直公之子﹐沈潛書史﹐尢耽倚聲。在天津時﹐招集朋輩作詞作﹐疊爲賡和。邇年來滬﹐復創漚社﹐爲社中佘酒。己巳人日棲白宴集玉燭新雲「水生挑菜渚。﹝東坡人日句。﹞問欲寄題詩﹐艸堂何處。舊時倦旅﹐迎年後﹑第一良宵尊俎。春生杖屨。有謝傅襟期飈舉。﹝是夕螺江太傅在堂。﹞看四座文采風流﹐應占徳星同聚。觴余試祓淸愁﹐更拂墨分題﹐限香拈句。日華共賦。髙吟罷。仿佛霓裳重譜。春幡漫舞。且點綴鄕風荊楚。恁客夢飄落梅邊﹐詩情更苦。」丰臺芍藥憶舊遊雲﹕「看金壺細葉﹐醉露欹紅﹐無限芳菲。想阿錢仙去﹐賸香魂縹緲﹐幻作將離。日暄墜鬟慵整﹐遲暮怨斜暉。悵繭栗春酣﹐揚州路遠﹐衰鬢成絲。逶迆。艸橋外﹐記萬艷翻階﹐一往尋詩。廿載滄桑恨﹐問馮莊花詩﹐彊半煙霏。夢痕尙畱婪尾﹐憔悴弄芳姿。嘆洧水風流﹐空餘贈虐逾往時。」六月三日與調伯芷升立之重遊八里臺點絳唇云「打漿重來﹐系船柳岸渾忘暑。斷霞明處。閣住黃昏雨。紺屋千荷﹐欲住何緣住。吳窯路。載花歸去。新月林間露。」其二云「落魄江湖﹐浪遊載酒忘寒暑。芰荷深處。舊雨兼新雨。棖觸前塵﹐十載京華住。金鰲路。料應重去。淚泫銅仙露。」淸平樂云「蕉廊涼話。好个初三夜。新規人渾欲下。一抹眉痕難畫。地鑪試熱松明。晚風聽取瓶笙。拾得池蓮墮瓣﹐趁他魚眼初生。」詞皆淸聲逸響﹐饒有韻味。

○梁眾異前記黃秋嶽詞﹐以不得眾異詞爲憾。頃見其爲林訒庵題塡詞圖祝英臺近一闋。詞云「禦鑪香﹐宮柳碧﹐塵影怕重記。倦旅江南﹐淒悄少歡意。斷腸廢綠東風﹐頹陽故國﹐算贏取酒愁化淚。漫凝睇。只待小閣尋眠﹐生憎夢牽系。傳恨空中﹐無言更憔悴。可憐年少承平﹐春人俱老﹐誰會得一襟幽事。」眾異自謂三十年不塡詞﹐頃爲訒庵堅索﹐勉應其請。此詞固不異老手也。予曾在閩詞鈔見其數闋﹐蓋少年所作。

○李釋戡閩縣李釋戡宣倜﹐拔可同年之從弟也。次玉年伯著有雙辛夷樓詞﹐拔可妹樨淸女士著有花影吹笙室詞﹐皆早逝。釋戡父畬曾丈則工爲詩。一門詞翰﹐輝映後先。予以文字因緣﹐獲交羣從。曾爲樨淸女士題花影吹笙室塡詞圖浣溪沙云「鶯舌吹花欲滿枝。遺聲伊郁影參差。工如秋水衍波詞。能誦淸芬分父集﹐戲翻樂句譜史詩。斷魂長繞柘岡西。」其二云「嚼徵含宮燭畔人。細調玉琯奏蕤賓。颯然秋上兩眉顰。須曼花中聊示相﹐芭蕉林裏自觀身。系匏誰解雅簧溫。」二詞蓋紀實也。釋戡善爲今曲﹐名伶梅蘭芳所歌天女散花曲﹐乃釋戡所作。予曾爲作握蘭移裁曲圖。頃得其歲暮和方回靑玉案詞一闋﹐固極工致。詞云「荒陂渺渺靑谿路。又迆邐﹐鍾山去。回首星霜三十度。畫橋朱舫﹐繡樓金戶。都是銷魂處。蘭扛不管年芳暮。伴著江南斷腸句。舊夢東華寒幾許。凍雲裁玉﹐亂霙搓絮。那似愁人雨。」又滬西春晚同韜園秋嶽蝶戀花云「馳道輕車爭短吹。掠袂飄風﹐送我投深翠。一邏斜墻緣淺水。秋千架靜藤蘿墜。細艸連茵松偃蓋。醉靨蠻楓﹐嬌似垂髫妹。可惜髙樓人午睡。等閒閒卻春滋味。」雙辛夷樓詞﹑花影吹笙室詞有合刊本。其蝶戀花有云「一夕涼飆辭舊暑。颯颯墻蕉﹐恐是秋來路。」爲樨淸女士詞中名句﹐當時傳誦﹐稱之爲李墻蕉云。

○左幼聊予繼室左淑人﹐諱又宜﹐字幼聯﹐湘陰太傅文襄公之女孫﹐子建府君之長女也。文襄娶於湘潭周氏﹐諱詒端﹐字筠心。母王氏﹐能詩。文襄爲刊慈云閣詩鈔﹐序稱之爲玆云老人。玆云閣詩鈔者﹐匯刊慈云老人以下諸女子所著詩也。慈云老人詩﹐僅存四十篇﹐冠其首。飾性齋遺稿﹐筠心夫人著。靜一齋詩艸﹐筠心夫人妹歸張氏茹馨夫人著。冷香齋詩艸﹐筠心夫人侄女歸徐氏徳宣夫人著。小石屋詩艸﹐歸陶氏愼娟夫人著。綺蘭室詩艸﹐靜齋女士著。瓊華閣詩艸﹐歸黎氏湘è夫人著。淡如遺詩歸周氏少華夫人著。皆文襄女。靜一冷香二稿﹐則附以詞﹐乃閨襜中之聯珠集也。淑人能詩詞﹐蓋承諸家學。嘗賦漁父詞戲予﹐調寄漁家傲。詞云「漁父生涯眠起早。空江一棹蒼蒼曉。汀岸蒙茸新長艸。行處好。嘯聲驚起回環島。年少煙波鷗鷺渺。五湖倏忽扁舟老。酹酒鳴榔天一笑。鰲也釣。醉餘不畏蛟龍惱。」予答以漁婦詞云「漁婦柳陰炊飯早。一輪赤日滄浪曉。雙槳撥開汀岸艸。沙際好。榜歌驚起鴛鴦鳥。四顧茫茫天渺渺。航頭航尾煙波老。蓬發不梳君莫笑。終日釣。澄江何處容煩惱。」今淑人歿已二十三年矣。江湖滿地﹐無釣遊所﹐徒有前塵影事﹐未能忘情耳。

○皮鹿門善化皮鹿門師錫瑞﹐爲淸代殿後經師。予受業於門下﹐凡十年﹐所得問學門徑﹐皆師所授。師亦爲先君子門下士。其主講江西經訓書院﹐偶亦課生徒以詞。師著有師伏堂集﹐凡文四卷﹐詩六卷﹐詠史詩一卷﹐詞一卷。集中有和予秋感沁園春云「風景如斯﹐臨水登山﹐豈不快哉。問騷人何意﹐先悲九辧﹐靈均已死﹐尙郁孤懷。蟀語西堂﹐波飛北渚﹐都付秋墳鬼唱哀。涼聲起﹐又窗鳴破紙﹐葉打空階。堪嗟堪矣吾衰。覺白日堂堂不再來。料封侯無分﹐虎頭將老﹐幹霄有气﹐龍劍猶埋。鏡裏淸霜﹐燈前細雨﹐放眼誰爲天下才。君知否﹐正三壺盈尺﹐東海如杯。」又和予藕絲齊天樂云「珠盤瀉露難穿綫﹐纖纖弱縷淸絕。欲斷還連﹐將縈又拂﹐正好納涼時節。佳人手折。趁落日輕風﹐自調冰雪。玉腕玲瓏﹐瓊枝相比更瑩潔。璇宮瑤杵未歇。問支機石贈﹐心向誰結。蠶室春愁﹐鮫人夜笑﹐縱倚並刀難截。相思漫說。有萬種纏綿﹐莫教輕泄。一點靈犀﹐恐秋來更熱。」予二詞皆在書院應試之作﹐今稿不存矣。師又有和宋人詠物詞四闋﹐今集中只存齊天樂賦蟬一闋。賦白蓮水龍吟云「冰肌何太淸涼﹐玉妃驚破紅塵夢。淩波微步﹐凝脂洗出﹐五銖衣重。無情有憾﹐風淸月曉﹐靈根誰種。似蛾眉淡掃﹐鄰娃著粉﹐欲窺見﹐墻東宋。西子苦心暗捧。望天邊菱歌聲動。瑤池宴罷﹐龍舟回棹﹐澹香遙送。羣仙歸去﹐蓬蓬雲起﹐都騎白鳳。笑六郎空倚朱顏﹐恐辜負﹐當時寵。」賦蒓摸魚兒云「似田田玉池荷葉﹐纖痕湖上初裊。髙人最惜江鄕味﹐莫待絲絲秋老。芳信早。同玉膾金齏﹐俊物宜新芼。水雲夢渺。正翠滑流匙﹐香淸試翦﹐點點映紅蓼。流年易﹐僂指西風又到。吳淞一箸堪鮑。眼前杯滿名身後﹐作計誰愚誰巧。君莫笑。看士衡入洛﹐也說蒓羹好。華亭鶴叫。趁冰涎可采﹐何如歸去﹐海上狎鷗鳥。」詠蟹桂枝香雲「霜肥稻熟﹐正新酒菊天﹐才病都解。好是盈筐綠走﹐登盤黃賽。持螯豈免皰廚憾﹐柰尊前未忘狂態。秋風盼到﹐拍浮船裏﹐寄懷塵外。嘆一蟹何如一蟹。看腹本無腸﹐身還著介。漫倚干戈甲冑﹐橫行江海。聊將冷眼閒觀汝﹐恐彭王晚逢菹醢﹐一星幽火﹐請君入甕﹐難逃紅背。」又和予感事摸魚兒云「問今番海枯石爛﹐長江天塹何恃。神州赤縣崢嶸甚﹐愁帶鮏羴之气。君試覷。有碧眼波斯﹐日夜耽耽視。脂膏盡矣。似軀殼空存﹐精華坐槁﹐護疾且醫忌。縱橫處﹐都是蜃樓海市。一方漧淨無地。牽牛借得錢千萬﹐十二樓臺重起。知甚意。便閫奧門庭﹐一槪容窺伺。鮫人潸淚。正大內笙歌﹐旁觀痛哭﹐榻側許酣睡。」又有贈文道希學士念奴嬌詞﹐集中亦不載﹐蓋甲辰刊集時刪棄之矣。道希答詞云「十三年事﹐以波流電激﹐不堪重攬。幾度京華聯客袂﹐幾度江鄕淸咽。虎觀談經﹐麟臺奏賦﹐之子瀟湘彥。枯桑海水﹐近來添入詩卷。呼酒重話離情﹐檐花糝席﹐細雨孤鴻遠。君自有琴彈不得﹐淸廟明堂三嘆。巾捲充街﹐金絲在壁﹐未信功名晚。幽蘭花發﹐風鳥特地徐轉。」師所著有尙書大傳疏證﹑今文尙書疏證﹑孝經鄭注疏證﹑易經通論﹑書經通論﹑詩經通論﹑三禮通論﹑春秋通論﹑春秋講義﹑經學歷史﹑王制箋﹑古文尙書冤詞平義﹑聖證論補評﹑六藝論疏證﹑魯禮祫義疏證﹑尙書中候疏證﹑鄭志疏證﹑鄭記考證﹑漢碑引經考﹑漢碑引緯考﹑師伏堂筆記。平生精力﹐用於說經﹐詩詞特其餘事耳。

○蒯禮卿合肥蒯禮卿京卿光典﹐著有金粟齋遺集。響同官金陵時﹐以所作詩餘見示﹐予篋中嘗畱其所寫詞箋數紙。辛亥蘇寓被竊﹐亡書數篋﹐零縑片楮﹐多隨之散失。今集中只存詞四闋﹐其靑玉案三闋﹐似曾見其二。其一云「王孫芳艸生無數。漸綠徧﹐長幹路。春色匆匆愁裏度。幾番風雨﹐幾番晴霽﹐又早遙山暮。靑鞋不怕春泥污。紅藥重教曲闌護。細數落花成獨步。自緣山野﹐不堪廊廟﹐不是文章誤。」其二云「鶯聲畱我看山久。臨去也﹐重回首。𨿽是春光隨處有。暖風輕霧﹐淡煙疏雨﹐都在江邊柳。自知不是經綸手。無意封侯印如斗。行樂何須金穀友。只消尋个﹐典衣伴侶﹐同醉金陵酒。」其三云「五更風雨花如霰。問春在﹐誰庭院。報道春光浮水面。一雙氵﹐數莖芹藻﹐無數桃花片。武陵溪上東風怨。空趁漁郎再尋便。拋棄已同秋後燕。那知別後﹐飄飄蕩蕩﹐這里重相見。」此第三闋後三句﹐固非佳語。余友汪允中曾寫以示予﹐謂爲己作﹐疑非禮卿之詞也。

○楊鐵夫香山楊鐵夫玉銜﹐吳興林鐵錚鵾翔﹐皆漚尹侍郎之弟子。鐵夫著有抱香室詞﹐鐵錚著有半櫻詞﹐造詣皆極精深﹐力避凡近。鐵夫和彊邨韻倦尋芳云「檐陰閣雨﹐檐隙梳煙庭戶初晚。繞樹歸鴉﹐戢戢欲棲還散。西崦斜陽鶗鴂苦﹐東風殘信蘑蕪怨。黯天涯﹑自王孫去後﹐帶將春遠。恨阻隔相思官路﹐望眼周遮﹐圖畫屏展。蘄簟才親﹐轉瞬便疏紈扇。湖酒醞嫌紅日薄﹐楡錢買費靑山賤。夢長安﹑又叢鐘聲聲敲斷。」戊辰除夕和夢窗韻雙雙燕云「詩魂酒債﹐正檢點年涯﹐沈沈庭戶。海檀自熱﹐翠縷拂簾千度。鄰捨笙歌博簺﹐醉嘩在紅樓深處。蕭然四壁琴書﹐影被靑燈畱住。慵舉。依梁倦羽。芳訊報初番﹐試花風雨。迎春燈火﹐一任九衢歌舞。賸得癡呆意緒。待持向東君分訴。開鏡興闌懶聽街頭人語。」鐵錚寄費恕皆用夢窗韻霜花腴云「避煙瘦鶴﹐傍野梅淸臒﹐倦倚塵冠。人淡於秋﹐客貧非病﹐瑤臺夢也通難。帶園眼寬。拚壯心消得尊前。報花開又閱紅桑﹐夜窗風雨伴髙寒。仙曲世間誰記﹐算鷦巢一睫﹐芘共寒蟬。樓閣蓬萊﹐滄洲身世﹐淸商迸入吟箋。去來畫船。有舊時蟾素娟娟。傲霜姿笑比黃花﹐晚楓同耐看。」度西湖泛舟憩倚虹園淸平樂云「蘭橈去後。人立河橋久。金粉飄零湖亦瘦。花比夕陽紅否。爭如江水多愁。長堤楊柳絲柔。怕有簫聲飛到﹐玉人何處髙樓。」

○楊昀谷新建楊昀谷增犖﹐與予侄承慶同丁酉鄕舉﹐詩境在誠齋﹑放翁間﹐托意髙。頃年寓居津沽﹐貧病交集﹐竟以客死﹐甚可哀念。庚子秋有贈予孤鸞詞一闋。詞云「補天無石。看恨鎖云紅﹐愁凝煙碧。咄咄媧皇﹐苦費千山尋覓。而今更無尋處﹐只孤鴻悶依斜日。自向空中寫怨﹐是怎生消得。嘆一絲殘夢不堪摘。待帝网重開﹐天花四出。欲闖三千界﹐柰此身無翼。算來六塵影子﹐但有緣總歸荒澀。認取圓圓果海﹐記維摩如昔。」昀谷素不作詞﹐此殆平生僅有。是時予前室陳淑人逝世﹐蓋寫此以相慰唁也。

○胡研孫成都胡長木延﹐亦字研孫﹐光緒間﹐安糧儲道﹐著有苾芻館詞。蜀中多詞人﹐予所識者﹐此其一也。用美成韻花犯云「笑頻年浮江泛海﹐飄零太無味。華旒髙綴。愁一載長安﹐孤負佳麗。朅來■向晴窗倚。芻泥浪報喜。但鎭日翠篝相對。黃長擁被。羅幃小開罵春風﹐輕輕拂翠鬢﹐教人憔悴。齊著力﹑催花放﹐還催花墜。恁髙處﹑偶吟秀句。都沒入﹑蒼煙殘照裏。問何時﹑一瓢容我﹐箕山同飲水。」江臯送客用葉夢得韻竹馬兒云「送君去﹐門前驪駒小駐﹐轡絲輕挽。正朝霞映閣﹐殘月依樹﹐晴光迷巘。此別重會何年﹐匆匆一語﹐眼前人遠。分手獨歸來﹐賸熒熒殘淚﹐偸拋階蘚。五月蕉花瘴﹐干戈滿地﹐鷓鴣啼晚。綸巾渡滬都嬾。愁向楓根炊飯。且喜老屋江邊﹐釣魚招隱﹐風月吾能辦。羊裘況在﹐有仙娥相伴。」吾友陳伯弢評其詞﹐標格在梅溪﹐玉田之間﹐往往風流自賞。此語甚當。

○趙堯生榮縣趙堯生侍禦熙﹐壬子來滬﹐寓於龍華。予因楊昀谷座上﹐獲奉淸談﹐兼識胡君鐵華﹐遂有詩篇酬唱。堯生素不作詞﹐歸裏後﹐於六百日中﹐成香宋詞三卷﹐丁巳刊於成都。芬芳悱惻﹐騷雅之遺﹐固非詹詹小言也。其所賦婆羅門令題云「兩月來蜀中化爲戰場﹐又日夜雨聲不絕。楚人云﹕后土何時而得乾也。山中無歌哭之地﹐黯此言愁。」詞云「一番雨滴心兒醉。番番雨便滴心兒碎。雨滴聲聲﹐都妝在﹑心兒裏。心上雨﹑幹甚些兒事。今宵滴聲又起。自端陽﹑已變重陽味。重陽尙許花將息﹐將睡也﹑者天气怎睡。問天老矣。花也知未。雨自聲聲未已。流一汪兒水。是一汪兒淚。」予嘗和之云「一江水送岷峨外。千江水盡送吳天外。換谷移陵﹐黃農世﹑而今壞。波底淚﹑流與枯桑海。東風雨吹大塊。信茫茫﹐后土無眞宰。荒歌野哭知何所﹐人未到﹑有啼鴂先在。夢程柳掃。絮雪如灑。似我萍蹤更怪。拚了傷春債。那盼天相貸。」

○周二窗威遠周岸登道援﹐亦字二窗﹐又字北夢。昨年因姚景之﹐寄予所著蜀雅十二卷﹐蜀雅別集二卷。岸登𨿽曾官江右﹐予未之常共文咽也。集中有東園暝坐用予韻宴淸都云「畫省喧笳鼓。邊風急﹑窮秋煙暝催暮。蠻薰未洗﹐吳棉自栓薄﹐寒珍護。箏弦也識愁端﹐漸瑟瑟﹑偸移雁柱。更送冷﹑敗葉聲乾﹐敲窗點點如雨。琴心寄遠難憑﹐孫源閒蜀﹐巴水連楚。流波斷錦﹐孤衾怨綺﹐夢抽離緒。寒聾已度關塞﹐任碎搗繁砧急杵。數麗譙﹑廿五秋更﹐烏啼向曙。」岸登才思富麗﹐亦非餘子可及者。

○陳石遺侯官陳石遺衍﹐閩之經師﹐尢以詩名澡海內。其夫人蕭道管子君佩﹐著有蕭閒堂詩﹑戴花平安室詞各一卷。夫人於丁未逝世﹐石遺作蕭閒堂詩三百韻﹐自來悼亡詩﹐未有如此長篇也。石遺早歲有朱絲詞一卷﹐晚不復作。閩人論前輩詞﹐惟數又點。不知先生𨿽不多作﹐出其餘技﹐實在又點之上。先生有揚州慢云「南浦殘紅﹐西山冷翠﹐一舟怎去溫存。自江郎賦別﹐此恨算重論。望烽火﹑鄕烽火﹑鄕關照澈﹐酒旗歌扇﹐消歇芳尊。已全家兒女﹐片帆來掛荊門。自來俊賞﹐總牽纏﹑哀感余根。把白練裙題﹐紫羅囊佩﹐並與銷魂。寂寞鷗波門館﹐花無主﹑蝶夢黃昏。有溪流和淚﹐潺湲都到江村。」賦落梅蝶戀花云「地近闌干能幾尺。一夜東風﹐點盡梅花白。只有一窗窗紙隔。不知誰弄江城笛。花气藥壚多病客。疏影暗香﹐絕凋今難得。逝水年華看錦瑟。昭君關塞琵琶黑。」蕭夫人代石遺題浣蕓夫畫石橊紈扇菩薩蠻云「紅巾半吐新妝束。一時扇手渾如玉。玉局賀新涼。天然粉本張。石家來醋醋。十八姨休妒。愛惜艷陽天。人生此盛年。

○王壬秋楊蓬海陶子縝光緒間﹐先君子官湖南糧儲道﹐重修定王臺﹐每歲人日﹐踵姜白石探梅故事﹐必有賦詠。先君子不作詞﹐其和白石一萼紅詞者﹐湘潭王壬秋丈闓運﹑長沙楊蓬海丈恩壽﹑會稽陶子縝丈方琦。王丈詞云「漢王宮。正良辰賸賞﹐荊楚歲華稼。艸襯驄嘶﹐松畱鶴守﹐誰道時序匆匆。入春早商量梅柳﹐看嫩蕊新綠引東風。花在詩前﹐雁歸人後﹐酒滿吟中。懷古感時都罷﹐喜淸時政暇﹐故國年丰。一水西浮﹐層陰北望﹐還見雲樹重重。似今欲歸歸便得﹐休惆悵寒澗石牀東。寄語繁花﹐明年更映人紅。」楊丈詞云「釀濃陰。怪野煙黯淡﹐一角掩瑤簪。風葉靑號﹐露柯翠泫﹐古木還更沈沈。看漢代河山半攺﹐賸灌巢哺子集春禽。斑竹丙行﹐白雲千載﹐我輩登臨。帝子宮車過處﹐幾長安極目﹐親捨傷心。墓艸離離﹐陔蘭寂寂﹐椒香斷壁難尋。恰正是淸明時候﹐徧人家嫩柳插黃金。待誦蓼莪﹐隔窗燈火宵深。」陶丈詞云「舊臺陰。又新添沼樹﹐花影映華簪。雪意吹簾﹐泉光泫竹﹐芳事多半銷沈。蓼園外前朝琴舄﹐賸幾處疏檻響寒禽。曲榭東風﹐散衣仙吏﹐還自憑臨。長恨艸堂天遠﹐更南云萬疊﹐漫寄詩心。湘水蘭根﹐衡峯雁字﹐遊迹何處堪尋。幾相憶芙蓉漢苑﹐翦香采花葉寫泥金。卻喜春城﹐此時歸騎煙深。王丈又有探芳信詞云「探梅信﹐看乍入新年﹐東風相趁。喜詞人依舊﹐韶光艷華鬢。幾年人日尋芳約﹐春早佳期近。更多情逗酒迎香﹐鬥詩催韻。紅綻。北枝認。似漢月窺檐﹐湘煙長暈。雲麓臺前﹐遊屐沿苔璺。登臨共道遨頭好﹐花與人俱俊。料今年先占﹐一分春穩。」暗香雲「漢時月色。向古城一角﹐長窺詞客。試傍玉梅﹐歲歲春來探消息。環佩歸時夜冷﹐料瘦損胡沙天北。又十載蠟屐重經﹐長嘯楚天碧。南國。遠岑寂。比雪苑兔園﹐未近鋒鏑。故垣約略﹐時有幽禽覷苔石。休道長沙地小﹐長樂外鐘聲堪憶。這冷淡蹤迹處﹐幾人覓得。」楊丈﹑陶丈﹐僅童時曾見之。予後與楊丈子紹六太守逢辰同年鄕舉﹐同官江蘇。楊丈已前歿﹐王丈則復先後遇於江寧﹑北京﹐獲以文字見賞。楊丈著有坦園詞﹐王丈著有湘綺樓詞﹐陶丈詞詢之紹興人﹐皆不之知矣。

○邵次公淳安邵次公瑞彭﹐早年在舂音社席上相晤﹐今二十年不見矣。著有揚荷集詞四卷﹐已行世。次公爲詞﹐宗尙淸眞﹐筆力雄健﹐藻彩丰贍。近自中州寄示所作五詞﹐則體格又稍變﹐運用典實﹐如出自然。博綜經籍之光﹐油然於詞見之。蓋體髙﹐乃無所不可耳。題羅復戡校原先圖水調歌頭云「法帖譜東觀﹐古刻聚南村。多君健筆﹐掃盡歐趙舊知聞。要把珊瑚鐵鋼﹐搜取琳郎金薤﹐過眼錄煙雲。繭紙護三絕﹐蟬翼抵千鈞。啟緗函﹐濡翠墨﹐拂蒼瑉。白虹貫月﹐不怕猛虎夜敲門。太息韓陵無語﹐何似秦碑沒字﹐占斷太山尊。且拭原淚﹐石上試追魂。」癸酉元旦和汪仲虎慶春宮云「燭外風柔﹐簾前雪瘦﹐好春瀲灩嚴城。紅縷堆槃﹐靑旗拂面﹐夢回爆竹千聲。故王臺榭﹐漏壺轉﹑東方未明。求漿難準﹐起舞空勞﹐愁到雞鳴。黃河竟待誰淸。憑徧危闌﹐云漢西橫。匝地煙塵﹐喧天笳鼓﹐幾人投老忘情。幾歲華依舊﹐只添得﹑無端醉醒。艸堂今夜﹐倘爲梅花﹐刻意吟成。」題江愼修先生弄丸圖行香子二闋﹐其一云「天地蘧廬。萬物巴苴。東王公大笑投壺。射耀魄寶﹐縛巨靈胡。問圜在上﹐矩在下﹐何爲乎。與古爲徒。惟道集虛。是先生太極之圖。五徳終始﹐三統乘除。一任人間﹐銅撾鼓﹐蠟傳書。」其二云「黃海天都。黃墩老儒。熱心香百世須臾。禮堂馬鄭﹐闕里程朱。盡驢咬瓜﹐魚上竹﹐鳳棲梧。兩字無無。一臥盱盱。弄泥丸不用洪鑪。宜僚縮手﹐平子回車。比開天經﹐太平道﹐果何如。」

○郭嘯麓侯官郭嘯麓提學則﹐娶余僚壻兪階靑女﹐夫婦皆能文章﹐今之孫子瀟席長眞輩也。著有龍顧山房詩集﹐淵茂俊上﹐蘊蓄雅正。詞三卷﹐附於詩後﹐曰瀟夢﹐曰鏡波﹐曰絮塵。余嘗謂南宋惟史邦卿梅溪詞﹐爲能煉鑄精粹﹐上比淸眞﹐得其大雅﹐下方夢窗﹐不傷於澀。今能爲梅溪詞者﹐除況夔笙略似之外﹐厥惟嘯麓。近作蒼虯閣試趵突泉石州慢云「一夢明湖﹐供與癭瓢﹐淸伴霜夕。調笙小閣﹐韻入松風漂撇。冰甌畱賞﹐只恨渴吻天涯﹐閒吟長負西泠雪。珍重薦金英﹐愛巾瓶余冽。憑說。聽猿永夜﹐浴雁闌秋﹐舊情淒絕。賜苟重溫﹐淚斷翦燈時節。虞泉凝睇﹐便擬喚起潭龍﹐荒波休信春心歇。破睡更沈吟﹐照愁眉雙結。」舊京海棠秋後重花天香雲「珠佩來初﹐冰簾捲後﹐新妝誤著羅綺。走馬今朝﹐聽鶯前度﹐總付冷吟閒醉。髙樓又近﹐盡萬感﹐東皇知未。愁袂新回鏡舞﹐啼綃早分鉛淚。傷春畫欄更倚。惱秋人﹑幾番凝睇。消領舊香多少﹐暮寒如水。零亂江花夢裏。對江萼﹑微吟共憔悴。試弄瓊簫﹐蝶魂喚起。」寧園紀遊用白石韻一萼紅雲﹕「野亭陰。認藏花徑窈﹐錦石映斜簪。鷗氵義通湖﹐虹橋夾水﹐煙外荒翠疑沈。畫橈去﹐淸歌未歇﹐又暮靄﹐催起翦波禽。拓地林塘﹐上梁臺榭﹐孤感登臨。燕趙客遊偏久﹐鎭風埃滿眼﹐蹙損詩心。龍漢身更﹐鴟夷約誤﹐歡緒飄雨難尋。且消領﹐菇蘆晚興﹐賺漁蓑﹐新句抵千金。惱煞斜陽﹐斷紅還印愁深。」寧園賞菊惜黃花慢云「倦舞霓裳。認鈿屏半面﹐依約蕭娘。畫樓髙擁﹐繡簾未捲﹐怱怱過雁﹐惘惘斜陽。瘦魂吹醒西風晚﹐伴靑女﹐羞整殘妝。念異鄕。俊懷負了﹐零亂萸觴。危欄更怯淸霜。訝露槃殘淚﹐分染宮黃。夢痕催換﹐歲華感寂﹐多情顧影﹐何計憐香。醉吟人與秋俱老﹐散叢淚﹑千點淒涼。盡斷腸。岸巾笑爲花狂。」殘梅四犯翦梅花云「酒潮春澈。夢唐昌寂歷﹐碎簾香月。約鈿舊寒﹐怨東風輕別。翻飛楚蝶。話酸苦﹑綺腸雙結。珠箔歸遲﹐云裳解後﹐翠禽啼歇。冰欄幾回憑熱。認殘妝半面﹐燈影紅怯。對鏡明朝﹐怕瓊枝成雪。金衣勸折。盡淒感﹐笛闌歌咽。麝粉愁新﹐檀心淚冷﹐海仙千劫。」頃又得嘯麓自作詞話二段﹐亟錄於此。己巳秋﹐油之魚者﹐於谿菁中獲一蟹﹐長二寸許﹐色若黃瑪瑙﹐擴殼晶瑩﹐映見肌裏。背現美人影﹐夥⒋苟睿腫÷欲撲狀﹐其置眼恰在腸穴蠕動處。漁者注水滿盎﹐泳蟹其中﹐影乃益澈。偶一噓吸﹐則腸穴翕張﹐眼波流媚﹐宛如生人。老漁攜來滬上﹐觀者空巷﹐獲千金以去。侯疑始名毅客滬﹐適見之﹐賦摸魚兒云「正秋風﹑菊螯初薦﹐參來天上玉女。無腸慣被呼公子﹐對鏡驀成鴛侶。移步處。怎禁得﹑星眸流盼還相顧。兜羅漫舞。更梅額垂云﹐螺鬟濕翠﹐猶帶瘴谿雨。娉婷影﹐千古蛾眉應妒。金相玉質慵覷﹐新詩便許坡仙換﹐忍付辛盤銀箸。神栩栩。渾忘卻﹑文戈擁劍泥鄕住。狂奴伺汝。怕饞吻偏膏﹐眞教一口﹐吞向腹中去。」楊苓泉壽冉和云「最玲瓏﹑錦匡如繡﹐來朝合伴龍女。鮫宮鐫出靈娥影﹐恍睹鬢雲鬟霧。湖上路﹐笑郭索銀沙也學淩波步。蜒娘細數。蜒娘細數。看靑沫噴珠﹐素肌擘玉﹐一一翠僌佇。霜團美﹐桃葉西風古渡。問誰打槳迎汝。入廚諳得羹湯性﹐酷愛碧醯紅醋。潮落處。被越网攜來恰配西施乳。銅陽識否。待左手持蠻﹐好教周﹐寫作蓼塘譜。」郭蟄云則和云「漾疏燈﹑翦蕖雙影﹐好風江上吹汝。眉痕偸印漁娘翠﹐換卻汴宮殘譜。秋夢住。莫夢裏橫行結就芙蓉侶。汀沙夜語。誤落落琴聲﹐水仙彈罷﹐涼逗綠蓑雨。弄潮去﹐何處楓灣蓼漵。梅家風韻重賦。相思那有腸堪斷﹐回眼茗邊如訴。鴛舸路。笑网得西施還惹吳兒醋。紅衣更嫵。怕流水前身﹐驚鴻回睇﹐萬感楚雲暮。」曾次公念聖和云「蘸蠻溪﹑一奩秋影﹐筠僌還載螺女。紺肌慣愛瓊酥膩﹐黛色慵添眉嫵。調笑處。任牝牡驪黃莫把尖團覷。含情欲語。更纖玉擎霜﹐頹鬟籠霧﹐漾眼碧波注。縹緗記﹐小印楊娃在否。宣和難覓殘譜。相憐幾輩寒蒲束﹐薦綱同登芳俎。饒別趣。看擁劍西堂也學鳩盤舞。小紅喚取。好醉入花瓷﹐猊糖觳觫﹐向晚佐春醑。」河北節署園中﹐豢白鶴二﹐相傳爲端陶齋所遺。褚某督直﹐駐兵園中﹐烹共雌食之﹐今僅其雄尙存。曾次公念聖佐於少侯幕﹐暇日行吟園亭間﹐見而哀之﹐謐以節園獨鶴﹐爲賦絳都春云「仙蓬墜羽。弄煙靄﹑晚日亭臯微步。小蛻金衣﹐依約霜翎雲中舉。當年翠蓋西飛路。悵瓊館﹑鸞韶慳駐。繡楣啼後﹐新來縞袂﹐玳筵羞舞。情佇。伶俜苔﹐眄華表﹑只在譙荒堞暮。鼎脯烹雌﹐絲雨孤蹤巫峯誤。傷心難問丁沽水。怕照影﹑翩然驚度。更愁寒入堯年﹐夢殘怨宇。」郭蟄云則次韻云「珠林借羽。早緱館夢闌﹐荒苔妨步。似警翠眉﹐啼掩云羅誰愁侶。分明紫蓋三淸路。賸遼海﹑斜陽教駐。負霜珍重﹐參差喚起﹐縞仙殘舞。凝佇。蓬臺又遠﹐亂蕪外﹑懶數燕昏鵑暮。迸恨故雌﹐一別蘭岑嬋娟誤。新寒漫索金衣語。盡惆悵﹑雕闌前度。明朝說共東坡﹐怨孤玉宇。」又陳踽公實銘和云「冷癜素羽。認珠樹舊棲﹐寒蕪停步。換盡燕巢﹐只共胎仙成愁侶。瑤臺悵望尋無路。記花外﹑霓旌虛駐。縞衣修夜﹐連軒翅矯﹐爲誰鳴舞。延佇。霜翎半攺﹐傍欄畔﹑弄影冷朝淒暮。怕理夢痕﹐紫蓋雙飛蹉跎誤。驚雌忍憶湖南語。剩孤零﹐低徊前度。甚時更唱南飛﹐放歸玉宇。」節署舊爲行宮﹐辛丑回鑾備駐蹕不果﹐故詞中寄慨及之。

○潘蘭史番禺潘蘭史徵君飛聲﹐壯歲遊析林﹐歸寄迹南洋羣島間﹐被徵不出。辛亥後﹐賃廡上海﹐鬻文爲活。今年三月逝世﹐年七十有三。所著有飲瓊漿室詞﹐余初未之見也。歿前數日﹐寫示詞十首。來箋謂少時曾刻海山詞﹐作於外洋﹐花於外洋﹐花語詞﹑珠江低唱詞﹐又相思詞悼亡所作﹐凡四卷﹐入說劍堂庥﹐板存廣州﹐不能重印。又在北京有春明詞﹐排板散去。歿後其門人就其家搜集遺稿﹐則惟說劍堂詩集在﹐其詞稿竟佚去。邇年與予結漚社﹐月一賦詞﹐已見漚社詞鈔矣。生平老友﹐性情耿直如蘭史者最可念。歿前寫詞尙在我篋中﹐檢視不覺淚下也。姚子梁招遊槎上﹐傍晚移尊猗園賞荷拋球樂云「滿鏡紅蕖展簟寬。移尊重拾舊淸歡。尋香裙衩隔花見﹐糝玉琴絲和水彈。便托微波語﹐何必題詩上畫欄。」夜過秦淮浣溪沙二闋﹐其一云「簾幕驚鴻瞥影過。一彎情碧比銀河。詞人多恨況聞歌。桃葉渡頭期子敬﹐瓣香裙下屬橫波。滿天風露意如何。」其二云「欲懺紅禪訪女冠。茅庵孔雀久荒寒。消魂不是舊淸歡。一部鶯花原似夢﹐六朝煙水獨憑闌。琴絲只覓玉京彈。」髙姬眉子見過用夢窗韻賦贈絳都春云「簾痕一綫。度繡衩麝香﹐蝶兒隨遠。人住偝廊﹐名占蘇臺吳宮苑。爲花爲月前生怨。付身世﹑落紅零亂。畫屏羅帳﹐深深穩護﹐海棠庭院。曾見。眉樓訊病﹐欹鸞枕﹑細訴枝棲柔倩。松柏誓心﹐紅淚鮫綃愁相換。圓蟾重照湘蛾面。正銀漢﹑雙星暗轉。勞他軟語教成﹐錦茵坐暖。」王淸微空山聽雨圖葉南雪師命題淘沙云「流水遠潺潺。悄掩松關。道心微處一憑闌。塵海本無聽雨地﹐只合空山。惠麓洗煙鬟。鶴靜猿閒。擬尋卞賽素琴彈。一卷畫圖參上乘﹐莫落人間。」題冠白門小像減蘭云「情波半翦。柳下詞箋花下扇。明月金尊。誰識當年寇白門。明珠無價。卻笑蘼蕪輕一嫁。漫訴南朝。零落秦淮舊板橋。」月夜重過揚州減蘭云「一帆風利。取足秦淮三日醉。宿酒才醒。又逐吹簫過廣陵。腰纏莫問。豈有劉郎才气盡。如此良宵。何處煙波廿四橋。」杏花樓昔年與眉子尋春對酌處髙陽臺云「破瑟尋鸞﹐遺釵拾鳳﹐香塵漸沒仙蹤。文杏仍花﹐客來已換愁容。芳尊屢導低鬟笑﹐霎金迷﹑夢影惺忪。話松陵﹐老去詞仙﹐莫過垂虹。蒼顏白髮維摩境﹐拚散花何礙﹐玉局緣空。漫說華鬘﹐天涯雙衛難逢。啼鶯不管人傷別﹐勸斜陽﹑冷入簾櫳。算多情﹐洛浦微波﹐猶駐驚鴻。」﹝白髮蒼顏正是維摩境界空方丈散花何礙東坡贈別詞也﹞題徐積余小檀欒室校詞圖甘州云「記玉臺分韻寫新詞﹐付與小銀箏。正翠奩研墨﹐錦箋按譜﹐一樣關情。消受尊前紅燭﹐艷影照娉婷。穩聽蘆簾外﹐湘水秋聲。此日江南倦旅﹐算曉風殘月﹐酒夢都醒。費十年心血﹐收拾眾香亭。﹝君輯閨秀詞選有明一代多取材於眾香詞﹞是斷腸家山愁念﹐莽天涯歌板共飄零。應同笑﹐白頭紅袖﹐換了浮名。」賦西湖蒓菜用樊榭韻摸魚兒云「翦湖漪﹑又勞宋嫂﹐芳羹調作濃碧。淸明才過春三月﹐那有菱茨收得。隨意摘。要蕩一潭著手看風色。晴波淨拭。笑藕較絲長﹐芹還葉小﹐情縷也愁織。鄕味好﹐曾賦秋林琴客。酒酣如酌瓊液。仙城美擅離支菌﹐合補昌黎南食。秋興寂。但盼到松鱸歸思知何極。此時正憶。借花港漁罾。柳是蝦籪﹐多采備晨夕。」

○郁葆靑康竹鳴近得二友﹐皆工詩能詞﹐上海郁葆靑﹐南匯康竹鳴年均﹐陳鶴柴所介紹也。葆靑天平山看紅葉滿江紅雲﹕「十里吳江﹐扁舟載一天秋意。停橈處﹐巖初露﹐艷妝如此。萬笏黛濃霞錦斷﹐千林紅亂雲嵐碎。莫錯認世外武陵源﹐天平耳。枝上蝶﹐閒遊戲。籬下菊﹐傷憔悴。笑淸霜弄巧﹐染成丹紫。欲倩才人題妙句﹐但愁遊女縈春思。喜歸途一片夕陽明﹐都如醉。」竹鳴題葉指發山水捲木蘭花慢云「悄風知我懶﹐偏吹送﹐畫圖中。訝落木髙岑﹐鳴榔遠浦﹐霜染秋濃。枯楓。冷紅倦舞﹐損玉簪螺髻暮云重。斜日松間解帶﹐隔林時對疏鐘。幽。待客吳篷。同載酒﹐去攜筇。柰捲阿吟徧﹐年芳彈指﹐鶯老春空。焦桐。爲君夜理﹐笑故山猿鶴隔塵紅。又恐靈衾瀟灑﹐明朝夢落雲峯。」

○李拔可李拔可同年﹐素不塡詞﹐頃在北都﹐見溥心畬畫壁松﹐忽作卜算子一解題之。余笑謂君已發端﹐此後當作詞矣。其詞云「舊寺一春花﹐獨少松千古。驚走旁人出醜枝﹐倏忽龍鸞舞。老筆健如椽﹐不露攀髯苦。畱取虯柯住世間﹐遠數橋山祖。」

○朱大可嘉興朱大可奇亦字蓮﹐工詩﹐甚有學力。近人論詩﹐能知歐梅妙處者甚罕。大可論詩絕句云「涪皤俊似江珧柱。坡老鮮於粵荔支。爭識歐梅淸苦語﹐恰如諫果味回時。」鄭海藏在二十年前﹐極爲人道宛陵聖處。至於六一﹐則始於六七年前譽之。六一詩自較宛陵易知﹐其淸苦處﹐則亦不易知也。大可亦能詞﹐有甲戌上己巳慶淸朝云「桐乳初垂﹐柳綿乍褪﹐春光數到重三。浮杯曲水﹐漢家故事誰諳。料理輕衫紈扇﹐尋芳試與過城南。畱連處﹐落英如雨﹐亂撲徵驂。回首十年塵夢﹐早紅消翠殞﹐謝了優曇。舊時燕子﹐向人猶是呢喃。莫訝風情漸減﹐鬢絲柰已許參參。歸來晚﹐一樽花底﹐愁聽何戡。」

○瞿兌之長沙瞿兌之宣穎﹐相國文愼公之子也。有同曾小魯太平門外看花靑玉案云「早知陌上春猶未。春正在﹐輕陰裏。無那閒愁須暫寄。相逢把袂﹐太平門外﹐好是尋春地。杏花與我同憔悴。淡粉輕籠二三里。寂寞無人開又墜。晚來歸路﹐兩絲風片﹐細認愁滋味。」

○溥心畬心畬貝子溥儒﹐書畫詩詞﹐爲一時懿親之冠。畫宗馬﹑夏﹐直逼宋苑﹐題詠尢美﹐人品髙潔﹐今之趙子固也。著有寒玉堂詩餘。題倚樓仕女圖南浦云「秋雨濕瀟湘﹐向晚來吹起﹐滿懷愁緒。轉眼甚堪驚﹐碧窗寒﹐年光盡﹐不見柳花飛絮。樓頭悄立﹐幽情無限誰能語。霜天欲暮。空惆悵佳期﹐幾時還遇。朱窗碎玉聲寒﹐正人倚西樓﹐雁橫南浦。煙柳漸瀟疏﹐悲秋意﹑都付斷煙殘雨。連天艸色﹐開簾日日憑欄處。韶光虛度。空翠袖淒涼﹐輕寒難禦。」題靈光寺遼咸雍塔殘磚望海潮云「壓塞塞山﹐淩空孤塔﹐興亡閱盡年華。滿月金容﹐莊嚴妙相﹐無端影滅塵沙。鼙鼓亂紛紛﹐是何處兵火交加。斷土零煙﹐有誰憑弔梵王家。荒城古戍鳴笳。見蕭蕭衰柳﹐落落飛鴉。檢點殘云﹐低回片瓦﹐前朝舊事堪嗟。煙外夕陽斜。嘆虛空粉碎﹐亂眼曇花。攜酒重來﹐只餘淸淚灑天涯。」暮春西郊慶春澤云「荒井桃花﹐平橋苑水﹐碧天寥闊春深。殘月橫斜﹐淸光猶在疏林。呢喃燕語隨波去﹐聽宮門法曲仙音。恨難禁。倚徧殘紅﹐吟徧江潯。潛行況是宮前路﹐悵池臺春去﹐歌管聲沈。劫後精藍﹐是誰猶布黃金。樂遊原上萋萋處﹐送殘春此日登臨。助悲吟。岸柳園花﹐掩淚相尋。」山中暮春望江南云「云影淡﹐空翠落松壇。紫燕不來春欲老﹐斷煙零雨杏花寒。春怨正漫漫。春怨正漫漫。」又山居二闋﹐其一云「淸磬遠﹐蕭寺在云端。翠竹含煙侵佛座﹐碧松飛雪落松壇。流水石幢寒。」其二云「斜日落﹐十里晚楓林。秋色夜生千嶂雨﹐露華寒點厲家砧。涼意潤絲琴。」題畫北新水令云「西風疏柳帶秋蟬。畫橋邊。綺霞紅亂夕陽寒。照水衰艸暮連天。何處裏﹐笛聲怨。」芍藥臨江仙云「飛盡落花池上雨﹐斜陽翦破新晴。碧波搖影不成明。倚闌多少恨﹐商略系離情。千轉繞花無一語﹐玉階仿佛寒生。溪煙淡淡柳靑靑。六畦春不管﹐流怨滿蕪城。」秋波媚云「雕梁燕語怨東風。小徑墜殘紅。萬點飛花﹐半簾香雨﹐飄去無蹤。牽愁楊葉渾難定﹐春恨竟誰同。黃鶯啼斷﹐海棠如夢﹐回首成空。」減字木蘭花云「一溪春水。著雨楊花飛不起。寂寞黃昏。年年芳艸憶王孫。碧雲吹斷。幾處朱樓鶯語亂。不似殘秋。衰艸斜陽易惹愁。」浣溪沙云「荒亭落葉雨連宵。何處相尋舊板橋。不堪秋盡水迢迢。樓外夕陽平野渡﹐寺門衰艸記前朝。故宮殘柳日蕭蕭。」

○夏午詒桂陽夏午詒編修壽田﹐菽軒中丞之子﹐先世自江西遷湖南﹐吾宗人也。有爲鄭叔進題其先徳幼惺道使醉攜紅袖看吳鉤圖和王湘綺采桑子二闋。其一云「太平無事尙書老﹐閒殺江東。退省從容。贏得騎驢夕照中。粗官畢竟成何事﹐不是英雄。也解匆匆。只合空山作臥龍。」其二云「相如未老文君在﹐負了花枝。愁對金卮。況是江南三月時。家亡國破成詩料﹐一榻輕偞。兩鬢霜絲。那辧微之與牧之。」幼惺嘗從彭剛直公虎門軍中﹐法越之役﹐剛直主戰﹐疏艸出幼惺手。湘綺原詞﹐今集中不載﹐有云「小姑吟罷英雄老」﹐指剛直﹐「微之也解從前誤」﹐則諷張香濤相國也。

○廖懺庵惠州謬懺庵恩燾﹐於役古巴有年﹐有遊馬丹薩鐘乳石巖次夢窗陪鶴林先生登袁園均西河詞﹐題云「巖在古巴﹐距都城二百里﹐平地下百三十餘尺。道光末葉﹐吾國人墾地海岸﹐得隧道叢莽中﹐告居人﹐相率持火入。蜿蜒行十餘里﹐峭壁四起﹐滴水凝結﹐累累如貫珠﹐如水晶﹐如玉﹐作山川神佛珍禽異獸形狀﹐又肖笙磬琴築﹐叩之鏗然有聲﹐美利堅人沿徑曲折﹐環以鐵闌﹐澗谷則架橋通焉﹐電燈照耀如白晝﹐洵奇觀矣。相傳巖由海底達美國邊界﹐迄未能窮其究竟也。」詞云「煙景霽。鉤藤瘦杖融泄。閒尋禹穴下瑤梯﹐凍巖滲水。素妝仙女散花回﹐千燈猿鳥娟麗。繞危檻﹐看墮蕊。羅翦露層碎。晶虯細甲近郎﹐洞天似咫。有人擊壤按商歌﹐鸞簫吹又何世。汞成鶴氅半委地。沁殘云﹑雕粉屏綺。壺裏沽春無計。向冰泉試約﹐長房一醉。靑玉簪宜寒光洗。」懺庵詞八卷﹐已行世。朱漚尹侍郎稱其「驚采奇艷﹐得於尋常聽睹之外﹐江山文藻﹐助其縱橫﹐幾爲倚聲家別開世界。」評許不誣﹐吾無以易。海外奇景﹐古今人罕以入詞﹐此詞序述美得堅人於巖洞布置有方﹐極可爲法。余曩遊荊溪善捲張公二洞﹐嘆爲奇境﹐頗思令遊者能便﹐而仍不失天然之美。近聞其邑士儲君南彊從事開辟﹐有人工鑿壞天巧之憾﹐不設電炬﹐入洞仍須秉燭﹐竊以爲未可也。

○黃公度嘉應黃公度按察遵憲﹐余曩於義寧陳伯嚴席上見之。公度有人境廬詩艸十一卷﹐其詞則未之見也。頃於潘蘭史飲瓊漿館詞中﹐得其附載公度題羅浮游記雙雙燕一闋。詞云「羅浮睡了﹐試召鶴呼龍﹐憑誰喚醒。塵封丹竈﹐賸有星殘月冷。欲問移家仙井。何處覓﹐風鬟霧鬢。只應獨立蒼茫﹐髙唱萬峯峯頂。荒徑。蓬蒿半隱。幸空谷無人﹐棲身應穩。危樓倚徧﹐看到云昏花暝。回首海波如鏡。忽露出﹑飛來舊影。又愁風雨合離﹐化作他人仙境。」此詞「羅浮睡了」四字﹐爲陳蘭甫先生遊羅浮時所得﹐卒未成詞﹐蘭史卒成之﹐廖懺庵亦屢有和作。

○余伯陶嘉定余伯陶徳燻﹐亦字素庵﹐精醫術﹐工詩詞﹐今之傳靑主薛一瓢也。尢好蓄硯。嘗約予飲齋中﹐出端歙石數十方﹐供賞玩﹐皆良工陳子端所斷﹐有碧霞端井硯﹑金星歙井硯﹑漢銅盤硯﹑紫端石硯﹑紫霓硯﹑黃龍五星圭硯﹑唐四神鑑硯﹑蕉葉硯﹑古錢硯﹑竹根硯﹑周蟠夔鐘硯﹑天然荷葉硯﹑澄泥天然菌硯﹑蘭硯﹑天然螺黛硯﹑雙魚硯﹑瓜硯﹑雙螭硯﹑海天浴日硯﹑澄泥殘蛀竹簡硯﹑仿郎世寧仙猿百壽園圖硯﹑詞硯齋像硯﹑桑蠶硯﹐素庵皆自制小詞﹐鐫題其上。古錢硯羅貢曲云「莫謂五銖爛﹐中多金錯刀。略無銅自气﹐愈見石孤髙。」周蟠夔鐘硯南歌子云「籀虯鐫靈石﹐蟠夔肖古鐘。周廟紫泥封。莫教侵蝕到﹐筆耕農。」澄泥天然菌硯晴偏好雲﹕「唐泥好制沈煙久。千秋別有裁云手。風吹瘦。松濤露菌珍丹臼。」澄泥殘蛀竹簡硯瀟湘神云「江也秋。云也秋。結鄰端愛竹中幽。絕似瀟湘尋夢處﹐漪園依約舊痕畱。」子端斷硯﹐精妙絕倫。元顧徳鄰嘗謂人白﹕「刀法於整齊處易工﹐於不整齊處理難明也。」如此錢硯﹑菌硯﹑竹簡硯﹑蟠夔硯﹐悉得不整齊處之工。素庵詞體物瀏亮﹐不讓黃莘田專美於前也。素庵又有弔江灣戰區燕歸梁云「紫燕飛飛去復回。極目蒿萊。燼余樓館且徘徊。閒花落﹐費疑猜。淒涼似涉蕪城路﹐風捎葉﹐雨侵苔。破窗燈火斷人來。只照徹﹐暮笳哀。」癸酉春暮過吳淞故居臨江仙云「殘壘依然斜照裏﹐吟懷盡付東流。櫻花開徧白洲。暮煙空鎖恨﹐縹緲舊書樓。曾著漁蓑攜酒具﹐月明江上扁丹。尋詩猶記水西頭。縱教風浪惡﹐相對只沙鷗。」二詞均精婉有致﹐並錄於此。

○盧冀野江寧盧冀野前爲雲谷太史之曾孫﹐少年豪俊﹐善飲酒﹐工制南北曲﹐且能自譜﹐有飲虹五種曲行世。余爲題飲虹移塡詞圖云「偸蜜憎醒村醉回﹐玉川健倒在莓苔。蒲江詞句疏齋曲﹐兼並君家幾輩才。淩躍超驤有不禁﹐座中詵嘌孰知音。譜成換取錢沽酒﹐飲釜如虹涸吐金。」二詩𨿽不工﹐蓋能寫冀野不凡之气槪矣。冀野旣以曲名﹐其所作詞﹐遂不自珍惜。予顧謂其詞亦不凡近。寒食前二日侍瞿安師太平門外訪桃花小桃紅雲﹕「莫道靑衫薄。莫負春花約。江南三月﹐綠楊城郭。況靑山灼灼徧桃華﹐且盡花前酌。空裏鶯聲落。枝上紅絨托。鬥艸光陰﹐禁煙時節﹐金粉樓閣。羨十里斗紅妝﹐唱徹迎春藥。」調楊定宇偸聲木蘭花云「月圓花好相思老。一夜風涼蕉萃了。謾訴歸舟。縈得阿儂樓上愁。嬋娟不怨秋娘妒。夢冷霓裳入散處。萬疊雲山。新雁蕭關還未還。」中秋前夕飲筠丈家浣溪沙云「湖海飄零一少年。芒鞋歸後故人憐。黃花消瘦夕陽前。客裏襟懷如病酒﹐夢中風雨未寒天。不辭殘醉落吟鞭。」夜坐小齋感賦臺城路云「平生心事從頭說﹐靑衫淚痕多少。走馬求名﹐挑燈訴怨﹐如此勞人艸艸。孤云自好。只兩袖風懷﹐一囊詩料。奄忽春光﹐依稀歡意怕人曉。滄桑彈指閱徧﹐認兒時巷陌﹐遊屐猶到。雨滿江城﹐云迷驛路﹐懶向長安西笑。黃鸝正悄。有千百橋西﹐一聲聲早。未白秦郎﹐可憐春夢老。」詩筆懼爲詞傷﹐詞筆懼爲曲傷﹐作者往往不能兼美﹐冀野尙不病此。

○潘若海南海潘若海民部之博﹐乙卯丙辰歲﹐佐江蘇軍幕﹐假兵符﹐趨黔桂﹐起兵以抗袁項城﹐項城懸重金購捕之﹐乃走香港﹐匿亞賓律道康南宅﹐悲憤哎血而死。所著有弱庵詩詞各一卷﹐玆得其集中未收詞一闋。別後寄魏豹公天津木蘭花慢云「慢相逢湖海﹐怪豪气﹐減元龍。嘆尊酒天涯﹐聚原艸艸﹐別更怱怱。雕虫。恥談小技﹐只長歌當哭害愁胸。不復貂裘夜走﹐時憂炊米晨空。孤蓬。飄轉任西風。身世苦相同。念少誤學書﹐老猶彈鋏﹐歸去無從。途窮。我今不慟﹐且閉門種菜英雄。萬里俱傷久客。百年將近衰翁。」若海與順徳麥孺博徵君孟華齊名。孺博有蛻詩詞各一卷﹐與若海詩詞並刊﹐名粵兩生集。

○吳董卿杭縣吳董卿用威著有蒹葭裏館詩集﹐大雅眞摯﹐風致尢美。近得其爲李拔可題其妹花影吹笙室塡詞圖浣溪沙二闋。其一云「瑤想瓊思不可畱。盡拋雅具畫奩收。卅年書斷大雷秋。聽慣蕉聲愁有路﹐吹殘花影夢如漚。參軍惆悵雪盈頭。」其二云「絕代詞華殿一軍。峨峨蘭秀最超羣。返生香是卷中人。潑黛山光懷玉尺﹐然脂心事費金昆。辛夷花底舊時春。」二詞均俊麗雅切。董卿素不作詞﹐此眞所謂詩之餘也。

○粵三家詞粵三家詞者﹐番禺沈伯眉世良楞華室詞﹐汪芙生泉隨山館詞﹐葉南雪衍蘭秋夢詞也。刻於光緒乙未。芙生先生與先叔子新公交誼至篤﹐南雪先生則吾友遐庵之祖也。楞華春日憶惠州丰湖湘江靜云「紺塔紅是湖上樹。記歸舟﹑倦篙曾駐。斜陽導客﹐橋回寺轉﹐又遊絲攔路。酹酒六如亭﹐更誰憶﹑後村題句。松枝礙帽﹐藤梢罥衣﹐傷心聽﹑晚蟬語。﹝周艸窗浩然齋雅談載劉后村使廣日經惠州六如亭有詩云「吳兒解記眞娘墓杭俗猶存蘇小墳誰與惠州耆舊記可無勞á覆潮云。」於是郡守與之修墓立碑文云云。余遊時﹐墓亭漸就荒落﹐故感慨及之。﹞意未闌﹐期屢誤。臥滄江﹑歲華圍度。鶯招燕約﹐等閒過了﹐渺飛花飛絮。彈指好樓臺﹐空還卻。舊時鷗鷺。魚天訊杳﹐煙波望極﹐淸吟更苦。」江城梅花引云「獲花蕭瑟斷霞明。早潮生。喚取一枝柔櫓過前汀。修竹誰家門可款﹐水亭外﹐滿煙波﹐落葉聲。葉聲葉聲愁裏聽。寶蒜停。香篆縈。記也記也﹐記不了簧暖笙淸。尙有芙蓉梳掠媚秋晴。眉月半彎樓畔掛﹐曾照見﹐倚闌干﹐話玉京。」隨山移居水調歌頭云「我笑孟東野﹐家具少於車。間坊五里三里﹐容易便移居。不是桃化潭上﹐卻近蓮須閣畔﹐天許著潛夫﹐因樹可爲屋﹐引水恰通渠。數竿竹﹐一拳石﹐半牀書。此中得少佳趣﹐筆硯盡堪娛。莫問西園咽集﹐且倚南窗嘯傲﹐幽意樂何如。商略補松菊﹐吾亦愛吾廬。」﹝黎美周蓮須閣在豪賢裏﹐其故址今不可考﹐要距敝廬不遠也。﹞聲聲慢云「無人看竹﹐有客題蕉﹐房櫳鎭日。曲境重來﹐爭信樹老苔深。紅棉幾番作絮﹐撲生衣﹑風力難禁。春去久﹐難雕梁換了﹐故燕空尋。曾記年時初暑﹐借冰泉灑酒﹐石幾眠琴。布襪鞋﹐行處不似而今。靑梅等閒摘盡﹐賸蕭然﹑長日園林。休再問﹐繞回郎﹑多少翠陰。」臨江仙云「一片鷓鴣聲不斷﹐杖藜閒到城東。村墟黯黯樹。春陰如澹墨﹐襯出木綿紅。畫得米家山幾疊﹐礬頭只是朦朧。料應有雨過前峯。生煙叢灌外﹐孤塔亂雲中。」秋夢經舊遊處感賦子夜歌云「憶年時﹑錦屏絳蠟﹐漏盡不教歸去。賸多少﹑琴心箏怨﹐化作浪萍風絮。寶鼎煙沈﹐繡幃月落﹐舊夢無尋處。聽籠鸚﹑簾外呼人﹐猶記綠窗點拍﹐學歌金縷。畫欄畔﹑逡巡繞徧﹐冷鎖一秋雨。禿柳當門﹐殘蕪糝徑﹐莫系遊驄住。悵樊川薄亻幸﹐天涯空嘆羈旅。翠扇畱題﹐靑衫漬淚﹐都是傷春句。最難忘﹑酒醒香銷﹐翦燈夜語。」素馨斜臺城路云「紅雲冷落昌華苑﹐宮衣散餘歌舞。艷骨吞絲﹐香魂瘞粉﹐恨鎖靑原勞痢０Р踝雜鎩ｂê廢寒煙﹐蝶裙何處。賸有涼﹐夜闌悄影墮秋雨。呼鸞休問故道﹐畫橋流水杳﹐花葬誰主。斷碣霜苔﹐連畦露卉﹐閱過興亡幾度。樓羅繼數。算喚起芳名﹐尙畱春駐。戲馬臺荒﹐玉鉤同弔古。」諸詞皆風格遒上﹐力避乾嘉甜熟之習。南雪尊人蓮裳先生英華﹐有花影吹笙詞﹐尢長小令﹐殆飲水側帽之亞也。夏日卽事點絳唇云「老樹當檐﹐夕陽影裏鳴蟬鬧。柴門卻掃。靜覺淸風到。睡醒呼童﹐竹塢支茶竈。幽香窈。綠胎含笑。夜合花開了。」浪淘沙云「燈墜金虫。倦眼惺忪。夢回愁倚錦屏東。梧葉雨疏聲點滴﹐秋病人慵。小札寄芙蓉。問訊怱怱。百凡珍重可憐儂。影瘦黃花香瘦蝶﹐惱煞西風。」春陰添字南鄕子云「軟綠泛煙蕪。天影模糊。喚盡春魂總未蘚。底事雨鳩頻逐婦﹐呱呱。水漲溪橋池也無。飛絮一簾扶。莫謾愁沾。好趁梨花醉玉壺。規取漁樵身入畫﹐疏疏。度仿雲林淡墨圖。」

○雁來紅圖捲詞錄冒鶴亭同年自粵歸﹐抄贈粵詞人雁來紅圖捲詞錄一卷﹐作者凡十三人。番禺梁節庵鼎芬惜紅衣云「葉飄殘﹐綠梅開乍。數枝妍雅。襯出霜華﹐風流玉苔榭。墻頭石角﹐散魚尾斷霞誰寫。前夜。有多少冷音﹐逐琴絲來也。春韶歇了﹐獨自餘芳﹐秋心較濃冶。閒階立盡﹐烘醉酒初罷。翻恨半庭涼訊﹐不共月魂同下。想瓊枝天外﹐愁絕不堪盈把。」仁和王子展存善百字令云「江楓低舞﹐又匆匆正到﹐重陽時節。盡洗霜華偏絢爛﹐烘出空庭秋色。遠浦霞明﹐寒林日落﹐同染脂痕赤。還丹鶴頂﹐劍南詩句淸絕。遙想奼紫嫣紅﹐春韶一瞥﹐惟剩荒苔迹。塞外徵鴻書未達﹐盼斷西風消息。似錦年光﹐空隨逝水﹐人嘆頭先白。與花相對﹐朱顏換了華發。」綿竹楊叔嶠銳百字令云「菊花村晚﹐正斜陽一抹﹐向人淒絕。萬里衡陽秋信遠﹐盼到重陽時節。岸桕酣霜﹐橋楓惹燒﹐詩思同淒切。長空錦字﹐落霞髙傍明滅。堪嘆作客隨陽﹐春生湓浦﹐又值徵鴻發。塞北江南何處是﹐悵想山堂濃葉照。檻非花﹐烘簾似錦﹐只剩鵑啼血。墜歡如夢﹐幾時芳意重說。」蕭山朱棣垞啟連臺城路云「煙霄錦字書難寄﹐浮沈楚江無迹。冷逗楓霜﹐低縈茜水﹐都做滿園秋色。斜陽向夕。又看似非花﹐問誰堪摘。十樣西風﹐幾行南浦鎭長憶。商聲乍催怨笛。悵隨陽去遠鄕國。冠幘雞人﹐仙裳鳳侶﹐應有舊時相識。瓊枝露積。待煊染寒芳意重說更成消息。一點燕脂﹐帶將歸塞北。」會稽陶子政邵學祝英臺近云「露花寒﹐風絮老﹐棖觸舊情緒。誰洗胭脂﹐更灑斷腸處。一羣粉蝶遊鶯﹐芳菲閱盡﹐是誰把少年空誤。念芳意。拚受今日秋風﹐明朝又秋雨。畱得嫣紅﹐休自怨遲暮。知他三月春韶﹐杜鵑枝上﹐應更啼痕還苦。」番禺汪莘伯兆銓壺中天云「斜陽庭院﹐正屏風倚處﹐離愁千里。冷落秋江蘆荻岸﹐幻出一枝明媚。鶴頂深痕﹐鵑啼恨血﹐灑入西風裏。一般紅葉﹐幾行新試題字。橫捨相約尋秋﹐軟遲來作客﹐飄零如此。不是芙蓉江上影﹐也自向人沈醉。絳樹歌殘﹐茜窗事杳﹐剩有書難寄。老來顏色﹐那人應怨蕉萃。」番禺葉南雪衍蘭惜紅衣云「艷借霜腴﹐嫣含雨暈﹐露華涼滴。垂蓼汀洲﹐疏花半狼藉。妝樓乍過﹐渾帶得新來秋色。淒寂。蘆岸落霞﹐趁江楓消息。琴邊醉客。驚惜朱顏﹐尋芳小橋側。斜陽送晚﹐遠訊渺鄕國。苦憶舊時慘綠﹐夢斷夜寒簾隙。賸比紅詩句﹐啼煞杜鵑愁魄。」番禺徐巨卿鑄揚州慢云「華片零霞﹐蒨絲沈水﹐秋人淒絕堪憐。恰新叢艷冶﹐媚此稚寒天。料池館卑枝悄亞﹐一聲箏柱﹐展向蘆邊。襯鵝屏猩色﹐尖風翦碎湘煙。鸞綃紛舞﹐乍相逢曾障嬋娟。記蠟蕊輕僜﹐璚英私掐﹐滴粉芳妍。畱得瘦金體態﹐休排與錦字云前。笑窺簾紅燕﹐銷魂輸卻年年。」萍鄕文道希廷式卜算子云「午枕怯輕寒﹐天末驚新雁。瑟瑟疏花爲報秋﹐烘出斜陽茜。書寄洞庭波﹐夢隔瀟湘遠。可惜淩霜葉葉紅﹐不及芙蓉淡。」番禺汪憬吾兆鏞摸魚兒云「渺天涯﹑一繩寒陣﹐秋聲吹徧芳樹。可憐描出傷心色﹐碎翦蒨絲千縷。還記取。莫誤認宮溝片葉題愁處。憑闌凝佇。便喚醒花魂﹐迢迢錦字﹐怎寄斷腸句。韶華晚﹐誰念霜凋日暮。向人淒艷如許。霞衣茜袖淸寒慣﹐未受世間炎暑。應惜護。笑鏡裏朱顏安得春長駐。離懷漫與。計楓岸鴉啼﹐蓼汀鷗泛﹐相憶更情苦。」漢壽易實甫順鼎摸魚兒云「問花天﹑淚痕多少﹐舊鵑又化新雁。秋江也似芙蓉命﹐惆悵東風不管。君漫感。君不見碧桃花落春如電。羅裙血染。任翠袖單寒﹐靑衫老大﹐商婦一般賤。燕支色﹐欲畫牡丹渾懶。故山聊寫淸怨。空簾綠影瀟湘水﹐洗出夕陽紅澹。箏術畔。便題葉宮溝已惜年華晚。關河路遠。怕畱住朱顏﹐酒邊無用﹐去作冷楓伴。」番禺石星巢徳芬八聲甘州云「怪平林一簇霎時光﹐看碧轉成朱。正蘆花白了﹐菊英落盡﹐剩此霜株。爲甚情懷不老﹐血性未銷除。目送芳暉裏﹐冷艷誰如。生憶年華慘綠﹐盡嬉春酣夏﹐對景軒渠。忽秋心一點﹐遷恨到林於。盼消息江南天遠﹐只想思人去待傳書。增怊悵﹐年年織錦﹐拋斷江湖。」番禺陳﹛艸奉﹜階慶森金縷曲云「逗起丹楓冷。倚閒庭霜華乍泫﹐一枝紅凝。不信秋容偏淡泊﹐還有斜陽滿徑。正昨夜﹑梧飄金井。箏柱初移涼信透﹐茜紗窗似閃驚鴻影。錦前字﹐可重省。衡陽自古離愁境。盼江天﹑碧雲黃葉﹐淚痕猶瑩。有限春韶都過了﹐憐爾芳心獨警。但伴取﹑朱顏明鏡。莫共玉溝流水去﹐怕深宮人寫秋宵靜。尋舊侶﹐度湘迥。」末有憬吾先生哲嗣跋語云「光緒乙酉十一月﹐梁節庵丈﹝鼎芬﹞罷官歸裏﹐先伯莘伯先生﹐招同楊叔嶠丈﹝銳﹞﹑王子展丈﹝存善﹞﹑朱棣垞丈﹝啟連﹞﹑陶子政丈﹝邵學﹞﹑集越秀山學海堂﹐酒半﹐過菊坡精舍。時雁來紅盛絕﹐梁丈首倡此詞﹐先伯因囑餘子容丈﹝士愷﹞繪雁來紅圖﹐各題所爲詞於後。翌年﹐徐巨卿丈﹝鑄﹞﹑文道希丈﹝廷式﹞﹑易仲實丈﹝順鼎﹞﹑石星巢丈﹝徳芬﹞﹐與家大人咸有繼聲。時葉南雪先生﹝衍蘭﹞以詞壇老宿﹐亦欣然同作﹐陳﹛艸奉﹜階丈﹝慶森﹞則戊戌秋補作﹐俱裝池成冊。南雪先生撰有秋夢庵詞﹐梁丈撰有款紅樓詞﹐朱丈撰有棣垞集﹐家大人撰有雨屋深燈詞﹐皆已刻入。文丈撰有雲起軒詞﹐石丈撰有縐春詞﹐先伯撰有惺默齋詞﹐均未刻入。易丈撰有湘弦詞﹑鬟天影事譜﹑琴臺夢語詞﹑摩圍閣詞﹑楚頌閣詞。楊丈詞集未見。張菊生丈﹝元濟﹞刊有戊戌六君子集﹐均街栓。王丈陶丈徐丈陳丈詞稿未刊。梁文署名旉﹐蓋芬甫雙聲﹐罷官時偶易﹐並附識之。汪宗衍謹跋。」按王子展先生曾與先叔子新公同官粵東﹐庚子辛丑間﹐來居滬瀆﹐與道希學士交誼至密﹐余獲常相過從。其記問極博﹐談論風生﹐顧不以詞名﹐殆未有詞集。節庵先生詞﹐乃葉遐庵近歲所印行。叔嶠先生余相識於北都﹐數共遊咽﹐曾同往丰臺看芍藥﹐有詩唱和。戊戌政變﹐被禍刑死。余襄助張菊生搜羅六君子集時﹐覓其全稿不得。實甫詩詞﹐生前零星刊行﹐未有全集。歿後寧鄕程子大頌萬將爲匯刊遺稿﹐未果而程君亦歿。

○徐仲可杭縣徐仲可舍人珂﹐早歲學詞於譚復堂﹐續篋中詞曾收數闋。復堂評周止庵詞辧﹐爲仲可作也。仲可著述最勤﹐晚卜居康橋﹐與余比鄰﹐朝夕相過﹐輒以所撰筆記詩文詞就相商榷﹐謙問再四﹐恂恂然君子人也。題孫谷紉秋思集西河云「歌舞地。銅駝幾閱興廢。蓬萊宮闕易生塵﹐暮鴉四起。夕陽猶自戀江亭﹐秋聲搖動葭葦。搔短鬢﹐闌獨倚。頻年書劍畱滯。庾郎詞賦郁淸商﹐似聞鶴唳。待憑客燕話滄桑﹐西山依舊寒翠。酒酣系築弔易水。望燕臺雲樹千里。我亦悲秋身世。更驚心曙色催徊吹。殘夢重尋雞聲裏。」春感雪梅香雲「老吟筆﹐重溫曲陌舊心情。念芳菲桃李﹐江潭柳色同靑。劫後蘭尊閒歌哭﹐夢中花國詭陰晴。照淞碧﹐對此茫茫﹐春水方生。幽盟。負多麗﹐客鬢塵蒙﹐幾誤鄰櫻。艸綠天涯﹐爲誰望極長亭。拂檻寒風眩驚蝶﹐捲簾斜日澀啼鶯。何堪又﹐餳簫社鼓﹐來送愁聲。」仲可有純飛館詞﹐癸亥以後詞﹐則尙未付梓。

○惲瑾叔陽湖惲瑾叔都轉毓珂亦字醇庵﹐近居滬瀆﹐鬻文爲生。詞筆淸剛雋上﹐老而彌工。立春日偶成依玉田體月下笛云「昨夜風回﹐頭番記否﹐換紅移翠。金籠喚冷﹐爲道癡鸚夢餘幾。山中自昔無車馬﹐更屈指流年似﹝去﹞水。嘆平原牛土鞭香﹐拂散斷魂空際。人意回闌底。看千尺遊絲﹐畫簾縈墜。東皇倦矣。問誰料﹝平﹞理芳事。莫教花柳知矜寵﹐怕燕叱鶯嗔又起。向遠樹聽啼鵑﹐眞訴春愁解未。」雨霖鈴云「吳鉤霜夕。倚髙穹外﹐夢遠天碧。斜陽一別何許﹐孤飛怕見﹐尋常坊陌。月底簫聲縹緲﹐冷遺佩蹤迹。盡待得香霧瓊枝﹐甚是春風舊詞筆。王嬙那便無顏色。只玉容嘆畫工難覓。飄花猛雨禁慣﹐渾負卻綠陰憐惜。鳳枕鸞綃﹐誰使啼痕獨夜長拭。翦海水休試並刀﹐倩寄愁消息。」

○汪衮甫汪旭初吳縣汪衮甫榮寶﹐荃臺太守之子也。荃臺先生久居張文襄幕﹐綜管學務。光緒壬寅﹐文襄署兩江總督﹐余被命創辦三江師範學堂﹐常獲奉教於荃臺先生。及辛亥後﹐又得交衮甫介弟旭初東寶於滬。衮甫詩宗玉谿﹐爲詞絕少。玆得其浪淘沙一闋云「官柳俯河橋。冶葉倡條。臺城風片暮蕭蕭。雪藉調冰多俊侶﹐同試蘭橈。十五小蠻腰。翠羽金搖。背燈無語弄鮫綃。今夜月明歸去晚﹐重理箏簫。」蓋在金陵應試時所作也。旭初詞宗淸眞﹐綿蜜遒俊。過金鰲玉偖橋有懷而作解蹀躞云「半頃紅香初減﹐靑蓋隨風舉。舊時靈鷁飛橈映宮女。一晌舞歇歌殘﹐任看水佩風裳﹐漫求戰塵土。甚情緒。因念荷亭涼露﹐憑肩共私語。至今羅襪淩波更何許。往事重惜飄零﹐那堪空苑斜陽﹐帶愁歸云。」拜星月慢云「瘦竹通橋﹐垂楊縈路﹐步繞回隄千轉。屐齒苔痕﹐任東風吹徧。最惆悵﹑幾日輕寒薄暖天气﹐嫩綠繁紅偸換。崔護重業﹐隔桃花人面。記當時﹑暗結秦簫伴。空回首﹑事逐輕煙散。一片芳艸斜陽﹐惹天涯幽怨。判今宵夢怯殘燈館。梁間燕轉側聞長嘆。賸憐取一寸春心﹐系連環不斷。」傾杯云「屑玉霏譚﹐傾銀注釀﹐羈懷頓覺消釋。岸柳乍沐﹐水閣過楫﹐恰步鄰邀笛。蠻箋蠟苣分題處﹐倒百尊休惜。南朝舊恨﹐都付與﹑歷歷冥飛鴻翼。鬢白。從來卻少﹐酒襟詩本﹐依舊狂心迹。想再葺荷衣﹐啼猿爭怪我﹐如何消得。楚澤行吟﹐西州沈醉﹐莫學當時客。故山北。還只要艸堂相識。」醉登北極閣故址﹐今爲气象臺虞美人云「髙秋與我襟懷好。落葉紛如掃。天風吹上九層臺。但見遠山如垤水如杯。明明河漢通微路。也擬驂鸞去。沈思依舊住人間。上界仙官不似散人間。」諸詞皆倚聲上乘﹐可爲後學圭臬也。

○吳瞿安長洲吳瞿安梅﹐爲曲家泰斗﹐其詞亦不讓遺山牧庵諸公。近得其霜厓讀畫錄﹐題鄭所南畫蘭次玉田韻淸平樂云「騷魂呼起。招得靈均鬼。千古傷心畱一紙。認取南朝天水。北風吹散繁華。髙邱但有殘花。花是託根無地﹐人還浪迹無家。」題龔半千畫桂枝香雲「憑髙岸幘。愛面郭小樓﹐紅樹林隙。妝點晴巒古畫﹐二分秋色。髙人去後闌干冷﹐笑斜陽往來如客。野花盈路﹐當時俊侶﹐梁燕能識。但破屋西風四壁。對如此江山﹐誰伴幽寂。湖海元寵未老﹐醉嫌天窄。笛中唱到漁歌子﹐賸無多金粉堪惜。暮寒人遠﹐何時重認﹐舊家裙屐。」題王東莊畫長亭怨慢云「是誰寫荒寒情緒。千丈懸厓﹐幾丈暴布。一水瀠洄﹐大隄環繞萬叢樹。遠峯淸苦。畱黛色﹐飛眉宇。勝地紀曾經﹐但夢想登臨何處。延佇。對江山如此﹐恨少釣遊佳侶。沙棠簫管﹐已無復昔年豪舉。縱翦取十里吳波﹐怕難測明朝晴雨。仗妙筆云槎﹐點綴思翁眞趣。」諸詞豪宕透辟﹐气力可舉千鈞。予嘗謂元初詞得兩宋气味﹐不似明淸諸家﹐墮入纖巧。曲盛詞衰﹐實在明代。元曲髙過後來﹐正由繼兩宋後﹐詞尙未衰也。

○陳伯平長沙陳伯平中丞啟泰﹐以戊辰名翰林﹐轉禦史﹐直聲震朝右﹐與黃漱蘭﹑寶竹坡﹑張幼樵﹑鄧鐵香﹑洪右丞齊名﹐當時有「黃寶陳張」之目。及洊升至蘇撫﹐嫉惡懲貪﹐僚屬戒畏。其自勵淸節﹐求之淸末督撫中﹐未有第二人能若公者。公生平精音韻訓詁之學﹐間喜爲小詞。向在公壻徐紹周齋中﹐見其門人劉春霖殿撰手錄公少作詞一卷﹐惜當時未能選錄數闋。玆得公甥張介祉輯錄遺詞相示﹐則多中年以後所賦﹐格調髙雋﹐辭采葩正﹐以比範文正歲寒堂詞﹐未以綺語爲嫌也。酬周石君集杜五言見寄齊天樂云「邊風吹墮紅雲影﹐緘來浣花詩句。碎錦新聯﹐零縑巧綴﹐一幅天然機杼。金城漫詡。怕晉帖唐臨﹐江東偸據。卻怪涪翁﹐百家衣笑半山語。新聲還繼秀水﹐篋中藩錦集﹐編又何許。杏谷吟簫﹐蘆河譜笛﹐忙煞勺湖盟主。相思寄與。悵斷隔吟朋﹐太行勾住。甚日西窗﹐遲君同話雨。」雲中懷古念奴嬌云「方山北望﹐障鮮卑西部﹐烏桓南境。當日控弦過十萬﹐蠻觸紛爭無定。鹿苑成塵﹐龍堆戍﹐誰問飛狐嶺。韓陵片石﹐近添多少新詠。遙憶捺缽宵屯﹐承天遠禦﹐壓鬢宮花靚。今夜無憂坡上月﹐還似那時妝鏡。鳳去臺空﹐玉壘銀牀﹐一例荒煙亙。邊城坐聽﹐暮笳猶自悲哽。」席間與友人論詞滿江紅雲﹕「今夜尊前﹐爲默數﹑千秋詞客。應除卻﹑旗亭勝侶﹐沈香仙伯。一自金荃開艷體﹐南唐西蜀彌纖仄。直沿流﹐爭唱柳屯田﹐風斯極。秦與晏﹐喧歌席。坡一變﹐融詩筆。怪當時樂府﹐俳謠錯出。南宋名家何婉約﹐姜張吳史工堪敵。但誰饒﹑壯語壓辛劉﹐鏘金石。」醉太平云「香殘苯襟﹐涼低翠簪。簾前小雨愔愔。壓梨花夢沈。鴛拋銹鍼。鸞停素琴。一鵑啼近樓陰。和東風怨吟。」度雁門關蝶戀花云「曲澗危陂連復斷。直到層顚﹐風景關前判。馬上驚心秋已半。南飛才見衝蘆雁。塞艸邊沙經眼慣。勾注山靈﹐可識行人倦。鈴鐸郎當催向晚。湘天一角鄕心遠。」元夕浣溪沙云「月色微茫不肯明。從他燈火鬧傾城。采云低護一團春。翠縷金光舒夜景﹐鈿車寶馬蹴芳塵。有人閒坐譜新聲。」﹝案前錄陳臞庵卽陳伯平﹐此重錄其詞。圭璋附記﹞

○黃君坦閩縣黃君坦孝平﹐吾友公渚之弟也。兄弟皆能文章﹐工詩詞書畫﹐殆不可及。題埃及女王像拓本滿庭芳云「珠鳳欹鬟﹐明蟬照鬢﹐鬘天影事畱痕。訶梨半掩﹐鏡裏月黃昏。十種宮灣奩艷﹐可憐是﹑金塔離魂。空相惜﹑摩訶曲子﹐釵鈿逐時新。啼妝窺半面﹐咒心化石﹐搗麝成塵。任壓閉海客﹐分載殘春。誰解蘭闍索笑﹐飛鸞影﹑空賸靑瑉。依稀認﹑劫灰羅馬﹐畱有捧心顰。」又乙亥重九心畬昆玉導遊寶藏寺齊天樂云「層岡迆邐招提境﹐畫廊更依翠巘。雞犬雲中﹐鐘魚世外﹐羽客衣冠未幻。茶煙別院。羨寶玦王孫﹐畱題都徧。眼底西湖﹐共誰殘照話淸淺。蕭辰試招遊屐﹐相逢張打鶴﹐絲鬢愁綰。寺風光﹐獅窩粉本﹐彈指華嚴隱現。白頭宮監。盡采蕨西山﹐翠華望斷。醉墨分箋﹐一庵蒼雪晚。」寺爲宮監小徳張重修﹐住持知客皆內監。故詞中用張打鶴故事。

○陳寥士鄞縣陳寥士道量﹐工詩﹐刊有單甲戌稿。近寫示蝶戀花小詞﹐亦工致細膩。詞云「欲繡鴛鴦無意緒。筆縱生花﹐難把心情吐。容易寫書誰寄與。如煙簾幕沈沈暮。十二瑤臺懸玉兔。心怯空房﹐如歲今宵度。手弄秦箏聲自苦。夢中且覓回腸句。」寥士師慈溪馮君木﹐君木與臨桂況夔笙最契﹐寥士亦與之習。君木與夔笙聯句浪淘沙云「風雨黯橫塘。著意悲涼。殘荷身世誤鴛鴦。花國虫天何處所﹐猶說年芳。﹝況﹞妾是夜來香。郎是螳螂。花花葉葉自相當。莫向秋邊尋夢去﹐容易繁霜。」﹝馮﹞題云「蕙風翁天香樓漫筆有記螳螂一則﹐言藤本花有曰夜來香者﹐其葉下必有一二小螳螂棲集﹐纖碧與葉同色﹐若相依爲命者。」曩寓金陵﹐歲買此花﹐罔或爽也。詞人體物之微﹐卽小可以見大。余笑語翁﹐若仿王桐花句例﹐當云妾是夜來香﹐郎是螳螂矣。翁深賞是語﹐謂天然浪淘沙佳句也。聯詠足成一解。今此墨迹﹐爲朱別宥所藏﹐寥士題詩云「馮螳螂與況螳螂﹐畱與詞壇作曲章。沙子片岷成劇迹﹐朱家什襲付珍藏。淸詞足比桐花鳳﹐遺迹誰尋艸樹岡。不學爭墩能讓號﹐二風髙致勝獾郎。」此詩與詞家故事有關﹐因並錄之。夔笙昔與予居爲鄰﹐習知其妾甚美而賢﹐自其妾歿﹐而夔笙不數年亦下世矣。相依爲命﹐其讖語耶。寥士況螳螂之稱﹐亦不爲謔矣。

○勞玉初桐鄕勞玉初乃宣﹐於葵醜自淶水移居靑島﹐居於勞山之麓﹐自以爲其家得姓之祖居﹐可謂爲歸。嘉興金甸丞爲繪勞山歸去來圖﹐玉初自題摸魚兒云「峙蒼溟﹑萬峯環翠﹐先疇遙溯千古。雷聲電影飆輪疾﹐載得蕭然家具。聊憑廡。更莫道﹑山川信美非吾土。髙風遠數。問迷路逄萌﹐飡霞李白﹐遺躅可容步。南云邈﹐閭井方叢豺虎。周京又感禾黍。江湖魏闕都成夢﹐蹙蹙我瞻何所。誰與語。渾不料﹑有人重譯談鄒魯。歸來且賦。願蠡簡埋頭﹐鯨波洗耳﹐長向畫中住。」時徳國尉君創尊孔文社﹐玉初之往居靑島﹐應其招也。

○陳師曾義寧陳師曾衡恪﹐右銘中丞之孫﹐伯嚴吏部之子也。其遺詩爲女弟子江采所楷寫﹐葉君遐庵爲之影印。師曾亦工詞﹐未有刊本。予篋中有其遺詞數闋﹐亟錄於此。海棠花下作春從天上來云「翠擁紅幢。是瓊壺窈窕﹐飛影殊鄕。宿露搓酥﹐斷霞凝粉﹐簾捲恰對芳。好自珠樓燦曉﹐多少意﹑酒力難將。翦綃緗。盡一春蜂蝶﹐都隔銀潢。霓裳又成恨舞﹐算喚起瑤姬﹐有淚如江。吹轉朱幡﹐絳雲迷卻﹐猶憐蘸水淒涼。一撚嬌慵學﹐東風裏﹑曾訝濃妝。解零璫。漸絲絲細雨﹐委盡柔腸。」海棠用碧山橊花韻慶淸朝云「絕艷宜簪﹐倩魂易冷﹐幾回裊東風。春嬌乍倚﹐曲欄獨映嫣紅。和醉重鳴怨瑟﹐弦間幽意有誰同。斜陽外﹑斷霞作被﹐殘粉成叢。猶憶故山步月﹐聽杜鵑啼夜﹐綠碎煙空。朱英數點﹐飛簾應爲詩工。鏡裏暗藏淸淚﹐怕教零落亂雲中。深深院﹑濃愁未醒﹐爭似花肖。」踏莎行雲﹕「鳳帕題紅﹐鵝笙吹霧。夢中哽咽天涯語。細篁幽瀨獨來時﹐玉鴉啼過南塘路。一髻遙山﹐三春柳。十年閒事匆匆度。髙樓寂寞到平蕪﹐斜陽已入傷心賦。」浣溪沙云「銀漢臨岐一道催。悄風黃葉共徘徊。靑燈低映繡簾開。故國寒砧傳晚信﹐錦衾瑤瑟動淸哀。三更殘月度秦淮。」其二云「回首秦林入夢空。片雲流水隔香紅。玉簫帆落石塘風。辛苦猶憐天外月﹐素秋飛影入瑤宮。千門人語斷腸中。」諸詞皆大雅之音﹐長調步武碧山﹐非徒模擬。﹝案方恪先生言﹐衡恪先生素不作詞﹐此所載詞皆方恪所作。圭璋記﹞

○兪階靑錢塘兪階靑編修陛云﹐曲園先生之孫。其詞淸空﹐頗有家法。夕陽和史梅溪春雨韻綺羅香雲「淡浴生陰﹐去還成戀﹐驚眼天涯遲暮。翠舞紅酣﹐肯爲朱門少住。下芳砌﹑蝶暝重簾﹐倚荒戍﹑雁沈寒浦。借枝頭餘暖無多﹐棲鴉啼夢玉京路。江城哀角自奏﹐賸有西風茸帽﹐蒼涼歸渡。一抹殘山﹐映取倦妝眉嫵。伴孤影﹑知有誰來﹐寫閒恨﹑了無著處。乍消凝﹑換卻黃昏﹐亂虫棲共語。」

○鄭翼謀上海鄭翼謀永詒﹐別號質庵﹐能詩﹐偶爲長短句﹐妙似迦陵。香雪海行香子云「樹老無塵。香暗無痕。更茫茫﹑海樣無門。珊瑚枝冷﹐又是黃昏。閱幾番風﹐幾番雪﹐幾番春。雪白於銀。花凍於云。守天寒﹑鶴瘦於人。誰驚鶴夢﹐喚起花魂。記路三叉﹐笛三弄﹐月三分。」

○梁公約江都梁公約﹐工詩﹐有端虛堂集一卷亦能爲小詞﹐歿後其稿散佚﹐世不經見。虞美人云「千闌百就渾如醉。消盡相思味。夢魂猶作有情癡。不道殘春又過牡丹時。罡風隔斷蓬山路。密約無憑據。爲郎拚作夢中人。獨向百花深處一傷神。」

○沈子培嘉興沈子培方伯曾植有曼陀羅庵詞一卷。玆搜得集外詞一解﹐和陳子純韻喜遷鶯云「南湖日暮。盡看徧遊冶﹐總宜船櫓。瘴雨飄襟﹐蠻花側帽﹐嘆今日江湖倦旅。爲問漁莊蟹捨﹐何似馬人龍戶。聽夜雨暗潮生﹐還有婆畱知否。是處。深巷踏歌女。春聲點徹都曇鼓。鶴去亭孤﹐龍移潭冷﹐望到江蓮白羽。幾日竹林遊迹拍﹐徧梅邊樂句。莫苦憶武昌魚﹐試宋家霜縷。」子純仁先叔也﹐亦字止存。今子培詞集中﹐有和韻寄仁先喜遷鶯一解﹐乃疊此韻也。

○張文襄南皮張文襄公之洞﹐鄞城懷古摸魚兒詞云「控中原﹑北方門戶。袁曹舊日疆土。死胡敢齒生天子﹐衮衮都成訁藝語。誰足數。彊道是﹑慕容拓拔如龍虎。戰爭辛苦。讓倥傯追歡﹐無愁髙緯﹐消受閒歌舞。荒臺下﹐立馬蒼茫弔古。一條漳水如故。銀槍鐵錯銷沈盡﹐春艸連天風雨。堪激楚。可恨是﹑英雄不共山川住。霸才無主。剩定韻才人﹐賦詩公子﹐想象畱題處。」文襄生平不作詞﹐此變僅見。文襄督鄂時﹐閩縣鄭蘇戡孝胥曾在其幕﹐一日﹐文襄閱兵洪山﹐馳馬如飛﹐銀髯飄拂﹐觀者塞途歡呼﹐蘇戡賦百字令以獻。詞雲「雨晴山出﹐正東城艸軟﹐湖光搖堞。一點紅旗遙指處﹐萬眾沈沈初列。九地潛攻﹐從天倏下﹐客主旋相躡。閻浮俄震﹐火雲衝散飛蝶。馳馬來者髯公﹐微吟弄策﹐憂國顏成纈。喚起忠魂應再世﹐滿眼英雄人傑。楚戶終彊﹐江流休轉﹐老去余心鐵。鼓鼙聲遠﹐受恩空自腸熱。」文襄拍案稱絕。蘇戡生平亦不作詞﹐此亦僅見也。

○陳寅恪方恪義寧陳寅恪﹑方恪﹐伯嚴之子﹐師曾之弟也﹐皆工爲詞。寅恪詠簾鎖窗寒云「鳳節妒香﹐鸞花薄媚﹐睹珠深裊。瑤街靜擁﹐瀲瀾夢痕難掃。綰風絲﹑晴廊燕翻﹐石泉金點疑沾抱。最玉樓十二﹐銀河涼掛﹐碧笙吹曉。笑。當年少。記髙捲南薰﹐神仙人妙。橫街放夜﹐坐送千門歡鬧。更玲瓏遙倚未眠﹐夜情密意飛到。幾花時省識春風﹐地銀鉤悄。」破陣了云「玉秋香樓底﹐裁云粉絮簾前。莫把尋常花月恨﹐譜入鈿箏舊雁弦。春城話可憐。一自蘭橈催發﹐幾回荔浦情牽。錦被半堆金綫暗﹐冷落閒門逐繡■。東風伴醉眠。」早春浣溪沙云「伏枕鑪煙睡起遲。小山殘雪欲來時。鬢邊風信玉梅枝。來往江城惆悵客﹐淚痕和墨教題詩。洞房空想碧螺卮。」方恪崇孝寺牡丹三姝媚云「鶯啼無意緒。撩晴絲芳菲﹐鈿車如水。錦街南﹐認翠翹金暖﹐綠煙垂地。玉蕊唐昌﹐都不是仙家塵世。鳳吹歸來﹐瀲灩韶華﹐好天沈醉。何似。千嬌羅綺。問第一昭陽﹐那人能比。換曲移宮﹐又舊愁新恨﹐臉霞扶起。夢覺傾城﹐偏誤了平間門第。記取春風詞句﹐閒情自理。」題王伯沆孤雁圖疏影云「西風漸緊。對暮天杳靄﹐云意低暝。倦羽倦歸﹐迢遞煙程﹐淒涼說與秋景。寒山占斷相思路﹐盼不到﹑書題斜整。悵玉樓﹑縹緲香深﹐合是酒消人醒。還憶長門影暗﹐怨啼似訴語﹐封淚怨枕。渭水波聲﹐幾點淸輝﹐換了唐宮金鏡。蒼茫別下汀洲去﹐任瑟瑟﹑秋江淘盡。更那知﹑夢穩霜葭﹐自有寒心難省。」秋日徐園曲遊春云「桂院新涼嫩﹐看秀蕊離離﹐難畫秋色。曲映朱門﹐鎖香苔金井﹐碧酲喧寂。石磴蘿陰濕。認隱約浪題浮壁。甚杜郎俊賞﹐歸來惆悵﹐綠窗風日。弄白。新蟾檐隙。誤臨水眉梢﹐窺粉簾額。往事豪情﹐幾因歌駐轡﹐藉花圍席。屈指韶光隔。嘆勝地﹑風流都息。更恁時﹑掩淚林亭﹐故人共惜。」拜星月慢云「缺月墻陰﹐幽香坊角﹐隔水砧聲微度。依舊風情﹐認文窗煙霧。嘆如夢﹐最是欹紅軟翠筵底﹐鳳臘匆匆歸去。永夜無聊﹐數靑溪鐘鼓。甚傷心﹑穩向天涯住。孤鸞信﹑第一眉痕誤。料應紅袖寒添﹐惹歡塵都污。記今生﹑萬種溫柔處。天河回﹑錯喚桃根渡。只賺得﹑楚客蕭疏﹐寫江關哀句。」﹝案方恪先生言﹐寅恪素不作詞﹐此所載詞皆方恪所作。圭璋記﹞

○程彥淸子大寧鄕程彥淸頌芬﹑子大頌萬兄弟﹐爲雨滄教授霖壽之子。雨滄有湖天曉角詞二卷﹐彥淸有牧莊詞三卷﹐子大有鹿川詞三卷。雨滄歸國謠云「芳艸碧。舊日送君情脈脈。西風吹老邊庭白。王孫一去無消息。傷秋色。天涯萬里長相憶。」登雲麓寺賦寄茶村江右西河云「憑眺處。山川滿目如故。天風蕩得日光寒﹐澹雲未雨。翠巖萬木漸知秋﹐秋山猶欠紅樹。煙際雁﹐紛爾汝。寒鴉逐隊爭舞。來登絕頂盼長江﹐一航快渡。古今萬事系心頭﹐蒼蒼相對無語。等閒有酒念故侶。問天涯何酒能估﹐料也者番延佇。立孤峯﹑目極章江路。一片斜陽關山暮。」彥淸餞春和中實長亭怨慢云「問春色﹑端歸何處。有个雛鬟﹐悄開璇戶。驀地銷魂﹐落花成陣攪愁緒。燕憔鶯悴。空賺得﹑人無主。嘆逝水年華﹐莫迸作﹑梨雲棠雨。春去。認紅愁綠慘﹐玉箸濕侵紈素。楊花糝徑﹐只瞧做﹑離筵尊俎。念此後﹑漲綠天涯﹐怎拋得﹑嬌紅庭宇。正悵怨芳時﹐陰滿林家桃樹。」子在寄懷劉達泉申江瑞鶴仙云「記單衣換卻。頻過訪﹑巷曲斜陽抹角。秋關叩誰覺。正添香詞就﹐窗邊閒酌。吟商鬢薄。對暝蟬如話舊約。甚街塵不到。偕引素尊﹐幾憑髙閣。事往劉郎黯省﹐劫替昆池﹐歌終淮泊。驚飆又作。頹巢燕﹐且尋幕。嘆懷沙有賦﹐無歸招汝﹐歸來還對落寞。任鹿川暫託。惟倚簞瓢自樂。」寄云隱翁申江西平樂云「嶽翠招人﹐岸沙罨騎﹐疇昔共樂湘淸。家巷尋常﹐嫁桃初日﹐陪翁社酒攜罌。歡故侶壚半逝﹐新恨烏衣易夕﹐爭知晦迹窮途﹐誰能躍馬功名。休更雕龍繡虎﹐奇絕處﹑下筆少人驚。越壚千里﹐淮花一舫﹐聊浪尊前﹐姑寄平生。念我響﹑淞濱歲晚﹐西屋東傾。茗﹛艸丁﹜琴書暫託﹐嬌女新添﹐惆悵而翁鬢欲星。歸去未宜﹐災年壓病﹐兵爲催詩﹐儻更浮家﹐莫是天涯﹐重攜笑語盈盈。」程氏父子在湖南皆頗有文名﹐子大尢俊﹐乃潦倒場屋﹐始終不獲一領靑衿﹐中年以納粟爲知府﹐老於湖北﹐辛亥後﹐避居海上。常相過從﹐亦漚社中一老將也。

○嚴載如上海嚴載如昌育﹐年富篤學﹐工爲詩詞﹐向於周夢坡齋中作畫會﹐獲與訂交﹐恂恂然一儒素之士也。其寫花卉﹐亦饒雅韻﹐殊異於今所謂海派者。有秋日遊內園百字令云「西園咫尺﹐展東偏一角﹐別開圖畫。位置不逾三畝地﹐林壑並包池榭。王粲登樓﹐米顚拜石﹐幽致供陶寫。尋秋憑眺﹐應知風月無價。放眼景物都非﹐人民城郭﹐遼鶴歸同化。老栝蔥蘢曾手撫﹐舊事不堪重話。﹝園舊有白皮松一株﹐枝蟠屈一望蔥鬱﹐上海縣續志載入名迹門﹐今枯死十餘年矣。﹞靈爽煙僇﹐畫圖省識﹐香火供龕捨。﹝廳事懸元制秦公裕伯畫像﹐歲時制享。﹞小郎地﹐奇書羅列盈架。」﹝觀濤樓購置四庫全書珍本﹐任客觀覽。﹞內園者﹐上海城內三園之一也。其地廟會極盛﹐園向鎖閉﹐近數年始縱遊人觀覽。

○邵伯杭縣邵伯太史章﹐譚復堂先生之髙足弟子也。著有云淙琴趣三卷﹐詞境上追夢窗﹐守律極嚴﹐純取生澀﹐不襲故常﹐可謂盡能事。社園鸞枝和閏庵宴淸都云「萬點嫣紅樹。繁華夢﹑絢春天霽沈霧。緗梅遜艷﹐夭桃潛彩﹐龍池波ā￡晴空照徹鸞云﹐似絳闕仙幢正渡。柰歲華爛縵人間﹐朱顏不教輕駐。詞詞官往事重尋﹐稼芳手﹐憑續花譜。攢枝簇繡﹐長依禁苑﹐認啼鵑處。良辰輦遊何在﹐消息待傳言玉女。問甚時輝映霞裳﹐披香暗護。」鸞枝花以北地爲盛﹐南方絕少﹐俗謂之楡葉梅。

○袁文藪杭縣袁文藪毓偺﹐寄寓宣南﹐蜚聲吟社。客歲來滬﹐始獲識面。所著有香蘭詞一卷。登淸涼山頂遠眺滿江紅雲﹕「振袂登臨﹐數不盡南朝陳迹。冶城裏﹑過江年少﹐連扇裙屐。斷壠導淮空問姓﹐埋金厭气仍開國。看蔣山艸長門靑靑﹐斜陽色。翠微址﹐尋無石。華陽隱﹐荒無宅。聽打鐘古寺﹐感懷今昔。埭上雞鳴風又雨﹐關前虎踞潮還汐。指新亭咫尺是兵衝﹐徵衫濕。」擬屯田少年遊雲﹕「髙陽狂客醉登樓。天气肅淸秋。鄕關不見﹐江山如此﹐莽莽使人愁。垂楊凋盡黃金縷﹐好夢付東流。畫角聽殘﹐曲闌敲徧﹐無計辦歸舟。」詞境空靈﹐上擬稼軒﹐得其細膩。

○關穎人南海關穎人賡麟著有ㄗ園詩集。ㄗ園者﹐其居北平時所建別墅也。曩嘗聚集爲詩鐘會﹐穎人記問最博﹐每會輒冠曹。其夫人張織云亦工吟詠﹐今集中有飴鄕集四卷﹐乃其夫婦唱和之作。穎人詩篇極富﹐偶爲小令﹐亦至工致。豳風堂晚飲蝶戀花云「林气蘇蘇收積雨。曲岸荷風﹐盡力吹殘暑。選得闌干臨水處。杯盤艸艸誰賓主。向晚蟬聲催客去。柳外明蟾﹐卻又畱人駐。燈火西門門外路。歸鴉已滿城棲樹。」織云和詞云「萬綠蔥蘢含宿雨。霽色初開﹐亭榭淸無暑。一棹煙波容與處。垂楊院落誰爲主。薄暮馬嘶人漸去。涼月如鉤﹐照我行還駐。芳艸黏天丁字路。雙雙歸鳥池邊樹。」

○沈尹默吳興沈尹默﹐著有秋明集。其平昔論詩論詞﹐皆主放筆爲之﹐純任眞气﹐不規規於字句繩墨﹐其詞一卷﹐皆小令﹐未嘗爲慢詞也。浣溪沙雲「雨過猶聞隱隱雷。乍涼天气好池臺。荷花自在向人開。但恨花無人耐久﹐比時堪賞莫停杯。人生何事待秋來。」西山道中思佳客云「十丈紅塵一霎休。偶憑林壑散羈愁晚風吹帽臨官道﹐小輦催詩紀舊遊。雲淡淡﹐意悠悠。亂蟬聲裏雨初收。柳光嵐翠知多少﹐又是新來一段秋。」好事近云「今日見晴空﹐明日陰晴難度。一任天公做弄﹐有誰能管著。飛來羣鵲斗斜陽﹐半點無拘縛。別是一般滋味﹐看人家歡樂。」諸詞固皆出之自然﹐意境亦極新穎也。

○邵蓮士蔡師愚余姚邵蓮士啟賢﹐徳淸蔡師愚寶善﹐皆宦遊吾鄕﹐有同著籍。二君文采斐然﹐詞名相埒﹐而師愚之子謙﹐爲予從侄壻﹐蓋戚誼而兼文字交也。蓮士簡半櫻用屯田韻傾杯云「夢雨飄春﹐暝煙沈晝﹐漫空又換愁色。倦旅乍息﹐舊恨暗咽﹐寄一枝梅驛。天涯幾許回車淚﹐酒邊箏笛﹐閒情懺盡﹐拈錦字﹑懶付回文重織。卻羨星槎萬里﹐海云東去﹐曾展垂天翼。料別後風光﹐櫻花憔悴﹐爲江關詞客。白社傳箋﹐靑溪飛槳﹐認徧泥鴻迹。憶鄕國。憑翦取﹑聖湖寒碧。」師愚遊拙政園綺寮怨云「夢雨春歸何處﹐午晴庭院深。正滿目﹑斷瓦頹垣﹐回廊隱﹑數處亭林。當年潭潭第宅﹐繁華逝﹑麝屑香篆沈。賸幾時﹑畫閣朱簾﹐塵封久﹑敗壁虫夜吟。一徑屐痕漫尋。蒼苔倦步﹐迎人萬玉﹝去﹞森森。棖觸詩心。聽流水﹐響鳴琴。山茶甚時落盡﹐且悵惘﹐翠藤陰。風來襲襟。生涯試對鏡﹐霜鬢侵。」師愚已刊有一粟庵詞行世。

○彭蒓思髙安彭蒓思醇士﹐參詩善畫﹐詞尢工致。調頤水三姝媚云「銀屏圍繡綺。正垂蓮燈圓﹐賁猊香細。杏雨添寒﹐襯玉纖蔥蒨﹐絳囊溫膩。鏡寫春山﹐贏記得親描眉翠。別後雲英﹐愁把金尊﹐暗澆紅淚。楊柳雕鞍重系。念舊曲桃根﹐有人曾似。夢裊陳宮﹐聽繞梁瓊樹﹐弄皇鶯脆。象管鸞箋﹐空悵望﹑仟舟雙美。待與淸詞低唱﹐箏絲自理。」吾鄕瑞州﹐在宋爲筠州﹐名宦有蘇子由﹑楊誠齋。華林﹑荷山﹑珠湖﹑鏡溪﹐地占淸嘉﹐士多文藻。髙安﹑上髙﹑新昌三邑之人﹐多諳音律﹐能歌古詞曲﹐亦特長也。

○許季純長沙許季純崇熙﹐昨年乙亥逝世﹐遺集尙未刊行。季純詩詞皆臻上乘﹐而爲書名所掩。辛未立夏風雨漢宮春云「生怕歸春。倩楊絲綰住﹐藤蔓牽回。新來曉鐘忽動﹐杜宇頻催。天涯綠徧﹐賸酴﹑慵綴蒼苔。還竟日﹑風風雨雨﹐惜花心事成灰。應識流光如水﹐盡雲鬟雪面﹐轉眄都非。餘芳未全消歇隱約珠胎。圓荷的﹐盼紅衣﹑重與傳杯。休苦恨﹑春將花去﹐見花卻帶春來。」

○陳倦鶴江寧陳倦鶴世宜﹐爲張次珊通參髙第弟子﹐光宣間從朱漚尹侍郎吳門﹐居法政學校講席﹐境界絕﹐足證淵源。綺寮怨云「縹渺神山何處﹐海光回望遙。聽廣樂﹑醉引流霞﹐淸虛府﹑絳袂曾招。呼龍耕煙種玉﹐玻黎脆﹑鏡日誰更敲。怕爛柯﹑對弈無人﹐空中語﹑夢鹿重覆蕉。漫信跨鸞上霄。紅朝翠暮﹐云翹慣怨回飆。貝闕珠巢。擬同賦﹑水仙謠。天孫聘錢償否﹐洗淚眼﹑愛河潮。樓頭弄簫。前宵尙解﹐臨漢臯。」滬濱雪中度歲寄懷同社諸友泛淸波摘徧云「燒痕野艸﹐瞥影邊鴻﹐如矢歲華催換了。睡中山色﹐但有梅枝占春早。淞濱道。明燈閃閃﹐官柳蕭蕭﹐連騎俊遊今漸少。繡幕休垂﹐放入寒光見懷抱。庾園悄。飛絮乍縈畫檐﹐解凍尙遲芳沼。翻恐回風﹐向人鬢絲吹老。獸香裊。花外信息愈疏﹐天涯夢程難到。幾處金盤燕簇﹐醉吟昏曉。」

○吳仲言吳興吳仲言錫永﹐早年治兵家書﹐儒將也。昔同官金陵﹐時共遊咽。是時在江南治軍者﹐徐固卿同年﹐爲新軍統制。兪恪幹提學﹐監督陸師學堂﹐一時軍諮將弁﹐多爲績學之士。仲言有和半櫻傾杯云「目逐飛雲﹐思隨歸鳥﹐江城漸合暝色。暮雨暗燭﹐苦竹繞屋﹐宿水村荒驛。賃闌獨自傷心處﹐忍泊舟聽笛。多情笑我﹐休更道﹑日日淸愁如織。賸憶鵬摶直上﹐錦程千重﹐爭奮垂天翼。恁綫壓頻年﹐鸞飄依舊﹐是他鄕爲客。海角懸帆﹐軍中磨盾﹐白雪畱鴻迹。念家國。看陌柳﹑暖風吹碧。」此詞悲歌慷慨﹐不異稼軒﹑龍洲也。

○徐紹周長沙徐紹周楨立﹐爲叔鴻觀察丈之子﹐詩詞書畫﹐無不精能。庚午歲﹐避地來居海上﹐與予結詞社畫社。湘人之能爲詞者﹐陳伯弢歿後﹐紹周當居壇坫之長。予六十初度﹐紹周贈詞慶千秋云「溟漲腥收﹐又銅街密樹﹐幾換靑蔥。吹香露花半畝﹐依舊薰風。莎亭蘚閣﹐記年時﹑尊俎頻同。天更許﹑循階歲月﹐海涯贏見桑紅。往事壯懷無限﹐譜淸詞小海﹐歌付吳儂。回看上霄五老﹐依約何峯。還山未得﹐掃煙螺﹑添寫吟筇。人未老﹐朱顏好駐﹐勸斟石上花茸。」

○易大廠鶴山易大廠孺﹐工詩詞書畫篆刻。其大廠詞稿﹐手寫印行﹐巾箱攜取﹐良可珍玩。夢窗韻答云持思佳客云「涼後冰帷斷水沈。只餘星漢隔宵心。未驚璚碗添人醉﹐恐爲銖衣夢深。和怨拆﹐帶香斟。玉璫親手累沈吟。飛來日上催詩雨﹐不管南云片片陰。」庚申重陽析津摧著屬登河北公園小山六麼令云「嫩陰扶午﹐綿綱添微燠。淸沽照云同繞﹐燕子低如沐。又見園亭肖道﹐轉折行都熟。寒香猶逐。呼錢急買﹐深碧輕黃趁時菊。殘陽樓外漸沒﹐瑟瑟難窮目。谿畔似鬢叢蘆﹐怒出參差玉。閒恨霜皮老柳﹐聽過從軍曲。榮林休卜。茱萸無恙﹐共取平安對花囑。」

○張次珊張次珊通參遺詞﹐頃得其門弟子陳君倦鴻爲刊行續集。倦鴻極矜愼﹐於去取疊商於予﹐所刪數闋﹐大抵爲平昔酬應不甚經意之作。玆錄存三闋於此﹐題袁太夫人詩集絳都春云「雲霞新組。是舊日浣花﹐雕龍機杼。一片古香﹐百斛淸愁穿珠語。疏林落月懷鄕句﹐便江筆如花應妒。抵他多少芳情﹐藻思悴春工賦。還慕。璇閨艷福﹐洞簫按﹑鏡裏鳴鸞對舞。漱玉曼聲﹐徐淑書名爭前古。諸郎詞苑森旗鼓﹐但餘技﹑阿娘分與。灑然林下髙風﹐鳳毛幸睹。」將往吳門和韻賦酬雲門花發狀元紅慢云「白手無持﹐紅牙細按﹐燦心蕊都坼。金相玉質。麗才擅﹑不數文章燕國。下筆風雨驚﹐日試萬言何雄特。苦耽吟﹑怕夜深臨鏡﹐鬢點霜白。可柰梅花催我﹐躡履靈巖﹐義舟石壁。明日天涯獨對酒﹐問何似﹑繾綣今夕。暮云思渭水﹐寒雨送吳江行客。更回頭﹑看整頓濟時﹐垂手饑溺。」題周養■篝燈紡讀圖鎖窗寒云「穗影凋春﹐機聲送夕﹐素帷兒女。柔絲萬轉﹐未抵心中愁緒。忍無眠﹑漏殘未休﹐父書檢疊親傳與。對短檠﹑慘碧年年﹐禁慣敝廬風雨。回顧。浮名誤。記手綫縫衣﹐淚揮臨去。京塵半染﹐負了當年烏哺。想官齋﹑樺煙夜燒﹐往懷暗觸悲誰語。待瀧岡墓表﹐新題大筆同千古。」

○王木齋上元王木齋徳楷﹐與予侄承慶爲酉同年生﹐昔年在文蕓閣席上見之﹐遂與訂交。木齋記問博雅﹐善談論。庚子辛丑間﹐在滬上﹐蓋無日不相往還。所著娛生軒詞﹐近年其鄕人盧君冀野始獲錄刊一卷﹐蓋遺稿散佚者多矣。壽樓春云「聽啼鶯消魂。向垂楊萬綠﹐立盡黃昏。輸與澆愁紅友﹐醉鄕延春。頻悵望﹐年時人。數飄零﹑誰依王孫。算鶼鏡盟寒﹐鴛樓夢熟﹐芳思總成塵。重來處﹐空斜曛。蕩歌云一片﹐猶戀芳尊。應有文蛛罥壁﹐候虫迎門。聊蹤酒﹐張吾軍。眷舊情﹑翻憐桃根。任頹影扶花﹐東風淚盈欹岸巾。」此詞作於秦淮水榭﹐時有所眷﹐已他適矣。予略知其本事也。

○壽石工山陰壽石工釒爾﹐規無夢窗﹐意濃語澀﹐有玨庵詞行世。城南歌席蘭陵王雲「水仙瑟。流響煎情共急。依稀嚴帳古簾﹐瞥眼繁花媚瑤碧。淸寒味慣識。蕭寂。春如過客。黃昏半﹑何處頓歡﹐微著歌云弄香息。回風麝塵藉。但碎語虫天﹐零夢鷗席。商弦催唱銷魂色。看萼熨眉小﹐暈酣渦淺﹐俟光飄送電駱驛。怎臨去禁得。行歷九街直。漸入畫遙空﹐皴賸鉛墨。沈陰戲鼓聲中黑。便約扇籠暝﹐障羞痕窄。燈筵妝竟﹐又罥影﹐翠黛澀。」是詞不特藻采芬逸﹐气韻尢髙﹐勁气中深含靜穆之旨。予嘗謂夢窗詞﹐如漢魏文﹐潛气內轉﹐不恃虛字銜接。不善學者﹐但於字句求之﹐失之遠矣。石工眞善學者也。

○許守白番禺許守白之衡﹐羅君談東之戚。曩在北都﹐時相過從﹐今歿已數年矣。予昔評其詞﹐謂意深而能透﹐辭碎而能整。朱漚尹則謂其思窈而沈﹐筆重而健﹐亦海南之傑出者也。和淸眞韻滿路花云「簾鉤閣晚陰﹐窗融晴雪。飛梅嬌弄蕊﹐輕塵絕。遊絲拂處﹐一縷柔情折。客愁天際闊。不斷平蕪﹐送人又換韶節。新梢紅糝﹐暗灑啼鵑血。云屏燈影顫﹐春魂接。蓮壺動響﹐催夜聲聲切。幽夢尋花說。卻愁好花似人﹐容易輕別。」

○譚祖庚茶陵譚祖庚軍部恩闓﹐文勤公第四子﹐組安先生之弟也。吾友陳伯弢在日﹐盛稱其能詞。庚午﹐其公子光刊其靈鵲蒲萄竟館遺詞﹐予曾序之。擬花間四字令云「蘭穗長。金猊燼涼。玉階碧瓦凝霜。送流光滿窗。鸞釵澹妝。羅褚素璫。相思欲夢髙唐。望巫山斷腸。」桂殿秋云「秋正好﹐日初融。甸車經處瑞香濃。矢桃華始瑤臺露﹐叢桂馨時玉殿風。」小詞澤古﹐甚見才力﹐惜得年不永耳。

