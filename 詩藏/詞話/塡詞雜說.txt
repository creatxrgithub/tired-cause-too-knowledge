塡詞雜說﹝淸﹞沈謙

○詞承詩啟曲承詩啟曲者﹐詞也﹐上不可似詩﹐下不可似曲。然詩曲又俱可入詞﹐貴人自運。○各調作法小調要言短意長﹐忌尖弱。中調要骨肉停勻﹐忌平板。長調要操縱自如﹐忌粗率。能於豪爽中﹐著一二精致語﹐綿婉中著一二激厲語﹐尢見錯綜。○詞貴於移情詞不在大小淺深﹐貴於移情。「曉風殘月」﹑「大江東去」﹐體制𨿽殊﹐讀之皆若身歷其境﹐惝迷離﹐不能自主﹐文之至也。○白描與修飾白描不可近俗﹐修飾不得太文﹐生香眞色﹐在離卽之間﹐不特難知﹐亦難言。○僻詞與常調僻詞作者少﹐宜渾脫﹐乃近自然。常調作者多﹐宜生新﹐斯能振動。○偸聲變律之妙小令中調有排蕩之勢者﹐吳彥髙之「南朝千古傷心事」﹑範希文之「塞下秋來風景異」是也。長調極狎暱之情者﹐周美成之「衣染鶯黃」﹑柳耆卿之「晚晴初」是也。於此足悟偸聲變律之妙。○稼軒寶釵分一曲稼軒詞以激揚歷厲爲工﹐至「寶釵分﹐桃葉渡」一曲﹐暱狎溫柔﹐魂銷意盡﹐才人伎倆﹐眞不可測。昔人論畫云﹐能寸人豆馬﹐可作千丈松﹐知言哉。○範詞景中有情範希文「珍珠簾捲玉樓空﹐天淡銀河垂地」及「芳艸無情﹐又在斜陽外」﹐𨿽是賦景﹐情已躍然。○柳詞能移我情柳屯田「每到秋來」一曲﹐極孤眠之苦。予嘗宿禦兒客捨﹐倚枕自歌﹐能移我情﹐不知文之工拙也。○柳詞翻舊爲新「云想衣裳花想容」﹐此是太白圭境。柳屯田「擬把名花比﹐恐旁人笑我﹐談何容易」﹐大畏唐突﹐尢見溫存﹐又可悟翻舊爲新之法。○東坡楊花詞直是言情東坡「似花還似非花」一篇﹐幽怨纏綿﹐直是言情﹐非復賦物。徽宗亦然。○二李當行本色男中李后主﹐女中李易安﹐極是當行本色。○秦詞直抒本色秦少遊「一向沈吟久」﹐大類山谷歸田樂引﹐鏟盡浮詞﹐直抒本色。而淺人常以雕繪經等詞極難作﹐然亦不可多作。○泥塗無逸詞黃州驛卒苦於牽筆﹐泥塗無逸之詞﹐此正奴隸事。知者遇之﹐如獲珍奇﹐無足怪也。然「望斷江南山色遠﹐人不見﹐艸連空」﹐故是銷魂之語。○賀詞善於諭愁賀方回靑玉案﹕「試問閒愁知幾許﹐一川煙艸﹐滿城風絮﹐梅子黃時雨。」不特善於諭愁﹐正以瑣碎爲妙。○康伯可女冠子艸堂靜坐﹐林月漸髙﹐忽憶伯可女冠子詞云「去年今夜﹐扇兒扇我﹐情人何處。」心不能堪﹐但覺竹聲螢焰﹐俱助淒涼也。○周詞情意纏綿「馬滑霜濃﹐不如休去﹐直自少人行。」言馬言他人﹐而纏綿偎倚之情自見。若稍涉牽裾﹐鄙矣。○古人語不相襲徐師川「門外重重疊疊山﹐遮不斷﹑愁來路」﹐歐陽永叔「彊將離恨倚江樓﹐江水不能流恨去」﹐古人語不相襲﹐又不能各見所長。○李后主爲詞中南面王「紅杏枝頭春意鬧」﹑「云破月來花弄影」﹐俱不及「數點雨聲風約住﹐朦朧澹月云來去。」予嘗謂李后主拙於治國﹐在詞中猶不失爲南面王﹐覺張郎中﹑宋尙書﹐直衙官耳。○塡詞結句塡詞結句﹐或以動蕩見奇﹐或以迷離稱雋﹐著一實語﹐敗矣。康伯可「正是銷魂時候也﹐撩亂花飛」﹑晏叔原「紫驑認得舊遊蹤﹐嘶過畫橋東畔路」﹑秦少遊「放花無語對斜暈﹐此恨誰知」﹐深得此法。○晏同叔詞神到「夕陽如有意﹐偏傍小窗明」不若晏同叔「一場愁夢酒醒時﹐斜陽卻照深深院」更自神到。○秦詞寫曉景佳秦淮海「天外一鉤殘月照三星」﹐只作曉景佳。若指爲心兒謎語﹐不與「安邊著子﹐門裏挑心」﹐同墮惡道乎。○尋尋覓覓難和予少時和唐宋詞三百闋﹐獨不敢次尋尋覓覓一篇﹐恐爲婦人所笑。○張世文詞警策張世文新艸池塘紫燕雙飛二首﹐風流醞藉﹐不減周秦。「雪貓戲撲風光影」﹐尢稱警策。○伊川嘆賞晏詞「又踏楊花過謝橋」﹐旣伊川亦爲嘆賞﹐近於我見猶憐矣。○寫人傳神詞「喚起兩眸淸炯炯」﹑「閒裏覷人毒」﹑「眼波才動被人猜」﹑「更無言語空相覷」﹐傳神阿堵﹐已無剩美。彭金粟「小語怯聽聞﹐嬌波橫覷」﹐王阮亭「目成難去且徐行」﹐又別開一生面。予之「定晴斜睨﹐寂寂簾垂地」﹐瞠乎後矣。○美成深於情「天便教人﹐霎時廝見何妨」﹐「花前月下﹑見了不教歸去」﹐卞急迂妄﹐各極其妙。美成眞深於情者。○程村俊語「小雨三更歸夢濕﹐輕煙十里亂愁迷。」此是程村俊語﹑情語﹐予每誦之﹐凝思終目。○山谷喜爲艷曲山谷喜爲艷曲﹐秀法師以泥犁嚇之﹐月痕花影﹐亦坐深文﹐吾不知以何罪待讒諂之輩。○作詞要訣詞要不亢不卑﹐不觸不悖﹐驀然而來﹐悠然而逝。立意貴新﹐設色貴雅﹐構局貴變﹐言情貴含蓄﹐如驕馬弄銜而欲行﹐粲女窺簾而未出﹐得之矣。○學周柳蘇辛當以離處爲合學周﹑柳﹐不得見其用情處。學蘇﹑辛﹐不得見其用气處。當以離處爲合。○彭金粟論詞彭金粟在廣陵﹐見予小詞及董文友蓉渡集﹐笑謂鄒程村曰﹕泥犁中皆若人﹐故無俗物。夫韓﹑秦觀﹑黃庭堅及楊愼輩﹐皆有鄭聲﹐旣不足以害諸公之品﹐悠悠冥報﹐有則共之。

