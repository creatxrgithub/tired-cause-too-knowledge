詞綜偶評﹝淸﹞許昂霄撰

●唐詞

菩薩蠻【李白】玩末二句﹐乃是遠客思歸口气。或注作閨情﹐恐誤。又按李益鷓鴣詞云「處處湘云合﹐郎從何處歸。」此詞末二句﹐似亦可作此解﹐故舊人以爲閨思耳。樓上凝愁﹐階前佇立﹐皆屬遙想之詞。或以玉階句爲指自己﹐於義亦通。蓋玉階玉梯等字﹐昔人往往通用。白石翠樓吟﹐亦有「玉梯凝望久」之句。

憶秦娥【灞陵傷別。樂遊原上淸秋節﹐咸陽古道音塵絕。】灞陵﹑樂遊原﹐俱在長安﹐今陜西西安府也。咸陽又名渭城﹐今仍有咸陽縣。

淸平樂【一笑皆生百媚﹐宸遊教在誰邊。】怨而不怒。以解嘲爲怨悱﹐可與客難﹑賓戲一例看。

漁歌子【張志和西塞】涪翁稱其有遠韻﹐信然。

長相思【白居易後段】古樂府之遺。

菩薩蠻【溫庭筠小山重疊金明滅。】小山蓋指屏山而方言。【鬢云欲度香腮雪。】猶言鬢絲撩亂也。【照花前後鏡﹐花面交相映。】承上梳妝言之。【新貼繡羅襦。】貼疑當作貼﹐花庵選本作著。

更漏子【玉鑪】已上三首﹐與後毛文錫作﹐皆言夜顥﹐略及淸晨﹐想亦緣調所賦耳。

酒泉子【司空圖黃昏把酒祝東風﹐且從容。】歐公浪淘沙起語本此。然刪去黃昏二字﹐便覺寡味。

浣溪沙【張曙黃昏微雨畫簾垂。】不言而神傷。

●五代十國詞

玉樓春【蜀主孟昶】此必沈括坡詞而托名蜀主者。苕溪漁隱亦云﹐當以序爲正。【水殿風來暗香滿。】唐詩「水殿風來珠翠香」。【附錄東坡洞仙歌詞。僕七歲時﹐見眉州老尼﹐姓朱﹐忘其名﹐年九十餘。自言嘗隨其師入蜀主孟昶宮中。一日﹐大熱﹐主與花蕊夫人夜起﹐避暑摩訶池上﹐作一詞﹐朱具能記之。今四十年﹐朱已死久矣﹐人無知此詞者。獨記其首兩句﹐暇日尋思﹐豈洞仙歌耶。乃爲足之云。「冰肌玉骨﹐自淸涼無汗。水殿風來暗香滿。繡簾開﹑一點明月窺人﹐人未寢﹑欹枕釵橫鬢亂。起來攜素手﹐庭戶無聲﹐時見疏星渡河漢。試問夜如何﹐夜已三更﹐金波淡﹑玉繩低轉。但屈指﹑西風幾時來﹐又不道﹑流年暗中偸換。」】

山花子【唐中主】細雨二句合看﹐乃愈見其妙。

浪淘沙【李后主簾外】全首語意慘然。

玉樓春【重按霓裳歌徧徹。】霓裳曲十二徧而終﹐見香山詩自注。【臨風誰更飄香屑。】飄香屑﹐疑指落花言之。

子夜情眞顥眞﹐與空中語自別。【劃襪步香階。】劃﹐平也。

采桑子【和凝蝤蠐領上訶梨子。】按訶子﹐樹名﹐又名訶梨。花白﹐黃﹐似橄欖﹐而有六路。疑當時婦女或懸之以爲飾也。按休文詠領邊繡有云「縈絲飛鳳子﹐結縷坐花兒。不聲如動吹﹐無風自裊枝。」姚翻又有「日照茱萸領」之句。則訶梨子或是領上妝飾﹐亦未可知也。【繡帶雙垂】疑亦言上體之帶﹐非裙帶也。【叢頭鞋子紅編細】。前言上服﹐此言下服﹐意亦較前更細。

菩薩蠻【韋莊紅樓】語意自然﹐無刻畫之痕。又【人人】或云﹐江南好處﹐如斯而已耶。然此顥此情﹐生長雍冀者實未曾夢見也。

荷葉杯二闋語淡而悲﹐不堪多讀。

淸平樂【野花】前闋說遠﹐後闋說近。又三四與飛卿「門外艸萋萋」二語意正相似。

望江怨【牛嶠】有急弦促柱之妙。

生查子【牛希濟新月】借物寓意﹐詩家謂之風人體﹐又名吳歌格。以下句釋上句﹐古樂府類然。

三字令【歐陽炯羅幌卷五句。】由外而內。【香鑪落五句。】由內而外。【花淡薄。】春光欲盡﹐故曰淡薄。

淸平樂玉臺新詠載梁元帝春日詩﹐用二十三春字﹐鮑泉奉和用三十新字。文體明辧目爲句用字體。名甚不典﹐未知其何據也。余謂此體實起於淵明止酒詩﹐當名之曰止酒詩體。

醉公子【顧夐後巖柳段】覺少「小樓連苑橫空」﹐無此神韻也。

玉樓春【背帳猶殘紅蠟燭。】殘字作余字解﹐唐詩類然。

臨江仙【鹿虔扆後段】曰不知﹐曰暗傷﹐無情有恨﹐各極其妙。

臨江仙【毛熙震好風頻謝落花聲三句。】與顧夐玉樓春後段意同。

南哥子【張泌】此初日芙蓉﹐非鏤金錯采也。

謁金門【成幼文】解處九字﹐千錘百煉﹐卻似以無意得之。

●宋詞

酒泉子【潘閬長憶西湖湖上水】翛然自遠﹐不愧語帶煙霞之目。

點疑唇【寇準】結句本香奩集。

江南春【孤邨芳艸遠二句。】唐人五言佳境。

破陣子【晏殊疑怪昨宵春夢好三句。】如聞香口﹐如見冶容。

望江南【王琪】二首與詠物類相似。

點絳唇【林逋】言短意長﹐所以爲佳。若徒稱其終篇不出一艸字﹐此兒童之見也。【金穀年年二句。】唐人艸詩﹕「金穀園應沒。」【王孫去三句。】淮南王招隱﹕「王孫遊兮不歸﹐芳艸生兮萋萋。」

蘇幕遮【範仲淹酒入愁腸二句。】鐵石心腸人﹐亦作此消魂語。

好事近【宋祁襯沈香帷箔。】此襯家疑是襯起之襯﹐否則只是貼近入內義耳。換頭𨿽緊接上句來﹐然旣用沈香帷特﹐又用珠簾﹐後人不宜效之。

離亭燕【張升】畫字﹑掛字﹑話字﹑詩韻收入卦部﹐詞家往往葉入馬﹑禡韻中。

夜行船【謝絳】情眞語摯﹐不似他人一味雕琢。花庵乃曰後段語最奇﹐何奇之有。

采桑子【歐陽修輕舟】閒雅處自不可及。

踏莎行【平燕盡處是春山﹐行人更在春山外。】春山疑當作靑山。否則旣用春水﹐又用兩春山字﹐未免稍復矣。

玉樓春【貪看六麼花十八。】花十八未詳﹐疑是舞之節拍也﹐俟考。掃按詞調中有六麼花十八﹐意必曲名也。【載華附識﹐思巖兄云﹕按碧雞漫志﹐琵琶六麼一名綠腰﹐其曲中有一疊名花十八。又墨莊漫錄﹐樂府六麼曲﹐有花十八。】

浣溪沙【六麼催拍盞頻傳。】六麼卽綠腰也。

少年遊淸勁

南歌子眞覺娉娉嫋嫋。

臨江仙【涼波不動簟紋平。水精雙枕﹐傍有墮釵橫。】不假雕節﹐自成絕唱。按義山偶題雲「水文簟上琥珀枕﹐傍有墮釵雙翠甌。」結語本此。

蘇幕遮【梅堯臣】前結用嫩色﹐後結用翠色﹐犯重。

桂枝香【王安石嘆門外樓頭二句。】牧之詩﹕「門外韓擒虎﹐樓頭張麗華。」結用杜牧秦淮絕句語意。傷春怨起句眞有神助。

蝶戀花【晏幾道紅燭自憐無好計﹐夜寒空替人垂淚。】杜牧之詩﹕「蠟燭有心還惜別﹐替人垂淚到天明。」

翦牡丹【張先】前闋說舟中﹐後闋說琵琶。末句卽香山所謂「惟見江心秋月白」也。

踏莎行【映花避月上回郎二句。】是一幅美人曉起圖。

醉落魄【生香眞色人難學。】以上寫美人。【橫管孤吹﹐月淡天垂幕。】以下說吹笛。【倚樓人在闌干角。】暗用唐詩。

生查子玩後四句﹐乃是憶彈箏之人而作﹐非詠彈箏也。

夜半樂【柳永】第一疊言道途所經﹐第二疊言目中所見﹐第三疊乃方言去國離鄕之感。【到此因念繡閣輕拋二句。】接上一片。

玉蝴蝶與雪梅香﹑八聲甘州數首﹐蹊徑仿佛。

哨徧【蘇軾】先言顥﹐後言情﹐先言晝﹐後言夜﹐層次一絲不紊。樓敬思云「詞到工處﹐未有不靜細者﹐此亦靜細之一端也。」【銀蒜押簾二句。】先從室中說起。【初雨歇六句。】次言顥象。【方杏靨勻酥五句。】次言物類。【獨立斜陽二句。】勒住。【便攜將佳麗二句。】接入行樂。【撥胡琴語二句。】鳴弦。【看緊約羅裙三句。】看舞。【顰月臨眉三句。】徵歌。【君看今古悠悠至末。】總收。

水龍吟與原作均是絕唱﹐不容妄爲軒輊。【思量卻似﹐無情有思。】貫下文六句。【曉來雨過三句。】公自注云「舊說楊花入水爲浮萍﹐驗之信然。」

浣溪沙【松間沙路淨無泥﹐瀟瀟暮雨子規啼。】何減「兩邊山木合﹐終日子規啼」耶。【休將白髮唱黃雞。】香山詩﹕「聽唱黃雞與白日。」

念奴嬌一起眞如太原公子裼裘而來。若亂石數語﹐則人人知其工矣。【一時多少豪傑。】應上生下。【故國神遊二句。】自敍。【一尊還酹江月。】仍收歸赤壁。

滿庭芳【秦觀空回首煙靄紛紛。】四字引起下文。又自起至換頭數語﹐俱是追敍﹐玩結處自明。【晚色雲開三句。】天气。【髙臺芳樹四句。】顥物。【東風城三句。】漸說到人事。【珠鈿翠蓋二句。】會合。【漸酒空金榼四句。】離別。【疏煙淡日二句。】與起處反照作收。

憶秦娥【暮云碧﹐佳人不見愁如織。】古詩﹕「日暮碧雲合﹐佳人殊未來。」

畫堂春髙麗﹐直可使耆卿﹑美成爲輿臺矣。

南柯子【一鉤殘月照三星。】照當作帶。

菩薩蠻【陳師道彈到斷腸時二句。】含情無限。

燭影搖紅【毛滂可憐恰到﹐瘦石寒泉﹐冷云生處。】水窮雲起﹐寫入夢境﹐已極變化。說到夢覺﹐則更匪夷所思矣﹐此淸空之妙也。

洞仙歌【李元膺小艷疏香最嬌軟四句。】中有至理﹐卻是未經人道。

漁家傲【朱服】愁無際三字﹐總承上三句﹐好。

水龍吟【章楶點畫靑林﹐全無才思。】「楊花楡莢無才思」﹐昌黎句。【時見峯兒﹐仰粘輕粉。】「仰蜂粘墜絮」﹐少陵句。

烏夜啼【趙令畤重門不鎖相思夢二句。】從休文「夢中不識路﹐何以慰相思」化出。

減字木蘭花【王安國】結語與和凝「卻愛燻香小鴨﹐羨他長在屏幃」等句﹐俱從龍標「玉顏不及寒鴉色﹐猶帶昭陽日影來」悟出。

臨江仙【晁衝之情知春去後三句。】淡語有深致﹐咀之無窮。

黃金縷【秦觀】仙才鬼才﹐兼而有之。

慶淸朝慢【王觀餖飣得天气。】昌黎詩﹕「肴核粉飣餖」﹐如世俗攢盤攢盒是也﹐此借以爲斗湊之義。

菩薩蠻【孫艤】含章句﹐暗用壽陽公主事。

眼兒媚【王雱】詞固佳﹐嫌太軟媚﹐似婦人耳。

倦尋芳【潘元質旋翦燈花﹐兩點翠眉誰畫。】鄭谷貧女吟﹐有「笑翦燈花學畫眉」之句。燈煤可爲畫眉之用﹐宋人小說嘗言之。【香滅羞回空帳裏二句。】所謂「心怯空房不忍歸」也。

生查子【周紫芝花落紅窗暖。】麗句。

花心動【謝逸】與牛希濟生查子體同。沈天羽謂此詞用小雅鶴鳴篇體﹐非也。鶴鳴一詩﹐大旨全在言外﹐使人引伸觸類而自得之。此詞不過借字寓意耳﹐旣述其語﹐卽釋其文﹐安得比而同之。況古樂府及唐﹑宋詩中﹐如此類者甚眾﹐何必遠引小雅哉。

燕歸梁淸麗。

南哥子前段言簾外﹐後段言簾內。【銅荷燭映紗。】庾子山賦﹕「銅荷承淚蠟。」

大酺【周邦彥】通首俱寫雨中情顥。【況蕭索靑蕪國。】溫飛卿詩﹔「花庭忽作靑蕪國。」

滿庭芳通首疏快﹐實開南宋諸公之先聲。「人靜烏鳶樂」﹐杜句也。黃蘆苦竹﹐出香山琵琶行。

少年遊情顥如繪﹐宜遭道君之怒也。

西河沈括唐句﹐渾然天成。【山圍故國繞淸江四句。】形勝。【莫愁艇子曾系三句。】古迹。【酒旗戲鼓甚處市至末。】目前顥物。

點絳唇【遼鶴】淡淡寫來﹐深情無限﹐宜楚云爲之感泣也。

瑞鶴仙【任流光過卻。】緊接上文。【猶喜洞天自樂。】收拾中間。

驀山溪【曹組竹外一枝斜﹐想佳人天寒日暮。】幾於合杜﹑蘇而一之矣。此首或以爲白石作﹐然玩結處數語﹐气格軟弱﹐其非姜作可知。

二郎神【徐伸】此作多說別後情事。起句從舉頭聞鵲喜翻出。馬蹄難去﹐去字原本是駐字﹐苕溪漁隱攺作去。

眼兒媚【宋齊愈】可謂珠琲字字圓矣。

漢宮春【李邴】圓美流轉﹐何減美成。【東風也不愛惜六句。】三層俱用旁寫。【問玉堂何似﹐茅舍疏籬。【舊人詩句﹕「白玉堂前一樹梅。」

玉樓春【沈吟不語晴窗畔二句。】將寫。【云情散亂未成篇二句。】正面。【重重說盡情和怨二句。】已寫。【暫時得近玉纖纖二句。】余意。秀水詠金指環云「愛他金小小﹐曾近玉纖纖。」亦似從此脫出。

淸平樂【劉弇後段】此必有所傷悼﹐故云。【載華附識﹐思巖兄云﹕按復齋漫錄劉偉明旣喪愛姜﹐而不能忘﹐爲淸平樂詞云云。

臨江仙【陳與義】神到之作﹐無容拾襲﹐漁隱稱爲淸婉奇麗﹐玉田稱爲自然而然﹐不虛也。

喜遷鶯【劉一止】宿鳥以下七句﹐字字眞切﹐覺曉行情顥﹐宛在目前﹐宜當時以此得名。近代惟秀水先生塞孤一闋﹐足與方駕耳。

賀新郎【辛棄疾綠樹聽鶗鴂﹐更那堪杜鵑聲住。】舊注云﹕鵜鴂﹑杜鵑實兩種﹐見離騷補注。【看燕燕﹐送歸妾。】詩小序云﹕燕燕﹐送歸妾也。竟作換頭用﹐直接亦奇。【將軍百戰身名裂六句。】上三項說婦人﹐此二項言男子。中間不敍正位﹐卻羅列古人許多離別﹐如讀文通別賦﹐亦創格也。又悲壯。【鳳尾聲龍香撥三句。】貴妃琵琶以龍香板爲撥﹐以邏逤檀爲槽﹐有金縷紅紋﹐蹙成雙鳳﹐故東坡詩云「數弦已品龍香撥﹐半面猶遮鳳尾聲槽。」【最苦潯陽江頭客二句。】用白香山詩。【記出塞黃雲堆雪三句。】用烏絲公主事。【弦解語二句。】略束。【千古事﹐雲飛煙滅至末。】一齊收拾。

摸魚兒【春且住二句。】是畱春之辭。結句卽義山「夕陽無限好﹐只是近黃昏」之意。斜陽以諭君也。

淸平樂【後段】有老驥伏櫪之槪。

菩薩蠻此詞寓意﹐鶴林玉露言之最當。

生查子玩第四句﹐似帶厭惡之意。

浪淘沙【老僧夜半誤鳴鐘三句。】與老杜「欲覺聞晨鐘﹐令人發深省」同意。

眼兒媚【範成大】換頭﹐春慵緊接困字﹐醉字來細極。

卜算子【黃公度】骨肉之別﹐語無一毫妝點。

卜算子【葛立方】疊字體。

滿江紅【張孝祥也不管滴破故鄕心。】出唐詩。【愁人耳。】出古詩。【破我一牀蝴蜨夢二句。】工妙。

鷓鴣天【行行又入笙歌裏。】又字從前段第二句來。

憶王孫【姚寬樓上情人聽馬嘶三句。】與飛卿「送君聞馬嘶」﹐各有其妙﹐正可參看。

踏莎行【采菱渡口日將沈。】已上是卽顥。【飛鴻樓上人空立。】已下是遙想。【夢魂歸去不畱蹤二句。】兩層一齊收拾。

酷相思【程垓】人人之所欲言﹐卻是人人之所不能言。此之謂本色﹐無筆力者﹐未許妄作邯鄲。

愁倚欄令暱暱兒女語﹐妙以渲染出之。【莫驚他。】他字借葉。

淸平樂【劉克莊貪與蕭郎眉語二句。】入神。

風入松【兪國寶明日重扶殘醉。】較原本重攜殘酒﹐工拙判然。【載華按﹕武林舊事﹕淳熙間﹐一日﹐禦舟經斷橋。橋舟經斷橋。橋旁有小酒肆﹐頗雅潔﹐中飾素屏風﹐書風入松一詞於上。光堯駐目﹐稱賞久之。宣問何人所作﹐乃太學生兪國寶醉筆也。上笑曰「此詞甚好﹐但末句未免儒酸。」因爲攺定云「明日重扶殘醉」﹐則迥不同矣。卽日命解褐云。】

臨江仙【李石前段】數語較勝。無名氏踏莎行詞﹐所謂有顥有情有味也。【一方明月中庭。】用劉禹錫詩。【扇子撲流螢。】用杜牧之詩。

滿庭芳【張鎡】響逸調遠。【螢火墜墻陰。】陪襯。【任滿身花影二句。】工細。

酹江月【杜斿一自髯孫橫短策五句。】六朝興廢﹐數語括盡。換頭又提起言之﹐並寓南宋之慨。【人笑褚淵今齒冷﹐只有袁公不死。】「寧爲袁粲死﹐不作褚淵生」﹐宋時石城謠也。

揚州慢【姜夔淮左名都﹐竹西佳處。】揚州府城東北有竹西亭﹐故杜牧詩云「誰知竹西路﹐歌吹是揚州。」【縱豆蔻詞工﹐靑樓夢好﹐難賦深情。】「豆蔻梢頭二月初」及「十年一覺揚州夢﹐贏得靑樓薄倖名」﹐皆牧之句。

點絳唇【數峯淸苦二句。】遒緊。

暗香二詞絳雲在霄﹐舒捲自如。又如琪樹玲瓏﹐金芝布護。【舊時月色二句。】倒裝起法。【何遜而今漸老二句。】陡轉。【但怪得竹外疏花二句。】陡落。【嘆寄與路遙三句。】一層。【紅萼無言耿相憶。】又一層。【長記曾攜手處二句。】轉。【又片片吹盡也二句。】收。

疏影別有鑪■鎔鑄之妙﹐不僅以沈括舊人詩句爲能。【昭君不慣胡沙遠四句。】能轉法華﹐不爲法華所轉。宋人詠梅﹐例以弄玉﹐太眞爲比﹐不若以明妃擬之﹐尢有情致也。胡澹菴詩﹐亦有「春風自識明妃面」之句。【還教一片隨波去二句。】用筆如龍。

長亭怨慢【是處人家四句。】先言別時之顥。【閱人多矣﹐誰得似長亭樹。樹若有情時﹐不會得靑靑如此。】借樹以言別時之情。閱人旣多﹐安得尙有情耶。一笑。此字借葉。【日暮。望髙城不見﹐只見亂山無數。】別後。何記室詩﹕「日夕望髙城﹐緲緲靑雲外。」【韋郎去也四句。】望其早歸。韋臯與玉簫別﹐畱玉指環﹐約七年再會。以其地在江夏﹐故用之。後遂沿爲通用語。【算只有並刀二句。】總收。

齊天樂將蟋蟀與聽蟋蟋者﹐層層夾寫﹐如環無端﹐眞化工之筆也。【候館吟秋三句。】音響一何悲。【笑籬落呼燈二句。】髙絕。【載華按漢書王褒傳﹐蟋蟀俟秋吟。師古注﹕蟋蟀﹐今之促織也。是蟋蟀呼爲促織﹐唐時已然﹐不始於宋之中都也。

念怒嬌【記年時﹑常與鴛鴦爲侶。】唐詩﹕「鴛鴦相對浴紅衣。」

側犯【正蘭栗梢頭弄詩句﹐誰念我鬢成絲。】「紅藥梢頭初繭栗﹐揚州風動鬢成絲」﹐山谷句也。

琵琶仙【更了幾聲啼鴂。】離騷﹕「恐鵜鴂之先鳴兮﹐使百艸爲之不芳。」【三生杜牧。】涪翁詩﹕「春風十里珠簾捲﹐仿佛三生杜牧之。」詞中用三生杜牧﹐本此。【都把一襟芳思至末。】句句說景﹐句句說情﹐眞能融情景於一家者也。曲折頓宕﹐又不待言。

翠樓吟【月冷龍沙五句。】題前一層﹐卽爲題中鋪敍﹐手法最髙。【玉梯凝望久五句。】淒婉悲壯﹐何減王粲登樓一賦。

解連環【玉鞍重倚三句。】冒起。【爲大喬能撥春風。】以下倒敍。【柳怯雲松二句。】固知濃抹不如淡妝。【嘆幽歡未足二句。】與起處遙接。從合至離﹐他人必用鋪排﹐當看其省筆處。【問後約空指薔薇三句。深情無限﹐覺少遊「此去何時見也」﹐淺率寡味矣。【又見在曲屏近底。】近字﹐花庵選本注曰平聲﹐不知出處﹐義亦未詳。

八歸歷敍離別之情﹐而終以室家之樂﹐卽豳風東山詩意也。誰謂長短句不源於三百篇乎。【翠樽雙飲﹐下了珠簾﹐玲瓏閒看月。】三句括盡康伯可滿庭芳。翻用太白玉階怨妙。

采桑子【陸遊】體格仿佛花間﹐但味較薄耳。南宋小令佳者﹐大抵皆然。

鵲橋仙【酒徒一半取封侯﹐獨去作江邊漁父。】感憤語妙﹐以蘊藉出之。結句翻用賀知章事﹐而感慨意卽寓其中。又【故山猶自不堪聽。】襯墊一句﹐不惟句法曲折﹐而意亦更深。

賀新郎【劉過後老去段】靑衫憔悴﹐紅粉飄零﹐千古一淚。

沁園春【記綰玉曾教柳傳看。】柳傳﹐未詳何人﹐豈卽小說所載柳毅耶。

月當窗【張輯】起句本唐詩。

醉落魄【劉光祖】結句﹐東坡題獨樂園詩中語也。

淸平樂【趙汝迕判卻寸心雙淚二句。】情至之語﹐不嫌其苦。

水龍吟【盧祖臯笑依依欲挽﹐春風教住。】宋人荼蘑詩﹕「彊挽春風畱一醉。」【酒邊風味﹐對枕幛三句。】山谷詩﹕「名字因壺酒﹐風流付枕幃。」

禦街行【髙觀國】只起三句說轎﹐以下俱說轎中之人。花字一首中三見﹐微復﹐此亦失於檢點處。又【鶯聲似隔。】簾外。【篆煙彼度。】簾內。【仿佛見如花嬌面。】以上言簾垂。結處言簾捲。

燭影搖紅【別浦潮平六旬。】俱寫顥物﹐卻有層次﹐故不板實。寫景自下而上。【酒醒情緒三句。】總承上六句。【寥落年華將盡三句。】收轉前段。

少年遊【翻憶翠羅裙。】「蔓艸見羅裙」﹐杜句也。

賀新郎此詞神韻小減﹐然气格自佳。【開徧西湖春意爛﹐算君花正作江山夢。】奇語不可多得。

綺羅香【史達祖】綺合繡聯﹐波屬云委。【盡日冥迷二句。】摹寫入神。【記當日門掩梨花二句。】如此運用﹐實處皆虛。

雙雙燕淸新俊逸﹐兼有之矣。【還相雕梁藻井。】梁間曰藻井。【便忘了天涯芳信。】傳書燕﹐見開元﹑天寶遺事。然文通﹑太白詩已先用之﹐不必出處也。【載華附識﹐思巖兄云﹕按表異錄﹐綺井亦名藻井﹐又名斗八﹐今俗曰天花板也。】

齊天樂【細雨重移。】「細雨更移橙」﹐杜句也。【想橘友荒涼﹐木奴嗟怨。】陪襯。木奴﹐柑也。【艸泥來趁蟹螯健。】又襯。【並刀寒映素手﹐簌簌吳鹽輕點。】並刀﹑吳鹽﹐俱用美成詞語。【待惜取團圓﹐莫教分散。】暗用合歡柑事﹐蓋二物實一種也。【入手溫存﹐帕羅香自滿。】東坡詩注﹕賜近臣黃柑﹐又黃羅帕包之。又【秋風早入潘郎鬢二句。】用秋興賦序意。【便羞插宮花二句。】用東坡詩意。【舊吟淒斷茂陵女。】用白頭吟事。【人間公道惟此。】用唐人詩。【涅了重緇。】用陸展染白髮事。【搔來更短。】「白頭搔更短」﹐亦唐句。【郎潛幾縷。】「白髮郎潛舊使君」﹐東坡句。郎潛二字﹐出張衡思玄賦。【縱有黟黟﹐。】黟音伊﹐黑也。秋聲賦﹕「黟然黑者爲星星。」又後段﹐卽東坡「擁髻無言怨未歸」之意。

東風第一枝【行天入境。】昌黎春雪詩﹕「入鏡鸞窺沼﹐行天馬渡橋。」【怕風靴挑菜歸來。】春。【萬一灞橋相見。】雪。又【鞭香拂散牛土。】宋時內官﹐皆用五色絲采杖鞭牛﹐故曰鞭香。

鵲橋仙【吳潛癡兒騃女賀新涼二句。】與東坡洞仙歌結處同意。

沁園春【陳經國誰使】按宋紀﹐丁酉爲理宗嘉熙元年。是時金𨿽已亡﹐而蒙古兵方壓境﹐諸鎭皆棄官遁。詞中所感﹐殆謂是歟。

臺城路【方嶽那得似西來一筇橫絕。】用達摩事。【雁銜千里月。】雁銜蘆以避繒繳﹐出淮南子。

驀山溪【洪瑹】兩疊﹐一言初別﹐一言別後。前歡如夢﹐後會無期﹐寫得淋漓盡致。

唐多令【伊煥說蓍前歡佯不記二句。】情顥逼眞。

酹江月【黃升前段】朴有致﹐故雅。【多少甲第連云五句。】宕開。【得似衰翁三句。】收合。

鵲橋仙【雲窗霧閣事茫茫。】昌黎詩﹔「雲窗霧閣事慌惚。」

賀新涼【文及翁前段】所謂「直把杭州作汴」州也。

倦尋芳【吳文英墜瓶恨井五句。】別後。古詩﹕「莫作瓶落井﹐一去無消息。」【不約舟移楊柳系五句。】重遇。【被西風二句。】又別。

西子妝【艷陽酷酒。】酷疑當作酤。

唐多令【何處合成愁﹐離人心上秋。】合﹐古沓切。第二句如詩中離合體﹐亦從少遊「一鉤殘月帶三星」得來。【有明月怕登樓。】唐詩﹕「好月那堪獨上樓。」

祝英臺近【翦紅情裁綠意﹐花信上釵股。】立春。「花隨紅意發﹐葉就綠情新」﹐昔人翦采詩也。【殘日東風二句。】關合除夜。換頭數語﹐指春盤采縷也。歸夢二句﹐從「春歸在客先」想出。

髙陽臺可云蹙金結繡矣。【金沙鎖骨連環。】用鎖骨菩薩事。【南樓不恨吹橫笛二句。】翻案法。【壽陽宮裏愁鸞鏡。一句中用兩事。【問誰調玉髓﹐暗補香瘢。】用鄧夫人事。宋伯序落花詩﹕「淚臉補痕煩獺髓﹐舞臺收影費鸞腸。」換頭三句﹐語意本此。【夢縞衣解珮溪邊。】一句中合用兩事。此詞亦微嫌用事太多耳。

風入松【愁艸瘞花銘。】琢句險麗。【惆悵雙鴛不到﹐幽階一夜苔生。】此則漸近自然矣。結句亦從古詩「全由履迹少﹐並欲上階生」化出。古詩又有「春苔封履迹」之句。

金盞子【莓砌掃蛛塵三句。】吳城零落。【殿秋尙有餘花二句。】寓窗未開。【新雁又無端三句。】新邑之役。【籬角六句。】西館籬間。

賀新郎【蔣捷月有微黃籬無影﹐掛牽牛數朵靑花小。】舊人言牽牛花﹐日出卽萎﹐故此詞云然。又【我輩中人無此分三句。】名言。

絳都春【細雨院深二句。】顥中有情。【早拆盡秋千紅架。】情中有景。【縱然歸近二句。】曲折入情。【奼姬。】姻婭之婭﹐從無活用者﹐字書亦無別字。惟字匯補注云﹕婭■﹝女余﹞﹐態也。婭音鴉﹐麼加切﹐此又葉作去聲﹐俟考。婭■﹝女余﹞﹐按廣韻作■﹝宀亞﹞■﹝宀余﹞﹐注云作姿態兒。【無言暗擁嬌鬟﹐鳳釵澑也。】也字葉得妙。髙靑邱「回首暮山靑﹐又離愁來也」﹐亦似從此得訣。

聲聲慢福唐體﹐亦名獨木橋體。

虞美人【悲歡離合總無情二句。】此種襟懷﹐固不易到﹐然亦不願到也。又【幾度和云﹐飛去覓歸舟。】較「天際識歸舟」更進一層。

行香子心字香見驂鸞錄。窈娘堤見比紅兒詩。秋娘渡見杜秋娘詩。泰娘橋見劉禹錫泰娘詩。

柳梢靑【柳雨花風三句。】態濃意遠。

絳都春【陳允平飛梭庭院繡簾閒】此飛梭只作弄梭解﹐非用投梭折具事也。痕字﹑昏字﹐不宜與寒鵑等字同葉。

酹江月【是誰將瑤瑟﹐彈向雲中。】琴中有水仙操﹐故云。【九疑何處二句。】暗用湘妃事。

永遇樂雲南三句﹐所謂賦而興也﹐故下直接云王孫遠。【薔薇舊約。】牧之畱贈詩云「薔薇花謝卽歸來。」凡詞中用薔薇本此。

綺羅香以此接武梅溪﹐亦如驂之有靳。【溯歸燕尙棲殘柳。】溯﹐迎也。【共裁春夜韭。】杜詩﹕「夜雨翦春韭。」

探春柳字﹑酒字﹐俱借葉。

百字令【閒踏輕澌來薦菊﹐半潭新漲微瀾。】「一盞寒泉薦秋菊」﹐東坡書林逋詩後句。

花犯【周密】誰記謾記犯重﹐下記字疑誤。【芳蘭幽芷。】襯法。

解語花【晴絲罥蜨。雨萼煙梢﹐壓闌干花雨﹐染衣紅濕。】起用晴絲﹐忽接雨萼﹐微礙。兩雨字亦犯重。雨萼疑當作露萼﹐或作霧萼。否則下雨字有誤。

曲遊春【看畫船盡入西泠﹐閒卻半湖春色。】武林舊事云「遊之次第﹐先南後北﹐至午則盡入西泠橋裏湖﹐其外幾無一舸矣。」輕暝籠煙以下﹐卽武林舊事所謂花影暗而月華生﹐始漸散去也。前闋兩絲字﹐後闋兩煙字﹐犯重﹐似失檢點。

臺城路【槐陰】朗潤淸越﹐詠物題中所難﹐碧山二作亦然。

惜餘春慢【魚牽翠帶﹐燕掠紅衣﹐雨窗萬荷喧睡。】杜陵詩﹕「水荇牽風翠帶長。」趙嘏詩﹕「紅衣落盡渚蓮愁。」

疏影橫斜照水四字﹐是題前引子﹐卽爲下文伏脈。【素壁秋屏。】以下方是正面描寫。【輕妝誰寫崔徽面。】比。【記夢回﹐紙帳殘燈二句。】比而賦。

少年遊【一樣春風﹐燕梁鸞戶﹐那處得春多。】卽梨花雪﹐桃花雨﹐畢竟春誰主之意。然俱從義山「鶯啼花又笑﹐畢竟是誰春」脫出。

南浦【王沂孫別君南浦四句。】點化文通別賦﹐卻又轉進一層﹐匪夷所思。【應有淚珠千點。】用東坡詞意。

水龍吟以下三首﹐俱明雋淸圓﹐無堆垛之習。【曉寒慵揭珠簾四句。】用徐仲雅宮詞。又【嘆黃州一夢﹐燕宮絕筆﹐無人解看花意。】王元之知黃州﹐有海棠詩﹐燕宮謂宣和畫譜也。兩首前後結句﹐仿佛相似﹐尙少變化。

齊天樂組織處一一工妙。【殘紅牧盡過雨。紅當作虹。】

三姝媚【紅纓懸翠葆三句。】正寫起。【萬顆燕支。】以下三層﹐俱是借用法。【正夜色瑛盤二句。】用魏明帝事。【薦筍同時三句。】用唐人櫻筍會事。【貯滿筠籠二句。】用少陵詩意。【謾想靑衣初見二句。】用小說範陽盧子事。

良淸朝【玉局歌殘﹐金陵句絕。】東坡賀新涼詞﹐後段單說橊花。荊公詠橊花﹐有「萬綠叢中紅一點﹐動人春色不須多」之句。【何須擬﹐蠟珠作蒂二句。】出溫飛卿詩。【誰在舊家殿閣﹐自太眞仙去﹐掃地春空。】溫陽七聖殿繞殿石橊﹐皆太眞所植﹐出洪氏雜組。【顚倒絳英滿逕二句。】用昌黎詩。

慶春宮【縱飄零﹑滿院楊花﹐猶是春前。】與竹山「縱然歸近風光﹐又是翠陰初夏」﹐各有其妙。

掃花遊不似竹山羅列許多秋聲﹐命意與歐公一賦仿佛相似。但從旅客情懷說來﹐倍覺愴然。【頓驚倦旅。】主意。【但落葉滿階﹐惟有髙樹。】歐公所謂聲在樹間也。【想邊鴻孤唳四句。】借以作波﹐亦如歐公賦末﹐用虫聲喞喞也。又【剩紅如掃。】來路。過變處﹐一綫相承。【舊盟誤了﹐又新枝嫩子﹐總隨春老。】去路。用杜牧尋春事﹐入妙。

摸魚兒疑失題。筆路與想路俱極尖巧﹐尢妙在無一點俗气﹐否則便類市井小兒聲口矣。

南浦【張炎】亦空闊﹐亦微妙﹐非玉田先生不能。

水龍吟【記小舟夜悄﹐波明香遠﹐渾不見﹑花開處。】何減「魯望月曉風淸」之句。

解連環【寫不成書二句。】奇警。【暮雨相呼二句。】「暮雨相呼疾﹐寒塘欲下遲」﹐唐崔塗孤雁詩也。

探春【才放些晴意四句。】可謂筆如其手﹐手如口矣﹐不意於詠物題得之。

髙陽臺淡淡寫來﹐冷冷自轉﹐此境大不易到。

掃花遊【嫩寒】前段結句引起下半闋。

渡江云【更漂流何處。】處字亦是叶韻。【長疑卽見桃花面四句。】曲折如意。

綺羅香【甚荒溝﹐一片淒涼二句。】用事無迹。【後段】彈丸脫手﹐不足諭其圓美也。【羞見衰顏借酒二句。】比擬最切。【謾倚新妝二句。】香山詩﹕「醉貌如紅葉﹐𨿽紅不是春。」

淸平樂【只有一枝梧葉二句。】淡語能腴﹐常語有致﹐惟玉田爲然。

疏影人巧極而天工錯﹐艸窗亦應退三捨避之。【黃昏片月。】標出眼目。【幾度背燈難折。】句中句。【窺鏡蛾眉淡抹八句。】三層模寫。賦而比也。

瑣窗寒起句隱藏碧山二字﹐偶爾弄巧﹐詩家亦有此例。蝴蝶句及後黃金句﹐俱出李長吉詩。【悵玉笥埋云﹐錦衣歸水。】玉笥山當在越中﹐俟考。錦衣出太白越中鑑古詩。【載華附識﹐思巖兄云﹕按史記太史公自序﹕禹穴注﹕石箐山一名玉笥山﹐又名宛委山。又按水經注﹐浙東城郭外﹐又有玉笥﹑竹林﹑雲門﹑天柱精舍﹐產工疏山創基﹐架林裁宇。則玉笥爲越中山無疑矣。】

西子妝【楊花點點是春心﹐替風前萬花吹淚。】較坡公「點點是離人淚」﹐更覺纖新。「遙岑出寸碧」﹐昌黎句也。

南樓令【暗憶舊時歌舞地。】以下俱是追憶。】明月半牀人睡覺二句。】眞所謂「已涼天气未寒時」。

二郎神【湯恢】此作以會合與別離兩層夾寫。【記翠楫銀塘三句。】此層尙是寬寫。【燕子銜來相思字二句。】從雁足不來﹐又翻進一層。【香痕碧唾五句。】此層寫得更切。

大江東去【文天祥】用東坡原韻。

賀新郎【李南金】羅大經云「淒婉頓挫﹐不減古作者。」【君看取落花飛絮三句。】用南史範縝語意。【恐明朝雁亦無尋處。】明朝一作明年。

天香【王易簡煙嶠收痕三句。】龍涎。【蠟杵冰塵三句。】制香。【纖痕透曉二句。】焚香。龍涎和眾香焚之﹐能聚香﹐煙縷縷不散。

桂枝香【陳恕可記乍脫內黃。】內黃﹐地名﹐此特借用。【還是秦星夜映。】陰陽家以井鬼之分爲巨蟹宮﹐井鬼分野屬秦。【正香擘新橙。】山谷蟹詩「忍看支解對姜橙」。遺山亦有「酒邊遣汝伴新橙」之句。

水龍吟【趙汝鈉雪空水冷。】微馥。【淸涼亭院。】淸涼字復。結語似落套。

摸魚兒【唐玨鳧葉淨。】字書云「蒓葉以鳧葵。」【千里舊懷誰省。】千里﹐湖名。【但只有芳洲花與老。】與字疑訛﹐或是共字。

桂枝香【正半殼含黃四句。】出坡詩。結用蟹眼湯意﹐與陳作同。

魚遊春水【無名氏媚柳輕窣黃金縷。】縷字借葉。許多景物﹐皆爲遊子作襯﹐故下文直接云﹐佳人應怪歸遲。

眉峯碧第二句﹐亦從牛給事望江怨脫來。【窗外芭蕉窗里人﹐分明葉上心頭滴。】似從飛卿「空階滴到明」化出。若聶騰瓊鷓鴣天結句﹐則又從此出藍耳。

踏莎行可與後主「花明月暗」詞並傳。融情景於一家﹐固是詞中三昧。若論艷詞則與其多作情語﹐無寧多作景語﹐蓋情語尢易流入鄙褻也。細玩自知。結語本香奩集。

踏靑遊詩中多離合詩﹐然與此體小異。按鮑明遠集有字謎詩﹐此其遣意也。裏字重葉。

鷓鴣天升平之盛﹐如在目前﹐昔人謂非想象者所能道﹐信然。

綠意【怕飛去謾縐畱仙裙摺四句。】比。【喜靜看﹐匹練秋光二句。】去路。【載華按﹕此首見山中白雲詞卷六。題下注云﹕樂府雅詞以此首作無名氏﹐非。今姑從詞綜編錄。】

禦街行此卽詩家所謂俳諧體也﹐佳在無一硬語﹑穢語。否則便類黃鶯兒﹑月兒髙聲口矣。

西江月【蘆花江上兩衰翁二句。】苦語眞摯。

眼兒媚【今宵眼底﹐明朝心上﹐後日眉頭。】希文「眉間心上﹐無計相回避」﹐易安襲用之﹐而語較工。此則更加尖穎矣。

壺中天慢【李淸照】此詞造語固爲奇俊﹐然未免有句無章。舊人不加評駁﹐殆以其婦人而恕之耶。

醉花陰結句亦從人與綠楊俱瘦脫出﹐但語意較工妙耳。

浣溪沙此詞大旨﹐只是慨春色已去耳﹐玩第三句及結句自明。【新筍已成堂下竹﹐落花都入燕巢泥。】眼前景物﹐自成佳聯。

蝶戀花【朱淑眞莫也愁人意。】意字借葉。【把酒送春春不語二句。】與「庭院深深」作後結﹐「妾本錢塘」作前結相似。

鷓鴣天【聶勝瓊】風致如許﹐眞所謂我見猶憐者也。

●金詞

人月圓【吳激】花庵稱其數妙淒婉﹐良然。然只是善於運化唐句耳。

琴調相思引【劉仲尹】羅敷二句﹐翻用陌上桑古辭。

滿江紅【元好問恨伯勞東去燕西飛。】古詞﹕「東飛伯勞西飛燕。」

淸平樂飛去飛來二語﹐可與馮延巳「雙燕來時陌上相逢否」爲配。結句本於眞人鳳棲梧。

邁陂塘玉田云「雁邱雙蓮﹐立意髙遠。」【載華按﹕雙蓮一首見補遺末捲﹐依次編後。】

●元詞

金人捧露盤【羅志仁更無宮女說元宗。】翻用唐句﹐感慨更深。

洞仙歌【段宏章了東風孤注。】舊人詩﹐有荼■﹝艸縻﹞孤注之語。

水龍吟【曾允元】開口便是夢境﹐以下層次極細。【憑肩後約三句。】所謂夢中無限風流事也。

百字令【薩都剌】用東坡韻。【鬼火髙低明滅。】以上俱是觸目生慨。

【歌舞尊前三句。】略推開。【傷心千古二句。】仍收歸石城。

多麗【張翥後段】西湖晚景﹐形容曲盡。背馱明月進錢塘者﹐何足語此。

摸魚兒【待雪夜相思三句。】訂後會。【要款段隨車。】馬援傳﹐乘下澤車﹐禦款段馬。【輕盈喚酒二句。】仍關合遣妾意。又蹊徑與疏影一首相似。【仍獨自﹑伴瘦影黃昏﹐和月窺窗紙。】有追魂攝魄手段。

疏影【王元章墨梅圖】元章名冕﹐諸曁人。前段只說梅花﹐後段方說畫梅﹐與滿江紅一闋﹐題折枝桃花章法正同。【微霜卻護朦朧月二句。】卽爲畫圖伏案。【一夜夢云無迹。】跌起畫梅。【惟有龍煤解染。】直接。

水龍吟【芙蓉老去妝殘二句。】引起。【瘦葦黃邊三句。】襯寫。【幾度臨流送遠二句。】點入送客。【船窗雨後三句。】宋人詩﹕「蓼花無數入船窗。」此更寫得入畫。【不見當年三句。】帶出廣陵。【但此時此處三句。】收轉蓼花。又【玉人梔貌堪憐。】尢延之詩﹕「梔貌寧欺我輩人。」【甚女貞染就。】女貞一名蠟樹。然樹上收采之蠟﹐乃白蠟也﹐故曰染就。

陌上花【關山夢裏歸來﹐還又歲華催晚。】使歸。歲暮。舊譜作六字句﹐亦通。今從詞律。【綠箋密記多情事二句。】有懷。連上二句看來﹐乃見其妙。【滿羅衫﹐是酒香痕凝處。】舊譜從香字句固謬﹐詞律以五字爲句亦未安。詞緯從衫字讀﹐余謂當從是字讀﹐然未敢臆斷﹐姑從詞緯。【不成便沒相逢日四句。】曲折如意。

滿江紅前段俱爲畫圖作勢。【丹靑筆。】點淸。

水龍吟【張埜飄飄冉冉三句。】虛。【雪繭新抽六句。】實。

人月圓【倪瓚】前段全用竇鞏南遊感興詩語。後段則用劉禹錫石頭城詩語意。【鷓鴣啼處三句。】太白越中覽古絕句﹕「只今惟有鷓鴣啼。」

沁園春【邵亨貞】此二首與劉攺之兩闋俱工麗可喜。似此描寫﹐亦何妨爲大雅罪人。

燕山亭【張雨曾同譜西泠二句。】關合梅字。【君家幾度尊前。】用楊徳祖事。【惟醉寫來禽靑李。】陪衫。補遺。

水龍吟【胡仔】沈括體。【夢寒帳春風曉。】當作綃。【以下補人。】

柳梢靑【羅椅】首句身字﹐畢竟微似趁韻。

鶯啼序【汪元量】慨古實以傷今﹐當與麥秀之歌﹑黍離之詩並傳。【嗟倦客又此憑髙。】點淸重過。【檻外已少佳致。】虛籠一句。【更落盡梨花三句。】只作引子﹐亦是衫法。【問靑山三句。】領起下二段。【麥甸葵邱五句。】兩層俱是所見﹐一下一髙。【聽樓頭哀笳怨角。】一層是所聞。【漸夜深月滿秦淮二句。】轉接。兩層亦是所見﹐一遠一近。【慨商女不知興廢三句。】一層是所聞。【傷心千古二句。】略頓。【認依稀王謝舊鄰里。】衣冠人物。【臨春結綺三句。】宮殿妃嬪。【因思疇昔九句。】追思致亂之由。【嘆人間今古眞兒戲。】一句總收。【東風歲歲還來三句。】仍應轉第一段。

曲遊春【施嶽】和艸窗韻。前闋寫遊人之駢集﹐後闋方言遊人之歸去﹐層次歷歷﹐無不如畫。【傍斷橋翠繞紅圍﹐相對半篙晴色。】武林舊事所謂「小泊斷橋﹐千舫駢聚」也。

摸魚兒【李演長幹路。】長幹裏在建鄴之南﹐今江寧府。

謁金門【何光大】泛碧沈朱﹐卽浮瓜沈李也。

菩薩蠻【張桂摘得野薔薇二句。】新倩。

新荷葉【鄭斗煥】賦題。

賀新郎【陳紀】稼軒作從昔人說起﹐此作就本事說起﹐合二闋觀之﹐可以識章法之變。【鐵撥鵾弦春夜永﹐對金釵鐘乳人如玉。】唐賀懷智以鵾雞筋作琵琶﹐弦用鐵撥彈﹐故坡公有「鵾弦鐵撥響如雷」之句。香山詩﹕「鐘乳三千兩﹐金釵十二行。」

玉珥墜金環【趙雍】前後俱說目前情顥﹐只中間數語﹐是追敍舊時。

踏莎行【賀鑄新無蜂蜨慕幽香二句。】身分。【常年不肯嫁東風二句。】有美人遲暮之慨。【以下補詞。】

定風波全用唐詩沈括入律。

花心動【李彌遜】前段只寫初秋情景﹐換頭以下﹐略點入牛女事﹐最善避俗。

朝中措【朱翌舊日東籬陶令﹐北窗正臥義皇。】天然巧合。

臨江仙【張元幹日髙猶倦妝梳。】以上俱是追憶。

金縷曲【辛棄疾】通首寄慨絕遠。【一番新綠。】綠字葉去﹐見中原音韻及唐音正。【千里瀟湘葡萄漲。】坡詩﹕「春江綠漲蒲萄醅。」【唾花寒﹐唱我新翻句。】飛燕外傳﹐姊唾染人紺袖﹐正似石上花唾﹐花字本此。【望金雀觚稜細舞。】西都賦﹕「上觚稜而棲金爵。」狐稜﹐殿闕角也。金爵﹐鳳也。

西江月後疊似乎太直﹐然確是夜行光景。

淸平樂【黃升】語意惻惻動人﹐然較之太白﹐則更傷矣。末二句﹐似從摩詰「那堪聞鳳吹﹐門外度金輿」化出。【載華按﹕吉句本唐人宮詞﹕「月明花落又黃昏。」】

天香【吳文英】後段俱從蠟字生發。

水龍吟一起便如畫。【樹密藏溪三句。】從山說到泉。【二十年舊夢四句。】自慨。【煮銀瓶羊腸車轉。】「銀瓶瀉湯誇第二」﹐東坡句。「曲幾團蒲聽煮湯﹐煎成車聲繞羊腸」﹐山谷句。【鴻漸重來三句。】懷古。【把閒愁換與樓前晚色二句。】去路。

壺中天【張炎須信平生無夢到二句。】淡語入情﹐人不能道。又【窈窕行人韋曲。】韋曲﹑杜曲﹐皆昔時名勝之地。

疏影先述舊遊﹐後說北歸﹐於事則爲順敍﹐於法則爲倒裝。

紅情【記涉江自采﹐錦亭云密。】古詩﹕「涉江采芙蓉。」【一見依然自語。】太白詩﹕「荷花嬌欲語。」【背酣斜日。】荊公詩﹕「荷花落日紅酣。」【無數滿汀洲如昔。】用參寥詩語。

風入松如讀儲王田家詩。

滿庭芳【銷凝處三句。】折筆卽爲小字添毫。【陽和能幾許三句。】承上再用宕筆。

聲聲慢【此別何如至末。】一片神行。

湘月【把乾坤收入篷窗深裏。】冒起。【星散白鷗三四點二句。】細細寫景。【堪嘆敲雪門荒五句。】寄慨。【落日沙黃三句。】收轉。【幾時歸去二句。】去路。

木蘭花慢前段只寫舟中情景﹐換頭以下方說昔遊。

倦尋芳【湯恢背後腰肢﹐仿佛畫圖曾見。】東坡續麗人行﹐因周昉畫背面欠伸內人而作﹐故其詩云「隔花臨水時一見﹐只許腰肢背後看。」此正用其語意。

祝英臺近【沈水冷金鴨。】鴨字屬洽韻﹐不與屑月通﹐此與雪節同葉﹐當讀作乙結切。東坡畫雁詩亦然。又【誰道臨水樓臺﹐淸光最先得。】「近水樓臺先得月」﹐唐戴叔倫句。

風流子【翁元龍蕭女夜歸。】蕭疑當作簫。

絳都春【記蜜燭夜闌。】蜜字疑訛。【恨他情淡陶郎。】稱陶公爲陶郎﹐未穩。

靑玉案【李萊老總入韶華譜。】韶當作昭。昭華玉名﹐謂玉笛也。石湖亦有「昭華三弄」之句。

生查子【樓上數殘更﹐馬上看新月。】從「樓上黃昏﹐馬上黃昏」脫來。

髙陽臺【斷腸不在聽橫笛。】翻案法與夢窗同。【悵秋娘滿袖啼痕四句。】杜秋孃歌﹐有「莫待無花空折枝」之句。

邁陂塘【元好問】遺山二闋﹐綿至之思﹐一往而深﹐讀之令人低回欲絕。同時諸公和章﹐皆不能及。前雲天也妒﹐此雲天已許﹐眞所謂「天若有情天亦老」矣。【算謝客煙中。】少遊有詠煙中怨詞。【載華按﹕天地妒﹐遺山雁邱詞中語也。】

酹江月【薩都剌】結語自謂。又半夜鐘聲以下﹐似乎稍泛﹐與前不稱。

◆補錄【以下諸條﹐從髙廬夫子雜記中錄出﹐詞綜評本所無﹐補錄於後。編次仍依詞綜﹐以便檢閱。】

●南唐詞

子夜【李后主花明】此詞又見杜安世壽域詞中﹐但易數字耳。

●宋詞

破陣子【晏殊】晏氏父子均可追逼花間﹐琴川毛氏以配南唐二主﹐𨿽不免儗之不倫﹐然詞林中類此者﹐固指不多屈也。

傷春怨【王安石】結語與歐公暗合。

木蘭花【張先驪駒應亦解人情﹐欲出重城嘶不歇。】與晏小山玉樓春結二語相似。

望遠行【柳永】此詞掩襲太多﹐皓鶴二語出連雪賦。

醉翁操【蘇軾】東坡自評其文云「如萬斛泉源﹐不擇地皆可出。」惟詞亦然。

臨江仙【晁補之】結語絕妙﹐惜起筆稍率。

憶秦娥【毛滂】兩用成語﹐可備一格。

點絳唇【葛勝仲】魯卿父子﹐門第旣髙﹐譽望亦重﹐特其所作﹐不逮元獻﹑小山耳。

玉樓春【周邦彥】此首當是詠劉﹑阮故事。

蝶戀花【王宷】後半闋暗用長恨歌語意。

賀新郎【張元幹】仲宗坐送胡邦衡及寄李伯紀詞除名﹐其品節可知矣。

春光好此詞頗佳﹐其末句云「憶弓弓」﹐蓋賦美人纖趾也。【載華按﹕此首詞綜不選。】

減字木蘭花【呂本中】淡語自佳。

金人捧露盤【曾覿】海野東都故老﹐詞多感慨﹐惜其人無足稱。

蝶戀花【楊無咎】讀此詞前闋結句﹐知鞋杯之戲﹐非始於楊廉夫也。【載華按﹕此首詞綜不選。】

卜算子【葛立方】通首極淸麗。

卜算子【程垓】與劉后村海棠爲風雨所敗一作相似﹐亦可備一體。

水調歌頭【崔與之】塡此調者﹐類用壯語﹐想亦音節應爾耶。

醉江月【杜斿】豪邁處何減稼軒。

暗香【姜夔】詞中之有白石﹐猶文中之有昌黎也。世固也以昌黎爲穿鑿生割者﹐則以白石爲生硬也亦宜。

疏影【但暗憶江南江北。】借用法。【莫似春風三句。】翻案法。作詞之法貴倒裝﹐貴借用﹐貴翻案。讀此二闋﹐祕鑰已盡啟矣。

南鄕子【陸遊】南渡後﹐惟放翁爲詩家大宗。詞亦掃盡纖淫﹐超然拔俗。

水龍吟【盧祖臯酒邊風味四句。】方虛谷云「荼蘼本唐書﹐酒名﹐世以花似酒之色﹐故得名﹐而亦爲枕囊幃者也。」

禦街行【髙觀國香波半窣深深院。】窣﹐穴中卒也。此亦當作出字解﹐與勃窣窸義別。

壽樓春【史達祖】白石﹑梅溪﹐昔人往往並稱。驟閱之﹐史似勝姜﹐其實則史稍遜堯章。昔鈍翁嘗問漁洋曰「王﹑孟齊名﹐何以孟不及王。」漁洋答曰「孟詩味之未能免俗耳。」吾於姜史亦云。倚聲者試取兩家詞熟玩之﹐當不以予爲蚍蜉之撼。梅溪嘗有騎省之戚﹐故此闋及夜行船一闋﹐全寓此意。

東風第一枝【粘雞貼雁。翦采爲雁以戴之﹐貼宜春二字﹐元日貼畫雞於戶上。

喜遷鶯結處與柳梢黃昏同意。

踏莎行【洪■﹝王茶﹞垂垂玉筋。】甄後面白﹐淚雙垂如玉筋﹐見唐類函。

謁金門【盧炳】哄堂詞下語用字﹐亦復楚楚有致。

喜遷鶯【吳文英羅蓋牙簽﹐一一書名字。】牙簽書名﹐用之牡丹﹐便爲愜當。近乃施之於菊花﹐正恐東籬處士﹐不耐此標榜耳。

解語花【瓊樹三枝﹐總似蘭昌見。】蘭昌﹐宮名。瓊樹以下五句﹐全用薛昭遇云容事。【載華附識﹐思巖兄云﹕云容張氏﹐蘭翹劉氏﹐鳳臺蕭氏﹐瓊艷三枝半夜春﹐卽薛詩也。】

女冠子【蔣捷羞與蛾兒爭耍。】元宵有撲燈蛾﹐亦曰鬧蛾兒﹐又曰火蛾。

水龍吟【周密】艸字﹑峭字﹐與酒後等韻同葉﹐惟南宋諸公有之。

杏花天【丹靑自是難描模三句。】亦翻案法。然「意態由來畫不成﹐當時枉殺毛延壽」﹐荊公已先道之矣。

天香【王沂孫】諸香龍涎爲最﹐出大食國。近海旁常有雲气罩山間﹐卽知有龍睡其下。或半載﹐或一二載﹐土人更相守視﹐候雲散則龍已去﹐往必得龍涎。又一說﹐大洋海中﹐龍在其下﹐湧出之涎﹐爲日所爍成片﹐風漂至岸﹐人得取之。

水龍吟【張炎】「仙人掌上玉芙蓉」﹐王建宮詞。

新雁過妝樓蕭疏淡遠﹐雅與題稱。【載華按﹕此首詞綜不選﹐見山中白雲詞卷二。】

遠朝歸【趙耆孫】只珠簾二語絕佳﹐惜前後不稱。

步蟾宮【汪存】應酬中佳制。

虞美人【王文甫】可備一格。

桂枝香【李彭老猶記燈寒暗聚四句。】蟹譜﹕蟹隨潮解甲﹐更生新者。捕蟹者﹐緯蕭承其流而障之﹐名蟹籪。癸辛雜識﹕江南蟹處蒲葦間﹐一燈水滸﹐莫不郭索而來。【自那日新詩換得。】東坡詩﹕「一詩換得兩尖團。」【艸泥蹤迹。】和靖詩﹕「艸泥行郭索。」

天香【馮應瑞】此詞較勝王作﹐惜結語脫去耳。【載華按﹕王作卽指前王易簡一首﹐題調俱同。結二句﹐繼續風流﹐柔情縷縷﹐各本俱缺﹐今從歷代詩餘補錄。

桂枝香【唐藝孫眼波頻澑。】用蟹眼湯入妙。【嘆風味尊前。】山谷詩﹕「柰此尊前風味何。」

聲聲慢【李淸照】此詞頗帶傖气﹐而昔人極口稱之﹐殆不可解。

卜算子【美奴】後段第三句﹐與黃公度詞暗合。

●金詞

春艸碧【李獻能顏色如花命如葉。】香山成句。

邁陂塘【元好問雁邱】今太原府陽曲縣。

●元詞

玲瓏玉【姚云文休嗟空花無據三句。】語含諷刺。

西湖月【黃子行玉兒應有恨﹐爲悵望東昏相記憶。】用「玉奴終不負東昏」﹐亦從白石疏影悟出。

木蘭花慢【薩都刺】空字重葉。

唐多令【張翥記懷中朱李曾投。】用王敬伯妻趙氏事。

水龍吟【張埜不一尊瓊露。】不字用得稍硬。

余自束髮喜學爲詞﹐而按譜倚聲﹐未能卽通其故。蒿蘆夫子於課讀之暇﹐謂詞肇於唐﹐盛於宋﹐接武於金﹑元。唐詞具載花間集﹐宋詞散見於花庵﹑艸窗兩編。金﹑元詞罕覯選本﹐惟詞綜一書﹐竹垞先生博采唐宋﹐迄於金元﹐搜羅廣而選擇精﹐捨是無從入之方也。乃漸次評點﹐授余讀之。每一闋中﹐凡抒寫情懷﹐描模景物﹐以及音韻法律﹐靡不指示詳明﹐直欲使作者洗髮性靈﹐而後學得藉爲繩墨﹐洵詞家之鄭箋已。酒邊花底﹐親承提命﹐略涉藩籬。今忽忽四十餘年﹐夫子之墓木已拱﹐余亦衰且老矣。使徒奉爲枕中祕而不與風雅名流共體玩之﹐抑豈夫子評閱之意歟。爰繕寫校讎﹐附初白庵詩評之後。夫詞者詩之餘﹐固殊體而同源泉也。唐﹑宋以來﹐詩詞兼擅者﹐代不乏人﹐詩旣有評﹐詞獨無評乎哉。公諸同好﹐後之作藝文志者﹐或以是編爲詞苑之嚆矢云。乾丁酉春日﹐門人張載華謹識。

