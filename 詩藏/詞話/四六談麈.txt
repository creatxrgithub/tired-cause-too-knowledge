四六談麈

提要

《四六談麈》一卷﹐宋謝伋撰。伋字景思﹐上蔡人﹐參政克家之子﹐良佐之從孫﹐官至太常少卿。伋自號靈石﹐山藥寮書中所稱逍遙公﹐卽良佐也。其論四六﹐多以命意遣詞分別工拙﹐較王銍《四六話》所見較深。其謂四六施於制誥﹑表奏﹑文檄﹐本以便宣讀﹐多以四字﹑六字爲句。宣和間﹐多用全文長句爲對﹐習尙之久﹐至今未能全變﹐前輩無此格。又謂四六之工在於剪裁﹐若全句對全句何以見工﹖尢切中南宋之獘。其中所摘名人成句﹐𨿽與他書復見者多﹐然皆自有獨賞﹐不同剿拾。如廖明略一人﹐王銍《四六話》采其《賀安厚卿張丞相》諸啟﹐凡十數聯而伋槪不之及﹐獨錄其爲《厚卿舉掛功徳疏》一篇﹐爲銍所不取者﹐亦足見其識鑑之不茍。費衮《梁溪漫志》有云﹕謝景思《四六談麈》甚新奇﹐然載『陳去非艸《朱丞相制》有「語忌令貼攺」事﹔又載謝顯道初不入黨﹐籍朱震乞依黨籍命官事』﹐皆誤朱制。乃有旨令綦處厚貼麻﹐非令其自貼攺。謝顯道崇寜元年曾入黨籍﹐景思記當時所見偶爾差舛﹐恐誤作史者﹐故爲正之云云。是伋所載亦間有舛誤﹐要其大致多可采取﹐固不以一眚掩也。

序

三代﹑兩漢以前﹐訓誥誓命詔策書疏﹐無駢麗粘綴﹐溫潤爾雅。先唐以還﹐四六始盛﹐大約取便於宣讀。本朝自歐陽文忠﹑王舒國敍事之外作爲文章制作渾成﹐一洗西昆磔裂煩碎之體。厥後學之者益以眾多﹐況朝廷以此取士﹐名爲「博學宏詞」﹐而內外兩制用之﹐四六之藝誠曰大矣。下至往來箋記啟狀﹐皆有定式。故謂之應用四方﹐一律可不習而知。予自少時聽長老持論多矣﹐憂患以後悉皆遺忘。山居歷年﹐飽食終日﹐因後生之問﹐可記者輙錄之﹐以資讚學之一事﹐如古今五七字話題爲《四六談麈》云﹐他時有得當附益諸。

紹興十一年五月十三日陽夏謝伋序

四六談麈

四六施於制誥表奏文檄﹐本以便於宣讀﹐多以四字六字爲句。宣和間多用全文長句爲對﹐習尙之久﹐至今未能全變﹐前輩無此體也。此起於咸平王相翰苑之作﹐人多仿之。四六之工在於剪裁﹐何必以全句對全句爲工。

四六——經語對經語﹐史語對史語﹐詩語對詩語——方妥帖。太祖郊祀﹐陶谷作文不以「籩豆有楚」對「黍稷非馨」而曰「豆籩陳有楚之儀﹐黍稷奉惟馨之薦」。近世王初寮在翰苑作《寶籙宮靑詞》云「上天之載無聲﹐下民之虐匪降」。時人許其裁剪。

丁晉公謝表云「補仲山之衮﹐𨿽罄一心﹐調傅說之羮﹐難諧眾口」。後人攺云「𨿽曲盡於巧心﹐終難諧於眾口」。

王荊公在金陵﹐有中使傳宣撫問﹐並賜銀盒藥茶﹐令中外各作一表。旣具﹐槁無可公意者。公遂自作。今見集中。其詞云「信使恩言﹐有華原隰﹐寶奩珍劑﹐增賁丘園」﹐蓋五事見四句中﹐言約意盡﹐眾以爲不及也。

孫巨源作《除太尉制》云「秦官太尉﹐漢代三公」。語典而重。

元章簡公厚之《致仕表》云「正至衣冠﹐莫綴邇聮之列﹔歲時牛酒﹐尙沾甲令之恩」。又《謝越州表》云「驅車萬里﹐虛出玉闗之門﹔乘駟一麾﹐幸至會稽之邸」。《謝子耆寕除職表》云「疲牛抱犢﹐同均丰艸之甘﹔倦鳥將雛﹐不失上林之樂」。皆爲人稱誦。其作《王荊公相麻》亦世所稱工﹐然腦詞乃云「若礪與舟﹐世莫先於汝作﹔有衮及繡﹐人久佇於公歸」。或以爲先後失倫。

隆佑復位﹐制蔡元長艸其詞﹐曰「𨿽元符建號巳位於中宮﹐而永泰上賓無嫌於並後」。陳了翁作《蔡彈文》云「北門翰長﹐乃手艸發詔之人。復後麻詞﹐又躬寫慈闈之旨﹐以謂訓出東朝則﹐先帝當時不得不從事於泰陵﹐則陛下今日安敢輕攺。」

熙寧間﹐鄧潤甫作《邢妃麻》云「周南之詠﹐捲耳無險詖私謁之心﹔齊詩之美﹐雞鳴有警戒相成之道」。後王荊公退居金陵屢用之。

四六全在編類古語。唐李義山有《金鑰》。宋景文有一字至十字對。司馬文正亦有金桴﹐王岐公最多。

唐李義山別爲四六集。本朝歐陽公亦別爲集。夏英公元章簡書肆亦有小集。

祭文﹐唐人多用四六﹐韓退之亦然。

東坡《嶺外歸與人啟》云「七年逺謫﹐不意自全﹐萬里生還﹐適有天幸」﹐所襯字皆漢人語也。又《黃門謝復官表》「一毫以上﹐皆出於帝恩﹐累歲偸安﹐有慚於公議」。秋毫以上皆帝力也。用張敖語。

政和以後﹐宰執多不答外郡書啟。舊見司馬溫公元佑間啟。《在外監司郡守賀啟》云「豈期聖澤﹐遽陟宰司。覆餗致凶﹐實民瞻之。未允循墻引避﹐顧天意之靡回。成命旣頒﹐愧顏無寄﹐重煩謙徳﹐逺貺徽言。」

陳后山無巳《賀梁右轄啟》云「辭榮遁祿﹐𨿽自計之甚都﹔挈國躋民﹐如人望之未巳」。

劉丞相莘老罷相﹐《自鄆徙靑謝表》云「東方大國﹐莫如鄆靑。微臣何人﹐繼爲帥守」。趙淸憲正夫自禮部侍郎除中司﹐謝表云「省部六曹﹐禮爲淸選。憲臺三院﹐丞總大綱。」

廖明略正一爲四六甚工。舊見《爲安厚卿舉掛功徳疏》云「梁木其摧﹐嘆哲人之逝﹔天堂若有﹐須君子而登。生也有涯﹐沒而不朽。痛兩楹之夢奠﹐圯萬里之長城」。其祭文云「昊天不惠﹐奪我元老。唐安得鑑楚﹐弗觀寶盛徳」﹐且然小智。寧保先公云「明略生平之學﹐熟於髙氏小史」。

李成季昭玘嘗爲起居舍人﹐最工四六﹐漢老之叔也。有《靜庵先生集》行於世。

參政漢先坐其兄會稽失守落職謝章云「包胥不食而哭秦﹐素心猶在﹔李陵得當而報漢﹐後效難期。」

隆佑哀冊﹐徐師川撰。云「作合泰陵﹐賢而不見答﹔制政房闥﹐聖而不可知」。席大光偶目眚﹐辭其書﹐遂以命趙叔簡書之。

馬涢巨濟﹐宣和間﹐《謝復承事郎表》云「岧嶤丹闕﹐如曽淸夢之遊﹔藍縷綠衣﹐猶是廣庭之賜﹝舊制曽任監察禦史﹐以上皆通﹞」。

相元中﹐宣和間當外制﹐作《河北曲赦》云「桑麻千里﹐皆祖宗涵養之休﹔忠義百年﹐亦父老教訓之徳」。又作《種師中制》﹐云「系出終南﹐處士之後﹐世有山西﹐良將之規」。王云子飛﹐早有文名﹐之官豫章﹐元中當外制﹐其謝表云「洶鯨波之再涉﹐偶遂生還﹔恍蕓省之暫遊﹐旋從外補」。王嘗隨奉使髙麗作書狀也。又云「敢期文陛之一登﹐所望修門之重入。」

孫仲益直院艸《黃懋和罷相制》云「移股肱者﹐固非朕志﹔作耳目者﹐言皆汝尢」。又《謝吏部侍郎表》云「名節壞於謗讒﹐孰聽鼠牙之訟﹔精神銷於憂患﹐屢驚馬尾之書」。

髙平範相《謝罷相表》云「常欲愼惜名器﹐俾士夫革奔競之風﹔不敢妄圗事功﹐兾宗社獲和平之福」。翟參政公巽與﹐公書取此云「庶幾革奔競之風﹐格和平之福」。如公所云也。

紹興曲赦福建。本翟公巽爲承旨當制﹐翟大參綦叔厚直院當制﹐遂用其文。其曰「朕臨朝不怡﹐視古太息者是也」。綦叔厚艸《蜀將制》曰「巳失秦川之險﹐敢言蜀道之難﹖」辛炳爲司徒﹐遽作彈文曰「川未失也」。綦自辧其語。上曰「朕知之矣。卿所言者﹕我能往﹐寇亦能往。」

陳去非艸《故相義陽公起復制》云「眷予次輔﹐方宅大憂」﹐有以宅憂爲言者﹐令貼麻。陳攺云「方服私艱」﹐說者又以爲語忌。王初寮艸《鄭華陽持余服麻》云「惟君臣相與之際﹐當諒乃心﹔顧忠孝兩全之難﹐重違所請。」

叔祖逍遙公﹐舊爲四六極其精思。嘗作謝攺官啟云「志在天下﹐豈若陳孺子之云乎﹔身寄人間﹐得如馬少遊而足矣。﹝有雜編事類號﹐武庫兵火後亡之﹞。」

叔祖逍遙公初不入黨﹐籍朱震子發內相。以初廢錮﹐乞依黨籍例命一子官。伋代作謝啟云「念昔先人親逢命世﹐升堂傳道﹐有自淵源﹐刻石刋章﹐偶逃黨部。上元丰太常之第奉建中宣室之咨﹐忤彼權臣﹐斥從常調。」

程門髙弟如逍遙公楊中立﹑遊定夫﹐皆工四六。後之學者乃謂談經者不習此﹐豈其然乎﹗

林述中適帥福日﹐見之舉召試舍人時《除節度使麻》云「無怠無荒以來﹐王朕敢忘於愼徳﹔有嚴有翼而後﹐共武無忝於懋功。」

趙承之鼎臣作《謝李元量釡狀元啟》云「嘉禾當禦﹐輙先農夫之嘗﹔神龜效靈﹐偶出豫且之网。」

政和間﹐北使《謝柑實表》云「聘禮式陳﹐祝帝齡於紫闕﹔宸恩特異﹐錫仙宴於公郵。方厥包未貢之期﹐捧慈徳惟馨之賜﹐天香彌袖﹐染湘水之淸寒﹔雲液盈盤﹐浥洞庭之餘潤﹐梓裏豈遑於遺母﹐楓庭切願於獻君。」

蔡元長內翰﹐靖康中﹐《謝淮東茶鹽表》云「睠玆摘山之利﹐蓋出當時之權。明詔惟行﹐盡復祖宗之舊﹔微生何幸﹐願還畎畝之中。」

先公除翰苑﹐以祖諱辭。有旨銜內權不系三字。先公以不帶三字﹐止同職名﹐不可赴院供職。又固辭﹐徐述古制云「玉帳談兵巳興﹐嗟於見晚﹔金鑾艸制玆無﹐恨於同時。」

靖康內降王氏﹐封國夫人淵聖﹐中批可入「朕之乳母」四字。先公奏云「當於腦詞下稱皇帝乳母某氏」而艸云「早參慈保之嚴﹐謹於燥濕之視。」

宣和內禪﹐王循徳爲承旨當艸赦﹐事出倉卒。云「紹二百年之祚運﹐奠三萬里之幅員﹐施及眇躬﹐嗣膺神器﹐永念纉承之重﹔懼極淵冰﹐載惟臨禦之艱﹔憂深朽索﹐及內禪皇太子」。詔到天下方曉然。

呂成公《求退表》云「侵尋甲子六十有三﹐補報朝廷萬分無一」。乃出於李黃門邦直。

翟大參以陳東之事自越援杭﹐其《謝降官表》云「豈比秦人﹐坐視越人之瘠﹔欲安劉氏﹐固知呂氏之危。」

趙令人李號易安﹐其《祭湖州文》曰「白日正中﹐嘆龎翁之機捷﹔堅城自墮﹐憐杞婦之悲深」。婦人﹐四六之工者。

席參政大光﹐作《嗣安定制》頌太祖曰「爾惟元孫﹐予曰伯父」。其《謝潭帥表》云「暴楊之惡﹐初過於共兜﹔播告之詞﹐忽同於方召。」

方念蒙《上時相啟》云「三巳無怨﹐難知眾口之爍金﹔萬折必東﹐自信臣心之如水」。下句完善。

常子正同作《任公甫致政詞》云「熟本朝之故事﹐迨聞正始之風﹐迎代邸而淸官﹐獨奉渭橋之謁」。對似少偏。

政和間﹐以僧爲徳士﹐冠服如道士。有長老升堂云「石窗奪得裴休笏﹐用在今朝﹐曹溪畱下祖師衣﹐已爲陳迹」。又一長老《乞入道表》云「一習蠻夷之風教﹐遂忘父母之髮膚﹐幾同去國之人﹐忽指一天之斗﹐倘得回心而向道﹐便當合掌以擎拳。」

汪退傅初坐陳東﹑歐陽澈事﹐降官後復。以啟謝廟堂﹐時相作答。啟云「一男子之上書﹐人何足道。諸大夫曰可殺公﹐豈容心熊太學叔雅詞也」。靖康間﹐京尹陳伯起《謝賜出守牙簡表》云「看山拄頰﹐敢爲晉士之淸狂﹔上馬設囊﹐豈有唐賢之風度」。汪彥章詞。

康平仲執權。在揚州時﹐舉對制以示伋云「想望夷門﹐未冺蔥蔥之佳气﹔顧瞻淮甸﹐安能欝欝而久居。」

何文縝以曲學罷正字﹐其謝章云「師友淵源﹐妄遙探於千載﹔文章戶牖﹐期自立於一家」。獨簡聖知何名曲學。

外大父晁舍人《謝落職表》云「投鼠忌器﹐輙詈天子之從臣﹔剪爪及膚﹐不識朝廷之大體」。指耿黃門而言。

葉石林少蘊知福州。其《賀朝會表》云「繄昔艱難﹐孰測聖人之勇﹔迨玆平定﹐益知天子之尊。」

陸益中徳先﹐解人﹐宣和中﹐再爲執法合門。孝友。嘗彈蔡絳﹐範丞相建炎間答其啟云「久居言路﹐抨彈多權貴之臣﹔屢掌文衡﹐登拔皆純正之士」。範﹐射策日﹐陸曾謂其不純正。舒起居淸﹐國詞也。

汪彥章《賀呂成公初大拜啟》云「方羣臣憂杞國之天﹐靡遑朝夕﹔乃兩手取虞淵之日﹐重正乾坤。」

孫伯野傅《論髙麗人騷擾》中批云「至乃用蘓﹝蘇﹖﹞軾語﹐全無顧忌」。孫表云「不知言語之合﹐前人但見裔夷之負中國。」

周子武祕自中司帥越日﹐伋在崇道外﹐初與伋啟云「訪羽人於丹丘﹐莫繼後塵之雅﹐躅受釐事於宣室﹐卽期前席之崇觀」。後見李雅州端民﹐云某之詞也。

伋在建業時﹐華藏寺一老沙彌法光誦經得度﹐屬韓子蒼作化錢。疏座間索筆艸云「法光身本仕族﹐志慕佛乘﹔依華藏以出家﹐誦楞嚴而得度﹐敢言四事﹐尙乏三衣﹐本來一物也。無政須行乞﹐他日寸絲不掛﹐用此酬恩。」

王叔言子遊守臺與伋狀云「倒屣以待諸公﹐要出我門﹐解榻而迎使君﹐未有此客﹐喜接辭之伊邇﹐仍問政之可期。」

趙祖潁奇與伋同在太學﹐中秋趣人作會啟云「庾亮樓邊﹐漸覩掛檐之月﹔揚雄宅畔﹐幾無載酒之人。方孤坐以無聊﹐欲就眠而未可。伏惟某人﹕輕財﹐有朱家之度量﹔好客﹐繼鄭荘之風流。酒滿尊中﹐屢極詼諧之飲﹐錢流地上﹐曾無鄙吝之心。東閣之宴欲開﹐南樓之興不淺。𨿽一石滅燭﹐在淳於髠﹐豈敢望﹐而五斗解醒﹐如劉伯倫﹐不無覷也。願挈靑州之從事﹐亟濡東海之波﹐臣心若揺旌﹐側聽黃金之諾言猶在耳」。盍追長夜之歡﹐過此以還﹐未知所措。

