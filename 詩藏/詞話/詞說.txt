詞說蔣兆蘭撰○自序有淸一代﹐詞學屢變而益上。中葉以還﹐鴻生疊起﹐辟門戶之正﹐示軌轍之程。逮乎晚淸﹐詞家極盛﹐大抵原本風雅﹐謹守止庵﹐導源碧山﹐歷稼軒﹑夢窗以還﹐淸眞之渾化之說爲之。𨿽功力有淺深﹐成就有大小﹐而寧晦無淺﹐寧澀無滑﹐寧生硬無甜熟﹐練字練句﹐迥不猶人﹐戛戛乎其難哉。其間特出之英﹐主壇坫﹐廣聲气﹐宏獎借﹐妙裁成﹐在南則有復堂譚氏﹐在北則有半塘王氏﹐其提倡推衍之功﹐不可沒也。旣自淸命旣訖﹐道喪文敝﹐二十年來﹐先民盡矣。獨有︹村﹑蕙風﹐喁於海上﹐樂則爲天寶霓裳﹐憂則爲殷遺麥秀﹐是可傷已。乃今歲初秋﹐蕙風奄逝﹐吾道益孤。猶幸承其風者﹐有吳君瞿安﹑王君飲鶴﹑陳君巢南諸子﹐大抵學有本原﹐足以守先而待後。兆半無似﹐友教吳門。諸生以老馬識途﹐時時從問詞法﹐兼求詞話﹐奉爲準則。因念古人名著如詞源﹑詞旨及樂府指迷等作﹐未必淺深髙下之皆宜。而淸代叢談詞話諸書﹐往往特標一義﹐以自取重。誠恐博而寡要﹐勞而少功。又慮近世學者根柢不具﹐則枝葉不榮。故推本屈﹑宋﹑徐﹑庾之旨﹐甄別家數選本之精﹐闡述前賢時彥相承之統緒﹐撰爲一書﹐名曰詞說。要使本末兼修﹐古今同化。際玆斯文絕續之會﹐寧使後之人視吾說爲駢枝﹐無令嗜學者恨前人不爲傳述也。宜興蔣兆蘭。○初學作詞當從詩入手初學作詞當從詩入手﹐蓋未有五七言不能成句﹐而能作長短句者也。詞中小令﹐收處貴含蓄﹐貴神遠﹐與詩之七絕最近。慢詞貴鋪敍﹐貴敷衍﹐貴波瀾動蕩﹐貴曲折離合﹐尢與歌行爲近。其他四五七議論偶句﹐則近於律詩。是故能詩者。是故能詩者﹐學詞必事半功倍。但使端其趣向﹐勿誤歧途﹐一兩年或三四年﹐用功爲之﹐便成好手。大抵詩境寬﹐家數多﹐故不易自立。詞境窄﹐家數𨿽多﹐而可宗者少﹐故易於成就。至詞與詩之不同﹐𨿽匪一端﹐而大較詩則有賦比興三義﹐詞則以比興爲髙﹐才入賦體﹐便非超詣矣。○作詞當以讀詞爲權輿作詞當以讀詞爲權輿。聲音之道﹐本乎天籟﹐協乎人心。詞本名樂府﹐可被管弦。今𨿽音律失傳﹐而善讀者﹐輒能鏘洋和韻﹐抑揚髙下﹐極聲調之美。其瀏亮諧順之調固然﹐卽拗澀難讀者﹐亦無不然。及至聲調熟極﹐操管自爲﹐卽聲響隨文字流出﹐自然合拍。此𨿽專主論詞﹐然風騷辭賦駢散諸文詩歌各體﹐無不有天然之音節﹐合則流美﹐離則致乖也。○初學作詞先從小令入手初學作詞﹐如才力不充﹐或先從小令入手。若天分髙﹐筆姿秀﹐往往卽得名雋之句。然須知詞以沈著渾厚爲貴﹐非積學不能至﹐至如初作慢詞﹐當擇穩順習用之調﹐平仄多可移易者爲之﹐庶幾不苦束縛。旣成﹐再將詞律細心對勘﹐務使平仄悉諧﹐辭意雙美﹐攺之又攺﹐方可脫手﹐出以示人。逮至功夫漸到﹐然後可作單傳孤調﹐及研究上去聲字。總之﹐此道無論天資髙下﹐才情丰嗇﹐必得三五年功夫方能大成。登髙自下﹐行遠自邇﹐不容等也。○纖佻之病須痛攺塡詞以到恰好地位爲最難﹐太易則剽滑﹐太難則晦澀﹐二者交譏。至如淺俗之病﹐初學尢易觸犯。第淺俗之病﹐人所易見﹐醒悟不難。惟纖佻之病﹐聰穎子弟不特不知其爲病﹐且認爲得意之筆。此則必須痛攺﹐範以貞正﹐然後克躋大雅之林。○詞體貴潔古文貴潔﹐詞體尢甚。方望溪所舉古文中忌用諸語﹐除麗藻語外﹐詞中皆忌之。他如頭巾气語﹑南北曲中語﹑世俗習用熟爛典故及經傳中典重字面皆宜屏除淨盡。務使淸虛騷雅﹐不染一塵﹐方爲筆妙。至如本色俊語﹐則水到渠成﹐純乎天籟﹐固不容以尋常軌轍求也。○詞名肇始說文云「詞者意內而言外也。」當叔重著書之時﹐詞學未興﹐原不專指令慢而言。然令慢之詞﹐要以意內言外爲正軌﹐安知詞名之肇始﹐不取義於叔重之文乎。至如樂府之名﹐本諸管弦。長短句之名﹐因其句法﹐並無關得失。獨至詩餘一名﹐以艸堂詩餘爲最著﹐而誤人爲最深。所以然者﹐詩家旣已成名﹐而於是殘鱗剩爪﹐余之於詞。浮煙漲墨﹐余之於詞。詼嘲褻諢﹐余之於詞。忿戾慢罵﹐余之於詞。卽無聊酬應﹑排悶解酲﹐莫不余之於詞。亦旣以詞爲穢墟﹐寄其餘興﹐宜其去風雅日遠﹐愈久而彌左也。此有明一代詞學之蔽﹐成此者升庵﹑鳳洲諸公﹐而致此者實詩餘二字有以誤之也。今宜亟正其名曰詞﹐萬不可以詩餘二字自文淺陋﹐希圖卸責。○詞之選本塡詞之學﹐旣始於讀詞﹐則所讀之選本宜審矣。約而言之﹐苟柯詞選﹐導源風雅﹐屏去雜流﹐途軌最正﹐世所稱陽湖派者﹐實本於玆。第墨守者﹐往往含有蘇辛气味。不知詞貴淸遒﹐不尙豪邁﹐可以不必。周止庵宋四家詞選﹐議論透辟﹐步驟井然﹐洵乎ウ室之明燈﹐迷津之寶筏也。其後戈順卿氏又選宋七家詞匯爲一編。學者隨取一家﹐皆可奉爲師法﹐就此成名。至如宋人選本﹐惟周艸窗絕妙好詞選﹐最爲精粹﹐可作案頭讀本﹐他可勿論也。○詞家必備之書淸人選宋詞博而且精者﹐無過朱竹詞綜一書。此與萬紅友詞律﹑戈順卿詞林正韻皆詞家必備之書也。○詞家兩派宋代詞家﹐源出於唐五代﹐皆以婉約爲宗。自東坡以浩瀚之气行之﹐遂開豪邁一派。南宋辛稼軒﹐運深沈之思於雄傑之中﹐遂以蘇辛並稱。他如龍洲﹑放翁﹑後村諸公﹐皆嗣響稼軒﹐卓卓可傳者也。嗣玆以降﹐詞家顯分兩派﹐學蘇辛者所在皆是。至淸初陳迦陵﹐納雄奇萬變於令慢之中﹐而才力雄富﹐气槪卓犖。蘇辛派至此可謂竭盡才人能事。後之人無可措手﹐不容作﹑亦不必作也。○淸眞詞中之聖詞家正軌﹐自以婉約爲宗。歐晏張賀﹐時多小令﹐慢詞寥寥﹐傳作較少。逮乎秦柳﹐始極慢詞之能事。其後淸眞崛起﹐功力旣深﹐才調尢髙。加以精通律呂﹐奄有眾長﹐𨿽率然命筆﹐而渾厚和雅﹐冠絕古今﹐可謂極詞中之聖。○堯章別樹一幟南渡以後﹐堯章崛起﹐淸勁逋峭﹐於美成外別樹一幟。張叔夏擬之野雲孤飛﹐去畱無迹﹐可謂善於名狀。繼之者亦惟花外與山中白雲﹐差爲近之。然論气格﹐迥非敵手也。○夢窗佳處在麗密繼淸眞而起者﹐厥惟夢窗。英思壯采﹐綿麗沈警﹐與玉田生淸空之說相反。玉田生稱其「何處合成愁」篇﹐爲疏快不質實。其實夢窗佳處﹐正在麗密﹐疏快而其本色也。至所舉過澀之句﹐爲後世學夢窗者點醒不少。艸窗詞品﹐𨿽與夢窗相近﹐然練不傷气﹐自饒名貴。○史梅溪詞以幽秀勝史梅溪詞﹐以幽秀勝。張功甫稱其有環奇警邁﹑淸新閒遠之長﹐良是。戈順卿列之七家﹐允爲無忝。○淸季詞家抗衡兩宋初學塡詞﹐勿看蘇﹑辛﹐蓋一看卽愛﹐下筆卽來﹐其實只糟粕耳。竹提倡姜﹑張﹐太鴻參之梅溪﹐陽湖推挹蘇﹑辛﹐止庵揭櫫四家﹐而以淸眞集其成﹐可謂卓識至論。淸季詞家﹐蔚然稱盛。大抵宗二張止庵之說﹐又竭畢生心力爲之。本立言之義﹐比風雅之旨﹐直欲突過淸初﹐抗衡兩宋。後有作者﹐試研幾張﹝景祁﹞﹑譚﹝獻﹞﹑許﹝增﹞﹑鄭﹝文焯﹞及四中書﹝端木采﹑許玉彖﹑王鵬運﹑況周頤﹑﹞張﹝仲斤﹞﹑朱﹝孝臧﹞諸賢所作﹐當知吾言之不謬也。○論詞諸說張玉田論詞﹐以淸空不質實爲主﹐又以騷雅爲髙。周止庵則曰「初學詞求空﹐空則靈气往來。旣成格調求實﹐實則精力彌滿。」蔣劍人論詞曰「詞以有厚入無間。」譚復堂揭柔厚之旨﹐陳亦峯持沈著之論。凡此諸說﹐猶之書家觀劍器﹐見爭道﹐睹蛇斗﹐皆神悟妙境也。學者試於諸說參之。○詩詞同源異派玉田論淸眞詞﹐謂其采唐詩融化如自己者﹐乃其所長。又言賀方回﹑吳夢窗皆善於練字面﹐多於溫庭筠﹑李長吉詩中來。而沈伯時亦稱淸眞詞下字運意皆有法度﹐往往自唐宋諸賢詩句中來。又謂施梅川讀唐詩多﹐故語雅淡。又言要求字面﹐當看溫飛卿﹑李商隱﹐及唐人諸家詩句中字面好而不俗者﹐采摘用之云云。以上諸說﹐蓋謂詞家必致力於詩﹐始有獨得﹐固已。竊以爲詩詞實同源異派﹐皆風雅之流別。詞家欲欲進而上之﹐則蘭成及齊梁人諸賦皆絕妙詞境。又進而上之﹐則董嬌嬈﹑羽林郎等樂府及髙唐﹑洛神﹑長門﹑美人諸賦﹐亦一家眷屬。更進而上之﹐則屈宋諸作﹐莫非詞家大道金丹。𨿽體制各別﹐而神理韻味﹐猶蘭ぇ之與荃蓀也。顧才髙者或以詞爲小道﹐鄙不屑爲。爲之者或根抵不深﹐或昧厥本原﹐此詞學之所以不振也。世有韙吾言者乎﹐盍試上探騷辧﹐下究徐庾﹐精思熟讀﹐一以貫之﹐美成﹑白石容可幾乎。不佞老矣﹐能言之而不能行之﹐可愧已。○詞之用筆與古文一例詞之爲文﹐气局較小﹐篇不過百許字﹐然論用筆﹐直與古文一例。大抵有順筆﹐有逆筆﹐有正筆﹐有側筆﹐有墊筆﹐有補筆﹐有說而不說﹐有不說而說。起筆要挺拔﹐要新警。過片要不卽不離。收筆要悠然不盡﹐餘味盎然。中間轉接疊用虛字﹐須一气貫注。無虛字處﹐或用潛气內轉法。蒙常謂作一詞能布置完密﹐骨節靈通﹐無纖毫語病﹐斯眞可謂通得虛字也。○初學塡詞首在運意陸平原文賦云「理扶質以立﹐辭垂條而結繁。」蓋無論何種文字﹐莫不以理爲質﹐理者意之所寓也。初學塡詞﹐首在運意﹐理之所在﹐勿觸勿背﹐則質存而博覽會立矣。意之所發﹐文以辭藻﹐有條有理﹐不雜不亂﹐則條暢而繁茂。枝葉花實﹐附麗本博覽會﹐非飄萍斷梗之比矣。大抵才藻富﹑理路淸﹐入手學夢窗尙可。否則﹐不如從姜張入﹐植其骨。迨格調旣成﹐辭意相副﹐更進而求之可也。○練意布局練句練字塡詞之法﹐首在練意。命意旣精﹐副以妙筆﹐自成佳構。次日布局。虛實相生﹐順逆兼用﹐摶扼緊湊﹐或離或卽﹐波瀾老成﹐前有引皇﹐後有妍唱﹐方爲極布局之能事。次曰練句。四言偶句﹐必加錘練﹐勿落平庸。散句尢宜斟酌﹐警策處多由此出。試觀陸輔之詞旨﹐所摘警句皆散句也。偶句𨿽工﹐終是平板﹐散句之妙﹐直有不可思議者﹐此其所以尢宜注意也。次曰練字。字生而練之使熟﹐字俗而練之使雅。篇中無一支辭長語﹐第覺處處淸新。情生文﹐文生情﹐斯詞之能事畢矣。○陰陽九音初學詞能謹守詞律﹐平仄不差﹐已是大難。然平仄旣協﹐須辧上去。上去當矣﹐宜別陰陽。陰陽審矣﹐乃調九音。所以然者﹐音律𨿽已失傳﹐而近世塡詞家﹐後起益精﹐不精卽不得與於作者之列。況詞固貴宛轉諧和﹐若一句聱牙﹐卽全篇皆廢。昔玉田論音律﹐嘗謂「鎖窗深」﹐深字不協﹐攺幽字﹐仍不協﹐又攺明字﹐乃協。所以然者﹐「鎖窗深」三字﹐不獨盡是陰聲﹐而且皆是齒音﹐宜其歌之不協也。幽字𨿽易喉音﹐第仍是陰聲﹐故亦不合。明字旣是唇音﹐又屬陽平﹐正周止庵所謂重陰間一陽﹐宜其合也。又如所謂粉蝶兒「撲定花心不去﹐閒了尋香兩翅」﹐撲字不諧﹐攺爲守乃諧。撲與守皆陰聲﹐何以一諧﹑一不諧。蓋撲字入聲﹐其音啞﹐守字上聲﹐其音緊﹐此其所以不同也。鄙見如此﹐故列陰陽九音之說。世有知者音﹐當不河漢吾言也。○詞林正韻宋人作詞﹐未有韻本。然自美成而後﹐南宋詞家通音律者﹐隱然有共守之韻。戈順卿依據名家詞﹐撰爲詞林正韻﹐近代詞家﹐遵而用之﹐無待他求矣。獨至押韻之法﹐趁韻者不論﹐卽每逢韻腳處﹐便押一个韻﹐韻𨿽穩而不能使本韻數句生色﹐猶爲未善也。名家之詞﹐押韻如大成玉振之收﹐聲容益盛﹐是亦不可不講也。○淸季詞人中國之學﹐務在師古﹐歐美之學﹐專尙攺良。詞至南宋﹐可謂精矣。至元而音律破壞﹐除二三名家以外﹐已不饜讀者之心有明一代﹐詞曲混淆﹐等乎詩亡。淸初諸公﹐猶不免守花間﹑艸堂之陋。小令競趨側艷﹐慢詞多效蘇﹑辛。竹大雅閎達﹐辭而辟之﹐詞體爲之一正。嘉慶初﹐茗柯宛鄰﹐溯流窮源﹐躋之風雅﹐獨辟門徑﹐而詞學以尊。周止庵窮正變﹐分家數﹐爲學人導先路﹐而詞學始有統系﹐有歸宿。吳門七子﹐守詞律﹑訂詞韻﹐於是亻面規錯矩者﹐不敢自肆於法度之外。故以淸代詞學而論﹐誠有如外人所謂逐漸攺良者。以故淸季詞人﹐如前所論列諸家﹐色色皆精﹐蔚然稱盛﹐殆亦時會使然。後起之英﹐亦旣致力於詞﹐苟能精研屈宋以下﹐徐庾而上諸作﹐神而明之﹐大而化之﹐或亦攺良之一助歟。○七家詞選戈順卿宋七家詞選﹐標舉詞家準的﹐詳於南宋者﹐以詞至南宋始極其精也。其實北宋慢詞如淮海﹑屯田﹐並臻極詣﹐亦治詞家所不容捨也。戈選不收﹐猶爲缺憾。○宋初諸公工小令歐陽﹑大小晏﹑安陸﹑東山﹐皆工小令﹐足爲師法。詞家醉心南宋慢詞﹐往往忽視小令﹐難臻極詣。鄙意此道﹐要當特致一番功力於溫韋李馮諸作﹐擇善揣摩﹐浸淫沈潛﹐積而久之﹐气韻意味﹐自然醇厚不復薄索。蓋宋初諸公﹐亦正從此道來也。○與萬釗論詞三十年前﹐與南昌萬間盟﹝釗﹞論詞﹐有足紀者﹐附錄於此。一曰﹐調如賀新郎﹑沁園春﹑滿江紅﹑水調歌頭等曲﹐皆不易塡﹐意謂其易涉粗豪也。二曰﹐凡四言偶句﹐仄仄平平﹑平平仄仄者﹐上句第二字﹐下句第四字﹐古人多用入聲﹐蓋以兩仄相連﹐忌用上上去去﹐故以入聲間之也。又曰﹕元人詞斷不宜近﹐蓋以元詞音律破壞﹐且非粗卽薄。他山之助﹐不敢忘也。○詞亦有史詞𨿽小道﹐然極其至﹐何嘗不是立言。蓋其溫厚和平﹐長於諷諭﹐一本興觀羣怨之旨﹐𨿽聖人起﹐不易其言也。周止庵曰詩有史﹐詞亦有史﹐一語道破矣。○止庵善言寄止庵又云﹐詞非寄不入﹐專寄不出。一物一事﹐引伸觸類﹐意感偶生﹐假類必達﹐斯入矣。萬感橫集﹐五中無主﹐赤子隨母笑啼﹐野人緣劇喜怒﹐抑可謂能出矣。此最善言寄者也。質而言之﹐要在渾含不露﹐若卽若離﹐只用一兩字點明作意﹐使人省悟。不可發揮太過﹐反致淺陋。○詞葉入聲韻詞葉入聲韻者﹐如美成六醜醜﹑蘭陵王﹑浪陶沙慢﹑大﹐及白石霓裳中序第一﹑暗香﹑疏影﹑惜紅衣﹑淒涼犯等調﹐皆宜謹守前規。押入聲韻﹐勿用上去。其上去韻孤調亦然。不得以上去入皆是仄聲﹐任意混押。○宋人以入作平詞家以入作平﹐固是宋人成例﹐句苟可不作﹐豈不更好。若必不得已時﹐要以讀去諧和方可。○淸眞蘭陵王淸眞蘭陵王詞一翦風快﹑月榭攜手二句﹐一字﹑月字﹐疑是以入作平。詞律未經注出。按宋人賦此調者於二字多用平聲。後人塡此調﹐莫如照塡入聲爲當﹐勿泛塡上去也。○詞宜融情入景詞宜融情入景﹐或卽景抒情﹐方有韻味。若捨景言情﹐正恐粗淺直白﹐了無蘊藉﹐索然意盡耳。○近日詞人近日詞人如吳瞿安﹝梅﹞﹑王飲鶴﹝朝陽﹞﹑陳巢南﹝去病﹖葜鈄櫻蟺譅宗法夢窗﹐上希片玉﹐猶是同光前輩典型。此則自關根抵﹐有志詞學者﹐盍且培其根﹐沃其膏﹐爲步武名賢地乎。

