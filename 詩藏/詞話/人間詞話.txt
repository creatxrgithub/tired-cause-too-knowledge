人間詞話

王國維

一

詞以境界爲最上。有境界則自成髙格﹐自有名句。五代﹑北宋之詞所以獨絕者在此。

二

有造境﹐有寫境﹐此「理想」與「寫實」二派之所由分。然二者頗難分別。因大詩人所造之境﹐必合乎自然﹐所寫之境﹐亦必鄰於理想故也。

三

有有我之境﹐有無我之境。「淚眼問花花不語﹐亂紅飛過秋千去。」「可堪孤館閉春寒﹐杜鵑聲裏斜陽暮。」有我之境也。「采菊東籬下﹐悠然見南山。」「寒波澹澹起﹐白鳥悠悠下。」無我之境也。有我之境﹐以我觀物﹐故物皆著我之色彩。無我之境﹐以物觀物﹐故不知何者爲我﹐何者爲物。古人爲詞﹐寫有我之境者爲多﹐然未始不能寫無我之境﹐此在豪傑之士能自樹立耳。

四

無我之境﹐人惟於靜中得之。有我之境﹐於由動之靜時得之。故一優美﹐一宏壯也。

五

自然中之物﹐互相關系﹐互相限制。然其寫之於文學及美術中也﹐必遺其關系﹑限制之處。故𨿽寫實家﹐亦理想家也。又𨿽如何虛構之境﹐其材料必求之於自然﹐而其構造﹐亦必從自然之法則。故𨿽理想家﹐亦寫實家也。

六

境非獨謂景物也。喜怒哀樂﹐亦人心中之一境界。故能寫眞景物﹑眞感情者﹐謂之有境界。否則謂之無境界。

七

「紅杏枝頭春意鬧」﹐著一「鬧」字﹐而境界全出。「云破月來花弄影」﹐著一「弄」字﹐而境界全出矣。

八

境界有大小﹐不以是而分優劣。「細雨魚兒出﹐微風燕子斜。」何遽不若「落日照大旗﹐馬鳴風蕭蕭。」「寶簾閒掛小銀鉤」﹐何遽不若「霧失樓臺﹐月迷津渡」也﹖

九

嚴滄浪《詩話》謂﹕「盛唐諸公﹐惟在興趣。羚羊掛角﹐無迹可求。故其妙處﹐透澈玲瓏﹐不可湊拍。如空中之音﹑相中之色﹑水中之影﹑鏡中之象﹐言有盡而意無窮。」余謂北宋以前之詞﹐亦復如是。然滄浪所謂「興趣」﹐阮亭所謂「神韻」﹐猶不過道其面目﹔不若鄙人拈出「境界」二字﹐爲探其本也。

十

太白純以气象勝。「西風殘照﹐漢家陵闕」﹐寥寥八字﹐遂關千古登臨之口。後世惟範文正之《漁家傲》﹐夏英公之《喜遷鶯》﹐差足繼武﹐然气象已不逮矣。

十一

張臯文謂﹕「飛卿之詞﹐深美閎約。」余謂「此四字惟馮正中足以當之。劉融齋謂﹕」飛卿精艷絕人「﹐差近之耳。

十二

」畫屏金鷓鴣「﹐飛卿語也﹐其詞品似之。」弦上黃鶯語「﹐端己語也﹐其詞品亦似之。正中詞品﹐若欲於其詞句中求之﹐則」和淚試嚴妝「﹐殆近之歟﹖

十三

南唐中主詞﹕」菡萏香銷翠葉殘﹐西風愁起綠波間。「大有眾芳蕪穢﹐美人遲暮之感。乃古今獨賞其」細雨夢回雞塞遠﹐小樓吹徹玉笙寒。「故知解人正不易得。

十四

溫飛卿之詞﹐句秀也。韋端己之詞﹐骨秀也。李重光之詞﹐神秀也。

十五

詞至李后主而眼界始大﹐感慨遂深﹐遂變伶工之詞而爲士大夫之詞。周介存置諸溫﹑韋之下﹐可謂顚倒黑白矣。」自是人生長恨水長東「﹐」流水落花春去也﹐天上人間。「《金荃》《浣花》﹐能有此气象耶﹖

十六

詞人者﹐不失其赤子之心者也。故生於深宮之中﹐長於婦人之手﹐是後主爲人君所短處﹐亦卽爲詞人所長處。

十七

客觀之詩人﹐不可不多閱世。閱世愈深﹐則材料愈丰富﹐愈變化﹐《水滸傳》《紅樓夢》之作者是也。主觀之詩人﹐不必多閱世。閱世愈淺﹐則性情愈眞﹐李后主是也。

十八

尼采謂﹕」一切文學﹐余愛以血書者。「後主之詞﹐眞所謂以血書者也。宋道君皇帝《燕山亭》詞亦略似之。然道君不過自道身世之戚﹐後主則儼有釋迦﹑基督擔荷人類罪惡之意﹐其大小固不同矣。

十九

馮正中詞𨿽不失五代風格﹐而堂廡特大﹐開北宋一代風气。與中﹑後二主詞皆在《花間》範圍之外﹐宜《花間集》中不登其隻字也。

二十

正中詞除《鵲踏枝》《菩薩蠻》十數闋最煊赫外﹐如《醉花間》之」髙樹鵲銜巢﹐斜月明寒艸。「余謂﹕韋蘇州之」流螢渡髙閣「﹐孟襄陽之」疏雨滴梧桐「﹐不能過也。

二一

歐九《浣溪沙》詞」綠楊樓外出秋千。「晁補之謂﹕只一」出「字﹐便後人所不能道。余謂﹕此本於正中《上行杯》詞」柳外秋千出畫墻「﹐但歐語尢工耳。

二二

梅聖兪《蘇幕遮》詞﹕」落盡梨花春事了。滿地斜陽﹐翠色和煙老。「劉融齋謂﹕少遊一生似專學此種。余謂﹕馮正中《玉樓春》詞﹕」芳菲次第長相續﹐自是情多無處足﹐尊前百計得春歸﹐莫爲傷春眉黛促。「永叔一生似專學此種。

二三

人知和靖《點絳唇》﹑聖兪《蘇幕遮》﹑永叔《少年遊》三闋爲詠春艸絕調﹐不知先有正中」細雨濕流光「五字﹐皆能攝春艸之魂者也。

二四

《詩o蒹葭》一篇﹐最得風人深致。晏同叔之」昨夜西風凋碧樹。獨上髙樓﹐望盡天涯路。「意頗近之。但一灑落﹐一悲壯耳。

二五

」我瞻四方﹐蹙蹙靡所騁。「詩人之憂生也。」昨夜西風凋碧樹。獨上髙樓﹐望盡天涯路「似之。」終日馳車走﹐不見所問津。「詩人之憂世也。」百艸千花寒食路。香車系在誰家樹「似之。

二六

古今之成大事業﹑大學問者﹐必經過三種之境界﹕」昨夜西風凋碧樹。獨上髙樓﹐望盡天涯路。「此第一境也。」衣帶漸寬終不悔﹐爲伊消得人憔悴。「此第二境也。」眾裏尋他千百度﹐回頭驀見﹐那人正在﹐燈火闌珊處。「此第三境也。此等語皆非大詞人不能道。然遽以此意解釋諸詞﹐恐爲晏﹑歐諸公所不許也。

二七

永叔」人間自是有情癡﹐此恨不關風與月。「」直須看盡洛城花﹐始與東風容易別。「於豪放之中有沈著之致﹐所以尢髙。

二八

馮夢華《宋六十一家詞選o序例》謂﹕」淮海﹑小山﹐古之傷心人也。其淡語皆有味﹐淺語皆有致。「余謂此惟淮海足以當之。小山矜貴有餘﹐但可方駕子野﹑方回﹐未足抗衡淮海也。

二九

少遊詞境最爲淒婉。至」可堪孤館閉春寒﹐杜鵑聲裏斜陽暮。「則變而淒厲矣。東坡賞其後二語﹐猶爲皮相。

三十

」風雨如晦﹐雞鳴不已。「」山峻髙以蔽日兮﹐下幽晦以多雨。霰雪紛其無垠兮﹐云霏霏而承宇。「」樹樹皆秋色﹐山山盡落暉。「」可堪孤館閉春寒﹐杜鵑聲裏斜陽暮。「气象皆相似。

三一

昭明太子稱﹕陶淵明詩」跌宕昭彰﹐獨超眾類。抑揚爽朗﹐莫之與京。「王無功稱﹕薛收賦」韻趣髙奇﹐詞義晦遠。嵯峨蕭瑟﹐眞不可言。「詞中惜少此二種气象﹐前者惟東坡﹐後者惟白石﹐略得一二耳。

三二

詞之雅鄭﹐在神不在貌。永叔﹑少遊𨿽作艷語﹐終有品格。方之美成﹐便有淑女與倡伎之別。

三三

美成深遠之致不及歐﹑秦。惟言情體物﹐窮極工巧﹐故不失爲第一流之作者。但恨創調之才多﹐創意之才少耳。

三四

詞忌用替代字。美成《解語花》之」桂華流瓦「﹐境界極妙。惜以」桂華「二字代」月「耳。夢窗以下﹐則用代字更多。其所以然者﹐非意不足﹐則語不妙也。蓋意足則不暇代﹐語妙則不必代。此少遊之」小樓連苑「﹐」繡轂雕鞍「﹐所以爲東坡所譏也。

三五

沈伯時《樂府指迷》云﹕」說桃不可直說破桃﹐須用『紅雨』﹑『劉郎』等字。詠柳不可直說破柳﹐須用『章臺』﹑『灞岸』等字。「若惟恐人不用代字者。果以是爲工﹐則古今類書具在﹐又安用詞爲耶﹖宜其爲《提要》所譏也。

三六

美成《靑玉案》詞﹕」葉上初陽幹宿雨。水面淸圓﹐一一風荷舉。「此眞能得荷之神理者。覺白石《念奴嬌》《惜紅衣》二詞﹐猶有隔霧看花之恨。

三七

東坡《水龍吟》詠楊花﹐和均而似元唱。章質夫詞﹐原唱而似和均。才之不可彊也如是﹗

三八

詠物之詞﹐自以東坡《水龍吟》爲最工﹐邦卿《雙雙燕》次之。白石《暗香》《疏影》﹐格調𨿽髙﹐然無一語道著﹐視古人」江邊一樹垂垂發「等句何如耶﹖

三九

白石寫景之作﹐如」二十四橋仍在﹐波心蕩﹑冷月無聲。「」數峯淸苦﹐商略黃昏雨。「」髙樹晚蟬﹐說西風消息。「𨿽格韻髙絕﹐然如霧裏看花﹐終隔一層。梅溪﹑夢窗諸家寫景之病﹐皆在一」隔「字。北宋風流﹐渡江遂絕。抑眞有運會存乎其間耶﹖

四十

問」隔「與」不隔「之別﹐曰﹕陶﹑謝之詩不隔﹐延年則稍隔矣。東坡之詩不隔﹐山谷則稍隔矣。」池塘生春艸「﹑」空梁落燕泥「等二句﹐妙處惟在不隔。詞亦如是。卽以一人一詞論﹐如歐陽公《少年遊》詠春艸﹐上半闕云﹕」闌干十二獨憑春﹐晴碧遠連云。千里萬里﹐二月三月﹐行色苦愁人。「語語都在目前﹐便是不隔。至云」謝家池上﹐江淹浦畔。「則隔矣。白石《翠樓吟》﹕」此地。宜有詞仙﹐擁素云黃鶴﹐與君遊戲。玉梯凝望久﹐嘆芳艸﹑萋萋千里。「便是不隔。至」酒祓淸愁﹐花消英气。「則隔矣。然南宋詞𨿽不隔處﹐比之前人﹐自有淺深厚薄之別。

四一

」生年不滿百﹐常懷千歲憂。晝短苦夜長﹐何不秉燭遊﹖「」服食求神仙﹐多爲藥所誤。不如飲美酒﹐被服紈與素。「寫情如此﹐方爲不隔。」采菊東籬下﹐悠然見南山。山气日夕佳﹐飛鳥相與還。「」天似穹廬﹐籠蓋四野。天蒼蒼﹐野茫茫。風吹艸低見牛羊。「寫景如此﹐方爲不隔。

四二

古今詞人格調之髙﹐無如白石。惜不於意境上用力﹐故覺無言外之味﹐弦外之響﹐終不能與於第一流之作者也。

四三

南宋詞人﹐白石有格而無情﹐劍南有气而乏韻。其堪與北宋人頡頏者﹐惟一幼安耳。近人祖南宋而祧北宋﹐以南宋之詞可學﹐北宋不可學也。學南宋者﹐不祖白石﹐則祖夢窗﹐以白石﹑夢窗可學﹐幼安不可學也。學幼安者率祖其粗獷﹑滑稽﹐以其粗獷﹑滑稽處可學﹐佳處不可學也。幼安之佳處﹐在有性情﹐有境界。卽以气象論﹐亦有」橫素波﹑幹靑雲「之槪﹐寧後世齷齪小生所可擬耶﹖

四四

東坡之詞曠﹐稼軒之詞豪。無二人之胸襟而學其詞﹐猶東施之效捧心也。

四五

讀東坡﹑稼軒詞﹐須觀其雅量髙致﹐有伯夷﹑柳下惠之風。白石𨿽似蟬蛻塵埃﹐然終不免局促轅下。

四六

蘇﹑辛﹐詞中之狂。白石猶不失爲狷。若夢窗﹑梅溪﹑玉田﹑艸窗﹑中麓輩﹐面目不同﹐同歸於鄕願而已。

四七

稼軒中秋飲酒達旦﹐用《天問》體作《木蘭花慢》以送月﹐曰﹕」可憐今夕月﹐向何處﹑去悠悠﹖是別有人間﹐那邊才見﹐光景東頭。「詞人想象﹐直悟月輪繞地之理﹐與科學家密合﹐可謂神悟。

四八

周介存謂」梅溪詞中喜用『偸』字﹐足以定其品格。「劉融齋謂」周旨蕩而史意貪。「此二語令人解頤。

四九

介存謂﹕夢窗詞之佳者﹐如」水光云影﹐搖蕩綠波﹐撫玩無極﹐迫尋已遠。「余覽《夢窗甲乙丙丁稿》中﹐實無足當此者。有之﹐其」隔江人在雨聲中﹐晚風菇葉生秋怨「二語乎﹖

五十

夢窗之詞﹐吾得取其詞中之一語以評之﹐曰﹕」映夢窗淩亂碧。「玉田之詞﹐余得取其詞中之一語以評之﹐曰﹕」玉老田荒。「

五一

」明月照積雪「﹑」大江流日夜「﹑」中天懸明月「﹑」黃河落日圓「﹐此種境界﹐可謂千古壯觀。求之於詞﹐惟納蘭容若塞上之作﹐如《長相思》之」夜深千帳燈「﹐《如夢令》之」萬帳穹廬人醉﹐星影搖搖欲墜「差近之。

五二

納蘭容若以自然之眼觀物﹐以自然之舌言情。此由初入中原﹐未染漢人風气﹐故能眞切如此。北宋以來﹐一人而已。

五三

陸放翁跋《花間集》﹐謂﹕」唐季五代﹐詩愈卑﹐而倚聲者輒簡古可愛。能此不能彼﹐未可以理推也。「《提要》駁之﹐謂﹕」猶能舉七十斤者﹐舉百斤則蹶﹐舉五十斤則運掉自如。「其言甚辧。然謂詞必易於詩﹐余未敢信。善乎陳臥子之言曰﹕」宋人不知詩而彊作詩﹐故終宋之世無詩。然其歡愉愁苦之致﹐動於中而不能抑者﹐類發於詩餘﹐故其所造獨工。「五代詞之所以獨勝﹐亦以此也。

五四

四言敝而有《楚辭》《楚辭》敝而有五言﹐五言敝而有七言﹐古詩敝而有律絕﹐律絕敝而有詞。蓋文體通行旣久﹐染指遂多﹐自成習套。豪傑之士﹐亦難於其中自出新意﹐故遁而作他體﹐以自解脫。一切文體所以始盛終衰者﹐皆由於此。故謂文學後不如前﹐余未敢信。但就一體論﹐則此說固無以易也。

五五

詩之《三百篇》《十九首》﹐詞之五代﹑北宋﹐皆無題也。非無題也﹐詩詞中之意﹐不能以題盡之也。自《花庵》《艸堂》每調立題﹐並古人無題之詞亦爲之作題。如觀一幅佳山水﹐而卽曰此某山某河﹐可乎﹖詩有題而詩亡﹐詞有題而詞亡。然中材之士﹐鮮能知此而自振拔者矣。

五六

大家之作﹐其言情也必沁人心脾﹐其寫景也必豁人耳目。其辭脫口而出﹐無矯揉妝束之態。以其所見者眞﹐所知者深也。詩詞皆然。持此以衡古今之作者﹐可無大誤矣。

五七

人能於詩詞中不爲美刺投贈之篇﹐不使隸事之句﹐不用粉飾之字﹐則於此道已過半矣。

五八

以《長恨歌》之壯采﹐而所隸之事﹐只」小玉雙成「四字﹐才有餘也。梅村歌行﹐則非隸事不辦。白﹑吳優劣﹐卽於此見。不獨作詩爲然﹐塡詞家亦不可不知也。

五九

近體詩體制﹐以五七言絕句爲最尊﹐律詩次之﹐排律最下。蓋此體於寄興言情﹐兩無所當﹐殆有均之駢體文耳。詞中小令如絕句﹐長調似律詩﹐若長調之《百字令》《沁園春》等﹐則近於排律矣。

六十

詩人對宇宙人生﹐須入乎其內﹐又須出乎其外。入乎其內﹐故能寫之。出乎其外﹐故能觀之。入乎其內﹐故有生气。出乎其外﹐故有髙致。美成能入而不能出。白石以降﹐於此二事皆未夢見。

六一

詩人必有輕視外物之意﹐故能以奴僕命風月。又必有重視外物之意﹐故能與花鳥共憂樂。

六二

」昔爲倡家女﹐今爲蕩子婦。蕩子行不歸﹐空牀難獨守。「」何不策髙足﹐先據要路津﹖無爲久貧賤﹐轗軻長苦辛。「可謂淫鄙之尢。然無視爲淫詞﹑鄙詞者﹐以其眞也。五代﹑北宋之大詞人亦然。非無淫詞﹐讀之者但覺其親切動人。非無鄙詞﹐但覺其精力彌滿。可知淫詞與鄙詞之病﹐非淫與鄙之病﹐而遊詞之病也。」豈不爾思﹐室是遠而。「而子曰﹕」未之思也﹐夫何遠之有﹖「惡其遊也。

六三

」枯藤老樹昏鴉。小橋流水平沙。古道西風瘦馬。夕陽西下。斷腸人在天涯。"此元人馬東籬《天淨沙》小令也。寥寥數語﹐深得唐人絕句妙境。有元一代詞家﹐皆不能辦此也。

六四

白仁甫《秋夜梧桐雨》劇﹐沈雄悲壯﹐爲元曲冠冕。然所作《天籟詞》﹐粗淺之甚﹐不足爲稼軒奴隸﹐豈創者易工﹐而因者難巧歟﹖抑人各有能有不能也﹖讀者觀歐﹑秦之詩遠不如詞﹐足透此中消息

