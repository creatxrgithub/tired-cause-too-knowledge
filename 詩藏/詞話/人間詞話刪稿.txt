

《人間詞話》刪稿

﹝淸﹞王國維著

一白石之詞﹐余所最愛者﹐亦僅二語﹐曰「淮南皓月冷千山﹐冥冥歸去無人管。﹝1﹞」

【注釋】﹕﹝1﹞姜夔《踏莎行》﹝自沔東來﹐丁未元日至金陵﹐江上感夢而作。﹞﹕「燕燕輕盈﹐鶯鶯嬌軟﹐分明又向華胥見。夜長爭得薄情知﹐春初早被相思染。別後書辭﹐別時鍼綫﹐離魂暗逐郎行遠。淮南皓月冷千山﹐冥冥歸去無人管。」

二雙聲﹑疊韻之論﹐盛於六朝﹐唐人猶多用之。至宋以後﹐則漸不講﹐並不知二者爲何物。乾嘉間﹐吾鄕周公靄先生著《杜詩雙聲疊韻譜括略》﹐正千餘年之誤﹐可謂有功文苑者矣。其言曰「兩字同母謂之雙聲﹐兩字同韻謂之疊韻。」余按用今日各國文法通用之語表之﹐則兩字同一子音者謂之雙聲。如《南史﹟羊元保傳》之「官家恨狹﹐更廣八分」﹐「官家更廣」四字﹐皆從ｋ得聲。《洛陽伽藍記》之「獰奴慢罵」﹐「獰奴」兩字﹐皆從ｎ得聲。「慢罵」兩字﹐皆從ｍ得聲也。兩字同一母音者﹐謂之疊韻。如梁武帝「後牖有朽柳」﹐「後牖有」三字﹐雙聲而兼疊韻。「有朽柳」三字﹐其母音皆爲ｕ。劉孝綽之「梁王長康彊」﹐「梁長彊」三字﹐其母音皆爲ｉａｎ也﹝1﹞。自李淑《詩苑》僞造沈約之說﹐以雙聲疊韻爲詩中八病之二﹐後是詩家多廢而不講﹐亦不復用之於詞。余謂苟於詞之蕩漾處多用疊韻﹐促結處用雙聲﹐則其鏗鏘可誦﹐必有過於前人者。惜世之專講音律者﹐尙未悟此也。

【注釋】﹕﹝1﹞葛立方《韻語陽秋﹟卷四》引陸龜蒙詩序﹕「疊韻起自如梁武帝﹐云「後牖有朽柳」﹐當時侍從之臣皆倡和。劉孝綽云「梁王長康彊」﹐沈少文云「偏眠船弦邊」﹐庾肩吾云「載碓每礙埭」﹐自後用此體作爲小詩者多矣。」

三世人但知雙聲之不拘四聲﹐不知疊韻亦不拘平﹑上﹑去三聲。凡字之同母者﹐𨿽平仄有殊﹐皆疊韻也。

四詩之唐中葉以後﹐殆爲羔雁之具矣。故五代北宋之詩﹐佳者絕少﹐而詞則爲其極盛時代。卽詩詞兼擅如永叔少遊者﹐詞勝於詩遠甚。以其寫之於詩者﹐不若寫之於詞者之眞也。至南宋以後﹐詞亦爲羔雁之具﹐而詞亦替矣。此亦文學升降之一關鍵也。

五曾純甫中秋應制﹐作《壺中天慢》詞﹝1﹞﹐自注云「是夜﹐西興亦聞天樂。」謂宮中樂聲﹐聞於隔岸也。毛子晉謂﹕「天神亦不以人廢言。﹝2﹞」近馮夢華復辧其誣﹝3﹞。不解「天樂」兩字文義﹐殊笑人也。

【注釋】﹕﹝1﹞曾覿《壺中天慢》﹝此進禦月詞也。上皇大喜曰「從來月詞﹐不曾用『金甌』事﹐可謂新奇。」賜金束帶﹑紫番羅﹑水晶碗。上亦賜寶盞。至一更五點回宮。是夜﹐西興亦聞天樂焉。﹞﹕「素飆漾碧﹐看天衢穩送﹐一輪明月。翠水瀛壺人不到﹐比似世間秋別。玉手瑤笙﹐一時同色﹐小按霓裳疊。天津橋上﹐有人偸記新闋。當日誰幻銀橋﹐阿瞞兒戲﹐一笑成癡絕。肯信羣仙髙宴處﹐移下水晶宮闕。雲海塵淸﹐山河影滿﹐桂冷吹香雪。何勞玉斧﹐金甌千古無缺。」﹝2﹞《宋六十名家詞》毛晉跋《海野詞》﹕「進月詞﹐一夕西興﹐共聞天樂﹐豈天神亦不以人廢言耶﹖」﹝3﹞馮熙《宋六十一家詞選》例言「曾純甫賦進禦月詞﹐其自記云﹕『是夜﹐西興亦聞天樂。』子晉遂謂天神亦不以人廢言。不知宋人每好自神其說。白石道人尙欲以巢湖風駛歸功於平調《滿江紅》﹐於海野何譏焉﹖」

六北宋名家以方回爲最次。其詞如歷下﹑新城之詩﹐非不華瞻﹐惜少眞味。

七散文易學而難工﹐韻文難學而易工。近體詩易學而難工﹐古體詩難學而易工。小令易學而難工﹐長調難學而易工。

八古詩云「誰能思不歌﹖誰能饑不食﹖﹝1﹞」詩詞者﹐物之不得其平而鳴者也。故歡愉之辭難工﹐愁苦之言易巧。

【注釋】﹕﹝1﹞晉宋齊辭《子夜歌》﹕「誰能思不歌﹖誰能饑不食﹖日冥當戶倚﹐惆悵底不憶﹖」

九社會上之習慣﹐殺許多之善人。文學上之習慣﹐殺許多之天才。

十昔人論詩詞﹐有景語﹑情語之別。不知一切景語﹐皆情語也。

十一詞家多以景寓情。其專作情語而絕妙者﹐如牛嶠之「甘作一生拼﹐盡君今日歡。﹝1﹞」﹐顧敻之「換我心爲你心﹐始知相憶深。﹝2﹞」歐陽修之「衣帶漸寬終不悔﹐爲伊消得人憔悴。﹝3﹞」美成之「許多煩惱﹐只爲當時﹐一餉畱情。﹝4﹞」此等詞求之古今人詞中﹐曾不多見。

【注釋】﹕﹝1﹞牛嶠《菩薩蠻》﹕「玉鑪冰簟鴛鴦錦﹐粉融香汗流山枕。簾外轆轤聲﹐斂眉含笑驚。柳陰煙漠漠﹐低鬢蟬釵落。須作一生拼﹐盡君今日歡。」﹝2﹞顧敻《訴衷情》﹕「永夜拋人何處去﹖絕來音。香閣掩﹐眉斂﹐月將沈。爭忍不相尋﹖怨孤衾。換我心﹐爲你心﹐始知相憶深。」﹝3﹞柳永《鳳棲梧》﹕「佇倚危樓風細細﹐望極春愁﹐黯黯生天際。艸色煙光殘照裏﹐無言誰會憑闌意﹖擬把疏狂圖一醉﹐對酒當歌﹐彊樂還無味。衣帶漸寬終不悔﹐爲伊消得人憔悴。」此詞又誤入《歐陽文忠公近體詩樂府》及《醉翁琴趣外編》。﹝4﹞周邦彥《慶宮春》﹕「云接平岡﹐山圍寒野﹐路回漸展孤城。衰柳啼鴉﹐驚風驅雁﹐動人一片秋聲。倦途休駕﹐淡煙裏﹐微茫見星。塵埃憔悴﹐生怕黃昏﹐離思牽縈。華堂舊日逢迎。花艷參差﹐香霧飄零。弦管當頭﹐偏憐嬌鳳﹐夜深簧暖笙淸。眼波傳意﹐恨密約﹐匆匆未成。許多煩惱﹐只爲當時﹐一餉畱情。

十二詞之爲體﹐要眇宜修。能言詩之所不能言﹐而不能盡言詩之所能言。詩之景闊﹐詞之言長。

十三言气質﹐言神韻﹐不如言境界。有境界﹐本也。气質﹑神韻﹐末也。有境界而二者隨之矣。

十四「西風吹渭水﹐落日滿長安。﹝1﹞」﹐美成以之入詞﹝2﹞﹐白仁甫以之入曲﹝3﹞﹐此借古人之境界爲我之境界者也。然非自有境界﹐古人亦不爲我用。

【注釋】﹕﹝1﹞賈島《憶江上吳處士》﹕「閩國揚帆去﹐蟾蜍虧復圓。秋風吹渭水﹐落葉滿長安。此夜聚會夕﹐當時雷雨寒。蘭橈殊未返﹐消息海云端。」﹝2﹞周邦彥《齊天樂》﹝秋思﹞﹕「綠蕪凋盡臺城路﹐殊鄕又逢秋晚。暮雨生寒﹐鳴蛩勸織﹐深閣時聞裁剪。云窗靜掩。嘆重拂羅裀﹐頓疏花簟。尙有綀囊﹐露螢淸夜照書卷。荊江畱滯最久﹐故人相望處﹐離思何限﹖渭水西風﹐長安亂葉﹐空憶詩情宛轉。憑髙眺遠。正玉液新篘﹐蟹螯初薦。醉倒山翁﹐但愁斜照斂。」﹝3﹞白朴《雙調﹟徳勝樂》﹝秋﹞﹕「玉露冷﹐蛩吟砌。聽落葉西風渭水。寒雁兒長空嘹唳。陶元亮醉在東籬。」又《梧桐雨》雜劇第二折《普天樂》﹕「恨無窮﹐愁無限。爭柰倉促之際﹐避不得驀嶺登山。鑾駕遷。成都盼。更哪堪滻水西飛雁﹐一聲聲送上雕鞍。傷心故園﹐西風渭水﹐落日長安。」

十五長調自以周﹑柳﹑蘇﹑辛爲最工。美成《浪淘沙慢》二詞﹝1﹞﹐精壯頓挫﹐已開北曲之先聲。若屯田之《八聲甘州》﹝2﹞﹐東坡之《水調歌頭》﹝3﹞﹐則佇興之作﹐格髙千古﹐不能以常調論也。

【注釋】﹕﹝1﹞周邦彥《浪淘沙慢》﹕「曉陰重﹐霜凋岸艸﹐霧隱城堞。南陌脂車待發﹐東門帳飲乍闋。正拂面﹑垂揚堪攬結。掩紅淚﹑玉手親折。念漢浦離鴻去何許﹐經時信音絕。情切。望中地遠天闊。向露冷風淸無人處﹐耿耿寒漏咽。嗟萬事難忘﹐惟是輕別。翠尊未竭﹐憑斷雲﹑畱取西樓殘月。羅帶光銷紋衾疊。連環解﹑舊香頓歇。怨歌永﹑瓊壺敲盡缺。恨春去﹑不與人期﹐弄夜色﹑空餘滿地梨花雪。」

又一闋﹕「萬葉戰﹐秋聲露結﹐雁度沙磧。細艸和煙尙綠﹐遙山向晚更碧。見隱隱﹑云邊新月白。映落照﹑簾幕千家﹐聽數聲﹑何處倚樓笛﹖裝點盡秋色。脈脈。旅情暗自消釋。念珠玉﹑臨水猶悲感﹐何況天涯客﹖憶少年歌酒﹐當時蹤迹。歲華易老﹐衣帶寬﹑懊惱心腸終窄。飛散後﹑風流人阻。蘭橋約﹑悵恨路隔。馬蹄過﹑猶嘶舊巷陌。嘆往事﹑一一堪傷﹐曠望極。凝思又把闌干拍。」﹝2﹞柳永《八聲甘州》﹕「對瀟瀟暮雨灑江天﹐一番洗淸秋。漸霜風淒慘﹐關河冷落﹐殘照當樓。是處紅衰翠減﹐苒苒物華休。惟有長江水﹐無語低流。不忍登髙臨遠﹐望故鄕渺邈﹐歸思難收。嘆年來蹤迹﹐何事苦淹畱。想佳人﹑妝樓顒望﹐誤幾回﹑天際識歸舟。爭知我﹑倚闌漧處﹑正恁凝愁。」﹝3﹞蘇軾《水調歌頭》﹝丙辰中秋﹐歡飲達旦﹐大醉﹐作此篇﹐兼懷子由。﹞﹕「明月幾時有﹖把酒問靑天。不知天上宮闕﹐今夕是何年﹖我欲乘風歸去﹐又恐瓊樓玉宇﹐髙處不勝寒。起舞弄淸影﹐何似在人間﹖轉朱閣﹐低綺戶﹐照無眠。不應有恨﹐何事長向別時圓﹖人有悲歡離合﹐月有陰晴圓缺﹐此事古難全。但願人長久﹐千里共嬋娟。」

十六稼軒《賀新郎》詞「送茂嘉十二弟﹝1﹞」﹐章法絕妙。且語語有境界﹐此能品而幾於神者。然非有意爲之﹐故後人不能學也。

【注釋】﹕﹝1﹞辛棄疾《賀新郎》﹝送茂嘉十二弟﹞﹕「綠樹聽鵜鴂。更那堪﹑鷓鴣聲住﹐杜鵑聲切﹗啼到春歸無尋處﹐苦恨芳菲都歇。算未抵人間離別。馬上琵琶關塞黑﹐更長門翠輦辭金闕。看燕燕﹐送歸妾。將軍百戰身名裂。向河梁﹑回頭萬里﹐故人長絕。易水蕭蕭西風冷﹐滿座衣冠似雪。正壯士悲歌未徹。啼鳥還知如許恨﹐料不啼淸淚長啼血。誰共我﹐醉明月﹖」

十七稼軒《賀新郎》詞﹕「柳暗淩波路。送春歸猛風暴雨﹐一番新綠。﹝1﹞」又《定風波》詞﹕「從此酒酣明月夜。耳熱。﹝2﹞」「綠」「熱」二字﹐皆作上去用。與韓遇《東浦詞》《賀新郎》以「玉」「曲」葉「注」「女」﹐《卜算子》以「夜」「謝」葉「食」「月」﹐已開北曲四聲通押之祖。

【注釋】﹕﹝1﹞辛棄疾《賀新郎》﹕「柳暗淩波路。送春歸猛風暴雨﹐一番新綠。千里瀟湘葡萄漲﹐人解扁舟欲去。又檣燕畱人相語。艇子飛來生塵步﹐唾花寒唱我新番句。波似箭﹐催鳴櫓。黃陵祠下山無數。聽湘娥﹑泠泠曲罷﹐爲誰情苦﹖行到東吳春已暮﹐正江闊潮平穩渡﹝﹖﹞。望金雀觚稜翔舞。前度劉郎今重到﹐問玄都千樹花存否﹖愁爲倩﹐麼弦訴。」﹝2﹞辛棄疾《定風波》﹕「金印累累佩陸離﹐河梁更賦斷腸詩。莫擁旌旗眞个去。何處﹖玉堂元自要論思。且約風流三學士﹐同醉。春風看試幾槍旗。從此酒酣明月夜。耳熱。那邊應是說儂時。」﹝3﹞韓玉《賀新郎》﹝詠水仙﹞﹕「綽約人如玉。試新妝嬌黃半綠﹐漢宮勻注。倚傍小欄閒凝佇﹐翠帶風前似舞。記洛浦當年儔侶。羅襪生塵香冉冉﹐料徵鴻微步淩波女。驚夢斷﹐楚江曲。春工若見應爲主。忍教都﹑閒亭笛管﹐冷風淒雨。待把此花都折取﹐和淚連香寄與。須信到離情如許。煙水茫茫斜照裏﹐是騷人九辧招魂處。千古恨﹐與誰語﹖」﹝4﹞韓玉《卜算子》﹕「楊柳綠成陰﹐初過寒食節。門掩金鋪獨自眠﹐哪更逢寒夜。彊起立東風﹐慘慘梨花謝。何事王孫不早歸﹖寂寞秋千月。」

十八譚復堂《篋中詞選》謂﹕「蔣鹿潭《水雲樓詞》與成容若﹑項蓮生﹐二百年間﹐分鼎三足。」然《水雲樓詞》小令頗有境界﹐長調惟存气格。《憶云詞》精實有餘﹐超逸不足﹐皆不足與容若比。然視臯文﹑止庵輩﹐則倜乎遠矣。

十九詞家時代之說﹐盛於國初。竹垞謂﹕詞至北宋而大﹐至南宋而深﹝1﹞。後此詞人﹐羣奉其說。然其中亦非無具眼者。周保緒曰「南宋下不犯北宋拙率之病﹐髙不到北宋渾涵之詣。」又曰「北宋詞多就景敍情﹐故珠圓玉潤﹐四照玲瓏。至稼軒﹑白石﹐一變而爲卽事敍景﹐故深者反淺﹐曲者反直。﹝2﹞」潘四農曰「詞濫觴於唐﹐暢於五代﹐而意格之閎深曲摯﹐則莫盛於北宋。詞之有北宋﹐猶詩之有盛唐。至南宋則稍衰矣。﹝3﹞」劉融齋曰「北宋詞用密亦疏﹑用隱亦亮﹑用沈亦快﹑用細亦闊﹑用精亦渾。南宋只是掉轉過來。﹝4﹞」可知此事自有公論。𨿽止庵詞頗淺薄﹐潘劉尢甚。然其推尊北宋﹐則與明季雲間諸公﹐同一卓識也。

【注釋】﹕﹝1﹞朱彜尊《詞綜發凡》﹕「世人言詞﹐必稱北宋。然詞至南宋始極其工﹐至宋季而始極其變。」﹝2﹞見周濟《介存齋論詞雜著》。﹝3﹞見潘徳興《養一齋集》卷二十二「與葉生名澧書」。﹝4﹞見劉熙載《藝槪》卷四《詞曲槪》。

二十唐五代北宋詞﹐可謂生香眞色。若雲間諸公﹐則綵花耳。湘眞且然﹐況其次也者乎﹖

二一《衍波詞》之佳者﹐頗似賀方回。𨿽不及容若﹐要在浙中諸子之上。

二二近人詞如《復堂詞》之深婉﹐《疆村詞》之隱秀﹐皆在半塘老人上。疆村學夢窗而情味較夢窗反勝。蓋有臨川廬陵之髙華﹐而濟以白石之疏越者。學人之詞﹐斯爲極則。然古人自然神妙處﹐尙未見及。

二三宋直方《蝶戀花》﹕「新樣羅衣渾棄卻﹐猶尋舊日春衫著。﹝1﹞」譚復堂《蝶戀花》﹕「連理枝頭儂與汝﹐千花百艸從渠許。﹝2﹞」可謂寄興深微。

【注釋】﹕﹝1﹞宋徵興《蝶戀花》﹕「寶枕輕風秋夢薄﹐紅斂雙蛾﹐顚倒垂金雀。新樣羅衣渾棄卻﹐猶尋舊日春衫著。偏是斷腸花不落﹐人苦傷心﹐鏡裏顏非昨。曾誤當初靑女約﹐至今霜夜思量著。」﹝2﹞譚獻《蝶戀花》﹕「帳裏迷離香似霧﹐不燼鑪灰﹐酒醒聞余語。連理枝頭儂與汝﹐千花百艸從渠許。蓮子靑靑心獨苦﹐一唱將離﹐日日風兼雨。豆蔻香殘楊柳暮﹐當時人面無尋處。」

二四《半塘丁稿》中和馮正中《鵲踏枝》十闋﹐乃《鶩翁詞》之最精者。「望遠愁多休縱目」等闋﹐郁伊惝恍﹐令人不能爲懷。《定稿》只存六闋﹐殊爲未允也。

【注釋】﹕﹝1﹞王鵬運《鵲踏枝》﹝馮正中《鵲踏枝》十四闋﹐郁伊惝恍﹐義兼比興﹐蒙耆誦焉。春日端居﹐依次屬和。就均成詞﹐無關寄托﹐而章句尢爲淩雜。憶云生云「不爲無益之事﹐何以遣有涯之生﹖」三復前言﹐我懷如揭矣。時光緒丙申三月二十八日。錄十。﹞﹕「落蕊殘陽紅片片﹐懊恨比鄰﹐盡日流鶯轉。似雪楊花吹又散﹐東風無力將春限。慵把香羅裁便面﹐換到輕衫﹐歡意垂垂淺。襟上淚痕猶隱見﹐笛聲催按梁州徧。」其一。「斜日危闌凝佇久﹐問訊花枝﹐可是年時舊﹖濃睡朝朝如中酒﹐誰憐夢里人消瘦。香閣簾櫳煙閣柳﹐片霎氤氳﹐不信尋常有。休遣歌筵回舞袖﹐好懷珍重春三後。」其二。「譜到陽關聲欲裂﹐亭短亭長﹐楊柳那堪折。挑菜湔裙春事歇﹐帶羅羞指同心結。千里孤光同皓月﹐畫角吹殘﹐風外還嗚咽。有限墜歡眞忍說﹐傷生第一生離別。」其三。「風蕩春云羅衫薄﹐難得輕陰﹐芳事休閒卻。幾日啼鵑花又落﹐綠箋莫忘深深約。老去吟情渾寂寞﹐細雨檐花﹐空憶燈前酌。隔院玉簫聲乍作﹐眼前何物供哀樂﹖。」其四。「漫說目成心便許﹐無據楊花﹐風裏頻來去。悵望朱樓難寄語﹐傷春誰念司勛誤﹖枉把遊絲牽弱縷﹐幾片閒雲﹐迷卻相思路。錦帳珠簾歌舞處﹐舊歡新恨思量否﹖」其五。「晝日懨懨驚夜短﹐片霎歡娛﹐那惜千金換。燕睨鶯顰春不管﹐敢辭弦索爲君斷﹖隱隱輕雷聞隔岸﹐暮雨朝霞﹐咫尺迷雲漢。獨對舞衣思舊伴﹐龍山極目煙塵滿。」其六。「望遠愁多休縱目﹐步繞珍叢﹐看筍將成竹。曉露暗垂珠簏簌﹐芳林一帶如新浴。檐外春山森碧玉﹐夢裏驂鸞﹐記過淸湘曲。自定新弦移雁足﹐弦聲未抵歸心促。」其七。「誰遣春韶隨水去﹖醉倒芳尊﹐望卻朝和暮。換盡大堤芳艸路﹐倡條都是相思樹。蠟燭有心燈解語﹐淚盡唇焦﹐此恨消沈否﹖坐對東風憐弱絮﹐萍飄後日知何處﹖」其八。「對酒肯教歡意盡﹖醉醒懨懨﹐無那忺春困。錦字雙行箋別恨﹐淚珠界破殘妝粉。輕燕受風飛遠近﹐消息誰傳﹐盼斷烏衣信。曲幾無憀閒自隱﹐鏡奩心事孤鸞鬢。」其九。「幾見花飛能上樹﹐難系流光﹐枉費垂楊縷。箏雁斜飛排錦柱﹐只伊不解將春去。漫詡心情黏地絮﹐容易飄揚﹐那不驚風雨。倚徧闌干誰與語﹖思量有恨無人處。」其十。今《半塘定稿﹟鶩翁集》中存《鵲踏枝》六闋﹐計刪第三﹑第六﹑第七﹑第九四闋。

二五固哉臯文之爲詞也﹗飛卿《菩薩蠻》﹑永叔《蝶戀花》﹑子瞻《卜算子》﹐皆興到之作﹐有何命意﹖皆被臯文深文羅織﹝1﹞。阮亭《花艸蒙拾》謂﹕「坡公命宮磨蠍﹐生前爲王珪舒亶輩所苦﹐身後又硬受此差排。﹝2﹞」由今觀之﹐受差排者﹐獨一坡公已耶﹖

【注釋】﹕﹝1﹞溫庭筠《菩薩蠻》﹕「小山重疊金明滅﹐鬢云欲度香腮雪。懶起畫蛾眉﹐弄妝梳洗遲。照花前後鏡﹐花面交相映。新帖繡羅襦﹐雙雙金鷓鴣。」張惠言《詞選》評﹕「此感士不遇也﹐篇法仿佛《長門賦》。「照花」四句﹐《離騷》初服之意。」

歐陽修《蝶戀花》﹐卽馮延巳《鵲踏枝》﹕「庭院深深深幾許﹖楊柳堆煙﹐簾幕無重數。玉勒雕鞍遊冶處﹐樓髙不見章臺路。雨橫風狂三月暮﹐門掩黃昏﹐無計畱春住。淚眼問花花不語﹐亂紅飛過秋千去。」張惠言《詞選》評﹕「庭院深深﹐閨中旣以邃遠也。樓髙不見﹐哲王又不寤也。章臺遊冶﹐小人之徑。雨橫風狂﹐政令暴急也。亂紅飛去﹐斥逐者非一人而已﹐殆爲韓範作乎﹖」

蘇軾《卜算子》﹝黃州定慧院寓居作﹞﹕「缺月掛梧桐﹐漏斷人初靜。誰見幽人獨往來﹐縹緲孤鴻影。驚起卻回頭﹐有恨無人省。揀盡寒枝不肯棲﹐寂寞沙洲冷。」張惠言《詞選》評﹕「此東坡在黃州作。﹝魚局﹞陽居士云﹝《唐宋諸賢絕妙好詞選》卷二﹞﹕缺月﹐刺明微也。漏斷﹐暗時也。幽人﹐不得志也。獨往來﹐無助也。驚鴻﹐賢人不安也。回頭﹐愛君不忘也。無人省﹐君不察也。揀盡寒枝不肯棲﹐不偸安於髙位也。寂寞沙洲冷﹐非所安也。此詞與《考槃》詩極相似。」﹝2﹞王士禎《花艸蒙拾》﹕「僕嘗戲謂﹕坡公命宮磨蠍﹐湖州詩案﹐生前爲王珪舒亶輩所苦﹐身後又硬受此差排耶﹖」

二六賀黃公謂﹕「姜論史詞﹐不稱其「軟語商量」﹐而賞其「柳暗花暝」﹐固知不免項羽學兵法之恨。﹝1﹞」然「柳暗花暝」自是歐秦輩句法﹐前後有畫工化工之殊。吾從白石﹐不能附和黃公矣。

【注釋】﹕﹝1﹞史達祖《雙雙燕》﹝詠燕﹞﹕「過春社了﹐度簾幕中間﹐去年塵冷。差池欲往﹐試入舊巢相並。還相雕梁藻井﹐又軟語商量不定。飄然快拂花梢﹐翠尾分開紅影。芳徑﹐芹泥雨潤。愛貼地爭飛﹐競誇輕俊。紅樓歸晚﹐看足柳暗花暝。應自棲香正穩﹐便忘了﹑天涯芳信。愁損翠黛雙娥﹐日日畫欄獨憑。」賀黃公語﹐見賀裳《皺水軒詞筌》。姜論史詞﹐見《中興以來絕妙詞選》卷七所引。

二七「池塘春艸謝家春﹐萬古千秋五字新。傳語閉門陳正字﹐可憐無補費精神。」此遺山《論詩絕句》也。夢窗﹑玉田輩﹐當不樂聞此語。

二八朱子《淸邃閣論詩》謂﹕「古人詩中有句﹐今人詩更無句﹐只是一直說將去。這般詩一日作百首也得。」余謂北宋之詞有句﹐南宋以後便無句。玉田﹑艸窗之詞﹐所謂「一日作百首也得」者也。

二九朱子謂﹕「梅聖兪詩﹐不是平淡﹐乃是枯槁。」余謂艸窗﹑玉田之詞亦然。

【注釋】﹕﹝1﹞見朱熹《淸邃閣論詩》。

三十「自憐詩酒瘦﹐難應接﹐許多春色。﹝1﹞」「能幾番遊﹐看花又是明年。﹝2﹞」此等語亦算警句耶﹖乃值如許筆力﹗

【注釋】﹕﹝1﹞史達祖《喜遷鶯》﹕「月波疑滴﹐望玉壺天近﹐了無塵隔。翠眼圈花﹐冰絲織練﹐黃道寶光相值。自憐詩酒瘦﹐難應接﹐許多春色。最無賴﹐是隨香趁燭﹐曾伴狂客。蹤迹。謾記憶。老了杜郎﹐忍聽東風笛。柳院燈疏﹐梅廳雪在﹐誰與細傾春碧。舊情拘未定﹐猶自學﹑當年遊歷。怕萬一﹐誤玉人夜寒簾隙。」﹝2﹞張炎《髙陽臺》﹝西湖春感﹞﹕「接葉巢鶯﹐平波捲絮﹐斷橋斜日歸船。能幾番遊﹖看花又是明年。東風且伴薔薇住﹐到薔薇﹑春已堪憐。更淒然﹐萬綠西泠﹐一抹荒煙。當年燕子知何處﹖但苔深韋曲﹐艸暗斜川。見說新愁﹐如今也到鷗邊。無心再續笙歌夢﹐掩重門﹑淺醉閒眠。莫開簾﹐怕見飛花﹐怕聽啼鵑。」

三一文文山詞﹐風骨甚髙﹐亦有境界﹐遠在聖與﹑叔夏﹑公謹諸公之上。亦如明初誠意伯詞﹐非季迪﹑孟載諸人所敢望也。

三二和凝《長命女》詞﹕「天欲曉。宮漏穿花聲繚繞﹐窗裏星光少。冷霞寒侵帳額﹐殘月光沈樹杪。夢斷錦闈空悄悄。彊起愁眉小。」此詞前半﹐不減夏英公《喜遷鶯》也。

【注釋】﹕﹝1﹞夏竦《喜遷鶯令》﹕「霞散綺﹐月垂鉤。簾捲未央樓。夜涼銀漢截天流﹐宮闕鎖淸秋。瑤臺樹﹐金莖露。鳳髓香盤煙霧。三千珠翠擁宸遊﹐水殿按涼州。」

三三宋李希聲《詩話》云「唐人作詩﹐正以風調髙古爲主。𨿽意遠語疏﹐皆爲佳作。後人有切近的當﹑气格凡下者﹐終使人可憎。﹝1﹞」余謂北宋詞亦不妨疏遠。若梅溪以下﹐正所謂切近的當﹑气格凡下者也。

【注釋】﹕﹝1﹞見魏慶之《詩人玉屑》卷十引。

三四自竹垞痛貶《艸堂詩餘》而推《絕妙好詞》﹝1﹞﹐後人羣附和之。不知《艸堂》𨿽有褻諢之作﹐然佳詞恆得十之六七。《絕妙好詞》則除張範辛劉諸家外﹐十之八九﹐皆極無聊賴之詞。古人云﹕小好小慚﹐大好大慚﹝2﹞﹐洵非虛語。

【注釋】﹕﹝1﹞朱彜尊《書絕妙好詞後》﹕「詞人之作﹐自《艸堂詩餘》盛行﹐屏去《激楚》《陽阿》﹐而《巴人》之唱齊進矣。周公謹《絕妙好詞》選本𨿽未盡醇﹐然中多俊語﹐方諸《艸堂》所錄﹐雅俗殊分。」﹝2﹞韓愈《與馮宿論文書》﹕「時時應事作俗下文字﹐下筆令人慚。及示人﹐則以爲好。小慚者亦蒙謂之小好﹐大慚者則必以爲大好矣。」

三五梅溪﹑夢窗﹑玉田﹑艸窗﹑西麓諸家﹐詞𨿽不同﹐然同失之膚淺。𨿽時代使然﹐亦其才分有限也。近人棄周鼎而寶康瓠﹐實難索解。

三六餘友沈昕伯自巴黎寄余蝶戀花一闋云「簾外東風隨燕到。春色東來﹐循我來時道。一霎圍場生綠艸﹐歸遲卻怨春來早。錦繡一城春水繞。庭院笙歌﹐行樂多年少。著意來開孤客抱﹐不知名字閒花鳥。」此詞當在晏氏父子間﹐南宋人不能道也。

三七「君王枉把平陳樂﹐換得雷塘數畝田。﹝1﹞」政治家之言也。「長陵亦是閒丘隴﹐異日誰知與仲多﹖﹝2﹞」詩人之言也。政治家之眼﹐域於一人一事。詩人之眼﹐則通古今而觀之。詞人觀物﹐須用詩人之眼﹐不可用政治家之眼。故感事﹑懷古等作﹐當與壽詞同爲詞家所禁也。

【注釋】﹕﹝1﹞羅隱《隋帝陵》﹕「入郭登橋出登船﹐紅樓日日柳年年。君王忍把平陳樂﹐只換雷塘數畝田。」﹝2﹞唐彥謙《仲山》﹝髙祖兄仲山隱居之所﹞﹕「千載遺蹤寄薜蘿﹐沛中鄕裏漢山河。長陵亦是閒丘隴﹐異日誰知與仲多﹖」

三八宋人小說﹐多不足信。如《雪舟脞語》謂﹕臺州知府唐仲友眷官妓嚴蕊奴。朱晦庵系治之。及晦庵移去﹐提刑嶽霖行部至臺﹐蕊乞自便。嶽問曰﹕去將安歸﹖蕊賦《卜算子》詞云「住也如何住」云云﹝1﹞。案此詞系仲友戚髙宣教作﹐使蕊歌以侑觴者﹐見朱子「糾唐仲友奏牘」﹝2﹞。則《齊東野語》所紀朱唐公案﹝3﹞﹐恐亦未可信也。

【注釋】﹕﹝1﹞陶宗儀《說郛》卷五十七引《雪舟脞語》﹕「唐悅齋仲友字與正﹐知臺州。朱晦庵爲浙東提舉﹐數不相得﹐至於互申。壽皇問宰執二人曲直。對曰﹕秀才爭閒气耳。悅齋眷官妓嚴蕊奴﹐晦庵捕送囹圄。提刑嶽商卿霖行部疏決﹐蕊奴乞自便。憲使問去將安歸﹖蕊奴賦《卜算子》﹐末云「住也如何住﹐去又終須去。若得山花插滿頭﹐莫問奴歸處。」憲笑而釋之。」﹝2﹞朱熹《朱子大全》卷十九「按唐仲友第四狀」﹕「五月十六日筵會﹐仲友親戚髙宣教撰曲一首﹐名《卜算子》﹐後一段云「去又如何去﹐住又如何住。待得山花插滿頭﹐休問奴歸處。」」﹝3﹞周密《齊東野語》卷十七「朱唐交奏本末」﹕「朱晦庵按唐仲友事﹐或言呂伯恭嘗與仲友同書會有隙﹐朱主呂﹐故抑唐﹐是不然也。蓋唐平時恃才輕晦庵﹐而陳同父頗爲朱所進﹐與唐每不相下。同父遊臺﹐嘗狎籍妓﹐囑唐爲脫籍﹐許之。偶郡集﹐唐語妓曰﹕『汝果欲從陳官人耶﹖』妓謝。唐云﹕『汝須能忍饑受凍仍可。』妓聞大恚。自是陳至妓家﹐無復前之奉承矣。陳知爲唐所賣﹐亟往見朱。朱問﹕『近日小唐云何﹖』答曰﹕『唐謂公尙不識字﹐如何作監司﹖』朱銜之﹐遂以部內有冤案﹐乞再巡按。旣至臺﹐適唐出迎少稽﹐朱益以陳言爲信。立索郡印﹐付以次官。乃摭唐罪具奏﹐而唐亦以奏馳上。時唐鄕相王淮當軸。旣進呈﹐上問王。王奏﹕『此秀才爭閒气耳。』遂兩平其事。詳見周平園《王季海日記》。而朱門諸賢所作《年譜道統錄》﹐乃以季海右唐而並斥之﹐非公論也。其說聞之陳伯玉式卿﹐蓋親得之婺之諸呂云。」

三九《滄浪》﹝1﹞《鳳兮》﹝2﹞二歌﹐已開楚辭體格。然楚詞之最工者﹐推屈原﹑宋玉﹐而後此之王褒﹑劉向之詞不與焉。五古之最工者﹐實推阮嗣宗﹑左太衝﹑郭景純﹑陶淵明﹐而前此曹劉﹐後此陳子昂﹑李太白不與焉。詞之最工者﹐實推後主﹑正中﹑永叔﹑少遊﹑美成﹐而後此南宋諸公不與焉。

【注釋】﹕﹝1﹞《孟子﹟離婁上》有《孺子歌》曰「滄浪之水淸兮﹐可以濯我纓。滄浪之水濁兮﹐可以濯我足。」﹝2﹞《論語﹟微子》﹕「楚狂接與歌而過孔子曰『鳳兮鳳兮﹐何徳之衰﹖往者不可諫﹐來者猶可追。已而已而﹐今之從政者殆矣﹗』」

四十唐五代之詞﹐有句而無篇。南宋名家之詞﹐有篇而無句。有篇有句﹐惟李后主降宋後諸作﹐及永叔﹑子瞻﹑少遊﹑美成﹑稼軒數人而已。

四一唐五代北宋之詞家﹐倡優也。南宋後之詞家﹐俗子也。二者其失相等。但詞人之詞﹐寧失之倡優﹐不失之俗子。以俗子之可厭﹐較倡優爲甚故也。

四二《蝶戀花》「獨倚危樓﹝1﹞」一闋﹐是《六一詞》﹐亦見《樂章集》。余謂﹕屯田輕薄子﹐只能道「奶奶蘭心蕙性﹝2﹞」耳。

【注釋】﹕﹝1﹞見本《刪稿》十一節。﹝2﹞柳永《玉女搖仙佩》﹕「飛瓊伴侶﹐偶別珠宮﹐未返神仙行綴。取次梳妝﹐尋常言語﹐有得幾多姝麗。擬把名花比。恐旁人笑我﹐談何容易。細思算﹐奇葩艷卉﹐惟是深紅淺白而已。爭如這多情﹐占得人間﹐千嬌百媚。須信畫堂繡閣﹐皓月淸風﹐忍把光陰輕棄。自古及今﹐佳人才子﹐少得當年雙美。且恁相偎倚。未消得﹐憐我多才多藝。願奶奶蘭心蕙性﹐枕前言下﹐表余深意。爲盟誓。今生斷不孤鴛被。」

四三讀《會眞記》者﹐惡張生之薄倖﹐而恕其姦非。讀《水滸傳》者﹐恕宋江之橫暴﹐而責其深險。此人人之所同也。故艷詞可作﹐惟萬不可作儇薄語。龔定庵詩云「偶賦淩雲偶倦飛﹐偶然閒慕遂初衣。偶逢錦瑟佳人問﹐便說尋春爲汝歸。﹝1﹞」其人之涼薄無行﹐躍然紙墨間。余輩讀耆卿伯可詞﹐亦有此感。視永叔﹑希文小詞何如耶﹖

【注釋】﹕﹝1﹞此爲龔自珍《乙亥雜詩》三百十五首之一﹐見《定庵續集》。

四四詞人之忠實﹐不獨對人事宜然。卽對一艸一木﹐亦須有忠實之意﹐否則所謂遊詞也。

四五讀《花間》《尊前》集﹐令人回想徐陵《玉臺新詠》。讀《艸堂詩餘》﹐令人回想袁谷《才調集》。讀朱竹垞《詞綜》﹐張臯文﹑董子遠《詞選》﹐令人回想沈徳潛三朝詩別裁集。

四六明季國初諸老之論詞﹐大似袁簡齋之論詩﹐其失也﹐纖小而輕薄。竹垞以降之論詞者﹐大似沈規愚﹐其失也﹐枯槁而庸陋。

四七東坡之曠在神﹐白石之曠在貌。白石如王衍口不言阿堵物﹐而暗中爲營三窟之計﹐此其所以可鄙也。

四八「紛吾旣有此內美兮﹐又重之已修能。﹝1﹞」文學之事﹐於此二者﹐不能缺一。然詞乃抒情之作﹐故尢重內美。無內美而但有修能﹐則白石耳。

【注釋】﹕﹝1﹞此二句出自屈原《離騷》。

四九詩人視一切外物﹐皆遊戲之材料也。然其遊戲﹐則以熱心爲之﹐故詼諧與嚴重二性質﹐亦不可缺一也。

