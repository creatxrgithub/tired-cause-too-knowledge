小三吾亭詞話冒廣生著

●卷一

○蔣春霖水雲樓詞

江陰蔣鹿潭﹝春霖﹞所著水雲樓詞﹐多淸商變徵之音﹐而流別甚正。譚仲修謂﹕「咸豐兵事﹐天挺此才﹐爲倚聲家老杜。」仲修固不爲妄嘆者也。丙申丁酉間﹐余寓吳門﹐識其猶子玉稜﹐亦善塡詞。以鹿翁隨狙拾椽圖屬題﹐始得讀翁詞集﹐及東淘雜詩。翁嘗權東臺場大使﹐其時帶甲天地﹐四方才士﹐多寓江北﹐若王雨嵐﹑楊柳門﹑姚西農﹑黃琴川﹑錢揆初﹑黃子湘諸人﹐皆以詩名。翁以舞劍扛鼎之雄﹐出輕攏緩撥之調﹐哀感頑艷﹐窮而愈工。集中如一萼紅雲﹕「趁春晴。步前汀未晚﹐舟小蹙波行。抱樹谿彎﹐眠沙石老﹐芳艸隨意靑靑。乍驚起﹑閒鷗短夢﹐伴落日﹑三兩棹歌聲。水曲豪箏﹐柳陰叢笛﹐那處重聽。多少夕陽樓閣﹐倚闌干不見﹐空見流鶯。螢苑星繁﹐虹橋月艷﹐還記玉替罾經。自湖上﹑遊仙事杳﹐問桃花﹑又過幾淸明。剩取淒煙楚雨﹐愁畫蕪城。」憶舊遊雲﹕「記星街掩柳﹐雨徑穿莎﹐悄叩閒門。酒態添花活﹐任翩翩燕子﹐偸琢紅巾。篆銷萬重心字﹐窗影護憨云。甚飛絮年光﹐綠陰滿地﹐斷送春人。癡魂。正無賴﹐又琵琶弦上﹐迸起煙塵。鴻影驚回雪﹐悵天寒竹翠﹐色暗羅裙。黛蛾更羞重斗﹐避面月黃昏。教說與東風﹐垂楊淡碧吹夢痕。」淡黃柳云「寒枝病葉。驚定癡魂結。小管吹香愁疊疊。寫徧殘山剩水﹐都是春風杜鵑血。自離別。淸遊更銷歇。忍重唱舊明月。怕傷心﹑又惹啼鶯說。十里平山﹐夢中曾去﹐惟有桃花似雪。」渡江云云「春風燕市酒﹐旂亭賭醉﹐花壓帽檐香。暗塵隨馬去﹐笑擲絲鞭﹐擫笛傍宮墻。流鶯別後﹐問可曾﹑添種垂楊。但聽得﹑哀蟬曲破﹐樹樹總斜陽。堪傷。秋生淮海﹐霜冷關河﹐縱靑衫無恙。換了二分明月﹐一角滄桑。雁書夜寄相思淚﹐莫更談﹑天寶淒涼。殘夢醒﹐長安落葉啼螿。」琵琶仙云「江表春寒﹐已遲了四月﹐薔薇消息。輕燕低蹴箏弦﹐飛花趁離席。驚夜雨﹑鵑聲正惡﹐又千里野雲愁積。酹酒關河﹐驅車歲月﹐鄕路休覓。待重話韋曲淸遊﹐嘆塵海蒼茫﹑鬢毛白。顚倒百年心事﹐有歸帆知得。鷗鷺少﹑谿山更遠﹐問一生幾兩遊屐也﹐但燈夕翻書﹐夢君顏色。」置之白石道人歌曲中﹐不知閱者於意云何也。

○蔣春霖琵琶仙

鹿翁嘗有所暱曰黃婉君者﹐聚散離合﹐恩極生怨﹐鹿翁卒爲婉君而死﹐婉君亦以死殉鹿翁。瀕死﹐向陳百生再拜﹐乞佳傳﹐從容就絕。論者謂此足可慰鹿翁矣。鹿翁嘗偕婉君泛舟黃橋﹐望見煙水﹐念五湖之志﹐苦不得遂﹐譜琵琶仙詞﹐使婉君歌之﹐其聲甚哀。詞云「天際歸舟﹐悔輕與﹑故國梅花爲約。歸雁啼入箜篌﹐沙洲共漂泊。寒未減﹑東風又急﹐問誰管﹑沈腰愁削。一舸靑琴﹐乘濤載雪﹐聊共斟酌。更休怨﹑傷別傷春﹐怕垂老﹑心期漸非昨。彈指十年幽恨﹐損蕭娘眉萼。今夜冷﹑篷窗倦倚﹐爲月明﹑彊起梳掠。怎柰銀甲秋聲﹐暗回淸角。」

○周星譽東鷗艸堂詞

七外祖周畇叔先生﹝星譽﹞早歲入翰林﹐平流而進﹐以監司終。所著東鷗艸堂詞﹐小令之工﹐幾於溫李。﹝後主﹞與吳門袖竹君有題扇之雅﹐感陶潛閒情賦﹐因以謐之。嘗賦洞仙歌十闋﹐論者謂與竹垞靜志居詞相伯仲也。詞云「繡帆收了﹐正雨絲初歇。十里香塵熨柔碧。看綠楊陰外﹐樓閣濛濛﹐是多少﹑春睡初醒時節。犀帷催喚起﹐餳眼慵揉﹐剗襪竛竮向人立。璮盞遞完時﹐低項回身﹐傍娘坐﹑恁般羞澀。又小婢催人去梳頭﹐向鏡裏流眸﹐驀然偸瞥。」「呵鈿綰翠﹐坐棗花簾底。花錜斜簪小鴉髻。想妝成力怯﹐換了鸞衫﹐停半晌﹑才見盈盈扶起。問名佯不說﹐淺笑低聲﹐暗裏牽衣教娘替。眾畔坐隨肩﹐道是知情﹐卻偏又﹑恁憨憨地。也忒煞難猜个人心﹐笑事事朦朧﹐者般年紀。」「深深笑語﹐膩湘桃花影。削哺金泥護春暝。看珠燈出玖﹐錦匼藏彄﹐卻難得﹑隨意猜來都準。起身松繡镼﹐瑣步伶仃﹐釵尾丫蘭顫難禁。怯醉泥秋簽﹐親蘸豪犀﹐替重抿﹑牡丹雙鬢。似欲向郎言又還停半晌但小靨緋紅﹐可憐光景。」「茶蘼風軟﹐散閒愁無數。吹送靑鳧到花步。算鴛鴦卅六﹐排作郵簽﹐好細與﹑記个想思程譜。尋春三度也﹐永福橋西﹐門閉枇杷舊時路。小隔又生疏﹐道罷勝常﹐更沒些﹑離情低訴。但佯笑兜鞋倚娘邊﹐問梅雨連宵﹐別來寒否。」「卓金車子﹐接麼娘來早。鸚鵡銀籠隔花報。聽纖纖繡屟﹐才近胡梯﹐驀一陣﹑茉莉濃香先到。進房攏袖立﹐瘦蝶腰身﹐寫上紅簾影都悄。側坐錦墩邊﹑女伴喁喁﹐盡背地﹑贊伊嬌小。看悄撚羅巾不擡頭﹐恁比在家時﹑更矜持了。」「猜花輸後﹐露些些嬌惰。怯飲瓊蘇繭眉鎖。把銀蕉殘酒﹑笑倩郎分﹐消受者﹑一抹口脂紅涴。雁箏搊義甲﹐唱罷回簧﹐蓮箭沈沈月西矬。席散點紗燈﹐臨去殷勤﹐問明日﹑郎還來麼。正風露街心夜涼時﹐囑換了輕容﹐下樓方可。」「吳綃三尺﹐屑輕煤初畫。錦髻瓊題恁姚冶。只花般性格﹐藕樣聰明﹐描不出﹑畱待塡詞人寫。翻香麼令艷﹐細字紅蠶﹐鳳紙烏絲替親界。譜上女兒靑﹐偸偸拍鞋尖﹐低唱向﹑黃梔花下。好宜愛重燻喚眞眞﹐辦一片誠心﹐向伊深拜。」「閒情新賦﹐把靈犀一點。寫入香羅白團扇。好羞時低障﹐浴後輕攏﹐長傍著﹑小小桃花人面。橫塘重寄與﹐滿握冰蟾﹐比似華年一分欠。畫裏說春愁﹐紅錦窠溫﹐反輸與﹑翠禽雙占。儻長得隨伊鏡臺邊﹐便掃地添香﹐也都情願。」「離腸一寸﹐化萬千紅豆。底事花前又分手。便不曾春去﹐已是無聊﹐況又是﹑深院月黃時候。玉鵝衾底夢﹐酒雨香雲﹐薄福蕭郎怎消受。無計贖珍珠﹐待說成名﹐可知道﹑甚時能夠。便僥倖雙棲也生愁﹐看半搦弓腰﹐恁般纖瘦。」「江湖載酒﹐徧靑衫塵積。玉笛聲中過三七。道漂零杜牧﹐慣解傷春﹐原不爲﹑扇酒旂淒悒。惺惺還惜惜﹐儂自憐花﹐此意何曾要花識。一霎畫屏前﹐香夢迷離﹐僅後日﹑思量無益。待提起重來又傷心﹐怕門巷斜陽﹐落紅如雪。」

○東鷗艸堂小令

東鷗艸堂小令﹐如踏莎行雲﹕「珠幕閒垂﹐銀屏慵展。櫻桃斗帳金鳧暖。綠楊池館閉春陰﹐捲簾人比東風懶。眉葉靑銷﹐靨花紅斂。纖腰打疊遊絲軟。懨懨病過海棠時﹐一身都被春愁管。」柳梢靑雲﹕「回首淒然﹐松陵城郭﹐一路寒蟬。藕葉圍涼﹐蘋花搖暝﹐人在秋邊。相思昨夜樽前。酒醒後﹑疏楊暮煙。對月心情﹐風滋味﹐壘這今年。」南鄕子云「客榜又天涯。翠被鄕愁一倍賒。生怕東風攔夢住﹐瞞他。侵曉偸隨燕到家。愁憶小窗紗。寶幔沈沈玉篆斜。月又無聊人又睡﹐寒些。門掩紅梨一樹花。」浪淘沙云「酒醒夜迢迢。睡又無聊。五更月暗雨如潮。瘦盡黃花秋不管﹐盡著蕭蕭。金鉔小羅幬。紅蠟孤燒。黃昏庭院鎖芭蕉。還記那時聽不得﹐何況今宵。」又云「六曲小屏山。杏子單衫。笙囊如水玉鳧殘。雙燕和人同不睡﹐商略春寒。香霧濕雲鬟。逤邏慵彈。重門深鎖蠣墻南。墻裏梨花花上月﹐花下闌干。」正使十八女郎執紅牙板歌之﹐恐聽者回腸湯魄也。

○周星詒勉熹詞

外祖周季況先生﹝星詒﹞勉熹詞﹐與東鷗艸堂詞合刻於閩中。經亂板毀﹐自悔少作﹐祕不示人。余刻五周先生集﹐獨缺此種。丙午春初﹐得之廠肆﹐捲端有譚仲修序﹐謂﹕「每誦其詞﹐婉篤微至﹐如衛洗馬渡江時﹐傾倒一世﹐令人怊惆不已。」先生好蓄書﹐精校讎略錄之學﹐抱經﹑蕘圃未能或過。又多識前言往行﹐海內學子接其言論丰采者﹐恆以爲幸。先生𨿽不以詞傳﹐而賦物緣情﹐詩人遺則﹐當使世知塡詞中有儀廙機云也。朝中措云「畫船明月客衣單。日暮水生寒。白板垂楊門巷﹐紅橋臨水闌干。而今寂寞﹐淡煙疏雨﹐人在天邊。正是熟梅天气﹐那堪重客江南。」髙陽臺云「坐綠鶯慵﹐銜紅蝶瘦﹐時光過了淸明。荏苒年華﹐幾番醉裏瞢騰。六橋煙柳牽愁慣﹐牽不住﹑些子殘春。任綠陰﹐如水怱怱﹐蕩得無痕。湔裙拾翠湖南路﹐有棟花開雪﹐梅子成陰。無賴啼鵑﹐驀催歸去聲聲。東風吹遠天涯夢﹐倚闌干﹑芳艸黃昏。惱情懷﹐千里斜陽﹐花亂江城。」聲聲慢云「荒蘆殘雪﹐衰艸平煙﹐蕭條水驛停船。回首斜陽﹐亂鴉禿柳家山。敗戍更籌數徧﹐擁靑綾﹑兀是無眠。難消受﹐是霜嚴夢瘦﹐月冷人單。底事頻番載酒﹐寄相思﹑都在斷雁江天。如夢浮生﹐能消幾度陽關。聽風阻潮滋味﹐嘆飄零﹑嘗到今年。歸未得﹐濕江湖﹑秋淚滿衫。」浣溪沙云「風緊燈殘恰五更。消魂剛是酒初醒。柳花香裏憶三生。滿鏡月痕拋髻態﹐一衾花影墮釵聲。不多時別便零星。」虞美人云「懨懨無賴朝還暮。鏡裏雙眉嫵。擔愁惹恨費相思。算是不曾負了﹑日長時。篷窗病起心情惡。別緒添蕭索。斷腸怕聽說雙橋。孤枕落花聲裏﹑雨如潮。」琵琶仙云「煙樹關津﹐東風裏﹑一片傷心愁碧。乳燕飛趁楊花﹐寒汀散晴雪。寄別恨﹑香弦譜徧憶江上﹑那人初別。落月單衾﹐斜陽雙槳﹐心事愁說。休回首﹑驛路銷魂﹐正梅子廉纖雨時節。掩盡一襟紅淚﹐覺眼稜生纈。暗怊悵﹑尊邊人遠﹐判今宵趁回汐。又殘橛寒燈﹐酒醒荒驛。」任渭長嘗爲余舅周云將先生﹝紹寅﹞畫扇﹐一面寫折枝桃花﹐一面寫李香君小象。譚仲修爲題虞美人詞云「東風冷向花枝笑。轉眼花枝老。淡煙依舊送南朝。何事美人﹐顏色念奴嬌。天涯一樣文章賤。公子空相見。酒杯傾與隔江山。山下無多﹐楊柳不堪攀。」文道希和云「南朝一段傷心事。楚怨思公子。幽蘭泣露悄無言。不是桃根桃葉﹑鎭相憐。若爲畱得花枝在。莫問滄桑攺。鴛鴦鸂鶒一雙雙。欲采芙蓉憔悴隔秋江。」舅亡﹐扇存其姬人沈栗娘所。栗娘者﹐吳中名妓﹐色藝冠一時。歸余舅二年而寡﹐又五年而死。余爲作傳﹐一時名流咸有題詠。﹝如兪蔭甫云﹕千秋兩柄桃花扇﹐前是香君後栗娘。易實甫云﹕少日守眞同姓馬﹐中年絡秀竟歸周。生無艷福鷗波館﹐死有香名燕子樓。皆傳句也。﹞同年曹君直云「喚起東風﹐砑羅扇底﹐桃花又拚紅死。情根容易長﹐總付與﹑商邱公子。繁華能幾。更休問靑谿﹐舊時流水。分明是。替儂寫照﹐比伊丰致。彈指二百年來﹐也零香一雨﹐未秋先墜。白楊堪作柱﹐還廝守﹑素縑盟誓。麼娘如此。便我作迦陵﹐要存篋笥。芳名字。待君箋入﹐婦人集裏。」﹝翠樓吟﹞

○譚獻復堂詞

仁和譚仲修﹝獻﹞﹐循吏文人﹐倚聲巨擘。篋中一選﹐海內視爲玉律金科。所著復堂詞﹐意內言外﹐有要眇之致。張臯文所云「欲與詩賦之流同類而風誦之」者也。仲修早歲與莊仲白齊名﹐其後又與張韻梅﹑張公束有浙西三詞家之目。嘗與客舉周美成詞云「流潦妨車轂。」又曰「衣潤費鑪煙。」辛幼安詞云「不知筋力衰多少﹐但覺新來懶上樓。」謂詞之消息﹐盡於此也。長亭慢云「又消受江楓低舞。幾徧淸霜﹐花花盈路。返照蒼茫﹐亂山憔悴黯無緒。悵花吹絮。曾目送春風去。往日倚樓人﹐早領略﹑芳容愁苦。薄暮。望昏鴉宿雁﹐卻向隔城煙樹。長亭載酒道﹐休負昔時言語。記得是﹑豆蔻梢頭﹐怕回首﹑尋芳前度。柰晌停車﹐林際葉聲如雨。」南浦云「杯行漸盡﹐便天涯芳艸送往輪。此去看花得意﹐休念酒邊人。不是馬前風雨﹐是臨歧別淚灑紛紛。只依然雲樹﹐無多煙水﹐一樣動離魂。我是近來銷瘦﹐最懨懨﹑傷別復傷春。怨殺浣紗害水﹐不照舊羅裙。日暮歸鴉飛盡﹐剩河橋﹑獨立病中身。問翠衾何處﹐綠蕪無語已黃昏。」蝶戀花云「梔子花殘蝴蝶瘦。鏡裏晨昏﹐總是愁時候。夢到江南人在否。斷魂付與靑靑柳。過盡春風三月後。門外斜陽﹐馬上休回首。私語難忘今日酒﹐玉欄幹畔攜雙袖。」鳳凰臺上憶吹簫云「鏡掩虛塵﹐枕寒別淚﹐綺窗暗換春風。悔翠眉輕別﹐花月蔥蔥。問訊趙家姊妹﹐看擁髻﹑都是愁中。雙棲燕﹐雕梁在否﹐容易相逢。重重。故山望斷﹐有一片斷雲﹐曾度墻東。想倚闌無語﹐玉袖啼紅。不分銀笙吹冷﹐調怨曲﹑銷損芳容。春依舊﹐天涯斷腸﹐人去房空。」南樓令云「岸柳晚颼颼。餘酣漱碧流。卻臨風﹑三弄倚輕舟。吹得月華如水冷﹐有多少﹑古今愁。一雁度南樓。關山音信休。憶春風﹑花影簾鉤。曾是羅襟曾是酒﹐渾不似﹑少年遊。」一萼紅雲﹕「晝陰陰。待題箏泥酒﹐華發謝冠簪。歌管東風﹐星霜別夢﹐前事都付銷沈。黛眉淺﹑厭厭睡損﹐又喚起﹑簾外怨春禽。杏子單衫﹐梨花雙靨﹐愁到而今。猶有平生詞筆﹐只空枝細艸﹐日日傷心。木末關河﹐雲中殿闕﹐風雨無伴登臨。願重倚﹑如人寶瑟﹐數弦柱﹑芳歲共侵尋。記得班騅系門﹐一寸花深。」

○文廷式雲起軒詞

萍鄕文氏﹐與余家三世﹐俱宦粵東。咸豐初﹐叔來觀察殉節嘉應﹐先曾王父伯蘭公亦殉乳源。兩家子弟﹐垂髫往還﹐其後復申之以姻婭。道希讀學﹝廷式﹞爲叔來觀察之孫﹐光緒庚寅廷試﹐以第二人及第。博聞彊記﹐似兪理初﹑章實齋一流人物。其畢生精力﹐盡在所著純常子枝語中。茂陵遺稿﹐無人過問﹐致足慨也。道希論本朝人詞﹐謂﹕「曹珂雪有俊爽之致。蔣鹿潭有沈深之思。成容若學陽春之作﹐而筆意稍輕。張臯文具子瞻之心﹐而才思未逮。」又言「自朱竹垞以玉田爲宗﹐所選詞綜﹐意旨枯寂。後人繼之﹐尢爲冗漫。以二窗爲祖禰﹐視辛﹑劉若仇讎﹐家法若斯﹐庸非巨謬。」故其所作雲起軒詞﹐渾脫瀏漓﹐有出塵之致。亦可謂出其餘事﹐足了千人者矣。虞美人云「無情流水聲鳴咽。夜夜鵑啼血。幾番芳訊問天涯。不道明朝﹑已是隔墻花。夕陽送客咸陽道。休訝歸期早。銅溝新漲出宮墻。海便成田﹑容易莫栽桑。」﹝自注﹕乙未四月作。﹞翠樓吟云「石馬沈煙﹐銀鳧蔽海﹐擊殘哀築誰和。旂亭沽酒處﹐看大め﹑風檣峨軻。元龍髙臥。便冷眼丹霄﹐難忘靑瑣。眞無那。冷灰寒柝﹐笑談江左。一笴能下聊城﹐算不如呵手﹐試拈梅朵。苕鳩棲未穩﹐更休說﹑山居淸課。沈吟今我。祇拂劍星寒﹐欹屏花妥。淸輝墮。望窮煙浦﹐數星漁火。」永遇樂云「落日幽州﹐憑髙望處﹐秋思何限。候雁髙鳴﹐驚麏晝竄﹐一片飛蓬捲。西風萬里﹐逾沙越漠﹐先到斡難河畔。但蒼然﹑平原目極﹐玉關消息初斷。千里只有﹐明妃冢上﹐長是靑靑未染。聞道胡兒﹐祁連每過﹐淚落笳聲怨。風霜頓攺﹐關河猶昔﹐汗馬功名今賤。驚心是﹑南山射虎﹐歲華易晚。」

○文廷式念奴嬌

庚子辛丑之間﹐道希寓黃歇浦。其時帶甲天地﹐京朝士夫多南還。若沈子培﹑子封兄弟﹑丁叔衡﹑費屺懷﹑張季直曁外舅黃叔公布先生﹐與余輩朝夕咸集﹐極一時文酒山河之感。道希曾賦念奴嬌詞云「江湖歲晚﹐正少陵憂思﹐兩鬢衰白。誰向水精簾子下﹐買笑千金輕擲。淒訴鵾弦﹐豪斟玉斝﹐黛掩傷心色。更持紅燭﹐賞花聊永今夕。聞說太液波翻﹐舊時馳道﹐舊時馳道﹐一片靑靑麥。翠羽明璫飄泊盡﹐何況落紅狼籍。傳寫師師﹐詩題好好﹐付與情人惜。老夫無語﹐臥看月下寒碧。」迄今思之﹐何異東京夢華也。

○文廷式南鄕子

道希之以病歸萍鄕也﹐余送之登舟﹐惜別懷歡﹐黯然無緒。道希尋舉六祖落葉歸根﹐來時喫飯二語﹐遂別去。別未久﹐遽歸道山。讀其病中南鄕子詞云「一室病維摩。且喜閒庭掩雀羅。煮藥翻書渾有味﹐呵呵。老子無愁世則那。莽莽舊山河。誰向新亭淚點多。惟有鷓鴣聲解道﹐哥哥。行不得時可柰何。」道希四十始通籍﹐以大考第一﹐擢翰林院侍讀學士。羣小側目﹐中以蜚語﹐憂傷憔悴﹐自戕其生。天喪斯文﹐後無來者﹐我豈阿其所好耶。

○王拯茂陵秋雨詞

馬平王定甫銀臺﹝拯﹞﹐以吸食鴉片落職。﹝文人吸食鴉片﹐余所知者﹐惟吳墨井及黎二樵。﹞所著茂陵秋雨詞﹐置之迦陵﹑飲水之間﹐非但不愧之而已。霓裳中序第一云「尋聲苦恨極。賦別江郎愁賺得。銷盡傷春气力。柰懶鬢漸凋﹐故衣偏索﹐筠簾翠隙。誤幾番﹑天際歸客。寒窗底﹑秭歸啼老﹐夢月照顏色。寥寂。藥鑪塵壁。篆一縷﹑斜煙似織。襟痕難浣舊迹。又慘綠沈天﹐怨紅飛陌。晚來風雨息。盼遠景﹑云羅颺碧。纏綿意﹐那堪長對﹐瘦影玉奩側。」髙陽臺云「綺陌尋花﹐銅街訪月﹐舊遊歡笑年年。燕舞鶯歌﹐春風浩蕩無邊。長生一曲傷心艷﹐又霓裳﹑破了驚弦。嘆華淸﹑幾日歡娛﹐愁說開元。貂裘多少金龜客﹐正雞鳴酒醒﹐帶笏朝天。馬滑霜濃﹐香衢踏研討會連錢。灞陵不放將軍夜問封侯﹑那得前緣。算幾人﹑頭白天涯﹐此恨綿綿。」定甫又有髙陽臺題褚氏冊子云「紫曲門闌﹐桃花巷陌﹐芳蹤暗記眉樓。夢雨行雲﹐憐他花底親籌。郎官幾日遊驄暇﹐盡怱怱﹑趙瑟秦謳。惱殘春﹑劃地東風﹐鶯燕都愁。西臺慟哭人何在﹐枉金張舊籍﹐暗數淸遊。衫袖郎當﹐不知舞錯伊州。沈沙折戟渾閒事﹐銷荒臺﹑玉貌疑休。剩迥文﹑一卷天花﹐小字銀鉤。」此詞余不爲之注﹐異日觀者如霧也。褚氏者﹐吳門名妓﹐居盧家巷。﹝吳門未亂以先﹐妓居多在盧家巷﹑丁家巷。亂後移居閶門倉橋濱一帶。馬關約定﹐靑楊地始有妓居﹐此亦續板橋雜誌者所當知也。﹞余大外祖周文之先生﹐以名進士出宰長州﹐年甫二十﹐自以不得館選爲恨。褚氏旣解文墨﹐歲寒唱和﹐遂盈卷帙。﹝其贈聯云﹕都道我不如歸去﹐試問卿於意云何。最爲時傳誦。﹞卒以現任地方官員挾妓飲酒﹐上達天聽﹐遣戍新疆。﹝文之先生有答人問近事詩云﹕豈緣風月關防密﹐或者春秋責備嚴。﹞行抵汴梁﹐遇文宗登極﹐大赦得歸。從來荷戈之奇﹐無奇於此。賜環之速﹐亦無速於此者。褚氏旣作驚弓之鳥﹐無可蹤迹﹐此冊流落吳下﹐爲人以兼金購去。定甫此詞﹐使折戟沈沙故事﹐可謂精審。

○王拯石州慢

定甫嘗於吳門得先巢民徵君姬人吳扣扣菱花硯﹐硯背銘二十五字﹐尾署甲戌春﹐扣扣作。﹝扣扣傳載陳其年湖海樓集中。﹞定甫爲賦石州慢詞云「艷絕媧云﹐當日雉臯﹐春影妝閣。冰奩功樣新裁﹐翠管雙鉤才學。隃糜恨積﹐認取水繪風流﹐南朝多少傷心魄。一片玉華寒﹐又尋常陵壑。流落桃根江畔﹐梅影庵中﹐那回梳掠。恨老蘭因﹐冉冉歲華飛雹。銅臺夢冷﹐一例瘞艸銘花﹐同心漫擬孤生託。滄海月明時﹐剩脂痕殘角。」詞極婉約﹐硯則贗物也。﹝扣扣以順治十八年辛丑八月卒﹐年十有九。甲戌爲康熙三十三年﹐扣扣早化爲影梅庵畔黃土矣。﹞

○王鵬運半塘詞

粵西詞家﹐定甫以後﹐推王幼遐﹝鵬運﹞﹑況葵笙﹝周儀﹞。王官禦史﹐所著曰半塘詞。況官中書舍人﹐所著曰第一生修梅花館詞。余戊戌入都﹐始與幼遐訂交。幼遐所刻四印齋詞﹐﹝山谷詩云「我捉養生之四印」﹐謂忍默平直也。﹞校勘精審﹐汲古弗逮。其所爲詞﹐泠泠累累﹐若鳴雜佩。靑玉案云「亭臯綠徧春來路。又冉冉﹑春將去。不是吟情渾漫與。天涯回首﹐落花飛絮﹐都付流鶯語。珠簾翠幕無重數。似水空庭鎭延佇。滿地江湖君念否。靑山猶是﹐白雲終古﹐百艸憂春雨。」南浦云「新綠滿瀛洲﹐薄寒消﹑又是岸容催曉。羌管漫吹愁﹐東風颺﹑和雨和煙都掃。盈盈顧影﹐疏星一點春痕小。牽惹離愁千萬縷﹐何必綠波芳艸。絲絲那綰流光﹐幾銷凝﹑寒食淸明近了。系馬認閒門﹐年時約﹑春共踏靑人到。吟情頓渺。夕陽休倚危闌﹐悄問訊﹑絮飛隨水處﹐種出蘋花多少。」三姝媚云「懷人心正苦。況闌干依然﹐倦紅愁舞。淚滴羅襟﹐數心期慵續﹐閒情新句。費盡春工﹐成就得﹑半天風絮。碧海沈沈﹐只有嫦娥﹐忘情終古。此際潮生江步。正酒醒扁舟﹐羨君歸路。風雨禁持﹐料也應﹑念我獨弦歌處。已是啼鵑﹐休更說﹑看花如霧。知否成連海上﹐新聲換譜。」

○東海漁歌

幼遐論詞﹐嘗以不得見漁樵二歌爲恨﹐謂朱希眞樵歌及顧春東海漁歌也。顧春字太淸﹐爲貝勒﹝弈繪﹞側室。論滿洲人詞者﹐有男中成容若﹐女中太淸春之語。去夏﹐余縱後齋將軍假得貝勒明善堂詩﹐曾刺取太淸遺事﹐賦六絕句。今年乃得見東海漁歌。﹝凡四卷﹐缺第二卷

。﹞惜幼遐客死揚州﹐不獲共欣賞也。﹝樵歌有吳枚庵鈔校本﹐幼遐已得之付梓。﹞

○況周儀詞

葵生嘗與幼遐曁端木子疇﹑許鶴巢合刻詞曰薇省同聲集。其所刻新鶯﹑玉梅﹑錦錢﹑蕙風﹑菱景﹑存悔諸詞﹐婉約微至﹐多可傳之作。法曲獻仙音云「殘月窺尊﹐凍雲沈笛﹐況是天涯庭院。燭淚紅深﹐枕棉香薄﹐傷心畫譙淸點。伴夢短梅花冷﹐麼禽語春怨。玉容遠。也應憐﹑杜郎落拓﹐悲錦瑟弦柱﹐暗驚淚染。宛轉碧淞潮﹐共垂楊﹑縈恨難翦。鳳紙題殘﹐柰云邊﹑珠珮聲斷。判塵銷鬢綠﹐萬一跨鸞相見。」水龍吟云「雪中過了花朝﹐憑誰問訊春來未。斜陽斂盡﹑層陰慘結﹐暮笳聲裏。九十韶光﹐無端輕付﹐玉龍遊戲。向危闌獨立﹐綈袍冰透﹐休道是﹑傷春淚。聞說東皇瘦損﹐算春人﹑也應憔悴。凍雲休捲﹐晚來怕見﹐攙槍東指。嘶騎還驕﹐棲雅難穩﹐白茫茫地。正酒香羔熟﹐玉關消息﹐說將軍醉。」壽樓春云「嗟春來何遲。恰芳塵散曲﹐煙渚流澌。此際飄零﹐詞客倦遊何依。悲扌監蕙﹐愁搴蘺。似左徒行吟江涯。恁錦瑟華年﹐靑山故國﹐回首夢都迷。登臨地﹐芳菲時。幾紅牙按折﹐白袷尋詩。底事尊前雙淚﹐者回難持。埋香恨﹑今誰知。剩短碑﹑淒涼題辭。更不綰春愁垂楊過籬三兩枝。」﹝香冢在陶然亭西北小阜上﹐碑陰題云﹕浩浩劫。茫茫月。短歌終﹐明月缺。鬱鬱佳城﹐中有碧血。碧亦有時盡﹐血亦有時滅。一縷煙痕無斷絕。是耶非耶﹐化爲蝴蝶。又詩云﹕飄零風雨可憐生。芳艸迷離綠滿汀。開盡矢桃又穠李﹐不堪重讀瘞花銘。﹞三姝媚云「啼鵑聲自苦。卻紅樓依然﹐玉容歌舞。百計畱春﹐恁遣愁﹑還仗酒邊詞句。燕燕鶯鶯﹐休更惜﹑天涯花絮。此恨能消﹐除是西山﹐翠顰終古。芳艸盈盈隨步。恰一碧無情﹐夢中鄕路。斷送韶光莫。畫闌眞在﹐更無人處。廿四番風﹐回首憶﹑非花非霧。一霎城笳﹐吹出明妃舊譜。」燭影搖紅雲﹕「簾幕誰家﹐紙鳶風急餘寒峭。選樓西畔綠楊枝﹐才見晴絲裊。十里簫聲未了。暗驚心﹑文園易老。酒簾低處﹐極目煙蕪﹐古城斜照。詩鬢天涯﹐倦遊情味傷春艸。故人門巷玉驄嘶﹐回首長安道。襟袖塵香自繞。待歸來﹑梅花一笑。二分明月﹐夢裏揚州﹐不須驚覺。」去歲﹐沈子封提學遊江南歸﹐嘗以葵生近著筆記五種見詒﹐談藝爲多﹐間資考證。所著香海棠館詞話﹐則寥寥短章﹐恨其易盡也。

○葉衍蘭秋夢庵詞

番禺葉蘭臺先生﹝衍蘭﹞嘗選己作秋夢庵詞﹐與沈伯眉丈﹝世良﹞楞華室詞﹑汪芙生丈﹝瑔﹞隨山館詞﹐合刻曰粵東三家詞。先生早歲綺才﹐有葉鴛鴦之目。﹝其賦鴛鴦詩云「笑我夢寒猶後闕﹐有人情重不言仙。」有柳翁者見之﹐詫曰「有才如此﹐尙作不知何處月明多耶。」以女妻之。﹞以翰林攺官戶部﹐儤直樞密。解組以後﹐主講越華院書院十年。余與姚伯懷﹑潘蘭史皆從問字。後堂絲竹﹐至今猶繞夢寐。乙未﹐余計偕北上。先生手書「文章有神交有道﹐珍珠無價玉無瑕」十四字楹帖見詒﹐又爲賦慶春澤慢詞以寵其行。﹝詞云「珠懺紅禪﹐香霏碧唾﹐十年秋夢初醒。唱出東風﹐何人共畫旂亭。銀河淨滌生花筆﹐皺池波﹑底事干卿。話纏綿﹑幽恨桐悲﹐芳思蘭馨。楞華艷散霜芙萎﹐悵霓裳舊詠﹐法曲凋零。海上琴音﹐更無孤鶴潛聽。白雲只在山中住﹐訴哀弦﹑喚起湘靈。泛仙槎﹑杏苑尋芳﹐歌徧瑤京。」﹞余藏新莽始建國二年鏡﹐先生爲賦百字令。﹝詞云「硬黃輕展﹐認當年﹑偸照長安宮掖。剛卯銅符零落盡﹐顧此一規蟾魄。玉璽沈淪﹐金滕謬妄﹐鑑古悲無極。興劉窺鷹﹐路堂羞整巾幘。知否原碧新妝﹐眉簽乍啟﹐對影窺蓮額。堪笑回旋隨斗柄﹐映到漸臺宣室。璧彩菱生﹐苔花繡漬﹐位置泉刀側。漳河遺瓦﹐勝他猶伴吟席。」﹞零縑斷墨﹐尙藏篋笥。先生晚年病黃﹐嘗賦七律四首﹐句句皆暗嵌黃字﹐亦可想其風趣也。

○秋夢庵詞刻意夢窗

秋夢庵詞﹐刻意夢窗﹐而得玉田之神。水龍吟云「銀蟾何處飛來﹐碧空捲得炎飆淨。樓臺一抹﹐是煙是水﹐鎔成淸景。道冷呼鸞﹐天髙唳鶴﹐露淒風警。料廣寒今夕﹐素娥無睡﹐晶簾外﹑羞孤影。我欲淩虛絕頂。洗塵襟﹑玉壺冰鏡。穠花錦石﹐漢家遺恨﹐那堪重省。惆悵江南﹐有人歸夢﹐相思愁證。試憑闌長嘯﹐橫吹紫竹﹐喚啼烏醒。」淸平樂云「蟾光似水。花影層闌碎。風露羅衣涼欲洗。此際髙樓誰倚。鄰家弦管分明。兒家庭院淒淸。只有一枝橫竹﹐柰他都是秋聲。」瑤花云「纖雲淨洗﹐萬里涵輝﹐瓊宇都澄澈。花魂初星﹐簾乍捲﹑冷浸一庭涼雪。塵襟盡滌﹐渾不覺﹑天風飄瞥。嘆素娥﹑依舊團圓﹐明鏡幾曾傷缺。髙吟拍徧闌干﹐問法曲霓裳﹐今向誰說。河山無恙﹐還憶否﹑當日廣寒宮闕。危樓獨倚﹐聽鶴背瑤笙淸絕。瞰秋江﹑喚起魚龍﹐橫竹數聲吹裂。」瑞鶴仙云「海棠嬌欲語。正紅濕屏山﹐花光如許。流鶯尙啼樹。怪無端﹑吹上二分塵土。飄殘錦絮。怎飄得﹑愁絲恨縷。怕呢喃雙燕歸來﹐不是畫梁朱戶。何處。枇杷門巷﹐鸚鵡簾櫳﹐舊遊都阻。尋芳伴侶。誰共賦﹑傷心句。縱春風詞筆﹐吟成豆蔻﹐莫寫天涯倦旅。倚髙樓﹑目斷斜陽﹐一襟淚雨。」解連環云「冶魂銷盡。悵紅樓鎖恨﹐殢春無影。渾不記﹑綺夢歡塵﹐有宵語翠篝﹐曉妝鸞鏡。幾度淸歌﹐便換了﹑樽前芳訊。剩湘簾一桁﹐麝粉香殘﹐鴨篆煙冷。秋懷頓成薄倖。嘆情隨月蝕﹐人替花病。灑別淚﹑猶漬靑衫﹐縱鴛軫重調﹐鳳簫慵整。玉砌苔窩﹐尙畱得﹑襪羅纖印。料飄蓬﹑瘦蛾蹙損﹐畫闌獨憑。」子夜歌云「逆歡塵﹑錦屏絳蠟﹐花月艷情如許。有多少﹑琴心箏怨﹑付與紅牙金縷。徑窄埋鴛﹐樓空鎖燕﹐驀換淒涼處。剩長廊﹑鸚鵡迎人﹐似說華鬘影事﹐夢尋無據。雕闌畔﹑逡巡繞徧﹐冷落一秋雨。禿柳當門﹐橫藤礙路﹐莫系遊驄住。悵樊川薄倖﹐天涯空嘆羈旅。翠袖籠箋﹐靑衫涴淚﹐漫憶銷魂句。祇十年﹑幽恨難忘﹐酒邊淒語。」

○葉英華花影吹笙詞

花影吹笙詞﹐爲蘭臺先生尊人蓮裳﹝英華﹞所作。後附小遊仙詞一百首﹐讀者如聽鈞天廣樂也。詞凡二卷﹐皆搜輯於兵火之餘﹐馨逸自成﹐南宋遺則。臨江仙云「花事暗隨春事了﹐魂銷風雨年年。無聊情緒柰何天。閒愁邀燕子﹐軟語話纏綿。綠寫相思紅寫怨﹐淒涼知倩誰憐。傷心人月兩嬋娟。分明淸影在﹐都欠一分圓。」湘月云「冷冥冥地﹐撥鑪香﹑靜坐悄情緒。一院苔花﹐凝暗綠﹐淺沁二分疏雨。蓮漏微沈﹐桃笙倦疊﹐懶賦傷心句。西風簾捲﹐可憐人瘦如許。爲問怨月啼螿﹐幹卿甚事﹐直恁聲酸楚。露濕閒階﹐孤葉墜響﹐亂夜深砧杵。碎剪窗煙﹐團圓燈影﹐都是愁來處。紅樓夢穩﹐秋心知對誰語。」蝶戀花云「月轉桐陰風碎竹。庭院煙深﹐瘦影寒圍燭。翠被香銷蓮漏促。羅幃倦倚人如玉。明鏡無塵釵夢熟。夢醒雲飛﹐云斷痕難續。波冷露零秋瑟縮。芙紅淡鴛鴦綠。」一剪梅云「層闌殘照寫黃昏。界破簾痕。劃記釵痕。月中愁影鏡中人。圓欠三分。瘦減三分。慵妝倦倚兩鬟云。紅麝香薰。紫麝花燻。心癡拚付蝶溫存。情暖於春。夢懶於春。」吳縣潘文勤序之﹐謂當其哀樂所流﹐纏綿靡極﹐亦自有不得已之故在也。

●卷二

○沈世良楞華室詞

沈伯眉學博丈﹐多病逃禪﹐卒時年僅三十。其遺著號楞華室詞者﹐漢軍蘊璘爲之付刊。別有倪雲林年譜﹐南海伍氏刻入嶺南遺書。其詩規撫山谷﹐詞則繼響山中白雲也。唐多令云「華發漸星星。扁舟逐去程。向西風﹑殘酒初醒。卻笑輕裝如落葉﹐吹過了﹑短長亭。驛路瘴花明。檣烏五兩輕。渺天涯﹑水熟潮生。苦竹黃蘆聽不斷﹐更聽到﹑夜猿聲。」翠樓吟云「遠岫分嵐﹐層陰閣雨﹐禪關幾回低款。疏鐘敲夢﹐又寒綠沈沈﹐遮斷髙樓天半。悵放鶴來遲﹐聽鸝歸緩﹐茶煙暖﹑晚山畱客﹐畫叉齊展。捲幔無限春愁﹐覺碎珂叢佩﹐舊遊都倦。茅庵分住我﹐待料理﹑繩牀經卷。蒲團誰伴。更偈約龍參﹐花將猿獻。徘徊徧﹑塔云如墨﹐鷓鴣聲亂。」江城梅花引云「荻花蕭瑟斷霞明。早潮生。暮潮生。喚取一枝柔櫓﹐過前汀。修竹誰家門可款﹐水亭外﹐滿煙波﹑落葉聲。葉聲葉聲愁裏聽。寶蒜停。香篆縈。記也記也記不了﹐簧暖笙淸。尙有芙蓉梳掠﹐媚秋晴。眉月半彎樓畔掛﹐曾照見﹐倚闌干﹑話玉京。」三姝媚云「山堂招燕語。問當年﹑詩人酒人何處。冷落東風﹐悵倦簫零笛﹐俊遊誰主。吹盡鶯花﹐吹不盡﹑旂亭煙絮。徧倚闌干﹐萬一重逢﹐舊盟鷗侶。嘆息騎鯨先去。但壞堞紅棉﹐晚鴉爭樹。小拍疏尊﹐早帕羅香損﹐醉中題句。月有圓時﹐人卻被﹑仙龕畱住。寄與相思﹐一片黃昏夢雨。」

○沈世良壺中天

楞華室詞﹐有壺中天﹐自序云「偶於市中﹐購得冒巢民爲淸漪上人所畫橫幅﹐卽題其後。」詞云「溪藤小�﹐是香溫茶熟﹐興酣揮就。短檻回廊春曲錄﹐有地盡栽楊柳。選樹鶯啼﹐定巢燕去﹐十頃風漪皺。蘼蕪望遠﹐綠陰濃上襟袖。想見白社畱僧﹐紅絲洗研﹐妙擅荊關手。鈿軸飄零頻閱世﹐粉墨模糊非舊。水繪園荒﹐湘中閣圮﹐往事銷沈久。影梅窗下﹐一枝還似人瘦。」廣生謹案﹕先徵君生平未有畫名﹐而諸姬則皆擅繪事﹐蔡女羅﹝含﹞工蒼松墨鳳﹐﹝見廣陵詩事。﹞金曉珠﹝玥﹞善寫人物﹐﹝吳薗次有乞曉珠畫洛神啟﹐又有題曉珠畫盜盒圖詞。王阮亭有題曉珠雜畫三絕句﹐朱竹垞有題曉珠水墨芙詞。﹞董小宛﹝白﹞則僅能畫遠山叢樹而已。往年聞京師某妓家﹐有小宛夫人畫蝶橫幅。比與黃陂陳士可往過﹐則已爲人易去﹐至今夢想。寧鄕程子大太守﹑王炳卿參議皆藏有先徵君畫山水直幅。龍陽易實甫爲餘言﹐義州李文石觀察藏先徵君畫一美人蒙被臥﹐自題其上云「平山事異﹐墨胎曷歸﹐世之君子﹐不無諒之」﹐凡十六字﹐文石精賞鑑﹐此幅則亦贗物也。

○汪珠隨山館詞

山陰汪芙生丈﹐寄籍番禺﹐老爲諸侯賓客。家伯祖哲齋太守官潮州最久﹐丈居潮州幕中亦最久。所著隨山館全集詩及駢散文詞﹐色色皆似樊榭。義山而後﹐此爲第一好記室也。宴淸都云「未覺餘寒斂。迷濛處﹑不分花影濃淡。簾紋似水﹐煙痕似夢﹐作成銷黯。斜陽乍露墻匡﹐又漠漠﹐微云半掩。問藏春﹑何處樓臺﹐移春幾處闌檻。新來病酒年華﹐薰鑪況味﹐無限淒感。袷衣換了﹐香篝灺後﹐勝情都減。無端鳳紙相思﹐剩襟上﹑紅冰點點。怕等閒﹑過卻燒燈﹐東風荏苒。」南柯子云「香減雙心襪﹐書迷四角盤。幾回酒醒怯衣單。偏是黃昏﹐偏是雨潺潺。絳蠟成灰未﹐靑禽寄語難。退紅簾子小紅闌。祇隔春人﹐不解隔春寒。」揚州慢云「三月春深﹐一帆客到﹐酒邊愁聽琵琶。正臨江小閣﹐糝一片楊花。算回首﹑旂亭別後﹐短衣長鋏﹐多少年華。剩相逢無恙﹐靑衫依舊天涯。鄕關似夢﹐怕烏衣﹑難認爲人家。便北戶笙歌﹐南壕簫鼓﹐都換悲笳。舊事不堪重省﹐尊前看﹑醉墨欹斜。忍憑闌﹑東望蒼茫﹐落日昏鴉。」綺羅香雲「十八低鬟﹐一雙約指﹐悄向街西相識。鈿誓釵盟心事﹐更誰知得。還待把﹑銀蒜低垂﹐肯閒逗﹑石橊消息。柰前頭﹑鸚鵡聰明﹐窺人妝暈畫闌側。鴛鴦猶記卅六﹐何事東堂有限﹐東風無力。唾碧啼紅﹐總是可憐春色。花正好﹑鏡檻人愁﹐酒乍醒﹑玉篝香熄。悔年時﹑百種相思﹐鳳綃空自織。」一剪梅云「待炙銀笙暖玉簫。九九餘寒﹐數到花朝。小紅樓隔小紅橋。負了春風﹐誤了春潮。一種閒愁不肯銷。似雨絲絲﹐似水迢迢。燈昏酒醒又今宵。縱不相思﹐也自無聊。」浣溪沙云「人倚東風倦不禁。舊遊如夢怕追尋。隔花樓閣幾重深。越酒中時寒惻惻﹐湘簾低處晝沈沈。最無聊賴是春陰。」蝶戀花云「紅樓西畔鸝三請。煙語重尋﹐綠黯蘼蕪徑。行近雕闌心自省。袖羅憑處香猶凝。吹盡柳絲風未定。花軃斜陽﹐畫出春人影。幾日相思如小病。酒懷易醒愁難醒。」浪淘沙云「問訊護花幡。曉鏡低鬟。紅樓春已二分殘。偏又東風無气力﹐畱住餘寒。香冷鷓鴣斑。翠袖衣單。避人深掩小屏山。不管蝦須簾子外﹐閒了闌干。」卜算子云「池館鎖黃昏﹐闌檻無重數。寒是三分暖二分﹐釀得春如許。柳意倦於人﹐花气吹成霧。最不分明最可憐﹐簾幕深深處。」又云「風露沒多些﹐濕了莓苔徑。淺碧濛濛暈不銷﹐攙入梧桐影。虫語一絲絲﹐似說秋來冷。人比疏花瘦可憐﹐衫嚲涼煙暝。」

○沈評隨山館詞

沈伯眉丈嘗評隨山館詞﹐謂爲「气體超潔﹐邀月能語﹐遏云不流﹐似黃鶴樓中玉笛」。芙丈因問吾子自視云﹐曰「花影吹笙﹐滿地淡黃月。」

○陳灃詞

粵中詞人﹐三家之先﹐推嘉應吳石華學博﹝蘭修﹞﹑番禺陳蘭甫京卿﹝灃﹞。學博之詞詞人之詞﹐京卿之詞則學人之詞也。京卿邃於說經﹐品詣髙雅﹐所著東塾叢書﹐風行於世。錄其雨中過嚴瀧百字令云「江流千里﹐是山痕寸寸﹐染成濃碧。兩岸畫眉聲不斷﹐催送蒲帆風急。疊石皴煙﹐明波蘸樹﹐小李將軍筆。飛來山雨﹐滿船涼翠吹入。便欲艤棹蘆花﹐漁翁借我﹐一領閒蓑笠。不爲鱸香兼酒美﹐只意嵐光呼吸。野水投竿﹐髙臺嘯月﹐何代無狂客。晚來新霽﹐一星雲外猶濕。」此詞仙樂飄飄﹐箏琵洗俗﹐嘗鼎一臠﹐可以知味矣。

○張文虎索笑詞

同時與陳京卿負通儒之望﹐而又工詞章者﹐則南匯張嘯山學博﹝文虎﹞也。學博少時讀元和惠氏﹑歙江氏﹑休寧戴氏﹑嘉定錢氏諸家書﹐慨然嘆爲學自有原本﹐馳鶩枝葉無益也。則取九經漢唐宋人注疏﹐若說經諸書﹐由形聲以通其字﹐由訓詁以會其義﹐由度數名物以辧其制作﹐由言語事迹以窺古聖賢精義所存。所著舒藝室諸筆﹐與十駕齋養新錄﹐正復如驂之靳。索笑詞甲乙二卷﹐吐屬爾雅﹐訓詞深厚﹐良由卷軸蘊蓄者富﹐故𨿽小道亦可觀也。憶秦娥云「長亭酒。春風記折金閶柳。金閶柳。紅闌倒影﹐綠波微皺。彎環虹影今如舊。模糊夢影君知否。君知否。楊花飛盡﹐玉韀人瘦。」品令云「淸明時節。又落盡棠梨雪。夕陽庭院﹐一聲何處﹐黃鸝調舌。人倚屏山無語﹐玉笙吹徹。風情銷歇。況舊事今休說。模糊春夢﹐畫樓西畔﹐簾櫳幽絕。最憶離離花影﹐淡黃新月。」淸平樂云「疏篷一系。無限天涯意。點滴愁聲消酒味。寫入米家圖裏。荒庵坐雨跏趺。蕭蕭恍聽菇蒲。已自風波滿眼﹐憑君更說江湖。」憶舊遊雲﹕「段家橋畔路﹐廿五年前﹐曾逐遊人。玄發今成素﹐檢星星剩稿﹐似夢如塵。林巒算也頭白﹐殘雪化愁雲。甚敗柳鶯淒﹐零梅鶴怨﹐幾度經春。東君。更何忍﹑放艸色裙腰﹐綠到湖滣。廢井頹垣裏﹐憶芳堤畫舸﹐花徑香輪。梵宮磬響何處﹐孤角斷黃昏。只一掐纖眉﹐江頭月作西子顰。」徵招云「翠云一片陽臺影﹐霜風忽吹何處。幾日不來遊﹐訝荒寒如許。離情千萬縷。都莫化﹑前朝煙雨。撫徧紅闌﹐冰澌凝碧﹐消魂無語。欲去轉沈吟﹐人間事﹑瞥眼便成今古。選勝問南朝﹐剩絲絲堪據。依然畱不住。只消受﹑庾郎詞賦。認殘甃﹑悵絕棲烏﹐更玉驄迷路。」

○許宗衡玉井山館詩餘

上元許海秋中翰﹝宗衡﹞﹐負气伉爽﹐有不可一世之慨。所著玉井山館詩餘﹐別有懷抱﹐𨿽稍近粗率﹐亦近詞一大家。金縷曲云「別有傷心處。盡消磨﹑劫灰金粉﹐大江東去。樓閣斜陽秋易晚﹐鳴咽靑溪如訴。祇衰柳﹑殘鴉無數。龍虎雄圖悲豎子﹐剩遺編﹑細載閒歌舞。亡國恨﹐哽難語。年來烽火臺城路。念無端﹑家山唱破﹐淒涼誰主。似有簫聲聞鬼哭﹐忍憶板橋風雨。漫怊悵﹑美人黃土。繞郭旌旂霜影重﹐鞏將軍﹑愁擊軍中鼓。早哀絕﹐子山賦。」百字令云「冶春詞句﹐爲垂楊寫照﹐舊時湖上。司理風流渾不見﹐有柳絲無恙。莫惱鶯啼﹐難憑燕問﹐夢已隨煙蕩。璚簫誰按﹐綠陰曾記孤唱。堪柰一霎烽煙﹐靑靑隔斷﹐不與春旂颺。樹外朱樓空劫火﹐漫對東風惆悵。系馬當年﹐棲鴉何處﹐更向臺城望。斜陽欲盡﹐暮天惟有蒼莽。」金菊對芙蓉云「錦瑟華年﹐文簫再世﹐癡情更向誰論。恁江山烽火﹐何處招魂。夕陽漸減閒哀樂﹐嘆茫茫﹑鬢影空存。幾番懷憶﹐幾番惆悵﹐忍對芳樽。堪柰夢裏香溫。驀空簾閉月﹐一抹煙昏。便與伊共悔﹐已種情根。當時春院初晴後﹐繞朱樓﹑初踏苔痕。闌干日午﹐杏花開白﹐斜掩重門。」月下笛云「樓閣燈疏﹐山城月冷﹐晴霄放碧。江湖蕭瑟﹐一樽能聚殘客。憑闌曼鬋橫釵影﹐忍細認﹑韋娘顏色。算年光﹑鏡裏空花﹐一笑那時誰識。淒惻。筵前笛。號雪後桃花﹐艷歌如泣。空拈醉筆﹐畫圖如夢堪惜。美人斷送詞人死﹐剩我風前鬢白。甚絲竹換烽煙﹐哀樂何時遣得。」

○許宗衡眉嫵詞

王郎曲盛傳於時者﹐前有吳梅村﹐後有張亨甫。梅村詩爲王紫稼作﹐亨甫詩則爲王蕊仙作。蕊仙者﹐揚州人。亨甫詩所謂「天下三分月﹐二分在揚州﹐一分乃在王郎之眉頭也。」其演桃花扇傳奇寄扇一出﹐艷絕一時﹐士大夫賓筵酒座﹐盛稱嘆之。蕊仙老去﹐無繼之者。咸同間﹐乃得朱郎蓮芬﹑陳郎蘭仙﹐今則幾成廣陵散矣。海秋官京師日﹐與蓮芬交最暱﹐嘗畫塡詞圖﹐命蓮芬書己作於捲﹐賦眉嫵詞贈之。﹝詞云「想空煙一抹﹐側帽依燈﹐拈筆綠窗底。寫到傷心語﹐揮毫處﹑低徊應易蕉萃。酒尊漫對。怕斷腸﹐郎意先醉。試歌向月暗重簾後﹐早淸淚如水。知未。年年匏系。有幾多哀樂﹐今夜提起。瞥眼東見疾﹐休吹落桃花﹐香染春紙。一縑一字﹐且淺斟低唱相倚。縱難駐芳華。判兩鬢與愁抵。」又自題塡詞圖梁州令云「祇覺浮名賤。別有傷心誰見。燈殘月落閉重門﹐換巢鸞鳳﹐已是棲枝倦。偸聲減字腸應斷。自掐闌干徧。似聞簾外﹐微雨飛花﹐便欲和春咽。一幅鵝溪絹。模糊那家庭院。江湖載酒夜如年﹐旂亭畫壁﹐往事畱歌扇。天風海水宮商變。黯黯詞人怨。圖成但有愁嘆。空拋心力君休羨。」﹞其觀蘭仙演寄扇詞云「淸歌粲素靨。眼底濃香消絳雪。拍徧闌干幾疊。現後影前身﹐桃花顏色。關河阻絕。可有飛紅捲殘蝶。知音少﹐緘愁難寄﹐倚袖向誰說。悲切。笛聲低咽。似當日秦淮夜月。傷心公子遠別。又今夕﹑燕脂寫恨如血。淚痕描露葉。早板鼓淒涼數闋。當筵嘆春春一握﹐爲爾啟金篋。」﹝霓裳中序第一。﹞海秋自云﹕曲海詞山﹐千生萬熟﹐而搵簪攧落﹐知者無人。與之言鄧千江望海潮﹑蔡伯堅石州慢﹐瞠然而已。何況公子天涯﹐美人樓上﹐春風問訊﹐誰復於一握濃香﹐識南朝之興廢哉。

○何兆瀛心庵詞

江寧何靑耜丈﹝兆瀛﹞﹐與海秋同裏齊名。由給諫官杭嘉湖道﹐轉兩廣鹽運使。其第五孫爲家哲齋伯祖第三女婿。丈生平有戲癖﹑鼻煙癖﹐卒以被服儒雅罷官。其所著心庵詞﹐未攜行篋﹐僅就譚仲修篋中所選﹐悉登於此。金縷曲云「辛苦銜泥燕。盡回翔﹑朝朝暮暮﹐雨絲風片。覓得新巢棲息穩﹐爲爾珠簾常捲。卻換了一般庭院。故主恩情還記否﹐號幾番﹑王謝堂前見。普舞得﹑紅襟倦。炎涼世事尋常變。見說道﹑寂寥羅雀﹐翟公門掩。曲曲雕梁泥落盡﹐紅剩斜陽一綫。聽枝上流鶯低囀。似訴東鄰畱殢爾﹐舊同羣﹐軟語含淒怨。秋近矣﹑莫飛遠。」壺中天慢云「緇塵人老﹐被秋燈照出﹐傷心滋味。四壁虫吟風斷續﹐抱影與愁同睡。枕冷黃粱﹐簪欺白髮﹐一穗花猶媚。玉虫無賴﹐向人開作如意。當日膽怯空房﹐挑殘夜雨﹐泥檀奴同倚。倦蝶淒迷餘夢影﹐棖觸寒宵半臂。金粟痕空﹐銅荷塵瘦﹐煙也含淸淚。比他團扇﹐舊情何忍捐棄。」卜算子云「鏡背一燈紅﹐燈背無人語。忽有秋虫一兩聲﹐啼碎黃昏雨。簾底閣瓊簫﹐簫外風如縷。吹我天涯聽雨心﹐和夢江南云。」月下笛云「一抹荒煙﹐孤亭尙在﹐斷無人處﹐叢蘆蕭瑟﹐還是尋秋那時路。亭前臥柳渾相識﹐早耐盡﹑年年冷雨。卻重來攀折﹐霜顚顧影﹐獨行誰語。愁緒。嗟遲暮。待歸去江天﹐再盟鷗鷺。風塵倦旅。聽蟬何事酸苦。菀枯容易都成夢﹐問入夢﹑有人醒否。剩幾點晨鴉﹐棲老禪門舊樹。」南鄕子云「春事了殘紅。閒著闌干畫閣東。幾日杜鵑聲不斷﹐忽忽。一笛吹春唱懊儂。無語下簾櫳。苦把春痕憶夢中。雨又不來云又散﹐濛濛。滿院楊花滿院風。」秋千索云「新詞多是銷魂語。卻攙得﹑秋聲如許。已覺涼虫不耐﹐又添了﹑三更雨。迷離往事難拋去。問舊日﹑鴻泥何處。燈影琴絲十載心﹐夢裏摶風絮。」臺城路云「修蛇曲折城南路﹐倚筇還過蕭寺。掃葉門深﹐種花僧去﹐冷意野鷗知未。葦花滿地。有頭白人來﹐相看蕉萃。瑟縮寒鴉﹐似曾相識一枝寄。祇林無限往事。一般興廢感﹐都付深喟。詩夢煙空﹐酒人星散﹐眼底惟餘秋气。流連荒砌。認疥壁蝸涎﹐模糊文字。鈴語催歸﹐夕陽天半墜。」論者謂何詞沈鬱﹐稍不逮許﹐而許之粗率﹐則亦所無也。

○朱祖謀彊村詞

歸安朱古微侍郎﹝祖謀﹐﹞中歲始塡詞﹐而風度矜莊﹐格調髙簡。王幼遐云「世人知學夢窗知尊夢窗﹐皆所謂但學蘭亭之面﹐六百年來眞得髓者﹐古微一人而已。」古微詞品不可及﹐人品尢不可及。庚子夏秋之間﹐黃巾黑山﹐羣情洶洶﹐古微獨昌言其不可恃﹐幾陷不測。比年乞病卻歸吳門﹐與鄭叔問﹑劉光珊輩歲寒唱和﹐有終焉之志。朝廷知其誓墓之詞甚苦﹐亦不相彊﹐視近時三事大夫之勇猛精進﹐夜行不休者﹐眞可思量爛熟也已。古微所刊有庚子秋詞﹑春蟄吟﹐皆與幼遐諸人唱答之什。其彊村詞三卷﹐則近從吳中刻成見寄者也。還京樂云「塞鴻近著意﹐偎沙度月成秋響。傍黃昏愁重﹐旋攙鐵馬﹐檐頭悲哽。濺淚花孤坐﹐屏山背燭幢幢影。倦睡減遙夜﹐怨起羅衣新冷。聽壺蓮竟。夢滄波﹑殘畫風鴉﹐陣黑如塵﹐垂翅未整。江湖畫角聲聲﹐暗驚回﹑雨涼煙暝。攪愁腸﹐是按笛人稀﹐飡霞伴醒。脈脈窺華發﹐淸霜飛上明鏡。」花犯云「影屏山﹐燈唇碎語﹐春痕似依舊。夜堂無酒。憐燕采誰簪﹐蜜苣孤守。睡輕厭數殘更漏。欺人年事驟。剩淺靨﹑緗梅三兩﹐飄香黏半袖。簾櫳外邊峭寒多﹐頭番問﹑閬苑東風醒否。芳訊換﹐還惆悵﹑幡人瘦。簫聲送﹑背鄰笑語﹐容易到﹑林鴉驚散候。料鏡檻﹑飛鸞塵澀﹐新妝愁裏斗。」宴淸都云「錢臘蠻村鼓。聲聲急﹐雁邊低和鳴櫓。瓊簫市遠﹐膏鑪焰薄﹐好春何許。橫谿數萼嬌紅﹐點綴入﹑迎年秀語。任向夕﹑雪意垂垂﹐韓山冷落眉嫵。銀荷翠管西船﹐歌呼簺博﹐渾忘羈旅。塗箋燥墨﹐沾杯淡酒﹐自溫眠緒。荒雞定憐沈夢﹐是一夜﹑鄕心幾處。喚緒風﹑帆色新年﹐春程未誤。」訴衷情云「鸞軿秋訊有無間。樺燭掩屏山。琤然露井酲韻﹐驚夢絳河還。無別語﹐擁眠鬟。淚闌干。蘭叢風起﹐未抵鍼樓﹐羅薦新寒。」解連環云「緒牽愁結。被蠻薰沁骨﹐素天無極。傍露井﹑葉葉疏桐﹐信經過暮涼﹐畫秋眞色。罷酒闌干﹐雁書斷﹑浮雲東北。望三山鑿翠﹐尺海漲塵﹐有情難憶。登臨故歡盡擲。覷新霜鏡裏﹐烏笑頭白。待叩君﹑密約鸞釵﹐怕著枕睡酣﹐暗銷瑤碧。夢入關楡﹐但流恨﹑沈沈寒汐。背西風﹑怨蛩細語﹐伴人絮得。」聲聲慢云「城痕煙結﹐鏡曲香銷﹐巡闌遠避塵紅。未近黃昏﹐無人冷翠濛濛。西鄰舊家雙燕﹐倚嬌瞋﹑新妒雕櫳。尋勝處﹑是檐虛岫納﹐屟響廊空。誰信傷春倦客﹐費臨花嬌馬﹐愁對巫峯。多宴心情﹐飄燈闌夜偏濃。尊前幾人﹐閒淚背東風。澆與珍叢酒醒未﹐墮嬌云﹑一片夢中。」秋霽云「別枕潺潺障暗雨﹐簾衣暈冷燈色。瘁葉涼喧﹐晚蛩愁咽﹐病懷慣禁秋力。倦吟暫息。夢痕宛轉蒓絲碧。問故國誰睠﹐夜闌孤坐瘴鄕客。驚臥歲晚﹐亂落江蘺釣竿﹐沈吟詩卷疏寂。背西風﹑殘鵑苦說﹐靑銅欺鬢盛年白。歸事布帆從辦得。怕酒醒後。驚見畫裏湖山﹐采珠荒水﹐搗塵新驛。」玲瓏四犯云「壓水夢寒﹐濛花霜淺﹐空陂鷗逝何許。數峯靑弄影﹐酒洗吳臺古。何郎舊情未賦。又東風﹑畫船煙浦。淚粉春魂﹐襪塵遊事﹐吹老玉龍苦。行雲滿垂虹路。憶疏香步綺﹐低髻迎戶。往來羅袖﹐盡早蝶衝寒去。淸歌自在人間世﹐送閒客﹑幽單春旅。愁寄語。無人間﹑題裙舊侶。」慶宮春云「島玉封煙﹐蟬梳拋黛﹐鳳窠旋旋黃昏。流管梅芳﹐緣屏蘭舊﹐怨蟾不照孤顰。絮繁絲亂﹐又重疊﹑淸寒著人。宮衣添未﹐催罷鸞箋﹐銷瘦眞眞。相思化作仙云。捐塊中洲﹐心事虛陳。傷別啼妝﹑端憂靈體﹐蘅臯重夢無因。墜歡尋去﹐鎭呵淚﹑紅綿鏡塵。回衾燈暗﹐還數中宵﹐鵑語殘春。」齊天樂云「黃昏連樹拳鴉噤﹐江寒笛聲不起。擁葉驚波﹐呼風斷角﹐淒別歸鸞千里。燈窗自倚﹐漸冰折吳綿﹐薄醪慵理。尙有殘香﹐夜深不暖舊心字。荒雞空喚倦旅﹐未應霜霰集﹐誰整歸計。箭水繁聲﹐欞紗淡色﹐落盡涼蟾無寐。西樓翠被﹐怕一夕將愁﹐玉璫難寄。曙蠟紅啼﹐夢痕持淚洗。」惜紅衣云「倦侶哀時﹐長愁送日﹐坐支孱力。病裏登臺﹐霜林媚紅碧。當唇注酒﹐持一笑﹑剛腸從客。喧寂。涼雨雁聲﹐識殊方棲息。明燈廣陌。盈匊狂塵﹐滄波蕩愁藉。湛盧迸淚﹐去國海西北。斷得故山歸思﹐何地釣遊尋歷。酹晚英無語﹐知是誰家秋色。」

○朱祖謀霜葉飛

古微以壬寅秋晚﹐奉命督學粵東﹐余與秦幼蘅水部﹑夏閏枝編修﹐集中聖齋﹐用夢窗韻賦霜葉飛詞錄別。是日同遊天寧寺歸﹐翦燭至夜分始散。古微越日待舟唐沽﹐寄和詞云「亂雲愁緒孤帆外。隨風飄著燕樹。倦程先雁下滄洲﹐寒帶丁沽雨。甚一霎﹑飆輪過羽。微塵驚風紅桑古。怕更倚危樓﹐海气近黃昏﹐換盡酒邊情素。何況北極觚稜﹐東門帳飲﹐怨歌今夜難賦。簡詩情畫意電蒼茫﹐空覓荒雞語。夢不入﹑蒓絲半縷。商量聽水聽風去。剩根笛﹑飛聲罷﹐寂寞魚龍﹐覷人眠處。」古微髙臥東山﹐幼蘅﹑閏枝各羈天末﹐讀此殊有停雲之感。

○鄭文焯詞

鐵嶺鄭叔問舍人﹝文焯﹞﹐爲蘭坡中丞之子。家世蘭錡﹐累葉通顯。叔問獨羈棲吳下﹐爲東諸侯賓客﹐其神致淸朗﹐懷抱衝遠﹐眞衛洗馬一流人物。所著瘦碧﹑冷紅諸詞﹐規撫石帚﹐卽制一題﹐下一字﹐亦不率意。本朝詞家𨿽多﹐若能研究音律﹐深明管弦聲數之異同﹐上以考古燕樂之譜者﹐淩次仲外﹐此爲僅見。絳都春云「鵑魂一片。怪小墅綠陰﹐都被愁染。鴻陣悄來﹐淒緊西風黃昏院。茜裙殘縷吹香遠﹐卻醉入﹑秋娘心眼。夢回溝水﹐紅情自老﹐誤他題怨。還見披煙浣露﹐正燈暗絳屏﹐和淚妝點。霜信漫催﹐吳錦飄零無人剪。可憐生是江南晚。更解替﹑幽花腸斷。幾回立盡斜陽﹐故山冷艷。」倦尋芳云「小簾花瘦﹐廢閣燈昏﹐孤詠何賴。破碎壺天﹐那管賦愁人在。簾滴都無空綠﹐瀉池流﹑應有殘紅帶。到更闌﹐怕南來好夢﹐濕云全礙。想幾處﹑箏篷淒咽﹐亂點西風﹐飛上蛾黛。便是秋聲一夜﹐有情須買。別淚銷沈鷗社酒﹐浮根愁老鮭鄕菜。悔前宵﹐月明中﹐負他芳靄。」惜紅衣云「石發吹涼﹐林衣換雨﹐滿懷冰玉。秋色墻頭﹐吳山翠如浴。西樓舊夢﹐還暗寫﹑疏欞橫幅。愁逐。江上暮鴻﹐說南來淒獨。湖云自綠。吟斷蘋花﹐年年鎭羈束。文園未老﹐醉耳倦絲竹。可憶蜀波流錦﹐解惜美人裳服。待故裙書徧﹐問訊艸堂江麓。」虞美人云「歌云軟繡吳篷背。暗浦明珠翠。舊家池館久蒿萊。說與鷗邊涼月﹑帶愁回。長波西望垂虹路。載雪吹簫處。暗香不送倩魂歸。可柰湖山無恙﹑昔遊非。」垂楊云「霜魂似翦。聽打窗敗葉﹐亂愁紅染。古屋淸尊﹐故人江上悲秋倦。何堪來去秋相伴。更殘夜﹑與秋同餞。問吳波﹑流恨淸溪﹐比舊痕深淺。空有危炊一劍。鎭消受冷官﹐向誰肝膽。素約沈沈﹐蜀云猶戀江南晚。無多酒病因狂減。怕勸老﹑西風易散。甚孤燈照入﹐今宵和夢短。」壽樓春云「看離江鵑魂﹐又零鈿翠粲﹐倦笛黃昏。誰念蘭茳捐佩﹐鏡花空春。不愁見雲中人。繡舞裙﹑當年公孫。自寶劍星飛﹐琱坊月冷﹐淒絕綺羅塵。吳亭酒移芳醺。問名娃舊館﹐山鬼呼尊。那更疏燈在水﹐野雲當門。風掃葉如殘軍。感白萍﹑飄搖同根。想孤棹吟湘﹐棲棲夢痕餘醉巾。」催雪云「敗葉荒池﹐殘酒冷屋﹐瘦綠燈痕如水。正澀指冰弦﹐夜窗人起。一樹玉梅吟影﹐想月地﹑珊珊鳴珠佩。翠眉誰見﹐仙云自舞﹐小屏孤閉。淸麗。斗夢螘。記並枕醉鬟﹐亂花堆砌。更禁得餘寒﹐暗吹紅意。艷迹而今漸歇﹐怎凝殢﹑殘燻銷鴛被。恁恨墨﹑題滿吳橋﹐已是客衫無淚。」八歸云「風燈畫夢﹐冰弦喑淚﹐亭館坐雪人獨。吳梅早被離愁染﹐偏是斷腸枝上﹐未春先綠。碎佩樷飄泊恨﹐問此日﹑蘭騷誰續。但怪得﹑楚客無魂﹐唱老渡江曲。須信千秋勝事﹐銷凝何限﹐況我鷗盟閒局。酒闌衫袖﹐歲寒箋管﹐怨入中年絲竹﹐念歌眉惜別﹐也學湘吟弄哀玉。匆匆見﹑亂花歧路﹐滿地江湖﹐殘杯休更促。」三姝媚云「吳坊歌板地。借靑尊澆殘﹐一春紅淚。有限柔魂﹐似海棠枝上﹐斷絲還系。第一輕盈﹐禁幾度﹑沈郎腰細。莫遣垂楊﹐空向髙樓﹐替人眠起。昨夜歡盟須記。但醉粉迷香﹐枕邊花气。雨薄雲輕﹐怕夢來都變﹐那時情味。曉帳愁分﹐卻又惜﹑黃昏容易。自恁幽期能耐﹐而今倦矣。」花犯云「裊紅情﹑欹風歌袖﹐花前去年見。淡歡濃怨都誤了﹐因循還待誰遣。繡囊桂子香重薦。心期空月滿。甚近日﹑病來疏酒﹐新涼人易倦。秋宵漏語遲遲﹐相攜未有別﹐安排腸斷。鴛枕側﹐驚呼起﹐淚花紅泫。殷勤問﹑舊盟玉鏡﹐應悔向﹑盧家窺半面。但暗計﹑幾回棲並﹐輸他梁上燕。」玉燭新云「秋香披酒袂。正臥雨吳篷﹐鏡天如醉。珠燈暗墜空明影﹐散作流花輕碎。亭臺近水。蕩不盡﹑傷髙淸淚。殘笛外﹐休倚黃昏﹐孤尊更呼誰對。鷗邊浪迹年年﹐歡客裏風情﹐半銷疏媚。楚蘭舊佩畱恨事﹐付與滿江歌吹。題紅惜翠。甚近日﹑愁來無會。空夢想﹑鴛侶雙扶﹐依依自睡。」齊天樂云「舊家池館追涼地﹐傷心十年前後。去燕空簾﹐疏螢小扇﹐難遣尋常時候。闌干似舊。算花下黃昏﹐幾回垂手。滿院箏塵﹐翠陰門掩數行柳。江南賦情最久。俊遊零落早﹐歡事稀有。絲竹凋年﹐湖山費淚﹐銷與西風詞酒。園居半畝。笑雙鶴棲依﹐占人淸瘦。見月登樓﹐過秋知健否。」木蘭花慢云「晚涼花積水送﹐秋老越來溪。嘆故苑滄波﹐汛天鏡裏﹐曾見鴟夷。淒淒黃昏未了﹐漸歌闌﹑人似水東西。自有暗香隨袖﹐殘紅爲惜新題。文漪步綺輕移。銀燭背﹑翠樽攜。念別後湖山﹐幾回同夢﹐雲散鴻飛依依。蘭橈醉解﹐涴啼痕﹑猶在去年衣。明月無多圓﹐夜有情﹑偏向人低。」慶宮春云「衰艸虫天﹐斷雲魚浪﹐去帆望轉湘碧。秋影初鴻﹐江蘺罷采﹐月明空遙怨夕。翠疏紅冷﹐記曾占﹑西樓賦筆。雕闌仍在﹐愁倚黃昏﹐水風殘笛。楚蘭一曲傷心﹐恨魄難招﹐霧蘿煙薜。江山文藻﹐登臨老淚﹐故國何堪陳迹。綺疏芳捲﹐定寄我﹑寒梅水驛。行雲歌盡﹐白眼蒼天﹐舊狂誰識。」

○劉炳照畱云借月庵詞

陽湖劉光珊學博﹝炳照﹞嘗有斷句云「一寸詞腸﹐七分是血﹐三分是淚。」爲時所誦。丙申丁酉之間﹐余居吳門﹐與光珊及叔問﹑屺懷過從頗稔。光珊嘗乞余題其塡詞圖。其所著畱云借月庵詞﹐亦斐然今之作者也。蝶戀花云「燕子梁間相對語。開到酴醿﹐又把芳期誤。綠怨紅愁無處訴。斜陽空戀矢桃樹。靑鳥不來音問阻。郎似浮萍﹐儂似黏泥絮。不信東皇難作主。甘心拌遣春歸去。」垂楊云「情絲寸翦。剩數升血淚﹐濕衫如染。病榻維摩﹐閉門休訝尋芳倦。愁魔長與吟魂伴。恨前度﹑不隨春餞。下珠簾﹐人瘦於秋﹐怯曉來寒淺。空嘆淒涼寶劍。有供奉酒腸﹐拾遺詩膽。一樣飄零﹐落花時節逢君晚。豪懷縱說年來減。問怎遣﹑塵襟蕭散。聽簫聲隔院追歡﹐嫌夜短。」瑞鶴仙云「夢醒斜倚枕。怯曉涼披衣﹐猶待郎整。簾垂畫屏冷。甚羞窺圓鏡﹐懶施殘粉。愁長恨永﹐療相思﹑難尋橘井。有誰憐﹑往日風流﹐悔把綺年拋盡。空省。釵行零翠﹐屟印閒鴛﹐別時情景。蓬山望迥。靑鳥使﹐信無準。悵吳儂重到﹐枇杷門巷﹐舊事傷心怕問。問而今﹑何處雙棲﹐燕巢可穩。」意難忘云「金屋嬌娃。向蘇臺暫駐﹐七寶香車。孤蹤隨柳絮﹐芳字稱蓮花。佯倦眼﹑傍窗紗。更端正堪誇。恰好處﹐圓姿替月﹐沒點雲遮。底事鐵板紅牙。度曼聲一曲﹐四座驚嗟。相逢同是客﹐畱醉卽爲家。明鏡裏﹑鬢雙華。怕重聽琵琶。但怪得﹑靑衫淚濕﹐此日天涯。」大聖樂云「接葉陰濃﹐墜枝香冷﹐亂鴉啼樹。更聽風﹑一夜無眠﹐對鏡曉妝﹐愁見落紅如雨。獨上小樓憑闌望﹐正天際歸帆迷遠浦。人何處。甚鴻雁不來﹐驚添霜縷。相思到今更苦。悵身隔蓬山﹐誰寄語。記灞橋分手﹐畱春無計﹐芳期空許。漫說捲簾人情重﹐柰孤燕營巢無定宇。重門閉﹐任門外飛花飛絮。」又云「幽蝶棲香﹐曉鶯驚夢﹐綠陰千樹。正滿園﹑花事將殘﹐乍暖乍寒﹐偏又妒花風雨。夙約待尋閒鷗鷺﹐好重棹扁舟明月浦。淸遊阻。更扶病擁衾﹐鑪縈殘縷。天涯送春最苦。聽梁燕呢喃相對語。縱異鄕雙宿﹐新巢初定﹐家山何許。怕過舊時烏衣巷﹐但花落無人深院宇。楊絲老﹐倩牢系枝頭輕絮。」玲瓏四犯云「破碎硯田﹐淒涼舂廡﹐無家歸向何許。百年彊半過﹐白髮無今古。登樓仲宣懶賦。渺音書﹑雁沈寒浦。失意錢刀﹐累人兒女﹐嘗徧有生苦。銷魂地﹐江南路。盼春風送暖﹐先到蓬戶。壯心除漸盡﹐未忍除愁去。他鄕隔歲論文樂﹐憶東閣﹑吟梅賓旅。遙寄與相思﹐約西泠社侶。」余嘗爲內子黃甌碧作話荔圖﹐﹝凡十圖﹐畫者爲顧鶴逸麟士﹐金心蘭柬彡﹑陸廉夫恢﹑倪墨耕田﹑吳秋農穀祥﹑周喬年梓﹑林琴南紓﹑姜穎生筠﹑金拱伯紹城及紓翥山女子彭鶴儔若梅也。﹞題者甚夥。﹝甌碧自題淸平樂云「嶺南風味﹐說也消人意。十萬妝成云似綺。白玉圓膚致致。珠兒三五輕盈。憐他不帶愁生。何處月明絳樹﹐吹來都是雙聲。」﹞自學士大夫以迄閨秀方丈﹐凡百餘人。光珊賦荔支香近有云「屈指歸期﹐應是荔支天近。此物相思﹐絮語當窗嚲雲鬢。」時余爲方久客吳門未歸也。又賦洞仙歌書余所撰栗娘夫人傳後云「書仙夙慧﹐有憐才靑眼。畢竟多情恨緣短。任瑤琴先破﹐玉笛長拋﹐腸已斷﹑忍譜淸商淒怨。篋中捐扇在﹐血染桃花﹐仿佛當年那人面。薄命似紅顏﹐幾度春風塵夢醒﹐繁華羞戀。儻萬一天臺許重逢﹐便不負今生﹐唱隨初願。」

●卷三

○費念慈詞

武進費屺懷編修﹝念玆﹞﹐博雅嗜古﹐吳中推收藏賞鑑者﹐自吾友顧鶴逸外﹐未能或之先也。嘗爲余題塡詞圖云「不解蒼茫意。竟飄零﹑斜簪散髻﹐詞人而已。十成鶯花姚冶甚﹐過眼嬌春如許。漫重向﹑危闌孤倚。黨籍家聲湖海客﹐問淸才﹑似此今能幾。斟大斗﹑爲君起。塵勞夢影休重理。悵年來鬢絲禪榻﹐廣陵吳市。羊胛光陰龍漢劫﹐淪落斜陽身世。且莫更狂呼靑兕。劍態簫聲無著處﹐譜紅牙﹑並入雕虫技。木葉落﹑秋深矣。」﹝金縷曲﹞又爲余題話荔圖云「惺忪墜夢無憑準。聊寫向生綃影。一笑堆盤珠顆迸。紫霞輕擘﹐暖香初暈﹐風味年時俊。歸來舊譜誰重問。瑤札相思寄芳訊。閒拂鸞箋吟未穩。綠榕簾底﹐紅蕉庭畔﹐惆悵天南恨。」﹝靑玉案﹞屺懷著作﹐多未寫定﹐身後恐無能搜葺。更憶己亥之秋﹐余在吳門﹐江建霞以先巢民徵君手書菊飲詩卷見贈。屺懷亦以家葚原上含﹝諱舂榮﹐乾隆詩人。與丹徒鮑海門﹑懷寧李勉村齊名。計載符葆森國朝正雅集。﹞詞札見贈。並和上捨金菊對芙蓉詞﹐詞稿置行篋中﹐爲人持去。子敬人琴俱亡﹐此可痛也。

○江標詞

元和江建霞卿﹝標﹞﹐跌宕文史﹐縱橫一世﹐書畫金石﹐色色當行。嘗得先巢民徵君菊飲詩卷﹐脫手相贈。﹝建霞贈余捲時﹐嘗語座客﹐此事足傳否。未幾下世。余乞當代名流﹐題詠殆徧﹐非惟誦芬﹐亦以報亡友於地下也。今春廠肆﹐持先徵君手書六憶歌長卷來售﹐爲人中道劫去。以原值歸之﹐不可﹐以相當之書畫酬之﹐亦不可﹐此眞趙王孫所謂獨孤之視東屏﹐其賢不肖爲何如者矣。﹞建霞病歿﹐余爲文哭之﹐﹝刻小三吾亭文集中﹞所謂兕觥歸趙﹐薄俗則難﹐非君雅誼﹐誰結古歡者也。建霞所刊紅蕉詞一卷﹐蓋未通籍以前﹐客嶺南所作。錄其菩薩蠻十闋﹐眞花間之遺音也。詞云「玉鎪飛鳳銀屏小。畫羅帳捲春云曉。繚亂海棠絲。還移明鏡遲。無言成獨坐。底事慵梳裏。簾外鷓鴣啼。泥金褪舞衣。」又云「天涯只合多飛絮。化萍還向天涯去。妾命不如他。終年彎兩蛾。大隄音信絕。夢裏剛離別。雙燕入簾來。故園花正開。」又云「藕絲切斷玲瓏玉。蕉心擲破葳蕤綠。水閣已秋風。屏山幾曲紅。湘簾三面靜。團扇相思影。晚檻月微涼。開簽吹鬢香。」又云「鴛鴦雙護流蘇冷。蘭膏夜瀉秋蛾醒。酲葉打窗輕。髙樓過雁聲。羅衾圍好夢。寒壓霜華重。夢竟到遼西。難教郎便歸。」又云「玉樓一夜瓊花影。圍鑪火暖儂心冷。相別早春時。今看豈暫離。釵頭寒翠鳳。昨夜銀瓶凍。暗起卜燈花。隔墻啼曉鴉。」又云「棗簾晝永銅蠡靜。牡丹屏寫黃荃影。今日有誰來。貍奴洗面才。葡萄天馬鏡。斗畫雙眉靚。窗底惜余明。鴛鴦催繡成。」又云「銀荷暈小釭花紫。黃昏已近鑪煙膩。滿地是梨花。春風狂太差。雙鬟金鳳小。卸卻殘妝早。翠被不勝寒。燻籠夢合歡。」又云「玉函四疊蟠飛鳳。齊梁樂府工成誦。難得董嬌嬈。髙堂挾瑟邀。從今休識字。好把聰明諱。多恐諱聰明。新愁依舊生。」又云「錦奩雙陸紅牙促。彈棋諳熟翻新局。隔院簸錢聲。空階艸亂靑。琵琶和淚抱。悶煞擅槽小。墻內有秋千。春騎墮玉鞭。」又云「春來燕子生愁種。玳梁棲穩濃雙夢。陌上過香車。閒庭落杏花。綠羅金鳳縷。欲理無頭緒。豈是耐愁多。心情便攺麼。」

○靈鶼閣圖題詞

建霞與其夫人汪靜君﹐嘗畫靈鶼閣圖。﹝畫者日本女子小蘋野口親。﹞一時題者﹐秦嘉徐淑﹐皆合作也。余與甌碧聯句﹐賦百字令題之。題成﹐而建霞已歿﹐不及見也。聞其所藏大半散失﹐此圖不知尙在靈鶼閣否。所藏馬守眞畫﹐﹝系先巢民徵君贈虞山宗伯者﹐建霞詞所謂「新收小捲湘蘭畫﹐水繪裝潢。東澗收藏。押尾前朝薛潤娘」﹐卽指此也。﹞已歸某氏。難聚易散﹐一邱之貉﹐古今同慨。

○江標絕筆

建霞嘗爲余畫扇﹐題念奴嬌詞余上。詞云「幾番細雨﹐恨無端﹑細雨春絲系住。望斷前溪人影亂﹐寶馬香車何處。一抹柔波﹐千重軟嶂﹐誰結尋芳侶。夢回灞岸﹐紅樓猶自私語。最是驀地西風﹐江漧黃竹﹐記讖漁洋句。塞外新寒初到信﹐誰絮棉衣萬緒。雙槳迎愁﹐危樓極目﹐一樣銷魂苦。替人寫怨﹐畫工心事如許。」時己亥八月﹐距建霞之歿﹐不過五十日﹐蓋絕筆也。

○陳如升搴紅詞

寶山陳同叔上捨﹝如升﹞﹐亦余吳門舊雨也。同叔少時﹐與程序伯﹑楊師白﹑朱伯康﹑沈小梅﹑汪稚泉﹑錢芝門號七子﹐有滄江樂府之刻。又與其同裏蔣劍人齊名﹐稱蔣陳。﹝劍人自書芬陀利室詞三卷﹐藏同叔所﹐同叔舉以贈余。﹞年七十餘﹐尙能爲余輩燈下作蠅頭書。其所爲搴紅詞﹐紉蘭纕蕙﹐左珩右璜﹐宅理不腐﹐發情獨摯。劍人嘆爲有立乎詞之先者﹐故能異乎人之詞者也。徵招云「愔愔一片春聲起﹐催殘艷春多少。語燕本無情﹐柰看花人老。玉衫離恨早。也休把﹑鏡鸞偸照。記憶年時﹐翠尊低款﹐幾回歡笑。人悄。掩重簾﹐黃昏近﹑冰蟾又成孤皎。歸雁暮天空﹐料銀箋不到。采香前夢杳。總羞見﹑舊時芳艸。但遙夜﹑擁被閒眠﹐怨綺窗難曉。」探春慢云「蛾蕊飄寒﹐虯枝弄曉﹐東風初動朱戶。翠撥池冰﹐紅烹岫雪﹐驚換匆匆韶序。幽賞開芳塢。悵鷗侶﹑今年猶阻。笛聲喚起麼蟾﹐夜來還倩題句。回首前遊似夢﹐記共采湘蘺﹐騷意難賦。粉淚拋紈﹐香愁凝紙﹐分付玉弦彈與。無那傷離﹐也祇一水﹐遙通箋素。甚日相逢﹐看花同醉尊俎。」瑞鶴仙云「亂鴛啼夢醒。正翠窈紅深﹐幽閨人病。燻鑪篆煙靜。化愁絲恨縷﹐暗飄羅�。釵鈿懶整。掩冰奩﹑塵棲粉鏡。悄生寒﹑一角紋紗﹐又墮半規蟾影。誰省。顰蛾翠減﹐瘦損蘭裳﹐畫闌閒憑。東風未定。晶簾外﹐弄煙暝。嘆相思難寄﹐鴛綃偸展﹐淚點飄珠冷。凝想髙樓﹐幾處笙歌﹐夜妝斗靚。」髙陽臺云「別夢啼紅﹐孤懷滯碧﹐嫩涼半透輕羅。暮雨瀟瀟﹐看秋無柰秋何。吳娘水閣黃昏易﹐最難聽﹑一曲淸歌。盡消磨﹑腸斷微云﹐目斷回波。華年客裏匆匆換﹐記雙星密誓﹐昨夜銀河。靈鵲無情﹐怎知離恨誰多。畫簾暗聽西風起﹐悵流蓂﹑一去如梭。引愁魔。今夕淒涼﹐總怨殘荷。」聲聲慢云「紅燈替月﹐翠琯呵風﹐畫橈曾記句畱。玉顇珠憔﹐艷情不似前遊。消他幾番中酒﹐嘆離人﹑合賦悲秋。秋又去﹐問燕簾猶在﹐誰上瓊鉤。寂寞洞門深鎖﹐甚碎竹間絲﹐瞥眼都休。便隔天涯﹐也應雙髻含愁。垂楊對描瘦影﹐笑空波﹑剩狎眠鷗。移短艇﹐祝今宵﹑還倚小樓。」倦尋芳云「菇煙颭影﹐芷雨吹香﹐涼倚孤棹。幾度看秋﹐消得鬢絲抽老。遠夢怕隨水流渡﹐雁聲又報西風悄。聽蕭蕭﹐剩無多楓葉﹐替描愁稿。悵次第年光漸換﹐打槳橫塘﹐催送歸早。款竹門前﹐應被鷺鷗雙笑。凝絕旗亭還貰酒﹐那堪薄暝聞淒調。甚冰蟾﹐向黃昏﹐露簾猶照。」淒涼犯云「一聲畫角吹才起﹐離愁入夜如織。燕簾捲也﹐銀尊淺注﹐杏衫初濕。蓮悄滴。嘆紅淚﹑鸞綃漸積。剩淒涼﹑城頭澹月﹐篩影照檐隙。因念妝樓上﹐懶憑危闌﹐晚釭重剔。鳳簫漫響﹐記年時﹑翠蛾曾識。數盡冰潮﹐問何事﹑魚箋又寂。更無聊﹐隔院到曉送短笛。」東風第一枝云「困柳將煙﹐嬌梅乍雪﹐韶芳催送如許。俊遊猶記當時﹐綺席暖移雁渚。東風未醒﹐怕尙有﹑山禽低舞。算玉尊﹑澆罷蘭宵﹐暗惹半襟離緒。拖瘦屐﹑倦尋廢圃。攜短舸﹑又迷朱戶。素弦漫訴飄零﹐幾度背燈聽取。鄕關輕別﹐祇換了﹑傷心無數。待盼到﹑潑眼濃春﹐夢繞畫中雲樹。」同叔身後﹐余醵貲爲刻其遺集。生別惻惻﹐死別吞聲﹐愴念前塵﹐腹痛彌夕。

○易順鼎詞

「一片闌干冷。更添些﹑垂楊綠蘸﹐夕陽紅襯。身是如臯冒公子﹐重把荒園管領。有靑兕前身堪證。洗缽池邊淸絕水﹐照興亡﹑還照詞人影。渾未攺﹑那時鬢。承平身世家山穩。漫思量﹑天荒地老﹐水殘山賸。文字曾無鉤黨禍﹐復社東林堪哂。與諸老風流相映。我亦迦陵同調者﹐比玉山筵上頹唐甚。問可有﹑紫雲贈。」此龍陽易實甫觀察﹝順鼎﹞爲余題水繪庵塡詞圖詞也。其弟由甫大令﹝順豫﹞和云「六代斜陽冷。換淒涼﹑二分明月﹐霧籠煙襯。燕子桃花都寂寞﹐一徑蒼云自領。算慧業人天同證。二百餘年衣缽在﹐看故家﹑喬木參天影。重付與﹑苦吟鬢。水明樓上憑闌穩。對西風﹐玉田身世﹐酒悲還剩。握手相逢驚老大﹐我亦詞人堪哂。念鏡裏朱顏曾映。莫向旂亭重賭句﹐怕當時舞袖郎當甚。臨別語﹑爲君贈。」﹝並金縷曲﹞實甫兄弟﹐曁寧鄕程子大皆余盟友。實甫得名最早﹐年垂五十﹐始簡廣西右江道。未一年﹐以爭裁撤綠營事﹐粵督斥其荒唐。實甫覆一電於粵督﹐有云「爲憲臺保桑梓﹐爲朝廷保地方﹐順鼎並不荒唐﹐恐荒唐別有人在。」粵督大不堪﹐遂以名士如畫餅﹐劾去其官。

○易順鼎天才

實甫近日詩詞﹐多墮惡道﹐要其聰明絕世﹐當筵倚馬﹐則固萬人敵也。其丁戌之間行捲﹐爲二十歲以前所作。紉蘭搴芷﹐騷辯之遺﹐潘文勤嘆爲天才﹐不妄也。﹝某先達嘗數當代人才﹐及笏山年文﹐文勤在座﹐掀髯笑曰﹕其父人才﹐其子乃天才也。﹝踏莎行雲﹕「淺碧窗疏﹐深紅路隱。傳來燕子歸期近。和煙和雨畫池臺﹐笛聲不喚垂楊醒。卯酒初酣﹐午妝還靚。賣花人說春寒緊。夢無尋處只瞢騰﹐一鵑啼斷樓陰暝。」水調歌頭云「曾過蔣山否﹐煙雨怕登臨。六朝殘夢何處﹐鷗影臥秋深。多少龍蟠虎踞﹐多少鶯啼燕語﹐流水杳難尋。湖爲莫愁好﹐一碧到如今。臺倚鳳﹐洲呼鷺﹐峭寒侵。消他幾度斜照﹐換盡綠楊陰。可惜江山千古﹐輸與紅簫尺八﹐不付劫灰沈。四百畫橋月﹐依舊蕩波心。」憶舊遊雲﹕「正新涼款蝶﹐舊韻拋蟬﹐畫稿添修﹐冶思銷磨。盡向湖橋喚酒﹐此意悠悠。簾陰悄垂細雨﹐無處問妝樓。怕路仄紅墻﹐波平翠檻﹐望損湘眸。孤舟泊江岸﹐聽斷雁箏弦﹐似訴漂流。因甚芳悰減﹐剩題箋桂館﹐譜笛蘋洲。楚衣待將荷翦﹐零落一身秋。又到了重陽﹐黃花滿地都是愁。」木蘭花慢云「維摩禪榻畔﹐花雨瘦﹑藥煙肥。正落月屏庶﹐停雲館閉﹐望遠湖隄。一枝忽傳瑤訊﹐說江南﹑梅影近都稀。天外有天客到﹐夢中如夢春歸。何時竹兔杉雞。邀俊侶﹑著初衣。又款碧鷗盟﹐遊紅蝶約﹐寫向羈棲。蓬萊散仙飄泊﹐怕故山﹑兜率但斜暉。換卻珠宮雪舞﹐依前緝釣蘋磯。」古香慢云「身云冷麝﹐眉月暗蟾﹐墮夢湘浦。鏡擁啼妝﹐愁照涼波欲暮﹑託命向西風﹐柰上界﹐殘霓斷羽。甚廣寒﹑舊樹搖落﹐璇妃身世尢苦。記曾向﹑花天深處。一碧秋魂﹐飄泊誰主。百感幽香﹐肯被點塵紅誤。倚醉話無憀﹐怕容易﹑仙堯顫露。寄瑤華﹐悵今夜﹑小山微雨。」髙陽臺云「笛尾攜涼﹐篷腰束暝﹐半江離色平分。桃葉歸來﹐嫩紅銷盡湘裙。蠻山剩對孤花在﹐瘦東風﹑吹不成春。黯消魂。十載淸愁﹐細與鶯論。白湖煙水都梁月﹐寫詞仙別後﹐無恙吟身。話雨年華﹐依然酒冷燈昏。珠簾休問揚州夢﹐怕妝臺﹑有个人瞋。渺停雲。尋到天涯﹐一角樓存。」

○易順豫畱別詞

實甫近狂﹐由甫近狷﹐實甫之有由甫﹐眞子瞻之有子由也。憶癸卯歲﹐應經濟特科﹐各報罷。余與由甫及程子大﹑曾重伯﹑陳叔伊﹑陳士可﹑王伯諒共集酒樓﹐余成七律二章﹐由甫卽席次韻。﹝餘詩有云「參軍蠻語公無怒﹐令僕人才我不如。」蓋余捲先列一等﹐以論中稱引盧梭見擯。由甫和云「艱難身世都無補﹐新舊文章兩不如。」閩林琴南見之﹐爲嗟賞不已。﹞重伯復爲長歌紀事﹐旋各別去。由甫有詞畱別﹐但記其後半闋云「莫怨蓬山路不通。得也雞虫。失也雞虫。燕山楚水夕陽中。來日東風。去日西風。」﹝一剪梅。﹞

○易順豫詞

由甫兄弟﹐嘗與文道希﹑鄭叔問﹑蔣次湘﹑張子苾結詞社於壺園。又與王夢湘﹑陳伯弢﹑何詩孫﹑程子大在長沙結湘社﹐刻湘社集行世。錄其臺城路云「村郎已是尋春倦。東風又吹愁滿。信燕簾櫳﹐啼鶯巷陌﹐知我消魂曾徧。深杯更勸。柰銷酒無多﹐舊情都淺。錦瑟飄零﹐爲誰曲曲寫淸怨。空階暗沈雨綫。隔朱闌一角﹐人似天遠。翠箔飄燈﹐靑衫信馬﹐贏得幾回腸斷。重來未晚。早忘了花前﹐那時嬌面。縱有千金﹐換華年不轉。」金縷曲云「一角斜陽影。記當時﹑秦淮秋晚﹐看移歌艇。白裕靑尊相逢處﹐人隔綠波蔥靚。正歸路﹑布帆風緊。十載江湖鴻雁杳﹐算悲歌﹑旦夕無人聽。卿半醉﹐我初醒。別來哀樂何須省。便眞成﹑海枯石爛﹐肯饒淸興。側帽天涯重攜醆﹐芳燒劫余猶剩。黯蘭楫﹑官河相並。昨夜紅樓同話雨﹐問人間﹑有幾淒涼境。弦與索﹐亂珠迸。」覺成容若﹑項蓮生去人不遠也。

○程頌萬美人長壽庵詞

寧鄕程子大太守﹝頌萬﹞﹐著有美人長壽庵詞。其自序云「運會陸沈﹐詞流苦。」其忠愛綿惻掩抑零亂之語﹐極其至得﹐蓋嘗詩一等﹐直接離騷。﹝余嘗論詞﹐謂詞𨿽小道﹐主文譎諫﹐音內言外﹐上接騷辯﹐下承詩歌。自古風盛而樂府衰﹐六朝人子夜采蓮之歌﹐未嘗不與詞合也。自長調興而小令亡﹐南唐人生查子﹑玉樓春之什﹐未嘗遽與詩分也。又謂學詞﹐當從晚唐人詩入﹐從南宋人詞出。嘗集李長吉詩爲菩薩蠻三十六首﹐欲以竟長短句之委﹐而通五七言之郵。番禺葉蘭臺先生最韙其言﹐與子大持論不同﹐而各有所見。﹞其詞淸而不枯﹐艷而有骨。張雨珊湘雨樓詞話﹐謂爲淵源家學﹐用筆尢尙中鋒者也。洞仙歌云「花朝寒食﹐忽一春過半。剩有春愁最難遣。恁妝臺乍起﹐扶病懨懨。簾子下﹐埋了落花千片。翠苔空滿徑﹐庭院深深﹑願學銜花入簾燕。嬌重怯香多﹐淺黛低鬟﹐只隔著﹑中門雙扇。莫錯怨東風不多情﹐有信息傳來﹑隔窗金釧。」南鄕子云「簾幕晚如煙。今夜西南月下弦。別是黃昏深院宇﹐懨懨。惆悵銷魂各一天。小字寫娟娟。砑損繚綾綾半幅箋。豆蔻十三樓十二﹐翩翩。醉向花前喚小憐。」夜合花云「小膽空房﹐長眉滿鏡﹐畫來依約分明。簾櫳苦雨﹐良宵偏做愁聲。遲藥裏﹐背蘭檠。粉綿兜淚難晴。盡伊思夢﹐扶頭半晌﹐說也零星。朅來何事干卿。權把屏山六曲﹐當作愁城。洗娥春困﹐蝶魂猶顫釵莖。樓絮罥﹐檻花零。更小桃﹑啼啞流鶯。心事拋鍼﹐眼波縈篆﹐底爲瓏玲。」髙陽臺云「殢雨蓬心﹐彈潮舵尾﹐春江斷送蘭橈。冷浸魚天﹐一枝涼月吟簫。返魂新柳誇三絕﹐做顰眉﹑淚眼蠻腰。系灣頭﹐縱有他生﹐不似虹橋。當初喚玉簾衣瞥﹐已心心心上﹐長徧愁苗。鏡海頹廊﹐居然有个鶯招。過頭風浪年時事﹐待萍鷗﹑送上離潮。怕橫江﹑萬斛詩愁﹐酒薄難消。」小樓連苑云「可憐人日天涯﹐年年春夢花前冷。絲絲細雨﹐愔愔薄霧﹐艸堂芳訊。中酒心情﹐試燈天气﹐峭寒偏忍。倩疏簾放了﹐闌干四面﹐遮不住﹐梅花影。醉裏憑肩悄問﹐問東風﹑乍催芳信。十分僝僽﹐三分成夢﹐七分成病。燕翦嬌黃﹐苔紋恨碧﹐个儂香徑。掩窗紗六扇﹐銀鸚多事﹐喚愁人醒。」髙陽臺云「翳曉疏欞﹐弄晴煙幕﹐悶懷離緒懨懨。旅鬢惺忪﹐暗牀弦索空懸。露房煙靨知何限﹐黯倚墻﹑臨水依然。恁春歸﹐帶眼頻移﹐半臂慵添。重簾怯捲甌香寂﹐驀扶頭未醒﹐春在愁邊。並袖攜樽﹐記曾月下星前。淸吟側帽無寥極﹐甚東風﹑喫惱樊川。認衫痕﹑香色今番。黯淡鑪煙。」大酺云「對柳邊樓﹐樓前路﹐畫出天涯愁色。靑衫都濕徧﹐剩江湖十載﹐鳳鸞飄泊。叩檻鴛涼﹐窺菱燕瘦﹐今夕旅魂銷得。艷才應未減﹐只吟邊﹑減了鬢絲靑纈。怕翦卻湘蘺﹐夜寒波悄﹐暝篷如墨。曲闌干幾折。悵回首﹑已似天邊隔。待記取﹑簾波似海﹐中有冤禽﹐可能銷﹑人間恨魄。認小眉淸瘦﹐有客裏﹑初三蛾月。況同是﹑身如葉。湘波一翦﹐不彀兩鷗浮拍。煙愁共君暗疊。」長亭怨慢云「甚一片﹑愁煙夢雨。剛送春歸﹐又催人去。鷗外帆孤﹐東風吹淚墮南浦。畫廊攜手﹐是那日銷魂處。茜雪尙吹香﹐忍負了﹑嬌紅庭宇。延佇。悵柳邊﹑初月又上﹐一痕眉嫵。當初見慣﹐只道是﹑尋常歌舞。念別來﹑葉葉春衣﹐已減了﹑香塵非故。恁短燭低篷﹐獨自擁衾愁語。」玲瓏四犯云「驛柝遞寒﹐橋燈呼酒﹐隋家花月何許。夢遊曾十里﹐淮水無今古。傷心鮑家一賦。甚年年﹑阻烽江浦。白骨埋嬌﹐靑山喚渡﹐相望正淒苦。珠塵暗香飛路。有停驄巷陌﹐記曲簾戶。靑衫嫌淚少﹐紅鬼迎潮去。飄零杜牧猶年少﹐恁南北﹑關河孤旅。聊寄與。籠沙月﹑湘邊雁侶。」

○程頌萬題詞

子大亦有題余塡詞圖﹐詞云「怪秋瘦。依稀舊日臯橋﹐墅外髡柳。玉鞭籠喚酒。扣檻雨絲﹐飄硯寒逗。梅盦在否。擷冷艷﹑偏宜鶴守。怨魄空簾坐暝﹐祇危石數峯存﹐鎖樓陰窗岫。今古買絲並繡。江山縱攺﹐不替詞人後。缽池縈蔓甃。暗罥苔枝﹐愁邊歌袖。闌干似舊。畫不出﹑前身誰某。雙白旗亭賭秀。要雪月﹑與梅花來相就。」﹝角招﹞此圖爲元和顧鶴逸畫。鶴逸爲子山觀察孫﹐家有怡園﹐收藏甲於吳下。﹝嘗見其所藏楊補之梅花﹐柯九思竹﹐眞銘心絕品也。﹞鶴逸山水師法二王﹐﹝麓臺﹑石谷。﹞而奄有諸家之勝。此卷煙雲滿紙﹐家外祖周季況先生嘆爲二百年無此手者也。圖作於庚子歲暮﹐未幾﹐而詔開經濟特科。余方官刑部﹐江西學使吳絅齋侍講師以余疏薦。當時謬擬仿迦陵故事﹐編乞同徵諸君題詠。嗣以來者未必盡佳﹐佳者未必盡取﹐因循遂罷。﹝鴻博之試﹐卽有取者不如不取者﹐不取者不如不考者之謠。又己未閱卷﹐爲髙陽李公尉﹑寶坻杜公立徳﹑益都馮公薄﹑長洲葉公方藹。或以詩譏之曰「自古文章推李杜﹐於今李杜亦稀奇。葉公懵懂遭龍戲﹐馮婦癡呆被虎欺。」是科得人稱盛﹐此詩誠不免好僧之口﹐亦足見衡文不易也。﹞

○張鴻劉恩黼題詞

同人中爲余題塡詞圖詞﹐若常熟張璚隱外部﹝鴻﹞之六醜﹐儀徵劉星甫禮部﹝恩黼﹞之鶯啼序﹐皆長調之難塡者﹐而詞皆極工。張云「看滄桑幾度﹐又公子﹑風流如昔。朱樓倚云﹐梅花空自憶﹐誰弄長笛。爲問琴臺畔﹐綠蕪一片﹐幾兩平生屐。重來心事元都客﹐怕見春風﹐兔葵燕麥。靑苔試尋陳迹。剩漁洋禊捲﹐同付秋拍。煙荒徑寂。是詞人舊宅。有故家喬木籠危石。﹝鶴亭言﹐曾覓得水繪盦舊石數峯﹐鶴逸允爲作訪石圖。﹞披圖共弔吟魄。況飄零﹑又是淒涼顏色。絲繁絮亂春無力。只贏得﹑象筆鸞箋﹐秀句江湖狼藉。蒼茫怨﹑總無人識。任菤葹﹑抽盡王孫艸﹐紅心未滅。」劉云「闌干四圍秀影﹐翦晴漪半畝。畫圖裏﹐禪榻茶煙﹐澹墨和淚皴皺。謾惆悵﹐秋風破屋﹐當年幾兩吳絲繡。自蔫紅﹑銷褪蒼茫﹐頓覺詩瘦。蟬碧鵑紅﹐麝粉蠹羽﹐付精靈護守。問奩艷﹑顏色何如﹐鏡中人面非舊。影梅庵﹑苕華研匣﹐換三尺漁竿簾酒。更銷凝﹑瓜蔓鶯簾﹐菜花鴛甃。閒搜段錦﹐碎拾零璣﹐共紫囊佩肘。人去也﹐曲終重見﹐濁世公子﹐煉雪摶香﹐飲霞餐秀。吳娘畫槳﹐王郎團扇﹐情根情種年年發﹐是前人﹑偶擲雙紅豆。秦淮自淥﹐風流舊日春燈﹐到頭竟落誰手。懷中鳳撥﹐唱徹春城﹐倚軟塵鄣袖。痛眼底紛紛﹐淸淚又灑﹐南朝乳燕辭梁﹐亂鴉爭柳。君家自有﹐谿山佳麗﹐桃花流水休浪賦﹐怕漁郎﹑猶識秦人後。相逢湖海詞仙﹐座客江南﹐尙能唱否。」

○張鴻長毋相忘詞

璚隱所著﹐曰長毋相忘詞。靑玉案云「琴弦紅澀淒無語。春已先人歸去。莫問瑤華腸斷句。何時重話﹐紫藤花下﹐薄暮瀟瀟雨。蘭煙半幅相思賦。認得灞橋舊離處。今夜殘燈繅別緒。夢痕應在﹐長安詞館﹐把酒吟春侶。」齊天樂云「年華三十春花夢﹐柳枝折殘離恨。不信詞人﹐淒涼萬種﹐都在眉痕鬢影。西風鳳鏡。試重照靑衫﹐翠煙銷盡。如此蕭條﹐東華門外寶驄冷。天涯消息自警。嘆斜陽一角﹐闌干紅剩﹐萬朵梅花﹐春寒勒住﹐不放江南夢醒。玉簫誰聽。試打疊愁心﹐銷歸酩酊。只恐瑤尊﹐淚痕和酒凝。」菩薩蠻云「玫瑰促柱彈瑤瑟。鳳凰紅尾香珠擲。鸞鏡本無愁。眉痕未覺秋。瓊絲穿碧露。漠漠重簾暮。煙柳已昏黃。春鶯戀夕陽。」又云「李花還比楊花白。銀屏飛上春云澀。斜日照西山。峨幬彎復彎。煙波遼雁休飄泊。風雨入靑蕪。吳宮聞鷓鴣。」又云「扶桑恨碧新蟾掛。海云如纛涼煙瀉。幾點是神仙。蕭蕭弱水寒。飡霞招羽客。綠發珊珊骨。仙夢度春風。桃花故國紅。」又云「云屏翠尾圓紋展。水精狂夢楊花亂。昨夜渡蓬萊。雙飛靑鳥回。金蟾空嚙鎖。銀粟星星火。一握海南香。燻鑪人斷腸。」璚隱修潔自喜﹐配曹夫人﹐爲君直同年女弟﹐亦能詞﹐嘗爲余題話荔圖﹐尙存篋笥。

○曹元忠云瓿詞

吳縣曹君直舍人﹝元忠﹞﹐精校勘之學﹐有其鄕黃蕘圃師法。所著云瓿詞一卷﹐余嘗序之。謂機九張而澤鮮﹐絲一鉤而絡貴﹐豈陳思華冑﹐雅擅風華﹐抑吳女故都﹐能傳哀怨者也。祝英臺近云「蝶衣涼﹐鶯語靜﹑瑤砌散花影。珠箔飄燈﹐夜永玉鳧燼。可憐簾底窺人﹐銀黃月子﹐也消瘦﹑似伊風韻。赤闌憑。瑤箏一十三弦﹐斷夢替句醒。數點殘星﹐飛墮綠楊頂。尋常廿四屏山﹐護寒猶怯﹐怎禁得﹑今宵露冷。」偸聲木蘭花云「揉藍衫子乾紅袂。絡縫金泥花瑣碎。背面妝勻。拖香雲一尺春。綠楊紫陌城西路。長記當時遊冶處。門外鈿車。莫又雕輪碾落花。」滿庭芳云「紫陌催歸﹐綠章罷奏﹐匆匆春去人間。東風影裏﹐吹損小華年。絕艷終歸抔土﹐這殘紅﹑還有何言。便忍與﹑情天終古﹐到死是朱顏。堪憐。誰替汝﹐上排碧落﹐下訴黃泉。料香魂十萬﹐難度神仙。偏要爲花請命﹐恐東皇﹑無力周旋。空畱得﹑眉尖心上﹐三字落紅天。」子夜歌云「祝東風﹑萬花吹徧﹐莫長江南紅豆。又勾惹﹑舊愁新恨﹐嬌怯怎生消受。束竹腸攢﹐食蓮心苦﹐替得那人否。恐帕綃緘淚天涯﹐點點桃花﹐半黦泥金小袖。總念我﹑燕山倦旅﹐要把歸期廝守。鸚喚簾前﹐馬嘶門外﹐盼到容光瘦。待鏡臺雙倚﹐玉顏能幾時候。冉冉靑春﹐沈沈紫曲﹐鈿約長孤負。爲蕭郎﹑擔盡虛名﹐相思還又。」金縷曲云「綠暈螭奩雪。試重搴﹑鏡衣一片﹐照人圓缺。曾照眉峯顰碧韻﹐曾照淚冰紅結。恨不照﹑千年小別。聞說擁衾低髻夜﹐剩羅衫﹑瘦裏飛龍骨。腸欲斷﹐送春節。畫樓深鎖金蟾齧。記年時﹑吟聲低和﹐有人點屟﹐重掐玉彄塡怨句﹐無復病鵑淒咽。只窗外﹑籠鸚替說。還恐姍姍環珮至﹐爲思君﹑啼損黃昏月。怕泉下﹐更淒切。」氏州第一云「一縷春愁﹐搖漾似絮﹐飛入﹝平﹞笛孔銀字。綠損華年﹐紅銷英气﹐空把黃金鑄淚。樂府功名﹐算未必﹑大晟許爾。寫出江南﹐喁喁兒女﹐爲誰如此。縱付麼娘檀口裏。又彈向﹑四條弦子。天寶宮人﹐貞元朝士﹐到底何身世。怕西風吹鬢影﹐能消幾﹑回腸湯气。只有湘累舊離騷﹐可憐知己。」

○竹垞靜志居琴趣

世傳竹垞風懷二百韻﹐爲其妻妹作。其實靜志居琴趣一卷﹐皆風懷注腳也。竹垞年十七﹐娶於馮﹐馮孺人名福貞﹐字海媛﹐少竹垞二歲。馮夫人之妹名壽常﹐﹝風懷詩所謂巧笑元名壽﹐妍娥合號嫦也。﹞字靜志﹐﹝兩同心詞﹐所謂洛神賦中央小字﹐只有儂知也。﹞少竹垞七歲。﹝竹垞生崇禎己巳﹐而風懷詩云問年愁豕誤故知。靜志生崇禎乙亥﹐爲少七歲也。﹞曩聞外祖周季況先生言﹐十五六年前﹐曾見太倉某家藏一簪﹐簪刻壽常二字。因悟洞仙歌詞云「金簪二寸短﹐畱結殷勤﹐鑄就偏名有誰認」﹐蓋眞有本事也。﹝太倉揚云璈叔溫﹐有鴛水仙緣傳奇﹐往嘗於陸彤士民部處見之。﹞風懷詩稿﹐舊藏聊城楊又云司馬家﹐後歸嘉興沈子培提學。稿凡五紙﹐風懷二字系後攺定﹐其先亦題爲靜志也。﹝余曾撰風懷詩案一卷﹐刻入冒氏叢書。﹞君直亦有洞仙歌題其後云「萬千劫換﹐只情絲空裏。墮落人間跕還起。被金風亭長﹐句上吟箋﹐親印著﹐顚倒鴛鴦鈐記。墜歡重拾取﹐便說當初﹐已是相思鑄淸淚。何況到而今﹐二寸金簪﹐怕蝕損﹑蕭娘名字。判買个蜻蜓訪婁湄﹐要替證芳盟﹐仙緣鴛水。」

○錢振鍠詞

陽湖錢夢鯨比部﹝振鍠﹞﹐負气坎軻﹐不可一世﹐世目之爲狂﹐非眞知夢鯨者也。夢鯨人有風骨﹐能以身分爲重﹐名位爲輕﹐處此頹流﹐眼中之人吾見亦罕。所刻謫星初二三集中﹐說詩筆談雜著諸種﹐持論或未免過髙﹐駭人聞聽。要其浩浩落落﹐自抒胸臆﹐固不屑有一字一句寄人籬下也。詞如蝶戀花云「一樹海棠花婀娜。半夜狂風﹐處處飄花朵。鶯老客歸無一可。綠陰庭院門深鎖。難道東皇看得過。未到污泥﹐還望天憐我。簾底傷春人獨坐。自嗟心事都成錯。」又云「五歲分離殊太苦。斷雁茫茫﹐魂魄知何處。山黛水藍明月素。經過一帶傷心路。準擬西湖尋樂趣。今日西湖﹐又帶愁心去。如此天涯風與露。有人淚落還如雨。」減蘭云「雄奇浩渺。如此靑樓天下少。曳起樓窗。一面靑山一面江。風流才調。贏得美人呼阿寶。澹月初涼。薄醉些兒自不妨。」又云「天涯佳境。个个村莊皆畫景。疑是仙家。沒數紅桃沒數花。一般情韻。山要遠看花要近。春水無涯。更愛波紋似碧紗。」淸平樂云「天涯半載﹐省試春憔悴。悟後心情原自在。太息韶華易攺。眼前事事淹畱。幾回提筆還休。驀地低徊花下﹐可憐今夕中秋。」少年遊雲﹕「多時不寐太淒淸。欹枕數寒更。酒已銷時﹐茶余爽後﹐爭柰此時情。如煙小夢來還去﹐總是不曾成。一个吟蛩﹐半墻淸月﹐相約到天明。」菩薩蠻云「尊前一个人如玉。幾番到眼看難足。端的是嫦娥。夜來光艷多。花姿迷蝶性。方寸渾難定。忘記出門時。有人雙淚垂。」臨江仙云「天气有風無雨﹐髙穹一碧如揩。壓檐楡葉影毰毸。乍過初一二﹐便有月光來。似夢如醒時候﹐淸音入耳瀠洄。誰將橫竹夜深吹﹐卻疑深樹外﹐別有好樓臺。」皆性靈語﹐雅與元人爲近。

○史念祖弢園詞

江都史繩之都護﹝念祖﹞爲藩司時﹐以目不識丁被劾去官。發憤著書﹐裒然遂成巨集。其弢園詞﹐亦規撫南宋﹐第讀之使人气塞。錄其較可誦者﹐一落索云「歲歲長堤古渡。鴉啼蟬訴。永丰坊裏記前生﹐有斜照﹐供遲暮。又受幾番風露。舞腰低處。近來深淺換時妝﹐未必被﹐蛾眉妒。」秋蕊香雲「睡嚲雲鬟不攏愁﹐壓一肩衣重。苦將紅豆沿階種。種出相思無用。長宵心事如潮湧。春衾擁。起來幾次墮釵鳳。如病如醒如夢。」謁金門云「人影外。詩思被鶯啼壞。風聚殘紅斜日曬。綠肥花徑隘。煙老柳輸畫黛。風急蝶荒舞態。也算春光塡夙債。杏花和雨賣。」月中行雲﹕「愁似篆﹐出金鑪。煙重倩花扶。纖塵翳鏡肯模糊。瞞過妾容孤。斜陽慣刺愁人眼﹐休攜手﹐再上春湖。楊花未腐綠萍鋪。君信斷腸無。」一枝春云「春別江南﹐萬花飛﹑釀出一天酸雨。東風暫住。願聽碧鵑余訴。玉關萬里﹐借一片﹐殢云偸度。耐心數。繭裏光陰﹐偏不化蝶飛去。愁煞綠陰千樹。柰韶光不學﹐塵心黏絮。紅閨望眼﹐例隔斷橋春霧。桃枝水影﹐是千古﹑艷陽歸路。才省得﹑芳艸天涯﹐恨根種處。」甘州云「一春來無淚可輕彈﹐將愁錢風花。問移巢燕子。隔年心事﹐還集誰家。偏是檐牙簾角﹐容易夕陽斜。但識春歸路﹐願送天涯。才掃閒情如霧﹐恨流鶯癡語﹐雙鬢催華。便遮畱桃浪﹐蘆蕨已生芽。任賣得﹐鈴聲幡影﹐滿殘紅﹑羯鼓向誰撾。休辭苦﹐把銷魂酒﹐換點春茶。」謁金門云「簾乍捲。幾度薄寒輕暖。一樣桃花開早晚。雨風春不管。池水爲誰碧淺。梅豆向人綠顫。昨日眠蠶今日繭。欲言雙淚泫。」

●卷四

○黃體立詞

光緒甲午﹐余年二十舉賢書﹐出瑞安黃叔頌編修師門下﹐師因以女妻之。爲之蹇修者﹐則房考會稽王履安大令師也。婦嘗爲余誦其大父卣香先生﹝體立﹞詞﹐南唐之骨﹐北宋之神﹐殆兼之矣。先生爲潄蘭侍郎難兄﹐有二陸雙丁之目。以進士官刑部﹐浮沈僚底﹐未展驥足﹐可惜也。滿庭芳云「三月春深﹐廿年夢遠﹐舊遊記得分明。瑤鬟雙髻﹐攜手曲廊行。處處餳簫粥鼓﹐立花陰﹑暱聽春聲。贏人說﹐鴛鴦珍偶﹐生小便癡情。如今回首處﹐魂銷別鵠﹐腸斷流鶯。犀簾彈淚雨。玉碎珠零。冷落紙錢飛蝶﹐剩棠梨花影冥冥。知誰把﹑天涯愁恨﹐酹酒訴伊聽。」月底修簫譜云「燕子樓﹐猧兒巷﹐西畔回欄曲。小影驚鴻﹐雪映絳紗燭。愛伊六幅裙移﹐鞋幫紅窄﹐襯醉靨﹑暖云嬌玉。春寒足。恁般心字香燒﹐銀甲撥簫局。臨別怱怱﹐圓夢甚時續。商量菱角持笙﹐桃根打槳﹐更花下﹑共斟濃醁。」賣花聲云「橊火照星星﹐香滿中庭。夜深微雨酒初醒。抹取花心春一點﹐恁樣多情。弱葉倚燈屏。翠莢秋馨。垂絲碎約暮煙冥。擬把靑棠千萬本﹐種徧愁城。」采桑子云「那時鸚鵡簾前喚﹐春冷梨花。手弄琵琶。親見盈盈舞絳紗。如今竟作西飛燕﹐隔著天涯。風月誰家。淚落梅邊萼綠華。」唐多令云「花底賺劉郎。琴邊謔窈娘。脆鶯聲亂點釵梁。偏令愁人聽不得﹐唱一曲﹑舊伊涼。同夢妒鴛鴦。天星盻角張。恨斜暉﹑不系垂楊。著意替修眉子黛﹐待歸去﹑細思量。」

○黃紹箕潞舸詞

黃仲弢提學﹝紹箕﹞爲卣香刑部猶子﹐潄蘭侍郎子。殫心金石目錄之學﹐在國朝人中似錢曉徵﹐其著述多未寫定。故事國史館儒林列傳﹐必臚列其人生平述﹐始克奏準﹐而丈禮堂未寫﹐亦蒙異數。歲乙未﹐余客瑞安﹐曾見丈潞舸詞一卷﹐惜未錄副。僅題一詞歸之﹐今不可蹤迹矣。﹝近日章一山檢討﹑王書衡推丞﹑陳石遺學部皆謀葺丈遺著﹐﹞尙憶其齊天樂一闋﹐前有小序云「王幼遐給諫﹐假余所藏舊鈔宋元詞輯刻見詒﹐賦此柬之。彭文勤藏汲古鈔宋未刻詞﹐見知聖道齋讀書跋尾﹐余藏本行款悉合﹐蓋出一源。彭跋又云﹕『合李西涯輯南詞一部﹐又宋元人小詞一部﹐於已刻六十家外﹐得六十二種﹐安得好事者續飧後集』云云。幼遐所刊﹐適得其半﹐他日當相助訪求﹐系之篇終﹐以當息壤。」詞云「絳雲消歇金風謝﹐虞山祕儲星散。漁笛腔邊﹐樵歌譜外﹐花艸飄零無算。春回雪案。忽雙白山人﹐笑呼儔伴。擬爲君圖﹐烏絲紅燭校詞館。平生耽玩古翰。苦刪除綺語﹐偏被情絆。梁夢畱淒﹐荷心捲悴﹐幻出玉鏘金燦。風騷一瓣。料詞客英靈﹐未應枯爛。劍合他年﹐補南昌一半。」此詞無一字無來歷﹐鳳毛麟角﹐不待識者亦知寶貴矣。

○謝章鋌酒邊詞

往余遊福州﹐從傅節子太守得識閩中兩先輩﹐一曰林穎叔方伯﹝壽圖﹐﹞一曰謝枚如舍人﹝章鋌﹞﹐各承以大集見詒。方伯所著有詩無詞﹐舍人則有文有詩有詞有詞話。﹝林集名黃鵠山人﹐謝集名賭棋山莊﹐惟詞名酒邊詞。﹞其詞自序云「嘗登峻岑﹐臨溪而坐﹐亂松怒號﹐幽虫自咽。奔泉向東作虎嘯﹐村歌數聲起於隔岸﹐風徐徐送入耳﹐恍然若有感觸。」故其發聲﹐天籟爲多。余友壽民閣學爲舍人私淑弟子﹐服膺尢摯。嘗得舍人賭棋山莊雜記十二巨冊﹐欲爲殺靑以傳﹐甚盛事也。錄其虞美人詞云「一灣流水山如霧。迷卻相思路。池臺盡處艸萋萋。人在寒蛩聲裏﹐向風啼。孤燈照眼都成淚。還恐伊憔悴。錦衾繡枕不成情。獨倚危樓﹐看月到天明。」珍珠簾云「牽牛花發秋深處。數佳期﹑恰向銀河西去。歷劫到神仙﹐尙不忘兒女。此際嫦娥應有恨﹐恨難得﹑團圓如汝。何苦。又織起離愁﹐一天風雨。當日酒榼詩筒﹐倚瓜筵乞巧﹐幾番歌舞。含醉拜雙星﹐結有情儔侶﹐犢鼻空懸人已往﹐莽關山﹑相思何許。河鼓。爲寄語歸來﹐鵲橋畱與。」淸平樂云「羅衾六幅。雙枕屏山曲。悄立風前眉暗蹙。一點銀燈猶綠。水晶簾下晨妝。遠山自愛纖長。回首嫣然一笑﹐拈花卻喚檀郎。」喝火令云「夢好原無據﹐愁多夜屢醒。對人無賴遠山靑。最是酒闌燈炧小﹐膽怯淒淸。河漢三千里﹐更籌二五聲。幾番憔悴可憐生。爲汝焚香﹐爲汝寫心經。爲汝素來多病﹐減算祝雙星。」謁金門云「風漸暖。花下春忙人懶。無數綠陰吹欲滿。流鶯渾不管。疊疊梧桐似繖。罨碧紗窗易晚。昨夜夢中雙鬢短。閒愁思酒盞。」踏莎行雲﹕「黯黯是煙﹐濛濛是絮。桐陰潤到無人處。濕云破碎不歸山﹐夕陽鴉背天酸楚。何夢樓臺﹐何聲簫鼓。一池春水魚兒舞。闌干十二倚黃昏﹐回腸忍盡傷心語。」臺城路云「春風漸醒繁華夢。濃陰亂吹成陣。飛絮才停﹐遊絲又織﹐懊惱啼鶯聲噤。樓頭云凝。指一角斜陽﹐模糊欲盡。滿地燕泥﹐疏簾無影小窗靜。朦朧心緒莫訴﹐眼前還黯黯﹐淒絕三徑。淡處難描﹐愁邊易暝﹐中有多情人病。闌干誰憑。便踏徧苔痕﹐落紅怎認。一樣銷魂﹐短衫靑更甚。」珍珠簾云「小山都做傷春色。況單寒簾幕﹐尖風惻惻。落葉爾何心﹐偏亂飛庭側。香魂應有歸來日﹐只扶上枝頭難得。頃刻。已消盡脂痕﹐瑣窗漸黑。塵世多少空花﹐便各自繁華﹐百年奚極。幻夢不須陳﹐但歸眞太逼。平生久慣飄零恨﹐管此後﹑轉蓬南北。誰識。剩瘦影中間﹐愁陰如織。」南浦云「翦風吹處﹐正春江﹑水滿又孤行。無數鴻泥池館﹐歷歷灌嬰城。莫說銷磨雙鬢﹐只當時﹑同調已晨星。便論文煮酒﹐檢書燒燭﹐倚棹不勝情。況復魚龍變幻﹐問蓬山﹑畱得幾分靑。一任痕吞吐﹐如送復如迎。五老料應頭白﹐聽鷓鴣聲裏子規聲。望月來云破﹐好花弄影慰凋零。」集中百字令八闋﹐聲情激越﹐絕似迦陵滿江紅諸作。舍人詞﹐豪放是其本色﹐不悉登也。

○張景祁新蘅詞

嘉興張韻梅大令﹝景祁﹞﹐亦閩中舊識﹐嘗爲余賦莽鏡詩兩首。而畢仲修謂其屈承明之著作﹐走海國之靴板﹐不無黃鐘瓦缶之傷。綺聲日富﹐規則制益髙﹐駸駸乎北宋之壇宇。詞非過譽﹐余亦云然。所著有新蘅詞。髙陽臺云「月苦啼鵑﹐堂空去燕﹐斷腸人正悲秋。素柰橫簪﹐雲鬟無限淸愁。花陰暗怯金鈴報﹐訴心情﹑鸚鵡前頭。待句畱。江渚潮生﹐莫放行舟。天涯豈料驚風鶴﹐念綠楊城郭﹐遽賦離憂。鏡檻琴臺﹐黯然一別妝樓。玉谿底事添惆悵﹐又無端﹐錦瑟成謳。綺窗幽。涼雨瀟瀟﹐怕上簾鉤。」八層雲﹕「煙寒鷺漵﹐燈昏魚寨﹐闌夜戍鼓未歇。朱樓已隔蓬山遠﹐休問翠尊銷黯﹐玉笙淒切。尙憶垂虹秋色。好倚畫檻﹐鑪香同撥﹐頓忘卻﹑客裏行舟﹐不住喚啼鴂。誰念江鄕歲晚﹐淹畱無計﹐一笛離亭催別。赤闌橋外﹐那時來路﹐落盡蘆花楓葉。縱淩波賦就﹐何處芳塵夢羅襪。君知否﹐片帆相送﹐惟有天邊朦朧無恙月。」秋宵吟云「暝螢飛﹐病鶴語。畫檻香銷蘭炬。流光換﹑漸蔓翦瓜塍﹐翠荒菱渚。掩羅幬﹐理繡杼。皓月娟娟當戶。銷凝久﹐正倦織流黃﹐亂拋金縷。漢淺河淸﹐那更覓﹑吹簫舊侶。露寒銖袂﹐霧濕雲鬟﹐懶對鏡鸞舞。屏角蛛絲吐。鈿合重開﹐心事暗數。最無端﹑夢醒西窗﹐蕉葉桐葉碎夜雨。」天仙子云「煙柳垂隄春已半。綠翦蘑蕪芳徑軟。殷勤織錦待郎歸﹐雲鬢亂。新愁綰。鸞鏡照心千里遠。風裏落紅拋采扇。蝶夢如塵迷故苑。知他何處系花驄﹐釵影顫。金尊滿。髙燭當樓簾不捲。」一枝春云「不管淸寒﹐問東風﹑忍把髙枝輕掃。瑤臺夢杳。未許探芳重到。生涯慣冷任籬落﹑水邊都好。誰會得﹑千種飄零﹐並入笛聲淒調。仙云甚時流照。嘆珠塵半委﹐萼華空老。無言更苦﹐肯怨早春啼鳥。關山去也﹐又蹴損馬蹄多少。還盼取﹑點額人歸﹐翠尊共倒。」小重山云「幾點疏雅眷柳條。江南煙艸綠﹐夢迢迢。十年舊約斷瓊簫。西樓下﹐何處玉驄驕。酒醒又今宵。畫屏殘月上﹐篆香銷。馮將心事記回潮。靑谿水﹐流得到紅橋。」雙雙燕云「玳梁對語。嘆門巷烏衣﹐舊家誰主。巢痕剛暖﹐又觸故園離緒。漫約催歸伴侶。看玉翦﹑將飛還住。自憐瀚海飄零﹐也學年年羈旅。」辛苦。天涯倦羽。怕負了深閨﹐寄書香縷。重簾空捲﹐咫尺畫堂何處。容易流光夢雨。便消瘦﹑紅襟如許。何況萬里西風﹐更送玉關人去。」木蘭花慢云「萬重蓬海隔﹐幾開落﹑碧桃花。嘆蟬鬢棲塵﹐銖衣濕露﹐飄泊憐他。芳華暗隨流水﹐託春潮﹑流夢到天涯。杏鈿疑拋翠帶﹐柳綿疑撲香車。堪嗟。洛浦朝霞。珠箔捲﹐莫雲遮。想低回倚扇﹐淒涼擁髻﹐燭淚紅斜。盧家玳梁燕子﹐但年年﹑江國老風沙。獨自憑闌望遠﹐暝煙催送歸鴉。」秋霽云「盤島浮螺﹐痛萬里胡塵﹐海上吹落。鎖甲煙銷﹐大旗云掩﹐燕巢自驚危幕。乍聞唳鶴。健兒罷唱從軍樂。念衛霍。誰是漢家圖畫壯麟閤。遙望故壘﹐毳帳淩霜﹐月華當天﹐空想橫槊。捲西風﹑寒雅陣黑﹐靑林凋盡處境棲託。歸計未成歸味惡。最斷魂處﹐惟見莽莽神州﹐莫山峯照﹐數聲哀角。」

○張鳴珂寒松閣詞

嘉興張公束大令﹝鳴珂﹞﹐所謂浙西三詞家之一者也。公束少學詞於黃韻甫﹐其後成就﹐乃遠出韻甫之上。公束嘗賦春柳﹐四詩傳唱﹐一時身世之感﹐民物之故﹐託興如見。所著寒松閣詞﹐如疏影云「玲瓏碎玉﹐是舊時月色﹐移到蘿屋。檻外疏梅相約﹐今宵橫斜﹐寫上綃幅。湘簾十二低垂地﹐瀾澹澹﹑波紋如縠。看鬢邊﹑一縷煙飛﹐小鼎雨前茶熟。猶記秋遷架畔﹐海棠睡未醒﹐偸照紅燭。剗襪歸來﹐慵整殘妝﹐鏡裏修蛾微蹙。銀燈莫粲雙蕖朵﹐怕不見﹑倚闌人獨。最可憐﹑捉搦楊花﹐譜入笛家新曲。」倦尋芳云「翠綃浥淚﹐羅袂分香心﹐心共天遠。酒賭旗亭﹐法曲羽衣偸按。芍藥丰臺芳信好﹐緇塵京國嬉遊倦。送歸人﹐有煙際晚山﹐瘦眉微展。悵別後﹐墜歡如夢﹐孤館宵涼﹐愁聽秋雁。艷劫難畱﹐一霎彩雲吹斷。夜雨棠梨歌釧冷﹐春明燈火簫聲怨。傍東風﹐忍重憶﹑杏花人面。」望湘人云「漸疏燈照夢﹐淸簟殢寒﹐畫堂秋思何限。拜月瑤階﹐捲簾繡館﹐掩映春人嬌面。綺席搊箏﹐粉簽評曲﹐年時遊咽。指翠屏﹑重疊遙山﹐隱約眉痕深淺。花外驚催漏箭。向闌干倚處﹐襪塵尋徧。縱詞託微波﹐尙有亂悉難翦。紅薇徑裏﹐碧梧庭畔﹐悔煞當初輕見。那更向﹑曉鏡窺妝﹐只剩釵梁雙燕。」憶舊遊雲﹕「正鳴笳送晚﹐疊鼓驚寒﹐重系吟橈。滿目滄桑感﹐漸荒蕪綠徧﹐戰壘蕭蕭。板橋幾株疏柳﹐霜悴短長條。笑社燕歸來﹐烏衣巷冷﹐舊隱誰招。魂銷。冶遊地﹐剩古渡斜陽﹐流水迢迢。畫舸飄盡﹐只莫愁湖上﹐煙艇輕搖。指點遠山眉黛﹐金粉話南朝。但夢繞空江﹐鄕心此夕隨去潮。」

○張鳴珂西湖月詞

公束又有西湖月詞云「鶯花半壁湖山﹐指一抹荒煙﹐趙家宮闕。接天衰艸﹐棲霞古柏﹐斷橋殘雪。興亡都閱盡﹐剩幾樹垂楊零病葉。料應是﹑望帝魂歸﹐枝上五更啼血。那禁雨苦風淒﹐又似水宵寒﹐釀愁時節。翦燈相對﹐詞人老去舊遊說。錢王遺廟在﹐看翠墨淋漓題片碣。最難忘﹐鐵弩餘威﹐射潮鳴咽。」詞蓋爲牧齋詩卷題。順治庚寅﹐牧齋畱西湖﹐賦雜感二十首﹐書於絹素。梅村補圖﹐芝麓題一律於捲尾﹐江左三家﹐萃於一卷﹐洵名迹也。

○沈曾植詞

嘉興沈子培提學﹝曾植﹞﹐與其弟子封提學﹐並負時名。子培學問尢淵博﹐今日之朱錫鬯也。詞不多作﹐錄其情云「葦間風緒。有亭亭靑蓋﹐爲人起舞。欲采還休﹐鄭重花身柰何許。幾度窺妝瘦減﹐又還是碧雲天暮。念解佩何處﹐江臯離合感交甫。凝佇。堤前路﹐盡水靜香圓﹐葉深魚聚。冰弦漫撫。一葉驚秋淡回顧。三十六陂南北﹐紈扇上﹑斷煙零雨。鼓枻遠﹐重騁望﹐延緣誰語。」綠意云「淡霞重鏡。遣碧筒勸酒﹐連盤徵令。風約生衣﹐涼挹輕羅﹐依舊涉江風景。鬢絲已逐哀蟬化﹐夢不到﹑鷺涼鷗靜。任無邊﹑水佩風裳﹐倦眼迷離離醒。艇子打波去好﹐昔遊如夢了﹐淒斷心影。薏苦難甘﹐絲抝還連﹐不轉妙香根性。西來秋色今如此﹐料前度﹑雨聲須聽。付沙禽﹑漫畫紛紛﹐又近夕陽煙螟。」殊有玉田之神﹐蓋浙西詞脈然也。

○馮煦蒙香室詞

金壇馮夢華中丞﹝煦﹞﹐早飲香名﹐塡詞大手。四十後﹐始通籍爲皖撫﹐有聲。掛冠神武﹐未竟其用。蒙香室詞﹐多其少作﹐幽咽怨斷﹐感遇爲多。柳梢靑雲﹕「疏雨搖涼。有人同倚﹐悲翠文窗。萬種溫柔﹐歌邊卻扇﹐影裏燻香。花花葉葉雙雙。依約是﹑春歸阮郎。銀箭遲催﹐玉釭斜掩﹐獨自端相。」徵招云「薄寒庭宇愁如水﹐和云釀成淒楚。乳燕背斜陽﹐算春無歸處。嫩陰渾欲暮。又迷了﹑冶桃前度。一碧東園﹐舊痕空蕩﹐斷萍零絮。離緒。罥平蕪﹐微風外﹐聲聲晚鵑尢苦。吹夢墮淮西﹐怕闌珊無據。六朝君莫妒。只禁受﹑恨煙顰雨。待相見﹑悄掩重簾﹐共翦燈深語。」琵琶仙云「顰月籠寒﹐柰相見﹐舊日東闌愁憑。溪上空掩微云﹐蘋波澹無影。酸一點﹑離心似酒﹐被前浦﹑雁聲吹醒。廢甃通潮﹐癡嵐閣雨﹐幽恨銷凝。問何處﹑怨鶴啼煙﹐但涼翠濛濛濕蘿磴。依約遠山眉樣﹐待霜娥開鏡。風笛冷﹑春欺倦柳﹐剩斷橋﹑幾縷搖暝。早又深燭單衫﹐悄歸漁艇。」又云「燈暈虛堂﹐算人似﹑病葉飄零難久。離緒吹入荒煙﹐空簾斷腸又。淒綠暗﹑孤帆自倚﹐莫聽到﹑冷猿啼後。遠樹冥冥﹐晴川歷歷﹐無那僝僽。更殘夢飛墮淮南﹐怕云影銷凝漸非舊。今夜酒醒何處﹐向遙岑回道。應也弄﹑湖陰缺月﹐有一行﹑斷雁歸否。爲問茸帽欺寒﹐共誰消瘦。」髙陽臺云「疏雨流紅﹐冶云吹碧﹐重來燕子須驚。曲曲籠煙﹐俊遊也自銷凝。載愁雙槳歸何處﹐怨東風﹑不解漂零。嫩苔生。斷甃頹垣﹐邀笛曾經。荒祠一角空斜照﹐算小姑去後﹐艸暗波平。依約眉痕﹐舊山知向誰靑。柰何聲裏春如夢﹐最六朝﹑殘柳無情。更淒淸。隔水年樓﹐怯怯調箏。」洞仙歌云「嫩苔庭宇﹐浸薄陰如水。曲曲闌干鎖煙翠。只空簾小簟﹐占取新涼﹐眠未穩﹐卻在亂蛩聲裏。黃昏疏雨過﹐一點秋心﹐忍付與﹑暮砧敲碎。記得畫樓西﹐捱我情﹐庶不滿﹑珊珊羅袂。還怕有宮中斷紅流﹐把病葉題殘﹐更無人寄。」探春慢云「屐懶延云﹑簾疏補月﹐人在杜鵑聲裏。矉葉紅僝﹐眠莎綠倦﹐消減柰何天气。瘦盡斜陽影﹐問舊燕﹑而今歸未。最宜一舸乘潮﹐單衣涼濕煙翠。已是落花風緊﹐更幾日瞢騰﹐淺吟閒醉。湖換愁來﹐井銜辱去﹐記否共銷魂地。誰弄南樓笛﹐轉吹得﹑冶春如不。怕近黃昏﹐亂峯江上凝紫。」梅子黃時雨雲﹕「巷柳搖晴﹐正疏雨半闌﹐人在南浦。怕一片涼云﹐帶愁流去。艸長波平天遠﹐斷腸不是春歸處。空延佇。幾點峭帆﹐飛下孤嶼。淒楚。冥冥芳樹。望荒城不見﹐來夢先阻。問前度劉郎﹐銷凝何許。輸與離亭今夜笛﹐倚寒吹得蘋花聚。漚邊路。甚時共尋煙語。」菩薩蠻云「西風縷縷吹衰帽。云痕閣夢空煙悄。酹酒問斜曛。黃花瘦幾分。遙天銜斷碧。南雁無消息。暝色赴危闌。歸潮弄峭寒。」

○王景沂瀣碧詞

江都王義門大令﹝景沂﹞﹐病口喫﹐而天才駿發﹐倚馬萬言﹐吾黨之畏友也。往劉星甫禮部﹐嘗欲以已作﹐合余與義門詞﹐刻之爲淮左三家詞。余逡巡未敢遽應。今星甫歿﹐遺稿存南中朱古微侍郎處。茫茫息壤﹐何忍食言。當約義門共償此諾耳。義門舊刻瀣碧詞一卷﹐玲瓏四犯云「杜曲秋邊帳飲﹐歇河橋﹑官柳凝眼。指點雙旌﹐去去水遙山遠。深意坐惜臨分﹐更系馬﹑暫時遊燕。但暗愁﹑飛上瑤席﹐詞筆酒尊都懶。問奇新託梁鴻廡﹐恨怱怱﹑墨緣偏短。靑琴按罷離弦咽﹐心與云俱亂。梅驛後日寄詩﹐啼翠羽﹑南枝淒斷。剩庾郎﹑蕭瑟角巾﹐擁鼻夜涼池館。」聲聲慢云「涼煙澀露﹐淡日侵沙﹐髙城吹度商聲。入望雲山﹐天外未是歸程。離懷暗寬帶眼﹐栓秋夜﹑悶擁吳綾。吟未穩﹐有晚蛩孤蟀﹐替訴淒淸。苦憶故園﹐紅萼自春﹐人去後﹑一倍零星。篋裏銀箋﹐猶記少小心情。寒潮半江信杳﹐問石頭﹑艇子誰迎。天又晚﹐盼蘭缸﹐今夜蕊生。」瑣窗寒云「斷角吹愁﹐玉龍舞罷﹐薄寒侵袖。無多畫意﹐半在古槐疏柳。踏春郊﹑尋詩未安﹐灞橋肩影危峯瘦。算梅花﹑有約橫斜﹐幾樹映波紅皺。知否。難消受。是冷笛孤尊﹐暗燈淸漏。癭瓢煮雪﹐輸與故冊林岫。向寥天﹑招鶴下云﹐倚闌岸幘吟望久。但松窗﹑紙帳光明﹐一白黃昏後。」髙陽臺云「紫鳳愁春﹐紅蘭泫夕﹐鬢絲容易滄桑。前度秦淮﹐愛河綠徧垂楊。琴心不綰王孫住﹐怨金徽﹑彈出淸商。恨難忘。水樣流年﹐夢樣歡場。桃花開後靈妃笑﹐有仙眉佛髻﹐妝點秋娘。畫裏東風﹐而今不到鴛鴦。白頭怕說開玩事﹐泣春燈﹑宮樹靑蒼。惜餘芳。寫盡新詞﹐斷盡柔腸。」二郎神云「東風懶。冷落了﹑春光彊半。正病倚綠窗情緒減。棠睡醒﹑鬢云零亂。小玉泥人催對鏡﹐又卻是﹑愁深夢淺。盡付與﹑妝臺閣起﹐幾日香塵都滿。晼晚。山眉蹙損﹐曉寒簾幔。記去歲天街聽吉語﹐曾許我﹑歸期未遠。羞憶羅衣明月色﹐訴往事﹑靑鸞不管。盼雙影圓時﹐倚醉開奩﹐渠儂相喚。」

○王景沂祝英臺近

往時宋芝棟侍禦﹐嘗賦七絕二首﹐題餘詞捲﹐義門讀至「千載秦黃無敵手﹐射雕今見小三吾」﹐笑曰「芝棟非知小三吾詞者也。」援筆成祝英臺近一章。其後半闋云「舊題字。伴爾琴篋書囊﹐沈吟冀州市。眼底河山﹐落想便成淚。可憐歌舞臨安﹐姜張詞筆﹐但刻意﹑怨紅傷翠。」

○姚鵬圖詞

鎭洋姚柳屏大令﹝鵬圖﹞﹐仙才吏隱﹐嘗爲余賦催妝詩五言四首﹐流播東南。金丈溎生﹐采入所著粟香五筆﹐其詞鮮雋如新荔支。浣溪沙云「寫徧烏絲幾萬千。淚痕香濕藥壚煙。十年春夢付啼鵑。一字細教量曲律﹐再生誰與結詞緣。落花聲裏想當年。」又云「入手團團素面誇。生綃小影寫桃花。乞來題字不妨斜。碧玉玲瓏余瘦骨﹐靑衫零落葬胡沙。畫圖無恙數年華。」浪淘沙﹝詠櫻桃﹞云「珊樹近東墻。花影生香。珠簾帶雨捲斜陽。如此風光堪系馬﹐何必垂楊。滋味到酣鄕。心在中央。朱籠何事別時將。當个玲瓏紅豆子﹐歸去思量。」南樓令﹝詠枇杷﹞云「往事憶難禁。東園載地。驀相逢﹑如雪花陰。枉說佳期堪待取﹐簪筆去﹑賦華林。晚翠愁吟。含酸一顆心。恨枝枝﹑不是黃金。只怕重來尋舊夢﹐門巷也﹑夕陽深。」

○姚紹書詞

會稽姚伯懷觀察﹝紹書﹞﹑番禺潘蘭史徵君﹝飛聲﹞與餘皆學詞於秋夢庵。去年伯懷從西林入都﹐訝余蕉萃﹐非復慘綠當年。因言近方移居吳門﹐慨然有耦耕之約。十年一面﹐幽明異路﹐文人薄祜﹐造物忌才。平生之言謂我爲狂﹐謂我貪嗔癡愛。﹝余嘗問周先生﹐不嗔不癡不愛是佛法﹐眞貪眞嗔眞癡眞愛是佛法否。周先生言是佛﹐因乞亡友江建霞爲刻印章曰「從貪嗔癡愛入手學佛」。﹞不知仕宦不進﹐則狂入於狷。哀樂備嘗﹐則貪無可貪﹐嗔無可嗔﹐癡無可癡﹐愛無可愛。悠悠天地﹐古人來者﹐愴然不知涕之何從也。伯懷詞未寫定﹐暇日栓諸故人書札﹐得所作二首。菩薩蠻云「棗花簾外煙初暝。棠梨一樹無人徑。斜月又黃昏。綠窗余淚痕。枕函驚墮玉。悄悄屏山曲。睡也莫相思。夢來君未知。」蝶戀花云「一角紅墻庶夢斷。燕子來時﹐綠滿閒庭院。心事訴春春不管。梨花瘦盡東風懶。錦瑟年華悲晼晚。蹙損雙蛾﹐鏡裏朱顏換。放入輕寒簾未捲。漫天飛絮如愁亂。」

○潘飛聲詞

蘭史嘗遊析林﹐氈裘絕域﹐聲教不同﹐碧眼細腰﹐執經問字﹐亦從來文人未有之奇也。所著說劍堂集﹐意暮定庵﹐而無其發風動气。大江西上曲云「江亭酒醒﹐聽西風一笛﹐離愁吹起。已判鄕心拋撇去﹐禁得橋闌重倚。載笠前盟﹐誅茅後約﹐灑盡平生淚。絲絲疏柳﹐向人還更憔悴。早分萬里關山﹐吳簫燕築﹐萍梗看身世。何況西溟風雪路﹐多恐敝裘難理。潮打秋來﹐海浮天去﹐歸夢知何際。蒼茫雲水﹐掛帆吾又行矣。」碧桃春云「山眉靑抹一奩煙。湖平花滿天。羅裙香影瀾紅船。淩波人是仙。風絮外﹐醉魂邊。層樓燈又然。畫筵歌舞系歸舷。鴛鴦眠未眠。」髙陽臺云「簾卷花痕﹐屏開雪影﹐有人樓外偸憑。蜜語些些﹐等閒忘了深更。娉婷心似纖纖月﹐照閒愁﹑又照閒情。慰飄零。細酌銀瓶﹐細攏銀箏。年來孤閣聽秋雨﹐問綺懷誰訴﹐冷枕寒燈。一夕溫存﹐消他暖熨吳綾。鸚哥解喚傷春客﹐讓梨魂﹑曉夢休驚。記香盟。如此分明。如此淒淸。」點絳唇云「暮雨瀟瀟﹐曉來才覺東風軟。滿池花片。看得春光賤。瘦減腰圍﹐憔翠何人見。憑闌倦。重簾不捲。誤了歸來燕。」肖平樂云「一庭香霧。捲入紅簾去。檀板玉簫無意緒。閒煞秋宵如許。碧梧影落沈。冷蓂飛照秋心。欲向曲闌微步﹐愁他滿地花陰。」蘭史婦梁佩瓊﹐亦能詩詞。其斷句如「花陰一抹香如水﹐柳色千行冷化煙。花前怕向回闌望﹐紅是相思綠是愁。」皆淒惋可誦。梁卒﹐蘭史賦長相思詞十六章﹐聞者掩涕。

○陳衍朱絲詞

侯官陳石遺學部﹝衍﹞﹐朱絲詞二卷﹐其亡婦蕭道安所手書也。姿制遒媚﹐似瘞鶴銘。﹝石遺有悼亡五言排律﹐長至三百韻﹐眞空前絕後之作。﹞捲耑有沈子培題字云「慧情冶思﹐欲界天人﹐正使絕筆於斯﹐不妨與晚明諸公分席。若爲之不已﹐將恐華鬘漸凋﹐身香浸滅。耆卿﹑美成晚作皆爾﹐達者當有味斯言。」石遺近方輯全閩詩﹐無復畱意聲律﹐沈詩任筆﹐兼擅者鮮﹐海內推許於吾石遺無間也。六醜云「盡乘船騎馬﹐甚客裏﹑光陰虛擲。無多薄遊﹐眞飛鴻過翼﹐雪爪畱迹。且住爲佳耳﹐尙梅花千古﹐湖山香國。離居縱遣傷蘭澤﹐今日桃蹊﹐明朝柳陌。秦來更當追惜。柰鏡臺病後﹐遙念窗槅。酒闌人寂。望江天空碧。魚雁沈沈﹐忒無信息。布帆明日行客﹐似前月浮梁﹐迢迢何極。蒙頭睡﹑不掀巾幘。渾不管﹑重利商人輕別﹐鼾聲牀側。離魂共﹑上下潮汐。只景純﹑未取文通筆﹐差能賦得。」髙陽臺云「錦瑟年華﹐黃驄客子﹐一春同擱刀環。曾幾番遊﹐匆匆燭﹝火施﹐同「炧」﹞歌殘。分明故唱貞元曲﹐憶當時﹑朝士衣冠。自依然。別去春明﹐出去陽關。諸君不少何戡在﹐更旗亭貰酒﹐賭唱雙鬟。急管繁弦。無端枕簟先安。江南倦客歸歟未﹐唱玲瓏﹑讓我孤還。沒心情﹑白下鶯花﹐白下江山。」永遇樂云「一發靑山﹐何人占斷﹐歸去來處。比向瀟湘誰教我﹐掉首向秦而去。杏花春雨﹐綠楊城郭﹐同不是鄕關路。怎蓬萊﹑回車指點﹐謫居獨得家住。江潭自古。容行吟騷客﹐寫怨朝朝暮暮。誰識年來﹐不生蘭芷﹐潤色牢愁句。小山叢桂﹐不來招隱﹐便合招魂共語。相望久﹑芙蓉浦上﹐尙盈墜露。」鳳凰臺上憶吹簫云「字字銷愁﹐行行排悶﹐依然愁悶全封。道覺松纏臂﹐蹙損眉峯。補向離腸萬一﹐無益事﹑合絕來蹤。甫能彀﹐些兒減遣﹐誤惹還濃。重重。滿枝結子﹐憎底事桃花﹐壓徧嬌紅。累柳枝斜郭﹐眠起皆慵。誰管夜深無睡﹐多半總聽五更鐘。令人瘦﹐年來也應﹐錯嫁東風。」又云「金縷花枝﹐北風裙帶﹐別離最是今年。甚一春心緒﹐不上蠻箋。知否人歸雁後﹐何止思發在花前。無聊也﹐待援此例﹐卻又徒然。無眠。最妨瘦損﹐看病渴孤花﹐怎護暄妍。憶蕊珠宮裏﹐曾話纏綿。試作年時瑤想﹐禁忍俊﹑一晌遷延。遷延到花時﹐有人要簸雙錢。」數詞殆善學稼軒者。

○邵曾鑑詞

悼亡之什多矣﹐寶山邵心炯茂才﹝曾鑑﹞﹐有八聲甘州三闋﹐不爲存者悼亡﹐而爲亡者悼存﹐語更淒惋。詞云「又羅云璧月嫩涼天﹐空房坐幽魂。竟將儂殘咳﹐換伊長嘆﹐哭過黃昏。依舊鴛衾鳳枕﹐鵑血染新痕。我欲和伊語﹐又恐伊驚。小別尋常多恨﹐況泉臺路隔﹐誰復卿卿。淒涼瘦影﹐似我去年春。想年來﹑爲儂憔悴﹐只要儂﹑憐惜太多情。爭知我﹑於今孤負﹐生死冤沈。」又云「忽一天風雨弔空樓﹐教伊睡難成。聽嗚嗚咽咽﹐翻翻覆覆﹐喚我聲聲。道我心腸忒硬﹐怨我不曾應。我便應千萬﹐伊可能聞。最苦零丁嬌女﹐痛慈烏頭白﹐雛燕巢傾。阿姑伴我﹐井臼累晨昏。更傷伊﹑長含雙淚﹐盡若人﹑非笑被人論。總說道﹐他因我死﹐我爲誰生。」又云「道生時離恨死時銷﹐誰知更難禁。且勸伊停泣﹐暫時當我﹐無恙歸寧。還把自家將息﹐算替我溫存。切莫拚僝僽﹐枉築愁城。客裏生來自慣﹐便歸時憶我﹐往事休論。到頭有日﹐相見在瑤京。儂先向﹑情天懺悔﹐問幾生﹑修得到無情。無情到﹐生生死死﹐死死生生。」秋夜讀之﹐覺滿紙皆是鬼气﹐心炯旋亦下世。唐蔚芝侍郎醵金爲刊艾廬遺稿四卷以行。

○程甘園詞

休寧程甘園農部﹐有匏笙詞甲乙二卷﹐嘗爲譚仲修所稱。揚州慢云「廢苑蓂寒﹐疏林鴉瘦﹐登臨俯仰悲秋。憶珠簾捲處﹐不見舊時鉤。自滄海人驚風鶴﹐歌臺燈榭﹐都付江流。祇隋堤﹑煙艸愁痕﹐猶鎖迷樓虹橋剩柳﹐送古今﹑幾葉扁舟。盡紅藥欄空﹐綠楊城杳﹐休問前遊。已覺十年春夢﹐靑袍倦﹑無意淹畱悵月明﹐何處寒笳﹐吹起閒鷗。」醉花陰雲﹕「小徑香蘅吹粉雨。綠暗天低處。閒過牡丹期﹐一片飛花﹐蕩作風前絮。第廿四番風信暮。敲脆蓉笙譜。莫倚短長橋﹐芳艸斜陽﹐知是春歸路。」疏影云「柔條千尺。正濃陰冪地﹐掩映瑤席。水黛山眉﹐畫入斜陽﹐銷魂別樣顏色。絲絲夢裏樓臺路﹐但悄換﹑綠蕪亭驛。悵長堤﹑斂盡荑苗﹐化作絮萍浮碧。猶記鴛鴦渡口﹐臨漪頻蘸影﹐空翠如織。一縷春魂﹐宛轉隨人。送盡離亭風笛。鞭絲帽影隋堤路﹐算祇有﹑寒鴉相識。怎秋深﹑搖落紅潭﹐憔悴茂陵詞客。」

○三多詞

蒙古三六橋都護多﹐姿幹嫻雅。蓄一琴名丹鳳﹐撫弦動操﹐聽者情移。家有可園﹐具竹石之勝。春秋佳日﹐騎款段馬﹐沿西子湖行﹐垂髻俊童攜酒榼尾之﹐輕裘緩帶﹐與柳絲花片相掩映﹐眞濁世之翩翩者也。其自題蘇堤試馬圖暗香一詞﹐不啻頰上添毫﹐栩栩活矣。詞云「一鞭得得。趁柳枝紺翠﹐桃花紅白。笑拂五云﹐驚起浮沈兩鸂鶒。怪底聯翩鳳子﹐緊隨著﹑錦韀金勒。似指引﹑有个當鑪﹐還在畫橋北。閒立看春色。把芳艸緩尋﹐落英爭惜。風流帽側。湖上誰人不相識。驢背淸涼﹐居士應少我﹐疏狂標格。行樂耳﹐須信道﹑百年駒隙。」六橋著有粉云庵詞﹐如甘艸子之「憑徧紅闌﹐瘦畱空。待六郎來共。」臺城路之「甚時學得壺中術﹐縮遙天﹑都做歡場」。喝火令之「越破工夫﹐越要繡鴛鴦。越繡鴛鴦越倦﹐越要做成雙」。皆有思致。

●卷五

○林紓補柳詞

閩縣林琴南學博﹝紓﹞﹐喜譯歐西小說﹐其紀巴黎馬克遺事﹐萬口傳誦。嚴幼陵詩所謂「可憐一部茶花女﹐銷盡支那蕩子魂」者也。顧其爲文﹐深得力於龍門﹑昌黎﹑震川﹐世或不知﹐知者亦或不盡。﹝余與琴南在五城學校共朝夕者五年﹐知琴南眞能治古文。桐城吳摯父亦引爲同調。三人者﹐嘗爲合象﹐陳石遺見之﹐詫曰﹕此海內三古文家也。摯父遊日本﹐爲書與琴南﹐以曾文正古文四象屬琴南與余校勘﹐書未達﹐而執父旋歿。摯父歿後﹐其家人爲刻遺集﹐琴南與余始得於所刻尺版見之。﹞琴南又工塡詞﹐有補柳詞一卷。邁陂塘云「倚風前﹑一襟幽恨﹐盈盈珠淚成癭。紅瘢腥點鴛鴦翅﹐苔榭月明交頸。魂半定。倩藥霧茶云﹐彊得春痕凝。紅宵夢醒。甚恨海波翻﹐愁臺路近﹐換卻乍來景。樓陰裏﹐長分紅幽翠屏﹐銷除當日情性。篆紋死後依然活﹐無柰畫簾中梗。卿試省。碧潭水﹐深深曾蘸桃花影。商聲又警。正蘆葉飄蕭﹐秋魂一縷﹐印上畫中鏡。」又云「蕩林光﹑半湖新水﹐畫樓淸曉微雨。雙鴉小啄罘罳動﹐人向嫩春林墅。襟半舉。掃一片花痕﹐斂入癡心緒。湖陰片語﹐看云影移釵。苔香吹屨﹐描出好眉嫵。定情處﹐何限愁根恨縷。窺人偏少鸚鵡。山容水態吟鞭遠﹐剩得月中酸楚。誰見覷。歌舞地﹑天涯也有鴛鴦浦。滄波逗汝。竟小劫存鶯﹐橫風聚燕﹐兩兩背花去。」齊天樂云「玉顰香怨相逢地﹐珊珊盼伊嬌步。藥鼎枯煙﹐花廊碎月﹐春鎖愁鄕深處。遊絲萬縷。甚裊到簾前﹐欲抽還住。語淡心濃﹐綠房陰透夜來雨。銀波吹卻浪蕊﹐但蒼云四卷﹐沙際孤嶼。鰂墨濃鐫﹐鵝丸嫩咽﹐爭說因郎辛苦。餘生半黍。竟畫裏挪舟﹐帶珠還浦。試看雕梁﹐弄春雙燕羽。」燭影搖紅雲﹕「情海波翻﹐情絲牽傍愁邊岸。懨懨抱夢墜梨花﹐夢帶梨花顫。恨事塡胸漸滿。數今生﹑傷心未半。寄懷何許﹐畫裏鷗波﹐綠漪風善。天際書來﹐書詞能做秋心暖。回春纖影兀伶俜﹐那值人兒伴。畫艇重撐人懶。峭金風﹑聲聲斷雁。日余鐘定﹐艸長簾深﹐眼中人遠。」解語花云「山支瘦碧﹐樹著新丹﹐相見年光旋。暮寒侵幔。離魂影﹐睡裏半鬟虛綰。髻櫻送暖﹐綠窗掩﹑暗香零亂。端正看﹐依約衫痕﹐櫛櫛銀云淺。花底驚魂乍遣。竟私窺仙枕﹐偸貣香翰。蝶乖蜂蹇﹐愔愔地﹐爲甚萬愁都鍵。闌干半面。容解道﹑人來偸眼。看翠瀾﹐魚沫生時﹐剛玉銷煙散。」小重山云「別墅垂楊千萬絲。朱樓斜日裏﹐展朱扉。玉簫聲向舞筵遲。腰園緊﹑收窄砑羅衣。春聚遠山眉。重重挑不動﹐个人癡。去時追想乍來時。空畱得﹑闌外海雲飛。」又云「踐破門前一道苔。入門聞笑語﹐燕歸來。玉簪花碎美人懷。東風峭﹐還憶舊時裁。琴調幾分諧。新情兜不住﹐舊人猜。一腔花气展書才。爭知道﹑花底有人挨。」閩詞多尙豪邁﹐琴南諸作﹐殆絕似吾鄕王通叟冠柳詞也。冠柳詞久佚﹐余有輯本。

○林紓齊天樂

杭州惠興女士以身殉學﹐天下悲之。田伶際云摭其遺事﹐排爲樂府﹐座客有欷歔泣下者。琴南曾賦齊天樂云「一襟天寶年間恨﹐淒淒寄懷箏柱。小部花辰﹐離宮雁候﹐挑起深愁無數。湖光正曙。看供奉宸班﹐按歌金縷。水碧山明﹐四弦能作海靑語。歌喉初轉變徵﹐替貞娥訴怨﹐何限淒楚。地下冤忠﹐人間酸淚﹐黯到無情飛絮。收場更苦。演獨槥西泠﹐翠陰庭戶。數徧梨園﹐吉光畱片羽。」翼日﹐田伶得其詞﹐設宴以謝。

○林杼一剪梅

嘉道間﹐家晴石茂才嘗畫水繪園圖﹐李申耆﹑秦惇夫皆有題句。﹝圖後歸余。﹞琴南爲余題一翦梅云「山容淡宕學娥妝。道是瀟湘。畫船容與白蘋香。花外斜陽。水外斜陽。垂楊猶裊冒家莊。不畫云娘。偏畫云郎。水風策策又吹涼。吹過池塘。驚起鴛鴦。」

○金武祥詞

江陰金溎生同轉丈﹝武祥﹞﹐與先祖同官嶺南。所著粟香五筆﹐多記鄕邦文獻及朋輩往還投贈之什。嘗引李穆堂語﹐謂拾人零篇斷句﹐其功徳等於掩骼埋胔。五十後﹐棄官浪遊吳趣﹐芒鞋竹杖﹐意翛如也。﹝丈於酲州重建漫泉亭﹐補刻次山銘詞﹐賦詩紀事﹐和者幾徧天下﹐丈匯刻爲冰泉唱和集。﹞其賦髙陽臺云「絳樹齊聲﹐瓊花儷影﹐是誰熨出云根。南國春回﹐幾番瘦了詩魂。殷勤欲寄相思字﹐伯重提﹑絮果萍因。祝東風﹐好與歡來﹐莫共愁生。年來習气消除盡﹐便千回百轉﹐底事干卿。倦眼重揩﹐驀教棖觸瑤情。覷他一掬珊瑚淚﹐感風流﹑老去蘭成。喚眞眞﹐玉合燈前﹐記可分明。」齊天樂云「朅來城市山林地﹐依稀六朝煙水。疊石皴云﹐分池浣月﹐並作新秋涼翠。蘭亭已矣。問獅子滄浪﹐較量誰似。更築層樓﹐峯巒四望極天際。西園尙存舊址﹐滄桑棋局換﹐興廢如此。巷訪烏衣﹐渡尋桃葉﹐勝迹今看餘幾。剜苔覓字。有前度劉郎﹐再來還記。引我徘徊﹐倚巖同一醉。」丈又嘗塡浣溪沙題餘話荔圖云「山翠眉痕畫永嘉。風流水繪艷才華。圖成並蒂筆生花。赬玉千頭繙蔡譜﹐紅塵一騎說唐家。撩人香夢到天涯。」

○徐琪玉可庵詞

仁和徐花農閣學﹝琪﹞﹐少孤露﹐避難吾臯﹐讀書水明樓下。夢至一處﹐淸溪宛曲﹐梅花萬樹﹐浮嵐蒼翠﹐若隱若見。一縞衣麗人持玉佩贈之﹐歌曰「花如許﹐花如許﹐持此系羅裳。玉可比君溫潤句﹐最玲瓏處琢愁腸。風露滿身香。」遂名其居曰玉可庵﹐因亦自名其詞。有玉可庵詞二卷。綠意云「韶光泄漏。訝長亭翠繞﹐彈指春又。年去年來﹐多病多愁﹐腰支我亦同瘦。柔條委地還無力﹐正一縷﹐芳情初逗。莫便教﹑攀作鞭絲﹐最是可憐時候。獨向河橋凝望﹐故關煙水闊﹐何處回首。爲問東風﹐吹到西湖﹐昔日靑靑存否。梢頭炎月朦朦上﹐已幾个黃昏孤負。料倚樓﹑人在天涯﹐應把黛眉雙皺。」滿庭芳雲「雨枕催愁﹐風簾驚夢﹐秋思知落誰家。屏山無語﹐涼意入燈花。休道銀河咫尺﹐今依舊﹑遠在天涯。魂銷否﹐靑衫易濕﹐不待聽琵琶。悲笳。何處起﹐碧天吹裂﹐雁落平沙。便尺書同墮﹐怎到窗紗。安得化爲明鏡﹐來照取﹑別後容華。還防著﹑爲儂消瘦﹐發懶堆鴉。」蘇幕遮云「燭初殘﹐香懶炷。坐也無聊﹐還是和衣睡。睡又不成魂夢阻。漏靜宵寒﹐風雨喧窗戶。風非風﹐雨非雨。觸著愁腸﹐都是離人淚。一夜瀟瀟聲不住。明日空庭﹐花落無重數。」浣溪沙云「矮屋牽蘿自補茅。朦朧寒月上花梢。屏山無語又今宵。少小年華愁裏過﹐春秋佳日客中拋。誰家雙燕定新巢。」

○李慈銘詞

花農玉可詞﹐捲耑有會稽李蒓客侍禦﹝慈銘﹞識語。自言二十餘歲時﹐喜賦綺詞﹐癸丑四月間﹐嘗倚長調二十餘解﹐多傷春怨別之語。爾時越中士夫無言此事者﹐其詞久付劫灰﹐尙記兩句云「淡淡樓臺﹐偏做一家梅雨。」又滿庭芳落句云「祇余裙帶﹐簾颭畫堂陰。」蒓客詞不多見﹐僅於其蘿庵遊賞小志得邁陂塘云「便年年仙源依舊﹐天涯老盡崔護﹐亂紅都向風前嫁﹐憔悴空枝無主。難遣處。這樹上流鶯﹐分付他何處。傷情漫訴。但嫩綠陰邊﹐雨絲繚繞﹐流水學人語。還記得﹐鈿繡釵薰盈路。枝頭紅萼齊吐。傷春只有花同我﹐回首都憐遲暮。嗟我誤。悔不勸啼鵑﹐暫爲畱春住。知花怨否。剩千萬垂楊﹐和愁和恨﹐泥我畫船渡。」回腸蕩气﹐似項憶云。至云爾時越中士夫無言此事﹐則蒓客之臆說也。道光末﹐餘七外祖周畇叔都轉﹐以翰林家居﹐倡益社於越中﹐蒓客亦隸社籍。社中如陳珊士﹝壽祺﹞﹑孫蓮士﹝廷璋﹞﹑王平子﹝星諴﹞皆詞家也。蒓客初名模﹐平子名章﹐因畇叔先生名星譽﹐於是蒓客更名星謩﹐平子更名星諴﹐平子更名星諴﹐與餘五外祖涑人先生﹝星�﹞﹑外祖季況先生﹝星詒﹞﹐稱五星。而蒓客爲畇叔先生詞題簽﹐至稱受業。其後周李交惡﹐蒓客始更名玆銘。日記中詆餘外祖昆季﹐不遺餘力。﹝沈子培嘗語余﹐蒓客晚年﹐凡日記中於詆周氏昆仲者﹐皆塗去其名號﹐意其有悔心耶。﹞至艸疏授鄧鐵香﹐糾參畇叔先生﹐則可云以怨報徳者矣。﹝蒓客家居﹐連不得志於有司﹐畇叔先生憐其才﹐勸之納貲爲郎﹐假館授餐﹐爲遊揚於周商城及翁常熟﹑潘文勸﹐蒓客之名始大。白華絳跗集京邸冬夜讀書四首﹐乃並翁潘而詆之﹐謂其僅爭章句﹐考校碑版彜器﹐不能伏闕爭。頤和園之不修﹐𨿽立言有體﹐抑非蒓客所宜出諸口。﹞

○王產子詞

王平子副貢﹐生而奇慧﹐讀書目數行下。出應童子試﹐嶺南徐鐵孫兵備方守越﹐一見嘆異﹐首擢之。與李蒓客同補博士弟子員﹐有名於時﹐號王李。﹝試題爲「巧笑倩兮﹐美目盼兮」。蒓客文有云「胡天胡帝之容﹐宜喜宜嗔之面﹐自命不作第二人想。」比揭曉﹐則平子第一﹐蒓客第二﹐蒓客大不堪。平子亦尙气﹐摘其李郭同舟試帖中「隱士舟」三字﹐謂孝廉船則吾聞之矣﹐隱士舟則蒓客戛戛獨造者也。蒓客銜之次骨。其後潘伯寅尙書刻越三子集﹐蒓客爲平子作傳云「君早失恃﹐比長而繼母又碎。山長恐君試失時﹐遂以君出後﹐其從祖父﹐君不敢違。」是直揭平子之匿喪也。相知忠厚﹐何至惡語相加﹐豈眞如魏收云「何物小子﹐敢與魏收作對﹐揚之則升九天﹐抑之則沈九淵」耶。﹝三十不得一第﹐抑鬱以死﹐潘文勤爲刊其西島殘艸﹐與陳珊士纂喜堂集並傳。詞云「蜜梅花外天將雪﹐剗襪黃昏。人似鑪薰。祇得春情一晌溫。寒宵偏是無心曙﹐半睡還醒。暗淚無痕﹐涼做繚綾一角冰。」﹝醜奴兒﹞「墜葉打簾衣﹐閃得秋燈碧。寂寂房櫳小膽寒﹐斷雁來時節。薄倦怯惺忪﹐錯怨羅衾窄。孤負西風度玉門﹐有夢來今夕。」﹝卜算子﹞「蓬山只在傷春處。不隔天涯﹐但隔梨花雨。多分日長無意緒。紅樓一角斜陽暮。今日鞭絲慵再駐。簾底分明﹐彊道匆匆去。擡眼畫橋楊柳樹。年時拍扇兜香絮。」﹝蝶戀花﹞「平隄廿四﹐暫偸閒存訪﹐菇煙蔣雨。秋近水鄕才幾日﹐涼得晚荷如許。露暈疏紅﹐風搖亂碧﹐花气愔愔午。葛衫人影﹐鷺絲來共秋語。休問環佩當年﹐畫船吹笛﹐寂莫橫塘路。一屋冷香團作暝﹐簾幕悄無人住。斫藕論錢﹐抝蓮佐饌﹐狼藉憑誰訴。瘦魂飛盡﹐夕陽衰柳知否。」﹝百字令﹞「別來如昨﹐只天涯﹐添得西風人瘦。縞布衣裙難入俗﹐觸地梨荊三斗。雞筋文章﹐鴻毛富貴﹐幾輩堪傭走。幹卿何事﹐醉中淚搵衫袖。畱得雨許毛錐﹐笑天寧管汝﹐雞先牛後。算有殘杯還屬我﹐僕射何如飲酒﹐可意紅心﹐無端白眼﹐一味難消受。長河北去﹐世情今日知否。」﹝大江東去﹞

○陳壽祺詞

陳珊士比部﹐有靑芙館詞鈔一卷﹑二韭室詩餘一卷﹐附刻纂喜堂詩後。曩余初官刑部時﹐外祖周先生以書抵余﹐言珊士之在官也﹐日步行入暑治獄﹐𨿽陰雨烈日無間。余愧不能取法﹐而郎潛十載﹐疲驢笨車﹐終不敢與裙屐少年﹐駕輕乘肥﹐爭如水如龍之勝﹐則以心目中﹐時時有一珊士在也。珊士與蒓客皆嘗主畇叔先生家﹐﹝時畇叔先生寓宣武門大街﹐見先生鷗堂日記。﹞故集中唱和詞最多。洞仙歌云「梧桐雨歇﹐把新秋做就﹐紅得斜陽影都瘦。喜桃笙﹑涼沁蕉扇寒知﹐恰贏个﹑試茗焚香時候。水晶簾捲處﹐初月描來﹐出色鵝黃蘸詩袖。簾外碧闌干﹐闌角疏紅﹐剛昨夜﹑曉風吹透。更髙處何須羨瓊樓﹐便一枕花陰﹐盡堪消受。」浪淘沙云「新綠殢三分。燕子斜曛。碧衫消瘦到吟魂。幾點楊花飛不定﹐撲碎春痕。香倩玉奴燻。商略淸尊。闌干絲雨濕黃昏。自擫鸞簫吹小令﹐好个閒門。」靑玉案云「二分涼月花陰漏。記小院﹑閒時候。廿四晶屏花影瘦。幽香一縷﹐染來羅袖﹐秋色黃於酒。月痕依樣移花甃。空照得靑衫舊。想見紅樓妝卸後。別無人處﹐蘭燈如豆﹐夢去能尋否。」髙陽臺云「軟帳枱煙﹐疏燈暈雨﹐晚來盡又蕭蕭。獨客天涯﹐可憐閒了今宵。明知秋思幹儂甚﹐柰秋來﹑著意無聊。又何時﹐銀鴨香溫﹐心字同燒。竛竮瘦影和人醒﹐看冷淸淸地﹐說也魂銷。底事西風﹐無端吹散回潮。年來紅豆拋多少﹐剩黃昏﹑如此迢迢。更淒涼﹑玉笛誰家﹐吹出春嬌。」邁陂塘云「又黃昏﹑兩三點雨﹐零星消得魂盡。春愁水樣渾無著﹐紅煞一痕燈影。風不定。便不是離人﹐也爲花愁損。茜窗人靜。料絮影搜香﹐都無是處﹐今夜怎生聽。殘更亂﹐擾得相思都冷。夢兒和燕同醒。縱教一例傷心雨﹐也合憐儂些病。聲又緊。算人自無聊﹐錯把芭蕉恨。倦欹孤枕。知幾處紅樓﹐斷腸一樣﹐試喚曉鶯問。」南歌子云「藥气燻琴軫﹐茶煙上鬢絲。竛竮病骨怕秋知。難道忍心﹐瘦到十分時。冷暖和誰語﹐歡愁彊自支。客中懶和故人詩。聊把黃花﹐折寄兩三枝。」醉花陰雲﹕「單衾孤燭今宵又。商略銷魂候。秋夢水邊生﹐吹過西風﹐還比楊枝瘦。纖雲蕩得輕波皺。寒意零星逗。柔櫓小紅橋﹐脈脈新涼﹐月共人消瘦。」雨中花云「驀地相逢地鈳說。悄攜攜手﹑畫闌干側。耳葉羞紅﹐眉梢謔翠﹐春在桃花月。燕子分明還記得。怎瞞過﹑東風消息。不樣輕寒﹐煙般斷夢﹐瘦了春衫。」蓋與東鷗一鼻孔出气者也。

○孫廷璋詞

孫蓮士太守﹐負气骯髒﹐書佐王壯湣幕﹐爲人所持﹐幾陷不測。性狂易﹐見俗士輒瞠目不言﹐人或以文示之﹐則笑而仰視屋梁﹐故爲謬語。獨與王平子相善﹐言平子大是聰明。中歲入粵東﹐爲諸侯賓客﹐無所合以歸。所著亢藝堂集﹐經亂亦多毀失。二郎神云「湘簾蕭瑟﹐渾不似﹑年時情事。記﹛艸石﹜渠湔梨﹐玉篝煨栗﹐笑語曲屏花底。蘭夜懨懨調箏好﹐道難得﹑已涼天气。甚螿月叫寒﹐雁霜衝曉﹐管他憔悴。容易換來﹐今日淒涼滋味。恨襟暈酒微﹐帕痕香歇﹐越是悶沈沈地。風語騾綱﹐月沈虯箭﹐獨自胡牀料理。凝想處﹐也合舊闌干畔﹐有人愁倚。」卜算子云「又是夕陽邊﹐目斷煙中樹。樹外寒山山外云﹐云外鴻飛處。回首幾長亭﹐數了還重數。今日星辰昨夜霜﹐切莫明朝雨。」菩薩蠻云「鈿箏擁髻秋燈驛。蠟煙低繚春眉碧。眾裏最盈盈。十三弦語輕。妾如泥著雨。郎似風吹絮。飛絮著香泥。相逢都不離。」又云「歌殘細訴云萍迹。等閒珠淚輕承睫。一語急支開。酒寒金縷杯。露帷前夜夢。不恨霜華重。只恨曉啼鴉。於今眠早些。」又云「輕紅幔曉菱波瑩。麝黃商略丁香印。出色仿吳儂。低鬟金粟虫。綠云初綰就。添了銀蟬袖。休便放桅蘞。照儂人並肩。」又云「贈郎紫鳳羅香橐﹐妾情不比羅紋薄。一縷一相思。此中千萬絲。從今彈淚顆。休惜銀衫涴。有日把重看。衫痕誰最殷。」賣花聲云「珠幕一重重。燕尾燈紅。地衣蹋上淺深中。略辧銀泥衫子色﹐此外朦朦。隨月轉廊東。替數弓弓。鎭無絲語遞因風。去是匆匆來脈脈﹐也算相逢。」淸平樂云「玉鵝衾瘦。薄醉廝相守。劃地桐廊疏雨驟。忽憶畫樓寒否。五更翠匼香銷。可憐心比香蕉。索性不須睡也﹐流鶯啼上花梢。」

○孫星華詞

孫子宜鹺尹﹝星華﹞﹐爲蓮士太守之子。曩遊福州﹐子宜嘗一再疊余邁陂塘韻見贈。詞云「甚無端掛帆雲海﹐載詞來作吟旅。才名籍甚知誰似﹐有似驊驑開路。還試覷。問靑眼髙歌﹐結客宜何處。乘查來去。料欲訪成連﹐天風吹浪﹐不惜幾延佇。相逢乍﹐漫賦江郎南浦。平原十日應住。韶華拋擲眞容易﹐已換春庚夏扈。君許否。許他日髙文﹐題在延陵墓。﹝君擅駢散各文﹐故欲以墓志爲託。﹞慚非勝侶。祇願學東坡﹐頭銜自署﹐識字老田父。」又云「算人生勞勞蓬轉﹐百年彊半羈旅。江山正賴文章助﹐那憧迢迢行路。回首覷。記珠海花田﹐有我曾遊處。知君此去。覓早歲鴻泥﹐朝天臺畔﹐訪古定凝佇。﹝時君將重遊嶺南。﹞片帆掛﹑也指春申君浦。﹝余亦將入都。﹞行幃已整難住。毛錐三雨思投腳﹐惟有蛟函可扈。堪嘆否。嘆宦海飄零﹐廿載違邱墓。叨陪俊侶。羨寸許奚囊﹐長畱詩卷﹐又見孔巢父。」可云不墜家學。

○繆荃孫詞

江陰繆筱珊太史﹝荃孫﹞﹐覃心金石目錄﹐藝風堂所藏四部﹐皆舊鈔名槧。尢好詞﹐輯國朝常州詞錄三十卷﹐毗陵文獻﹐賴以不墜。其自著如齊天樂云「九龍山色空濛裏﹐亂煙織成新暝。湖雨抽絲﹐嶺雲擘絮﹐驀地白銷千頃。天公做冷。漸鄕夢催回﹐酒潮逼醒。隔岸漁家﹐菇浦深處響笭箵。滄江驚又歲晚﹐銜泥同燕子﹐巢幕難穩。一樣淸遊﹐燈前酒底﹐換了舊時情性。凋年急景﹐恁轉瞬陰晴﹐也無定準。夜半楓橋﹐聽鐘聲猛省。」金菊對芙蓉云「柳眼微舒﹐蕉心盡吐﹐斷腸人在天涯。悵繡幡難護﹐羯鼓頻撾。遼陽信斷東風緊﹐漸吹散﹑鬢霧衫霞。相思紅豆﹐嵌來入骨﹐是也非耶。管甚春深春淺﹐把春光一半﹐分送人家。更買春開宴﹐重撥琵琶。鶯嗔燕吒眞多事﹐有誰能﹑收拾芳華。可憐杜牧﹐綠陰如水﹐尙逐香車。」其詞殊怨﹐幾於辛稼軒之煙柳斜陽。

○夏孫桐詞

夏閏枝太守﹝孫桐﹞﹐與筱珊同邑﹐同官翰林。嘗偕筱珊過望亭﹐風雨竟夕﹐繪同舟聽雨圖。自題夜飛鵲云「西風暗吹雨﹐黃葉聲邊。孤棹冷泊吳煙。津橋星火半明滅﹐羈人相對遲眠。瀟瀟又喧幾陣﹐正山鐘攙斷﹐野柝催闌。淸愁萬點﹐任蓬窗﹑一晌無言。休嘆轉蓬身世﹐偏共臥滄江﹐經歲經年。今夕茫茫荒浦﹐雲淒水闊﹐誰更鳴舷。擁衾翦燭﹐想掔中﹑夢影都寒。怕棲烏驚起﹐明朝攪鏡﹐換了朱顏。」近日輪鐵交通﹐電掣風馳﹐瞬息千里﹐駪駪徵夫﹐無復知有聽風聽水滋味者矣。讀閏枝詞﹐輒念楊柳岸酒醒何處時也。

○呂景端詞

曩在眞定﹐見陽湖呂幼舲舍人﹝景端﹞題壁﹕有「今日龍川祠下水﹐可憐流不到滹沱」之句﹐蓋弔趙佗作﹐愛其伉爽。後晤幼舲於京師法華寺﹐嘗爲誦之。幼舲倚聲專家﹐惜當時匆匆別去﹐不暇唱渭城也。金溎生丈冰泉唱和集﹐有幼舲題邁陂塘一闋﹐移寫於此。詞云「莽南天﹑蒼梧縹緲﹐前番雲气猶度。江關蕭瑟蘭成意﹐賦就小園枯樹。縈別緒。看一舸輕裝﹐都載新詩句。驂鸞訪古。有漫叟風流﹐千秋片石﹐遺迹待公補。牂牁水﹐堪抵廉泉鄕住。吳中壇坫分據。罷編桂海虞衡錄。好記故園風土。停樽處。羨斗韻拈題﹐五字長城固。離筵起舞。又嶺嶠山河﹐薊門煙柳﹐悵望遲鴻羽。」筱珊次其韻云「酌冰瓷﹑半規涼玉﹐依稀元叟襟度。井亭山角斜陽晚﹐翠繞幾重煙樹。愁萬緒。試初汲朝華﹐好誦屯田句。泉新瓷古。更綠鏟苔茸﹐黃鐫山骨﹐四字舊銘補。蒓鱸夢﹐依舊江南小住。萍路人誰道無據。鴛江鴻雪畱新畫﹐猶憶桂林風土。憑弔處。只得意文章﹐髙揖遷和固。墨花飛舞。嘆逝水韶光﹐摶沙蹤足﹐遠恨寄歸羽。」

○王以慜詞

又嘗於沙河道中﹐見武陵王夢湘太守﹝以慜﹞題壁詞云「霜月淒骨﹐辭鳳闕﹐照關山。山驛悄﹐秋早不勝寒。昨夜夢長安。花殘。五更君莫看﹐是孤弦。」﹝訴衷情﹞挑燈讀之﹐覺其淒異﹐因塡河傳一解和之。詞云「愁省絲鬢落關山。馬上徵衫影單。遙天照人眉月彎。長安。瓊樓回首寒。一十二年彈指耳。﹝夢湘題詞在壬辰﹐距癸卯一十二年矣。﹞渾不似。天寶承平事。艸萋萋。柳依依。長堤。鑾輿從此歸。」﹝時兩宮新從汴返蹕。﹞夢湘嘗主講吾州紫瑯書院﹐時余已入都。去年王聘三觀察自江西來﹐以夢湘檗塢詩存見貺﹐余亦以所刻小三吾亭集報之。延津之劍﹐合並何時﹐望美人兮天一方﹐渺渺兮餘懷也。

○吳翌寅詞

陽湖吳孟棐﹝翌寅﹞﹐客廣州久﹐以名孝廉一行作吏﹐非其志也。孟棐說經有師法﹐尢善駢體文。其曼陀羅花室詞自敍一篇﹐朴茂可誦。詞亦寓言十九﹐得風人比興之遺。髙陽臺云「廿四番風﹐兩三點雨﹐踏靑才過淸明。惆悵垂楊﹐春深不管啼鶯。畫船莫向煙波住﹐怕曉風﹑殘月長亭。更消魂﹐南浦淒迷﹐沒个人行。江幹打槳桃根去。問落花何處﹐流水無聲。門巷依然﹐斜陽又放新晴。雙飛燕子江蘺岸﹐悔重來﹐負了鷗盟。但盈盈。望斷歸橈﹐數盡郵程。」夢芙蓉云「碧雲羅障薄。掛彎環斜月﹐半鉤欲落。疏螢亂颭無力﹑受風約。平蕪煙漠漠。望中何處林壑。宛憶江南﹐倚谿樓擫笛﹐涼夢警黃鶴。誰信人間飄泊。團扇秋深﹐鬢影渾非昨。歡場回首﹐悔鑄舊時錯。當筵歌一曲﹐絳殊曾賜千斛。此日燈前﹐剩闌干老淚﹐重話少年樂。」禦街行雲﹕「秋山數點城頭滿。鎖翠黛﹐眉峯斂。夜深月上女墻西﹐擁髻晚妝人倦。重門都掩誰家院。橫笛聲聲遠。銀云一抹星河淡。看雁影遙天散。搗衣生怕聽淸砧﹐況是客衣須換。沈沈鼓角﹐更催魂斷。欹枕眠孤館。」念奴嬌云「薰香小閣﹐正晚妝才罷﹐文窗閒恁。玳瑁梁空雙燕去﹐只怨歸期難定。翠袖慵垂﹐羅幃怕捲﹐有恨無人省。誰家女伴﹐踏歌聲度花逕。記否月底摧簫﹐風前擫笛﹐共倚雕闌聽。掃盡春江螺十斛﹐忍把眉山蹙損。紅豆調鸚﹐綠楊系馬﹐往事休重問。同心綰就﹐舊時衣帶寬褪。」__

