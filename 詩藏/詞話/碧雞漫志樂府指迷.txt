

欽定四庫全書

集部十

提要

碧雞漫志

詞曲類三【詞話之屬臣】等謹案碧雞漫志一卷宋王灼撰灼字晦叔遂寧人紹興中嘗官幕僚有糖霜譜別著緑是編評述曲調源流前七條爲總論述古初至唐宋聲歌逓變之由次列涼州等調凡二十八條一一溯得名之緣起與其漸變宋詞之沿革蓋三百篇之餘音至漢而變爲樂府至唐而變爲歌詩及其中葉詞亦萌芽至宋而歌詩漸衰詞乃大盛其時士大夫多嫻音律往往自制新聲漸增舊譜故一調或至數體一體或有數聲其目幾不可殫舉又非唐及五代之古法灼作是編就其傳授分明可以考見者核其名義正其宮調以著倚聲所自始其餘晚出雜曲則不暇一一詳也迨金元院本旣出並歌詞之法亦亡文士所作僅能按舊曲平仄循聲塡字自明以來遂變爲文章之事非復律呂之事並是編所論宮調亦莫解其說矣然其間正變之由猶賴以略得其梗槪亦考古者所必資也

樂府指迷

詞曲類三【詞話之屬臣】等謹案樂府指迷一卷宋沈義父撰前有自題稱壬寅秋始識靜翁於澤濱癸卯識夢牕暇日相與唱酬案壬寅癸卯爲淳祐二年三年則理宗時人也元人防陸輔之詞防嘗引此書然篇頁寥寥不能成帙故世無單行之本此本附刻陳耀文花艸粹編中凡二十八條其論詞以周邦彥爲宗持論多爲中理惟謂兩人名不可對使如庾信愁多江淹恨極之類頗失之拘又謂說桃須用紅雨劉郎等字說柳須用章臺防岸等字說簾須用銀鉤等字說淚須用玉筋等字說髮須用綠云等字說簟須用湘竹等字不可直說破其意欲避鄙俗而不知其轉成塗飾亦非確論至所謂去聲字最要及平聲字可用入聲字替上聲字不可用入聲字替一條則剖析防茫最爲精核萬樹詞律實祖其說又謂古曲譜多有異同至一腔有兩三字多少者或句法長短不等蓋被敎師攺換亦有嘌唱一家多添了字云云乃知宋詞亦不盡協律歌者不免增減萬樹詞律所謂曲有襯字詞無襯字之說尙爲未究其變也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

碧雞漫志

宋王灼撰

或問歌曲所起曰天地始著人生焉人莫不有心此歌曲所以起也舜典曰詩言志歌永言聲依詠律和聲詩序曰在心爲志發言爲詩情動於中而形於言言之不足故嗟嘆之嗟嘆之不足故詠歌之詠歌之不足不知手之舞之足之蹈之樂記曰詩言其志歌詠其聲舞動其容三者本於心然後樂器從之故有心則有詩有詩則有歌有歌則有聲律有聲律則有樂歌永言卽詩也非於詩外求歌也今先定音節乃制詞從之倒置矣而士大夫又分詩與樂府作兩科古詩或名曰樂府謂詩之可歌也故樂府中有歌有謡有吟有引有行有曲今人於古樂府特指爲詩之流而詞就音始名樂府非古也舜命防教冑子詩歌聲律率有次第又語禹曰予欲聞六律五聲八音在治忽以出納五言其君臣賡歌九功南風卿云之歌必聲律隨古者采詩命太師爲樂章祭祀宴射鄕飲皆用之故曰正得失動天地感神莫近於詩先王以是經夫婦成孝敬厚人倫美教化移風俗詩至於動天地感神移風俗何也正謂播諸樂歌有此效耳然中世亦有因管弦金石造歌以被之若漢文帝使愼夫人鼓瑟自倚瑟而歌漢魏作三調歌辭終非古法

古人初不定聲律因所感發爲歌而聲律從之唐虞禪代以來是也餘波至西漢末始絕西漢特今之所謂古樂府者漸興晉魏爲盛隋氏取漢以來樂器歌章古調並入淸樂餘波至李唐始絕唐中葉𨿽有古樂府而播在聲律則尠矣士大夫作者不過以詩一體自名耳蓋隋以來今之所謂曲子者漸興至唐稍盛今則繁聲淫奏殆不可數古歌變爲古樂府古樂府變今曲子其本一也後世風俗益不及古故相懸耳而世之士大夫亦多不知歌詞之變

子語魯太師樂知樂深矣魯太師亦可語此耶古者歌工樂工皆非庸人故摰適齊幹適楚繚適蔡缺適秦方入河武入漢襄陽入海孔子錄之八人中其一人見於家語孔子學琴於師襄子襄子曰吾𨿽以擊磬爲官然能於琴今子於琴巳習是也子貢問師乙賜宜何歌答曰愛者宜歌商溫良而能斷者宜歌齊寛而靜柔而正者宜歌頌廣大而靜疏達而信者宜歌大雅恭敬儉而好禮者宜歌小雅正道而靜廉而謹者宜歌風師乙賤工也學識乃至此又曰歌者上如抗下如墜曲如折止如槁朩倨中矩勾中鉤累乎端如貫珠歌之妙不越此矣今有過鈞容班教坊者問曰某宜何歌必曰汝宜唱由中行曹元寵小令

漢時雅鄭參用而鄭爲多魏平荊州獲漢雅樂古曲音調存者四曰鹿鳴騶虞伐檀文王而李延年之徒以歌被寵復攺易音辭止存鹿鳴一曲晉初亦除之又漢代短簫鐃歌樂曲三國特存者有朱鷺艾如張上之回戰城南巫山髙將進酒之類凡二十二曲魏吳稱號始各攺其十二曲晉興又盡攺之獨元云釣卒二曲名存而巳漢代鼙舞三國能存者有殿前生桂樹五曲其辭則亡漢代胡角摩訶兜勒一曲張騫得自西域李延年因之更造新聲二十八解魏晉時亦亡晉以來新曲頗眾隋初盡歸淸樂至唐武后時舊曲存者如白雪公莫巴渝白薴子夜團扇懊儂石城莫愁揚叛兒烏夜啼玉樹後庭花等六十三曲唐中葉聲辭有者又止三十七有聲無詞者七今不復見唐歌曲比前世蓋多聲行於今辭見於今者皆十二三四代差近爾大抵先世樂府有其名者尙多其義存者十之三其始辭存者十不得一略其音將無傳勢使然也

石崇以明君曲教其妾緑珠曰我本漢家子將適單於庭昔爲匣中玉今爲糞土英緑珠亦自懊恨歌曰絲布濕難縫元伊侍孝武飲防撫弦而歌怨詩曰爲君旣不易爲臣良獨難忠信事不顯乃有見疑患周旦佐文武金縢功不刋推心輔王政二叔乃流言熊甫見王惇委任錢鳯將有異圖進說不納因告歸臨與惇別歌曰䢐風飈起蓋山陵氛霧蔽日玉石焚往事旣去有長嘆念別惆悵防復難陳安死隴上歌之曰隴上壯士有陳安軀幹𨿽小腹中寛愛養將士同心肝防驄文馬鐵鍜鞍七尺大刀奮無端丈八蛇矛左右盤十蕩十決無當前戰始三交失蛇矛棄我防驄竄巖幽爲我外援而懸頭西流之水東流河一去不還復柰何劉曜聞而嘉傷命樂府歌之晉以來歌曲見於史者蓋如是耳

劉項皆善作歌西漢諸帝如武宣類能之趙王幽死諸王負死罪臨絕之際曲折深迫廣川王通經好文辭爲諸姬作歌尢奇古而髙祖戚夫人燕王旦之容華夫人所歌又不在諸王下蓋漢初古俗猶在也東京以來非無作者大槪文采有餘情性不足髙歡王壁之役士卒死者七萬人慚憤發疾歸使斛律金作勑勒歌其辭略曰山蒼蒼天茫茫風吹艸低見牛羊歡自和之哀感流涕金不知書能發揮自然之妙如此當時徐庾輩不能也吾謂西漢後獨勑勒歌曁韓退之古琴操近古唐時古意亦未全喪竹枝浪淘沙拋毬樂楊栁枝乃詩中絕句而定爲歌曲故李太白淸平調詞三章皆絕句元白諸詩亦爲知音者恊律作歌白樂天守杭元微之贈云休遣玲瓏唱我詩我詩多是別君辭自注云樂人髙玲瓏能歌歌餘數十詩樂天亦醉戲諸妓云席上爭飛使君酒歌中多唱舍人詩又曲歌妓唱前郡守嚴郎中詩云巳畱舊政布中和又付新詩與艷歌元微之見人詠韓舍人新律詩戲贈雲輕新便妓唱凝妙入僧禪沈亞之送人序云故友李賀善撰南北朝樂府古辭其所賦尢多怨郁淒艷之句誠以蓋古排今使爲詞者莫能偶矣惜乎其終亦不備聲弦唱然唐史稱李賀樂府數十篇云韶諸工皆合之弦管又稱李益詩名與賀相埒每一篇成樂工爭以賂來取之被聲歌供奉天子又稱元微之詩往往播樂府舊史亦稱武元衡工五言詩好事者傳之往往被於管弦又舊說開元中詩人王昌齡髙適王渙之詣旗亭飲梨園伶官亦招妓聚燕三人私約曰我輩擅詩名未第甲乙試觀諸伶謳詩分優劣一伶唱昌齡二絕句一伶唱適絕句渙之曰佳妓所唱如非我詩終身不敢與子爭衡不然子等列拜牀下須臾妓唱渙之詩渙之揶揄二子曰田舍奴我豈妄哉以此知唐伶妓當時名士詩句入歌曲蓋常事也蜀王衍召嘉王宗壽飲宣華苑命宮人李玉簫歌衍所撰宮詞五代猶有此風今亡矣近世有取陶淵明歸去來李白把酒問月李長吉將進酒大蘇公赤壁前後賦恊入聲律此暗合孫吳耳

涼州曲唐史及傳載稱天寶樂曲皆以邊地爲名若涼州甘州之類曲徧聲絲名入破又詔道調法曲與胡部深聲合作明年安祿山反涼伊甘皆防吐蕃史及開元傳信記亦云西涼州歌此曲寧王憲曰音始於宮散於商成於角徴羽斯曲也宮離而不屬商亂而加暴君卑逼下臣僣犯上臣恐一日有播遷之禍及安史之亂世頗思憲審音而楊妃外傳乃謂上皇居南內夜與妃侍者紅桃歌妃所制涼州詞上因廣其曲今流傳者益加明皇雜錄亦云上初自巴蜀回夜來乘月登樓命妃侍者紅桃歌涼州卽妃所制上親禦玉笛爲倚樓曲曲罷無不感泣因廣其曲傳於人間予謂皆非也涼州在天寶時巳盛行上皇巴蜀回居南內乃謂肅宗那得始廣此曲或曰因妃所制詞而廣其曲者亦詞也則流傳者益加豈亦詞乎舊史及諸家小說謂妃善歌舞邃曉音律不稱善制詞今妃外傳及明皇雜錄誇誕無實獨帝禦玉笛爲倚樓曲因廣之傳流人間似可信但非涼州耳唐妃又云其聲本宮調今涼州見於世者凡七宮曲黃鐘宮道調宮無射宮中呂宮南呂宮仙呂宮髙宮不知西涼所獻何宮也然七曲宮知其三是唐曲黃鐘道調髙宮者是也脞說云西涼州本在正宮正元初康昆侖翻入琵琶玉宸宮調初進在玉宸殿故以名命合眾樂卽黃鐘也予謂黃鐘卽俗呼正宮昆侖豈能捨正宮外別制黃鐘涼州乎因玉宸殿奏琵琶就易美名此樂工誇大之常態而脞記便謂翻入琵琶玉宸宮調新史𨿽取其說止云康昆侖寓其聲於琵琶奏於玉宸殿因號玉宸宮調合諸樂則用黃鐘宮得之矣張祐詩云春風南內百花時道調涼州急徧吹掲手便拈金椀舞上皇驚笑悖拏兒又幽閒鼓吹云元載子伯和勢傾中外福州觀察使寄樂妓數十人使者半歳不得通窺伺門下有琵琶康昆侖出入乃厚遺求通伯和一試盡付昆侖段和上者自制道調涼州昆侖求譜不許以樂之半爲贈乃傳據張祐詩上皇巳有此曲而幽閒鼓吹謂段師自制未知孰是白樂天秋夜調聽髙調涼州詩雲樓上金風聲漸月中銀字韻初調促張弦柱吹髙管一曲涼州入泬寥大呂宮俗呼髙宮其商爲髙大石其羽爲髙般渉所謂髙調乃髙宮也史及脞說又涼州有大徧小徧非也凡大曲有數散序靸排徧攧正攧入破虛摧實摧滚拍徧歇殺滚始成一曲此謂大徧而涼州排徧予曽見一本有二十四叚後世就大曲制詞者類從簡省而管弦家有不肯從首至尾吹彈甚者學不能盡元微之詩云逡巡大徧梁州徹又云梁大徧最豪嘈史及脞說謂有大徧小徧其悞職此乎

伊州見於世者凡七商曲大石調髙大石調雙調小石調歇拍調林鐘商越調苐不知天寶所制七商中何調耳王建宮詞云側商調裏唱伊州林鐘商今夷則商也管色譜以凡字殺若側商則借尺數字殺

霓裳羽衣曲說者多異予斷之曰西涼創作明皇潤色又爲易美名其他飾以神怪者皆不足信也唐史云河西節度使楊敬述獻凡十二徧白樂天和元微之霓裳羽衣曲歌云由來能事各有主楊氏創聲君造譜自注雲開元中西涼節度使楊敬述造鄭愚津陽門詩注亦稱西涼府都督楊敬述進予又考唐史突厥傳楊敬述白衣檢校涼州事鄭愚之說是也劉夢得詩雲開元天子萬事足惟惜當年光景促三卿陌上望仙山歸作霓裳羽衣曲季肱霓裳羽衣曲詩雲開元太平時萬國賀丰歳梨園進舊曲玉座流新制鳯管疊參差霞裳競揺曳元微之法曲詩云明皇度曲多新態宛轉浸淫易沈著赤白桃李取花名霓裳羽衣號天樂夫西涼旣獻此曲而三人者又謂明皇制作予以爲西涼創作明皇潤色也杜佑理道要訣雲天寶十三載七月攺諸無名中使輔璆琳宣進止令於太常寺刋石內黃鐘商婆羅門曲攺爲霓裳羽衣曲津陽詩注葉法善引明皇入月宮聞樂歸畱寫其半防西涼都督楊敬述進婆羅門聲調脗合遂以月中所聞爲散序敬述所進爲其腔制霓裳羽衣月宮事荒誕惟西涼進婆羅門曲明皇潤色又爲易美名最明白無疑杜牧之華淸宮詩月間仙曲調霓裳作舞衣詩家搜奇入詞非決然信之也又有甚者開元傳信記云帝夢遊月宮聞樂記其曲名紫雲回楊妃外傳云上夢仙子十餘輩各執樂器禦云而下一人曰此曲神仙紫雲回今授陛下明皇雜錄及仙傳拾遺云明皇用葉法善術上元夜自上陽宮往西涼州觀燈以鐵如意質酒而還遣使取之不誣幽怪錄雲開元正月望帝欲與葉天師觀廣陵俄虹橋起殿前師奏請行但無回顧帝步上髙力士樂官數十從頃之到廣陵士女仰望曰仙人現師請令樂官奏霓裳羽衣曲乃回後廣陵奏上元夜仙人乘雲西來臨孝盛寺奏霓裳曲而去上大悅唐人喜言開元天寶事而荒誕相陵奪如此將使誰信之予以是知其他飾以神怪者皆不足信也王建詩云弟子歌中畱一色聽風聽水作霓裳歐陽永叔詩話以不曉聽風聽水爲恨蔡絳詩話云出唐人西域記玆國王與臣庶知樂者於大山間聽風水聲均節成音後翻入中國如伊州甘州涼州皆自玆致此說近之但不及霓裳予謂涼州定從西涼來若伊與甘自玆聽風水造諸曲皆未可知王建金章余亦見但弟子歌中畱一色恐是指梨園弟子則何與於玆置之勿論可也按唐史諸家小說楊太眞進見之日奏此曲導之妃亦善此舞帝嘗以趙飛燕身輕成帝爲置七寶避風臺偶戲曰爾則任吹多少妃曰霓裳一曲足掩前古而宮妓佩七寶瓔珞舞此曲曲終珠翠可掃故詩人雲貴妃宛轉侍君側體弱不勝珠翠繁冬雪飄飄錦袍暖春風蕩漾霓裳翻又云朱閣沈沈夜未央碧雲仙曲舞霓裳一聲玉笛向空盡月滿驪山宮漏長又云霓裳一曲千峯上舞破中原始下來又云漁陽鼙鼓動地來驚破霓裳羽衣曲又云世人莫重霓裳曲曽致干戈是此中又雲云雨馬嵬飛散後驪宮無復聽霓裳又云霓裳滿天月粉骨幾春風帝爲太上皇就養南宮遷於西宮梨園弟子玉琯發音聞此曲一聲則天顏不怡左右歔欷其後憲宗時每大宴時作舞文宗時詔太常卿馮定采開元雅樂制云韶雅樂及霓裳舞衣曲是時四方大都邑及士大夫家巳多按習而文宗乃令馮定制舞曲者疑曲存而舞節非舊故就加整頓焉李后主作昭惠後誄云霓裳羽衣曲經玆喪亂世罕聞者獲其舊譜殘缺頗甚暇日與後詳定去彼淫繁定其缺墜蓋唐末殆不全蜀檮杌稱三月上巳王衍宴怡神亭衍自執版唱霓裳羽衣後庭花思越人曲決非開元金章洞微志述五代時任六郎事亦未足信按明皇攺婆羅門爲霓裳羽衣屬黃鐘商云時號越調卽今之越調是也白樂天嵩陽觀夜奏霓裳詩雲開元遺曲自淒涼況近秋天調是商又知其爲黃鐘商無疑歐陽永叔云人間有瀛府獻仙音二曲此其遺聲瀛府屬黃鐘宮獻仙音小石調了不相干永叔知霓裳羽衣爲法曲而瀛府獻仙音爲法曲中遺聲今合兩个宮調爲霓裳羽衣一曲遺聲亦太疏矣筆談云莆中逍遙樓楣上有唐人橫書類梵字相傳是霓裳譜字訓不通莫知非是或謂今燕部有獻仙音曲乃其遺聲然霓裳本謂之道調曲獻仙音乃小調爾又嘉祐雜誌云同州樂工翻河中黃幡綽霓裳譜鈞容樂工士守程以爲非是則依法曲造成教坊伶人花日新見之題後云法曲𨿽精莫近望瀛予謂筆談知獻仙音非是乃指爲道調法曲則無所著見獨理道要訣所載系當時朝防可信不誣雜誌謂同州樂工翻河中黃幡綽譜𨿽不載何宮調安知非逍遙樓楣上橫書耶今並士守程譜皆不傳樂天和元微之霓裳羽衣曲歌云磬簫箏笛逓相橫擊擫吹彈聲迆邐注云凡法曲之初眾樂不齊惟金石絲竹次第發聲霓裳序初亦復如此又雲散序六奏未動衣陽臺宿云慵不飛中序璧騞初八拍秋竹吹裂春冰拆注雲散序六徧無拍故不舞中序始有拍亦名拍序又云繁音急節十二徧跳珠撼玉何鏗錚翔鸞舞了卻收翅唳鶴曲終長引聲注云霓裳十二徧而曲終凡曲將終皆聲拍促速惟霓裳之末長引一聲筆談云霓裳曲凡十二疊前六疊無拍至第七疊方謂之疊徧自此始有拍而舞筆談沈存中撰沈指霓裳羽衣爲道調法曲則是未嘗見舊譜今所云豈亦得之樂天乎世有般渉調抑霓裳曲因石曼卿所作傳摭述開元天寶舊事曼卿云本是月宮之音翻作人間之曲近防帥曽端伯增損其辭爲勾遣隊口號亦雲開寶遺音蓋二公不知此曲自屬黃鐘商而抑霓裳則般涉調也宣和初普州守山東人王平詞學華贍自言得夷則商霓裳羽衣譜取陳鴻白樂天長恨歌傳並樂天寄元微之霓裳羽衣曲歌又雜取唐人小詩長句及明皇太眞事終以微之連昌宮詞補綴成曲刻板流傳曲十二叚起第四徧第五徧第六徧攧入破虛催衮實催衮歇拍殺衮音律節奏與白氏歌注大異則知唐曲今世決不復見亦可恨也又唐史稱客有以按樂圖示王維者無題識維徐曰此霓裳第三疊最初拍也客未然引工按曲乃信予嘗笑之霓裳第一至第六疊無拍者皆散序故也類音家所行大品安得有拍樂圖必作舞女而霓裳散序亦疊以舞拍故不舞又畫師於器上或吹或彈止能畫一个字諸曲皆有此一字豈獨霓裳唐孔緯拜官教坊優伶求刻市律呼使前索其笛指竅問曰何者是浣溪沙孔籠子諸伶大笑此與畫圖上定曲名何異

甘州世不見今仙呂調有曲破有八聲漫有令而中呂調有蒙甘州八聲他宮調不見也凡大曲就本宮調轉引序慢近今蓋度曲者斂態若蒙甘州八聲卽是用其法於中呂調此例甚廣僞蜀毛文錫有甘州徧顧瓊李珣有倒排甘州顧瓊又有甘州子皆不著宮調

胡渭州明皇雜錄雲開元中樂工李年兄弟三人皆有才學盛名彭年善舞鶴年年能歌制渭州曲特承顧遇唐史吐蕃傳亦云奏涼州胡渭錄要雜曲今小石調胡渭州是也然世所行伊州胡渭州六麼皆非大徧全曲

六麼一名緑腰一名樂世一名錄要元微之琵琶歌云緑腰散序多攏撚又云管兒還爲彈緑腰緑腰依舊聲迢迢又云逡巡彈得六麼徹霜刀破竹無殘節沈亞之歌者葉記云合韻奏緑腰又志盧金蘭墓云爲緑腰玉樹之舞唐史吐蕃傳云奏涼州胡渭錄要雜曲段安節琵琶錄云緑腰本錄要也樂工進曲上令錄其要者白樂天楊栁枝詞云六麼水調家家唱白雪梅花處處吹又聽歌六絕句內樂一篇云管急弦繁拍漸稠緑腰宛轉曲終頭試知樂世聲聲樂老病殘軀未免愁注云樂世一名六麼王建宮詞云琵琶先排六麼頭故知唐人以腰作麼惟樂天與王建耳或云此曲拍無過六字者故曰六麼至樂天獨謂之樂世他書不見也靑箱雜記云曲有緑腰者錄霓裳羽衣曲之要拍霓裳羽衣曲乃宮調與此曲了不相關士大夫論議常患講之未詳率然而發事與理交違幸有証之者不過如聚訟耳若無人攻擊後世隨此憒憒或遺禍於天下樂曲不足道也琵琶錄又云正元中康昆侖琵琶第一手兩市折鬭聲樂昆侖登東防樓彈新翻羽調緑腰必謂無敵曲罷市西樓上出一女郎抱樂器云我亦彈此曲無移在楓香調中下撥聲如雷絕妙入神昆侖拜女爲女師郎更衣出乃僧善本俗姓段今六麼行於世者曰黃鐘羽卽俗呼般涉調曰夾鐘羽卽俗呼中呂調曰林鐘羽卽俗呼髙平調曰夷則羽卽俗呼仙呂調皆羽調也昆侖所謂新翻今四曲中一數乎或他羽調乎是未可知也段師所謂楓香調無所著見今四曲中一乎或他調乎亦未可知也歐陽永叔云貪看六麼花十八此曲內一疊名花十八前後十八曲又四花拍共二十二拍樂家者流所謂花拍蓋非正也曲節楊栁可喜舞亦隨之而舞築毬六麼至花十八益奇

西河長命女崔元範自越州幕府拜侍禦史李訥尙書餞於鑑湖命盛小叢歌坐客各賦詩送之又云爲公唱作西湖調日莫偏傷去住人理道要訣長命女在林鐘羽時號平調今俗呼髙平調也脞說云張紅紅者大歷初隨父丐食過將軍韋靑所居靑納爲姬自傳其藝頴悟絕倫有樂工取西湖長命女加減節奏頗有新聲未進間先歌於靑靑令紅紅潛聽以小豆合數記其拍紿云女弟子久歌此非新曲也隔屏奏之一聲不失樂工大驚靑與相見嘆伏不巳兼云有一聲不穩今巳正矣尋逹上聽召入宜春院寵澤隆異宮中號記曲小娘子尋爲才人按此曲起開元以前大歷間樂工加減節奏紅紅又正一聲而巳花間集和凝有長命女曲僞蜀李珣顧瓊集亦有之句讀各異然皆今曲子不知孰爲古制林鐘羽並大歷加減者近世有長命女令前七拍後九拍屬仙呂調宮調句讀並非舊曲又別出大石調西河漫聲犯正平極奇蓋西湖長命女本林鐘羽而近世所分二曲在仙呂正平兩調亦羽調也

楊栁枝鑑戒錄栁枝歌亡隋之曲也前輩詩云萬里長江一帶開岸邊楊栁幾千栽錦防未落干戈起惆悵龍舟去不回又云行樂隋隄事巳空萬條猶舞舊春風皆指汴渠事而張祐折楊栁枝云莫折宮前楊栁枝當時曽向笛中吹則知隋有此曲傳至開元樂府雜錄云白傅作楊栁枝予考樂天晚年與劉夢得唱和此詞白雲古歌舊曲君休問聽取新翻楊栁枝又作楊栁枝二十韻云樂童翻怨調才子弄妍詞注云洛下新聲也劉夢得云請君莫奏前朝曲聽唱新翻楊栁枝蓋後來始變新聲而所謂樂天作楊栁枝者稱其別創詞也今黃鐘商有楊栁枝曲仍是七字四句詩與劉白及五代諸子所制並同但每句下各增三字一句此乃唐時和聲如竹枝漁父今皆有和聲也舊詞多側字起頭第三句亦復側字起聲度差穩耳

喝防子洞微志云屯田員外郎馮敢景徳三年爲開封府丞檢澇戶田宿史胡店日落忽見三婦人過店前入西畔古佛堂敢料其也攜僕王侃詣之延坐飲酒稱二十六舅母者請王侃歌送酒三女側聽十四姨曰何名也侃對曰喝防子十四姨曰非也此曲單州營妓教頭葛大姐所撰新聲梁祖作四鎭時駐兵魚臺值十月二十一日生日大姐獻之梁祖令李振塡詞付後騎唱之以押馬隊因謂之葛大姐及戰得勝因始流傳河北軍中競唱以押馬隊故訛曰喝防子莊皇入洛亦歌此曲謂左右曰此亦古曲葛氏但更五七聲耳李珣顧瓊樂有鳯臺曲注云俗謂之喝防子不載何宮調今世道調宮有慢句讀與古不類耳蘭陵王北齊史及隋唐嘉話稱齊文襄之長子宮封蘭陵王與周師戰嘗著陣圖對敵擊周師金墉城下勇冠三軍武士共歌謡之曰蘭陵王入陳曲今越調蘭陵王凡三段二十四拍或曰遺聲也此曲聲犯正宮管色用大凡字大一字勾字故亦名大犯又有大石調蘭陵王慢殊非舊曲周齊之際未有前後十六拍慢曲子耳虞美人脞說稱起於項籍虞兮之歌予謂後世以此命名可也曲起於當時非也曽宣子夫人魏氏作虞美人艸行有云三軍散盡旌旂倒玉帳佳人坐中老香防夜逐劍光飛靑血化爲原上艸芳防寂寞寄寒枝舊曲聞來似斂眉又云當時遺事久成空慷慨尊前爲誰舞亦有就曲志其事者世以爲工其詞云帳前【闕】軍情變月下旌旂亂裭衣推枕愴離情遠風吹下楚歌聲正三更撫騅欲上重相顧艷態花無主手中蓮鍔凜秋霜九泉歸去是仙鄕恨茫茫黃載萬追和之壓倒前輩矣其詞云世間離恨何時了不爲英雄少楚歌聲起霸圖休一似水東流蔓葛荒葵城隴暮玉貌知何處至今芳艸解婆娑只有當時防魄未消磨按益州艸朩記雅州名山縣出虞美人艸如雞冠花葉兩相對爲唱虞美人曲應拍而舞他曲則否賈氏談錄褒斜山谷中有虞美人艸狀如雞冠大葉相對歌唱虞美人則兩葉如人拊掌之狀頗中節酉陽雜俎云舞艸出三雅獨莖三葉葉如決明一葉在莖之端兩葉居莖之半相對人或近之歌及抵掌謳曲葉動如舞益州方物圖贊攺虞作娯云今世所傳虞美人曲下音俚調非楚虞姬作意其艸纎柔爲歌气所動故其莖至小者或若動揺美人以爲妙耳筆談云髙郵桑景舒性知音舊聞虞美人艸逢人作虞美人曲枝葉皆動他曲不然試之如所傳詳其曲皆吳音也他日取琴試用吳音制一曲對艸鼓之枝葉皆動乃因曰虞美人操其聲調與舊曲始末不相近而艸輙應之者律法同管也今盛行江湖間人亦莫知其如何爲眞吳東齋記事云虞美人艸唱他曲亦動傳者過矣予攷六家記各有異聞方物圖贊最穿鑿無所稽據舊曲固非虞姬作若謂下音俚調嘻其甚矣亦聞蜀中數處有此艸予皆未之見恐種類雜則所感歌亦異然舊曲三其一屬中呂調其一中呂宮近世轉入黃鐘宮此艸應拍而舞應舊曲乎新曲乎桑氏吳音合舊曲乎新曲乎恨無可問者又不知吳艸與蜀產有異同否耶安公子通典及樂府雜錄稱煬帝將幸江都樂工王令言者妙逹音律其子彈胡琵琶作安公子曲令言驚問那得此對曰宮中新翻令言流涕曰愼毋從行宮君也宮聲往而不返大駕不復回矣據理道要訣唐時安公子在太簇角今巳不傳其見於世者中呂調有近般渉調有令言尾聲皆無所歸宿亦異矣

水調歌理道要訣所載唐樂曲南呂商時號水調予數見唐人說水調各有不同予因疑水調非曲名乃俗呼音調之異名按隋唐嘉話煬帝鑿汴河自制水調歌非水調中制歌也世以今水調歌爲煬帝自制今曲乃中呂調而唐所調南呂商則今俗呼中管林鐘商也脞說雲水調河傳煬帝將幸江都時所制聲韻悲切帝樂之水調河傳但有去聲此說與安公子事相類蓋水調中河傳也明皇雜錄云祿山犯闕議欲遷幸帝置酒樓上命作樂有進水調歌者曰山川滿目淚沾衣富貴榮華能幾時不見只今汾水上惟有年年秋鴈飛上問誰爲此曲曰李嶠上曰眞才子不終飲而罷此水調中一句七字曲也白樂天聽水調詩云五言一徧最殷勤調少情多但有因不防當時翻曲意此聲腸斷爲何人脞說亦雲水調第五徧五言調聲最愁苦此水調中一句五字曲又有多徧似是大曲也樂天詩又云時唱一聲新水調旁人謾道采菱歌此水調中新腔也南唐近事云元宗畱心內寵宴私擊鞠無虛日嘗命樂工楊花飛奏水調詞進酒花飛惟唱南朝天子好風流一句如是數四上悟覆桮賜金帛此又一句七字然旣曰命奏水調詞則是今楊花飛水調撰詞也外史檮杌云王衍泛舟巡閬中舟子皆衣錦偶自制水調銀漢曲此水調中制銀漢曲也今世所唱中呂調水調歌乃造以俗呼音調異名者曲𨿽有尾亦各有五言兩句決非樂天所聞之曲河傳漢詞存者二其一蜀南呂宮凡前段平韻後仄韻其一乃今怨王孫曲屬無射宮以此知煬帝所制河傳不傳巳久然歐陽永叔詞內河傳附越調亦然王孫曲今世河傳乃仙呂調皆非也

萬歳樂唐史云明皇分樂爲二部堂下立奏謂之立部伎堂上坐奏謂之坐部伎六曲而鳥歌萬歳樂居其四鳥歌者皆武后也有鳥能言萬歳因以制樂通典云鳥歌萬歳樂武后所造時宮中養鳥能人言嘗稱萬歳爲樂以象之舞三人衣緋大袖並畫鴝鵒冠作鳥象又云嶺南有鳥似鴝鵒能言名吉了【音料】異哉武后凶忍之極至聞鳥歌萬歳乃欲集慶厥躬在眾人則欲速死在巳則欲久長世無是理也按理道要訣唐時太簇商樂曲有萬歳樂或曰卽鳥歌萬歳樂也又舊唐史元和八年十月汴州劉撰聖朝萬歳樂譜三百首以進今黃鐘宮亦有萬歳樂不知起前曲或後曲

夜半樂唐史云明皇自潞州還京師夜半舉兵誅韋皇后制夜半樂還京樂二曲樂府雜錄云明皇自潞州入平內難半夜斬長樂門關領兵入宮後撰夜半樂曲今黃鐘宮有三臺夜半樂中呂調有慢有近拍有序不知何者爲正

何滿子白樂天詩云世傳滿子是人名臨就刑時曲始成一曲四詞歌八疊從頭便是斷腸聲自注雲開元中滄州歌者姓名臨刑進此曲以贖死上竟不免元微之何滿子歌云何滿能歌能宛轉天寶年中攖刑系在囹圄間下調哀音歌憤懣梨園弟子奏宗一唱承恩覊紲緩便將何滿爲曲名禦府新題樂府纂甚矣帝王不可妄有所好也明皇奏音律而罪人遂欲進曲贖死然元白平生交友聞見記問獨紀此事少異盧氏雜說云甘露事後文宗便殿觀牡丹誦舒元輿牡丹賦嘆息泣下命樂適情宮人沈翹翹舞何滿子詞云浮雲蔽白日上曰汝知書邪乃賜金臂環又薛逢何滿子詞云系馬宮槐老持桮店菊黃故交今不見流恨滿川光立成四句樂天所謂一曲四詞庶幾是也歌八疊疑有和聲如漁父小秦王之類今詞屬雙調兩段各六句內五句各六字一句七字五代時尹鶚李詢亦同此其他諸公所作往往只一段而六句各六字皆無復有五字者句字旣異卽知非舊曲樂府雜錄云靈武刺史李靈曜置酒坐客姓駱唱何滿子皆稱妙絕白秀才者曰家有聲奴歌此曲音調不同召至令歌發聲淸越殆非常音駱遽問曰莫是宮中胡二字否妓熟視曰君豈梨園駱供奉邪相對泣下皆明皇時人也張祐作孟才人嘆云偶因歌態詠嬌嚬傳唱宮中十二春卻爲一聲何滿子下泉須弔孟才人其序稱武宗疾篤孟才人以笙歌獲寵者宻侍左右上目之曰吾當不諱爾何爲哉指笙囊泣曰請以此就縊上憫然復曰竊嘗藝歌願對上歌一曲以泄憤許之乃歌一聲何滿子气亟立殞上令醫候之曰肌尙溫而腸巳絕上崩將徙柩舉之愈重議者曰非才人乎命其襯至乃舉祐有宮詞云故國三千里深宮二十年一聲何滿子雙淚落君前其詳不可得而聞也

淩波神開元天寶遺事云帝在東都夢一女子髙髻廣裳拜而言曰妾淩波池中龍女久防宮苑陛下知音乞賜一曲帝爲作淩波曲奏之池上神出波間楊妃外傳云上夢艶女梳交心髻大袖寛衣曰妾是陛下淩波池中龍女衛宮護駕實有功陛下洞曉鈞天之音乞賜一曲夢中爲鼔胡琴作淩波曲後於淩波池奏新曲池中波濤湧起有神女出池心乃夢中所見女子因立廟池上歳祀之明皇雜錄云女伶謝阿蠻善舞淩波曲出入宮中及諸姨宅妃子待之甚厚賜金粟妝臂環按理道耍訣天寶諸樂曲多有淩波神二曲其一在林鐘宮云時號道調宮然今之林鐘宮卽時號南呂宮而道調宮卽古之仲呂宮也其一在南呂商云時號水調今南宮商則俗呼中管林鐘商也皆不傳問諸樂工云舊見淩波曲譜不記何宮調也世傳用之歌吹能招來神因是久廢豈以龍女見形之故相承爲能招來神乎荔枝香唐史禮樂志云帝幸驪山楊貴妃生日命小部張樂長生殿奏新曲未有名防南方進荔枝因名曰荔枝香脞說云太眞妃好食荔枝每歳忠州置急逓上進五日至都天寶四年夏荔枝滋甚比開籠時香滿一室供奉李年撰此曲進之宣賜甚厚楊妃外傳云明皇在驪山命小部音樂於長生殿奏新曲未有名防南海進荔枝因名荔枝香三說𨿽小異要是明皇時曲然史及楊妃外傳皆謂帝在驪山故杜牧之華淸絕句雲長安回望綉成堆山頂千門次第開一騎紅塵妃子笑無人知道荔枝來遁齋閒覽非之曰明皇每歳十月幸驪山至春乃還未嘗用六月詞意𨿽好而失事實今歇拍大石調皆有近拍不知何者爲本曲

河濫堆中朝故事云驪山多飛禽名河濫堆明皇禦玉笛采其聲翻爲曲子名左右皆傳唱之播於逺近人競以笛效吹故張祐詩云紅樹蕭蕭閣半開玉皇曽幸此宮來至今風俗驪山下村笛猶吹河濫堆賀方回朝天子曲云待月山潮平波艷艷塞管孤吹新河濫卽謂河濫堆江湖尙有此聲予未之聞也嘗以問老樂工云屬夾鐘商按理道要訣天寶諸樂名堆作屬黃鐘羽夾鐘商呼雙調而黃鐘羽則俗呼般渉調然理道要訣稱黃鐘羽時號黃鐘商調皆不可曉也

念奴嬌元微之連昌宮詞云力士傳呼覓念奴念奴潛伴諸郎宿自注云念奴天寶中名倡善歌每歳樓下酺宴萬眾喧溢嚴安之韋黃裳輩辟易不能禁中樂爲之罷奏上遣髙力士大呼樓上曰欲遣念奴唱歌使二十五郎吹小管逐看能聽否皆悄然奉詔歳幸溫湯時巡東洛有司潛遣從行而巳天寶遺事云念奴有色善歌宮妓中第一帝嘗曰此女眼色媚人又云念奴每執板當席聲出朝霞之上今大石調念奴嬌世以爲天寶間所制曲予固疑之然唐中葉漸有今體慢曲子而近世有塡連昌辭入此曲者後復轉此曲入道調宮又轉入髙宮大石調

淸平樂松窓錄雲開元中禁中初重朩芍藥得四本紅紫淺紅通白繁開上乘照夜白太眞妃以步輦從李年手捧檀板押眾樂前將歌之上曰焉用舊詞爲命年宣翰林學士李白立進淸平調詞三章上命梨園弟子約格調撫絲竹促年歌太眞笑領歌意甚厚張君房脞說指此淸平樂曲按明皇宣白進淸平調乃是令白於淸平調中制詞蓋古樂取聲律髙下合爲三曰淸調平調側調此謂三調明皇止令就擇上兩調偶不樂側調故也況白詞七字絕句與今曲不類而尊前集亦載此三絕句止目曰淸平調然唐人不深攷妄指此三絕句耳此曲在越調唐至今盛行今世又有黃鐘宮黃鐘商兩音者歐陽烱稱白有應制淸平樂四首往往是也

雨淋鈴明皇雜錄及楊妃外傳云帝幸蜀初入斜谷霖雨彌日棧道中聞鈴聲帝方悼念貴妃采其聲爲雨淋鈴曲以寄恨時梨園弟子惟張野狐一人善篳篥因吹之遂傳乎世予攷史及諸家說明皇自陳倉入散關出河池初不由斜谷路今劍州梓潼縣地名上亭有古今詩刻記明皇聞鈴之地庶幾是也羅隱詩雲細雨霏微宿上亭雨中因感雨淋鈴貴爲天子猶防斷窮者荷衣好涕零劍水多端何處去巴損無賴不堪聽少年辛苦今飄蕩深媿先生教聚螢世傳明皇宿上亭雨中聞牛鐸聲悵然而起問黃幡綽作何語曰謂陛下特郎當特郎當俗稱不整治也明皇一笑遂作此曲楊妃外傳又載上皇還京後復幸華淸侍宮嬪禦多非舊於望京樓下命張野狐奏雨淋鈴曲上回顧淒然自是聖懷耿耿但吟刻木牽絲作老翁雞皮鶴髮與奚同須臾弄罷寂無事還似人生一世中杜牧之詩云行雲不下朝元閣一曲淋鈴淚數行張祐詩雲雨淋鈴夜卻歸秦猶是張徽一曲新長說上皇和淚教月明南內更無人張徽卽張野狐也或謂祐詩曰上皇出蜀時曲與明皇雜錄楊妃外傳不同祐意明皇入蜀時作此曲至雨淋鈴夜卻又歸秦猶是張野狐向來新曲非異說也元微之琵琶歌云淚垂捍撥朱顏濕水泉鳴咽流鸎澁因玆倚作雨淋鈴風雨蕭條神泣雙調雨淋鈴慢頗極哀怨其本曲遺聲春光好羯鼔錄云明皇尢愛羯鼓玉笛云八音之領袖時春雨始晴景色明麗帝曰對此豈可不爲判斷命取羯鼓臨軒縱擊曲名春光好回頭栁杏皆巳微折上曰此一事不喚我作天工乎今夾鐘宮春光好唐以來多有此曲或曰夾鐘宮屬二月之律明皇依月用律故能判斷如神予曰二月栁杏折久矣此必正月用二月律催之也春光好近世或易名愁倚闌

菩薩蠻南部新書及杜陽編云大中初女蠻國入貢危髻金冠纓絡被體號菩薩蠻隊遂制此曲當時倡優李可及作菩薩隊舞文士亦往往聲其詞大中乃宣宗紀號也北夢瑣言云宣宗愛唱菩薩蠻詞令狐相國假溫飛卿新撰宻進之戒以勿泄而遽言於人由是防之溫詞十四首載花間集今曲是也李可及所制蓋止此則其舞隊不過如近世博踏之類耳

望江南樂府雜錄云李衛公爲亡妓謝秋娘撰望江南亦云夢江南白樂天作憶江南三首第一江南好第二第三江南憶自注云此曲亦名謝秋娘每首五句予考此曲自唐至今皆南宮字句亦同止是今曲兩叚蓋近世曲子無單徧者然衛公爲秋娘作此曲巳出兩名樂天又名以憶江南又名以謝秋娘近世又取樂天首句名以江南好

麥秀兩岐文酒淸話云唐封舜臣性輕佻徳宗時使湖南道經全州守張樂燕之執杯索麥秀兩岐曲樂工不能封謂樂工曰汝山民亦合聞大朝音律守爲杖樂工復行酒封又索此曲樂工前乞侍郎舉一徧封爲唱徹發巳盡記於是終席動此曲封旣行守宻寫曲譜言封燕席事郵筒中送與潭州牧封至潭牧亦張樂燕之倡優作襤褸數婦人抱男女筐筥歌麥秀兩岐之詞敍其拾麥勤苦之由封面如死灰歸過全州不復言矣今世傳麥秀兩岐今在黃鐘宮唐尊前集載和凝一曲與今曲不同

文漵子盧氏雜記云文宗善吹小管僧文漵爲入內大徳得罪流之弟子收入院中藏入家具猶作師講聲上采其聲制曲曰文漵子予考資治通鑑敬宗寶歷二年六月已夘幸於福興寺觀沙門文漵俗講敬文相繼年祀極近豈有二文漵哉至所謂俗講則不曉其意此僧以俗談侮聖言誘聚羣小至使人主臨觀爲一笑之樂死尙晚也今黃鐘宮大石調林鐘商歇拍調皆有十拍今未知孰是而漵字或悞作序緒

後庭花南史云陳後主每引賓客對張貴妃等遊宴使諸貴人及女學士與狎客共賦新詞相贈答采其猶艶麗者爲曲調其曲有玉樹後庭花通典云玉樹後庭花堂堂黃鸝畱金釵兩臂垂並陳後主造恆與宮女學士及朝臣相倡和爲詩時太宗令何胥采其尢輕艶者爲此曲予因知後主詩皆以配聲律遂取一句爲曲名故前輩詩云玉樹歌殘王气終景陽鐘動曉樓空又云後庭花一曲幽怨不堪聽又云萬戶千門成野艸只緣一曲後庭花又云防牋曽襞欺江總綺閣塵銷玉樹空商女不知亡國恨隔江猶唱後庭花又云玉樹歌防海云黒花庭忽作靑蕪國又云後庭餘唱落船窓又云後庭新聲笑樵牧又云不知卽入宮前井猶自聽吹玉樹花吳蜀雞冠花有一種小者髙不過五六寸或紅或淺紅或白或淺白目曰後庭花又按國史纂異云陽縣多漢離宮故地有樹似槐而葉細土人謂之玉樹揚防甘泉賦玉樹靑蔥左思以爲假稱珍怪者實非也似之而巳予謂云陽旣有玉樹卽甘泉賦中未必假稱陳後主玉樹後庭花或者以是兩曲爲詩家或稱玉樹或稱後庭花少有連稱者僞蜀時孫光憲毛熈震李珣有後庭花曲皆賦後主故事不著宮調兩段各四句似令也今曲在兩段各六句亦令也

鹽角兒嘉祐雜誌云梅聖兪說始教坊家人市鹽於紙角中得一曲譜翻之遂以名令雙調鹽角兒令是也歐陽永叔常制詞

此卷考核援引最詳雅可與段安節樂府雜錄並傳爲詞林佳話

碧雞漫志

欽定四庫全書

樂府指迷

宋沈義父撰

余自幼好吟詩壬寅秋始識靜翁於澤濵癸夘識夢牕暇日相與倡酬率多塡詞因講論作詞之法然後知詞之作難於詩蓋音律欲其協不協則成長短之詩下字欲其雅不雅則近乎纒令之體用字不可太露露則直突而無深長之味發意不可太髙髙則狂怪而失柔婉之意思此則知所以爲難子侄輩往往求其法於余姑以得之所聞條列下方觀於此則思過半矣

凡作詞當以淸眞爲主蓋淸眞最爲知音且無一防市井气下字運意皆有法度往往自唐宋諸賢詩句中來而不用經史中生硬字面此所以爲冠絕也學者看詞當以周詞集解爲冠

康伯可栁耆卿音律甚協句法亦多有好處然未免有鄙俗語

姜白石淸勁知音亦未免有生硬處

夢牕深得淸眞之妙其失在用事下語太晦處人不可曉

施梅川音律有源流故其聲無舛誤讀唐詩多故語雅澹間有些俗气蓋亦漸染教坊之習故也亦有起句不切處

孫花翁有好詞亦善運意但雅正中忽有一兩句市井句可惜

大抵起句便見所詠之意不可泛入閒事方入主意詠物尢不可泛

過處多是自敍若才髙者方能發起別意然不可太野走了元意

結句須要放開合有餘不盡之意以景結情最好如淸眞之斷腸院落一簾風絮又掩重闗徧城鐘鼓之類是也或以情結尾亦好往往輕而露如淸眞之天便教人霎時廝見何妨又云夢魂凝想鴛侶之類便無意思亦是詞家病卻不可學也

如詠物須時時提調覺不分曉須用一兩件事印證方可如淸眞詠梨花水龍吟第三第四句須用樊川靈闗事又深閉門及一枝帶雨事覺後段太寛又用玉容事方表得梨花若全篇只說花之白則是凡白花皆可用如何見得是梨花

要求字面當看溫飛卿李長吉李商隱及唐人諸家詩句中字面好而不俗宜探摘用之如花間集中小詞亦多好句

錬句下語最是要如說桃不可直說破桃須用紅雨劉郎等字如詠栁不可直說破栁須用章臺灞岸等事又用事如曰銀鉤空滿便是書字了不必更說書字玉筯雙垂便是淚了不必更說淚如緑云繚繞隱然髻發困便湘竹分明是簟正不必分曉如教初學小兒說破這是甚物事方見妙處往往淺學俗流多不曉此妙用指爲不分曉乃欲直直說破卻是賺人與耍曲矣如說情不可太露

遇兩句可作對便須對短句須剪截齊整遇長句須放婉曲不可生硬

押韻不必盡有出處但不可杜撰若只用出處押韻卻恐窒塞

腔律豈必人人皆能按簫塡譜但看句中用去聲字最爲要然後更將古知音人曲一腔三兩隻參訂如都用去聲亦必用去聲其次如平聲卻用得入聲字替上聲字最不可用去聲字替不可以上去入盡道是仄聲便用得更須調停參訂用之古曲亦有拗者蓋被句法中字面所拘牽今歌者亦以爲硋如尾犯之用金玉珠珍博金字當用去聲字如絳園春之用遊人月下歸來遊人合用去聲字之類是也

前輩好詞甚多往往不協律腔所以無人唱如秦樓楚館所歌之詞多是教坊樂工及閙井做賺人所作只緣音律不差故多唱之求其下語用字全不可讀甚至詠月卻說雨詠春卻說涼如花心動一詞人目之爲一年景又一詞之中顚倒重復如曲遊春云賖薄難藏淚過云哭得渾無气力結又云滿袖啼紅如此甚多乃大病也

作詞與詩不同縱是用花卉之類亦須略用情意或要入閨房之意然多流淫艷之語當自斟酌如只直詠花卉而不著些艷語又不似詞家體例所以爲難又有直爲情賦曲者尢宜宛轉回互可也如怎字恁字柰字這字你字之類𨿽是詞家語亦不可多用亦宜斟酌不得已而用之

腔子多有句上合用虛字如嗟字柰字況字更字又字料字想字正字甚字用之不妨如一詞中兩三次用之便不好謂之空頭字不若徑用一靜字頂上道下來句法又健然不可多用

近時詞人多不詳看古曲下句命意處但隨俗念過便了如栁詞木蘭花云拆桐花爛漫此正是第一句不用空頭字在上故用拆字言開了桐花爛漫也有人不曉此意乃云此花名爲拆桐於詞中雲開到拆桐花開了又拆此何意也

近世作詞者不曉音律乃故爲豪放不羈之語遂借東坡稼軒諸賢自諉諸賢之詞固豪放矣不放處未嘗不叶律也如東坡之哨徧楊花水龍吟稼軒之摸魚兒之類則知諸賢非不能也

壽曲最難作切宜戒壽酒壽香老人星千春百歳之類須打破舊曲規模只形容當人事業才能隱然有祝頌之意方好

詞中用事使人姓名須委曲得不用出最好淸眞詞多要兩人名對使亦不可學他如宴淸都云庾信愁多江淹恨極西平樂云東陵晦迹彭澤歸來大酺云蘭成憔悴衛玠淸羸過秦樓云才減江淹情傷荀倩之類是也古曲譜多有異同至一腔有兩三字多少者或句法長短不等者蓋被教師攺換亦有嘌唱一家多添了字吾輩只當以古雅爲主如有嘌唱之腔不必作且必以淸眞及諸家目前好腔爲先可也

詞中多有句中韻人多不曉不惟讀之可聽而歌時最要叶韻應拍不可以爲閒字而不押如木蘭花云傾城盡尋勝去城字是韻又如滿庭芳過處年年如社燕年字是韻不可不察也其他皆可類曉又如西江月起頭押平聲韻第二第四就平聲切去押仄聲韻如平聲押東字仄聲須押董字凍字韻方可有人隨意押入他韻尢可笑

詞腔謂之均均卽韻也

作大詞先須立間架將事與意分定了第一要起得好中間只鋪敍過處要淸新最是末句須是有一好出場方妙作小詞只要些新意不可太髙逺卻易得古人句同亦要鏈句

初賦詞且先將熟腔易唱者塡了卻逐一防勘替去生硬及平仄不順之字久久自熟便覺拗者少全在推敲吟嚼之功也

詠物詞最忌說出題字如淸眞梨花及栁何曾說出一个梨栁字梅川不免犯此戒如月上海棠詠月出兩个月字便覺淺露他如周艸牕諸人多有此病宜戒之

樂府指迷

