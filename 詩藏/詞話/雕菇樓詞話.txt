雕菇樓詞話﹝淸﹞焦循

談者多謂詞不可學﹐以其妨詩﹑古文﹐尢非說經尙古者所宜。余謂非也。人稟陰陽之气以生﹐性情中所寓之柔气﹐有時感發﹐每不可遏。有詞曲一途分泄之﹐則使淸純之气﹐長流行於詩古文。且經學須深思默會﹐或至抑塞沈困﹐機不可轉。詩詞是以移其情而豁其趣﹐則有益於經學者正不淺。古人一室潛修﹐不廢嘯歌﹐其旨深微﹐非得陰陽之理﹐未足與知也。朱晦翁﹑眞西山俱不廢詞﹐詞何不可學之有。

詞不難於長調﹐而難於長句。詞不難於短令﹐而難於短句。短至一二字﹐長至九字十字﹐長須不可界斷﹐短須不致牽連。短不牽連尙易﹐長不界斷﹐𨿽名家有難之者矣。萬氏《詞律》任意斷句﹐吾甚不以爲然。

詞調愈平熟﹐則其音急﹐愈生拗﹐則其音緩。急則繁﹐其聲易淫﹐緩則庶乎雅耳。如蘇長公之大江東去﹐及吳夢窗﹑史梅溪等調﹐往往用長句。同一調而句或可斷若此﹐亦可斷若彼者﹐皆不可斷。而其音以緩爲頓挫﹐字字可頓挫而實不必斷。倚聲者易於爲平熟調﹐而艱於爲生拗調。明乎緩急之理﹐而何生拗之有。

詞韻無善本﹐以《花間》《尊前》詞核之﹐其韻通﹖甚寬﹐蓋寄情托興﹐不比詩之嚴也。余嘗取唐詞﹐盡擇其韻考之﹐爲唐詞韻考﹐以未暇成就。然如杜牧之﹝八六子﹞﹐上下皆有韻﹐上以深沈衾信扃爲韻﹐下以侵禁整臨陰爲韻。論者謂其韻不可考﹐蓋以宋之﹝八六子﹞準之也。夫據宋以定唐可乎。吳夢窗自度﹝金盞子﹞調云「新雁又無端送人江上﹐短亭初泊」﹐上九字句﹐余所謂緩調﹐字字可停頓也。乃或據蔣竹山詞﹐讀又字爲頓。竹山固本諸夢窗﹐乃據竹山以衡夢窗﹐可乎。

毛大可稱詞本無韻﹐是也。偶檢唐﹑宋人詞﹐如杜安世﹝賀聖朝﹞用計霽媚寘待賄愛隊。姜夔﹝鬲溪令﹞用人鄰眞陰尋侵云文盈庚。陸遊﹝雙頭蓮﹞用寄驥寘气未水裏紙逝霽。顏博文﹝品令﹞用落薄藥角覺。秦觀﹝品令﹞用得織職喫錫日質不物惜陌。韋莊﹝應天長﹞用語午語否有。晁補之﹝梁州令﹞用淺銑徧霰臉儉緩旱願願盞﹖遠沅。劉過﹝行香子﹞用快卦在賄賽隊蓋泰。蔣捷﹝探春令﹞用處去禦淚寘指紙住遇。蘇軾﹝瑤池燕﹞用陣震困願問關粉吻。柳永﹝引駕行﹞用暮遇舉語睹虞處去禦負有。辛棄疾﹝東坡引﹞用怨願面霰雁諫斷翰滿旱。王安中﹝步蟾宮﹞用闕月葉節屑業洽。方千里﹝側犯﹞用靚敬定徑靜梗迥。晁補之﹝陽關引﹞用噎屑葉葉月月闊曷。柳永﹝鎭西﹞用入黠絕屑月月。蘇軾﹝皂羅特髻﹞用得職客陌結屑合合滑黠覓錫。石孝友﹝驀山溪﹞用燕霰散旱軟銑染儉半翰盼諫晚阮。柳永﹝秋夜月﹞用散旱面霰嘆翰限﹖怨願遠阮。周紫芝﹝感皇恩﹞用會泰系霽子紙地寘。呂渭老﹝握金釵﹞用震盡軫粉吻損阮永梗。趙徳仁﹝醉春風﹞用近吻問問信震穩阮恨願蘇軾﹝勸金船﹞用客陌識職月月卻藥節屑插洽。吳文英﹝淒涼犯﹞用闊曷葉葉濕緝合合骨月怯洽。王沂孫﹝露華﹞用格陌色職拂物骨月出質。杜安世﹝玉闌干﹞用景梗盡軫浸沁信震定徑。晁補之﹝尾犯﹞用隱吻興徑韻問映敬信震景梗艇迥。吳文英﹝垂絲釣﹞用掩儉艷艷澹勘鑑陷減豏。晁補之﹝下水船﹞用系霽起紙墜寘佩隊。毛滂﹝於飛樂﹞用林侵樽元淸庚春眞。柳永﹝引駕行﹞用徵庚村元亭靑凝蒸。按唐人應試用官韻﹐其非應試﹐如韓昌黎贈張籍詩﹐以城堂江庭童窮一韻﹐則庚靑江陽東通協﹐不拘拘如律詩也。至於詞﹐更寬可知矣。秦觀﹝品令﹞云「掉又﹖翟﹐天然个品格﹐於中壓一。簾兒下﹑時把鞋兒踢。語低低﹑笑咭咭。」柳永﹝迎春樂﹞云「近來憔悴人驚怪﹐爲別相。這鏡兒也不曾蓋。千朝百日不曾來﹖思。」劉過﹝行香子﹞亦用字云「匆匆去得忒﹐沒這些兒个采。」蔣捷﹝秋夜雨﹞雲﹕「黃雲水驛笳噎。吹人雙鬢如雪。愁多無賴處﹐漫碎把﹑寒花經﹖。」凡此皆用當時鄕談裏語﹐又何韻之有。﹖字見元曲﹐胡蝶夢云﹕撓腮﹖耳。《音釋》云﹕﹖﹐疽且切。

《老學庵筆記》云「山谷在戎州﹐作樂府云﹕『老子平生﹐江南江北﹐愛聽臨風笛。孫郎微笑﹐坐來聲噴霜竹。』今俗本攺笛爲曲以協韻﹐非也。然亦疑笛字太不入韻﹐及居蜀久﹐習其語﹐乃知瀘戎間謂笛爲獨。」此亦詞無韻之證。

秦少遊﹝品令﹞﹐「掉又臞﹐天然个品格」﹐此正秦郵土音﹐用个字作語助﹐今秦郵人皆然也。三百篇如「其虛其邪﹐狂童之狂也且」﹐古人自操土音﹐北宋如秦﹑柳﹐尙有此種。南宋姜白石﹑張玉田一派﹐此調不復有矣。

《溫公詩話》﹐陳亞有乞雨詩雲﹕「不雨若令過半夏﹐定應作胡盧巴。」此用作曬字也﹐詞中用作語助﹐則土音也。

周密《絕妙好詞》所選﹐皆同於己者﹐一味輕柔潤膩而已。黃玉林《花庵絕妙詞選》﹐不名一家﹐其中如劉克莊諸作﹐磊落抑塞﹐眞气百倍﹐非白石﹑玉田輩所能到。可知南宋人詞﹐不盡艸窗一派也。近世朱彜尊所選《詞綜》﹐規步艸窗﹐學者不復周覽全集﹐而宋詞遂爲朱氏之詞矣。王阮亭選唐五七言詩亦然。

李白﹝連理枝﹞詞云「望水晶簾外﹐竹枝寒守﹐羊車未至。」萬樹《詞律》云「圖譜將『望水晶簾外』作五字句﹐『竹枝寒守』作四字句﹐『羊車未至』作四字句﹐可嘆。無論句字長短參差﹐致誤學者。試問『竹枝寒守』﹐有此文理乎。」蓋萬氏以「竹枝寒」三字連上作一句﹐「守羊車未至」作一句﹐以爲卽宋詞﹝小桃紅﹞之半也。按太白此詞有二首﹐其一云「麝煙濃馥﹐紅綃翠被」﹐與「竹枝寒守﹐羊車未至」正同。「守」字下屬﹐豈「馥」字亦下屬耶。且「竹枝寒守」四字甚佳。「守羊車未至」﹐成何語句乎。

柳屯田﹝醉蓬萊﹞詞﹐以篇首「漸」字與「太液波翻」「翻」字見斥。有善詞者問﹐余曰「詞所以被管弦﹐首用『漸』字起調﹐與下『亭臯落葉﹐隴首雲飛』﹐字字響亮。嘗欲以他字易之﹐不可得也。至『太液波翻』﹐仁宗謂不云波澄﹐無論澄字﹐前已用過。而太爲徵音﹐液爲宮音﹐波爲羽音﹐若用澄字商音﹐則不能協﹐故仍用羽音之翻字。兩羽相屬﹐蓋宮下於徵﹐羽承於商﹐而徵下於羽。太液二字﹐由出而入﹐波字由入而出﹐再用澄字而入﹐則一出一入﹐又一出一入﹐無復節奏矣。且由波字接澄字﹐不能相生。此定用翻字。波翻二字﹐同是羽音﹐而一軒一輊﹐以爲俯仰﹐此柳氏深於音調也。」余爲此論﹐客不甚以爲然。已而秦太史惇夫以新刻張玉田《詞源》見遺﹐內一條記其先人賦﹝瑞鶴仙﹞﹐有「粉蝶兒﹑撲定落花不去」﹐撲字不協﹐遂攺爲守字﹐始協。又作﹝惜花春﹖早起﹞云「瑣窗深。」深字音不協﹐攺爲幽字﹐又不協﹐攺爲明字﹐歌之始協。此三字皆平聲﹐胡爲或協或不協。蓋五音有喉﹑齒﹑唇﹑舌﹑鼻﹐所以輕淸重濁之分﹐故平聲字可爲上﹑入者﹐此也。撲深二字何以不協﹐守明二字何以協﹐蓋粉爲羽音﹐蝶爲徵音﹐兒爲變徵﹐由外而入。若用撲字羽音﹐突然而出﹐則不協矣。故用守字﹐仍從內轉接。直至不字乃出爲羽音。瑣窗二字皆商音﹐又用深字商音﹐則專壹矣。故用明字羽音﹐自商而出乃協。以此例之柳詞﹐乃自信前說可存。因錄於此﹐以質諸世之爲詞者。此不可以譜定﹐惟從口舌上調之耳。

﹝長笛賦﹞﹕「察度於句投。」李善注﹕「《說文》曰﹕逗﹐止也。投與逗﹐古字通﹐音豆。投﹐句之所止也。」郭璞《方言注》云「逗﹐卽今住字。」皇甫湜﹝答李生書﹞﹕「讀書未知句度﹐下視服鄭。」句度卽句投。度字﹐本察度之義也。今人謂之句讀﹐或作句斷﹐萬樹《詞律》以豆字注之。

《詞綜》選張可久﹝風入松﹞一首﹐詠九日﹐首四句云「哀箏一抹十三弦。飛雁隔秋煙。攜壺莫道登臨樂﹐雙雙燕﹑爲我畱連。」按《小山樂府》載此作「雙雙爲我畱連」﹐無燕字﹐雙雙卽指上飛雁﹐雁與燕不當雜出﹐且九日不復有燕矣。蓋雁指箏上所有﹐雙雙卽此雁也。程易疇先生遊盤山﹐親閱道宗舍利碑﹐爲王洙撰﹐因校朱彜尊《吉金貞石志》﹐錄此碑文﹐內中妄增一語。詳見《通藝錄》《小山樂府》﹐世不多有﹐余適有之﹐乃得校出﹐增多燕字。又﹝人月圓﹞一首云「片時春夢﹐十年往事﹐一點詩愁。」彜尊攺作「閒愁」。又「故人何在﹐前程那里﹐心事誰同」﹐彜尊攺作「前路莫問」。又「白家亭館﹐吳宮花艸﹐長似坡詩。可人憐處﹐啼烏夜月﹐猶怨西施」﹐彜尊攺作「可似當時﹐最憐人處」。以音調之﹐可謂削圓方竹杖矣。

