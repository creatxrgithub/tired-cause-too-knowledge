浩然齋詞話﹝宋﹞周密

劉攺之贈吳盼兒詞

樂天有感石上舊字詩云「太湖石上鐫三字﹐十五年前陳結之。」蓋其妾桃葉也。自昔未有以家妓字鐫石者。劉過攺之嘗遊富沙﹐與友人吳仲平飲於吳所歡吳盻兒家﹐嘗賦詞贈之。所謂「云一窩。玉一梭。淡淡衫兒薄薄羅。輕顰雙黛蛾」﹐盻遂屬意攺之。吳憤甚﹐挾刃刺之﹐誤傷其妓﹐遂悉系有司。時吳居父爲帥﹐攺之以啟上之云「韓擒虎在門﹐顧麗華而難戀﹐陶朱公有意﹐與西子以偕來。」居父遂釋之﹐然自是不復合矣。攺之有「春風重到憑闌處﹐腸斷妝樓不忍登」﹐蓋爲此耳。楊纘除夕詞

楊纘武英殿本原作韻﹐今據絕妙好詞攺。除夕詞一枝春云「竹爆驚春﹐競喧闐﹑夜起千門簫鼓。流蘇帳掩﹐翠鼎暖騰香霧。停杯未舉。柰剛要﹑送年新句。應自有﹑歌字淸圓﹐未誇上林鶯語。從他歲窮日暮。縱閒愁﹑怎減劉郎風度。屠蘇辦了﹐迆邐柳忺梅妒。宮壺未曉﹐早驕馬繡車盈路。還又把﹑月夕花朝﹐自今細數。」又﹐羅希聲孫花翁所書除夕一詞云「小童教寫桃符﹐道人還了常年例。神前竈下﹐祓除淸淨﹐獻花酌水。禱告些兒﹐也都不是﹐求名求利。但吟詩寫字﹐分數上面﹐略精進﹑盡足矣。

飲量添教不醉。好時節﹑逢場作戲。驅儺爆竹﹐軟餳酥豆﹐通宵不睡。四海皆兄弟﹐阿鵲也﹑同添一歲。願家家戶戶﹐和和順順﹐樂升平世。」此集中所無也。張樞詞云牕張樞字斗南﹐又號寄閒﹐忠烈循王五世孫也。筆墨蕭爽﹐人物醞藉﹐善音律。嘗度依聲集百闋﹐音韻諧美﹐眞承平佳公子也。予已選六闋於絕妙詞﹐今別見於此。戀繡衾云「屏綃裛潤惹篆煙。小窗間﹑人泥晝眠。正雪暖荼蘼架﹐柰愁春﹑塵鎖雁弦。楊花做了香雪夢﹐化池萍﹑猶泛翠鈿。自不怨東風老﹐怨東風﹑輕信杜鵑。」淸平樂云「鳳樓人獨。飛盡羅心燭。夢繞屏山三十六。依約水西云北。曉奩嫩試脂鉛。一緺鸞髻微偏。畱得宿妝眉在﹐要教知道孤眠。」又木蘭花慢云﹕案花慢二字原本脫﹐今據詞譜增入。「歌塵凝燕壘﹐又軟語﹐在雕梁。記剪燭調弦﹐翻香校譜﹐學品伊涼。屏山夢云正暖﹐放東風﹐捲雨入巫陽。金冷紅絳孔雀﹐翠閒彩結鴛鴦。銀缸焰冷小蘭房。夜悄怯更長。待采葉題詩﹐含情贈遠﹐煙水茫茫。春妍尙如舊否﹐料啼痕﹑暗裏浥紅妝。須覓流鶯寄語﹐爲誰老卻劉郎。」周容詞

「謝了梅花恨不禁。小樓羞獨倚﹐暮云平。夕陽微放柳梢明。東風冷﹑眉岫翠寒生。無限遠山靑。重重遮不斷﹐舊離情。傷春還上去年心。怎禁得﹐時節又燒燈。」此周容子寬小重山。子寬﹐四明人。李萊老詞

李秋厓萊老﹐與其兄篔房競爽﹐號龜溪二隱。予已刊十二闋於絕妙選矣﹐今復別見倦尋芳云「繚墻粘蘚﹐糝徑飛梅﹐春緒無賴。繡壓垂簾骨﹐有許多寒在。寶幄香銷龍麝餅﹐鈿車塵冷鴛鴦帶。想西園﹐被一程風雨﹐羣芳都礙。逗曉色﹑鶯啼人起﹐倦倚銀屏﹐愁沁眉黛。待拚千金﹐卻恨好晴難買。翠苑歡遊孤解佩﹐靑門佳約妨挑菜。柳初黃﹐罩池塘﹐萬絲愁靄。」點絳唇云「綠染春波﹐袖羅金縷雙鸂鶒。小桃勻碧。香襯蟬云濕。舞帶歌鈿﹐閒傍秋千立。情何極。燕鶯塵迹。芳艸斜陽笛。」西江月賦海棠云「綠凝曉云苒苒﹐紅酣晴霧冥冥。銀簪懸燭錦官城。困倚墻頭半影。雨後偏饒艷冶﹐燕來同作淸明。更深猶喚玉靴笙。不管西池露冷。」案玉靴笙三字未詳其義﹐疑有誤。李彭老詞

篔房李彭老詞筆妙一世﹐予已擇十二闋入絕妙詞矣﹐玆不重見。外可筆者甚多﹐今復摭數首於此。惜紅衣雲「水西云北﹐記前回同載﹐髙陽伴侶。一色荷花香十里﹐偸把秋期頻數。脆筦排云﹐輕橈噴雪﹐不信催詩雨。碧筩呼酒﹐秀箋題徧新句。誰念病損文園﹐歲華搖落﹐事與孤鴻去。露井邀涼吹短髮﹐夢入蘋洲菱浦。暗艸飛螢﹐喬枝翻鵲﹐看月山中住。一聲淸唱﹑醉鄕知有仙路。」送客木蘭花慢云「折秦淮露柳﹐帶明月﹑倚歸船。看佩玉紉蘭﹐囊詩貯錦﹐江滿吳天。吟邊。喚回夢蝶﹐想故山薇長已多年。艸得梅花賦了﹐棹歌遠和離舷。風弦﹐盡入吟篇。傷倦客﹐對秋蓮。過舊經行處﹐漁鄕水驛﹐一路聞蟬。畱連。漫聽燕語﹐便江湖夜雨隔燈前。潮返潯陽暗水﹐雁來好寄瑤箋。」祝英臺近云﹕案祝字原本脫﹐今據詞譜增入。「載輕寒﹐低鳴櫓。十里杏花雨。露艸迷煙﹐縈綠過前浦。靑靑陌上垂楊﹐綰絲搖佩﹐漸遮斷﹑舊曾吟處。聽鶯語。吹笙人遠天長﹐誰翻水西譜。淺黛凝愁﹐遠岫帶眉嫵。畫闌閒倚多時﹐不成春醉﹐趁幾點﹑白鷗歸去。」淸平樂云「合歡扇子。撲蝶花陰裏。半醉海棠扶半起。淡日秋千閒倚。寶箏彈向誰聽。一春能幾番晴。帳底柳綿吹滿﹐不教好夢分明。」章臺月云「露輕風細。中庭夜色涼如水。荷香柳影成秋意。螢冷無光﹐涼入樹聲碎。玉簫金縷西樓醉。長吟短舞花陰地。素娥應笑人憔悴。漏歇簾空﹐低照半牀睡。」又﹐靑玉案云「楚峯十二陽臺路。算只有﹐飛紅去。玉合香囊曾暗度。橊裙翻酒﹐杏簾吹粉﹐不識愁來處。燕忙鶯懶靑春暮。蕙帶空畱斷腸句。艸色天涯情幾許。荼蘼開盡﹐舊家池館﹐門掩風和雨。」又張直夫嘗爲詞敍云「靡麗不失爲國風之正﹐閒雅不失爲騷雅之賦﹐摹擬玉臺﹐不失爲齊梁之工﹐則情爲性用﹐未聞爲道之累。」樓茂叔亦云「裙裾之樂﹐何待晚悟﹐筆墨勸淫﹐咎將誰執。」或者假正大之說﹐而掩其不能﹐其罪我必焉。𨿽然﹐與知我等耳。趙希邁詞

「三十年前﹐愛買劍﹑買書買畫。凡幾度﹑詩壇爭敵﹐酒兵爭霸。春色秋光如可買﹐錢慳也不曾論價。任粗豪﹑爭肯放頭低﹐諸公下。今老大﹐空嗟訝。思往事﹐還驚詫。是和非未說﹐此心先怕。萬事全將飛雪看﹐一閒且問蒼天借。樂餘齡﹑泉石在膏肓﹐吾非詐。」此西裏趙希邁滿江紅也。張湼詞

淸源張湼所賦祝英臺近云「一番風﹐連夜雨。收拾做春暮。艷冷香銷﹐鶯燕慘無語。曉來綠水橋邊﹐靑門陌上﹐不忍見﹑落紅無數。怎分付。獨倚紅藥闌邊﹐傷春甚情緒。若取畱春﹐欲去去何處。也知春亦多情﹐依依欲住。子規道﹑不如歸去。」楊纘被花惱

楊纘字繼翁﹐號守齋﹐又稱紫霞﹐本鄱陽洪氏恭聖太后姪楊石之子。麟孫早夭﹐遂祝爲嗣。時數歲﹐往謝史衛王﹐王戲命對云「小官人當上小學。」卽答云「大丞相已立大功。」衛王大驚喜﹐以爲遠器。公廉介自將﹐一時貴戚無不敬憚﹐气習爲之一變。洞曉律呂﹐嘗自制琴曲二百操。又常云「琴一弦﹐可以盡曲中諸調。」當廣樂合奏﹐一字之誤﹐公必顧之。故國工樂師﹐無不嘆服﹐以爲近世知音無出其右者。任至司農卿﹐浙東帥﹐以女選進淑妃﹐贈少師。所度曲多自制譜﹐後皆散失。今書一闋於此。被花惱云「疏疏宿雨釀寒輕﹐簾幃靜垂淸曉。寶鴨微溫瑞煙少。檐聲不動﹐春禽對語﹐夢怯頻驚覺。欹珀枕﹑倚銀屏﹐半窗花影明東照。惆悵夜來風生﹐怕飛香濕瑤艸。被衣便起﹐小徑曲廊﹐處處都行到。正蜂癡蝶騃戀芳妍﹐怎柰向﹑平生被花惱。驀忽地省得﹐而今雙鬢老。」徐愛山詞

徐愛山堪舉二闋亦佳。小重山云「鼓報黃昏禽影歇。單衣猶未試﹐覺寒怯。塵生錦瑟可曾閱。人去也﹐閒過好時節。對景復愁絕。東風吹不散﹐鬢邊雪。些兒心事對誰說。眠不得。一枕杏花月。」謁金門云「休只坐。也去看花則个。明日滿庭紅欲墮。花還愁似我。索性癡眠一和。憑个夢兒好做。杜宇不知春已過。枝頭聲越大。」亦不知爲何人作也。趙聞禮詞

謁金門云「人病酒。生怕日髙催繡。昨夜新翻花樣瘦。旋描雙蝶湊。慵憑繡牀呵手。卻說新愁還又。門外東風吹綻柳。海棠花廝勾。」踏莎行雲﹕「照眼菱花﹐剪情菇葉。夢云吹散無蹤迹。聽郎言語識郎心﹐當時一點誰消得。柳暗花明﹐螢飛月黑。臨窗滴淚研殘墨。合歡帶上舊題詩﹐如今化作相思碧。」此二詞並見趙聞禮釣月集。然集中大半皆樓君亮﹑施仲山所作﹐安知非他人者。翁時可詞

翁元龍字時可﹐號處靜﹐與吳君特爲親伯仲﹐作詞各有所長。世多知君特而知時可者甚少﹐予嘗得一編﹐類多佳語﹐已刊於集矣。今復摭數小闋於此。江城子云「一年簫鼓又疏鐘。愛東風。恨東風。吹落燈花﹐移在杏梢紅。玉靨翠鈿無半點﹐空濕透﹐繡羅弓。燕魂鶯夢漸惺松。月簾櫳。影迷濛。催趁年華﹐都在艷歌中。明日柳邊春意思﹐便不與﹐夜來同。」立春西江月云「畫閣換粘春帖﹐寶箏拋學銀鉤。東風輕滑玉釵流。織就燕紋鶯繡。隔帳燈花微笑﹐倚窗雲葉低收。雙鴛刺罷底尖頭。剔雪閒尋荳蔻」。賦茉莉朝中措云「花情偏與夜相投。心事鬢邊羞。燻醒半牀涼夢﹐能消幾个開頭。風輪慢捲﹐冰壺低架﹐香霧颼颼。更著月華相惱﹐木犀淡了中秋」。巧夕鵲橋仙云「天長地久﹐風流雲散。惟有離情無算。從分金鏡不曾圓﹐到此夜﹑年年一半。輕羅暗网﹐蛛絲得意﹐多似妝樓鍼綫。曉看玉砌淡無痕﹐但吹落﹑梧桐幾片。」又如「拗蓮牽藕綫。藕斷絲難斷。彈水沒鴛鴦。教尋波底香。」眞花間語也。王夫人詞

宋謝太后北覲﹐有王夫人題一詞於汴京夷山驛中云「太液芙蓉﹐渾不似﹑舊時顏色。曾記得﹑春風雨露﹐玉樓金闕。名播蘭馨妃後裏﹐暈潮蓮臉君王側。忽一聲﹑鼙鼓揭天來﹐繁華歇。龍虎散﹐風雲滅。千古恨﹐憑誰說。對山河百二﹐淚盈襟血。客館夜驚塵土夢﹐宮車曉碾關山月。問姮娥﹑於我肯從容﹐同圓缺。」文宋瑞丞相和云「燕子樓中﹐又捱過﹑幾番秋色。相思處﹑靑春如夢﹐乘鸞仙闕。肌玉暗銷衣帶緩﹐淚珠斜透花鈿側。最無端﹑蕉影上窗紗﹐靑燈歇。曲池合﹐髙臺滅。人間事﹐何堪說。向南陽阡上﹐滿襟淸血。世態便如翻覆手﹐妾身元是分明月。笑樂昌﹑一段好風流﹐菱花缺。」又代王夫人再用韻云「試問琵琶﹐胡沙外﹑怎生風色。最苦是﹑姚黃一朵﹐移根丹闕。王母歡闌瑤宴罷﹐仙人淚滿金盤側。聽行宮﹑半夜雨淋鈴﹐聲聲歇。彩雲散﹐香塵滅。銅駝恨﹐那堪說。想男兒慷慨﹐嚼穿齦血。回首昭陽辭落日﹐傷心銅雀迎新月。算妾身﹑不願似天家﹐金甌缺。」鄧光薦和云「王母仙桃﹐親曾醉﹑九重春色。誰信道﹑鹿銜花去﹐浪翻鰲闕。眉鎖姮娥山宛轉﹐髻梳墜馬云欹側。恨風沙﹑吹透漢宮衣﹐餘香歇。霓裳散﹐庭花滅。昭陽燕﹐應難說。想春深銅雀﹐夢殘啼血﹐空有琵琶傳出塞﹐更無環佩鳴歸月。又爭知﹑有客夜悲歌﹐壺敲缺。」劉瀾詞

「禦風來﹑翠鄕深處﹐連天云錦平遠。臥遊已動蓬舟興﹐那在芙蓉城畔。巾懶岸。任壓頂﹑嵯峨滿鬢絲零亂。飛吟水殿。載十丈靑靑﹐隨波弄粉﹐菇雨淚如霰。斜陽外﹐也有仙妝半面。無言應對花怨。西湖千頃腥塵暗﹐更憶鑑湖一片。何日見。試折藕﹑占絲絲與腸俱斷。遐徵漸倦。當穎尾湖頭﹐綠波彩筆﹐相伴老坡健。」此劉瀾養原遊天臺雁蕩東湖所賦買陂塘詞絕筆也。哀哉。薛梯飆詞

薛梯飆長短句﹐予嘗收數闋於絕妙詞。今復得其醉落魄云「單衣乍著。滯寒更傍東風作。珠簾壓定銀鉤索。雨弄初晴﹐輕旋玉塵落。花唇巧借妝梅約。嬌羞才放三分萼。樽前不用多評泊。春淺春深﹐都向杏梢覺。」章謙亨詞

章牧之謙亨嘗爲浙東憲﹐風采爲一時所稱﹐然醞藉滑稽。嘗賦守歲小詞云「團欒小酌醺醺醉。廝捱著﹑沒人肯睡。呼盧直到五更頭﹐便鋪了﹑妝臺梳洗。庭前鼓吹喧人耳。驀忽地﹑又添一歲。休嫌不足少年時﹐有幾多﹑少年如我底。」鬼詞

金貞祐中﹐太原已受兵﹐人情洶洶﹐忽有書一詞於府治宣詔亭壁間云「並州霜早。禾黍離離成腐艸。馬困人疲。惟有郊原雀鼠肥。分明有路。好逐衡陽徵雁去。鼓角聲中。全晉山河一半空。」蓋鬼詞也。李演詞

淳祐間﹐丹陽太守重修多景樓。髙宴落成﹐一時席上皆湖海名流。酒餘﹐主人命妓持紅箋﹐徵諸客詞。秋田李演廣翁詞先成﹐眾人驚賞﹐爲之閣筆。其詞云「笛叫東風起。弄尊前﹑楊花小扇﹐燕毛初紫。萬點淮峯孤角外﹐驚下斜陽似綺。又婉娩﹑一番春意。歌舞相繆愁自猛﹐捲長波﹑一洗空人世。間熱我﹐醉時耳。綠蕪冷葉瓜洲市。最憐予﹑洞簫聲盡﹐闌干獨倚。落落東南墻一角﹐誰護山河萬里。問人在玉關歸未。老矣靑山燈火客﹐撫佳期﹑漫灑新亭淚。歌哽咽﹐事如水。」元夕古詞

古詞有元夕望遠行﹕「又還到元宵臺榭。記輕衫短帽﹐酒朋詩社。爛漫向﹑羅綺叢中馳騁﹐風流俊雅。轉頭是三十年話。量減才慳﹐自覺是﹑歡情衰謝。但一點難忘﹐酒痕香帕。如今雪鬢霜髭﹐嬉遊不忺深夜。怕相逢﹑風前月下。」翁賓暘謂是孫季蕃詞﹐然集中無之。翁孟寅詞

翁孟寅賓暘嘗遊維揚﹐時賈師憲開帷閫﹐甚前席之。其歸﹐又置酒以餞﹐賓暘卽席賦摸魚兒云「捲西風﹐方肥塞艸﹐帶鉤何事東去。月明萬里關河夢﹐吳楚幾番風雨。江上路。二十載﹑頭顱凋落今如許。涼生弄塵。嘆江左夷吾﹐隆中諸葛﹐談笑已塵土。寒汀外﹐還見來時鷗鷺。重來應是春暮。輕裘峴首陪登眺﹐馬上落花飛絮。拚醉舞。誰解道﹑斷腸賀老江南句。沙津少駐。舉目送飛鴻﹐幅巾老子﹐樓上正凝佇。」師憲大喜﹐舉席間飲器凡數十萬﹐悉以贈之。周邦彥詞

宣和中﹐李師師以能歌舞稱。時周邦彥爲太學生﹐每遊其家。一夕值祐陵臨幸﹐倉卒隱去。旣而賦小詞﹐所謂「並刀如水﹑吳鹽勝雪」者﹐蓋紀此夕事也。未幾﹐李被宣喚﹐遂歌於上前。問誰所爲﹐則以邦彥對。於是遂與解褐﹐自此通顯。旣而朝廷賜酺﹐師師又歌大酺﹑六醜二解﹐上顧教坊使袁綯問﹐綯曰「此起居舍人新知潞州周邦彥作也。」問六醜之義﹐莫能對﹐急召邦彥問之。對曰「此犯六調﹐皆聲之美者﹐然絕難歌。昔髙陽氏有子六人﹐才而醜﹐故以比。」上喜﹐意將畱行。且以近者祥瑞沓至﹐將使播之樂府﹐命蔡元長微叩之。邦彥云「某老矣﹐頗悔少作。」會起居郎張果與之不咸﹐廉知邦彥嘗於親王席上作小詞贈舞鬟云「歌席上﹐無賴是橫波。寶髻玲瓏欹玉燕﹐繡巾柔膩掩香羅。何況會婆娑。無个事﹐因甚斂雙蛾。淺淡梳妝疑是畫﹐惺松言語勝聞歌。好處是情多。」爲蔡道其事。上知之﹐由是得罪。師師後入中﹐封瀛國夫人。朱希眞有詩云「解唱陽關別調聲﹐前朝惟有李夫人。」卽其人也。何籀詞

何籀作宴淸都﹐有「天遠山遠水遠人遠」之語﹐一時號爲何四遠。然前是宋景文出知壽春﹐過維揚﹐賦浪淘沙近﹐畱別劉原父云「少年不管。流光如箭。因循不覺韶光換。至如今﹐始惜月滿花滿酒滿。扁舟欲解垂楊岸。尙同歡宴。日斜歌闋將分散。倚闌遙望﹐天遠水遠人遠。」籀蓋用此也。王澡詞

王澡武英殿本原作藻﹐今據絕妙好詞攺。有別詞云「玉東西﹐歌宛轉﹐未做苦離調。著上徵衫﹐字字是愁抱。月寒鬢影刁簫﹐柁樓開纜﹐記柳暗﹑乳鴉啼曉。短亭艸。還是綠與春歸﹐羅屏夢空好。燕語難憑﹐憔悴未渠了。可能妒柳羞花﹐起來渾懶﹐便瘦也﹑教春知道。」魏子敬詞

嘗得題壁生查子云「愁盈鏡裏山﹐心疊琴中恨。露濕玉欄秋﹐香伴銀屏冷。雲歸月正圓﹐雁到人無信。孤損鳳凰釵﹐立盡梧桐影。」蓋魏子敬之詞也。汪彥章詞

汪彥章舟行汴河﹐見傍岸畫舫﹐有映簾而窺者﹐止見其額。賦詞云「小舟簾隙。佳人半露梅妝額。綠云低映花如刻。恰似秋宵﹐一半銀蟾白。」蓋以月諭額也。辛幼安嘗有句云「聞道綺陌東頭﹐行人曾見﹐簾底纖纖月。」則以月諭足﹐無乃太媟乎。周賀詞用唐詩

周美成長短句﹐純用唐人詩句﹐如「低鬟蟬影動﹐私語口脂香」﹐此乃元白全句。賀方回嘗言﹐吾筆端驅使李商隱﹑溫庭筠常奔走不暇。則亦可謂能事矣。

