魏慶之詞話﹝明﹞魏慶之

晁無咎評晁無咎評本朝樂章云「世言柳耆卿之曲俗﹐非也。如八聲甘州云﹕『漸霜風淒慘﹐關河冷落﹐殘照當樓。』此唐人語﹐不減髙處矣。」「歐陽永叔浣溪沙云﹕『堤上游空逐畫船﹐拍堤春水四垂天﹐綠楊樓外出秋千。』要皆絕妙。然只一出字﹐自是後人道不到處。」「蘇東坡詞﹐人謂多不諧音律﹐然居士詞橫放傑出﹐自是曲中縛不住者。」「黃魯直間作小詞﹐固髙妙﹐然不是當家語﹐自是著腔子唱好詩。」「晏元獻不蹈襲人語﹐而風調閒雅﹐如『舞低楊柳樓心月﹐歌盡桃花扇底風』﹐知此人不住三家村也。」「張子野與柳耆卿齊名﹐而時以子野不及耆卿。然子野韻髙﹐是耆卿所乏處。」「近世以來作者﹐皆不及秦少遊﹐如『斜陽外﹐寒鴉數點﹐流水繞孤村。』𨿽不識字﹐亦知是天生好言語。」苕溪漁隱曰「無己稱﹐今代詞手﹐惟秦七﹑黃九耳。唐諸人不逮也。無咎稱魯直詞不是當家語﹐自是著腔子唱好詩。二公在當時品題不同如此。自今視之﹐魯直詞亦有佳者﹐第無多子耳。少遊詞𨿽婉美﹐然格力失之弱。二公之言殊過譽也。」復齋漫錄李易安評李易安云「樂府聲詩並著﹐最盛於唐。開元﹑天寶間﹐有李八郎者﹐能歌擅天下﹐時新及第進士開宴曲江﹐榜中一名士先召李﹐使易服隱名姓﹐衣冠故敝﹐精神慘怚﹐與同之宴所。曰﹕『表弟願與坐末』﹐眾皆不顧。旣酒行樂作﹐歌者進﹐時曹元謙念奴爲冠﹐歌罷﹐眾皆咨嗟稱賞。名士忽指李曰﹕『請表弟歌。』眾皆哂﹐或有怒者。及轉喉發聲﹐歌一曲﹐眾皆泣下。羅拜曰﹕『此李八郎也。』自後鄭衛之聲日熾﹐流靡之變日煩﹐已有菩薩蠻﹑春光好﹑莎雞子﹑更漏子﹑浣溪沙﹑夢江南﹑漁父等詞﹐不可徧舉。五代干戈﹐四海瓜分豆剖﹐斯文道熄﹐獨江南李氏君臣尙文雅﹐故有『小樓吹徹玉笙寒』﹑『吹皺一池春水』之詞﹐語𨿽奇甚﹐所謂亡國之音哀以思也。逮至本朝﹐禮樂文武大備﹐又涵養百餘年﹐始有柳屯田永者﹐變舊聲作新聲﹐出樂章集﹐大得聲稱於世。𨿽協音律﹐而辭語塵下。又有張子野﹑宋子京兄弟﹐沈唐﹑元絳﹑晁次膺輩繼出﹐𨿽時時有妙語﹐而破碎何足名家。至晏元獻﹑歐陽永叔﹑蘇子瞻﹐學際天人﹐作爲小歌詞﹐直如酌蠡水於大海﹐然皆句讀不葺之詩爾。又往往不協音律者﹐何邪。蓋詩文分平側﹐而歌詞分五音﹐又分五聲﹐又分六律﹐又分淸濁輕重。且如近世所謂聲聲慢﹐雨中花﹑喜遷鶯﹐旣押平聲韻﹐又押入聲韻﹐玉樓春本押平聲韻﹐又押上去聲﹐又押入聲。本押仄聲韻﹐如押上聲則協﹐如押入聲則不可歌矣。王介甫﹑曾子固﹐文章似西漢﹐若作一小歌詞﹐則人必絕倒﹐不可讀也。乃知別是一家﹐知之者少。後宴叔原﹑賀方回﹑秦少遊﹑黃魯直出﹐始能知之。又宴苦無鋪敍﹐賀苦少典重﹐秦卽專主情致﹐而少故實﹐譬如貧家美女﹐非不妍麗﹐而終乏富貴態。黃卽尙故實而多疵病﹐譬如良玉有瑕﹐價自減半矣。」苕溪漁隱曰「易安歷評諸公歌詞﹐皆指摘其短﹐無一免者。此論未公﹐吾不憑也。其意蓋自謂能擅其長﹐以樂府名家者。退之詩云﹕『不知羣兒愚﹐那用故謗傷。蚍蜉撼大樹﹐可笑不自量。』正爲此輩發也。」太白鼎州滄水驛﹐有菩薩蠻云「平林漠漠煙如織﹐寒山一帶傷心碧。瞑色入髙樓﹐有人樓上愁。玉梯空佇立﹐宿鳥歸飛急。何處是歸程﹐長亭更短亭。」曾子宣家有古風集﹐此詞乃太白作也。古今詩話六一歐陽永叔送齊貢父守維揚﹐作長短句云「平山欄檻倚晴空﹐山色有無中。」平山堂望江左諸山甚近﹐或以爲永叔短視﹐故云。東坡笑之﹐因賦快哉亭道其事云「長記平山堂上﹐欹枕江南煙雨﹐杳杳沒孤鴻。認得醉翁語﹐山色有無中。」蓋山色有無﹐非煙雨不能然也。藝苑雌黃東坡後山詩話謂退之以文爲詩﹐子瞻以詩爲詞﹐如教坊雷大使之舞﹐𨿽極天下之工﹐要非本色。余謂後山之言過矣。子瞻佳詞最多﹐其間傑出者﹐如「大江東去﹐浪淘盡﹐千古風流人物」赤壁詞﹐「明月幾時有﹐把酒問靑天」中秋詞﹐「落日繡簾捲﹐亭原作庭﹐據蘇詞攺。下水連空」快哉亭詞﹐「乳燕飛華屋﹐悄無人﹐桐陰轉午」初夏詞﹐「明月如霜﹐好風如水﹐淸景無限」夜登燕子樓詞﹐「楚山修竹如雲﹐異村秀出千林表」詠笛詞﹐「玉骨那愁瘴霧﹐冰肌自有仙風」詠梅詞﹐「東武城南﹐新堤固﹐漣漪初溢」宴流杯亭詞﹐「冰肌玉骨﹐自淸涼無汗」夏夜詞﹐「有情風﹑萬里捲潮來﹐無情送潮歸」別參寥詞﹐「缺月掛疏桐﹐漏斷人初靜」秋夜詞﹐「霜降水痕收﹐淺碧粼粼露遠洲」九日詞。凡此十餘詞﹐皆絕去筆墨畦逕間﹐直造古人不到處。眞可使人一唱而三嘆。若謂以詩爲詞﹐是大不然。子瞻自言平生不善唱曲﹐故間有不入腔處﹐非盡如此。後山乃比之教坊雷大使舞﹐是何每況愈下﹐蓋其繆也。漁隱東坡卜算子東坡作卜算子云「缺月掛疏桐﹐漏斷人初靜。時見幽人獨往來﹐縹緲孤鴻影。驚起卻回頭﹐有恨憑誰省。揀盡寒枝不肯棲﹐寂寞沙汀冷。」魯直見之﹐稱其韻力髙勝﹐不類食煙火人語。非胸中有萬卷書﹐下筆無一點塵俗气﹐安能若是哉。詞話東坡蝶戀花東坡蝶戀花詞﹕「花襯殘紅靑杏小﹐燕子來時﹐綠水人家繞。枝上柳綿吹又少﹐天涯何處無芳艸。墻裏秋千墻外道﹐墻外行人﹐墻裏佳人笑。笑漸不聞聲漸杳﹐多情卻被無情惱。」予得眞本於友人處﹐綠水人家繞作綠水人家曉。多情卻被無情惱﹐蓋行人多情﹐佳人無情耳。此二字極有理趣﹐而繞與曉自霄壤也。詞話山俗隱括醉翁亭記歐陽公知滁日﹐自號醉翁﹐因以名亭作記。山谷隱括其詞﹐合以聲律﹐作瑞鶴仙云「環滁皆山也。望蔚然深秀﹐瑯琊山也。山行六七里﹐有翼然泉上﹐醉翁亭也。翁之樂也﹐得之心﹐寓之酒也。更野芳佳木﹐風髙日出﹐景無窮也。遊也。山肴野蔌﹐酒冽泉香﹐沸觥籌也。太守醉也﹐喧嘩眾賓歡也。況宴酣之樂﹐非絲非竹﹐太守樂其樂也。問當時﹑太守爲誰﹐醉翁是也。」一記凡數百言﹐此詞備之矣。山谷其善隱括如此。風雅遺音荊公山谷荊公小詞云「平岸小橋千嶂抱﹐揉藍一水縈花艸。茅屋數間窗窈窕﹐人不到﹐柴門自有淸風掃。」略無塵土思。山谷小詞云「春未透﹐花枝瘦﹐正是愁時候。」極爲學者所稱賞。秦湛原作堪﹐據明刊本及苕溪漁隱叢話前集卷五十九引文攺。嘗有小詞云「春透水波明﹐寒峭花枝瘦。」蓋法山谷也。雪浪齋日記聶冠卿聶冠卿作多麗詞﹐有「露洗華桐﹐煙霏絲柳」之句﹐此正是仲春天气﹐下句乃云「綠陰搖曳﹐蕩春一色。」其時未有原作可﹐據苕溪漁隱叢話後集卷三十九引文攺。綠陰﹐正語病也。復齋漫錄宇文元質宇文元質﹐西蜀文人。一日開樽﹐有官妓歌於飛樂﹐末句云「休休﹐得也﹐只消戴一朵荼蘼。」宇文爲攺一字云「休休﹐得也﹐只消更一朵荼蘼。」更字便自工妙不俗。文章一字之難與。前輩論詩云「身輕一鳥過﹐一鳥下﹐一鳥疾﹐疾與下﹐終不若過字之爲妙也。」樹萱錄賀方回賀方回妙於小詞﹐吐語皆蟬蛻塵埃之表。晏叔原﹑王逐客俱當溟滓然第之。山谷嘗手寫所作靑玉案者﹐置之兒研間﹐時自玩味。曰「淩波不過橫塘路﹐但目送﹑飛鴻去。錦瑟華年誰與度。小橋幽徑﹐綺窗朱戶﹐只有春知處。碧雲冉冉衝臯暮﹐彩筆空題斷腸句。試問離愁都幾許。一川煙艸﹐滿城風絮。梅子黃時雨。」山谷云「此詞少遊能道之。作小詩曰﹕『少遊醉臥古藤下﹐無復愁眉唱一杯。解道江南斷腸句﹐而今惟有賀方回。』」冷齋夜話秦少遊東坡初未識少遊﹐少遊知其將復過維揚﹐作坡筆語﹐題壁於一山寺中。東坡果不能辧﹐大驚。及見孫莘老﹐出少遊詩詞數十篇讀之﹐乃嘆曰﹐向書壁者﹐定此郎也。後與少遊維揚別﹐作虞美人曰「波聲拍枕長淮曉﹐隙月窺人小。無情汴水自東流﹐只載一船離恨向西洲。竹陰花圃曾同醉﹐酒未多於淚。誰教風鑑在塵埃﹐醒造一場煩惱送人來。」世傳此是賀方回所作。𨿽山谷亦云「大觀中﹐於金陵見其親筆﹐醉墨超放﹐气壓王子敬﹐蓋東坡詞也。」冷齋夜話少遊到郴州作長短句雲「霧失樓臺﹐月迷津渡﹐桃源望斷無尋處。可堪孤館閉春寒﹐杜鵑聲裏斜陽暮。驛寄梅花﹐魚傳尺素。砌成此恨無重數。郴江幸自繞郴山﹐爲誰流下瀟湘去。」東坡絕愛其尾兩句﹐自書於扇曰「少遊已矣﹐𨿽萬人何贖。」冷齋夜話少遊小詞奇麗﹐詠歌之﹐想見其神情﹐在絳闕道山之間。詞曰「柳邊沙外﹐城郭春寒退。花影亂﹐驚聲碎。飄零疏酒盞﹐離別寬衣帶。人不見﹐碧雲暮合空相對。憶昔西池會﹐鴛鴦同飛蓋。攜手處﹐今誰在。日邊淸夢斷﹐鏡裏朱顏攺。春去也﹐落紅萬點愁如海。」林和靖林和靖工於詩文﹐善爲詞。嘗作點絳唇云「金穀年年﹐亂生春色誰爲主。餘花落處﹐滿地和煙雨。又是離歌﹐一闋長亭暮。王孫去。萋萋無數。南北東西路。」乃艸詞爾﹐但終篇無艸字。原注雲溪友議據明刊本刪。晏叔原晏叔原見蒲傳正﹐言先公平日小詞𨿽多﹐未嘗作婦人語也。傳正云「綠楊芳艸長亭路﹐年少拋人容易去﹐豈非婦人語乎。」晏曰「公謂年少爲何語。」傳正曰「豈不謂其所歡乎。」晏曰「因公之言﹐遂曉樂天詩兩句云﹕『欲畱所歡待富貴﹐富貴不來所歡去。』」傳正笑而悟﹐然如此語意﹐自髙雅耳。詩眼晁無咎朱希眞凡作詩詞﹐要當如常山之蛇﹐救首救尾﹐不可偏也。如晁無咎作中秋洞仙歌詞﹐其首云「靑煙幕處﹑碧海飛金鏡﹐永夜閒階臥桂影。」固已佳矣﹐其後云「待都案原無都字﹐據苕溪漁隱叢話後集卷三十九引文增補。將許多明﹐付與金樽﹐投曉共流霞傾盡。更攜取胡牀上南樓﹐看玉做人間﹐素秋千頃。」若此可謂善救首尾者也。至朱希眞作中秋念奴嬌﹐則不知出此。其首云「插天翠柳﹐案原作巘﹐據苕溪漁隱叢話後集卷三十九引文攺。被何人﹐推上一輪明月。照我藤牀涼似水﹐飛入瑤臺銀闕。」亦已佳矣﹐其後云「洗盡凡心﹐滿身淸露﹐冷浸蕭蕭發。明朝塵世﹐記取休與人說。」此兩句全無意味﹐收拾得不佳﹐遂並全篇其气索然矣。漁隱柳耆卿柳三變字景莊﹐一名永﹐字耆卿。喜作小詞﹐然薄於操行。當時有薦其才者﹐上曰「得非塡詞柳三變乎。」曰「然。」上曰「且去塡詞。」由是不得志。日與狷子從遊娼館酒樓間﹐無復檢率。自稱云「奉聖旨塡詞柳三變。」嗚呼﹐小有才而無徳以將之﹐亦士君子之所宜戒也。柳之樂章﹐人多稱之﹐然大槪非羈旅窮愁之詞﹐則閨門淫媟之語﹐若以歐陽案原無陽字﹐據苕溪漁隱叢話後集卷三十九引文增補。永叔﹑晏叔原﹑蘇子瞻﹑黃魯直﹑張子野﹑秦少遊輩較之﹐萬萬相遼。彼其所以傳名者﹐直以言多近俗﹐俗子易曉故也。皇祐中﹐老人星現﹐永應制撰詞﹐意望厚恩。無何﹐始用漸字﹐終篇有「太液波翻」之語﹐其間「宸遊鳳輦何處」﹐與仁廟挽詞暗合﹐遂致忤旨﹐士大夫惜之。余謂柳作此詞﹐借使不忤旨﹐亦無佳處﹐如「嫩菊黃深﹐拒霜紅淺」﹐竹籬茅舍間﹐何處無此景物。方之李謫仙﹑夏英公等應制詞﹐殆不啻天冠地履也。世傳永嘗作輪臺子早行詞﹐頗自以爲得意。其後張子野見之云「旣言匆匆策馬登途﹐滿目淡煙哀艸﹐則已辧色矣﹐而後又言楚天闊﹐望中未曉﹐何也。柳何語意顚倒如此。」藝苑雌黃王逐客古樂府詩云「今世褦襶子﹐觸熱過人家。」褦襶﹐集韻解之云不曉事。余素畏熱﹐乃知人觸熱來人家﹐其謂不曉事﹐宜矣。嘗愛王逐客作夏詞送將歸﹐不用浮瓜沈李等事﹐而天然有塵外涼思。其詞云「百尺淸泉聲陸續﹐瀟灑碧梧翠竹。面千步回廊﹐重重簾幕﹐小枕欹寒玉。試展鮫綃看畫軸。見一片﹐瀟湘凝綠。待玉漏穿花﹐銀河垂地﹐月上欄桿曲。」此語非觸熱者之所知也。苕溪漁隱曰「予嘗愛李太白夏日山中詩『脫巾掛石壁﹐露頂灑松風』﹐其淸涼可想也。」漫叟詩話李景舒信道李景有曲云「手卷眞珠上玉鉤」﹐或攺爲珠簾。舒信道有曲云「十年馬上春如夢」﹐或攺云如春夢﹐非所謂遇知音。漫叟章質夫章質夫詠楊花詞﹐東坡和之。晁叔用以爲東坡如毛嬙西施﹐淨洗卻面﹐與天下婦人鬥好﹐質夫豈可比﹐是則然矣。余以爲質夫詞中﹐所謂「傍珠簾散漫﹐垂垂欲下﹐依前被﹑風扶起。」亦可謂曲盡楊花妙處。東坡所和𨿽髙﹐恐未能及。詩人議論不公如此耳。舊詞舊詞髙雅﹐非近世所及。如撲蝴蝶一詞﹐不知誰作﹐非惟藻麗可喜﹐其腔調亦自婉美。詞云「煙條雨葉﹐綠徧江南岸。思歸倦客﹐尋芳來較晚。岫邊紅日初斜﹐陌上飛花正滿﹐淒涼數聲羌管。怨春短。玉人應在﹐明月樓中畫眉懶。蠻箋錦字﹐多時魚雁斷。恨隨去水東流﹐事與行雲共遠﹐羅衾舊得猶暖。」漁隱僧惠洪予謫海外﹐上元﹐椰子林中漁火三四而已。中夜聞猿聲淒動﹐作詞曰「凝祥宴罷聞歌吹。畫轂走﹐香塵起。冠壓花枝馳萬騎。馬行燈鬧﹐鳳樓簾捲﹐陸海鰲山對。當年曾看天顏醉。禦杯舉﹐歡聲沸。時節𨿽同悲樂異。海風吹夢﹐嶺猿啼月﹐一枕思歸淚。」又有懷京師詩云「十分春瘦緣何事﹐一掬歸心未到家。」冷齋夜話苕溪漁隱曰「忘情絕愛﹐此瞿曇氏之所訓。惠洪身爲衲子﹐詞句有『一枕思歸淚』及『十分春瘦』之語﹐豈所當然。又自載之詩話﹐矜炫其言﹐何無識之甚耶。」附錄﹕中興詞話並系玉林黃升叔暘中興詞話補遺張仲宗紹興戊午之秋﹐樞密院編修官胡銓邦衡上書乞斬秦檜﹐得罪﹐責昭州監當。後四年﹐慈寧歸養﹐秦諷臺臣﹐論其前言弗效﹐除名﹐送新州編管。三山張仲宗以詞送其行雲﹕「夢繞神州路﹐悵秋風﹑連營畫角﹐故宮禾黍。底事昆侖傾砥柱。九陌黃流亂注。聚萬落千村狐兔。天意從來髙難問﹐況人生易老悲如許。更南浦﹐送君去。涼生岸柳銷殘暑﹐耿斜河﹑疏星澹月﹐斷雲微度。萬里江山知何處。回首對牀夜語。雁不到﹑書成誰與。目斷靑天懷今古﹐肯兒曹恩怨相爾汝。舉大白﹐唱金縷。」又數年﹐秦始聞此詞﹐仲宗掛冠已久﹐以它事追赴大理削籍焉。事見揮塵後錄。二公𨿽見抑於一時﹐而流芳百世﹐視秦檜猶蘇合香之於蜣蜋丸也。葉石林石林葉少蘊「睡起流鶯語」詞﹐人人能道之﹐集中未有勝此者﹐蓋得意之作也。有湘靈鼓瑟一曲﹐尢髙妙﹐而曾端伯所選雅詞不載。今錄於此云「銀濤無際捲蓬瀛﹐落霞明﹐暮云平﹐會見靑鸞紫鳳﹐下層城。二十五弦彈不盡﹐空感慨﹐有餘情。蒼梧雲水斷歸程﹐捲霓旌﹐爲誰迎。空有千行流淚﹐寄幽貞。舞罷魚龍雲海冷﹐千古恨﹐入江聲。」蓋奇作也﹐世必有識之者。陸放翁楊誠齋嘗稱陸放翁之詩敷腴﹐尢梁溪復稱其詩俊逸﹐余觀放翁之詞﹐尢其敷腴俊逸者也。如水龍吟云「韶光妍媚﹐海棠如醉﹐桃花欲暖。挑菜初閒﹐禁煙將近﹐一城絲管。」如夜遊宮云「璧月何妨夜夜滿﹐擁芳柔﹐恨今年﹑寒尙淺。」如臨江仙云「鳩雨催成新綠﹐燕泥收盡殘紅﹐春光還與美人同。論心空眷眷﹐分袂卻匆匆。只道眞情易寫﹐柰何怨句難工。水流雲散各西東。半廊花院月﹐一帽柳橋風。」皆思致精妙﹐超出近世樂府。至於月照梨花一詞云「霽景風軟﹐煙江春漲﹐小閣無人﹐繡簾半上。花外姊妹相呼﹐約摴蒲。修蛾忘了當時樣。尋思一晌﹐感事添惆悵。胸酥臂玉消減﹐擬覓雙魚﹐倩傅書。」此篇雜之唐人花間集中﹐𨿽具眼未知烏之雌雄也。範石湖範石湖過萍鄕﹐道中乍晴﹐臥輿中困甚﹐小憩柳塘側﹐嘗賦眼兒媚云「酣酣日腳紫煙浮﹐妍暖破輕裘。困人天色﹐醉人花气﹐午夢扶頭。春慵恰似春塘水﹐一片谷紋愁。溶溶曳曳﹐東風無力﹐欲皺還休。」詞意淸婉﹐詠味之如在畫圖中。然後段之意﹐蓋本於嚴維「柳塘春水慢」之句云。辛稼軒「寶釵分﹐桃葉渡﹐煙柳暗南浦。怕上層樓﹐十日九風雨。斷腸點點飛紅﹐都無人管﹐倩誰喚﹑流鶯且住。鬢邊覷﹐應把花卜心期﹐才簪又重數。羅帳燈原脫燈字據稼軒詞增補。昏﹐哽咽夢中語。是他春帶愁來﹐春歸何處﹐卻不解帶將愁雲。」此辛稼軒詞也。風流嫵媚﹐富於才情﹐若不類其爲人矣。至於賀王宣子平寇則云「白羽風生貔虎噪﹐靑溪路斷猩鼯泣。」送鄭舜原作舞﹐據稼軒詞攺。舉赴召則云「此老自當兵十萬﹐長安正在天西北。」與夫「吳楚地﹑東南坼﹐原作折﹐據稼軒詞攺。英雄事﹑曹劉敵。被西風吹盡﹐了無陳迹」等語﹐則鐵心石腸發於詞气間﹐凜凜也。蓋其天才旣髙﹐如李白之聖於詩﹐無適而不宜﹐故能如此。辛稼軒馬古洲壽詞最難得佳者﹐太泛則疏﹐太著則拘。惟稼軒慶洪內翰七十云「更十歲太公方出將﹐又十歲武公方入相。」馬古洲慶傅侍郎生日云「天子方將申說命﹐云孫又合爲霖雨。」上聯工夫在方字﹐下聯以云孫對天子﹐自然中的﹐事意俱佳﹐未易及也。馬古洲閨詞牽於情﹐易至誨淫。馬古洲有一曲云「睡鴨徘徊煙縷長﹐日長春困不成妝。步欺艸色金蓮潤﹐撚斷花須玉筍香。輕洛浦﹐笑巫陽。錦紋親織寄檀郎。兒家門戶藏春色﹐戲蝶遊蜂不敢狂。」前數語不過纖艷之詞耳﹐斷章凜然﹐有以體自防之意。所謂發乎情﹐止乎禮義﹐近世樂府﹐未有能道此者。楊誠齋誠齋文集中有答周丞相小簡云「辱相國有盡子詩寫來之教﹐春前偶醉餘夢語憶秦娥小詞云﹕『新春早﹐春前十日春歸了。春歸了。落梅如雪﹐野桃紅小。老夫不管春催老﹐只圖爛醉花間倒。花間倒﹐兒扶歸去﹐醒來窗曉。』仰供仲尼之莞爾﹐不勝主臣。」誠齋長短句殊少﹐此曲精絕﹐當爲拈出﹐以告世之未知者。盧申之彭傅師於吳江三髙堂之前作釣雪亭﹐蒲江爲之賦詞云「挽住風前柳。問鴟夷﹐當日扁舟﹐近曾來否。月落潮生無限事﹐零亂茶煙未久。謾畱得﹐蒓鱸依舊。可是功名從來誤﹐撫荒祠﹐誰繼風流後。今古恨﹐一搔首。江涵雁影梅花瘦。四無塵﹐雪飛風起﹐夜窗如畫。萬里乾坤淸絕處﹐付與漁翁釣叟。又恰是﹐題詩時候。猛拍闌干呼鷗鷺﹐道他年﹑我亦垂綸手。飛過我﹐共樽酒。」無一字不佳。每一詠之﹐所謂如行山陰道中﹐山水映發﹐使人應接不暇也。朱希眞朱希眞有四江月云「世事短如春夢﹐人情薄似秋云。不須計較苦勞心。萬事元來有命。幸遇三杯酒美﹐況逢一朵花新。片時歡笑且相親。明日陰晴未定。」辭𨿽淺近﹐意甚深遠﹐可以警世之役役於非望之福者﹐非止曠達而已。劉伯寵劉伯寵﹐武夷之文士﹐尢工於樂府﹐而鮮傳於世。余極愛其桂林元夕呈師座一闋云「東風初谷池波﹐輕陰未放遊絲墮。新春歌管﹐丰年笑語﹐六街燈火。繡轂雕鞍﹐飛塵捲霧﹐水流云過。恍揚州十里﹐三生夢覺﹐捲珠箔﹐映靑瑣。

金猊戲掣星橋鎖﹐博山香﹑煙濃百和。使君行示﹐絳紗萬炬﹐雪梅千朵。羯鼓轟空﹐鵾弦沸曉﹐櫻梢微破。看明年更好﹐傳柑侍宴﹐醉扶狨座。」蓋水龍吟也。又春詞云「縹蒂緗枝﹐玉葉翡英﹐百梢爭赴春忙。正雨後﹑蜂粘落絮﹐燕撲晴香。遺策誰家蕩子﹐唾花何處新妝。想流紅有恨﹐拾翠無心﹐往事淒涼。春愁如海﹐客思翻空﹐帶圍只看東陽。更那堪﹐玉笙度怨﹐翠羽傳觴。紅淚不勝閨怨﹐白雲應老他鄕。夢回羈枕﹐風驚遠樹﹐月在西廂。」蓋雨中花慢也。下字造語﹐精深華妙﹐憔識者能知之。龍洲道人劉攺之﹐豪爽之士。辛稼軒帥越﹐劉寓西湖﹐稼軒招之﹐值雨﹐答以沁園春詞﹐甚奇偉。云「鬥酒彘肩﹑風雨渡江﹐豈不快哉。被香山居士﹐約林和靖﹐與坡仙老﹐駕勒吾回。坡謂西湖﹐正如西子﹐濃抹淡妝臨照臺。二公者﹐皆掉頭不顧﹐只管傳杯。白雲天竺去來﹐圖畫裏﹑崢嶸樓閣開。愛縱橫二澗﹐東西水繞﹐兩山南北﹐髙下云堆。逋曰不然﹐暗香疏影﹐不若孤山先訪梅。須晴去﹐訪稼軒未晚﹐且此徘徊。」柳溪劉招山蛾眉亭題詠甚多﹐惟霜天曉角一曲爲絕唱。云「倚空絕壁﹐直下江千尺。天際兩蛾凝黛﹐愁與恨﹐幾時極。暮潮風正急﹐酒醒聞塞笛。試問謫仙何處﹐靑山外﹐遠煙碧。」詞意髙絕﹐幾拍謫仙之肩。世傳其詞﹐不知爲劉招山所作。余舊抄其全集得之。招山之詞﹐佳者極多﹐近世廬陵刊木﹐余所有者﹐皆不載。莫知何也。戴石屏戴石屏赤壁懷古詞云「赤壁磯頭﹐一番過﹑一番懷古。想當時﹐周郎年少﹐气吞區宇。萬騎臨江貔虎噪﹐千艘列炬蛟龍怒。捲長波﹑一鼓困曹瞞﹐今如許。江上渡﹐江邊路。形勝地﹐興亡處。覽遺蹤﹐勝讀史書言語。幾度東風吹世換﹐千年往事隨潮去。問道旁官柳爲誰春﹐搖金縷。」滄洲陳公嘗大書於廬山寺。王潛齋復爲賦詩云「千古登臨赤壁磯﹐百年膾炙雪堂詞。滄洲醉墨石屏句﹐又作江山一段奇。」坡仙一詞﹐古今絕唱﹐今二公爲石屏拈出﹐其當與之並行於世耶。戴石屏送姚雪篷之貶所﹐作沁園春﹐其中有云「訪衡山之頂﹐雪鴻渺渺。湘江之上﹐梅竹娟娟。寄語波神﹐傳言鷗鷺﹐穩護渠儂書畫船。」亦可謂善著語者。今集中不載﹐蓋有所忌也。遊寒巖寒巖遊子明﹐送範制置成大入蜀﹕「云接蒼梧﹐山莽莽﹑春浮澤國。江水漲﹐洞庭相近﹐漸驚空闊。江燕颻颻身似夢﹐江花艸艸春如客。望漁村樵市隔平林﹐寒煙色。方寸亂﹐成絲結。離別近﹐先愁絕。便滿蓬風雨﹐櫓聲孤急。白髮論心湖海暮﹐淸樽照影滄浪窄。看明年天際下歸舟﹐應先識。」其間詞語精絕。遊龍溪龍溪遊子西﹐赴江西漕試。登酒樓﹐逢諸少年聯座﹐不知其爲文人。酒酣﹐諸少年題詩於樓壁﹐旁若無人。子西起借韻﹐諸子笑之。旣而落筆﹐詞意髙妙﹐諸子恍然潛遁。「暑塵收盡﹐快晚來急雨﹐一番初過。是處涼飆回爽气﹐直把殘云吹破。星律飛流﹐銀河搖蕩﹐只恐冰輸墮。云梯穩上﹐瓊樓今夜無鎖。便覺浮世卑沈﹐回翔偃薄﹐似蟻空旋磨。想得九天髙絕處﹐不比人間更大。獨立乾坤﹐浩歌春雪﹐可惜無人和。廣寒宮裏﹐有誰瀟灑如我。」

