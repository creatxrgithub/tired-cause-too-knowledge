銅鼓書堂詞話﹝淸﹞查禮

宋人落梅詞﹐名句甚夥。如﹝髙陽臺﹞一解賦落梅者﹐吳夢窗雲「宮粉雕痕﹐仙云墮影﹐無人野水荒灣。」又云「南樓不恨吹橫笛﹐恨曉風千里關山。半飄零﹐庭院黃昏﹐月冷闌干。」李篔房云「竹裏遮寒﹐誰念減盡芳云。彊力鳳叫晚吹晴雪﹐料水空﹑煙冷西泠。」又云「環佩無聲﹐艸暗臺榭春深。欲倩怨笛傳淸譜﹐怕斷霞﹑難返吟魂。轉銷凝﹐點點隨波﹐望極江亭。」李秋崖云「門掩香殘﹐屏搖夢冷﹐珠鈿糝綴芳塵。」又云「蘚梢空掛淒涼月﹐想鶴歸﹑猶怨黃昏。黯銷凝﹐人老天涯﹐雁影沈沈。」又云「煙濕荒村﹐背春無限愁深。迎風點點飄寒粉﹐悵秋娘﹑滿袖啼痕。」三人寫落梅之情景魂魄各有不同。其雅正澹遠﹑柔婉深長之處﹐令人可思可詠。

周弁陽《賓洲漁笛譜》﹝曲遊春﹞一調﹐遊西湖云「漠漠香塵隔﹐沸十里亂絲叢笛。看畫船盡入西泠﹐閒卻半湖春色。」其詞句雅奏之妙﹐固不必言。案﹕《武林舊事》云「都城自過收燈﹐貴遊巨室﹐爭先出郊﹐謂之探春。水面畫楫﹐櫛比如鱗﹐無行舟之路。遊之次第﹐先南而後北﹐至午則盡入西泠橋裏湖﹐其外幾無一舸矣。」弁陽老人有詞云「看畫船盡入西泠﹐閒卻半湖春色。」蓋紀實也。又馬臻《霞外集》﹐有春日遊西湖詩云「畫船過午入西泠。人擁孤山陌上塵。應被弁陽摹寫盡﹐晚來閒卻半湖春。」馬之贊美弁陽嘯翁之詞﹐可稱佳話。

宋寶慶初﹐史彌遠廢立之際﹐錢塘書肆陳起宗之能詩﹐凡江湖詩人俱與之善﹐刊《江湖集》以售﹐劉潛夫南嶽稿與焉。宗之賦詩有云「秋雨梧桐皇子府﹐春風楊柳相公橋。」本攺劉屏山句也。或嫁秋雨春風之句﹐爲敖器之所作﹐言者並梅詩論列﹐劈江湖集板﹐二人皆坐罪。初彌遠議下大理逮治﹐鄭丞相淸之在瑣闥﹐白彌遠中輟﹐而宗之坐流配。於是詔禁士大夫作詩﹐如孫花翁之徒﹐攺業爲長短句。絕定癸巳﹐彌遠死﹐詩禁解。劉潛夫爲訪梅絕句云「夢得因桃卻左遷。長源爲柳忤當權。幸然不識桃並李﹐也被梅花累十年。」此可備梅花大公案也﹐事見《瀛奎律髓》注。

蕭泰來﹐字則陽﹐號小山﹐臨江人。絕定二年進士﹐著有《小山集》。《癸辛雜識》云「泰來﹐理宗朝爲禦史﹐附謝丞相﹐爲右司李伯玉所劾﹐姚希得指爲小人之宗。」小山嘗有﹝霜天曉角﹖詠梅﹞云「千霜萬雪。受盡寒磨折。賴是生來瘦硬﹐渾不怕﹑角吹徹。淸絕。影也別。知心惟有月。元沒春風性情﹐如何共海棠說。」命意措詞﹐自覺不凡。而於樂章風格﹐亦見雅俊﹐較之徒事艷冶綺語者﹐其身分髙若干等第﹐詞家審之。

宋丞相少保信國公文天祥畱燕時﹐題張許雙忠廟﹝沁園春﹞云「爲子死孝﹐爲臣死忠﹐死又何妨。自光嶽气分﹐士無全節﹐君臣義缺﹐誰負堅腸。罵賊睢陽﹐愛君許遠﹐畱得聲名萬古香。後來者﹐無二公之操﹐百煉之剛。堪傷。人易云亡。應烈烈轟轟做一場。使當時賣國﹐甘心降虜﹐受人唾辱﹐安得流芳。古廟陰森﹐遺容嚴肅﹐枯木寒鴉幾夕陽。郵亭下﹐有姦雄過此﹐仔細思量。」盥漱讀之﹐公之忠義剛正﹐凜凜之气勢流露於簡端者﹐可耿日月﹐薄雲霄。𨿽辭藻未免粗豪﹐然忠臣孝子之作﹐只可以气槪論﹐未可以字句求也。案﹕廟在潮州。

情有文不能達﹐詩不能道者﹐而獨於長短句中﹐可以委宛形容之。如黃雪舟孝邁自度﹝湘春夜月﹞一解傷春云「可惜一片淸歌﹐都付與黃昏。欲共柳花低訴﹐怕柳花輕薄﹐不解傷春。」又云「空樽夜泣﹐靑山不語﹐殘月當門。翠玉樓前﹐惟是有一陂湘水﹐搖蕩湘云。」又云「這次第﹐算人間沒个並刀﹐翦斷心上愁痕。」又﹝水龍吟﹖暮春﹞云「店捨無﹖﹐關山有月﹐梨花滿地。二十年好夢﹐不曾圓合﹐而今老﹐都休矣。」又云「柔腸一寸﹐七分是恨﹐三分是淚。」又云「待問春怎把千紅﹐換得一池綠水。」雪舟才思俊逸﹐天分髙超﹐握筆神來﹐當有悟入處﹐非積學所到也。劉后村跋《雪舟樂章》﹐謂其淸麗﹐叔原﹑方回不能加﹐其綿密﹐駸駸秦郎「和天也瘦」之作。後村可爲雪舟之知音。

詞不同乎詩而後佳﹐然詞不離乎詩方能雅。昔沈義甫評施梅川詞云「梅川音律有源流﹐故其聲無舛誤。讀唐詞多﹐故語雅淡。」義甫斯言﹐深得樂府之三昧者。嘗憶梅川有登吳山﹝水龍吟﹞云「翠鰲湧出滄溟影。」又云「樓臺對起﹐闌干重憑﹐山川自古。」又云「看天低四遠﹐江空萬里﹐登臨處﹑分吳楚。」又云「兩岸花飛絮舞。度春風﹑滿城簫鼓。英雄暗老﹐早潮晚汐﹐歸帆過櫓。淮水東流﹐塞云北渡﹐夕陽西去。」其聲韻辭華﹐大雅不﹖﹐脫盡綺膩纖穠之態。案﹕《武林舊事》云「施梅川﹐名嶽﹐字仲山﹐梅川其號也。吳人﹐精於律呂。其卒也﹐楊守齋爲樹梅作亭﹐薛梯飆爲志其墓﹐李篔房書﹐周艸窗題﹐蓋葬於西湖虎頭巖下。」

張安國孝祥號於湖﹐烏江人。紹興二十四年廷對第一﹐授承事郎﹐簽書鎭東軍判官。累遷中書舍人﹑直學士院﹐兼督府參贊軍事﹐領建康畱守。尋以荊南湖北路安撫使﹐進顯謨閣直學士致仕。著有《於湖詞》一卷。聲律宏邁﹐音節振拔﹐气雄而調雅﹐意緩而語峭。集內﹝念奴嬌﹖過洞庭﹞一解﹐最爲世所稱頌。其中如﹕「玉界瓊田三萬頃﹐著我扁舟一葉。素月分輝﹐明河共影﹐表裏俱澄澈。」又云「短鬢蕭疏襟袖冷﹐穩泛滄溟空闊。盡吸西江﹐細斟北斗﹐萬象爲賓客。叩舷獨嘯﹐不知今夕何夕。」此皆神來之句﹐非思議所能及也。鶴山魏了翁跋於湖手書此詞眞迹云「張於湖有英姿奇气﹐著之湖湘間﹐未爲不遇。洞庭所賦﹐在集中最爲傑特﹐方其吸江酌斗﹐賓客萬象時﹐詎知世間有紫微靑瑣哉。」湯衡序《紫微詞》云「於湖平昔爲詞﹐未嘗著筆。豪酣興健﹐揮灑滿幅﹐頃刻卽成﹐無一字無來處。」

《能攺齋漫錄》載陳濟翁寄張於湖﹝驀山溪﹞詞云「去年今日﹐從駕遊西苑。彩仗壓金波﹐看水戲﹑魚龍曼衍。寶津南殿。宴坐近天顏﹐金杯酒﹐君王勸。頭上宮花顫。六軍錦繡﹐萬騎穿楊箭。日暮翠華歸﹐擁鈞天﹑笙歌一片。如今關外﹐千里未歸人﹐前山雨﹐西樓晚。望斷思君眼。」舍人張孝祥知潭州﹐因宴客﹐妓有歌此舊調者﹐唱至「金杯酒﹐君王勸﹐頭上宮花顫」﹐其首自爲之搖動者數四。坐客忍笑指目者甚眾﹐而張竟不覺也。

陳存熙逢辰有﹝相見歡﹖詠淚﹞云「月痕未到朱扉。送郎時。暗裏一汪兒淚﹐沒人知。搵不住﹐收不聚﹐被風吹。吹作一天愁雨﹐損花枝。」其風情之綿密﹐字句之自然﹐可稱絕唱。然亦從李后主賦愁之「翦不斷﹐理還亂﹐是離愁﹐別是一般滋味在心頭」脫化出來者。

孫花翁惟信字季蕃﹐在江湖頗有標致。多見前輩﹐多聞舊事﹐善雅談。長短句尢工﹐有《花翁詞》一卷。﹝夜合花﹖閨情﹞云「風葉敲窗﹐露蛩吟甃﹐謝娘庭院秋宵。」又云「斷魂畱夢﹐煙迷楚驛﹐月冷藍橋。」又云「羅衫暗折﹐蘭痕粉迹都銷。」又云「幾時重憑﹐玉驄過處﹐小袖輕招。」又﹝燭影搖紅﹖詠牡丹﹞云「對花臨景﹐爲景牽情﹐因花感舊。」又云「絮飛春盡﹐天遠書沈﹐日長人瘦。」又﹝南鄕子﹖感舊﹞云「霜冷闌乾天似水﹐揚州。薄幸聲名總是愁。」又云「一夢覺來三十載﹐風流。空對梅花白了頭。」詞之情味纏綿﹐筆力幽秀﹐讀之令人涵泳不盡。案﹕劉后村孫﹝花翁墓志﹞云「季蕃貫開封﹐曾祖升﹐祖可﹐父﹖﹐武爵。季蕃少受祖澤﹐調監當不樂﹐棄去﹐始婚於婺。後去婺遊﹐畱蘇杭最久。一榻之外無長物﹐躬爨而食。書無乞米之帖﹐文無逐貧之賦﹐終其身如此。名重江浙公卿間﹐聞花翁至﹐爭倒屣。所談非山水風月﹐一不掛口。長身縕袍﹐意度疏曠﹐見者疑爲俠客異人。其倚聲度曲﹐公瑾之妙。散發橫笛﹐野王之逸。袖起舞﹐越石之壯。」

《延佑四明誌》載宋梅麓樓公扶登招寶山﹝沁園春﹞云「開辟以來﹐便有斯山﹐獨當怒濤。正秋空萬里﹐寒催雁信﹐塵寰一簇﹐輕算鴻毛。小可詩情﹐尋常酒量﹐到此應須分外豪。難爲水﹐笑平生未有﹐者番登髙。飄飄。身踏金鰲。嘆終日風波無限勞。看檣烏縹緲﹐帆歸遠浦﹐廛魚雜沓﹐网帶餘潮。待約詩人﹐相將月夜﹐取次攜杯持蟹螯。乘槎意﹐問誰人領解﹐空立亭臯。」詞鐫崖石﹐今不存。案﹕《景定建康志》云「樓扶﹐端平中﹐沿江制置司幹官。」《泰州誌》云「淳佑間﹐知泰州軍事。」周艸窗輯《絕妙好詞》﹐選樓扶次淸眞梨花韻﹝水龍吟﹞一闋云「輕腮暈玉﹐柔肌籠粉﹐緇塵斂避。霽雪畱香﹐曉云同夢﹐昭陽宮閉。」又云「愁對黃昏﹐恨催寒食﹐滿襟離思。想千紅過盡﹐一枝獨冷﹐把梅花比。」樓扶字叔茂﹐號梅麓﹐鄞人﹐善文章。﹝四明靈應廟記﹞﹐梅麓所作。尢工樂府﹐惜不多見。

潘漁莊希白字懷古﹐永嘉人。寶佑中登第﹐幹辦臨安府節制司公事﹐工長短句。其九日大有一解云「戲馬臺前﹐采花籬下﹐問歲華﹑還是重九。恰歸來﹐南山翠色依舊。簾櫳昨夜聽風雨﹐都不似﹑登臨時候。一片宋玉情懷﹐十分衛郎淸瘦。紅萸佩﹐空對酒。砧杵動﹐微寒暗欺羅袖。秋已無多﹐早是敗荷衰柳。彊整帽檐欹側﹐曾經向天涯搔首。幾回憶﹐故國蒓鱸﹐霜前雁後。」用事用意﹐搭湊得瑰瑋有姿。其髙澹處﹐可以與稼軒比肩。

鄭燮字克柔﹐號板橋﹐揚州興化人。幹隆丙辰進士﹐徐山左濰縣令﹐才識放浪﹐磊落不羈。能詩古文﹐長短句別有意趣。未遇時﹐曾譜﹝沁園春﹖書懷﹞一闋云「花亦無知﹐月亦無聊﹐酒亦無靈﹐把夭桃斫斷﹐煞他風景﹐鸚哥煮熟﹐佐我杯羹。焚研燒書﹐椎琴裂畫﹐毀盡文章抹盡名。滎陽鄭﹐有教歌家世﹐乞食風情。單寒骨相難更。笑席帽靑衫太瘦生。看蓬門秋艸﹐年年破巷﹐疏窗細雨﹐夜夜孤燈。難道天公﹐還箝恨口﹐不許長吁一兩聲。顚狂甚﹐取烏絲百幅﹐細寫淒淸。」其風神豪邁。气勢空靈﹐直逼古人。板橋工書﹐行楷中筆多隸法﹐意之所之﹐隨筆揮灑﹐遒勁古拙﹐另具髙致。善畫蘭竹﹐不離不接﹐每見疏淡超脫。畫幅間常用一印﹐曰「七品官耳」﹐又一印曰「康熙秀才雍正舉人幹隆進士」。

「來往煙波﹐此生自號西湖長。輕風小槳。蕩出蘆花港。得意髙歌﹐夜靜聲偏朗。無人賞。自家拍掌。唱徹千山響。」茂州陳時若大牧最喜歌此調﹐云武林一老僧所塡﹝點絳唇﹞也﹐忘其名。余聞之﹐輒錄出。往復詠嘆﹐音調超絕。噫﹐此亦紅姜老人之儔匹也。

