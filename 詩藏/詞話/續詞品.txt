楊夔生續詞品輕逸悠悠長林﹐蒙蒙曉暉。天風徐來﹐一葉獨飛。望之彌遠﹐識之自微。疑蝶入夢﹐如花墮衣。幽弦再終﹐白雲愈稀。千里飄忽﹐鶴翅不肥。

綿邈秋水樓臺﹐澹不可畫。時逢幽人﹐載歌其下。明星未稀﹐美此良夜。惝恍從之﹐夢與煙借。荷香沈浮﹐若出云罅。油油太虛﹐一碧俱化。

獨造萬山巑巑﹐回風蕩寒。決眥千仞﹐飲云聞湍。龍之不馴﹐虹之無端。畸士羽衣﹐露言雷喧。洞庭隱鱗﹐蒼梧逸猿。元气紛變﹐創斯奇觀。

淒緊送君長往﹐懷君思深。白日欲墮﹐池臺气陰。百年寸暉﹐徘徊短吟。松篁幽語﹐獨客泛琴。聆彼七弦﹐瀟湘雨音。落花辭枝﹐淒人燕心。

微婉之子曉行﹐細路香送。時聞春聲﹐百鳥含哢。林花初開﹐蜂須欲動。美人何許﹐短琴潛弄。明明無言﹐泠泠如諷。捲簾綠陰﹐微雨思夢。

閒雅疏雨未歇﹐輕寒獨知。茶煙晝靑﹐鬻藤一枝。秋老茆屋﹐檐虫掛絲。葉丹苔碧﹐酒眠悟詩。飲眞抱和﹐仙人與期。其曰偶然﹐薄言可思。

髙寒俯視苔石﹐行歌長松。千葉萬吹﹐凜然噓冬。避風乘虛﹐餐煙太蒙。矯矯獨往﹐落落希蹤。夜開元關﹐蕩聞天鐘。光滿眉宇﹐與鬥相逢。

澄淡空波粼天﹐鴨簪扣舷。鷺鷥立雨﹐浪花一肩。采采白蘋﹐江南曉煙。覓鏡照春﹐逢潭寫蓮。漁舟還往﹐相忘歲年。佳語無心﹐得之自然。

疏俊卓卓野鶴﹐超超出羣。田家敗籬﹐幽蘭逾芬。意必求遠﹐酒不在醇。玉山上行﹐疏花角巾。短笛快弄﹐長嘯入云。軒軒霞舉﹐須眉勝人。

孤瘦悵焉獨邁﹐憀於隱憂。悟出系表﹐天地可求。亭亭危峯﹐倒影碧流。空山沍寒﹐老梅古愁。味之無腴﹐揖之寡儔。遙指木末﹐一僧一樓。

精煉如莫邪劍﹐如百煉鋼。金石在中﹐匪曰永藏。鉥心掏胃﹐韜神斂光。水爲沈流﹐星無散芒。離離九疑﹐郁然深蒼。萬棄一取﹐駏驉錦囊。

靈活天孫弄梭﹐腕無暫停。麻蛄擲米﹐走珠跳星。荷露入握﹐菊香到瓶。如泉過山﹐如屋建瓴。虛籟集響﹐流影幻形。四無人語﹐佛閣一鈴。

