臥廬詞話

周曾錦撰

○杜文瀾詞昔譚仲修謂蔣鹿潭﹐咸豐兵事﹐天挺此才﹐爲倚聲家老杜。斯言當矣。與蔣同時唱和而工力悉敵者﹐有秀水杜小舫﹝文瀾﹞。其采香詞二卷﹐八十二首﹐幾於首首可傳﹐不能選錄。但錄其與蔣贈答者三闋。憶舊遊﹐與蔣鹿潭話黃鶴樓舊遊雲﹕「記波涵紫堞﹐霧冪丹梯﹐頻展吟眸。念爾南冠久﹐問江城玉笛﹐曾聽吹否。去塵頓如黃鶴﹐萍迹話浮鷗。自戰鼓西來﹐楚歌不競﹐望斷空樓。前遊。漫回首﹐便十里春風﹐何處揚州。燐火迷荒岸﹐任雕搜金粉﹐都付滄流。素絲暗尋霜色﹐詞客病工愁。怕賦冷晴川﹐萋萋艸碧鸚鵡洲。」三姝媚﹐贈蔣鹿潭云「空憐歸去好。聽千山啼鵑﹐淚痕多少。沽酒瓶空﹐算袖中﹑還剩散花舊稿。逝水年華﹐判斷送﹑斜陽芳艸。憔悴訴知﹐紅豆愁拋﹐玉龍悲嘯。誰勸春明頻到。更气壓云虹﹐意輕飛鳥。典卻貂裘﹐墮蒼茫塵海﹐芰衣秋老。愛作詞人﹐詩繡出﹑飡霞函抱。還怕黃粱邀夢﹐炊香未了。」無悶﹐鹿潭病痁﹐譜此以代七發云「長劍當年﹐敲研討會唾壺﹐豪气都無千古。便黯淡靑衫壯懷如故。酒醒偏憐短鬢﹐漸鏡裏﹑霜痕驚秋絮。家山何在﹐杜鵑喚作﹐不如歸去。遲暮。尙羈旅。又憑廡人孤﹐病愁爭主。漫證破情禪﹐藥鑪茶杵。我有新筍遲爾﹐且醉聽﹑檀槽歌金縷。更沒詠﹑卻虐花卿﹐舊日艸堂詩句。」讀蔣杜二公之詞﹐覺白石﹑梅溪﹐去今未遠。天挺二老於咸同之際﹐亦詞界之中興也。○張子野詞張子野詞﹕「云破月來花弄影」﹐「嬌柔懶起﹐簾壓卷花影」﹐「柳徑無人﹐墮飛絮無影」﹐人因目之爲「張三影」。余按子野詞﹐又有句云「隔墻送過秋千影。」又云「中庭月色正淸明﹐無數楊花過無影。」又詩句云「浮萍破處見山影。」語並精妙﹐然則不止三影也。此公專好繪影﹐亦是一癖。又按柳徑無人二句﹐子野詞集作「柔柳搖搖﹐墮輕絮無影」。○魏伯子詞魏伯子﹝際瑞﹞﹐本不以詩詞名家﹐其詞不衫不履﹐然頗有俊快之筆。蝶戀花云「妾本城南楊淑女。小字畱姑﹐自小南門住。門對桃花三四樹。春風日日花叢住。那日門前曾一過。郎自多情﹐特地回頭覷。妾本無情仍未許。等閒花裹窺郎去。」又﹐「獨立蒼苔東望久。明月黃昏﹐恰上西園柳。幾陣宮雅歸去後。碧天雲樹空搔首。漫說破愁須是酒。影落深杯﹐越看成淸瘦。淚迸銀盤如散豆。翠微峯上人知否。」又﹐「年少風流人第六。小扇新詞﹐字字蠅頭綠。扇手一時同似玉。玉人何必何平叔。我欲爲君歌一曲。我唱君酬﹐歌斷心相續。但願無情無眷屬。無愁無恨無孤獨。」數詞小時誦之﹐至今不忘。又﹐滿庭芳云「去去來來﹐孤孤另另﹐淒淒冷冷淸淸。年年歲歲﹐苦苦苦營營。日日時時刻刻﹐心心念﹑念念卿卿。昏昏睡﹑睡殘殘夢﹐夢影影盈盈。春春春寂寂﹐山山水水﹐疊疊層層。對雙雙對對﹐燕燕鶯鶯。處處愁愁悶悶﹐行行住﹐住住行行。懨懨病﹐病中中酒﹐酒醒醒惺惺。」𨿽曰戲筆﹐疊字至此﹐亦未易也。○李漁衫詞吾邑李漁衫先生﹝懿曾﹞﹐博學能文﹐著作極富﹐其扶海樓詩集﹐典贍風華﹐卓然名家。至於倚聲﹐非所措意﹐然藕葉詞二卷﹐不乏鴻篇麗制﹐亦可謂出其餘技﹐足了十人者矣。滿江紅有感云「淚灑秋衫詞﹐都只爲﹑有人憐我。他說是﹐裁云鏤月﹐肝腸繡作。結綠未邀和氏賞﹐陽春卻少他人和。嘆十年﹑風雨小窗寒﹐空燈火。柯亭竹﹐休愁挫。齊門瑟﹐休嗟左。任英雄落魄﹐牛衣馬磨。靑眼偏從紅粉出﹐驪珠解用鮫綃裏。等平生﹑知己得昭容﹐消愁可。」長相思云「怕閒行。又閒行。野渡荒煙一雁聲。釣船依舊橫。水盈盈。淚盈盈。莫辧離人一段情。柳梢斜月明。」浣溪沙云「驀地相逢油壁車。夕陽流水板橋斜。笑聲飛出幾盤鴉。新綠眉稜裁柳葉﹐小紅門扇掩琵琶。粉墻轉過是天涯。」望江南云「江南好﹐山水擅神州。絕壁郁盤龍虎勢﹐大江流盡古今愁。滿目荻花秋。」又云「江南好﹐風景記重來。沽酒夜尋桃葉渡﹐品泉晝上寸花臺。詩句袖中裁。」○勒少仲詞勒少仲﹝方錡﹞榑洲詞二卷﹐淸麗有餘﹐新警不足。惟「綺羅叢裏﹐拏酒說功名」二語﹐未經人道。其他如「落紅萬點圍歌舫﹐春水多情不肯流」。又﹐「吹得雨聲寒。雁聲空外酸」。又﹐「正是客愁深處﹐一燈紅得無情」又﹐「山外江流江外山。春云迷故關」。又﹐「天涯目斷平蕪。斜陽淡照棲烏。輸與寒磯釣叟﹐眼前忘得江湖。」又﹐「葉打疏窗絡緯啼。燈殘秋夢迷。」又﹐「多謝秋虫﹐會得人心苦。燈殘醋只蚓。更無頭緒。替我模糊訴。」均恰到好處﹐惜如此者不多耳。○柳詞柳耆卿詞﹐大率前徧鋪敍景物﹐或寫羈旅行役﹐後徧則追憶舊歡﹐傷離惜別﹐幾於千篇一律﹐絕少變換﹐不能自脫窠臼。詞格之卑﹐正不徒雜以鄙俚已也。○吳少山詞吳丈少山﹝毓沈﹞﹐如臯老名士也。工書法﹐瘦硬通神。居白蒲鎭﹐予嘗訪之﹐時年八十﹐兩耳皆聾。手寫一詞示予﹐題縫窮婦圖云「布抹飛蓬首。小市提筐走。問渠何不住深閨﹐否否否。短綫零鍼﹐亂絲敗絮﹐藉玆糊口。儂亦途窮久。羞露襟邊肘。思量何物付卿卿﹐有有有。白袷衫殘﹐黑貂裘敝﹐敢煩纖手。」醉春風調。○李他山詞邑李他山先生﹝進琯﹐﹞文名震一時﹐所著萬花齋集﹐不乞人序﹐自題滿江紅自笑自哭二闋於簡端。自笑云「心血無多﹐怎暮暮朝朝嘔得。我不惜﹑也無人惜﹐算來那值。筆管墨枯頭已禿﹐屋梁月落愁俱黑。料將來﹑都入廢書堆﹐眞何益。原不獻﹐荊山璧。原不想﹐天鵝食。但狂歌起舞﹐壯懷誰識。掉臂肯隨人步武﹐搜腸愛辟吾阡陌。定千秋﹑自作自吟哦﹐消岑寂。」自哭云「一曲琵琶﹐便惹出﹑許多眼淚。若再聽﹐江州司馬﹐靑衫破矣。老婦重提當日話﹐愁人各觸心頭事。怪區區﹑從未轉柔腸﹐頻揮涕。志侘傺﹐顏憔悴。騅不逝﹐時不利。忽掀髯大笑﹐無須嘆喟。拂意已過年半百﹐賞心空負花三四。問家人﹑鬥酒在牀頭﹐予姑醉。」落拓名場﹐賫志以歿﹐今閱其詞﹐可喟也。○陶詠裳詞母舅陶詠裳先生﹝炳吉﹞﹐上元人。倜儻權奇﹐工六法﹐尢長於仕女﹐名滿東南。久寓滬上﹐求畫者戶外履滿﹐然非其人不與也。予家藏小幅一﹐畫美人蕩舟采蓮﹐自題踏莎行一闋云「淺碧垂條﹐亂絲飛絮。新涼恰好才過雨。小橋一帶種蓮花﹐蓮花深處儂家住。十里銀塘﹐幾重香霧。歌聲宛轉輕舟渡。芙蕖采罷夕陽斜﹐笑呼姊妹同歸去。」所著詩詞甚富﹐身後遺稿﹐散失殆盡﹐恫夫。○陳師曾詞朽道人陳師曾﹝衡恪﹞﹐旅通時﹐寓城南通明宮﹐古剎也。荒墳老木﹐杳無人煙。小樓三楹﹐道人與其夫人汪春綺女士居之。有時會客﹐亦在樓中﹐瓶花鑪篆﹐翛然絕俗。道人詞不多見﹐僅得一闋慶淸朝詠海棠云「絕艷宜簪﹐倩魂易冷﹐幾回嚲裊東風。春嬌乍倚﹐曲闌獨映嫣紅。和醉重鳴怨瑟﹐無人處﹑幽意誰同。斜陽外﹐斷霞作被﹐殘粉成叢。猶憶故山步月﹐聽杜鵑啼夜﹐綠碎煙空。朱英數點﹐飛簾應爲詩工。鏡裏暗藏淸淚﹐怕教零落亂雲中。深深院﹐濃愁未醒﹐爭似花儂。」嘗一滴水﹐可知大海味﹐正不在多也。○宋末社詞齊天樂詠蟬﹐天香詠龍涎香﹐此宋末諸老社題也。杜小舫稍更之﹐以齊天樂詠蟬蛻云「已判身世斜陽外﹐虛空又畱塵影。幻相猶存﹐凡胎易換﹐寂寞枯僧禪定。西風夢醒。問抱樹何心﹐鬢凋靑鏡。猶有螳螂﹐夜深偸上翠梧等。前緣遠戀瘦柳﹐嫩涼斜曳處﹐無限淒哽。翳葉辭柯﹐焦桐寫韻﹐藥裹誰療詩病。淸霜自警。算羽化疑仙﹐舊愁都屏。冷眼冰蠶﹐怨絲拋未肯。」天香詠卍字香雲「窗眼噓云﹐闌腰印月﹐雛鬟夜靜重炷。篆蛻盤蝸﹐薰圓睡鴨﹐縈系荀郎吟緒。春融四角﹐渾不倩﹑流蘇深護。剛似儂心﹐宛轉連環﹐萬絲千縷。溫灰半星微度。畫秋蛇﹑似鉤愁譜。一寸繡腸﹐顚倒佛龕低訴。漫說情田未補。怕隔斷相思舊時路。織向鴛機﹐加文更苦。」二作別出匠心﹐脫盡前人窠臼﹐固由取徑不同也。○先君詞先府君生平著作甚富﹐數遊京師﹐稿多散佚。見背時﹐錦甫周歲。及長﹐栓篋中遺著﹐僅得駢文數首﹐詩十數首﹐詞一闋而已。已並編入周氏先墨。詞錄於下﹐題章蘊卿和雅堂集﹐調寄上江紅雲﹕「驀地逢君﹐快同話﹑西窗夜雨。聞說道﹐黃皮縛袴﹐從戎幕府。策馬關山衣短後﹐橫刀舊領徵南部。指西湖﹑潭月岱峯云﹐屯軍處。乍拋卻﹐應官鼓。重繡上﹐蟾宮譜。向京華飽喫﹐軟紅塵土。粉帳傳宣崔嘏制﹐布裙酬唱梁鴻廡。讀新詩﹑讀新詩﹑一卷擬風騷﹐搴蘭杜。」○四詞徵和戊申之秋﹐予以采石﹑赤壁﹑黃鶴樓﹑滕王閣四詞﹐徵和海內。雲間楊古醞丈﹝葆光﹞賜以四闋﹐信騷壇斷輪手也。玆錄二闋﹐百字令采石云「石頭城上﹐指袍披宮錦﹐扣舷髙詠。偶遇宗之﹐招與侶﹑餘子那堪游泳。旁若無人﹐飄然髙舉﹐皓月明如鏡。一時無雨﹐磯邊艸木輝映。猶憶創業髙皇﹐伐陳大舉﹐笳鼓軍中競。宵濟舟師﹐乘敵醉﹐開國果然風勁。九曲池深﹐黃天蕩闊﹐未足儕名勝。小詩休唱﹐謫仙猶恐來聽。」臺城路滕王閣云「壯遊偶放章江棹﹐封藩試稽前事。畫棟才輝﹐徽章忽降﹐羨煞洪都王子。唐宗往矣。剩髙閣巍然﹐尙畱江汜。誰念滄桑﹐浦雲山雨兩無意。重陽小舟競樣義。馬當神助﹐一夕風利。霞騖齊飛﹐水天一色﹐要亦尋常詞耳。憐才念起。便請遂成文﹐眾家驚異。惆悵臨江﹐此風誰更繼。」○夢窗詞玉田於夢窗頗致不滿﹐不但七寶樓臺之諭而已。夢窗「何處合成愁」一闋﹐在夢窗爲別調﹐而玉田亟稱之﹐他詞不如是也。以此取夢窗﹐則其所不取者可知矣。平心論之﹐夢窗雕琢太過﹐致多晦澀﹐實是一病﹐固不必曲爲之諱也。○黃畊南詞詩中有眞摯一境﹐塡詞所無也。如臯黃畊南詞﹐𨿽不爲上乘﹐而其眞摯處﹐固自可取。如百字令﹐哭沙婿臥云「貧儒一个﹐合舉家八口﹐不能坑倒。村館遠爲謀食計﹐拚卻寒氈終老。書報平安﹐人驚短折﹐倉卒何曾料。蕭然歸襯﹐紙灰空使盈道。去年也客荒村﹐沈沈臥病﹐只辦今生了。豈意白頭偏後死﹐畱取者番相弔。冷落親知﹐伶仃婦女﹐魂向髙堂繞。我詩誰輯﹐反教收爾零稿。」聞沙婿舉殯﹐余客曉塘﹐不得一送﹐疊前韻云「一抔黃土﹐把古今豪傑﹐生生埋倒。少不成名兼富貴﹐合使衡門棲老。坦腹牀空﹐招魂路隔﹐此別非吾料。朝來執紼﹐白衣遙想遮道。堪憐六十衰親﹐兩三弱息﹐一閉重泉了。我女未亡應更苦﹐身後不知誰弔。老矣窮鄕﹐淒其遠樹﹐望裏寒煙繞。秋墳何處﹐鮑家詩唱殘稿。」此種𨿽非詞家所尙﹐然正如龍眠人物﹐以白描見長﹐要非批風抹月者所能辦。又百字令之曉塘云「在家如客﹐從歸來計日﹐一旬才滿。打點輕裝還欲去﹐坐席何曾能暖。兒女情牽﹐友朋歡洽﹐致把行期緩。催人徵棹﹐早維門外河岸。回首荒海漫遊﹐孤村浪迹﹐吟興原難遣。少不離鄕今老大﹐怎脫天公成算。後會堪憑﹐長途可卽﹐莫動三秋感。春寒風雪﹐者番前度差遠。」又前調﹐舟中寄懷同人﹐其前徧云「酒醒何處﹐只徧舟一葉﹐離愁裝滿。如許東風偏作惡﹐吹面不教人暖。去固無情﹐行還有侶﹐報道郵簽緩。推篷遙望﹐依稀雙店田岸。」又漁家傲﹐九日前徧云「掃盡寒雲山色淨。遙空一碧開天境。落帽今朝誰露頂。秋幾頃。東籬小拓柴桑境。」畊南數與熊澹仙女史唱和﹐著有畊南詩鈔。○李季瓊詞合肥李季瓊女史﹐名敬婉﹐可亭公子之胞妹。年十五﹐題詩妓錢素秋吟秋小艸三闋﹐婉麗可誦。眼兒媚云「鉤心團淚做成詩。展捲意爲癡。數行殘墨﹐十分幽怨﹐一半相思。女兒生受聰明誤﹐平白被愁欺。蕪城恨事﹐鳩江夢影﹐同入新詞。」又﹐羅敷艷云「一身漂泊江南北﹐恨滿江頭。淚滿雙眸。若个人兒無限愁。今朝遇了憐才客﹐兩字吟秋。沒世名畱。便是機濤及得否。」又﹐闌干萬里心云「秋花天使傲霜妍。百折千磨忒可憐。好句傳愁付短箋。恨綿綿。嵌入春心不計年。」素秋名綠云﹐錢唐人。本宦家女﹐嫁某氏子﹐後與離婚。爲債家所逼﹐遂墜樂籍。戊申愛﹐余與伯茗﹑悼棠﹑峯石﹑澹廬﹐相與張之﹐其名大噪。而可亭適至﹐見其所著吟秋艸﹐出資爲之鋟板。無何﹐素秋仍返滬上﹐後遂不復相聞﹐或曰已從良矣。其種花云「種花日日替花愁。及至花開轉自羞。一片芳心才半吐﹐誰知已上美人頭。」次某君韻云「年來識得淸虛旨﹐默對靑燈讀道書。」和可亭韻云「年年憔悴風塵裹﹐詩句都成脈望仙。」附錄於此。○白石詩說白石道人詩說有云﹐雕琢傷气。予謂非第說詩而已﹐惟詞亦然。夢窗諸公﹐恐正不免此。○陳散木詞吾通工詞而有盛名於世者﹐僅陳散木﹝世祥﹞一人。散木性狷介﹐不爲苟容。有捷才﹐讀書數行﹐下筆數千言不竭。明末舉於鄕﹐宰新安﹐不屑折腰權貴﹐投劾歸。徜徉山水﹐與王西樵﹑杜茶村﹑冒巢民善。每有計歌﹐隔千里郵寄無虛日。所在淹畱﹐幾忘歲月。不問家人生產﹐有楚云章句﹑半豹吟﹑敝帚﹑虫余﹑瑤艸諸集行世。工倚聲﹐與迦陵栓討有江左二陳之目。其含影詞二卷﹐刻入十六家詞集中﹐全稿未見。僅從五山耆舊集﹐摘錄數闋﹐以見一斑。浣溪沙﹐午泛歸西園云「蝶子尋花日日忙。一溪春水膩歸航。杏煙深處讀書莊。織柳欲成鶯襯貼﹐壘巢未就燕商量。迎人小犬出東墻。」前調﹐書友人壁云「桐葉虛幽滿地陰。闌干曲曲路層層。遙聞棋子落楸枰。香倚碧紗花壓夢﹐影牽紅杏鶴調琴。隔簾茶吼讀書聲。」虞美人﹐黃湖積霖﹐正理歸棹云「千紅萬紫剛裁就。花事家家有。惱人無柰雨和風。何處杏花深處﹑月照中。鳴鳩不管人愁絕。鸂浯氵鶒頻頻說。春泥滑剌雨如蓑。說是風狂﹐行不得哥哥。」蝶戀花﹐詠愁雲﹕「潦倒十年愁窟裏。漏酒逋詩﹐意興都無幾。愁緒世間無物比。靑衫濕似邗江水。著地尋來無計避。好月名花﹐總是相思淚。笑煞天公無意味。生生無雨將春廢。」菩薩蠻客夜云「冷風索索尋窗紙。那堪更是簾纖雨。半睡過黃昏。殘燈偏著人。閒愁無可破。夢裏成眞个。醒睡總來難。雙眸枕上干。」前調次夜又雨雲﹕「客愁飛入梅花紙。做成夜夜蕭蕭雨。參影已橫昏。停杯正憶人。春陰吹不破。鳩婦還添个。只爲看蓊雞。芒鞋不要乾。」最髙樓歸來云「無窮路﹐今日賦歸與。整頓舊茅廬。蒲葉抽風能睡鴨﹐柳枝拖露好穿魚。莫踟躕﹐還度曲﹐更提壺。從今不冷打詩書謎。從今不熱下江山淚。身外事﹐總然迂。好花放蕊今良友﹐好句吟成古大儒。拌醉倒﹐云作伴﹐月相扶。」○陳世昶詞散木弟世昶﹐字仙庚﹐拔貢生。工詩詞﹐出散木指授。著露香詞一卷﹐溫柔香艷﹐其弔古諸作﹐直逼髯翁。滿江紅﹐舟過赤壁云「陡壁臨江﹐沙磧上﹑幾堆殘雪。凝睇望﹐戰場何處﹐煙波空闊。橫槊賦詩才不小﹐沿流縱火功偏烈。想周郎﹑英發擅英姿﹐眞人物。何必恨﹐賢豪沒。最可詫﹐荒唐說。有千秋信史﹐堪稽事業。只道綸巾同羽扇﹐未聞仗劍還披髮。笑天屏山頂祭風臺﹐冤諸葛。」沁園春﹐荊州九日云「借問蒼天﹐雨雨風風﹐意欲如何。算光陰瞬息﹐一年有幾﹐鄕關迢遞﹐千里還多。寒食秦淮﹐中秋襄水﹐佳節都從客裏過。重陽到﹐又仲宣樓上﹐把酒髙歌。而今更莫蹉跎。好細看﹑紅萸間綠莎。笑冠自整﹐怕來嘲語﹐龍山擬上﹐爲避愁魔。警句難酬﹐新醅易醉﹐伸紙含豪信口哦。君知否﹐此稜稜鐵硯﹐久不堪磨。」○徐澹廬詞同學徐貫恂﹐號澹廬﹐年十二﹐卽以工書善詩名。所作詞曰碧春詞﹐曰蠅須館詩餘﹐淸新可傳。歸安朱古微侍郎稱其詞自壬子後﹐一洗粉澤之態﹐與東坡﹑後村二家爲近﹐可謂善變。雲間楊古醞大令﹐和滿江紅題其集﹐有「如此淸才供跌宕﹐盡堪遊戲人間世﹐撥海濤﹑北向望伊人﹐蒼茫裏」等語﹐其爲詞場耆宿獎許﹐有如此者。玆撮錄數闋於下。沙頭雨﹐題珠媚園云「城市山林﹐依稀粉壁畱題處。﹝園壁舊有城市山林四大字﹞斷煙零雨。幾換名園主。燕子雙雙﹐飛入誰家去。愁如許。一絲蛩語。宛把興亡訴。」浣溪沙云「一剪風輕劈柳枝。春閨人去較鶯遲。海紅湘碧可憐時。艷曲歌殘三字令﹐回文織就九張機。眼簾淚雨不成絲。」金菊對芙蓉﹐癸卯夏避暑滬上味蒓園云「金碧樓臺﹐琉璃世界﹐半江剪取吳淞。攜桃笙竹簟﹐著我當中。茜紗衫子香收汗﹐賀新涼﹑低唱吳儂。櫻唇索潤﹐晶瓶瀉白﹐甘露檸檬。卷上百葉籠櫳。報鋼絲車到﹐挽住靑。借蒓鱸興味﹐不待秋風。萬家兒女癡如夢﹐一雙雙﹑都是情虫。鄰僧多事﹐當頭一棒﹐敲起晨鐘。」﹝國園在靜安寺路夏夜遊人雜沓有破曉方散者﹞生杳子﹐和周劍靑雲﹕「千萬擲黃金﹐難買天無曉。花底不禁消﹐胡蝶香魂俏。鳥不識歡心﹐催起人偏早。兩點小眉山﹐擱住愁多少。」臨江仙﹐感事寄晉琦云「一夜西風三日雨﹐名山先送秋來。年年被放敢言才。前途行不易﹐依舊倒繃孩。碎了珊瑚埋了劍﹐雄心無計安排。人生但使酒如淮。酒酣星可摘﹐同上妙髙臺。」﹝時約遊金山。﹞一絡索題畫云「任爾同生同滅。紫荊紅棘。孤根不肯寄人籬﹐晚乃見﹑黃花節。畱取九秋消息。枝枝葉葉。何來一个八哥兒﹐盡偸眼﹑休饒舌。」十二時﹐綴玉軒話別圖﹐爲梅郎浣華題﹐卽送東行雲﹕「櫻紅妻島﹐丁歌甲舞﹐黃金爭買。纖纖散花手﹐怎輕分天外。綴玉軒中人宛在。最難忘﹑故緣今愛。先行問歸信﹐系羊車遙待。」題晉琦天涯芳艸塡詞圖次原韻云「蒼然平楚。莫問天涯路。手撥水弦心太古。恰到淸眞處。晚涼卷上簾衣。粉箋輕界烏絲。畱做畫圖憑證﹐一編香艸新詞。」又﹐摘句爲玉寶題扇云「東風第一琵琶手﹐人也多情。夜也多情。勒住情天不放明。」又﹐「旣做有情人﹐忍說情爲累。」又﹐題佩秋病秋圖云「簾外黃花簾內人﹐十分幽怨三分病。」皆警妙。貫恂自幕浙中官京師﹐而詩境益進。倚聲一道﹐不過偶爲之耳。

