古今詞論淸王又華○楊守齋詞論楊守齋曰﹕作詞有五要﹐第一要擇腔。腔不韻則勿作﹐如塞翁吟之衰瘋﹐帝臺春之不順﹐隔浦蓮之寄煞鬥百花之無味是也。第二要擇律。律不應月﹐則不美﹐如十一月須用正宮﹐元宵詞必用仙呂宮爲相宜也。第三要塡詞按譜。自古作詞能依句者少﹐依譜用字者﹐百無一二﹐若歌韻不協﹐奚取哉。或謂善歌者﹐能融化其字則無疵。殊不知制作轉折﹐用或不當﹐則失律。正旁偏側﹐淩犯他宮﹐非復本調矣。第四要隨律押韻。如越調水龍吟﹐商調二郎神﹐皆用平入聲韻。古調俱押去聲﹐所以轉折乖異﹐苟或不詳﹐則乖音昧律者﹐反加稱賞﹐是眞可解頤而啟齒也。第五要立新意。若用前人詩詞句爲之﹐此蹈襲無足奇也。須作不經人道語﹐或翻前人意﹐始能驚人。若煉字句﹐才讀一過﹐便無精神﹐不可不知也。更須忌三重四同﹐始爲具美。○張玉田詞論張玉田曰﹕塡詞先審題﹐因題擇調名﹐次命意﹐次選韻﹐次措詞。其起結須先有成局﹐然後下筆。最是過變﹐勿斷了曲意﹐要結上起下爲妙。詞中句法﹐貴平妥精粹。一曲之中﹐安能句句髙妙﹐只要襯副得去﹐於好發揮處勿輕放過﹐自然使人讀之擊節。句法中有字面﹐生硬字切勿用﹐必深加鍛煉﹐字字推敲響亮﹐歌之妥澑﹐方爲本色語。方回﹑夢窗﹐精於煉字者﹐多從李長吉﹑溫庭筠詩中取法來。故字面亦詞中起眼處﹐不可不畱意也。詞要淸空勿質實﹐淸空則古雅峭拔﹐質實則凝澀晦昧。姜白石如野雲孤飛﹐去畱無迹。吳夢窗如七寶樓臺﹐眩人眼目﹐拆碎下來﹐不成片段。此爲淸空質實之說。詞中用事﹐要融化不﹐如東坡永遇樂云「燕子樓空﹐佳人何在﹐空鎖樓中燕。」用張建封事。白石疏影云「猶記深宮舊事﹐那人正睡裏﹐飛近蛾綠。」用壽陽事。又云「昭君不慣胡沙遠﹐但暗憶江南江北。想環月下歸來﹐化作此花幽獨。」用少陵詩。皆用事而不爲所使。詩難詠物﹐詞爲尢難。體識稍眞﹐則拘而不暢。摹寫差遠﹐則晦而不明。須收縱聯密﹐用事合題。如邦卿東風第一枝詠雪﹐雙雙燕詠燕﹐白石齊天樂賦促織﹐全章精粹﹐了然在目﹐而不畱滯於物者也。詞之難於小令﹐如詩之難於絕句﹐蓋十數句間﹐要無閒字句﹐要有閒意趣﹐末又要有有餘不盡之意。語句太寬則容易﹐太工則苦澀。故對偶處﹐卻須極工。字眼不得輕泛﹐正如詩眼一例。若八字旣工﹐下句便須少寬﹐約莫太寬﹐又須工致﹐方爲精粹。○王元美詞論王元美曰﹕花間以小語致巧﹐世說靡也。艸堂以麗字取妍﹐六朝兪也。卽詞號稱詩餘﹐然而詩人不爲也。何者﹐其婉孌而近情也﹐足以移情而奪嗜。其柔靡而近俗也﹐詩︿緩而就之。而不知其下也。之詩而詞非詞也﹐之詞而詩非詩也。言其業﹐李氏﹑晏氏父子﹑耆卿﹑子野﹑美成﹑少遊﹑易安﹐至矣﹐詞之正宗也。溫韋艷而促﹐黃九精而刻﹐長公麗而壯﹐幼安辧而奇﹐又其次也﹐詞之變體也。詞興而樂府亡﹐曲興而詞亡﹐非樂府與詞之亡﹐其調亡也。○楊升庵詞論楊升庵曰﹕玉田淸空二字﹐詞家三昧盡矣。學者必在心傳耳傳﹐以心會意﹐有悟入處。又須跳出窠臼﹐時標新意﹐自成一家。若屋下架屋﹐則爲人之臣僕。塡詞平仄及斷句﹐皆有定數。而詞人語意所到﹐時有參差。如秦少游水龍吟前段歇拍句云「紅成陣﹐飛鴛」﹐換頭落句云「念多情﹑但有當時皓月﹐照人依舊。」以詞意言﹐當時皓月作一句﹐照人依舊作一句。以詞調拍眼﹐但有當時作一拍﹐皓月照作一拍﹐人依舊作一拍﹐爲是也。又如水龍吟首句﹐本是六字﹐第二句本是七字﹐陸放翁此調首句云「摩訶池上追遊路」﹐則七字。下云「紅綠參差春晚」﹐卻是六字。又如瑞鶴仙「冰輪桂花滿溢」爲句﹐以滿字葉﹐而以溢字帶在下句。又如二句分作三句﹐三句合作二句者尢多。然句法𨿽不同﹐而字數不多出﹐妙在歌者上下縱橫取協爾。秦少遊踏莎行﹐「杜鵑聲裏斜陽暮」﹐極爲東坡所賞。後人病其斜陽暮爲重復﹐非也。見斜陽而知日暮耳。猶韋應物詩「須臾風暖朝日暾」﹐旣曰朝日﹐又曰暾﹐當亦爲宋人所譏矣﹐此非知詩者也。古詩「明月皎夜光」﹐明皎光非復乎。李商隱詩「日向花間畱返照」皆然。又唐詩「靑山萬里一孤舟」﹐又「滄溟千萬里﹐日夜一孤舟」﹐宋人亦言一孤舟爲復﹐而唐人累用之﹐不以爲復也。東坡賀新郎詞﹐「乳燕飛華屋」云云﹐後段「石橊半吐紅巾蹙」以下皆詠橊。卜算子「缺月掛疏桐」云云「縹緲孤鴻影」以下皆說鴻﹐別一格也。○徐天池詞論徐天池曰﹕作詞對句好易得﹐起句好難得﹐收拾全藉出場。凡觀詞當先辧古體制雅俗﹐脫盡宿生塵腐气者﹐方取咀味。○陳眉公詞論陳眉公曰﹕制詞貴於布置停勻﹐气脈貫串。其過疊處﹐尢當如常山之蛇﹐顧首顧尾。○張世文詞論張世文曰﹕詞體大略有二﹕一婉約﹐一豪放﹐蓋詞情蘊藉﹐气象恢弘之謂耳。然亦在乎其人﹐如少遊多婉約﹐東坡多豪放﹐東坡稱少遊爲今之詞手﹐大抵以婉約爲正也。所以後山評東坡﹐如教坊雷大使舞﹐𨿽極天下之工﹐要非本色。○徐伯魯詞論徐伯魯曰﹕自樂府亡而聲律乖﹐謫仙始作淸平調﹑憶秦娥﹑菩薩鬟諸詞﹐時因效之。厥後行衛尉少卿趙崇祚輯爲花間集﹐凡五百闋﹐此近代倚聲塡詞之祖也。放翁云「詩至晚唐五季﹐气格卑陋﹐千人一律﹐而長短句獨精巧髙麗﹐後世莫及﹐此事之不可曉者。」蓋傷之也。然詩餘謂之塡詞﹐則調有定格﹐字有定數﹐韻有定聲。至於句之長短﹐𨿽可損益﹐然亦不當率意爲之。璧諸醫家加減古方﹐不過因其大局而稍更之﹐一或太過﹐則失制方之本意矣。沈天羽曰﹕調有定名﹐卽有定格﹐其字數﹑音韻較然﹐中有參差不同者﹐一曰襯字。因文義偶不聯暢﹐用一二襯字。按其音節虛實間﹐正文自在﹐如南北劇這那正个卻字之類﹐亦非增實落字面﹐藉口爲襯也。一曰宮調。所謂黃鐘﹑仙呂﹑正宮﹑歇指﹑髙平諸調。詞有名從同﹐而所令宮調異﹐字數多寡﹐亦因之異者﹐如北劇黃鐘水仙子﹐與雙調水仙子異。南劇越調過曲小桃紅﹐與正宮過曲小桃紅異之類是也。一曰體制。唐人長短句皆小令耳﹐後演爲中調﹑長調。一名而有小令﹐復有中調﹑長調﹐或系之以犯近慢別之﹐如南北劇名犯賺破之類。又有字數多寡同﹐而所入之宮調異﹐名亦因之異者。如玉樓春與木蘭花﹐同以木蘭花歌之﹐卽入大石調之類。又有名異而字數多寡則同﹐如蝶變花一名鳳棲梧﹑鵲踏枝﹐如念奴嬌一名百字令﹑酹江月﹑大江東去之類﹐不能殫述。詞名多本樂府﹐然去樂府遠。南北劇名多本塡詞﹐然去塡詞亦遠。今按南北劇與塡詞同者﹐如靑杏兒卽北劇小石調﹐憶王孫卽北劇仙呂調。生查子﹑虞美人﹑一剪梅﹑滿江紅﹑意難忘﹑步蟾宮﹑滿路花﹑戀芳春﹑點絳唇﹑天仙子﹑傳言玉女﹑絳都春﹑卜算子﹑唐多令﹑鷓鴣天﹑鵲橋仙﹑憶秦娥﹑髙陽臺﹑二郎神﹑謁金門﹑海棠春﹑秋蕊香﹑梅花引﹑風入松﹑浪淘沙﹑燕歸梁﹑破陣子﹑行香子﹑靑玉案﹑齊天樂﹑尾犯﹑滿庭芳﹑燭影搖紅﹑念奴嬌﹑喜遷鶯﹑搗練子﹑剔銀鐙﹑祝英臺近﹑東風第一枝﹑眞珠簾﹑花心動﹑寶鼎現﹑夜行船﹑霜天曉角﹐皆南劇引子。柳梢靑﹑賀聖朝﹑醉春風﹑紅林檎近﹑驀山溪﹑桂枝香﹑沁園春﹑聲聲慢﹑八聲甘州﹑永遇樂﹑賀新郎﹑解連環﹑集賢賓﹑哨徧﹐皆南劇慢詞。外此鮮有相同者。○兪仲茅詞論兪仲茅曰﹕詞全以調爲主﹐調全以字之音爲主。音有平仄﹐多必不可移者﹐間有可移者。仄有上去入﹐多可移者﹐間有必不可移者。倘必不可移者﹐任意出入﹐則歌時有棘喉澀舌之病。故宋時一調作者﹐多至數十人﹐如出一吻。今人旣不解歌﹐而詞調染指﹐不過小令中調﹐尙多以律詩手爲之﹐不知執爲音﹐孰爲調﹐何怪乎詞之亡已。遇事命意﹐意忌庸﹑忌陋﹑忌襲。立意命句﹐句忌腐﹑忌澀﹑忌晦。意卓矣﹐而束之以音。屈意以就音﹐而意能自達者鮮。句奇矣﹐而攝之以調。屈句以就調﹐而句能自振者鮮。此詞之所以難也。小令佳者﹐最爲警策﹐令人動蹇裳涉足之想。第好語往往前人說盡﹐當何處生活。長調尢爲﹐染指較難。蓋意窘於侈﹐字貧於復﹐气竭於鼓﹐鮮不納敗﹐比於兵法﹐知難可焉。○劉公勇詞論劉公勇曰﹕詞亦有初盛中晚﹐不以代也。牛嶠﹑和凝﹑張泌﹑歐陽炯﹑韓﹑鹿虔輩﹐不離唐絕句﹐如唐之初﹐未脫隋調也﹐然皆小令耳。至宋則極盛﹐周﹑張﹑柳﹑康﹐蔚然大家。至姜白石﹑史邦卿﹐則如唐之中。而明初比晚唐。蓋非不欲勝前人﹐而中實枵然﹐取給而已﹐於神味處﹐全未夢見。詞起結最難﹐而結尢難於起﹐蓋不欲轉入別調也。「呼翠袖﹐爲君舞」﹐「倩盈盈翠袖﹐英雄淚」﹐正是一法。然又須結得有「不愁明月盡﹐自有夜珠來」之妙﹐乃得。美成元宵云「任舞休歌罷」﹐則何以稱焉。「夜闌更秉燭﹐相對如夢寐。」叔原則云「今宵剩把銀照﹐猶恐相逢是夢中。」此詩與詞之分疆也。重字良不易﹐如錯錯錯與忡忡忡之類﹐須另出﹐不是上句意乃妙。詞有警句﹐則全首俱動。若賀方回非不楚楚﹐總拾人牙後慧﹐何足比數。上脫香奩﹐下不落元曲﹐斯稱作手。竹枝﹑柳枝﹐不可徑律作詞。然亦須不似七言絕句﹐又不似子夜歌﹐又不可盡脫本意。「盤江門外是儂家」及「曾與美人橋上別」﹐俱不可及。工調蕪累與癡重同忌﹐襯字又不可少﹐然忌淺熟。中有對句﹐正是難處﹐莫認作襯句。至五七言對句﹐使觀者不作對疑﹐尢妙。「紅杏枝頭春意鬧﹐」一鬧字卓絕千古。字極俗﹐用之得當﹐則極雅﹐未可與俗人道也。「濕紅嬌暮寒」﹐亦復移易不得。古人多於過變﹐乃言情。然其意已全於上段﹐若另作頭緒﹐不成章矣。○賀黃公詞論賀黃公曰﹕詞家多翻詩意入詞﹐𨿽名流不免。李后主一斛珠末句云「繡牀斜憑嬌無那。爛嚼紅絨﹐笑向檀郎唾。」楊孟載春繡絕句云「閒情正在停鍼處﹐笑嚼紅絨唾碧窗。」此卻翻詞入詩﹐彌子瑕竟效顰於南子。寫景之工者﹐如尹鶚「盡日醉尋春﹐歸來月滿身」﹐李重光「酒惡時拈花蕊嗅」﹐李易安「獨抱濃愁無好夢﹐夜闌猶剪燈花弄」﹐劉潛夫「貪與蕭郎眉語﹐不知舞錯伊州」﹐皆入神之句。詞𨿽宜艷冶﹐亦不可流於穢褻。吾極喜康與之滿庭芳寒夜一闋﹐兼詞令議論敍事三者之妙。首云「霜幕風簾﹐閒齋小戶﹐素蟾初上雕籠。」寫其節序景物也。「玉杯﹐還與可人同。古鼎沈煙篆細﹐玉筍破﹑橙橘香濃。梳妝懶﹐脂輕粉薄﹐約略淡眉峯。」則陳設濟楚﹐ゾ核精良﹐與夫手爪顏色﹐一一如見。換頭云「淸新歌幾許﹐低隨慢唱﹐語笑相供。道文書鍼綫﹐今夜休攻。莫厭蘭膏更繼﹐明朝又﹑紛冗匆匆。」則不惟以色藝見長﹐宛然慧心女子﹐小窗中喁喁口角。末云「酩酊也﹐冠兒未卸﹐先把被兒烘。」一段溫存旖旎之致﹐咄咄逼人。觀此形容節次﹐必非狹斜曲裏中人﹐又非望宋窺韓者之事﹐正希眞所云眞个憐惜也。此等處﹐舉一以槪其餘﹐在讀詞者自知之。小詞以含蓄爲佳﹐亦有作決絕語而妙者﹐如韋莊「誰家年少足風流。妾擬將身嫁與﹐一生休。縱被無情棄﹐不能羞」之類是也。牛嶠「須作一生拚﹐盡君今日歡」﹐抑其次矣。柳耆卿「衣帶漸寬終不悔﹐爲伊消得人憔悴」﹐亦卽韋意而气加婉。詞家須使讀者如身履其地﹐親見其人﹐方爲蓬山頂上。詞之最醜者爲酸腐﹐爲怪誕﹐爲粗莽。以險麗爲貴矣﹐又須泯其鏤刻痕乃佳。作險韻者以妥爲貴﹐如史梅溪一斛珠﹐用愜躡疊接等韻﹐語甚生新﹐卻無一字不妥。韓畫馬而身作馬形﹐凝思之極﹐理或然也﹐作詩文亦必如此始工。如史邦卿詠燕﹐幾於形神俱似。姜白石詠蟋蟀﹐蟋蟀無可言﹐而言聽蟋蟀者。正姚鉉所謂賦水不當僅言水﹐當言水之前後左右。又如張功甫「月洗髙梧」一闋﹐不惟曼聲勝其髙調﹐形容處亦心細如髮﹐皆姜詞之所未發。嘗觀姜論史詞﹐不稱其「軟語商量」﹐而賞其「柳昏花暝」﹐固知不免項羽學兵法之恨。長調最忌演湊﹐如蘇養直「獸釒半掩」﹐前半皆景語﹐至「漸迆邐更催銀箭」以下﹐則觸景生情﹐緣情布景﹐節節轉換﹐稼麗周密。譬之織錦家﹐眞竇氏回文梭矣。詞有如張融危膝﹐不可無一﹐不可有二者。如劉攺之天仙子別妾諸詞﹐再若效顰﹐寧非打油惡道乎。然篇中「雪迷村店酒斜」﹐固非雅流不能道。無名氏靑玉案曰「落日解鞍芳艸岸。花無人戴﹐酒無人勸﹐醉也無人管。」語淡而情濃﹐事淺而言深﹐眞得詞家三昧。蘇子瞻有銅琶鐵板之譏﹐然其浣溪沙春閨曰「采索身輕常趁燕﹐紅窗睡重不聞鶯。」如此風調﹐令十七八女郎歌之﹐豈在曉風殘月之下。○卓珂月詞論卓珂月曰﹕昔人論詞曲必以委曲爲體﹐雄肆其下乎。然晏同叔云「先君生平不作婦人語。」﹝案此非晏同叔語﹐乃晏幾道語。﹞夫委曲之獘﹐入於婦人﹐與雄肆之獘﹐入於村漢等耳。○顧宋梅詞論顧宋梅曰﹕詞𨿽貴於情柔聲曼﹐然第宜於小令。若長調而亦喁喁細語﹐失之約矣。必慨慷淋漓﹐沈雄悲壯﹐乃爲合作。其水轉韻者﹐以調長﹐恐勢散而气不貫也。○彭駿孫詞論彭駿孫曰﹕詞以自然爲宗﹐但自然不從追琢中來﹐便率易無味﹐如所云絢爛之極﹐乃造平淡耳。若使語意淡遠者﹐稍加刻畫﹐鏤金錯繡者﹐漸近天然﹐則爲絕唱矣。作詞必先選料﹐大約用古人之事﹐則取其新僻而去其陳因。用古人之語﹐則取其淸雋而去其平實。用古人之字﹐則取其鮮麗而去其淺俗。詞𨿽小道﹐然非多讀書不能工。方虛谷之譏戴石屏﹐楊用修之論曹元寵﹐古人且然﹐何況今日。○董文友詞論董文友曰﹕金粟謂近人詩餘能作景語﹐不能作情語。僕則謂情語多﹐景語少﹐同是一病。但言情至色飛魂動時﹐乃能於無景中著景﹐此理亦近人未解﹐艾庵乃謂僕自道﹐試以質之阮亭。○鄒程村詞論鄒程村曰「兪少卿云﹕『郎仁寶謂塡詞名同﹐而文有多寡﹐音有平仄各異者甚多。悉無書可證﹐三人古則從二人﹐取多者証之可矣。所引康伯可之應天長﹐葉少蘊之念奴嬌﹐俱有兩首﹐不獨文稍異﹐而多寡懸殊﹐則傳流抄錄之誤也。樂章集中尢多。其他往往平仄小異者亦多﹐吾向謂間亦有可移者﹐此類是也。』又云﹕『有二句合作一句﹐一句分作二句者﹐字數不差﹐妙在歌者上下縱橫所協﹐此自確論。但子瞻塡長調多用此法﹐他人卽不爾。至於花間集﹐同一調名﹐而人各一體﹐如荷葉杯﹑訴衷情之類。至河傳﹑酒泉子等尢甚。當時何不另創一名耶﹐殊不可解。』愚按此等處近譜俱無定例﹐作詞者旣用某體﹐卽注於本題下可也。」朱承爵存余堂詩話云「詩詞𨿽同一機杼﹐而詞家意象與詩略有不同。句欲敏﹐字欲捷﹐長篇須曲折三致意﹐而气自流貫乃得。」此語可爲作長調者法﹐蓋詞至長調﹐變已極矣。南宋諸家﹐凡偏師取勝者﹐莫不以此見長。而梅溪﹑白石﹑竹山﹑夢窗諸家﹐麗情密藻﹐盡態極妍。要其瑰琢處﹐無不有蛇灰蚓綫之妙﹐則所謂一气流貫也。小調換韻﹐長調多不換韻。間如小梅花﹑江南春諸調﹐凡換韻者﹐多非正體﹐不足取法。詠物固不可不似﹐尢忌刻意太似。取形不如取神﹐用事不若用意。詠古非惟著不得宋詩腐論﹐並著不得晚唐人翻案法。反復流連﹐別有寄托。如楊文公讀義山「珠箔輕明」一絕句﹐能得其措辭寓意處﹐便令人感慨不已。○王阮亭詞論王阮亭曰「空得郁金裙﹐酒痕和淚痕。」舒語也。鍾退谷評閭丘曉詩﹐謂具此手段﹐方能殺王龍標。此等語乃出渠輩手﹐豈不可惜。僕每讀嚴分宜鈐山堂詩﹐至佳處﹐輒作此嘆。「平蕪盡處是春山﹐行人更在春山外」﹐升庵以擬石曼卿「水盡天不盡﹐人在天盡頭」﹐未免河漢。蓋意近而工拙懸殊﹐不啼霄壞。且此等入詞爲本色﹐入詩卽失古雅﹐可與知者道耳。唐無詞﹐所歌皆詩也。宋無曲﹐所歌皆詞也。宋諸名家要皆妙解絲肉﹐精於抑揚抗墜之間﹐故能意在筆先﹐聲葉字表。今人不解音律﹐毋論不能創調﹐卽按譜徵詞﹐亦格格有心手不相赴之病。欲與古人較工拙於毫釐﹐難矣。或問詩詞詞曲分界﹐予曰「無可柰何花落去﹐似曾相識燕歸來。」定非香簽詩。「良辰美景柰何天﹐賞心樂事誰家院」﹐定非艸堂詞也。○沈去矜詞論沈去矜曰﹕詞不在大小淺深﹐貴於移情。曉風殘月﹐大江東去﹐體制𨿽殊﹐讀之皆若身歷其境﹐惝迷離﹐不能自主﹐文之至也。白描不可近俗﹐修飾不得太文﹐生得眞色﹐在離卽之間﹐不特難知﹐亦難言。僻詞作者少﹐宜渾脫﹐乃近自然。常調作者多﹐宜生新﹐斯能震動。男中李后主﹐女中李易安﹐極是當行本色。前此太白﹐故稱詞家三李。李后主拙於治國﹐在詞中猶不失爲南面王。覺張郎中﹑宋尙書﹐直衙官耳。○張祖望詞論張祖望曰﹕詞𨿽小道﹐第一要辧雅俗﹐結構天成。而中有艷語﹑雋語﹑奇語﹑豪語﹑苦語﹑癡語﹑沒要緊語﹐如巧匠運斤﹐毫無痕迹﹐方爲妙手。古詞中如「秦娥夢斷秦樓月」﹑「小樓吹徹玉竹寒」﹑「香老春蕪﹐償盡迷樓花債」﹐艷語也。「對桐陰滿庭淸晝」﹑「任老卻蘆花﹐秋風不管」﹑「只有夢來去﹐不怕江闌住」﹐雋語也。「試問琵琶﹐胡沙外﹑怎生風色」﹑「河星瀲灩春云熱」﹑「月輪桂老﹐撐破珠胎﹐柳鎖鶯魂」﹐奇語也。「捲起千堆雪」﹑「任天河水瀉﹐流漧銀汁」﹑「易水蕭蕭西風冷﹐滿座衣冠如雪」﹐豪語也。「淚花落枕紅綿冷」﹑「黃昏卻下瀟瀟雨」﹑「楊柳梢頭﹐能有春多少」﹑「斷送一生憔悴﹐能消幾个黃昏」「斷魂千里﹐夜夜嶽陽樓」﹐苦語也。「海棠開後﹐望到如今」﹑「惟有樓前流水﹐應念我終日凝眸」﹑「蟋蟀哥哥﹐倘後夜暗風淒雨。再休來﹑小窗悲訴」﹐癡語也。「這次第怎一愁字了得」﹑「怕無人﹑料理黃花﹐等閒過了」﹑「一寸相思千萬結」﹑「人間沒个安排處」﹐沒要緊語也。此類甚多﹐略拈出一二。至如「密約偸期﹐把燈撲滅﹐巫山雲雨﹐好夢驚散」等﹐字面惡俗﹐不特見者欲嘔﹐亦且傷風敗俗﹐大雅君子所不道也。﹝卽錄天詞序。﹞○李東琪詞論李東琪曰﹕小令敍事須簡淨﹐再著一二景物語﹐便覺筆有餘閒。中調須骨肉停勻﹐語有盡而意無窮。長調切忌過於鋪敍﹐其對仗處﹐須十分警策﹐方能動人。設色旣窮﹐忽轉出別境﹐方不窘於邊幅。詩莊詞媚﹐其體元別。然不得因媚輒寫入淫褻一路。媚中仍存莊意﹐風雅庶幾不墜。論古詞而由其腔﹐則音節柔緩﹐無馳驟之法﹐故體裁宜嫵媚﹐不宜莊激。論古詞而由其調﹐則諸調各有所屬﹐後人但以小令中長分之﹐不復問某調在九宮﹐某調在十三調﹐競制新犯名目﹐矜巧爭奇。不知有可犯者﹐有必不可犯者。如黃鍾不可先商調﹐商調亦不可與仙呂相出入。苟不深知音律﹐莫若依樣葫蘆之爲得也。○張砥中詞論張砥中曰﹕凡詞前後兩結﹐最爲緊要。前結如奔馬收韁﹐須勒得住﹐尙存後面地步﹐有信而不住之勢。後結如眾流歸海﹐要收得盡﹐回環通首源流﹐有盡而不盡之意。一調中通首皆拗者﹐遇順句必須精警。通首皆順者﹐遇拗句必須純熟﹐此爲句法之要。○李笠翁詞論李笠翁曰﹕作詞之難﹐難於上不似詩﹐下不類曲﹐立於二者之中。致空疏者作詞﹐無意肖曲﹐而不覺彷彳弗乎曲。有學問人作詞﹐盡力避詩﹐而究竟不離於詩。一則苦於習久難變﹐一則迫於捨此實無也。欲去此二獘﹐其究心於淺深髙下之間乎。○毛稚黃詞論毛稚黃曰﹕詞家刻意俊語濃色﹐此三者皆作者神明﹐然須有淺深處﹐平處﹐忽著一二乃佳。如美成秋思﹐平敍景物已足﹐乃出醉頭扶起寒怯﹐便動人工妙。李易安春情「淸露晨流﹐新桐初引」﹐用世說﹐全句渾妙。嘗論詞貴開宕﹐不欲沾滯﹐忽悲忽喜﹐乍遠乍近﹐斯爲妙耳。如遊樂詞﹐須微著愁思方不癡肥。李春情詞本閨怨﹐結云「多少遊春意﹐更看今日晴未。」忽爾拓開﹐不但不爲題束﹐並不爲本意所苦﹐直如行雲舒著自如﹐人不覺耳。前半泛寫﹐後半專敍﹐蓋宋詞人多此法。如子瞻賀新涼﹐後段只說橊花﹐卜算子後段只說嗚雁。周淸眞寒食詞﹐後段只說邂逅﹐乃更覺意長。北宋詞之盛也﹐其妙處不在豪快﹐而在髙健。不在艷褻﹐而在幽咽。豪快可以气取﹐艷褻可以意工。髙健幽咽。則關乎神理骨性﹐難可彊也。《藝苑卮言》云「塡詞小技﹐尢爲嚴緊。」夫詞宜可自放﹐而元美乃云嚴緊﹐知詞固難﹐作詞亦不易也。柴虎臣云「指取溫柔﹐詞歸蘊藉。而閨帷﹐勿浸而巷曲。浸而巷曲﹐勿墮而屯阝鄙。」又云「語境則咸陽古道﹐汴水長流。語事則赤壁周郎﹐江州司馬。語景則岸艸平沙﹐曉風殘月。語情則紅雨飛愁﹐黃花比瘦。」可謂雅暢。詞家意欲層深﹐語欲渾成。作詞者大抵意層深者﹐語便刻畫﹐語渾成者﹐意便膚淺﹐兩難兼也。或欲舉其似﹐偶拈永叔詞云「淚眼問花花不語。亂紅飛過秋遷去。」此可謂層深而渾成﹐何也﹐因花而有淚﹐此一層意也。因淚而問花﹐此一層意也。花竟不語﹐此一層意也。不但不語﹐且又亂落﹐飛過秋遷﹐此一層意也。人愈傷心﹐花愈惱人﹐語愈淺﹐而意愈入﹐又絕無刻畫費力之迹﹐謂非層深而渾成耶。然作者初非措意﹐直如化工生物﹐筍未出而苞節已具﹐非寸寸爲之也。若先措意便刻畫﹐愈深愈墮惡境矣。此等一經拈出後﹐便當掃去。東坡大江東去詞「故壘西邊﹐人道是三國周郎赤壁」﹐論調則當於是字讀斷﹐論意則當於邊字讀斷。「小喬初嫁了﹐雄姿英發」﹐論調則了字當屬下句﹐論意則了字當屬上句。「多情應笑我﹐早生華髮」﹐我字亦然。又水龍吟「細看來不是楊花﹐點點是離人淚」﹐調則當是點字斷句﹐意則當是花字斷句。文自爲文﹐歌自爲歌﹐然歌不礙文﹐文不礙歌﹐是坡公雄才自放處。他家間亦有之﹐亦詞家一法。吳夢窗唐多令第三句﹐「縱芭蕉不雨也颼颼」。此句譜當七字﹐上三下四句法﹐則也字當爲襯字。觀後「燕辭歸﹑客尙淹畱」。又劉過詞「二十年﹑重過南樓」﹐文天祥詞「葉聲寒﹑飛透窗紗」﹐可見詞統注縱字周淸眞少年遊﹐題云冬景﹐卻似飲妓館之作。只起句「並刀似水」四字﹐若掩卻下文﹐不知何爲陡著此語。吳鹽新橙﹐寫境淸晰。錦幄數語﹐似爲上下太淡宕﹐故著濃耳。後闋絕不作了語﹐只以低聲問三字﹐貫徹到底。蘊藉裊娜﹐無限情景﹐都自纖手破橙人口中說出﹐更不必別著一語﹐意思幽微﹐篇章奇妙﹐眞神呂也。淸眞衣染鶯黃詞﹐忽而歡笑﹐忽而悲泣﹐如同枕席﹐又在天畔﹐眞所謂不可解不必解者。此等最是難作﹐作亦最難得佳。「夜漸深﹑籠燈就月﹐仔細端相」﹐義仍之「就月籠燈衫袖張」出此。晚唐詩人好用疊字語﹐義山尢甚﹐殊不見佳。如「回腸九疊後﹐猶有剩回腸」﹐「地寬樓已回﹐人更回於樓」﹐「行到巴西覓譙秀﹐巴西惟是有寒蕪」。至於三疊者﹐「望喜樓中憶閬州﹐若到閬州還赴海﹐閬州應更有髙樓」之類﹐又如菊詩「暗暗淡淡紫﹐融融冶冶黃」﹐亦不佳。李淸照聲聲慢秋情詞起法﹐似本於此﹐乃有出藍之奇。蓋此等語﹐自宜於塡詞家耳。塡詞長調﹐不下於詩之歌行。長篇歌行﹐猶可使气﹐長調使气﹐便非本色。髙手當以情致見佳。蓋歌行如駿馬驀坡﹐可以一往稱快。長調如嬌女步春﹐旁去扶持﹐獨行芳徑﹐徙倚而前﹐一步一態﹐一態一變﹐𨿽有彊力健足﹐無所用之。宋人詞才﹐若天縱之﹐詩才若天絀之。宋人作詞多綿婉﹐作詩便硬。作詞多蘊藉﹐作詩便露。作詞頗能用虛﹐作詩便實。作詞頗能盡變﹐作詩便板。沈伯時樂府指迷﹐論塡詞詠物﹐不宜說出題字﹐余謂此說𨿽是﹐然作啞謎亦可憎。須令在神情離卽間﹐乃佳。如姜夔暗香詠梅云「算幾番照我梅邊吹笛。」豈害其佳。周美成詞家神品﹐如少年遊「馬滑霜濃﹐不如休去﹐直是少人行」﹐何等境味。若柳七郎﹐此處如何煞得住。秦樓月﹐仄韻調也﹐孫夫人以平聲作之。豈二調原皆可平可仄﹐抑二婦故欲見別逞奇﹐實非法邪。然此二詞乃更俱稱絕唱者﹐又何也。南曲將開﹐塡詞先之﹐花間﹑艸堂是也。北曲將開﹐弦索調先之﹐董解元西廂記是也。此卽是北塡詞也。然塡詞盛於宋﹐至元末明初﹐始有南曲﹐其接續之際甚遙。弦索調生於金﹐而入元卽有北曲﹐其接續也相踵。斯又聲音气運之微﹐殆有不可以臆測者。詞句參差﹐本便旖旎﹐然雄放磊落﹐亦屬偉觀。成都﹑太倉稍臚上次﹐而足下持厥成言﹐又益增峻。遂使大江東去﹐竟爲逋客﹐三逕初成﹐沒齒長竄﹐揆之通方﹐酷未昭晰。借云詞本卑格﹐調宜冶唱﹐則等是以降﹐更有時曲。今南北九宮﹐猶多鼙鐸之音。況古創玆體﹐原無定畫。何必抑彼南轅﹐同還北轍﹐抽兒女之狎衷﹐頓壯士之憤薄哉。○仲雪亭詞論仲雪亭曰﹕作詞用意﹐須出人想外﹐用字如在人口頭。創語新﹐煉字響﹐翻案不雕刻以傷气﹐自然遠庸熟而求生。再以周淸眞之典麗﹐姜白石之秀雅﹐史梅溪之句法﹐吳君特之字面﹐用其所長﹐棄其所短﹐規模研揣﹐豈不能與諸公爭雄長哉。古人論和韻有不可者三﹐非必不可和﹐蓋爲才短者言耳。若果天才﹐正於盤錯以別利器﹐奚和韻之足云。○查香山詞論查香山曰﹕古今詩餘﹐前輩評騭甚多。然好尙不同﹐取捨互異﹐未嘗確有定見。以餘論之﹐其命名本意﹐貴乎骨格風雅﹐聲調卓越﹐非可以傳奇譜曲﹐一味靡曼﹐如妖童冶女抹粉塗脂﹐悅人觀聽而已。

