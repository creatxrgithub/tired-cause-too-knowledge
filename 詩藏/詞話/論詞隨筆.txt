論詞隨筆淸沈祥龍撰

○論詞隨筆小序余偶學倚聲﹐未諳格律﹐乃取宋﹑元以來諸家詞﹐探究其忄旨。又歷詢先輩之能詞者﹐偶有所得﹐則筆而存之。顧於詞終未能工﹐亦不欲求其工也。光緒戊戌夏六月。

○離騷之旨卽詞旨詞者詩之餘﹐當發乎情﹐止乎禮義﹐國風好色而不淫﹐小雅怨悱而不亂﹐離騷之旨﹐卽詞旨也。

○詞導源於詩詞導源於詩﹐詩言志﹐詞亦貴乎言志。淫蕩之志可言乎哉﹖「瓊樓玉宇」識其忠愛﹐「缺月疏桐」﹐嘆其髙妙﹐由於志之正也。若綺羅香澤之態﹐所在多有﹐則其志可知矣。

○詞出於古樂府詞出於古樂府﹐得樂府遺意﹐則抑揚髙下﹐自中乎節﹐纏綿沈鬱﹐胥洽乎情。

徒襲花間﹑艸堂之膚貌﹐縱極富麗﹐古意微矣。

○詞祖屈宋屈﹑宋之作亦曰詞﹐香艸美人﹐驚采絕艷﹐後世倚聲家所由祖也。故詞不得楚騷之意﹐非淫靡卽粗淺。

○詞貴妙司詞得屈子之纏綿悱惻﹐又須得莊子之超曠空靈。蓋莊子之文﹐純是寄言﹐詞能寄言﹐則如鏡中花﹐如水中月﹐有神無迹﹐色相俱空﹐此惟在妙悟而已。嚴滄浪云﹕惟悟乃爲當行﹐乃爲本色。

○詞貴意內言外說文﹐意內而言外曰詞。詞貴意藏於內﹐而迷離其言以出之﹐令讀者郁伊愴怏﹐於言外有所感觸。

○詞之體格如詩詞之體格如詩﹐小令﹐詩之五言也﹐長調﹐詩之七言也。小令貴工整﹐貴超脫。長調貴動宕﹐貴沈鬱。然亦貴相通相濟。

○詞之比興多於賦詩有賦比興﹐詞則比興多於賦。或借景以引其情﹐興也。或借物以寓其意﹐比也。蓋心中幽約怨悱﹐不能直言﹐必低徊要眇以出之﹐而後可感動人。

○唐詞分二派唐人詞﹐風气初開﹐已分二派。太白一派﹐傳爲東坡﹐諸家以气格勝﹐於詩近西江。飛卿一派﹐傳爲屯田﹐諸家以才華勝﹐於詩近西昆。後𨿽疊變﹐總不越此二者。

○詞體各有所宜詞之體﹐各有所宜﹐如弔古宜悲慨蒼涼﹐紀事宜條暢漾﹐言愁宜嗚咽悠揚﹐述樂宜淋漓和暢﹐賦閨房宜旖旎嫵媚﹐詠關河宜豪放雄壯。得其宜則聲情合矣﹐若琴瑟專一﹐便非作家。

○詞有婉約有豪放詞有婉約﹐有豪放﹐二者不可偏廢﹐在施之各當耳。房中之奏﹐出以豪放﹐則情致絕少纏綿。塞下之曲﹐行以婉約﹐則气象何能恢拓。蘇﹑辛與秦﹑柳﹐貴集其長也。

○詞有三法詞有三法﹐章法﹑句法﹑字法也。章法貴渾成﹐又貴變化。句法貴精煉﹐又貴灑脫。字法貴新雋﹐又貴自然。

○詞有三要詞有三要﹐曰情﹑曰韻﹑曰气。情欲其纏綿﹐其失也靡。韻欲其飄逸﹐其失也輕。气欲其動宕﹐其失也放。

○作詞須擇題作詞須擇題﹐題有不宜於詞者﹐如陳腐也﹑莊重也﹑事繁而詞不能敍也﹑意奧而詞不能達也。幾見論學問﹑述功徳而可施諸詞乎﹖幾見如少陵之賦北徵﹑昌黎之詠石鼓而可以詞行之乎。

○詞貴協律與審韻詞貴協律與審韻。律欲細﹐依其平仄﹐守其上去﹐毋彊攺也。韻欲純﹐限以古通﹐諧以今吻﹐毋混葉也。律不協則聲音乖﹐韻不審則宮商亂﹐𨿽有佳詞﹐奚取哉﹖

○小令作法小令須突然而來﹐悠然而去﹐數語曲折含蓄﹐有言外不盡之致。著一直語﹑粗語﹑鋪排語﹑說盡語﹐便索然矣。此當求諸五代宋初諸家。

○長調作法長調須前後貫串﹐神來气來﹐而中有山重水復﹑柳暗花明之致。句不可過於雕琢﹐雕琢則失自然。采不可過於塗澤﹐塗澤則無本色。濃中間以淡語﹐疏句後接以密語﹐不冗不碎﹐神韻天然﹐斯盡長調之能事。

○詞中對句詞中對句﹐貴整煉工巧﹐漢動脫化﹐而不類於詩賦。史梅溪之「做冷欺花﹐將煙困柳」﹐非賦句也。晏叔原之「落花獨立﹐微雨燕雙飛」﹐晏元獻之「無可柰何花落去﹐似曾相識燕歸來」﹐非詩句也。然不工詩賦﹐亦不能爲絕妙好詞。

○詞中換頭詞換頭處謂之過變﹐須辭意斷而仍續﹐合而仍分。前虛則後實﹐前實則後虛﹐過變乃虛實轉捩處。

○詞中起結詞起結最難﹐而結尢難於起。結有數法﹐或拍合﹐或宕開﹐或醒明本旨﹐或轉出別意﹐或就眼前指點﹐或於題外借形﹐不外白石詩說所云「辭意俱盡﹐辭盡意不盡﹐意盡辭不盡」三者而已。

○詞重發端詩重發端﹐惟詞亦然﹐長調尢重。有單起之調﹐貴突兀籠罩﹐如東坡「大江東去」是。有對起之調﹐貴從容整煉﹐如少遊「山抹微云﹐天黏衰艸」是。

○詞中虛字詞中虛字﹐猶曲中襯字﹐前呼後應﹐仰承俯注﹐全賴虛字靈活﹐其詞始妥澑而不板實。不特句首虛字宜講﹐句中虛字亦當畱意﹐如白石詞云「庾郎先自吟愁賦﹐淒淒更聞私語」﹐先自﹑更聞﹐互相呼應﹐餘可類推。

○詞之用字詞之用字﹐務在精擇。腐者﹑啞者﹑笨者﹑弱者﹑粗俗者﹑生硬者﹑詞中所未經見者﹐皆不可用。而叶韻字尢宜畱意﹐古人名句﹐末字必新雋響亮﹐如「人比黃花瘦」之瘦字﹐「紅杏枝頭春意鬧」之鬧字皆是。然有同此字﹐而用之善不善﹐則存乎其人之意與筆。

○詞貴煉字煉字貴堅凝﹐又貴妥澑。句中有煉一字者﹐如「雁風吹裂云痕」是﹐有煉兩三字者﹐如「看足柳昏花暝」是﹐皆極煉如不煉也。

○詞品髙低古詩云「識曲聽其眞。」眞者﹐性情也﹐性情不可彊。觀稼軒詞知爲豪傑﹐觀白石詞知爲才人﹐其眞處有自然流出者。詞品之髙低﹐當於此辧之。

○言情貴眞詞之言情﹐貴得其眞。勞人思婦﹐孝子忠臣﹐各有其情。古無無情之詞﹐亦無假其情之詞。柳﹑秦之研婉﹐蘇﹑辛之豪放﹐旨自言其情者也。必專言懊儂﹑子夜之情﹐情之爲用﹐亦隘矣哉。

○詞本古樂府詞有於閨情者﹐本諸古樂府﹐須實有寄﹐言外自含髙妙﹐始合古意。否則﹐綺羅香澤之態﹐適以掩風骨﹐汨心性耳。

○詞當意余於辭詞當意余於辭﹐不可辭余於意。東坡謂少遊「小樓連苑橫空﹐下窺繡轂雕鞍驟」二句﹐只說得車馬樓下過耳﹐以其辭余於意也。若意余於辭﹐如東坡「燕子樓空﹐佳人何在﹐空鎖樓中燕」﹐用張建封事。白石「猶記深宮舊事﹐那人正處裏﹑飛近蛾綠」﹐用壽陽事﹐皆爲玉田所稱。蓋辭簡而余意悠然不盡也。

○詞有諷味詞不顯言直言﹐而隱然能感動人心﹐乃有關系﹐所謂「言者無罪﹐聞者足戒」

也。南唐李后主遊宴﹐潘佑進詞云「樓上春寒山四面﹐桃李不須誇爛熳。已失了春風一半。」蓋謂外多敵國﹐地日侵削也。後主爲之罷宴。詞能如此﹐何減諫章。

○詞宜自然詞以自然爲尙﹐自然者﹐不雕琢﹑不假借﹑不著色相﹑不落方詮也。古人名句﹐如「梅子黃時雨」﹑「云破月來花弄影」﹐不外自然而已。

○詞宜淸空詞宜淸空﹐然須才華富﹐藻采縟﹐而能淸空一气者爲貴。淸者不染塵埃之謂﹐空者不著色相之謂。淸則麗﹐空則靈﹐如月之曙﹐如气之秋﹐表聖品詩﹐可移之詞。

○詞宜濃淡適中詞不宜過於設色﹐亦不宜過於白描。設色則無骨﹐白描則無采﹐如粲女試妝﹐不假珠悴而自然濃麗﹐不洗鉛華而自然淡雅﹐得之矣。

○詞全賴一淸字詞不尙鋪敍﹐而事理自明﹐不尙議論﹐而情理自見﹐其間全賴一淸字。骨理淸﹐體格淸﹐辭意淸﹐更出以風流蘊藉之筆﹐則善矣。

○詞宜空閒詞當於空處起步﹐閒處著想﹐空則不占實位﹐而實意自籠住。閒則不犯正位﹐而正意自顯出。若開口便實便正﹐神味索然矣。

○詞之妙在神不在迹詞韶麗處﹐不在塗脂抹粉也。誦東坡「冰肌玉骨﹐自淸涼無汗﹐水殿風來暗香滿」句﹐自覺口吻俱香。悲慨處不在嘆逝傷離也﹐誦耆卿「漸霜風淒緊﹐關河冷落﹐殘照當樓」句﹐自覺神魂欲斷。蓋皆在神不在迹也。

○詞須含蓄含蓄無窮﹐詞之要訣。含蓄者意不淺露﹐語不窮盡﹐句中有餘味﹐篇中有餘意﹐其妙不外寄言而已。

○詞須雅正宋人選詞﹐多以雅名﹐俗俚固非雅﹐卽過於稼艷﹐亦與雅遠。雅者其意正大﹐其气和平﹐其气和平﹐其趣淵深也。

○詞須幽澀皺瘦詞能幽澀﹐則無淺滑之病﹐能皺瘦﹐則免癡肥之誚。觀周美成﹑張子野兩家詞自見。

○詞須气象壯闊詞於淸麗圓轉中﹐間以壯闊之句﹐力量始大﹐玉田詞往往如此。四言如「浪挾天浮﹐山邀云去」﹐五言如「月在萬松頂」﹐七言如「衰艸淒迷秋更綠」等句﹐皆气象壯闊﹐不作纖纖之態﹐但可付女郎低唱也。

○詞須情景雙繪詞𨿽濃麗而乏趣味者﹐以其但知作情景兩分語﹐不知作景中有情﹑情中有景語耳。「雨打梨花深閉門」﹑「落紅萬點愁如海」﹐皆情景雙繪﹐故稱好句﹐而趣味無窮。

○詞不宜俗白石詩云「自制新詞韻最嬌」﹐嬌者如出水芙蓉﹐亭亭可愛也。徒以嫣媚爲嬌﹐則其韻近俗矣。試觀白石詞﹐何嘗有一語涉於嫣媚。

○詞須有餘音坡公赤壁賦云「如怨如慕﹐如泣如訴﹐餘音裊裊﹐不絕如縷。」詞之音節意旨能合乎此﹐庶可吹洞簫以和之。

○詞須用意深用筆曲詞之妙﹐在透過﹐在翻轉﹐在折進﹐「自是春心撩亂﹐非關春夢無憑」﹐透過也。「若說愁隨春至﹐可憐冤煞東風」﹐翻轉也。「山映斜陽天接水﹐芳艸無情﹑更在斜陽外」﹐折進也。三者不外用意深﹐而用筆曲。

○詞貴愈轉愈深詞貴愈轉愈深。稼軒云「是他春帶愁來﹐春歸何處﹐卻不解帶將愁去。」

玉田云「東風且伴薔薇住﹐到薔薇春已堪憐。」下句卽從上句轉出﹐而意更深遠。

○詞中寫景言情之善者寫景貴淡遠有神﹐勿墮而奇險。言情貴蘊藉有致﹐勿浸而淫褻。曉風殘月﹐衰艸微云﹐寫景之善者也。紅雨飛愁﹐黃花比瘦﹐言情之善者也。

○詞中詠古榛苓思美人﹐風雨思君子﹐凡登臨弔古之詞﹐須有此思致﹐斯興髙遠﹐萬象皆爲我用﹐詠古卽以詠懷矣。

○詞中感時感時之作﹐必借景以形之。如稼軒云「算只有殷勤﹐畫檐蛛网﹐盡日惹飛絮。」同甫云「恨芳菲世界﹐遊人未賞﹐都付與鶯和燕。」不言正意﹐而言外有無窮感慨。

○詞中詠物詠物之作﹐在借物以寓性情。凡身世之感﹐君國之憂﹐隱然蘊於其內﹐斯寄遙深﹐非沾沾焉詠一物矣。如王碧山詠新月之眉嫵﹐詠梅之髙陽臺﹐詠橊之慶淸朝﹐皆別有所指﹐故其詞郁伊善感。

○詞當辧韻味詞之蘊藉﹐家還少遊﹑美成﹐然不可入於淫靡。綿婉宜學耆卿﹑易安﹐然不可失於纖巧。雄爽宜學東坡﹑稼軒﹐然不可近於粗厲。流暢宜學白石﹑玉田﹐然不可流於淺易。此當就气韻趣味上辧之。

○運用書卷有法運用書卷﹐詞難於詩。稼軒永遇樂﹐嶽倦翁尙謂其用事太實。然亦有法﹐材富則約以用之﹐語陳則新以用之﹐事熟則生以用之﹐意晦則顯以用之﹐實處間以虛意﹐死處參以活語﹐如禪家轉法華﹐弗爲法華轉﹐斯爲善於運用。

○詞須有書卷气詞不能堆垛書卷﹐以誇典博﹐然須有書卷之气味。胸無書卷﹐襟懷必不髙妙﹐意趣必不古雅﹐其詞非俗卽腐﹐非粗卽纖。故山谷稱東坡卜算子詞﹐非胸中有萬卷書﹐孰能至此。

○用成語貴渾成用成語﹐貴渾成﹐脫化如出諸已。賀方回「舊遊夢掛碧雲邊﹐人歸落雁後﹐思發在花前」﹐用薛道衡句﹐歐陽永叔「平山欄檻倚晴空。山色有無中」﹐用王摩詰句﹐均妙。李易安「淸露晨流﹐新桐初引」﹐用世說新語﹐更覺自然。稼軒能合經史子而用之﹐自其才力絕人處﹐他人不宜輕效。

○詞貴兼通古文詩賦詞於古文詩賦﹐體制各異。然不明古文法度﹐體格不大﹐不具詩人旨趣﹐吐屬不雅﹐不備賦家才華﹐文采不富。王元美藝苑卮言云「塡詞𨿽小技﹐尢爲謹嚴。」賀黃公詞筌云「塡詞亦兼辭令議論敍事之妙。」然則詞家於古文詩賦﹐亦貴兼通矣。

○詞非小技以詞爲小技﹐此非深知詞者。詞至南宋﹐如稼軒﹑同甫之慷慨悲涼﹐碧山﹑玉田之微婉頓挫﹐皆傷時感事﹐上與風騷同旨﹐可薄爲小技乎。若徒作側艷之體﹐淫哇之音﹐則謂之小也亦宜。

○詞宜新警渾成詞調有生熟﹐有諧拗﹐熟者多諧﹐生者多拗。熟而諧者﹐貴逐字錘煉﹐求其新警。生而拗者﹐貴一气旋轉﹐求其渾成。新警則熟者不熟﹐渾成則生者不生矣。

○詞貴相題選調詞調不下數百﹐有豪放﹐有婉約﹐相題選調﹐貴得其宜。調合﹐則詞之聲情始合。又有一調數體者﹐擇古人通用之體塡之﹐或字句參差﹐不必從也。

○詞林韻釋最古詞韻以宋べ斐軒詞林韻釋爲最古﹐其韻以入聲分隸三聲﹐與周徳淸中原音韻同。詞當用入韻﹐卽以分隸之入聲葉之﹐如屋﹑木等字隸魚﹑模﹐上去一韻可葉者也。斛﹑濮等字隸魚﹑模﹐平韻則不可當灰葉矣。詞調若憶秦娥﹑暗香﹑疏影等﹐必用入韻﹐須其字作上去﹐且同隸一部者始可用。或入作平﹐或非一部而誤葉之﹐卽爲失韻。

○詞韻不通葉詞韻﹐凡古韻不通者﹐本不可葉。古韻通者﹐亦有可葉不可葉之別。卽一韻亦然﹐如元韻中袁﹑煩﹑暄﹑鴛﹐阮韻中遠﹑蹇﹑晚﹑反之類﹐音旣不諧﹐萬難通葉﹐餘可類推。

○入聲可代平聲張玉田詞源﹐謂平聲可代以上入。沈伯時謂入聲可代平聲。安中林韻釋入聲有作平聲者﹐有作上去者。知入作平者可代平﹐作上去者不可代平也。上代平﹐亦必就音審擇。

○上去須辧沈伯時謂上去不宜相替﹐故萬氏詞律於仄聲辧上去最嚴。其曰上聲舒徐和軟﹐其腔低。去聲激厲勁遠﹐其腔髙。此說本諸明沈去聲當髙唱﹐上聲當低唱也。

詞必用上去者﹐如白石「哀音似訴」句之似訴字。必用去上者﹐如「西窗又吹暗雨」句之暗雨字。

○詞選善本詞選自花間﹑艸堂後﹐周氏絕妙好詞選擇最精當。朱竹宋元詞綜﹐搜羅美備﹐亦稱善本﹐然欲學詞﹐仍須博觀諸家全集﹐以窮其變﹐而約以取之﹐斯能集古人之所長矣。

