能攺齋詞話﹝宋﹞吳曾

能攺齋詞話卷一

黃魯直詞謂之著腔詩

晁無咎評本朝樂章﹐不具諸集﹐今載於此云「世言柳耆卿曲俗﹐非也。如八聲甘州云﹕『浙霜風淒緊﹐關河冷落﹐殘照當樓。』此眞唐人語﹐不減髙處矣。」「歐陽永叔浣溪沙云﹕『堤上遊人逐畫船。拍堤春水四垂天。綠楊樓外出秋千。』要皆絕妙﹐然只一出字﹐自是後人道不到處。」「蘇東坡詞﹐人謂多不諧音律。然然上原衍一自字﹐據趙氏小山堂鈔本及持人玉屑引文刪去。居士詞橫放傑出﹐自是曲子中縛不住者。」「黃魯直間作小詞﹐固髙妙﹐然不是當行家語﹐是著腔子唱好詩。」「晏元獻不蹈襲人語﹐而風調閒雅﹐如『舞低楊柳樓心月﹐歌盡桃花扇底風』﹐知此人不住三家村也。」「張子野與柳耆卿齊名﹐而時以子野不及耆卿。然子野韻髙﹐是耆卿所乏慮。」「近世以來﹐作者皆不及秦少遊。如『斜陽外﹐寒鴉萬點﹐流水繞孤村』﹐𨿽不識字人﹐亦知是天生好言語。」

聶冠卿多麗新詞

翰林學士聶冠卿﹐嘗於李良定公席上賦多麗詞云「想人生﹐美景良辰堪惜。問其間﹑賞心樂事﹐就中難是並得。況東城﹑鳳臺沙苑﹐泛晴波﹐淺照金碧。露洗華桐﹐煙霏絲柳﹐綠陰搖曳﹐蕩春一色。畫堂迥﹐玉簪瓊佩﹐髙會盡辭客。淸歡久﹐重燃絳蠟﹐別就瑤席。有翩若驚鴻體態﹐暮爲行雨標格。逞朱唇﹑緩歌妖麗﹐似聽流鶯亂花隔。慢舞縈回﹐嬌鬟低嚲﹐腰肢纖細困無力。忍分散﹑彩雲歸後﹐何處更尋覓。休辭醉﹐明月好花﹐莫漫輕擲。」蔡君謨時知泉州﹐寄定公書云「新傳多麗詞﹐述宴遊之娛﹐使病夫舉首增嘆耳。又近者有客至自京師﹐言諸公春日多會於天伯園池﹐因念昔遊﹐輒形篇詠。綠原作緣﹐據苕溪漁隱叢話引文攺。渠春水走潺湲。畫閣峯巒映碧鮮。酒令已行金琖側﹐樂聲初認翠裙圓。淸遊盛事傳都下﹐多麗新詞到海邊。曾是尊前沈醉客﹐天涯回首重依然。」

山谷愛賀方回靑玉案詞

賀方回爲靑玉案詞﹐山谷尢愛之﹐故作小詩以紀其事。及謫宜州﹐山谷兄元明和以送之云「千峯百嶂宜州路。天黯淡﹑原作但﹐據臨嘯書屋刊本攺。知人去。曉別吾家黃叔度。弟兄華發﹐遠山修水﹐異日同歸處。長亭飲散尊罍暮。別語纏綿不成句。已斷離腸能幾許。水村山郭﹐夜闌無寐﹐聽盡空階雨。」山谷和云「煙中一綫來時路。極目送﹑幽人去。第四陽板云不度。山胡聲轉﹐子規言語﹐正是人愁處。別恨朝朝連暮暮。憶我當年醉時句。渡水穿雲心已許。晚年光景﹐小軒南浦﹐簾捲西山雨。」洪覺範亦嘗和云「綠槐煙柳長亭路。恨取次﹑分離去。日永如年愁難度。髙城回首﹐暮雲遮盡﹐目斷人何處。解鞍旅捨天將暮。暗憶丁寧千萬旬。一寸危腸情幾許。薄衾孤枕﹐夢回人靜﹐徹曉瀟瀟雨。

世推重少遊醉臥古藤之句

秦少遊千秋歲﹐世尢推稱。秦旣沒藤州﹐晁無咎嘗和其韻以弔之云「江頭苑外。嘗記同朝退。飛騎軋﹐鳴珂碎。齊謳云繞扇﹐趙舞風回帶。嚴鼓斷﹐杯盤狼藉猶相對。灑涕誰能會。醉臥藤陰蓋。人已去﹐詞空在。兔園髙宴悄﹐虎觀英遊攺。重感慨。驚濤自捲珠沈海。」中云「醉臥藤陰蓋」者﹐少遊臨終作詞所謂「醉臥古藤陰下﹐了不知南北」﹐故無咎用之。山谷守當塗日﹐郭功父嘗寓焉。一日﹐過山谷論文﹐山谷傳少遊千秋歲詞﹐嘆其句意之善﹐欲和之﹐而海字難押。功父連舉數海字﹐若孔北海之類﹐山谷頗厭﹐而未有以卻之者。次日﹐又過山谷問焉﹐山谷答曰「昨晚偶得一海字韻。」功父問其所以﹐山谷云「羞殺人也爺娘海。」自是功父不復論文於山谷矣﹐蓋山谷用俚語以卻之也。

賜名魚遊春水

政和中﹐一中貴人使越州回﹐得詞於古碑陰﹐無名無譜﹐不知何人作也。錄以進禦﹐命大晟府塡腔﹐因詞中語﹐賜名魚遊春水雲。「秦樓東風裏。燕子還來尋舊壘。餘寒初退﹐紅日薄侵羅綺。嫩艸才抽碧玉簪﹐媚柳輕窣黃金縷。鶯囀上林﹐魚遊春水。幾曲欄幹徧倚。又是一番新桃李。佳人應怪歸期未。梅裝淚洗。鳳簫聲絕沈孤雁﹐目斷淸波無雙鯉。雲山萬重﹐寸心千里。」

漢殿夜涼吹玉笙

「仙女侍﹐董雙成。漢殿夜涼吹玉笙。曲終卻從仙官去﹐萬戶千門惟月明。河漢女﹐玉練顏。云軿往往在人間。九霄有路去無迹﹐裊裊香風生佩環。」李太白詞也。有得於石刻﹐而無其腔。劉無言自倚其聲歌之﹐音極淸雅。東臯雜錄又以爲範徳孺謫均州﹐偶遊武當山石室極深處﹐有題此曲於崖上。未知孰是。

送春送君有無盡意

王逐客送鮑浩然遊浙東﹐作長短旬雲「水是眼波橫﹐山是眉峯聚。欲問行人去那邊﹐眉眼盈盈處。才始送春歸﹐又送君歸去。若到江東趕上春﹐千萬和春住。」韓子蒼在海陵送葛亞卿詩斷章云「今日一杯愁送春﹐明日一杯愁送君。君應萬里隨春去﹐若到桃源問歸路。」詩詞意同。

晁無咎嘲田氏詞

元丰己未﹐廖明略﹑晁無咎同登科。明略所遊田氏者﹐麗姝原作妹麗﹐據趙本攺。也。一日﹐明略邀無咎晨過田氏﹐田氏遽起對鑑理髮﹐且盼且語﹐艸艸妝掠以與客對。無咎以明略故有意而莫傳也﹐因爲下水船一闋﹕「上客驪駒至。驚喚銀屏原無至驚二字﹐又屏作瓶﹐並據苕溪漁隱叢話引文攺。睡起。困倚妝臺﹐盈盈正解羅髻。鳳釵墜。繚繞金盤玉指。巫山一段雲委。半窺鏡﹐向我橫秋水。斜領花枝交鏡裏。淡拂鉛華﹐怱怱自整羅綺。斂眉翠。𨿽有愔愔密意。空作江邊解佩。」

水光山色漁父家風

徐師川云「張志和漁父詞云﹕『西塞山前白鷺飛。桃花流水鱖魚肥。靑篛笠﹐綠蓑衣。斜風細雨不須歸。』顧況漁父詞﹕『新婦磯邊月明。女原作小﹐據趙本攺。兒浦口潮平﹐沙頭鷺宿魚驚。』東坡云﹕『玄原作元﹐據明鈔本攺﹐下同。眞語極淸麗﹐恨其曲度不傳。』加數語以浣溪沙歌之云﹕『西塞山前白鷺飛。散花洲外片帆微。桃花流水鱖魚肥。自庇一身靑篛笠﹐相隨到處綠蓑衣。斜風細雨不須歸。』山谷見之﹐擊節稱賞。且云﹕『惜乎散花與桃花字重疊。又漁舟少有使帆者。』乃取張顧二詞合而爲浣溪沙云﹕『新婦磯邊眉黛愁。女兒浦口眼波秋。驚魚錯認月沈鉤。靑篛笠前無限事﹐綠蓑衣底一時休。斜風細雨轉船頭。』東坡云﹕『魯直此詞淸新婉麗﹐其最得意處﹐以山光水色替卻玉肌花貌﹐眞得漁父家風也。然才出新婦磯﹐便入女兒浦﹐此漁父無乃太瀾浪乎。』山谷晚年亦悔前作之未工﹐因表弟李如篪言漁父詞﹐以鷓鴣天歌之甚協律﹐恨語少聲多耳。以憲宗畫像求玄眞子文章﹐及玄眞之兄松齡勸歸之意﹐足前後數句云﹕『西塞山前白鷺飛。桃花流水鱖魚肥。朝廷尙覓玄眞子﹐何處而今更有詩。靑篛笠﹐綠蓑衣。斜風細雨不須歸。人間欲避風波險﹐一日風波十二時。』東坡笑曰﹕『魯直乃欲平地起風波耶。』」徐師川乃作浣溪沙﹑鷓鴣天各二闋﹐蓋因坡谷異同而作云「西塞山前白鷺飛。桃花流水鱖魚肥。一波才動一波隨。黃帽豈如靑篛笠﹐羊裘何似綠蓑衣。斜風細雨不須歸。」其二云「新婦磯邊秋月明。女兒浦口晚潮平。沙頭鷺宿戲魚驚。靑篛笠前明此事﹐綠蓑衣裏度乎生。斜風細雨小舟輕。」其三云「西塞山前白鷺飛。桃花流水鱖魚肥。朝廷若覓玄眞子﹐恆原作晴﹐據臨嘯本攺。在長江理釣絲。靑篛笠﹐綠蓑衣。斜風細雨不須歸。浮雲萬里煙波客﹐惟有滄浪孺子知。」其四云「七澤三湘碧艸連。洞庭江漢水如天。朝廷若覓玄眞子﹐不在江邊卽酒邊。明月棹﹐夕陽船。鱸魚恰似鏡中懸。絲綸釣餌都收卻﹐八字山前聽雨眠。」

沁水公主園

今世樂府傳沁園春詞﹐按後漢書竇憲女弟立爲皇后﹐憲恃宮掖聲勢﹐遂以縣直請奪沁水公主園。然則沁水園者﹐公主之園也﹐故唐人類用之。崔湜長寧公主東莊侍寧詩云「沁園東郭外﹐襄駕一遊盤。」李適長寧公主東莊侍宴詩云「歌舞平陽地﹐園亭沁水林。」李義府幸長寧公主東莊詩云「平陽館外有仙家。沁水園中好物華。」世傳呂洞賓沁園春詞﹐所謂九原作七﹐據趙本及臨嘯本攺。返還丹者﹐乃知唐之中世已有此音矣。

別易會難

顏氏家訓曰「別易會難﹐古人所重。江南餞送﹐下泣言離。北間風俗不屑此。岐路言離﹐歡笑分首。」李后主長短句蓋用此耳。故云「別時容易見時難。」又云「別易會難無可柰。」然顏說又本文選陸士衡答賈謐詩云「分索則易﹐攜手實難。」

千里傷行客

晏元獻早入政府﹐迨出鎭﹐皆近畿名藩﹐未嘗遠去王室。自南都移陳﹐離席﹐官奴有歌千里傷行客之詞。公怒曰「予平生守官﹐未嘗去王畿五百里﹐是何千里傷行客耶。」

館客棄密約之好

開封富民楊氏子館客頗豪俊﹐有女未笄。原誤作行﹐據臨嘯本攺。竊慕之﹐遂有偸香之說。密約登第結姻。旣過省﹐乃棄所好﹐屢約相會﹐杳不可得。登第後﹐密遣人諭女曰「若遂成婚好﹐則先奸後娶﹐在法當離﹐必不能久。爾原作耳﹐據臨嘯本攺。或落髮﹐則我亦不娶﹐朝夕遊處﹐庶能長久。」女信之﹐然思慕已成疾﹐遂懇請於父母求祝發焉。或告客於某氏結婚者﹐女聞之悶絕。良久﹐索筆書曰「黃葉無風自落﹐彩雲不雨空歸。」就歸字落筆﹐放手而絕。兩句乃舊詞也。

傷春怨

王江寧元丰間﹐嘗得樂章兩闋於夢中雲「雨打江南樹。一夜花開無數。綠葉漸成陰﹐下有遊人歸路。與君相逢處。不道春將暮。把酒祝東風﹐且莫恁匆匆去。」其二云「春又老。南陌酒香梅小。徧地落花渾不掃。夢回情意悄。紅箋寄與添煩惱。細寫相思多少。醉後幾行書帶艸。淚痕都搵了。」右調生查子﹑謁金門。

載將離恨過江南

東坡長短句云「無情汴水自東流。只載一船離恨向西州。」張文潛用其意﹐以爲詩云「亭亭畫舸系春潭。只待行人酒半酣。不管煙波與風雨﹐載將離恨過江南。」王平甫嘗愛而誦之﹐彼不知其出於東坡也。

妾意在寒松

鄭毅夫樂章有「玉環妾意無渝。同君心﹑朝槿何如」。玉環﹐韋臯事。朝槿﹐王僧孺詩語也。王賦上山采縻蕪云「出戶望蘭薰。褰簾正逢君。斂容才一訪﹐新人證可聞。新人含笑近﹐故人含淚隱。淚原作笑﹐據趙本及臨嘯本攺。妾意在寒松﹐君心逐朝槿。」

蘇瓊善詞

姑蘇官妓原作奴﹐據臨嘯本攺。姓蘇名瓊﹐行第九。蔡元長道過蘇州﹐太守召飲。元長聞瓊之能詞﹐命卽席爲之﹐乞韻﹐以九字。詞云「韓愈文章蓋世﹐謝安情性風流。良辰美景在西樓。敢勸一巵芳酒。記得南宮髙選﹐弟兄爭占鱉頭。金鑪玉殿瑞煙浮。髙占甲科第九。」蓋元長奏名第九也。

玉瓏璁詞

近時有士人﹐不欲書名。嘗於錢塘江漲橋爲狹邪之遊﹐作樂府名玉瓏璁云「城南路。橋南路。玉鉤簾捲香橫露。新相識。舊相識。淺顰低笑﹐嫩紅輕碧。惜﹑惜﹑惜。劉郎去。阮郎住。爲雲爲雨朝還暮。心相憶。空相憶。露荷心性﹐柳花蹤迹。得﹑得﹑得。」其後朝廷收復河南﹐士人者陷而不返。其友不欲寄名。作詩寄之﹐且附以龍涎香。詩云「江漲橋邊花發時。故人曾共著徵衣。請君莫唱橋南曲﹐花已飄零人不歸。」士人在河南得詩﹐酬之云「認得吳家心字香。玉窗春夢紫羅囊。餘薰未歇人何許﹐洗破徵衣更斷腸。」

此花開後更無花

李和文公作詠菊望漢月詞﹐一時稱美。云「黃菊一叢臨砌。顆顆露珠妝綴。獨教冷落向秋天﹐恨東君﹑不曾畱意。雕欄新雨霽。綠蘚上﹑亂鋪金蕊。此花開後更無花﹐願愛惜﹑莫同桃李。」時公鎭澶淵﹐寄劉子儀書云「澶淵營妓原作髢﹐據趙本及臨嘯本攺。有一二擅喉囀之技者﹐惟以『此花開後更無花』爲酒鄕之資耳。」「不是花中惟愛菊﹐此花開後更無花」﹐乃元微之詩﹐和文用之耳。

明月逐人來詞

樂府有明月逐人來詞﹐李太師撰譜﹐李持正制詞云「星河明淡。春來深淺。紅蓮正﹑滿城開徧。禁街行樂﹐暗塵香拂面。皓月隨人近遠。天半鱉山﹐光動鳳樓兩觀。東風靜﹑珠簾不捲。玉輦待歸﹐云外聞弦管。認得宮花影轉。」東坡曰「好个皓月隨人近遠。」持正又作人月圓令。原作今﹐據臨嘯本攺。尢膾炙人口﹐云「小桃枝上春風早﹐初試薄羅衣。年年樂事﹐華燈競處﹐人月圓時。禁街簫鼓﹐寒輕夜永﹐纖手重攜。更闌人散﹐千門笑語﹐聲在簾幃。」近時以爲小王都尉作﹐非也。

花蕊夫人詞

僞蜀主孟昶﹐徐匡璋納女於昶﹐拜貴妃﹐別號花蕊夫人。意花不足擬其色﹐似花蕊輕也﹐又升號慧妃﹐以號如其性也。王師下蜀﹐太祖聞其名﹐命別護送。途中作詞自解云「初離蜀道心將碎﹐離恨綿綿。春日如年。馬上時時聞杜鵑。三千宮女皆花貌﹐妾最嬋娟。此去朝天。只恐君王寵愛偏。」陳無己以夫人姓費﹐誤也。

幼卿浪淘沙詞

宣和間﹐有題於陜府驛壁者云「幼卿少與表兄同硯席﹐雅有文字之好。未笄﹐兄欲締姻﹐父母以兄未祿﹐難其請﹐遂適武弁。明年兄登甲科﹐職教洮房﹐而良人統兵陜右﹐相與邂逅於此。兄鞭馬略不相頗﹐豈前憾未平耶。因作浪淘沙以寄情云﹕『目送楚云空。前事無蹤。漫畱遺恨鉆眉峯。自是荷花開較晚﹐孤負東風。客館嘆飄蓬。聚散匆匆。揚鞭那忍驟花驄。望斷斜陽人不見﹐滿袖啼紅。』」

並蒂芙蓉詞

政和癸巳﹐大晟樂成﹐嘉瑞旣至。蔡元長以晁端禮次膺薦於徽宗﹐詔乘驛赴闕。次膺至都﹐會禁中嘉蓮生﹐分苞合趺﹐敻出天造﹐人意有不能形容者。次膺效樂府體屬詞以進﹐名並蒂芙蓉。上覽之稱善﹐除大晟府協律郎﹐不克受而卒。其詞云「太液波澄﹐向鑑中照影﹐芙蓉並蒂。千柄綠荷深﹐並丹臉爭媚。天心眷臨聖日﹐殿宇分明敞嘉瑞。弄香喚蕋。願君王﹐壽與南山齊比。池邊屢回翠輦﹐擁羣仙醉賞﹐憑欄凝思。萼綠攬飛瓊﹐共波上遊戲。西風又看露下﹐更結雙雙新蓮子。闘裝競美﹐同鴛鴦﹑向誰畱意。」

東坡卜算子詞

東坡先生謫居黃州﹐作卜算子云「缺月掛疏桐﹐漏斷人初靜。時見幽人獨往來﹐縹緲孤鴻影。驚起卻回頭﹐有恨無人省。揀盡寒枝不肯棲﹐寂寞沙汀冷。」其屬意蓋爲王氏女子也﹐讀者不能解。張右史文潛繼貶黃州﹐訪潘邠老嘗得其詳﹐題詩以志之云「空江月明魚龍眠。月中孤鴻影翩翩。有人淸吟立江邊。葛巾藜枝眼窺天。夜冷月墮幽虫泣。鴻影翹沙衣露濕。仙人采詩作步虛。玉皇飲之碧琳�﹝王﹢臾﹞。」

柳三變詞

仁宗畱意儒雅﹐務本理道﹐深斥浮艷虛薄之文。初﹐進士柳三變﹐好爲淫冶謳歌之曲﹐傳播四方。嘗有鶴衝天詞云「忍把浮名﹐換了淺斟低唱。」及臨軒放榜﹐特落之曰「且去淺斟低唱﹐何要浮名。」景祐元年方及第。後攺名永﹐方得磨勘轉官。其詞日﹕「黃金榜上。偶失龍頭望。明代暫遺賢﹐如何向。未遂風雲便﹐爭不恣狂蕩。何須論得喪。才子詞人﹐自是白衣卿相。煙花巷陌﹐依約丹靑屏幛。幸有意中人﹐堪尋訪。且恁偎紅翠﹐風流事﹐平生暢。靑春都一餉。忍把浮名﹐換了淺斟低唱。」

用江上數峯靑之句塡詞

唐錢起湘靈鼓瑟詩﹐末句「曲終人不見﹐江上數峯靑」﹐秦少遊嘗用以塡詞云「千里瀟湘挼原作按﹐據明鈔本攺。藍浦﹐蘭橈昔日曾經。月髙風定露華淸。微波澄不動﹐冷浸一天星。獨倚危檣情悄悄﹐遙聞妃瑟泠泠。新聲含盡古今情。曲終人不見﹐江上數峯靑。」滕子京亦嘗在巴陵﹐以前句塡詞云「湖水連天天連水﹐秋來分外澄淸。君山自是小蓬瀛。气蒸云夢澤﹐波撼嶽陽城。帝子有靈能鼓瑟﹐淒然依舊傷情。微聞蘭芷動芳馨。曲終人不見﹐江上數峯靑。」

浣溪沙點絳唇詞

黃季岑云﹕往年蔡洲瓜陂鋪﹐有用篦刀刻靑原作淸﹐據臨嘯本攺。泥壁爲浣溪沙詞云「碎剪香羅袌淚痕。鷓鴣聲斷不堪聞。馬嘶人去近黃昏。整整斜斜楊柳陌﹐疎疎密密杏花村。一番風月更銷魂。」丰城南禪寺﹐壁間有秋社點絳唇云「燕子依依﹐曉來忽爲誰歸去。澹雲生處。已覺賓鴻度。淺笑深嚬﹐便向機中素。乘鸞女。瑣窗瓊宇。會有明年暑。」

汪彥章詞

汪彥章在翰苑屢致言者﹐嘗作點絳唇云「永夜厭厭﹐畫檐低月山銜斗。起來搔首。梅影橫窗瘦。好个霜天﹐閒卻傳杯手。君知否。曉鴉啼後。歸夢濃於酒。」或問曰「歸夢濃於酒﹐何以在曉鴉啼後。」公曰「無柰這一隊畜生聒噪何。」

樂府塵土黃詞

殿中侍禦史劉公次莊中叟﹐元祐中罷官﹐寄居臨江軍之新淦﹐嘗往來袁州。時有一倡﹐爲郡官所據﹐太守怒之﹐逐出境外。中叟感其事而作樂府塵土黃﹐並譯箋凡三章。其序曰「崔徽﹑霍玉﹑愛愛等事﹐昔日歌之﹐非特爲二三子而作也。然遣語敍情﹐𨿽爲詩曲﹐而參比樂府﹐則失古遠矣。故自唐以來﹐杜甫則壯麗結約﹐如龍驤虎伏﹐容止有威。李白則飄揚振激﹐如浮雲轉石﹐勢不可遏。李賀則摘裂險絕﹐務爲難及﹐曾無一點塵嬰之。張籍則平易優遊﹐足有雅思﹐而气骨差弱。世異才殊﹐體隨之變﹐亦其勢也。余比感宜春事﹐作塵土黃一首﹐𨿽不足方駕漢魏﹐而討本探源﹐或庶幾焉。旣又爲之譯﹐爲之箋﹐其義類𨿽同﹐至於淺深遠近﹐要自以意考之耳。其詞曰﹕『翠眉連娟舞袖長。春風自對理容妝。染絲繡作雙鴛鴦。欲飛不飛在羅裳。耳中明月珠﹐肘後錦香囊。憑髙欲有寄﹐所寄在遠方。追風還君立路傍。豈不有地能相當。請著一鞭塵土黃。』譯曰﹕『妾本倡家子。笄鬟擅容止。名隸倡籍中﹐生倡卽倡死。物勢本從權。情思亦遂遷。一朝官長怒﹐獨抱錦衾眠。日暮倚髙樓﹐靑絲系白馬。豈不謝殷勤﹐汪汪淚盈把。萬感自有因。無容遽相親。請君促金勒﹐妾願看飛塵。』箋曰﹕『春臺女兒似紅玉。曾奉當筵柘枝曲﹐舞成早自得癡名﹐更傍春風情不足。客攜黃金欲有贈﹐多在鄰家賭雙陸。近從新官作顏面﹐只得低心隨所欲。自知久去非所安﹐夜半東門車特碌。秀闕芙蓉潭畔起﹐每向波間得雙鯉。水流卻上天應難﹐惟有孤懷似潭水。一騎翩翩錦臂鞲。紅羅百丈作纏頭。爲言聞得琵琶怨﹐當門下馬欲登樓。莫登樓﹐君馬駿。無限朱簾薰好香﹐城北城南無一瞬。』」

東坡送潘邠老赴省詞

「別酒送君君一醉。淸潤潘郎﹐更是何郎壻。記取釵頭新利市。莫將分付東鄰子。回首長安佳麗地。三十年前﹐我是風流帥。爲向靑樓尋舊事。花枝缺處余名字。」右蝶戀花詞﹐東坡在黃時送潘邠老赴省試作也。今集不載。

杭妓琴操

杭之西湖﹐有一倅閒唱少遊滿庭芳﹐偶然誤舉一韻云「畫角聲斷斜陽。」妓琴操在側云「畫角聲斷譙門﹐非斜陽也。」倅因戲之曰「爾可攺韻否。」琴卽攺作陽字韻云「山抹微云﹐天連衰艸﹐畫角聲斷斜陽。暫停徵轡﹐聊共飲離觴。多少蓬萊舊侶﹐頻回首﹑煙靄茫茫。孤村裏﹐寒鴉萬點﹐流水繞低墻。魂傷。當此際﹐輕分羅帶﹐暗解香囊。漫贏得靑樓﹐薄倖名狂。此去何時見也﹐襟袖上﹑空有餘香。傷心處﹐長城望斷﹐燈火已昏黃。」東坡聞而稱賞之。後因東坡在西湖﹐戲琴曰「我作長老﹐爾試來間。」琴云「何謂湖中景。」東坡答日﹕「秋水共長天一色﹐落霞與孤騖齊飛。」琴又云「何謂景中人。」東坡云「裙拖六幅瀟湘水﹐鬢嚲巫山一段雲。」琴又云﹔「何謂人中意。」東坡云「惜他楊學士﹐憋殺鮑參軍。」琴又云「如此究竟如何。」東坡云「門前冷落車馬稀﹐老大嫁作商人婦。」琴大悟﹐卽削髮爲尼。

張才翁以張公庠詩爲詞

張才翁風韻不羈﹐初仕臨邛秋官﹐郡守張公庠待之不厚。會有白鶴之遊﹐郡守率屬官同往﹐才翁不預﹐乃語官妓楊皎曰「老子到彼﹐必有詩詞﹐可速寄來。」公庠旣到白鶴﹐便畱題云﹕據中華書局本補「初眠官柳未成陰。馬上聊爲擁鼻吟。遠宦情懷消壯志﹐好花時節負歸心。別離長恨人南北﹐會合休辭酒淺深。欲把春愁閒抖擻﹐亂山髙處一登臨。」皎錄寄才翁﹐才翁增減作雨中花詞寄皎云「萬縷靑靑﹐初眠官柳﹐向人猶未成陰。據雕鞍馬上﹐擁鼻微吟。遠宦情懷誰問﹐空嗟壯志消沈。正好花時節﹐山城畱滯﹐忍負歸心。別離萬里﹐飄蓬無定﹐誰念會合難憑。相聚裏﹐休辭金盞﹐酒淺還深。欲把春愁抖擻﹐春愁轉更難禁。亂山髙處﹐憑闌垂袖﹐聊寄登臨。」公庠再坐﹐皎歌於側。公庠問之﹐皎前稟回﹕「張司理恰寄來﹐令皎歌之﹐以獻臺座」。公庠遂靑顧才翁尢厚。據中華書局本用宋詩紀事卷十八所引訂補。

賀方回石州引詞

賀方回眷一妹﹐別久﹐姝寄詩云「獨倚危欄淚滿襟。小園春色嬾追尋。深思縱似丁香結﹐難展芭蕉一寸心。」賀得詩﹐初敍分別之景色﹐後用所寄詩成石州引云「薄雨初寒﹐斜照弄晴﹐春意空闊。長亭柳色才黃﹐遠客一枝先折。煙橫水際﹐映帶幾點歸鴉﹐東風消盡龍沙雪。還記出關來﹐恰而今時節。將發。畫樓芳酒﹐紅淚淸歌﹐頓成輕別。已是經年﹐杳杳音塵都絕。欲知方寸﹐共有幾許淸愁﹐芭蕉不展丁香結。望斷一天涯﹐兩厭厭風月。」

禦詞

徽宗天才甚髙﹐於詩文之外﹐尢工長短句。嘗爲探春令云「簾旌微動﹐峭寒天气﹐龍池冰泮。杏花笑吐香紅淺。又還是﹑春將半。淸歌妙舞從頭按。等芳時開宴。況去年對著東風﹐曾許不負鶯花願。」聒龍謠云「紫閣岧峣﹐紺宇邃深﹐望極絳河淸淺。皓月流天﹐鎭穹隆光滿。水晶宮金瑣龍盤﹐玳瑁簾玉鉤云捲。動深思﹐秋籟蕭蕭﹐比人世﹐倍淸燕。瑤堦迥﹐玉箋嗚﹐漸祕省引水﹐轆轤聲轉。雞人唱曉﹐促銅壺銀箭。拂晨光﹑宮柳煙微﹐蕩瑞色﹑玉鑪香散。從宸遊﹑前後爭趨﹐向金鑾殿。」宣和乙巳冬﹐幸亳州途次﹐禦制臨江仙云「過水穿山前去也﹐吟詩約句千餘。淮波寒重雨疎疎。煙籠灘上鷺﹐人買就船魚。古寺幽房權且住﹐夜深宿在僧居。夢魂驚起轉嗟吁。愁牽心上慮﹐和淚寫回書。」

能攺齋詞話卷二

茶詞

豫章先生少時嘗爲茶詞﹐寄滿庭芳云「北苑龍團﹐江南鷹爪﹐萬里名動京關。碾深羅細﹐瓊蕋冷生煙。一種風流气味﹐如甘露﹑不染塵煩。纖纖捧﹐冰瓷弄影﹐金縷鷓鴣斑。相如方病酒﹐銀瓶蟹眼﹐驚鷺濤翻。爲扶起尊前﹐醉玉頹山。飲罷風生兩腋﹐醒魂到﹑明月輪邊。歸來晚﹐文君未寢﹐相對小窗前。」其後增損其辭﹐止詠建茶云「北苑研膏﹐方圭圓璧﹐萬里名動天關。碎身粉骨﹐功合在淩煙。尊俎風流戰勝﹐降春夢﹑開拓愁邊。纖纖捧﹐香泉濺乳﹐金縷鷓鴣斑。相如𨿽病渴﹐一觴一詠﹐賓有羣賢。便扶起燈前﹐醉玉頹山。搜攪胸中萬卷﹐還傾動﹑三峽詞源。歸來晚﹐文君未寢﹐相對小妝殘。」詞意益工也。後山陳無己同韻和之云「北苑先春﹐瑯函寶韞﹐帝所分落人間。綺窗纖手﹐一縷破雙團。雲裏遊龍舞鳳﹐香霧靄﹑飛入雕盤。華堂靜﹐松風雲竹﹐金鼎沸潺湲。門闌車馬動﹐浮黃嫩白﹐小袖髙鬟。便胸臆輪囷﹐肺腑生寒。喚起謫仙醉倒﹐翻湖海﹑傾寫濤瀾。笙歌散﹐風簾月幕﹐禪榻鬢絲斑。」

贈楊姝詩詞

豫章先生在當塗﹐原作途﹐據臨嘯本攺。又贈小妓楊姝彈琴送酒﹐寄好事近云「一弄醒心弦﹐情在兩山斜疊。彈到古人愁處﹐有眞珠承睫。使君來去本無心﹐休淚界紅頰。自恨老人憎酒﹐負十分金葉。」故集中有贈彈琴妓楊姝絕句云「千古人心指下傳。楊姝閒處更嬋娟。不知心向誰邊切﹐彈作南風欲斷弦。」

秦少遊唱和千秋歲詞

秦少遊所作千秋歲詞﹐予嘗見諸公倡和親筆﹐乃知在衡陽時作也。少遊雲﹐至衡陽呈孔毅甫使君﹐其詞云云﹐今更不載。毅甫本云次韻少遊見贈﹐其詞云「春風湖外。紅杏花初退。孤館靜﹑愁腸碎。淚餘痕在枕﹐別久銷香帶。新睡起﹐小園戲蝶飛成對。惆悵誰人會。隨處聊傾蓋。情暫遣﹐心何在。錦書消息斷﹐玉漏花陰攺。遲日暮﹐仙山杳杳空雲海。」其後東坡在儋耳﹐侄孫蘇元老因趙秀才還自京師﹐以少遊﹑毅甫所贈酬者寄之。東坡乃次韻錄示元老﹐且云「便見其超然自得﹐不攺其度之意。」其詞云「島邊天外。未老身先退。珠淚濺﹐丹衷碎。聲搖蒼玉佩。色重黃金帶。一萬里。斜陽正與長安對。道遠誰云會。罪大天能蓋。君命重﹐臣節在。新恩猶可覬。舊學終難攺。吾已矣。乘桴且恁浮於海。」豫章題云「少遊得謫﹐嘗夢中作詞云﹕『醉臥古藤陰下﹐了不知南北。』竟以元符庚辰﹐死於藤州光華亭上。」崇寧甲申﹐庭堅竄宜州﹐道過衡陽﹐覽其遺墨﹐始追和其千秋歲詞云「苑邊花外。記得同朝退。飛騎軋﹑嗚珂碎。齊歌云繞扇﹐趙舞風回帶。嚴鼓斷﹐杯盤狼藉猶相對。灑淚誰能會。醉臥藤陰蓋。人已去﹐詞空在。兔園髙宴悄﹐虎觀英遊攺。重感慨。波濤萬頃珠沈海。」晁無咎集中﹐嘗載此詞﹐而實非也。少遊詞云「憶昔西池會。鴛鷺同飛蓋。」亦謂在京師與毅甫同在朝﹖敍其爲金明池之遊耳。今越州﹑處州皆指西池在彼﹐蓋未知其本源而云。

阮閎休善爲長短句

龍舒人阮閱﹐字閎休﹐能爲長短句﹐見稱於世。政和間官於宜春﹐官妓有趙佛奴﹐籍中之錚錚也。嘗爲洞仙歌贈之云「趙家姊妹﹐合在昭陽殿。因甚人間有飛燕。見伊底﹐盡道獨步江南﹐便江北也何曾慣見。惜伊情性﹐不解嗔人﹐長帶桃花笑時臉。向尊前酒底﹐得見些時﹐似恁地好﹐能得幾回細看。待不眨眼兒覷著伊﹐將眨眼底工夫看幾徧。」阮官至中大夫﹐累任監司郡守。他詞皆此類。

夏均父登浯臺作詞

夏倪均父﹐宣和庚子自府曹左遷祁陽酒官。過浯溪﹐登浯臺﹐愛其山水奇秀﹐自謂非中州所有﹐不減淵明斜川之遊。且作長短句以減字木蘭花歌之云「江涵曉日。蕩漾波光搖槳入。笑指浯溪。漫原作聱﹐據趙本攺。叟雄文鎖翠微。休嗟不偶。歸到中州何處有。獨立風煙。湘水浯臺總接天。」

王觀應制詞

王觀學士嘗應制撰淸平樂詞云「黃金殿裏。燭影雙龍戲。勸得官家眞个醉。進酒猶呼萬歲。折旋舞徹伊州。君恩與整搔頭。一夜禦前宣住﹐六宮多少人愁。」髙太后原作皇﹐據臨嘯本攺。以爲媟凟神宗﹐翌日罷職﹐世遂有逐客之號。今集本乃以爲擬李太白應制﹐非也。

黃元明詞

豫章先生兄原誤作弟。黃元明﹐宰廬陵縣。赴郡會﹐坐上巾帶偶脫﹐太守諭妓令綴之。旣畢﹐且俾元明撰詞云「銀燭畫堂明如晝。見林宗巾墊羞蓬首。鍼借花枝﹐綫賒羅袖。須臾兩帶還依舊。勸君倒戴休令原作今﹐據趙本攺。後。也不須﹑更漉淵明酒。寶篋深藏﹐濃香薰透。爲經十指如蔥手。」蓋七娘子也。

王輔道詞

「日月無根天不老。浮生總被消磨了。陌上紅塵常擾擾。昏復曉。一場大夢誰先覺。雒水東流山四繞。路旁幾个新華表。盡說在時官職好。爭信道。冷煙寒雨埋荒艸。」王寀輔道侍郎漁家傲詞也﹐歌之使人有遺世之意。王在徽宗朝﹐嘗奏天神降其家。徽宗欲出幸﹐左右奏恐有不測﹐宜有以審其眞僞。旣中使至其家﹐無有也﹐因坐誣以死。世謂輔道乃曉人﹐不應爾。蓋輔道﹐韶之子﹐韶熙河用兵﹐其濫殺者多﹐故寃以致其禍耳。輔道又有浣溪沙兩詞﹐其一云「扇影輕搖一綫香。斜紅勻過晚來妝。嬌多無事做淒涼。借同誰教春易老﹐幾時能勾夜何長。舊歡新恨總思量。」其二云「珠箔隨檐一桁垂。繡屏遮枕四邊移。春歸人懶日遲遲。舊事只將云入夢﹐新歡重借月爲期。晚來花動隔墻枝。」玉樓春兩詞﹐其一云「秋閨思人江南遠。簾幕低垂閒不捲。玉珂聲動曉屏空﹐好夢驚回還起嬾。風輕只覺香煙短。陰重不知天色晚。隔窗人語趁朝歸﹐旋整宿妝勻睡眼。」其二云「繡屏曉夢鴛鴦侶。可惜夜來歡聚取﹐幾聲低語記曾聞﹐一段新愁看乍覷。繁紅流盡胭脂雨。春被楊花勾引去。多情只有舊時香﹐衣上經年畱得住。」

詠崔念四詞

政和間﹐一貴人未達時﹐不欲書名。嘗遊妓崔念四之館﹐因其行第作踏靑遊詞云「識个人人﹐恰正二年歡會。似賭賽﹑六隻渾四。向巫山﹑重重去﹐如魚水。兩情美。同倚畫樓十二。倚了又還重倚。兩日不來﹐時時在人心裏。擬問卜﹑常占歸計。拚三八淸齋﹐望永同鴛被。到夢裏。驀然被人驚覺﹐夢也有頭無尾。」都下盛傳。

王荊公詞

王荊公築艸堂於半山﹐引八原誤作入﹐據趙本及臨嘯本攺。功徳水﹐作小港其上﹐疊石作橋﹐爲集句塡菩薩蠻云「數間茅屋閒臨水。窄衫短帽垂楊裏。花似原作是﹐據臨嘯本攺。去年紅。吹開一夜風。柳原作梢﹐據臨嘯本攺。梢新月偃。午醉醒來晚。何物最關情。黃鵬三兩聲。」其後豫章戲效其體云「半煙半雨溪橋畔。漁翁醉著無人喚。疎懶意何長。春風花艸香。江山如有待。此意陶潛解。問我去何之。君行卽自知。」

顏持約詞不減唐人語

顏持約流落嶺外﹐舟次五羊﹐作品令云「夜蕭索。側耳聽﹐靑原作淸﹐據趙本攺。海樓頭吹角。停歸棹﹐不覺重門閉﹐恨只恨暮潮落。偸想紅啼綠怨﹐道我眞个情薄。紗窗外﹐厭厭新月上﹐應也則睡不著。」朱希眞﹐洛陽人﹐亦流落嶺外。九日作沙塞子云「萬里飄零南越﹐山引淚﹐酒添愁。不見鳳樓龍闕﹐又驚秋。九日江亭閒望﹐蠻樹瘴云浮。腸斷紅蕉花晚﹐水東流。」不減唐人語。

五夜放燈

「帝城五夜宴遊歇。殘燈外﹑看殘月。都人猶在醉鄕中﹐聽更漏初徹。行樂已成閒話說。如春夢覺時節。大家重約探春行﹐同甚花先發。」李駙馬正月十九日所撰滴滴金詞也。京師上元﹐國初放燈﹐止三夕﹐時錢氏納土進錢買兩夜﹐其後十七十八兩夜燈﹐因錢氏而添﹐故詞云五夜。

釋可正平尢工長短句

釋可正平﹐工詩之外﹐其長短句尢佳﹐世徒稱其詩也。嘗見其有菩薩蠻兩闋云「西風簌簌低紅葉。梧桐影裏銀河側。夢破畫簾垂。月明烏鵲飛。新愁那致許。欲似千絲縷。雁亦不堪聞。砧聲何處村。」又云「誰能畫取沙邊雨。和煙淡掃蒹葭渚。別岸卻斜暉。采蓮人未歸。鴛鴦如解語。對浴紅衣去。去了更原作便﹐據臨嘯本攺。回頭。教儂特地愁。」

李右丞送連寶文罷守詞

寶文闔學士連南夫鵬舉罷守泉南﹐李右丞邴漠老送之以詞﹐寄玉蝴蝶云「壯歲分符方面﹐蕙風香偃﹐禾稼春融。報政朝天歸去﹐穩步鱉宮。望堯蓂﹑九重絳闕﹐頒漢詔﹑五色芝封。湛恩濃。錦衣槐裏﹐重繼三公。雍容。臨歧祖道﹐綺羅環列﹐冠蓋云叢。滿城桃李﹐盡將芳意謝東風。柳煙輕﹐萬條離恨﹐花露重﹐千點啼紅。莫怱怱。且陪珠履﹐同醉金鍾。」

豫章解印作木蘭花令

豫章守當塗﹐旣解印﹐後一日郡中置酒﹐郭功甫在坐﹐豫章爲木蘭花令一闋示之云「淩敲臺上靑靑麥。姑孰堂前余翰墨。暫分一印管江山﹐稍爲諸公分皂白。江山依舊云空碧。昨日主人今日客。誰分賓主彊惺惺﹐問取磯頭新婦石。」其後復竄易前詞云「翰林本是神仙謫。落帽風流傾坐席。坐中還有賞音人﹐能岸烏紗傾大白。江山依舊雲橫碧。昨日主人今日客。誰分賓主彊惺惺﹐問取磯頭新婦石。」

燒殘絳蠟報黃昏詞

晁以道云「杜安世詞『燒殘絳蠟淚成痕﹐街鼓報黃昏』﹐或譏其黃昏未到﹐那得燒殘絳蠟。或曰王荊公父益都官所作。曾有人以此問之﹐答曰﹕『重檐邃屋﹐簾幕擁密﹐不到夜已可然燭矣。』韓魏公以此賞杜公。杜云乃王益作﹐荊公時在坐﹐聞語離席。」其全章云「燒殘絳蠟淚成痕。街鼓報黃昏。碧雲又阻來信﹐廊上月侵門。愁永夜﹐拂香裀。待誰溫。夢蘭憔悴﹐擲果淒涼﹐兩處銷魂。」蓋訴衷情也。

王君玉燕詞

歐陽文忠公愛王君玉燕詞云「煙逕掠花飛遠遠﹐曉窗驚夢語匆匆。」梅聖兪以爲不若李堯夫燕詩云「花前語澀春猶冷﹐江上飛髙雨乍晴。」君玉全章云「江南燕﹐輕颺繡簾風。二月池塘新社過﹐六朝宮殿舊巢空。頡頏恣西束。王謝宅﹐曾入綺堂中。煙逕掠花飛遠遠﹐曉窗驚夢語匆匆。偏占杏梁紅。」

兀兀陶陶詞

豫章云﹕醉醒醒醉一曲﹐乃醉落魄也。其詞云「醉醒醒醉。憑君會取些滋味。濃斟琥珀香浮蟻。一入愁腸﹐便有陽春意。須將幕席爲天地。歌前起舞花前睡。從他兀兀陶陶裏。猶勝惺惺﹐惹得閒憔悴。」此詞亦有佳句﹐而多斧鑿痕﹐又語髙下不甚入律。或傳是東坡語﹐非也。與「蝸角虛名﹐解下癡絳」之曲相似﹐疑是王仲父作。因戲作二篇示吳原作之﹐據趙本攺。元祥﹑黃中行﹐其一云「陶陶兀兀。樽前是我華胥國。爭名爭利休休莫。雪月風花﹐不醉怎歸得。邯鄲一枕誰憂樂。新詩新事因閒適。東山小妓攜絲竹。家裏樂天﹐村裏謝安石。」又云「陶陶兀兀。人生無累何由得。杯中三萬六千日。悶損旁觀﹐我但醉落魄。扶頭不起還頹玉。日髙春睡平生足。誰門可款新篘熟。安樂春泉﹐玉醴荔枝綠。」其曰「安樂春泉玉醴荔枝綠」者﹐親賢宅四酒名也。其曰「家裏樂天﹐村裏謝安石」者﹐蓋石曼卿自嘲云「村裏黃幡綽﹐家中白侍郎。」

驛壁玉樓春詞

予紹興戊辰﹐沿檄至信州鉛山﹐見驛壁有題玉樓春詞﹐不著姓氏﹐今載於此﹕「東風楊柳門前路。畢竟雕鞍畱不住。柔情勝似嶺頭云﹐別淚多如花上雨。靑樓畫幕無重數。聽得樓邊車馬去。若將眉黛染情深﹐直到丹靑難畫處。」

宋景文劉原父送別詞

侍讀劉原父守維揚﹐宋景文赴壽春﹐道出治下﹐原父爲具以待宋。又爲踏莎行詞以侑歡云「蠟炬髙髙﹐龍煙細細。玉樓十二門初閉。疎簾不捲水晶寒﹐小屏半掩琉璃翠。桃葉新聲﹐橊花美味。南山賓客東山妓。利名不肯放人閒﹐忙中偸取工夫醉。」宋卽席爲浪淘沙近﹐以別原父云「少年不管。流光如箭。因循不覺韶光換。至如今﹐始惜月滿﹑花滿﹑酒滿。扁舟欲解垂楊岸。尙同歡宴。日斜歌闋將分散。倚蘭橈﹐望水遠﹑天遠﹑人遠。」其云「南山賓客東山妓」﹐本白樂天詩。

詠艸詞

梅聖兪在歐陽公坐﹐有以林逋艸詞「金穀年年﹐亂生靑艸誰爲主」爲美者﹐梅聖兪別爲蘇幕遮一闋云「露堤平﹐煙墅杳。亂碧萋萋﹐雨後江天曉。獨有庾郎年最少。窣地春袍﹐嫩色宜相照。接長亭﹐迷遠道。堪怨王孫﹐不記歸期早。落盡梨花春又了。滿地殘陽﹐翠色和煙老。」歐公擊節賞之。又自爲一詞云「闌干十二獨憑春。晴碧遠連云。千里萬里﹐二見三月﹐行色苦愁人。謝家池上﹐江淹浦畔﹐吟魄與離魂。那堪疎雨滴黃昏。更特地﹑憶王孫。」蓋少年遊令也。不惟前二公所不及﹐𨿽置諸唐人溫﹑李集中﹐殆與之爲一矣。今集不載比一篇﹐惜哉。

維揚好安陽好詞

韓魏公皇祐初﹐鎭揚州﹐本事集載公親撰維揚好詞四章﹐所謂「二十四橋千步柳﹐春風十里上珠簾」者是也。其後熙寧初﹐公罷相﹐出鎭安陽﹐公復作安陽好詞十章。其一云「安陽好﹐形勢魏西州。曼衍山河環故國﹐升平歌吹沸髙樓。和气鎭飛浮。籠畫陌﹐喬木幾春秋。花外軒窗排遠岫﹐竹間門巷帶長流。風物更淸幽。」其二云「安陽好﹐戟戶使君宮。白晝錦衣淸宴處﹐鐵楹丹榭畫圖中。壁記舊三公。棠訟悄﹐池館北園通。夏夜泉聲來枕簟﹐春來花气透簾櫳。行樂與何窮。」餘八章不記。

張文潛詞

右史張文潛初官許州﹐喜官妓劉淑奴﹐張作少年遊令云「含羞倚醉不成歌。纖手掩香羅。偎花映燭﹐偸傳深意﹐酒思人橫波。看朱成碧心迷亂﹐翻脈脈﹑斂雙蛾。相見時稀隔別多。又春盡﹐柰愁何。」其後去任﹐又爲秋蕊香寓意云「簾幕疎疎風透。一綫香飄金獸。朱欄倚徧黃昏後。廊上月華如晝。別離滋味濃如酒。著人瘦。此情不及墻東柳。春色年年依舊。」元祐諸公皆有樂府﹐惟張僅見此二詞﹐味其句意﹐不在諸公下矣。

燭影搖紅詞

王都尉有憶故人詞云「燭影搖紅﹐向夜闌﹐乍酒醒﹐心情懶。尊前誰爲唱陽關﹐離恨天涯遠。無柰雲沈雨散。憑闌干﹐東風淚眼。海棠開後﹐燕子來時﹐黃昏庭院。」徽宗喜其詞意﹐猶以不丰容宛轉爲恨﹐遂令大晟別撰腔。周美成增損其詞﹐而以首句爲名﹐謂之燭影搖紅雲﹕「芳臉勻紅﹐黛眉巧畫宮妝淺。風流天付與精神﹐全在嬌波眼。早是縈心可慣。向尊前﹑頻頻顧盼。幾回相見﹐見了還休﹐爭如不見。燭影搖紅﹐夜蘭飲散春宵短。當時誰會唱陽關﹐離恨天涯遠。爭柰雲收雨散。憑闌干﹐東風淚滿。海棠開後﹐燕子來時﹐黃昏深院。」

弔二姬溫卿宜哥詞原作詩﹐據趙本攺。

宿州營妓張玉姐﹐字溫卿﹐本蘄澤人﹐色技冠一時﹐見者皆屬意。沈子山爲獄掾﹐最所鐘愛﹐旣罷﹐途次南京﹐念之不忘﹐爲剔銀燈二闋。其一云「一夜隋河風勁。霜濕水天如鏡。古柳堤長﹐寒煙不起﹐波上月無流影。那堪頻聽。疏星外﹑離鴻相應。須信道﹑情多是病。酒未到﹑愁腸還醒。數疊蘭衾﹐餘香未減﹐甚時枕鴛重並。教伊須更﹐將盟誓後約言定。」其二云「江上秋髙霜早。云靜月華如掃。候雁初飛﹐啼螿正苦﹐又是黃花衰艸。等閒臨照。潘郎鬢﹑星星易老。那堪更酒醒孤棹。望千里長安西笑。臂上妝痕﹐胸前淚粉﹐暗惹離愁多少。此情誰表。除非是重相見了。」其後明道中﹐張子野先﹑黃子思孝先相繼爲掾原作張子野及黃子思先後相繼爲掾﹐據臨嘯本攺。﹐尢賞之。偶陳師之求古﹐以光祿丞來掌榷酤﹐溫卿遂托其家。僅二年而亡﹐才十九歲。子思以詩弔之云「人生第一莫多情。眼看仙花結不成。爲報兩京才子道﹐好將詩句哭溫卿。」先﹐子思有愛姬宜哥客死舟中﹐遺言葬堤下﹐冀他日過此﹐得一見以慰孤魂。子思從之﹐作詩納棺中﹐其斷章云「恩同花上露﹐畱得不多時。」二人皆葬於宿州柳市之東。子野嘉祐中﹐過而題詩云「好物難畱古亦嗟。人生無物不塵沙。何時宰樹連雙冢﹐結作人間並蒂花。」

張志和漁父詞爲浣溪沙定風波

東坡﹑山谷﹑徐師川﹐旣以張志和漁父訶塡爲浣溪沙﹑鷓鴣天﹐其後好事者相繼而作。嘗有五闋云「云鎖柴門半掩關。垂綸猶自在前灣。獨乘孤棹夜方還。任使有榮居紫禁﹐爭如無事隱靑山。浮名浮利總輸閒。」「一副綸竿一隻船。蓑衣竹笠是生緣。五湖來往不知年。靑嶂更無榮辱到﹐白頭終沒利名牽。蘆花深處伴鷗眠」。「釣罷髙歌酒一杯。醉醒曾笑楚臣來。夕陽維纜碧江隈。蓑笠每因山雨戴﹐船窗多爲水花開。安居流景任相催。」「雨气兼香泛芰荷。回舟冒雨懶披蓑。夜闌風靜水無波。白酒追歡常恨少﹐靑山人望豈嫌多。人間榮辱盡從他。」乃浣溪沙也。「雨霽雲收望遠山。釣竿林下恣淸閒。蟬噪日斜林影原作影林﹐據臨嘯本攺。轉。溪岸。綠深紅淺畫屏間。對酒狂歌時鼓枻﹐更邀同志醉前灣。待月卻尋維纜處。歸去。煙蘿一逕接柴關。」乃定風波也。

馮相三願詞

南唐宰相馮廷巳有樂府一章﹐名長命女原作縷﹐據明鈔本攺。云「春日宴。綠酒一杯歌一徧。再拜陳三願。一願郎君千歲﹐二願妾身長健。三願如同梁上燕﹐歲歲長相見。」其後有以其詞悉攺爲雨中花云「我有五重深深願﹐第一願且圖久遠。二願恰如雕梁雙燕。歲歲得長相見。三願薄情相顧戀。第四願永不分散。五願奴哥收因結果﹐做个大宅院。」味馮公之詞典雅丰容﹐𨿽置在古樂府﹐可以無愧。一遭俗子竄易﹐不惟句意重復﹐而鄙惡甚矣。

韓子蒼題禦畫鵲扇詩

韓子蒼題禦畫鵲扇詩云「君王妙畫出神機。弱羽爭巢並語時。天上飛來兩鳷鵲﹐一雙飛上萬年枝。」蓋用馮廷巳樂府也。「曉月墜﹐宿云披。銀燭錦屏幃。建章鐘動玉繩低。宮漏出花遲。春態淺。來雙燕。紅日初長一綫。嚴妝催罷囀黃鵬。飛上萬年枝。」乃鶴衝天也。

歐梅二妓詩

豫章寓荊州﹐除吏部郎中。再辭﹐得講守當塗。幾一年才到官﹐七日而罷﹐又數日乃去。其詩云「歐倩腰支柳一渦。大梅催拍小梅歌。舞餘細點梨花雨﹐柰此當塗風月何。」蓋歐﹑梅當塗官妓也。李之儀云「人之幸不幸﹐歐﹑梅偶見錄於豫章﹐遂爲不朽之傳﹐與杜詩黃四娘何異。」然豫章又有木蘭花令敍云「庭堅假守當塗﹐故人庾元鎭﹐窮巷讀書﹐不出入州縣﹐因作此以勸庾酒云﹕『庾郎三九常安樂。便有萬錢無處著。徐熙小鴨水邊花﹐明月淸風都占卻。朱顏老盡心如昨。萬事休休還莫莫。尊前見在不饒人﹐歐舞梅歌君更酌。』」自批云「歐﹑梅當塗原作時﹐據臨嘯本攺。二妓也。」

東坡戚氏詞

「玉龜山。東皇靈媲統羣仙。絳闕岧峣﹐翠房深迥﹐倚霏煙。幽閒。志悄然。金城千里鎖嬋娟。當時穆滿巡狩﹐翠華曾到海西邊。風露明霽﹐鯨波極目﹐勢浮輿蓋方圓。正迢迢麗日﹐玄圃淸寂﹐瓊艸芊綿。爭解繡勒香韉。鑾輅駐蹕﹐八馬戲芝田。瑤池近﹐畫樓隱隱﹐翠鳥翩翩。肆華筵。間作翠管嗚弦。宛若帝所鈞天。稚顏皓齒﹐綠發方瞳﹐圓極恬淡髙妍。盡倒瓊壺酒﹐獻金鼎藥﹐固大椿年。縹緲飛瓊妙舞。命雙成奏曲醉畱連。云璈韻響寫寒泉。浩歌暢飲﹐斜月低河漢。漸綺霞﹐天際紅深淺。動歸思﹐回首塵寰。爛熳遊﹑玉輦東還。杏花風﹑數里響嗚鞭。望長安路﹐依稀柳色﹐翠點晴川。」此東坡戚氏詞也。東坡元祐末自禮部尙書帥定州日﹐官妓因宴﹐索公爲戚氏詞。詞字原脫﹐據臨嘯本補。公方與坐客論穆天子事﹐頗訝其虛誕﹐遂資以應之﹐隨聲隨寫﹐歌竟篇就﹐才點定五六字。坐中隨聲擊節﹐終席不問它詞﹐亦未容別進一語。且曰足爲中山一時盛事耳。

瑤臺第一層

武才人以色最後庭﹐教坊詞名瑤臺第一層﹐托意以美云「西母池邊邊字原脫﹐據臨嘯本補。宴罷﹐贈南枝﹐步玉霄。緒風和扇﹐冰華秀發﹐雪質孤髙。漢波澄練影﹐問是誰﹑獨步江臯。便凝望﹑認壺中珪璧﹐天上瓊瑤。淸標。曾陪勝賞﹐坐忘愁﹐解使塵消。況雙成﹑與乳丹點染﹐都付香梢。壽妝酥冷﹐郢韻佩舉﹐霧捲云消。樂逍遙。鳳凰臺畔﹐取次憶吹簫。」

李久善詞

蜀人李久善長短句﹐有「鶯擲垂楊﹐一點黃金澑」﹐識者以爲新。余舊見王與善蝶戀花詞云「粉面與花相間斗。星眸一轉晴波澑。」蓋出於此。王名重﹐元祐間人。全篇云「去歲花前曾記有。半醉嬉遊﹐花下攜纖手。粉面與花相間斗。星眸一轉晴波澑。一見新花還感舊。淚眼逢春﹐忍更看花柳。春恨厭厭和永晝。口口寂寞黃昏後。」又﹐燭影搖紅雲﹕「煙雨江城﹐望中綠暗花枝少。惜春長待醉東風﹐卻恨春歸早。縱有幽歡會﹐柰如今﹑風情漸老。鳳樓何處﹐畫欄愁倚﹐天涯芳艸。」

頭上宮花顫詞

「去年今日﹐從駕遊西苑。彩仗壓金波﹐看水戲﹑魚龍漫衍。寶津南殿﹐宴坐近天顏。金杯酒﹐君王勸。頭上宮花顫。六軍錦繡﹐萬騎穿楊箭。日暮翠華歸﹐擁鈞天﹑笙歌一片。如今關外﹐千里未歸人﹐前山雨﹐西樓晚﹐望斷思君眼。」此陳濟翁驀山溪詞也。舍人張孝祥知潭州﹐因宴客﹐伎有歌此﹐至「金杯酒﹑君王勸﹐頭上宮花顫」﹐其首自爲之搖顫者數四。坐客忍笑指目者甚多﹐而張竟不覺也。

作詞以弔楊謝

紹興庚午﹐臺之黃巖妓﹐有姓謝與姓楊者﹐情好甚篤﹐爲嫗所制﹐相約夜投諸江。好事者爲望海潮以弔之。「彩笛角黍﹐蘭橈畫舫﹐佳時競弔沅原作沈﹐據明鈔本攺。湘。古意未收﹐新愁又起﹐斷魂流水茫茫。堪笑又堪傷。有臨臯仙子﹐連璧檀郎。暗約同歸﹐遠煙深處弄滄浪。倚樓魂已飛揚。共偸揮玉筋﹐痛飲霞觴。煙水無情﹐揉花碎玉﹐空餘怨抑淒涼。楊謝舊遺芳。算世間縱有﹐不恁非常。但看芙蕖並蒂﹐他日一雙雙。」

魏壇

臨川距城南一里﹐有觀曰魏壇﹐蓋魏夫人經遊之地﹐具諸顏魯公之碑。以故諸女眞嗣緒不絕﹐然而守戒者鮮矣。陳虛中崇寧間守臨川﹐爲詩曰「夫人在兮若冰雪。夫人去兮仙蹤滅。可惜如今學道人﹐羅裙帶上同心結。」洪覺範嘗爲長短句贈一女眞云「十指嫩抽新筍﹐纖纖工染紅柔。人前欲展彊嬌羞。微露云衣霓袖。最好洞天春曉﹐黃庭捲罷淸幽。凡心無計柰閒愁。試撚梨花頻嗅。」按此條見趙本。臨嘯本及此本俱無魏壇敍文﹐但分陳虛中與洪覺範爲兩條。

