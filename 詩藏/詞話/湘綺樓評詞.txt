湘綺樓評詞王閭運撰◎湘綺樓詞選序往者﹐孫月坡工塡詞﹐爲陳希唐師。同在南昌﹐與鄧辛眉日相唱和。余弱冠﹐方杭意漢魏詩文﹐未屑屑也。亦實不解其妙處。及還長沙﹐聞李伯元及希唐並殉國守。獨對所題燕子圖﹐吟想悲淒﹐始自作小令。長慢𨿽不能工﹐於月坡所言門徑﹐固識之矣。而辛眉先得鄧七丈寄聲來戒﹐言作詞幽怨﹐非富貴壽考徵﹐且大雅不爲。鄧丈意以箴其子﹐意於我耳。自此方鄕學多所未聞見﹐亦不暇尋摘矣。及至成都﹐年垂五十﹐粗識文學之津﹐與及門諸子談藝﹐間及塡詞。稍稍爲之﹐則闌入北宋﹐非復前孫氏宗旨。然篋中故無詞本﹐僅有卅年前﹐孫曼靑所贈絕妙好詞﹐朱竹竊得者。其詞有規格﹐不入蘇﹑黃粗鄙之音﹐猶孫說也。又十餘年﹐楊氏婦兄妹學詩之功甚篤﹐然未秀發。余間爲女婦言﹐亦知有小詞否。靡靡之音﹐自能開發心思﹐爲學者所不廢也。周官教禮﹐不屏野舞縵樂。人心旣正﹐要必有閒情逸致﹐遊思別趣。如徒端坐正襟﹐茅塞其心﹐以爲誠正﹐此迂儒枯禪之所爲﹐豈知道哉。學者患不靈﹐不患不蠢﹐蕩佚之衷﹐又不待學。旣坐東洲﹐日短得長﹐六時中更無所爲﹐爰取詞綜覽之﹐所選乃無可觀。姑就其本﹐更加點定。餘暇又自錄精華名篇﹐以示諸從學詩文者。俾知小道可觀﹐致遠不泥之道云。光緒丁酉立冬後八日﹐王閭運序於船山書院◎詞選前編○李山花子菡萏香消翠葉殘選聲配色﹐恰是詞語。○李煜相見歡無言獨上西樓詞之妙處﹐亦別是一般滋味。浪淘沙簾外雨潺潺髙妙超脫﹐一往情深。虞美人春花秋月何時了常語耳﹐以初見故佳﹐再學便濫矣。朱顏本是山河﹐因歸宋不敢言耳。若直說山河攺﹐反又淺也。結亦恰到好處。○韋莊女冠子四月十七不知得妙﹐夢隨乃知耳。若先知那得有夢﹐惟有月知﹐則常語矣。○顧訴衷情永夜拋人何處去亦是對面寫照﹐有嘲有怨﹐放刁放嬌﹐詩所謂無庶予子憎﹐正是一種意。○孫光憲思帝鄕如何﹐遣情情更多常語常景﹐自然丰采。○範仲淹蘇幕遮碧雲天外字﹐嘲者以爲江西腔﹐今江西人支佳卻分。且範是吳人﹐吳亦分泰也﹐正是宋朝京話耳。原鈔云「休獨倚」﹐則何處有酒。禦街行紛紛墜葉飄香砌是壯語﹐不嫌不入律。都來卽算來也﹐因此字宜平﹐故用都字﹐完嫌不醒。○歐陽修臨江仙柳外輕雷池上雨原鈔作窺畫棟﹐垂簾矣﹐何得始窺。且此寫閨人睡景﹐非狎語也﹐豈有自嘲自狀之人。因垂簾不能歸棟﹐故窺也。○王安石傷春怨雨打江南樹以去要君語﹐尙有一肚皮新法要施行﹐卻不見一點執拗。○蘇軾水龍吟似花還似飛花是原作似﹐原作閉。章韻本是閉﹐牽就韻耳﹐殊不成語﹐故攺之。念奴嬌大江東去通首出韻﹐然自是豪語﹐不必以格求之。與舊作了﹐嫁了是嫁與他人也﹐故攺之。洞仙歌冰肌玉骨原本皆七言﹐以宜作詞﹐故加成此﹐不必以續鳧斷鶴譏之。然原所謂疏星﹐卽此玉繩也﹐此則以爲流星。又有下三句﹐癡男不若慧女﹐信矣。水調歌頭明月幾時有通篇妥貼﹐亦恰到好處。作有﹐則語意О﹐又與下二有字犯﹐爲攺一惹字。大開大合之筆﹐亦他人所不能﹐才子才子﹐勝詩文字多矣。○秦觀滿庭芳山抹微云庶常散館﹐出京至黃村﹐齊聲一嘆。滿庭芳曉色雲開與前調一段結句﹐一意一調﹐然不嫌再見。○賀鑄靑玉案淩波不過橫塘路一句一月﹐非一時也﹐不著一字故妙。○周邦彥少年遊並刀如水手原作指﹐則全身不現。作手乃有兩人對作。有此畱人者乎﹐非道君必不逢此。拜星月慢夜色催更亦非道君所春﹐不足當此恭維。○徐伸二郎神悶來彈鵲妙手偶得之句。○呂渭老祝英臺近寶蟾明此一遊妓耳﹐分付已枉矣。無可柰何﹐風流自賞。○李淸照醉花陰薄霧濃云愁永晝此語若非出女子自寫照﹐則無意致。比字各本皆作似﹐類書引反不誤。聲聲慢尋尋覓覓亦是女郎語﹐諸家賞其七疊﹐亦以初見故新﹐效之則可嘔。黑韻卻新﹐再添何字。○朱惇儒念怒嬌別離情緒此情可配易安﹐須再嫁﹐非元配。○王沂孫髙陽臺殘雪庭陰此等傷心語﹐詞家各自出新﹐實則一意﹐比較自知文法。○鄧剡南樓令雨過水明霞亡國不死﹐仍有羈愁﹐一語寫盡黃梨洲﹑王船山一輩人。○徐君寶妻滿庭芳漢上繁華寫兵亂國亡﹐正是不相干人語﹐非吳梅村所得借口﹐亦非趙子昂所能說也。○失名禦街行霜風漸緊寒侵袂純乎浙調。透一層寫法﹐卻是眞情眞想。○文及翁賀新涼一久西湖水須得此洗盡綺語柔情﹐復還淸明世界。惜後半不淸。○翁孟寅燭影搖紅樓倚春城健字險妙。無限傷心﹐卻不作態。○余桂英小桃紅芳艸連天暮比桃花依舊者更深悲感。○趙與仁西江月夜半河痕依約此不愛而恨﹐非恨玉人也﹐所謂「錦屏人忒看的這韶光賤」乃譏當時君相﹐然非詞之正。◎詞選續編○馮延巳謁金門風乍起言情之始﹐故其來無端。○宋祁玉樓春東城漸覺風光好押韻之始。○蘇軾蝶戀花花褪殘紅靑杏小此則逸思﹐非文人所宜。○晁衝之傳言玉女一夜東風此逢舊識娼女也﹐然詞語綺麗﹐自有情韻。○柳永望海潮東南形勝此則宜於紅氍上扮演﹐非文人聲口。此時鳳池可望江潮。○蔣捷虞美人少年聽雨歌樓上此是小曲。情亦作憑﹐較勝。詞選本編○張孝祥念奴嬌洞庭靑艸飄飄有淩雲之气﹐覺東坡水調有塵心。○範成大眼兒媚酣酣日腳紫煙浮自然移情﹐不可言說﹐綺語中仙語也﹐考上上。○陸淞瑞鶴仙臉霞紅印枕小說造爲詠歌姬睡起之詞﹐不顧文理﹐本事之附會﹐大要如此。○韓元吉好事近凝碧舊池頭舊作聲斷﹐重上聲字。﹝攺作流斷﹞○辛棄疾摸魚兒更能消幾番風雨是張俊﹑秦檜一班人。亡國之音﹐不爲諷刺。○盧祖臯淸平樂錦屏開曉亦恰到好處﹐未免有意。○徐照淸平樂綠圍紅繞眼前景當如此寫法。○姜夔暗香舊時月色如此起法﹐卽不是詠梅矣。此二詞最有名﹐然語髙品下﹐以其貪用典故也。疏影苔枝綴玉似當是是。琵琶仙雙槳來時此又以作態爲妍。淡黃柳空城曉角亦以眼前語妙。○史達祖喜遷鶯月波疑滴富貴語無脂粉﹐諸家皆賞下二句﹐不知現寒乞相﹐正是此等處。結有調侃﹐非方回見妓輒跪也。余己丑至天津﹐正是此意。但非書辦所知﹐所謂借他酒杯。○張輯疏簾澹月酲桐雨細輕重得宜﹐再莽不得。○周晉點絳唇午夢初回眞景淸供。○趙汝﹛艸光﹜戀繡衾柳絲空有萬千條初見杏花﹐情思入妙。○趙聞禮風入松曲塵風雨亂春晴篾片語﹐亦自佳。莖本作痕﹐以出韻攺。○周密醉落魄餘寒正怯此亦偶然得句﹐而淸艷天然﹐幾於化工﹐亦考上上。附錄○窗雜記湘綺樓詞選三卷﹐湘潭王壬秋﹝運﹞纂。於古人詞多所竄攺。如歐陽永叔之「燕子飛來窺畫棟﹐玉鉤垂下簾旌」﹐攺「窺」作「歸」﹐謂「垂簾矣﹐何得始窺」﹐不知垂簾燕子正不得歸﹐必著一「窺」字﹐簟紋雙枕﹐皆從「窺」字寫出﹐故妙。攺作「歸」則涉呆相矣。周美成之「纖指破新橙」﹐謂「作指則全身不現」﹐攺作「手」。破橙以「指」﹐「手」字不及「指」字妍細。﹝康與之滿庭芳詞﹐「玉筍破橙橘香濃」﹐亦言指也。﹞蘇子瞻之「不應有恨﹐何事長向別時圓」﹐謂「與下二有字犯」﹐攺「有」作「惹」﹐不及「有恨」渾成。韓無咎之「惟有禦溝聲斷﹐似知人鳴咽」﹐因復「聲」字﹐攺「聲」作「流」。流斷二字生湊﹐且「流」音濁﹐亦未葉也。﹝吹劍錄﹕「東坡大江東去詞﹐三江﹑三人﹑二國﹑二生﹑二故﹑二如﹑二千字﹐以東坡則可﹐他人固不可。然語意到處﹐他字不可代﹐𨿽重無害也。今人看人文字﹐未論其大體如何﹐先且指點重字。」此論極是。容齋隨筆﹕「黃魯直手書東坡念奴嬌詞﹐浪淘盡爲浪聲沈。」詞綜謂﹕「他本浪聲沈作浪淘盡﹐與調未協。」張宗肅詞林紀事﹕「考譜浪淘盡三字﹐平仄未嘗不協﹐覺浪聲沈更沈著。」張琦續詞選仍作浪淘盡。兩存其說﹐以質世之知音者。﹞余藏便面二葉﹕一爲北通州白季生觀察﹝讓卿﹞書詞﹐合巹之夕﹐鄕舉報捷。一爲番愚黃蓉石荊部﹐﹝玉階﹞爲漢軍徐鐵孫﹝榮﹞書詞﹐賀其納姬日捷南宮。二者皆一時美談。余刊陳東塾先生憶江南館詞時﹐憶及先生有「尋呼鸞道故址不得」一詞﹐而稿中無存。偶過冷攤﹐於故紙堆中﹐得先生手書此詞原稿﹐爲之狂喜。又在珠江上襟江閣﹐見壁懸爲鄭紀常書扇﹐龍溪書院望羅溪山詞﹐亦稿中未載﹐亟錄之而歸。翌日閣毀於火矣。當將二闋﹐補刊作集外詞。文字有靈﹐信哉。

