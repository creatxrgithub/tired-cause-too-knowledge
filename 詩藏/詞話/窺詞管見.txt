窺詞管見﹝淸﹞李漁

作詞之難﹐難於上不似詩﹐下不類曲﹐不淄不燐﹐立於二者之中。大約空疏者作詞﹐無意肖曲﹐而不覺彷佛乎曲。有學問人作詞﹐盡力避詩﹐而究竟不離於詩。一則苦於習久難變﹐一則迫於捨此實無也。欲爲天下詞人去此二獘﹐當令淺者深之﹐髙者下之﹐一俛一仰﹐而處於才不才之間﹐詞之三昧得矣。

詞之關鍵﹐首在有別於詩固已。但有名則爲詞﹐而考其體段﹐按其聲律﹐則又儼然一詩﹐覓相去之垠而不得者。如﹝生查子﹞前後二段﹐與兩首五言絕句何異。﹝竹枝﹞第二體﹑﹝柳枝﹞第一體﹑﹝小秦王﹞﹑﹝淸平調﹞﹑﹝八拍蠻﹞﹑﹝阿那曲﹞﹐與一首七言絕句何異。﹝玉樓春﹞﹑﹝采蓮子﹞﹐與兩首七言絕句何異。字字雙亦與七言絕同﹐只有每句疊一字之別。﹝瑞鷓鴣﹞卽七言律﹐﹝鷓鴣天﹞亦卽七言律﹐惟減第五句之一字。凡作此等詞﹐更難下筆﹐肖詩旣不可﹐欲不肖詩又不能﹐則將何自而可。曰﹐不難﹐有摹腔煉吻之法在。詩有詩之腔調﹐曲有曲之腔調﹐詩之腔調宜古雅﹐曲之腔調宜近俗﹐詞之腔調﹐則在雅俗相和之間。如畏摹腔煉吻之法難﹐請從字句入手。取曲中常用之字﹐習見之句﹐去其甚俗﹐而存其稍雅﹐又不數見於詩者﹐入於諸調之中﹐則是儼然一詞﹐而非詩矣。是詞皆然﹐不獨以上諸調。人問以上諸調﹐明明是詩﹐必欲彊命爲詞者﹐何故。予曰﹐此中根據﹐未嘗深考﹐然以意逆之﹐當有不出範圍者。昔日詩變爲詞﹐定由此數調始﹐取詩之協律便歌者﹐被諸管弦﹐得此數首﹐因其可詞而詞之﹐則今日之詞名﹐仍是昔日之詩題耳。

詞旣求別於詩﹐又務肖曲中腔調﹐是曲不招我﹐而我自往就﹐求爲不類﹐其可得乎。曰﹐不然﹐當其摹腔煉吻之時﹐原未嘗撇卻詞字﹐求其相似﹐又防其太似﹐所謂存稍雅﹐而去甚俗﹐正謂此也。有同一字義﹐而可詞可曲者。有止宜在曲﹐斷斷不可混用於詞者。試舉一二言之﹐如閨人口中之自呼爲妾﹐呼﹖爲郎﹐此可詞可曲之稱也。若稍異其文﹐而自呼爲奴家﹐呼﹖爲夫君﹐則止宜在曲﹐斷斷不可混用於詞矣。如稱彼此二處爲這廂﹑那廂﹐此可詞可曲之文也。若略換一字﹐爲這里﹑那里﹐亦止宜在曲﹐斷斷不可混用於詞矣。大率如爾我之稱者﹐奴字﹑你字﹐不宜多用。呼物之名者﹐貓兒﹑狗兒諸兒字﹐不宜多用。用作尾句者﹐罷了﹑來了﹐諸了字﹐不宜多用。諸如此類﹐實難枚舉﹐僅可舉一槪百。近見名人詞刻中﹐犯此等微疵者不少﹐皆以未經提破耳。一字一句之微﹐卽是詞曲分歧之界﹐此就淺者而言。至論神情气度﹐則紙上之憂樂笑啼﹐與場上之悲歡離合﹐亦有似同而實別﹐可意會而不可言詮者。慧業之人﹐自能默探其祕。

詞當取法於古是已。然古人佳處宜法﹐常有瑕瑜並見處﹐則當取瑜擲瑕。若謂古人在在堪師﹐語語足法﹐吾不信也。試舉一二言之﹐唐人﹝菩薩蠻﹞云「牡丹滴露眞珠顆。佳人折向筵前過。含笑問檀郎。花彊妾貌彊。檀郎故相惱。只道花枝好。一面發嬌嗔。碎挼花打人。」此詞膾炙人口者素矣﹐予謂此戲場花面之態﹐非繡閣麗人之容。從來尢物﹐美不自知﹐知亦不肯自形於口﹐未有直誇其美﹐而謂我勝於花者。況揉碎花枝﹐是何等不韻之事﹐挼花打人﹐是何等暴戾之形﹐幽閒之義何居﹐溫柔二字安在。李后主﹝一斛珠﹞之結句云「繡﹖斜倚嬌無那。爛嚼紅絨﹐笑向檀郎唾。」此詞亦爲人所競賞。予曰﹐此娼婦倚門腔﹐梨園獻醜態也。嚼紅絨以唾郎﹐與倚市門而大嚼﹐唾棗核瓜子以調路人者﹐其間不能以寸。優人演劇﹐每作此狀﹐以發笑端﹐是深知其醜﹐而故意爲之者也。不料塡詞之家﹐竟以此事謗美人﹐而後之讀詞者﹐又止重情趣﹐不問妍媸﹐復相傳爲韻事﹐謬乎不謬乎。無論情節難堪﹐卽就字句之淺者論之﹐爛嚼打人諸腔口﹐幾於俗殺﹐豈雅人詞內所宜。後人作春繡絕句云「閒情正在停鍼處﹐笑嚼紅絨唾碧窗。」攺爛嚼爲笑嚼﹐易唾郎爲唾窗﹐同一事也﹐辧在有意無意之間﹐不啻蘇合蜣蜋之別矣。古詞不盡可讀﹐後人亦能勝前迹﹐此可槪見矣。

文字莫不貴新﹐而詞爲尢甚。不新可以不作﹐意新爲上﹐語新次之﹐字句之新又次之。所謂意新者﹐非於尋常聞見之外﹐別有所聞所見﹐而後謂之新也。卽在飲食居處之內﹐布帛菽粟之間﹐盡有事之極奇﹐情之極艷﹐詢諸耳目﹐則爲習見習聞﹐考諸詩詞﹐實爲罕聽罕﹐以此爲新﹐方是詞內之新﹐非齊諧誌怪﹑南華志誕之所謂新也。人皆謂眼前事﹐口頭語﹖﹐都被前人說盡﹐焉能復有遺漏者。予獨謂遺漏者多﹐說過者少。唐宋及明初諸賢﹐旣是前人﹐吾不復道。只據眼前詞客論之﹐如董文友﹑王西樵﹑王阮亭﹑曹顧庵﹑丁藥園﹑尢悔庵﹑吳次﹑何醒齋﹑毛﹖黃﹑陳其年﹑宋荔裳﹑彭羨門諸君集中﹐言人所未言﹐而又不出尋常見聞之外者﹐不知凡幾。由斯以譚﹐則前人常漏吞舟﹐造物盡畱餘地﹐柰何泥於前人說盡四字﹐自設藩籬﹐而委道旁金玉於路人哉。詞語字句之新﹐亦復如是。同是一語﹐人人如此說﹐我之說法獨異。或人正我反﹐人直我曲﹐或隱約其詞以出之﹐或顚倒字句而出之﹐爲法不一。昔人點鐵成金之說﹐我能悟之。不必鐵果成金﹐但有惟鐵是用之時﹐人以金試而不效﹐我投以鐵卽金矣。彼持不龜手之藥而往覓封侯者﹐豈非神於點鐵者哉。所最忌者﹐不能於淺近處求新﹐而於一切古冢祕笈之中﹐搜其隱事僻句﹐及人所不經見之冷字﹐入於詞中﹐以示新艷﹐髙則髙﹐貴則貴矣﹐其如人之不欲見何。

意新語新﹐而又字句皆新﹐是謂諸美皆備﹐由武而進於韶矣。然具八斗才者﹐亦不能﹖在在如是。以鄙見論之﹐意之極新﹐反不妨詞語稍舊﹐尢物衣敝衣﹐愈覺美好。且新奇未之語﹐務使一目瞭然﹐不煩思繹。若復追琢字句﹐而後出之﹐恐稍稍不近自然﹐反使玉宇瓊樓﹐墮入雲霧﹐非勝算也。如其意不能新﹐仍是本等情事﹐則全以琢句煉字爲工。然又須琢得句成﹐煉得字就。𨿽然極新極奇﹐卻似詞中原有之句﹐讀來不覺生澀﹐有如數十年後﹐重遇古人﹐此詞中化境﹐卽詩賦古文之化境也。當吾世而幸有其人﹐那得不執鞭恐後。

琢句煉字﹐𨿽貴新奇﹐亦須新而妥﹐奇而確。妥與確﹐總不越一理字﹐欲望句之驚人﹐先求理之服眾。時賢勿論﹐吾論古人。古人多工於此技﹐有最服予心者﹐「云破月來花弄影」郎中是也。有蜚聲千載上下﹐而不能服彊項之笠翁者﹐「紅杏枝頭春意鬧」尙書是也。云破月來句﹐詞極尖新﹐而實爲理之所有。若紅杏之在枝頭﹐忽然加一鬧字﹐此語殊難著解。爭鬥有聲之謂鬧﹐桃李爭春則有之﹐紅杏鬧春﹐予實未之見也。鬧字可用﹐則吵字﹑斗字﹑打字﹐皆可用矣。宋子京當日以此噪名﹐人不呼其姓氏﹐意以此作尙書美號﹐豈由尙書二字起見耶。予謂鬧字極粗極俗﹐且聽不入耳﹐非但不可加於此句﹐並不當見之詩詞。近日詞中﹐爭尙此字者﹐子京一人之流毒也。

詞之最忌者有道學气﹐有書本气﹐有禪和子气。吾觀近日之詞﹐禪和子气絕無﹐道學气亦少﹐所不能盡除者﹐惟書本气耳。每見有一首長調中﹐用古事以百紀﹐塡古人姓名以十紀者﹐卽中調小令﹐亦未嘗肯放過古事﹐饒過古人。豈算博士﹑點鬼簿之二說﹐獨非古人古事乎。何記諸書最熟﹑而獨忘此二事﹐忽此二人也。若謂讀書人作詞﹐自然不離本色﹐然則唐宋明初諸才人﹐亦嘗無書不讀﹐而求其所讀之書於詞內﹐則又一字全無也。文貴髙潔﹐詩尙淸眞﹐況於詞乎。作詞之料﹐不過情景二字﹐非對眼前寫景﹐卽據心上說情﹐說得情出﹐寫得景明﹐卽是好詞。情景都是現在事﹐捨現在不求﹐而求諸千里之外﹐百世之上﹐是舍易求難﹐路頭先左﹐安得復有好詞。

詞𨿽不出情景二字﹐然二字亦分主客。情爲主﹐景是客﹐說景卽是說情﹐非借物遣懷﹐卽將人諭物。有全篇不露秋毫情意﹐而實句句是情﹐字字關情者。切勿泥定卽景詠物之說﹐爲題字所誤﹐認眞做向外面去。

詩詞未論美惡﹐先要使人可解﹐白香山一言﹐破盡千古詞人魔障﹐爨嫗尙使能解﹐況稍稍知書識字者乎。嘗有意極精深﹐詞涉隱晦﹐翻繹數過﹐而不得其意之所在。此等詩詞﹐詢之作者﹐自有妙論﹐不能日叩玄亭﹐問此累帙盈篇之奇字也。有束諸髙閣﹐俟再讀數年﹐然後窺其涯涘而已。

意之曲者詞貴直﹐事之順者語宜逆﹐此詞家一定之理。不折不回﹐表裏如一之法﹐以之爲人不可無﹐以之作詩作詞﹐則斷斷不可有也。

一气如話四字﹐前輩以之贊詩﹐予謂各種之詞﹐無一不當如是。如是卽爲好文詞﹐不則好到絕頂處﹐亦是散金碎玉﹐此爲一气而言也。如話之說﹐卽謂使人易解﹐是以白香山之妙論﹐約爲二字而出之者。千古好文章﹐總是說話﹐只多者也之乎數字耳。作詞之家﹐當以一气如話一語﹐認爲四字金丹。一气則少隔絕之痕﹐如話則無隱晦之獘。大約言情易得貫穿﹐說景難逃瑣碎﹐小令易於條達﹐長調難免湊補。予自總角時學塡詞﹐於今老矣﹐頗得一二簡便之方﹐謂以公諸當世。總是認定開首一句爲主﹐爲二句之材料﹐不用別尋﹐卽在開首一句中想出。如此相因而下﹐直至結尾﹐則不求一气﹐而自成一气﹐且省卻幾許淘摸工夫﹐此求一气之方也。如話則勿作文字做﹐並勿作塡詞做﹐竟作與人面談。又勿作與文人面談﹐而與妻孥臧獲輩面談。有一字難解者﹐卽爲易去﹐恐因此一字模糊﹐使說話之本意全失﹐此求如話之方也。前著《閒情偶寄》一書﹐曾以生平底裏﹐和盤托出﹐頗於此道有功。但恐海內詞人﹐有未盡寓目者。如謂斯言有當﹐請自坊間﹐索而讀之。

詩詞之內﹐好句原難﹐如不能字字皆工﹐語語盡善﹐須擇其菁華所萃處﹐畱備後半幅之用。寧爲處女於前﹐勿作彊弩之末。大約選詞之家﹐遇前工後拙者﹐欲收不能。有前不甚佳而能善其後者﹐卽釋手不得。闈中閱卷亦然。蓋主司之取捨﹐全定於終篇之一刻﹐臨去秋波那一轉﹐未有不令人消魂欲絕者也。

詞要住得恰好﹐小令不能續之使長﹐長調不能縮之使短。調之單者﹐欲增之使雙而不得﹐調之雙者﹐欲去半調﹐而使單亦不能﹐如此方是好詞。其不可斷續增減處﹐全在善於煞尾。無論說盡之話﹐使人不能再贅一詞。卽有有意蘊藉﹐不吐而吞﹐若爲歇後語者﹐亦不能爲蛇添足﹐才是善於煞尾。蓋詞之段落﹐與詩不同。詩之結句有定體﹐如五七言律詩﹐中四句對﹐末二句收﹐讀到此處﹐誰不知其是尾。詞則長短無定格﹐單雙無定體﹐有望其歇而不歇﹐不知其歇而竟歇者﹐故較詩體爲難。

有以淡語收濃詞者﹐別是一法。內有一片深心﹐若艸艸看過﹐必視爲彊弩之末。又恐人不得其解﹐謬謂前人煞尾﹐原不知盡用全力﹐亦不必盡顧上文﹐盡可隨拈隨得﹐任我張弛﹐效而爲之﹐必犯銳始懈終之病。亦爲饒舌數語。大約此種結法﹐用之憂怨處居多﹐如懷人﹑送客﹑寫憂﹑寄慨之詞﹐自首至終﹐皆訴淒怨。其結句獨不言情﹐而反述眼前所見者﹐皆自狀無可柰何之情﹐謂思之無益﹐畱之不得﹐不若且顧目前。而目前無人﹐止有此物﹐如「心事竟誰知﹐月明花滿枝」﹑「曲中人不見﹐江上數峯靑」之類是也。此等結法最難﹐非負雄才﹐具大力者不能﹐卽前人亦偶一爲之﹐學塡詞者愼勿輕效。

雙調𨿽分二股﹐前後意思﹐必須聯屬﹐若判然兩截﹐則是兩首單調﹐非一首雙調矣。大約前段布景﹐後半說情者居多﹐卽毛《詩》之興比二體。若首尾皆述情事﹐則賦體也。卽使判然兩事﹐亦必於頭尾相續處﹐用一二語或一二字作過文﹐與作帖括中搭題文字﹐同是一法。

詞內人我之分﹐切宜界得淸楚。首尾一气之調易作﹐或全述己意﹐或全代人言﹐此猶戲場上一人獨唱之曲﹐無煩顧此慮彼。常有前半幅言人﹐後半幅言我﹐或上數句皆述己意﹐而收煞一二語﹐忽作人言。甚至有數句之中﹐互相問答﹐彼此較籌﹐亦至數番者。此猶戲場上生旦淨丑數人疊唱之曲﹐抹去生旦淨丑字面﹐止以曲文示人﹐誰能辧其孰張孰李﹐詞有難於曲者﹐此類是也。必使眉淸目楚﹐部位井然。大都每句以開手一二字作過文﹐過到彼人身上﹐然後說情說事﹐此其淺而可言者也。至有不作過文﹐直講情事﹐自然分出是人是我﹐此則所謂神而明之﹐存乎其人者矣。因見詞中常有人我難分之獘﹐故亦饒舌至此。

句用也字歇腳﹐在﹖韻處則可﹐若泛作助語詞﹐用在不﹖韻之上數句﹐亦非所宜。蓋曲中原有數調﹐一定用也字歇腳之體。旣有此體﹐卽宜避之﹐不避則犯其調矣。如詞曲內有用也囉二字歇腳者﹐制曲之人﹐卽奉爲金科玉律。有敢於此曲之外﹐再用也囉二字者乎﹐詞與曲接壤﹐不得不嚴其畛域。

塡詞之難﹐難於拗句。拗句之難﹐祇爲一句之中﹐或仄多平少﹐平多仄少﹐或當平反仄﹐當仄反平﹐利於口者叛乎格﹐𨿽有警句﹐無所用之﹐此詞人之厄也。予向有一法﹐以濟其窮﹐已悉之《閒情偶寄》。恐有未盡閱者﹐不妨再見於此書。四聲之內﹐平止得一﹐而仄居其三。人但知上去入三聲﹐皆麗乎仄。而不知上之爲聲﹐𨿽與去入無異﹐而實可介乎平仄之間。以其另有一種聲音﹐雜之去入之中﹐大有涇渭﹐且若平聲未遠者。古人造字審音﹐使居平仄之介﹐明明是一過文﹐由平至仄﹐從此始也。譬之四方鄕音﹐隨地各別﹐吳有吳音﹐越有越語﹐相去不啻河漢。而一到接壤之處﹐則吳越之音相半﹐吳人聽之覺其同﹐越人聽之亦不覺其異。九州八極﹐無一不然﹐此卽聲音之過文﹐猶上聲介乎平去入之間也。詞家當明是理﹐凡遇一句之中﹐當連用數仄者﹐須以上聲字間之﹐則似可以代平﹐拗而不覺其拗矣。若連用數平字﹐𨿽不可以之代平﹐亦於此句仄聲字內﹐用一上聲字間之﹐卽與純用去入者有別﹐亦似可以代平。最忌連用數去聲﹐或入聲﹐並去入亦不相間﹐則是期期艾艾之文﹐讀其詞者﹐與聽口喫之人說話無異矣。

不用韻之句﹐還其不用韻﹐切勿過於騁才﹐反得求全之毀。蓋不用韻爲放﹐用韻爲收﹐譬之養鷹縱犬﹐全於放處逞能。常有數句不用韻﹐卻似散漫無歸﹐而忽以一韻收住者﹐此當日造詞人顯手段處。彼則以爲奇險莫測﹐在我視之﹐亦常技耳。不過以不用韻之數句﹐聯其意爲一句﹐一直趕下﹐趕到用韻處而止。其爲气也貴乎長﹐其爲勢也利於捷。若不知其意之所在﹐東奔西馳﹐直待臨崖勒馬﹐韻𨿽收而意不收﹐難乎其爲調矣。

二句合音﹐詞家所忌。何謂合音﹐如上句之韻爲東﹐下句之韻爲冬之類是也。東冬二字﹐意義𨿽別﹐音韻則同﹐讀之旣不發調﹐且有帶齒粘喉之病。近人多有犯此者。作詩之法﹐上二句合音猶曰不可﹐況下二句之韻者乎。何謂上二句合音﹐如律詩中之第三句與第五句﹐或第五句與第七句煞尾二字﹐皆用仄韻。若前後同出一音﹐如意義﹑气契﹑斧撫﹑直質之類﹐詩中犯此﹐是猶無名之指﹐屈而不伸﹐謂之病夫不可﹐謂之無恙全人亦不可也。此爲相連相並之二句﹐而言中有隔句者﹐不在此列。

曲宜耐唱﹐詞宜耐讀﹐耐唱與耐讀有相同處﹐有絕不相同處。蓋同一字也﹐讀是此音﹐而唱入曲中﹐全與此音不合者﹐故不得不爲歌兒體貼﹐寧使讀時礙口﹐以圖歌時利吻。詞則全爲吟誦而設﹐止求便讀而已。便讀之法﹐首忌韻雜﹐次忌音連﹐三忌字澀。用韻貴純﹐如東﹑江﹑眞﹑庚﹑天﹑蕭﹑歌﹑麻﹑尢﹑侵等韻﹐本來原純﹐不慮其雜。惟支﹑魚二韻之字﹐尨雜不倫﹐詞家定宜選擇。支﹑微﹑齊﹑灰之四韻合而爲一﹐是已。以予觀之﹐齊﹑微﹑灰可合﹐而支與齊﹑微﹑灰究竟難合。魚虞二韻﹐合之誠是。但一韻中先有二韻﹐魚中有諸﹐虞中有夫是也。盍以二韻中各分一半﹐使互相配合﹐與魚虞二字同者爲一韻﹐與諸夫二字同音者爲一韻﹐如是則純之又純﹐無眾音嘈雜之患矣。予業有《笠翁詩韻》一書﹐刊以問世﹐當再續《詞韻》一種﹐了此一段公案。音連者何﹐一句之中連用音同之數字﹐如先﹖﹑人文﹑呼胡﹑髙豪之屬﹐使讀者粘牙帶齒﹐讀不分明﹐此二忌也。字澀之說﹐已見前後諸則中﹐無庸太絮。審韻之後﹐再能去此二患﹐則讀者如鼓瑟琴﹐鏘然有餘韻矣。

