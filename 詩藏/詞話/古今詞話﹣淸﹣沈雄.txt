古今詞話﹝淸﹞沈雄撰

●詞話序

塡詞於文最爲末藝﹐而染翰若有神工。蓋以偸聲減字﹐惟摭流景於目前﹐而換羽移宮﹐不畱妙理於言外。𨿽極天分之殊優﹐加人工之雅縟﹐究非當行種艸﹐所貴旨取花明﹐語能蟬脫﹐議論例入鬼趣﹐淹博終成骨董。在儷玉駢金者﹐向稱笨伯。而矜斗鶴者﹐未免傖父。用寫曲衷﹐亟參活句。有若國色天香﹐生機欲躍。如彼山光潭影﹐深造匪艱。務令味之者一唱三嘆﹐聆之者動魄驚心。所云意致相詭﹐無理入妙者﹐代不數人﹐人不數句。其有造詞過壯﹐則與情相戾。辯言過理﹐又與景相違。剽似者靡而短於思﹐臆創者俳而淺於法。剪采雜而顓古者卑之﹐操作易而深研者病之。卽工力悉敵﹐意態紛陳﹐要皆糠比﹐墮彼雲霧。不知文余妙諦﹐解出旁觀。詞話一書﹐似復以莊注郭﹐以疏鈔經。然肇自李唐趙宋﹐迄於勝國熙朝。辧及九宮四聲﹐斷自連章隻字。所賴集諸家而爲大晟﹐規摹亦可盡變。綜前說而出新編﹐穿貫卽爲知音也。歲在乙丑﹐余來金閶﹐偶僧沈子出示詞話﹐丹崖江子﹐力爲贊成。惟睹事類﹐頓入精采﹐上不牽累唐詩﹐上不牽累唐詩﹐下不濫侵元曲者﹐詞之正位也。豪曠不冒蘇辛﹐穢褻不落周柳者﹐詞之大家也。間奉以玉律金科﹐識法者因之滋忄瞿。卽過爲標新領異﹐宏材者抑而就裁。庶倚聲有托﹐會意靡涯矣。亦思捨筏固是良箴﹐效頻未免私議。彼放筆頹唐伸紙敏給者﹐俱不足當黃絹幼婦之稱者也。況沈江二子人可模楷﹐書能蒼蕞。今特質之同人﹐公之舉世。余以是爲古今塡詞者慶。

鴛水年家弟曹溶撰

●詞話上卷

◎唐詞話﹝五代附﹞

○詞濫觴於六代

曲洧舊聞曰﹕唐詞起於唐人﹐而六代已濫觴矣。梁武帝有江南弄﹐陳後主有玉樹後庭花﹐隋煬帝有夜飲朝眠曲。豈獨五代之主﹐蜀這王衍﹑孟昶﹐南唐之李景﹑李煜﹐吳越之錢亻叔﹐以工小詞爲能文哉。如王衍之「月明如水浸宮殿﹐有酒不醉眞癡人」﹐李玉簫愛賞之﹐元人用爲傳奇。孟昶之「冰肌玉骨﹐自淸涼無汗」﹐東坡復衍足其句。錢亻叔之「金鳳欲飛遭掣搦﹐情脈脈﹑行卽玉樓雲雨隔」﹐爲蔭祖所嘆賞﹐惜無全篇﹐而亦流遞於後矣。

○教坊記載舞曲

教坊記曰﹕開元十一年﹐初制聖壽樂以歌舞之。所司先進曲名﹐以墨點者舞﹐舞有曲﹐教坊惟得舞伊州﹑五天重來疊﹐不𨿽此兩曲﹐余悉讓內家也。內家舞曲有二﹐垂手羅﹑回波樂﹑蘭陵王﹑春鶯囀﹑半社﹑渠借席﹑烏夜啼之屬﹐謂之軟舞。阿遼曲﹑柘枝﹑黃獐﹑拂林﹑大渭州﹑達摩之屬﹐謂之健舞。此崔令欽所編曲名三百餘調始此。

○詞調始生於隋煬帝李白

《藝苑卮言》曰﹕昔昔鹽﹑阿濫堆﹑烏鹽角﹑阿那朋之類﹐皆歌曲名也﹐起自羌胡。自昔昔鹽排律外﹐餘多七言絕句﹐有其名而無其調﹐隋煬帝﹑李白﹐調始生矣。然望江南﹑憶秦娥﹐則以詞起調者也﹐菩薩蠻則以詞按調者也。

○水調河傳所自始

古今樂錄曰﹕樂府有鼓吹曲﹐後則有鼓吹﹑騎吹﹑云吹之別。建初錄曰﹕列於殿庭者名鼓吹。列於行駕者名騎吹﹐又名鼓吹。陸則樓車﹐水則樓船﹐是名云吹。朱鷺﹑臨髙臺諸篇﹐鼓吹曲也。謝眺詩﹕「鳴笳翼髙蓋﹐疊鼓送華舟。」言騎吹也。梁簡文帝詩﹕「廣水浮雲吹﹐江風引夜衣。」言云吹也。此水調河傳所自始。

○阿那回紇所自始

沈雄曰﹕詞品所舉昔昔鹽﹐梁樂府夜夜曲名也。張祜詩「村俗猶吹阿濫堆」﹑賀鑄詞「塞管孤吹新阿濫」﹐又戴式之烏鹽角行「笙歌聒耳烏鹽角」﹐李郢詩「謝公畱賞山公醉﹐知入笙歌阿那朋」﹐皆曲名也。劉禹錫詞「今朝北客思歸去﹐回入紇那披綠蘿」﹐阿那﹑回紇﹐亦當時曲名。李郢言變梵唄爲艷歌﹐劉禹錫言翻南調爲北曲也﹐此阿那﹑回紇所自始。

○皇甫松竹枝之所祖

玉臺新詠載烏夜啼﹐徐陵云「繡帳羅幃燈影獨﹐一夜千年猶不足。惟憎無賴汝南雞﹐天河未落已爭啼。」王建云「章華宮人夜上樓﹐君王望月西山頭。夜深宮殿門不鎖﹐白露滿山山葉墮。」一首轉韻平仄各葉﹐此商調曲也﹐皇甫松竹枝多祖之。

○破陣樂何滿子之所祖

楊愼曰﹕唐初風華情致﹐俱本六朝﹐長短句卽調也。其婉麗者﹐陶弘景之寒夜怨﹑王筠之楚妃吟﹑長孫無忌之新曲也。若陸瓊之飲酒樂﹑王褒之髙句髙曲﹐皆六言六句﹐唐人之破陣樂﹑何滿子皆祖之。

○六朝麗語爲詞家所本

沈雄曰﹕楊用云﹐塡詞必溯六朝者﹐亦昔人探河窮源之意。長短句﹐如梁武帝江南弄云「眾花雜色滿上林。舒芳耀彩垂輕陰。連手蹀舞春心。舞春心。臨歲腴。中人望﹐獨踟躕。」梁僧法云三洲歌﹐一解云「三洲。斷江品。水從窈窕河旁流。啼將別共來﹐長相思。」二解云「三洲。斷江口。水從窈窕河旁流。歡將樂共來﹐長相思。」梁臣徐勉迎客曲云「絲管列﹐舞曲陳。含羞未奏待嘉賓。羅絲管﹐陳舞席。斂袖嘿唇迎上客。」送客曲云「袖繽紛﹐聲委咽。余曲未終髙駕別。爵無算﹐景已流。空紆長袖客不畱。」隋煬帝夜飲朝眠曲云「憶睡時﹐待來剛不來。卸妝仍索伴﹐解佩更相催。博山思結夢﹐沈水未成灰。」「憶起時﹐投簽初報曉。被惹香黛殘﹐枕隱金釵裊。笑動林中烏﹐除卻司晨鳥。」王迎神歌云「﹛艸逋﹜艸頭花柳葉裙。蒲葵樹下舞蠻云。引領望江遙滴淚﹐白風起水生紋。」送神歌云「棖棖山響答琵琶。酒濕靑莎肉飼鴉。樹葉無聲神去後﹐紙錢飛出木棉花。」此六朝風華靡麗之語﹐後來詞家之所本也﹐略輯於此。

○唐曲三首

沈雄曰﹕唐詞紀爲郭茂倩所輯﹐楊﹑董禦﹐多收僞詞以廣之﹐有以其名同而濫收之者。今取劉禹錫紇那曲云「踏曲興無窮。調同詞不同。願郎千萬壽﹐長作主人翁。」按詞品阿那﹑紇那﹐皆當時曲名。劉禹錫言變南調爲北曲﹐蓋隨方音而轉也。劉采春羅曲云「莫作商人婦﹐金釵當卜錢。朝朝江口望﹐錯認幾人船。」按曲有三解﹐一名望夫歌﹐取其一以存調﹐且申說之也。無名氏一片子云「柳色靑山映﹐梨花雪鳥藏。綠窗桃李下﹐閒坐嘆春芳。」按教坊記有此名﹐樂府解題所不詳者。更有琴曲名千金意﹐始分前後段﹐起俱三字一音﹐如音﹑音﹑音三字起句﹐後接心﹑心﹑心三字起句﹐而下俱指法未能格之也。

○別見之五言詩

今以五言之別見者匯較之﹐知何滿子﹐已收六言六句矣。玆載薛逢之何滿子云「系馬宮槐老﹐持杯店菊黃。故交今不見﹐流恨滿山光。」按白詞有一曲四詞﹐歌八疊句﹐則此詞先有是名者﹐故張祜詩有「一聲何滿子﹐雙淚落君前」也。如三臺令﹐已收六言四句矣。玆載李后主之三臺令云「不寐倦長更。披衣出戶行。月寒秋竹冷﹐風切夜窗聲。」如楊柳枝﹐已收七言四句矣。玆載李商隱之楊柳枝云「畫屏繡步障﹐物物自成雙。如何湖上望﹐只是見鴛鴦。」如醉公子﹐已收無名氏之五言八句矣。玆載無名氏之醉公子云「昨日春園飲﹐今朝倒接羅。誰人扶上馬﹐不省下樓時。」如長命女﹐已收長短句矣。玆載無名氏之長命女云「云送關西雨﹐風傳渭北秋。孤燈然客夢﹐寒杵搗鄕愁。」如烏夜啼﹐已收長短句矣。玆載聶夷中之烏夜啼云「眾鳥各歸枝。烏烏爾不棲。還應知妾恨﹐故向綠窗啼。」知長相思﹐已收琴調之長短句矣。玆載張繼之仄韻長相思云「遼陽望河縣。白首無由見。海上珊瑚枝﹐年年寄春燕。」又令狐楚之平韻長相思云「君行登隴上﹐妾夢在關中。玉箸千行落﹐銀牀一夕空。」諸如此類﹐恐後之集譜者﹐多以詩句而亂詞調也。

○別見之七言詩

今以七言之別見者略舉之﹐如江南春﹐旣列長短句之小令矣。玆載劉禹錫之平韻江南春云「新妝宜面下朱樓。深鎖春光一院愁。行到中庭數花朵﹐蜻蜓飛上玉搔頭。」又後朝元之江南春云「越王宮裏如花人。越水溪頭采白﹐白未盡秋風起﹐誰見江南春復春。」按劉夢得爲答王仲初之作﹐仲初與樂天俱賦仄韻﹐而玆以平韻正之。後朝元又是一種感慨所系矣。如步虛詞﹐已列長短句之雙調矣。玆載陳羽之步虛詞云「樓閣層層阿母家。昆侖山頂駐紅霞。笙歌往見穆天子﹐相引笑看琪樹花。」如漁歌子﹐已列長短句之單調﹑雙調矣。玆載李夢符之漁父詞二首云「村市鐘聲渡遠灘。半輪殘月落前山。徐徐撥棹卻歸去﹐浪疊朝霞碎錦翻。」「漁弟漁兄喜到來。婆官賽卻坐江隈。椰楡橊子癅杯酒﹐爛煮鱸魚滿盎堆。」如鳳歸云﹐已列林鍾商之長調矣。玆載滕潛之鳳歸云二首云「金井闌邊見羽儀。梧桐樹上宿寒枝。五陵公子憐文采﹐畫與佳人刺繡衣。」「飲啄蓬山最上頭。和煙飛下禁城秋。曾將弄玉歸云去﹐金斜翻十二樓。」他如離別難﹑金縷曲﹑水調歌﹑白薴﹑各有七絕﹐雜以虛聲﹐亦有可歌者﹐總不欲以詩句而亂詞調也。

○有襯字之采蓮曲爲詞體

樂府解題曰﹕淸商曲有采蓮子﹐卽江南弄中采蓮曲。如李白「耶溪采蓮女﹐見客棹歌回。笑入荷花裏﹐佯羞不出來」。劉方平「落日晴江曲﹐荊歌艷楚腰。采蓮從小慣十五卽乘潮」。又王昌齡「亂入池中看不見﹐聞歌始覺有人來」。張朝「賴逢鄰女曾相識﹐並著蓮舟不畏風」。殊有風致﹐俱不入選。惟收皇甫松﹑孫光憲之排調有襯字者爲詞體。

○唐人詠六州歌

樂府衍義曰﹕岑參六州歌頭云「西去輪臺萬里餘。也知音信日應疏。隴山鸚鵡能言語﹐爲報家人數寄書。」注云「六州﹐伊﹑渭﹑梁﹑氐﹑涼也。一作伊﹑梁﹑甘﹑石﹑胡渭﹑氐州。王維伊州歌云「秋風明月獨離居。蕩子從軍十載余。徵人去日殷勤囑﹐歸雁來時好寄書。」張仲素胡渭州云「亭亭孤月照行舟。寂寂長江萬里流。鄕國不知何處是﹐雲山漫漫使人愁。」王之渙梁州歌云「黃河遠上白雲間。一片孤城萬仞山。羌笛何須怨楊柳﹐春風不度玉門關。」張祜氐州第一云「十指纖纖玉筍紅。雁行輕度翠弦中。分明自說長城苦﹐水闊云寒一夜風。」苻載甘州歌云「月裏嫦娥不畫眉。只將雲霧作羅衣。不知夢逐靑鸞去﹐猶把花枝蓋面歸。」無名氏涼州歌云「一去遼陽系夢魂。忽傳徵騎到中門。紗窗不肯施紅粉﹐圖遺蕭郎問淚痕。」此皆商調曲也。樂府所收六州歌頭﹐則一百四十三字長短句之三疊者。

○江南春與阿那曲

錢謙益曰﹕白樂天江南春詞﹕「靑門柳枝軟無力。東風吹作黃金色。街前酒薄醉易醒﹐滿眼春愁消不得。」王仲初江南春詞﹕「良人早朝夜半起。櫻桃如珠露如水。下堂把火送郎歸﹐移枕重眠曉窗裏。」未曾見有律作詞者。兩首畢竟是詞而非詩﹐阿那曲本此。今錄臺城妓曲云「宮前細艸紅香濕。宮內纖腰碧窗泣。惟有虹梁春燕雛﹐猶傍珠簾玉鉤立。」崔公達女郎曲云「晴天霜落寒風急。錦帳羅幃羞獨入。秦箏不復續斷弦﹐回身掩映挑燈立。」此阿那曲之入選體者。

○無名氏回紇曲

詞品曰﹕無名氏回紇曲云「陰山瀚海信難通。幽閨少婦罷裁縫。緬想邊庭徵戰苦﹐誰能對鏡冶愁容。久戍人將老﹐須臾變作白頭翁。」長歌之哀﹐過於痛哭﹐必陳隋初唐之作也。沈雄曰「馮正中別名拋球樂﹑莫思歸﹐其所制見陽春集。」

○閒中好三首

沈雄曰﹕唐人閒中好三首﹐詞品不載。前人斥爲三首三體﹐難入詞調﹐殊不知梓人之誤。卽古今詞譜詞隱亦登其二﹐以爲二體。余於舊本按之﹐其鄭夢復云「閒中好﹐此趣人不知。盡日松爲侶﹐輕風度僧扉。」覺前此倒置之者﹐反無旨趣。其段成式云「閒中好﹐塵務不關心。坐對牀前木﹐看移三面陰。」其張善繼云「閒中好﹐云外度鐘遲。卷上論題肇﹐畫中僧姓支。」仍然三首一詞矣﹐登之。

○元稹櫻桃歌

《才調集》曰﹕元稹歌云「櫻桃花﹐一枝兩枝千萬朵。花專曾立采花人﹐破羅裙紅似火。」此亦長短句﹐比章臺柳少疊三字﹐然不可列於古風也﹐錄之爲櫻桃歌。

○大合禪滴滴泉曲

《太平樂府》曰﹕唐時羯鼓錄無有能傳其法者﹐開元帝最爲絕妙﹐宋﹑李臯﹑裴冕﹐亦精其理。至宋元中﹐州一老猶能之﹐有大合禪﹑滴滴泉曲。

○李白淸平調

松窗錄曰﹕李白供奉翰林﹐禁中木芍藥盛開。玄宗乘照夜白﹐貴妃以步輦從。選梨園子弟度曲﹐李龜年以歌擅名。玄宗曰「賞名花﹐對妃子﹐焉用舊詞。」命李白立進淸平調三章﹐玄宗調玉笛倚曲﹐每徧將換﹐則遲其聲以媚之。

○杜秋娘金縷曲

客座贅語曰﹕唐有杜秋娘歌行﹐相傳是金陵女子﹐爲浙西觀察使李妾。有陰謀﹐秋娘時解勉之。嘗爲制小詞云「勸君莫惜金縷衣。勸君莫惜少年時。有花堪折君須折﹐莫待無花空折枝。」後叛﹐籍入宮。此蓋名金縷曲﹐以詞隱諫者﹐見於樊川集中﹐五十六韻長篇以賦之。唐詞選爲金縷曲﹐今尙存金縷巷名﹐則不獨桃葉﹑桃根﹐專美於秦淮也。

○玄宗好時光

開元軼事曰﹕唐玄宗諳音律﹐善度曲。嘗臨軒縱擊一曲﹐曰春光好﹐方奏時﹐桃李俱發。又制一曲﹐曰秋風髙﹐奏之風雨颯然。玄宗曰﹐此事不喚我作天公可乎。詞俱失傳。惟好時光一闋云「寶髻偏宜宮樣﹐蓮臉嫩體猶香。眉黛不須張敞畫﹐天教入鬢長。莫倚傾城貌﹐嫁取个有情郎。彼此當年少﹐莫負好時光。」

○楊太眞阿那曲

《詞統》曰﹕楊太眞亦有一曲﹐贈善舞張云客者。「羅袖動香香不已。紅蕖裊裊秋煙裏。輕雲嶺上乍搖風﹐嫩柳池邊初拂水。」此阿那曲也。

○大曲

《太平樂府》曰﹕開元中﹐大於勤政樓﹐觀者喧聚﹐莫得魚龍百戲之音。髙力士請命永新出歌﹐可以止喧。永新出奏曼聲﹐至是廣場寂寂﹐若無一人。大之曲名自此始矣。

○雨霖鈴曲

楊妃外傳曰﹕玄宗幸蜀﹐霖雨彌旬﹐棧道中聞鈴聲。玄宗悼念貴妃﹐爲制雨霖鈴曲。

○白居易柳枝詞

唐詩紀事曰﹕白居易在洛﹐有妓樊素善歌﹐小蠻善舞。小蠻方丰艷﹐白已衰邁﹐乃作柳枝詞云「一樹春風萬萬枝。嫩於金色軟於絲。永丰東角荒園裏﹐盡日無人屬阿誰。」有人歌之﹐聞於宣宗﹐命移二枝植內庭。白復作詞云「一樹衰殘委泥土﹐雙枝移植在天庭。定知此後天文裏﹐柳宿光中添兩星。」用以識宣宗之知遇也。

○溫庭筠進菩薩蠻

《樂府紀聞》曰﹕唐宣宗愛唱菩薩蠻﹐令狐相公假溫庭筠撰二十闋以進。令孤戒勿泄﹐而溫言於人﹐由是疏之。

○周徳華唱柳枝

耆舊續聞曰﹕周徳華嘗在崔芻言郎中席上唱柳枝﹐如劉禹錫之「春江一曲柳千條」﹐賀知章之「碧玉裁成一樹髙」﹐楊巨源之「江邊楊柳鞠塵絲」﹐而不取溫庭筠﹑裴П所作﹐二人有愧色。

○李義山贈韓冬郎詩

全芳備祖曰﹕韓冬郎以詩送李義山﹐義山喜﹐贈之﹐有「十歲裁詩走馬成﹐雛鳳淸於老鳳聲」句﹐更畱飲旬日。

○昭宗菩薩蠻

中朝故事﹐載乾寧三年﹐昭宗登城樓作菩薩蠻云「登樓遙望秦宮殿。茫茫只見雙飛燕。渭水一條流。千山與萬丘。遠煙籠碧樹。陌上行人去。何處是英雄。迎儂歸故宮。」此李茂貞犯闕後迎歸時作也。

○昭宗宮人作巫山一段雲

樽前集曰﹕唐昭宗宮人作巫山一段雲二首﹐非昭宗作也。其一云「縹緲雲間質﹐輕盈掌上身。袖羅斜舉動埃塵。明艷不勝春。翠鬢晚妝煙重。寂寂陽臺一夢。冰眸蓮臉見誰新。巫峽更何人。」其二云「蝶舞梨園雪﹐鶯啼柳岸煙。小池殘日艷陽天。薴蘿山又山。靑鳥不來愁絕。忍看鴛鴦雙結。春風一等少年心。閒情恨不禁。」二首各一體﹐比舊調用六字句換頭﹐而第二調又換韻葉者。

○莊宗作一葉落陽臺夢

北夢瑣言曰﹕唐莊宗自傳粉墨爲優人之戲。一葉落﹑陽臺夢﹐皆其所制詞也。同光末兵護﹐登道旁冢上﹐野人獻雉。詢其地﹐曰此愁臺也﹐乃罷飲。一葉落云「一葉落。褰珠箔。此時景物正蕭索。畫樓月影寒﹐西風吹羅幕。吹羅幕。往事思量著。」陽臺夢云「薄羅衫子金泥鳳。困纖腰怯銖衣重。笑迎移步小蘭叢﹐金翹玉鳳。嬌多情脈脈﹐羞把同心弄。楚天雲雨卻相和﹐又入陽臺夢。」舊本有攺金泥鳳字爲縫字者。

○元宗山花子

老舊續聞曰﹕金陵妓王感化善詞翰。元宗手寫山花子二闋賜之云「菡萏香消翠葉殘。西風愁起綠波間。還與韶光共憔悴﹐不堪看。細雨夢回雞塞遠﹐小樓吹徹玉笙寒。多少淚珠何限恨﹐倚闌干。」「手卷眞珠上玉鉤。依前春恨鎖重樓。風裏落花誰是主﹐思悠悠。靑鳥不傳云外信﹐丁香空結雨中愁。回首綠波三峽暮﹐接天流。」

○元宗罷鼓吹

元宗一日乘醉﹐命奏水調。樂工惟歌「南朝天子愛風流」及「本爲戰爭收拾得﹐卻因歌舞破除休」﹐再四不易﹐因罷鼓吹。

○後主菩薩蠻

南唐書曰﹕後主菩薩蠻云「銅簧韻脆鏘寒竹。新聲慢奏移纖玉。眼色暗相勾。秋波橫欲流。雨雲深繡戶。來便諧衷素。宴罷又成空。夢迷春睡中。」「花明月暗飛輕霧。今宵好向郎邊去。襪步香階。手提金縷鞋。畫堂南畔見。一晌偎人顫。奴爲出來難。教君恣意憐。」按兩詞爲繼立周後作也。周後卽昭惠後之妹﹐昭惠感疾﹐周後常畱禁中﹐故有「來便諧衷素﹐教君恣意憐」之語﹐聲傳外庭。至再納後﹐成禮而已。韓熙載皆爲詩諷焉。

○潘佑以詞諫

鶴林玉露曰﹕南唐張泌﹑潘佑﹑徐釒玄﹑湯悅﹐俱有才名。後主於宮中作紅羅亭﹐四面栽紅梅﹐欲以艷曲記之。佑應令云「樓上春寒山四面。桃李不須誇爛熳。已失了東風一半。」時已失淮南﹐故佑以詞諫云。

○昭惠後創新聲

塡詞名解曰﹕邀醉舞破﹐南唐大周後﹐卽昭惠後﹐嘗雪夜酣咽舉杯﹐屬後主起舞。後主曰「汝能創爲新聲則可。」後卽命箋綴譜﹐喉無滯音﹐筆無停思。譜成﹐名邀醉舞破。又恨來遲破﹐亦昭惠後作。二詞俱失﹐無有能傳其音節者。

○後主作念家山破

塡詞名解曰﹕念家山破﹐後主煜所作﹐蓋舊曲有念家山﹐後主親演爲破。昭惠後亦作邀醉舞破﹑恨來遲破﹐旣久而忘之。後主追悼昭惠﹐詢問舊曲﹐無復曉者。宮人流珠﹐獨能記憶﹐故三曲復於名傳。

○念家山之應

陳樂書曰﹕南唐後主樂曲有念家山破。我宋祖開寶八年﹐悉收其地﹐乃入朝﹐是念家山之應也。

○後主圍城中賦詞

《樂府紀聞》曰﹕後主於圍城中﹐賦臨江仙未終而城破。其詞云「櫻桃落盡春歸去﹐蝶翻金粉雙飛。子規啼月小樓西。玉鉤牽幕﹐惆悵捲金泥。門掩官寥人散後﹐望殘煙艸淒迷。」後主於此停筆。後有劉延仲補之云「何時重聽玉驄嘶。撲簾柳絮﹐依約夢回時。」花間集本載有「鑪香閒裊鳳皇兒。空持裙帶﹐回首故依依」﹐備記之。

○後主附宋後賦詞

《樂府紀聞》曰﹕後主附宋﹐與故宮人云「此中日夕以眼淚洗面。」每懷故國﹐詞調愈工。其賦浪淘沙有云「夢裏不知身似客﹐一晌貪歡。流水落花春去也﹐天上人間。」其賦虞美人有云「問君能有幾多愁。恰是一江春水向東流。」舊臣聞之有泣下者。七夕在賜第作樂﹐太宗聞之怒﹐更得其詞﹐故有賜牽機藥之事。

○後主賜慶奴詞

客座贅語曰﹕南唐宮人慶奴﹐後主以詞賜之云「風情漸老見春羞。到處芳魂感舊遊。多見長條似相識﹐彊垂煙穗拂人頭。」書於黃羅扇上﹐流落人間﹐蓋柳枝也。

○後主是一詞手

江尙質曰﹕後主歸宋﹐作樂﹐聲聞於外﹐已犯興王之忌﹐不應以詞召禍。如「故國不堪回首月明中」﹐「恰似一江春水向東流」﹐詞則佳矣﹐其如勢去何。曾記王州云「歸來休照燭花紅。」「待踏馬蹄淸夜月。」致語也。「小樓昨夜又東風」﹐「問君還有許多愁」﹐情語也。後主是一詞手。沈去矜曰﹕後主疏於治國﹐在詞中猶不失南面王﹐覺張郎中﹑宋尙書﹐直衙官耳。

○王衍醉妝詞

北夢瑣言曰﹕蜀主衍裹小巾﹐其尖如錐。宮妓俱衣道衣﹐簪蓮花冠﹐施脂夾粉﹐名曰醉妝。自制醉妝詞云「者邊走。那邊走。只是尋花柳。那邊走。者邊走。莫厭金杯酒。」又嘗宴於怡神亭﹐婦女雜坐﹐自執板歌後庭花﹑思越人曲。

○李玉簫唱王衍宮詞

五代軼事曰﹕蜀宮人李玉簫者﹐愛唱王衍宮詞「月華如水浸宮殿﹐有酒不醉眞癡人」﹐後有以詩紀之者。「雲散江城玉漏遙。月華浮動可憐宵。停歌不飲將何待﹐試問當年李玉簫。」沈雄曰﹕王衍詞惟甘州曲有「畫羅裙﹐能結束﹐稱腰身」三句爲最。

○韓琮楊柳枝

梅墩詞話曰﹕韓琮舍人事蜀主衍﹐爲五鬼之一。楊柳枝二首﹐特見推於時﹐詞云「梁苑隋是事已空。萬條猶舞舊春風。那堪更想千年後﹐惟見楊花入漢宮。」「枝斗纖腰葉斗眉。春來無處不如絲。灞陵原上多離別﹐少有長條拂地垂。」實以此諷諫其君也。

○樂工制曲祀康老子

杌記曰﹕蜀王衍十四年﹐俳優有唱康老子者。教坊記﹐又名得寶子﹐衍以問李昊等所自出。徐光溥曰﹕康老而無子﹐落拓不事生業﹐好與梨園樂工遊。一旦家貲蕩盡而死。樂工哀之﹐爲制曲而祀之云「逢場作劇﹐對酒當歌。冠裳意褻﹐傀儡情多。人生頭白﹐爲歡幾何。」

○孟昶相見歡

曾氏雅編曰﹕蜀主昶止有相見歡一首云「無言獨上西樓。月如鉤。寂寞梧桐深院﹑鎖淸秋。剪不斷。理還亂。是離愁。別是一般滋味在心頭。」此蜀主之絕妙詞也﹐落句人皆襲之﹐以爲美談。

○孟昶洞仙歌

溫叟詩話曰﹕蜀主昶令羅城上盡種芙蓉﹐盛開四十里。語左右曰「古以蜀爲錦城﹐今觀之﹐眞錦城也。」嘗夜同花蕊夫人避暑摩訶池上﹐作洞仙歌。

○花蕊夫人采桑子

太平淸話曰﹕花蕊夫人制采桑子﹐題葭萌驛壁﹐才半闋而爲軍騎促行。後有續成之者云「三千宮女如花貌﹐妾最嬋娟。此去朝天。只恐君王恩愛偏。」及至宋﹐尙有「十四萬人齊解甲﹐更無一个是男兒」之句。豈有隨昶行而書此敗節之語。﹟﹟﹟﹟○兩花蕊

鐵圍山叢話曰﹕孟蜀先後有兩花蕊﹐一隨衍歸唐﹐半途遇害者﹐小徐妃也。一能爲宮詞百首﹐隨昶歸宋者﹐靑城費氏也。一日照葉花蕊入宮﹐而昶遂死。

○嵇康曲舞詞

客座贅語曰﹕薛九﹐江南富家子﹐得侍李后主宮中。善歌嵇康曲﹐曲爲後主所制。江南平﹐零落江北﹐嘗一歌之﹐坐人皆泣。後易爲嵇康曲舞詞云「薛九三十侍中郎。蘭香花媚生春堂。龍蟠王气變秋霧﹐淮聲泗水浮秋霜。宜城酒煙生霧服。與君試舞當時曲。玉樹遣詞悔重聽﹐黃塵染鬢無前綠。」

○無名氏撲蝴蝶

《詞統》曰﹕無名氏有撲蝴蝶詞云「煙條雨葉﹐綠徧江南岸。思歸倦客﹐尋春來較晚。岫邊紅日初斜﹐陌上花飛正滿。姜涼數聲羌管。怨春短。玉人應在月明中﹐畫眉懶。蠻箋錦字﹐多少魚雁斷。恨隨去水東流﹐事與行雲共遠。羅衾舊香猶暖。」一篇情景周摯﹐換頭句逼眞﹐爲周﹑秦之先聲也。

○石刻後庭宴

宋宣和中﹐掘得石刻﹐詞本無名。後因名之曰後庭宴﹐詞云「千里故鄕﹐十年華屋。亂魂飛過屏山簇。眼重眉褪不勝春﹐菱花知我銷香玉。雙雙燕子歸來﹐應解笑人幽獨。斷歌零舞﹐遺恨淸江曲。萬樹綠淒迷﹐一庭紅撲蔌。」唐人句也。

◎宋詞話

○宋初宸翰無聞

沈雄曰﹕或問詞盛於宋﹐而宸翰無聞何也。余謂錢亻叔之「金鳳欲飛遭掣搦」﹐爲藝祖所賞。李煜之「一江春水向東流」﹐爲太宗所忌。開創之主﹐非不知詞﹐不以詞見耳。嗣則有金珠乞詩之宮嬪﹐有提舉大晟之官僚﹐按月律進詞﹐承宣命珥筆﹐寵諸詞人﹐良云盛事﹐而必宸翰之遠播哉。

○徽宗髙宗孝宗詞

東臯雜錄曰﹕徽宗探春令﹕「杏花笑吐香猶淺。又還是﹑春將半。記去年﹑對著東風﹑曾許不負鶯花願。」髙宗漁父詞﹕「游泳池不微雨湛虛明。小笠輕穰未要晴。」一深於情景﹐一善於意態﹐卽操觚專家不過如是。孝宗亦有「珠箔乍開風正暖﹐雕闌斜倚燕交飛」﹐蓋浣溪沙也。

○宗室能詞者眾

沈雄曰﹕元時﹐宗室能詞者眾﹐如嗣濮王趙仲禦﹐瑤臺第一層有云「ㄍ管聲催。人報道﹐嫦娥步月來。風燈鶯炬﹐寒輕珠箔﹐光泛樓臺。歡陪。千官萬騎﹐九霄人在五云堆。赭袍光裏。星球宛轉﹐花影裴徊。」又安定郡王趙令﹐嘗夜過東坡家﹐飲梅花下﹐曾題會眞記鳳棲梧云「錦額重簾深幾許。只是低頭﹐怕受他人顧。彊出嬌嗔無一語。絳綃頻掩酥胸素。」見聊復集。又淳熙間﹐趙彥端字徳莊者賦西湖﹐有「波底夕陽紅濕」﹐爲阜陵欣賞﹐曰「我家里人﹐也會作此等語。」有介庵詞四卷﹐此環衛中之能詞表表者。

○四宗室工於詞沈雄曰﹕嶽倦翁云「趙師俠﹐燕王徳昭七世孫﹐舉進士﹐有坦庵樂府。其爲文如泉出不擇地﹐詞之摹寫風景﹐體狀物情﹐俱極精巧﹐初不知其得之之易。」黃玉林云﹕趙善扛﹐字文鼎﹐自稱解林居士﹐詞甚富﹐蓋徳莊之流也。汲古閣載南丰宗室趙長卿﹐一稱仙源居士﹐惜香樂府多至十卷。詞綜載余幹王孫趙汝愚﹐字子直﹐舉進士﹐累官右丞相﹐盛以詞章鳴世。此四宗室之工於詞者也。

○蘇易簡王禹你詞

沈雄曰﹕宋初以詞章早著名者﹐梓州蘇易簡作越江吟﹐載非明珠。蜀之大魁自此始。鉅野王禹你作點絳唇﹐見小畜集。謂其文章重於當世。

○不以人廢言

江尙質曰﹕賢如寇準﹑晏殊﹑範仲淹﹑趙鼎﹐燻名重臣﹐不少艷詞。卽丁謂﹑賈昌朝﹑夏竦﹐亦有綺語流傳。以及蔡京﹑蔡攸﹐各有賞識﹐累辟大晟府職﹐當不以人廢言也。

○範韓詞

楊愼曰﹕範文正公﹑韓魏公﹐一時燻徳震世。範詞禦街行「天澹銀河垂地」﹐韓詞點絳唇「人遠波空翠」﹐皆佳。

○窮塞主之詞

沈雄曰﹕仁宗朝﹐範希文守邊﹐作漁家傲﹐歐陽永叔呼爲窮塞主之詞﹐每以「塞上秋來風景異」爲起句﹐故云。余考無名氏水鼓子﹐後衍爲漁家傲者﹐詩云「雕弓白羽獵初回。薄夜牛羊復下來。靑冢路邊荒艸合﹐黑山峯外陣雲開。」窮塞主詞自有來處。

○林逋詠艸詞

沈雄曰﹕大中祥符中﹐賜杭州隱士林逋粟帛﹐贈和靖先生。臨終﹐有「茂陵他日求遺稿﹐猶喜曾無封禪書」。和靖識見如是﹐司馬子長當作衙官也。若王旦不諫天書﹐爲臨終一事之失﹐卽削髮披緇﹐何以謝天下。和靖卒﹐張子野爲詩以弔之﹐「湖山隱後家空在﹐煙雨詞亡艸自靑」﹐其詞只點絳唇詠艸一首。有子林洪﹐著家山淸供﹐亦未見有別詞也。

○謝克家豆葉黃

東京軼事曰﹕謝克家﹐東京故老﹐年七十﹐以忤權相蔡元長下獄。久之得釋。徽宗北狩﹐克家詞云「依依宮柳拂宮墻。臺殿無人春晝長。燕子歸來依舊忙。憶君王。月破黃昏人斷腸。」卽豆葉黃也。

○陳參政木蘭花慢

宋詞有陳參政失名者﹐詞云「北歸人未老﹐喜依舊﹐著南冠。正雪暗滹沱﹐云迷碭﹐夢落邯鄲。鄕心促﹑日行萬里﹐幸此身生入玉門關。多少秦煙隴霧﹐西湖淨洗徵衫。燕山。望不見吳山。回首一徵鞍。慨故宮離黍﹐故家喬木﹐那忍重看。鈞天紫薇何處﹐問瑤池﹑八駿幾時還。誰在天津橋上﹐杜鵑聲裏闌干。」蓋木蘭花慢也。沈雄曰﹕此非宋季詞﹐乃南渡以前人﹐北歸時爲二帝北狩作也。

○武穆作小重山

話腴曰﹕武穆收復河南罷兵表云「莫守金石之約﹐難充壑之求。暫圖安而解倒懸﹐猶之可也。欲遠慮而尊中國﹐豈其然乎。」故作小重山云「欲將心事付瑤琴。知音少﹐弦斷有誰聽。」指主和議者。又作滿江紅﹐忠憤可見﹐其不欲等閒白了少年頭﹐可以明其心事。

○韓蘄王能書能詞

詞品曰﹕韓蘄王以元樞就第﹐絕口不言兵事﹐時策蹇放浪西湖林壑間。蘇仲虎尙書方宴客香林園﹐王徑造焉。醉歸之明日﹐王手書南鄕子﹑臨江仙二闋爲謝。王生長兵間﹐未曾讀書﹐至此亦能書能詞﹐必妙悟一流人也。

○甘露圓禪師漁家傲

羅湖野錄曰﹕甘露圓禪師﹐撰漁家傲二十闋﹐有云「本是瀟湘一釣客。自東自西自南北。只把孤舟爲住宅。無寬窄。幕天席地人難測。頃聞四海停戈戟。金門懶去投書冊。時向灘頭歌月白。髙標格。浮名浮利誰禁得。」此仲殊一流人也。

○開明光上座歌柳詞示寂

琪園隨錄曰﹕開明光上座﹐得法於報本元。歸裏嗜酒﹐歌柳詞以示寂曰「今宵酒醒何處﹐楊柳岸曉風殘月。」

○方外能詞

沈雄曰﹕詞選中有方外語﹐蕪累與空疏同病。要寓意言外﹐一如尋常﹐不別立門戶﹐斯爲入情﹐仲殊﹑覺範﹑祖可尙矣。若世所稱白玉蟾﹑丘長春﹐皆仙家之有詞名者。卽羽衣連久道﹐十二歲亦能詞也。

○向子詞

向子詞云「脫落皮膚﹐故人南嶽峯前過。只知閒坐。千聖難窺我。明月澄潭﹐誰唱誰來和。還知麼。錦鱗無个。莫觴淸光破。」此點絳唇也。又詞云「進步須於百尺竿。二邊休立莫中安。要知玄路沒多般。花艷鏡中拈不起﹐蟾光空裏撮應難。道人無事要參看。」此小庭花也。

○陸放翁好事近

陸放翁詞云「混迹人間﹐夜夜畫樓銀燭。誰見五云丹竈﹐養黃芽初熟。罡風歸從紫皇遊﹐東海宴谷。進罷碧桃花賦﹐賜玉塵千斛。」此好事近也。

○無名氏巫山一段雲

無名氏詞云「淸旦朝金母﹐斜陽醉玉龜。天風搖曳六朱衣。鶴背覺孤危。蕭氏賢夫婦﹐茅家好經兄。羽輪飆駕赴層城。髙會集仙卿。」此巫山一段雲也。

○歐蘇麗語

州詞評曰﹕永叔﹑長公﹐極不能作麗語﹐而亦有之。永叔如「當路遊絲縈醉客﹐隔花啼鳥喚行人」﹐長公如「采索身輕常趁燕﹐紅窗睡重不聞鶯」﹐勝人百倍。

○秦柳微气格爲病

蘇東坡曰﹕山抹微云秦學士﹐露花倒影柳屯田﹐微以气格爲病。

○歐蘇詞同一意致

《柳塘詞話》曰﹕歐陽公云「把酒祝東風﹐且共從容。」與東坡虞美人云「持懷邀勸天連月﹐願月圓無缺。」同一意致。

○秦黃優劣

陳后山曰﹕今代詞手﹐惟秦七﹑黃九耳﹐餘人不逮也。詞家以秦黃並稱。然秦能爲曼聲以合律﹐形容處﹐殊無刻肌入骨語。黃時出俚淺﹐可謂傖父。然黃有「春未透﹐花枝瘦﹐正是愁時候」﹐峭健亦非秦所能作。

○賀秦詞麗句入妙

胡仲任曰﹕全篇好極難﹐如賀方回「澹黃楊柳帶棲鴉」﹐秦處度「藕葉淸香勝花气」﹐麗句入妙﹐而全篇不逮也。

○辛楊詞意相同

卓珂月曰﹕辛稼軒有「而今何事最相宜﹐宜醉﹐宜遊﹐宜睡。乃翁依久管些﹐管竹﹐管山﹐管水。」楊誠齋有「一道官銜淸徹骨﹐別有監臨主守。主守淸風﹐監臨明月﹐兼管栽花柳。」辛楊相值時﹐當爲傾倒。

○宋人作詞不愧唐人

楊愼曰﹕宋人作詩與唐遠﹐作詞不愧唐人。嘗書寇準﹑杜衍﹑張耒﹑劉才邵數詞﹐試諸人﹐人不能辧﹐皆阿那曲也。

○子野耆卿齊名

晁無咎曰﹕子野﹑耆卿齊名﹐而時以子野不及耆卿者。子野韻髙﹐是耆卿所乏處。

○少遊情詞相稱

蔡伯世曰﹕子野詞勝乎情﹐耆卿情勝乎詞。情詞相稱者﹐少遊一人而已。

○少遊多婉約子瞻多豪放

張世文曰﹕少遊多婉約﹐子瞻多豪放﹐當以婉約爲主。

○宣政間忌蘇黃之學

藝苑雌黃曰﹕宣政間﹐忌蘇黃之學﹐而又暗用之。王初寮陰用東坡﹐韓子蒼陰學山谷。

○範陸唱酬

劉漫塘曰﹕範致能﹑陸務觀﹐以東南文墨之彥﹐至爲蜀帥。在幕府日﹐賓主唱酬﹐每和篇出﹐人以先睹爲快。

○詞至稼軒而變

《藝苑卮言》曰﹕詞至稼軒而變﹐其源實自長公﹐至攺之極矣。南宋如曾覿﹑張掄輩﹐應制之作﹐志在鋪張﹐故多雄麗。稼軒撫時之作﹐故饒明爽﹐然於濃情致語﹐幾於盡矣。

○東坡爲詞詩稼軒爲詞論

陳子宏曰﹕近日詞﹐惟周美成﹑姜堯章﹐而以東坡爲詞詩﹐稼軒爲詞論﹐此說固當。然詞曲以委曲爲體﹐徒狃於風情婉戀﹐則亦易厭。回視蘇﹑辛所作﹐豈非萬古一淸風哉。

○陸辛時時掉書袋

劉潛夫曰﹕放翁﹑稼軒﹐一掃纖艷﹐不事斧鑿。詞則髙矣﹐但時時掉書袋﹐固是一病。

○李易安魏夫人能詞

朱晦庵曰﹕本朝婦人能詞者﹐惟李易安﹑魏夫人二人而已。

○李魏與秦黃爭雄

黃玉林曰﹕李易安﹑魏夫人﹐使在衣冠之列﹐當與秦七﹑當與秦七﹑黃九爭雄﹐不徒擅名於閨閣也。

○梅聖兪禽言四章

輟耕錄曰﹕梅聖兪禽言四章云「泥滑滑﹐苦竹岡。雨瀟瀟﹐馬上郎。馬蹄淩兢雨又急﹐此鳥爲君應斷腸。」「婆餅焦﹐兒不食。爾父向何之﹐爾母山頭化爲石。山頭化石可柰何﹐遂作微禽啼不息。」「提壺廬﹐沽美酒。風爲賓﹐樹爲友。山花撩亂目前開﹐勸爾今朝千萬壽。」「不如歸去﹐春山雲暮。萬木兮參天﹐蜀道兮何處。人言有翼可髙飛﹐安用空啼向春樹。」沈雄曰﹕此與文與可題竹十字令﹐俱長短句﹐金元人皆有和詞。而不可以被管弦者也﹐非詞也。

○梅聖兪莫打鴨

溫叟詩話曰﹕呂士隆知宣州﹐好笞妓﹐適杭妓到﹐喜之。一日欲笞宣妓﹐妓曰不敢辭﹐恐杭妓不安。士隆宥之。梅聖兪爲詞云「莫打鴨﹐打鴨驚鴛鴦。鴛鴦新向池中落﹐不比孤洲老鴰。」此亦長短句﹐若足一句﹐卽謝秋娘也。

○王通叟莫惱翁

江尙質曰﹕冠柳集載王通叟所制莫惱翁一曲云「垂乾穗豆垂角。雨足年登不勝樂。烏巾紫領銀須長。白酒滿盆翁自酌。翁醉不知秋色涼。捋翁須孫撼牀。莫惱翁。翁年已髙百事慵。」𨿽三轉韻曲﹐僅可列於古風也。

○柳富醉髙樓

志癸詞譜﹐載有醉髙樓一闋﹐傳是宋東都柳富別王幼玉詞云「人間最苦﹐最苦是分離。伊愛我﹐我憐伊。靑艸岸頭人獨立﹐畫船歸去櫓聲遲。楚天低。回望處﹐兩依依。後會也知。也知俱有願﹐未知何日是佳期。心下事﹐亂如絲。好天良夜還虛過﹐辜負我﹐兩心知。願伊家﹐衷腸在﹐一雙飛。」柳自歌勸酒﹐殊有盛宋風味。

○溫公歐公遭謗

《柳塘詞話》曰﹕姜明叔云﹐宣和間恥溫公獨爲君子﹐誣之以西江月云「相見爭如不見﹐有情還似無情。笙歌散後酒微醒﹐深夜月明人靜。」蔣一葵曰﹕歐陽公試士時﹐錢穆父恨之﹐誣之以望江南云「十四五﹐閒處覓知音。堂上簸錢堂下走﹐恁時相見已畱心﹐何況到而今。」愚按兩公遭謗﹐盡人知之。所謂髙明之家﹐鬼瞰其室也。

○譏魏壇女眞詞

《柳塘詞話》曰﹕詞品云﹐臨川守陳虛中﹐因魏壇女眞鮮守戒者﹐爲詩以譏之。有作西江月詞﹐嫁名於覺範云「最好洞天春晚﹐黃庭捲罷淸幽。凡心無計耐閒愁。試花枝頻嗅。」余以洪禪師爲佛祖孫﹐豈得有此﹐而載於復齋漫錄也。

○兩張先

胡應麟曰﹕天聖間﹐一時有兩張先者﹐皆字子野﹐俱進士﹐其能詩壽考悉同。一博山人﹐號三影者。一吳興人﹐爲都官郎中。見齊東野語。愚按紅杏枝頭春意鬧尙書﹐欲見云破月來花弄影郎中﹐將命之語﹐人或疑之﹐子野自謂﹐何不謂之張三影。如「嬌柔賴起﹐簾壓卷花影」﹐「柳徑無人﹐墜飛絮無影」﹐並前句爲三影﹐豈博山人爲之乎。且吳興近杭﹐子野至﹐多爲官妓作詞。常與東坡作六客詞﹐而年最耄﹐載在癸辛雜識。不聞有兩人同號張三影者也。

○兩蘇養直

《樂府紀聞》曰﹔蘇養直字伯固﹐詞品訛爲名伯固﹐字養直。東坡有送伯固兄還吳詩。其「屬玉雙飛水滿塘」句﹐東坡見而喜曰﹐吾家蘇養直。如「醉眠小塢黃茅店﹐夢倚髙城赤葉樓」﹐便有黃冠气象。傳其入羅浮羽化。詞綜曰﹕丹陽人﹐蘇庠﹐字養直﹐別號後湖﹐日放浪江湖間。後湖集見推於世。紹聖中﹐與徐府同召。徐俯赴﹐蘇庠辭﹐且與康伯可有溪堂之約。作采桑子云「山陰此夜明如晝﹐月滿前村。莫掩溪門。恐有扁舟乘興人。」東坡旣沒﹐不聞羽化﹐世數遙遙﹐恐是兩人也。

○兩朱希眞

沈雄曰﹕朱希眞名惇儒﹐天資曠達﹐有神仙風致。居東都日﹐作鷓鴣天自述云「曾批給雨支風券﹐屢上畱云借月章。」有朋儕詣之﹐聞笛聲自煙波起﹐頃之﹐棹小舟與客俱歸。室中懸琴築阮咸之屬﹐籃缶貯果實脯醢﹐皆平日所畱意者。南渡後﹐作鷓鴣天遺興雲﹕「道人還了鴛鴦債﹐紙帳梅花醉夢間。」是眞素心之士。若名媛集之朱希眞﹐適徐必用﹐徐商久不歸﹐亦作警悟風情自解。別是一人﹐豈得同日而語。

○晏殊小詞未嘗作婦人語

詩眼曰﹕晏叔原見蒲傳正曰﹐先君小詞﹐未嘗作婦人語。傳正云「綠楊芳艸長亭路﹐年少拋人容易去。」豈非婦人語。叔原曰﹕公謂年少爲所歡乎。因公言﹐遂曉樂天詩兩句﹐「欲畱所歡待富貴﹐富貴不來所歡去」。傳正笑而悟其言之失。

○幕士論柳蘇詞

吹劍錄曰﹕東坡在玉堂日﹐有幕士善歌﹐因問我詞何如耆卿。對曰﹐郎中詞﹐只好十七八女子﹐執紅牙按歌楊柳岸曉風殘月。學士詞﹐須關西大漢鐵綽板﹐唱大江東去。爲之絕倒。

○柳詞有來處

江尙質曰﹕東坡酹江月﹐爲千古絕唱。耆卿雨霖鈴﹐惟是「今宵酒醒何處﹐楊柳岸曉風殘月」﹐東坡喜而嘲之。沈天羽曰﹕求其來處﹐魏承班「簾外曉鶯殘月」﹐秦少遊「酒醒處﹐殘陽亂鴉」﹐豈盡是登混語。余則爲耆卿反唇曰「大江東去﹐浪淘盡千古風流人物」﹐死屍狼藉﹐臭穢何堪﹐不更甚於袁之一哂乎。

○東坡與少遊論詞

髙齋計話曰﹕少遊自會稽入都﹐見東坡。東坡曰「不意別後﹐卻學柳七作詞。」少遊曰「某𨿽無學﹐亦不至是。」東坡曰「銷魂當此際﹐非柳七詞乎。」少遊慚服。東坡又問別作何詞。少遊舉「小樓連苑橫空﹐下窺繡轂雕鞍驟」。東坡曰「十三个字﹐只說得一个人騎馬樓前過。」少遊問公近著﹐東坡乃舉「燕子樓空﹐佳人何在﹐空鎖樓中燕」。晁無咎曰﹕三句便說盡張建封事。

○少遊踏莎行不必攺

詞品曰﹕少遊踏莎行﹐爲郴州旅捨作也。黃山谷曰「此詞髙絕﹐但斜陽暮爲重出。」欲攺斜陽爲簾櫳。範元實曰﹕只看『孤館閉春寒』﹐似無簾櫳。山谷曰「亭傳𨿽未必有﹐有亦無礙。」範曰﹕詞本摹寫牢落之狀﹐若曰簾櫳﹐恐損初意。今郴州誌﹐竟攺作斜陽度。余以斜屬日﹐暮屬時﹐不爲累﹐何必攺也。東坡「回首斜陽暮」﹑美成「雁背斜陽紅欲暮」﹐可法也。

○叔原獨以詞名

《太平樂府》曰﹕程正伯以詞名﹐尢尙書謂正伯之文過於詞﹐此乃識正伯之大者。昔晏叔原以大臣子爲靡麗之詞﹐其政事堂中舊客﹐尙欲其捐有餘之才﹐以免未至之徳。蓋叔原獨以詞名﹐他文不及也。少遊﹑魯直﹐則已兼之。故陳無己之作﹐自云不減秦七﹑黃九。夫亦推重其詞耳﹐謂正伯爲秦黃則可﹐爲叔原則不可。

○林外洞仙歌

《古今詞話》載有一詞云「飛梁欹水﹐虹影澄淸曉。橘裏漁鄕半煙艸。嘆來今古往﹐物是人非﹐天地裏﹐惟有江山不老。雨巾風帽。四海誰知道。一劍橫空幾番到。按玉龍﹐嘶未斷﹐月冷波寒﹐歸去也﹐琳宇洞天無鎖。認云屏煙壁是吾廬﹐任滿地蒼苔﹐年年不掃。」相傳林外作洞仙歌﹐書於垂虹橋上﹐道裝飲酒而去﹐人以爲仙也﹐傳入禁中﹐孝宗笑曰「琳宇洞天無鎖﹐鎖與老押﹐鎖音掃﹐乃閩人也。」訪之果然。

○嶽珂攺辛詞

詞鈔曰﹕幼安每開宴﹐必命侍姬歌所作詞。特好歌賀新郎﹐自誦其中警句﹕「我見靑山多嫵媚﹐料靑山見我應如是。不恨古人吾不見﹐恨古人不見我狂耳。」顧問坐客何如。旣而作永遇樂「千古江山﹐英雄無覓孫仲謀處」﹐特置酒召客﹐使妓送歌﹐自擊節﹐徧問客﹐必使摘其疵。客遜謝不可﹐或措一二語不契﹐又弗答。相臺嶽珂年少﹐率然對曰「童子何知而敢議﹐必欲如範希文以千金求嚴陵祠記一字之易﹐則晚進竊有議也。」幼安促膝﹐使畢其說。珂曰「前篇豪視一世﹐獨前後二警語差相似﹐新作微覺用事多耳。」於是大喜﹐謂坐客曰「夫夫實中予痼。」乃味攺其語﹐日數十易﹐累月未竟。

○文及翁賀新郎

堯山堂外紀曰﹕綿州文及翁﹐登第後遊西湖。或戲之曰「西蜀有此景否。」及翁卽席賦賀新郎以解之﹐有云「借問孤山林處士﹐但掉頭笑指梅花蕊。天下事﹐可知矣。」時賈相行推田之令﹐及翁作百字令詠雪以譏之。

○徳太學生百字令

湖海新聞曰﹕徳太學生百字令云「半堤花雨。對芳辰﹐消遣無柰情緒。春色尙堪描畫在﹐萬紫千紅塵土。鵑促歸期﹐鶯收佞舌﹐燕作畱人語。繞闌紅藥﹐韶華畱此孤主。眞个恨殺東風﹐幾番過了﹐不似今番苦。樂事賞心磨滅盡﹐忽見飛書傳羽。湖水湖煙﹐峯南峯北﹐總是堪傷處。新塘楊柳﹐小蠻猶自歌舞。」三四謂眾宮女行也﹐五謂朝士去﹐六謂臺官默也﹐七指太學生上書﹐八九謂只陳宜中在﹐東風謂賈相﹐飛書傳羽﹐北軍至也﹐新塘楊柳謂賈妾。

○陳以莊水龍吟

堯山堂外紀曰﹕至正丙子﹐正月十八﹐元師至杭﹐謝﹑全兩太后北行。陳以莊制水龍吟記錢唐之恨。時謝太后年已七十餘矣。故以莊有「金屋難成﹐阿嬌已遠﹐不堪春暮」之句。惜其不能死也。又以秋娘﹑泰娘比之﹐有愧於苻登之毛氏﹐竇建徳之曹氏多矣。時有王昭儀淸蕙者﹐題滿江紅於驛壁﹐傳播中原。文文山讀至卒章﹐「願嫦娥相顧肯從容﹐隨圓缺」﹐乃曰「惜哉﹐夫人於此少商量矣。」爲之代作二首﹐有云「算妾身不願似天家﹐金甌缺。」

○宋季髙節

松筠錄曰﹕宋季髙節﹐蓋推廬陵﹑吉水﹑塗川﹐亦同一派﹐如鄧剡字光薦﹐劉會孟號須溪﹐蔣捷號竹山﹐俱以詞鳴一時者。更如危復之於至元中﹐累徵不仕﹐隱紫霞山﹐卒謚貞白。趙文自號靑山﹐連辟不起﹐與劉將孫爲友﹐結靑山社。王學文號竹澗﹐與汪水雲爲友﹐不知所之。至若彭巽吾名元遜﹐羅壺秋名志仁﹐顏吟竹名子兪﹐吳山庭名元可﹐蕭竹屋名允之﹐曾鷗江名允元﹐王山樵名從叔﹐蕭吟所名漢傑﹐尹間民名濟翁﹐劉雲閒名天迪﹐周晴川名玉晨﹐皆忠節自苦﹐沒齒無怨者。必欲屈抑之爲元人﹐不過以詞章闡揚之﹐則亦不幸甚矣。

○宋祁鷓鴣天

詞林海錯曰﹕宋祁爲學士﹐一日遇內家車子數輛於繁臺街﹐不及避。中有搴簾呼小宋者﹐祁驚訝不已﹐爲作鷓鴣天云「畫轂雕輪狹路逢。一聲腸斷繡簾中。身無彩鳳雙飛翼﹐心有靈犀一點通。金作屋﹐玉爲籠。車如流水馬猶龍。劉郎已恨蓬山遠﹐更隔蓬山一萬重。」傳唱達禁中﹐仁宗聞之﹐問第幾車子﹐內人自陳。頃宣學士侍宴﹐召祁從容語之﹐祁惶懼。仁宗曰「蓬山不遠。」因以內家賜之。

○蔡挺喜遷鶯

曹元寵曰﹕熙寧中﹐蔡挺帥平涼﹐作喜遷鶯﹑霜天淸曉云云。示子蒙﹐偶遺﹐爲應門卒得之﹐特令筆吏辧之。適郡之娼魁素習之。會賜衣襖中使至﹐挺開咽﹐娼尊前執板歌此。挺怒﹐送獄根治。娼祈哀於中使爲援﹐中使得其本以歸。宮女輩爭相傳授﹐歌聲徹於宸聽﹐乃知挺所制。裕陵卽索紙批云「玉關人老﹐朕甚念之﹐樞有缺﹐畱以待汝。」卽內召。

○韓縝凰簫吟

《樂府紀聞》曰﹕元丰中﹐韓縝出使契丹﹐分割地界。韓有姬與別﹐姬作蝶戀花云「香作風光濃著露。正恁雙棲﹐又遣分飛去。密訴東君應不許。淚波一灑奴衷素。」神宗知之﹐遣使送行。劉貢父贈以詩﹕「捲耳幸容畱婉戀﹐皇華何啻有光輝。」莫測中旨何自而出﹐後知姬人別曲傳入內庭也。韓作芳艸詞別云「鎖離愁﹐連綿無際﹐來時陌上初薰。繡幃人念遠﹐暗垂珠露﹐泣送徵輪。長行長在眼﹐更重重﹑流水孤云。但望極樓髙﹐盡日目斷王孫。消魂。消魂。池塘別後﹐曾行處﹑綠妒輕裙。恁時攜素手﹐亂花飛絮裏﹐緩步香茵。朱顏空自攺﹐向年年﹑芳艸長新﹐徧綠野﹐嬉遊醉眼﹐莫負靑春。」此鳳簫吟詠芳艸以畱別﹐與蘭陵王詠柳以敍別同意。後人竟以芳艸爲調名﹐則失鳳簫吟原唱意矣。

○柳永以詞遭貶

《太平樂府》曰﹕柳永曲調傳播四方﹐嘗候榜作鶴衝天詞云「忍把浮名﹐換了淺斟低唱。」仁宗聞之曰「此人風前月下﹐淺斟低唱﹐好塡詞去。」柳永下第﹐自此詞名益振。後以登第冀進用﹐適奏老人星現。左右令永作醉蓬萊以獻云「漸亭臯葉下﹐隴首雲飛﹐素秋新霽。華闕中天﹐鎖蔥佳气。嫩菊黃深﹐拒霜紅淺﹐近寶階香砌。玉宇無塵﹐金風有露﹐碧天如水。正值平﹐萬機多暇﹐夜色澄鮮﹐漏聲迢遞。南極星中﹐有老人呈瑞。此際宸遊﹐鳳輦何處﹐度管弦聲脆。太液波翻﹐披香簾捲﹐月明風細。」仁宗一看漸字便不懌﹐至「此際宸遊鳳輦何處」﹐卻與挽眞宗詞意相合﹐爲之悵然。再讀「太液波翻」字﹐仁宗欲以澄字換翻字﹐投之於地。

○坡公爲超超作卜算子

梅墩詞話曰﹕惠州溫氏女超超﹐年及笄﹐不肯字人。東坡至﹐喜曰「吾婿也。」日徘徊窗外﹐聽公吟詠﹐覺則亟去。東坡曰「吾呼王郎與子爲姻。」未幾﹐坡公度海歸。超超已卒﹐葬於沙際。因作卜算子。乃有陽居士錯爲之解曰「東坡殊多寓意﹐缺月刺微明也。漏斷暗時也﹐幽人不得志也。獨往來無同類也﹐驚鴻賢人不安也﹐回頭愛君不忘也﹐無人省君不察也﹐揀盡寒枝不肯棲﹐不偸安於髙位也﹐寂寞沙洲冷﹐非所安也。」坡公豈爲是哉。超超旣鍾情於公﹐余哀其能具隻眼﹐知公之爲舉世無雙﹐知公之堪爲吾婿﹐是以不得親近﹐寧死不願居人間世也。卽呼王郎爲姻﹐彼且必死﹐彼知有坡公也。

○賀方回柳色黃

能攺齋漫錄曰﹕賀方回眷一麗姝﹐久不相見。姝寄以詩云「獨倚危欄淚滿襟。小園春色懶追尋。深恩縱似丁香結﹐難展芭蕉一片心。」方回卽用其語爲柳色黃雲「薄雨催寒﹐斜照弄晴﹐春意空闊。長亭柳色才黃﹐遠客一枝先折。煙橫水際﹐映帶幾點歸鴉﹐東風消盡龍沙雪。還記出門時﹐恰而今時節。將發。畫樓芳酒﹐紅淚淸歌﹐頓成輕別。已是經年﹐杳杳音塵都絕。欲知方寸﹐共有幾許淸愁﹐芭蕉不展丁香結。枉望斷天涯﹐兩懨懨風月。」

○魯直贈盼盼詞

藝苑雌黃曰﹕黃魯直過瀘﹐瀘帥命寵妓盼盼侑觴。魯直贈以浣溪沙云「奴料有心憐宋玉﹐祗因無柰楚襄何。」而帥不知也。盼盼唱惜春容一曲云「少日看花雙鬢綠。走馬章臺弦管逐。而今老更惜花深﹐終日看花看不足。坐中美女顏如玉。爲我一歌金縷曲。歸時壓倒帽檐欹﹐頭上春風紅簌簌。」或謂此詞卽涪翁舊作。

○晁無咎下水船

能攺齋漫錄曰﹕廖明略與晁無咎同爲祕書正字﹐無咎向與麗姝田氏善﹐約明日早過之。及至﹐田氏遽起梳掠﹐匆匆以與客對。無咎以明略故﹐有意而未達也。爲賦下水船云「上客驪駒系。驚喚銀瓶睡起。困倚妝臺﹐盈盈正解羅髻。鳳釵墜。繚繞金盤玉指。巫山一段雲委。半窺鏡﹑向我橫秋水﹐斜頷花枝交鏡裏。淡拂鉛華﹐匆匆自整羅綺。斂眉翠。𨿽有密意。空作江邊解。」

○何贈惠柔詞

《樂府紀聞》曰﹕何字文縝﹐政和間第一人﹐靖康中死難名臣也。會飲於貴戚家﹐侍兒惠柔﹐慕公丰標﹐密解手帕爲贈﹐約牡丹時再集。何賦虞美人云「分香帕子揉藍膩。欲去殷勤惠。重來約在牡丹時。只恐花枝相妒﹐故開遲。別來看盡閒桃李。日日闌干倚。催花無計問東風。夢作一雙蝴蝶﹐繞芳叢。」

○周美成贈李師師詞

老舊續聞曰﹕周美成至汴京﹐主角妓李師師家﹐爲作洛陽春﹐師師欲委身而未能也﹐與同起止。美成復作鳳來朝云「逗曉看嬌面。小窗深﹐弄明未辧。愛殘妝宿粉雲鬟亂﹐暢好是﹐帳中見。說夢雙娥微斂。錦衾溫﹑獸香未斷。待起難拋捨﹐任日炙﹐畫樓暖。」一夕﹐徽宗幸師師家﹐美成倉卒不能出﹐匿復壁間﹐遂制少年遊以紀其事。徽宗知而譴發之﹐師師餞送﹐美成作蘭陵王云「應折柔條過千尺。」至「斜陽冉冉春無極」﹐人盡以爲詠柳﹐淡宕有情﹐不知爲別師師而作﹐便覺離愁在目。徽宗又至﹐師師歸遲﹐更誦蘭陵王別曲﹐含淚以告﹐乃畱爲大晟府待制。

○美成瑞鶴仙

《揮麈錄》曰﹕周美成晚歸錢唐鄕裏﹐夢中得瑞鶴仙一闋﹕「悄郊原帶郭。行路永﹐客去車塵漠漠。斜陽映山落。斂餘紅﹐猶戀孤城欄角。淩波步弱。過短亭﹑何用素約。有流鶯勸我﹐重解繡鞍﹐緩引春酌。不記歸時蚤暮﹐上馬誰扶﹐醒眠朱閣。驚飈動幕。扶殘醉﹐繞紅藥。嘆西園﹐已自花深無地﹐東風何事又惡。任流光過卻﹐猶喜洞天自樂。」未幾﹐方臘盜起﹐自桐廬入境。美成方會客﹐聞之﹐倉惶出奔﹐趨西湖之墳庵﹐次郊外。落日在山﹐忽見故人之妾徒步﹐亦爲逃避計﹐約小飲於道旁旗亭﹐聞鶯聲於木杪。少焉﹐抵庵中﹐尙有餘曛﹐困臥小閣之上﹐恍如詞中。逾月入城﹐則故居皆遭蹂踐﹐繼得提舉洞霄宮以處焉﹐悉符前作﹐美成因自記之。

○美成風流子

《揮麈錄》曰﹕周美成爲溧水令﹐主簿之妾有色而慧﹐美成每款洽於樽俎間。世所傳風流子蓋寓意云。「新綠小池塘。風簾動﹐碎影舞斜陽。羨金屋去來﹐舊時巢燕﹐土花繚繞﹐前度莓墻。繡閣鳳巓深幾許﹐聽得理絲簧。欲說又休﹐慮乖芳信﹐未歌先咽﹐愁近淸觴。遙知新妝了﹐開朱戶﹑應自待月西廂。最苦夢魂﹐今宵不到伊行。問甚時說與﹐佳音密耗﹐寄將秦鏡﹐偸換韓香。天便教人﹐霎時相見何妨。」新綠﹑待月﹐主簿廳軒名。

○徐臣二郎神

《揮麈錄》曰﹕徐臣﹐政和中以知音律爲太常典樂﹐後出知常州。自制轉調二郎神云「悶來彈鵲﹐又攪碎﹐一簾花影。謾試著春衫﹐還思纖手﹐燻徹金虯燼冷。動是愁端知何向﹐更怪得﹐新來多病。嗟舊日沈腰﹐而今潘鬢﹐怎堪臨鏡。重省。別時淚漬羅襟猶凝。料爲我懨懨﹐日髙慵起﹐長托春酲未醒。雁足不來﹐馬蹄難駐﹐門掩一庭芳景。空佇立﹐盡日畫倚徧﹐晝長人靜。」詞成﹐會李孝壽來牧吳門。李以嚴治京兆﹐皆聞風股栗。道出郡下﹐臣大合樂燕勞之。諭羣娼令謳此詞﹐必待其問乃止。娼如戒﹐歌至再四。李果詢之﹐臣蹙額云「某頃有一侍婢﹐色藝冠絕﹐前歲以亡室不容逐去。今聞在蘇州一兵官處﹐屢遣信欲復來﹐而主者靳之﹐感慨賦此。詞中所敍多其書中語也。今幸公擁麾於彼﹐不審能爲之地否。」李至蘇受謁次﹐怒斥都監不守封疆﹐取其供牘待奏。待哀懇﹐李曰「且還徐典樂之妾來理會。」兵官解其指﹐捨之。

○美奴小詞

《苕溪漁隱》曰﹕陸惇禮侍兒美奴﹐善口占小詞。每丐韻於座客﹐頃刻成章。按惇禮名藻﹐北宋人﹐令美奴掌文翰。作卜算子云「送我出東門﹐乍別長安道。兩岸垂楊鎖暮煙﹐正是秋光老。一曲古陽關﹐莫惜金樽倒。君向瀟湘我向秦﹐魚雁終須到。」如夢令云「日暮馬嘶人去。船逐淸波東注。後夜最髙樓﹐還肯思量人否。無緒。無緒。生怕黃昏疏雨。」別有虞美人﹑玉樓春﹐皆自賦閨情﹐曾聞之關子東云。

○飛紅畱春令

《嬌紅傳》曰﹕王嬌娘與申純詞章往來﹐私締婚。父納帥子之聘﹐兩俱憂死。且王有妾飛紅亦能詞﹐「花底鶯踏紅英亂。春心重﹑頓成慵懶。楊花夢斷楚云平﹐更惹起﹐情何限。傷心漸覺添縈絆。柰愁緒﹑雨心難綰。深誠計寄天涯﹐幾欲問梁間燕。」乃畱春令也﹐婉媚勝人多矣。

○戴石屏妻詞

桂苑叢談曰﹕天臺詩人載式之﹐爲江湖四靈之一﹐有石屏詞。薄遊江西﹐有翁妻以女。三年後畱之不得﹐自言有婦。翁怒﹐女曲解之﹐並以奩貲贈行﹐而自投於江。仍有詞餞行雲﹕「揉碎花箋﹐忍寫斷腸句。道旁楊柳依依﹐千絲萬縷。抵不住一分愁緒。」乃祝英臺近也。

○左譽贈張稼詞

王仲言曰﹕天臺左譽字與言﹐成進士﹐與妙妓張稼善。如「盈盈秋水﹐淡淡春山」與「一段離愁堪畫處﹐橫風斜雨拖衰柳」﹐皆爲稼作也。當時有「曉風殘月柳三變﹐滴粉搓酥左與言」之稱。稼後委身於大將家﹐相遇於西湖。一人褰簾低語曰「如君若把菱花照﹐猶恐相逢似夢中。」左忽領悟爲僧﹐有筠翁長短句。

○姜堯章作暗香疏影

姜堯章自敍曰﹕淳熙辛亥之冬﹐予載雪詣石湖上﹐匝月﹐授簡索句﹐且徵新聲﹐作仙呂宮二曲。石湖把玩不已﹐使工妓隸習之﹐音節諧婉。乃命之曰﹐暗香﹑疏影。小紅者﹐靑衣也﹐色藝俱妙。姜歸﹐以小紅贈焉。

○堯章百宜嬌

耆舊續聞曰﹕堯章久寓吳興張仲遠家﹐仲遠屢出外﹐堯章作百宜嬌云「看垂楊迷苑。杜若吹沙﹐愁損未歸眼。信馬靑樓去﹐重簾下﹐娉婷人妙飛燕。翠樽共款。聽艷歌郎意先感。便摧手﹐月地云階裏﹐愛良夜微暖。」相傳張室人知書﹐必先窺來札﹐堯章以此遺之。仲遠歸時﹐竟莫能辧﹐則受其指撲數損其面﹐致不能出外云。

○張淑芳詞

西湖志曰﹕宋元遺事﹐載張淑芳者﹐理宗選妃日﹐賈似道匿爲己妾。卽徳太學生百字令內所指新塘楊柳。有題壁云「山上樓臺湖上船。平章髙臥懶朝天。羽書莫報樊城急﹐新得蛾眉正少年。」淑芳亦知必敗﹐營別業以Т迹焉。木棉之役﹐自度爲尼﹐鮮有知者。詞數闋﹐今錄其浣溪沙云「散步山前春艸香。朱欄綠水繞吟廊。花枝驚墮繡衣裳。或定或搖塘上柳﹐爲鸞爲鳳月中篁。爲誰掩抑鎖蕓窗。」更漏子云「墨痕香﹐紅蠟淚。點點愁人離思。桐葉落﹐蓼花殘。雁聲天外寒。五云嶺﹐九溪塢。待到秋來更苦。風淅淅﹐水淙淙。不教蓬徑通。」至今五雲山下九溪塢尙有尼庵。

●詞話下卷

◎金詞話

○海閱柳詞圖南侵

鶴林玉露曰﹕海陵閱柳永望海潮詞﹐有「三秋桂子﹐十里荷花」句。遂起立馬吳山之志。淳熙中﹐謝處厚詩云「誰把杭州曲子謳。荷花十里桂三秋。那知卉木無情物﹐牽動長江萬里愁。」羅景倫曰「此不足以咎柳永也。惟一時士大夫妝點湖山﹐流連歌舞﹐致亡中夏﹐爲恨事耳。」

○金主亮詠雪詞

藝苑雌黃曰﹕金主亮待月鵲橋仙「停杯不舉」一闋﹐俚而實豪。其詠雪昭君怨云「昨日樵村漁浦。今日瓊川銀渚。山色捲簾看。老峯巒。錦帳美人貪睡。不覺天孫剪水。驚問是楊花。是蘆花。」是則詭而有致。

○金世宗與玄悟唱和

法苑春秋曰﹕金不賜玄悟玉禪師長短句云「但能了淨。萬法因緣何足問。日月無爲。十二時中更勿疑。常須自在。識取從來無礙。佛佛心心。佛若休心也是塵。」玄悟答云「無爲無作。認著無爲還是縛﹐照用同時。電捲星流已太遲。非心非佛。喚作非心猶是佛。人境俱空。萬象森羅一境中。」此減字木蘭花也。世宗嘗以手心﹐書非心非佛字示禪師﹐故及之。

○李妃梳妝臺

如庵小集曰﹕章宗喜翰墨﹐與李妃登梳妝臺﹐得句卽自書之。李妃亦有妝梳臺樂府﹐不傳於世﹐亦閨と中間气所鍾也。

○伯堅父子詞

竹坡叢話曰﹕按金九主﹐凡百有一十八年﹐始宋政和五年丁酉﹐攺元天輔﹐終宋端平元年。伯堅丞相樂府多入選者﹐卽名吳蔡體者是也。獨推其「銀屏小語﹐私分麝月﹐春心一點」﹐乃尉遲杯也。其子﹐字正甫﹐卽蕭眞卿所謂金源文派﹐斷以蔡正甫爲宗者﹐畫眉曲盛傳於世。其樂府僅見一江城子﹐附蕭閒公集後﹐何文人之詞闕如也。

○吳蔡體

金源文派曰﹕樂府推吳彥髙﹑蔡伯堅爲吳蔡體。蕭眞卿曰「皆宋儒也﹐不當於金源文派列之。當斷自蔡正甫爲宗黨﹐竹次之﹐趙閒閒又次之。余倡此論﹐一時無異議云。」

○明昌詞人

元儒考略曰﹕金源文派﹐不過詩詞家耳﹐趙周臣嘗集黨承旨﹐路司諫﹑趙黃山﹑劉之昂﹑尹無忌﹑王逸賓﹑周徳卿七人﹐目爲明昌詞人雅制﹐刻本以傳。

○金人樂府不出蘇黃之外

中州樂府曰﹕宇文太學虛中﹑蔡丞相伯堅﹑蔡太常﹑黨承旨懷英﹑趙尙書秉文﹑王內翰廷筠﹐其所制樂府﹐大旨不出蘇﹑黃之外。要之直於宋而傷淺﹐質於元而少情也。

○小齊之昂作上平南詞

《柳塘詞話》曰﹕宋開禧中﹐金將紇石烈子仁﹐駐兵濠梁﹐命小齊之昂賦上平南書壁﹐見齊東野語﹐怪其僭而不錄。按子仁破宋兵﹐史書之矣。何以楊愼詞品曰﹐元將紇石烈子仁也。胡應麟筆叢曰﹐當在張浚用兵符離時﹐楊何以指爲元將也。又曰﹐紇石烈姓﹐金﹑元人無此姓。胡之說爲有據乎否。蔣一葵外紀所載﹐韓冑欲伐金﹐金將駐兵濠梁﹐命小齊之昂作上平南詞﹐非金將作也。且紇石烈卽姓也。王世貞宛委余編曰﹕金人姓氏﹐有紇石烈卽姓也。王世貞宛委余編曰﹕金人姓氏﹐有紇石烈曰髙。胡之不詳於稗史﹐亦等之楊耳。

○鄧千江望海潮

詞品曰﹕金人樂府﹐推鄧千江爲第一。其望海潮凱歌一曲﹐全步驟沈公述上王君貺一詞﹐而繁縟雄麗又過之。

○王庭筠好賦梅花引

《詞統》曰﹕王庭筠字子端﹐讀書黃華山寺﹐好賦梅花引。髙憲字仲常﹐庭筠之甥﹐有舅氏風。泰和三年舉進士。亦好賦梅花引﹐後攺名貧也樂。

○馮子駿詞

中州樂府曰﹕正大末﹐馮子駿奉命北使﹐見畱不屈﹐割須髯﹐羈管丰州二年乃還。天興初﹐京城陷﹐投井死。有臨江仙﹑玉樓春詞入選。

○吳彥髙春從天上來

燕谷剽聞曰﹕吳彥髙在會寧府﹐遇老姬善琵琶者﹐自言故宋梨園舊籍。有感而賦春從天上來云「海角飄零。嘆漢苑秦宮﹐墜露飛螢。夢回天上﹐金屋銀屏。歌吹競舉靑冥。問當時遺譜﹐有絕藝鼓瑟湘靈。促膠彈﹐似林鶯嚦嚦﹐山澑泠泠。梨園太平樂府﹐醉幾度春風﹐鬢髮星星。舞徹中原﹐塵飛滄海﹐風雪萬里龍庭。寫胡笳幽怨﹐人憔悴﹐不似丹靑。酒微醒。一軒涼月﹐燈火靑熒。」寧宗慶元間﹐三山鄭中卿﹐從張貴謨出使北地﹐有歌之者﹐歸而述之。元遺山聞之曰﹕曾見王防禦公玉述之﹐句句用琵琶故實﹐引據甚明﹐惜不能記憶焉。

○李冶雙蕖怨

《樂府紀聞》曰﹕大名民家﹐有男女以私情不遂赴水死。後三日﹐二屍相抱出水濱。是年此陂荷花無不並蒂。李冶賦雙蕖怨云「爲多情和天也老﹐不應情遽如許。請君試聽雙蕖怨﹐方知此情眞處。誰點注。香瀲灩﹐銀塘對抹胭脂露。藕絲幾許。伴玉骨春心﹐金沙晚淚﹐漠漠瑞紅吐。連理樹。一樣驪山懷古。古今朝暮雲雨。六郎夫婦三生夢﹐幽恨從來艱阻。須念取。共鴛鴦翡翠﹐照影長相聚。秋風不住。悵寂寞芳魂﹐輕煙北渚﹐涼月又南浦。」此卽摸魚兒﹐與雁丘詞並膾炙人口。

◎元詞話

○元宮老嫗制詞

蘭雪軒序曰﹕元起沙漠﹐宮掖事無足采者。永樂元年﹐賜周憲王一穿宮老嫗。嫗爲元後乳母之女﹐久居內庭﹐通書翰。王訪之﹐具陳所以﹐有史氏不載﹐外人不得聞者﹐因制詞百首。別有張昱輦下曲﹐來復燕京雜詠各百首﹐得補其闕略。昔人謂紀勝國之事迹者﹐遷﹑固最號博洽﹐後葛洪輩三輔皇圖等書﹐又遷﹑固之所未及﹐何也。

○淸平樂宮詞

沈雄曰﹕余讀憲王蘭雪軒詞﹐張昱輦下曲﹐來復燕京雜詠各百首﹐皆有注。余因節取一二故實﹐匯成淸平樂宮詞十首。今錄其六闋﹐聊爲述事云耳。詞云「部前爭幸。手捧黃鵝進。象背駝峯幄殿近。納缽歸來交慶。迎鑾曲奏南宮。賢王諫獵從容。雙手來松腰帶﹐黃呈共掛烏弓。」「合香殿下。優諫傳聲罷。驀把明妃眞又掛。學抱琵琶調馬。靜瓜約鬧新年。和茶和乳張筵。重進關卿院本﹐男跪拜當前。」「文殊曲會。參佛聲歌脆。昨進女眞千戶妹。可可十三入隊。雷壇教舞天魔。背翻蓮掌婆娑。國老傳教拋紙﹐女官親自提鑪。」「球場身湊。又促安鶉斗。打馬呼盧步輦後。旁賭牙籌兩袖。就中喝采爭窺。一聲聖口無違。狼藉珠璣滿地﹐紅竿雉帚輕揮」。「盤龍衣敞。乍尙髙麗樣。一口鐘衣爭想象。好使身陪貂帳。粉脂分例嘗勻。恩教暫假探親。罟罟髙冠新樣﹐耍耍小姐聲聲。」「端門鎖掣。叭名香。自打練椎光辮髮。與只孫衣並列。宮名各派鮮花。何來教習巫家。會唱阿喇喇好﹐摳衣笑倒哈嘛。」

○馬祖常宮詞

《柳塘詞話》曰﹕元有浚儀可溫氏﹐名馬雍古祖常者﹐制詞云「金鑪寶燻流篆云。花間百舌啼早春。五方戲馬賽爭道﹐傳宣催賜十流銀。」又﹐「日邊寶書開紫泥。內人珠帽步輦齊。君王視朝天未旦﹐銅龍漏轉金雞啼。」詞統列於竹枝﹐而余辯爲宮詞也。元人小說中﹐稱其樂府纖艷勝人﹐惜乎未見。

○元人竹枝

《柳塘詞話》曰﹕有阿魯溫掌機沙者﹐竹枝云「南北峯頭春色多。湖山堂下來棹歌。美人蕩槳過湖去﹐小雨細生寒綠波。」其張掖人燕不花者﹐竹枝云「湖頭水滿藕花香。夜深何處有嗚榔。郎來打魚三更裏﹐零亂波光與月光。」其回回別裏沙者﹐竹枝云「鳳凰嶺下月色涼。無數竹枝官道旁。東家爲愛靑靑竹﹐截作參差吹鳳凰。」𨿽雲中原文教之遠﹐又皆象胥之所不載也。

○石刻風流子

《詞品》曰﹕昔於臨潼驪山之溫湯﹐見石刻無名氏一詞云「三郎年少客﹐風流夢﹐繡嶺蠱瑤環。漸嬌汗發香﹐海棠睡暖﹐笑波生媚﹐荔子漿寒。況此際﹐曲江人不見﹐偃月事無端﹐羯鼓三聲﹐打開蜀道﹐霓裳一曲﹐舞破潼關。馬嵬西去路﹐愁來無會處﹐淚滿關山﹐空有羅囊遺恨﹐錦襪傳看。嘆玉笛聲沈﹐樓頭月下﹐金釵信杳﹐天上人間。幾度秋風渭水﹐落葉長安。」語語爲太眞紀恨﹐按之爲大石調風流子也。再過之﹐石已磨爲別刻矣。

○古壁休洗紅

《藝林學山》曰﹕於古壁無名氏號沼者﹐書樂府休洗紅一首云「休洗紅﹐洗多紅在水。新紅裁作衣﹐舊紅翻作裏。回黃轉綠無定期。世事反覆君所知。」今在蜀棧間﹐紀年則至正年號也。

○九張機

《樂府雅詞》曰﹕元女子有詠九張機者﹐其詞云「四張機﹐鴛鴦織就欲雙飛。可憐未老頭先白﹐春波碧艸﹐曉寒深處﹐相對浴紅衣。」此與王秋澗之平湖樂﹐邵淸溪之憑欄人﹐不便與詞並傳者也。而女子之黠慧可惜矣。﹝案樂府雅詞不可能收元人詞。﹞

○無名氏天淨沙

《老學叢談》曰﹕無名氏有作天淨沙者﹐其一云「枯藤老樹昏鴉。小橋流水平沙。古道西風瘦馬。夕陽西下。斷陽人在天涯。」其二云「平沙細艸斑斑。曲溪流水潺潺。塞上淸秋早寒。一聲新雁。黃雲紅葉靑山。」每見元人作金字經﹑迎仙客﹑榦荷葉﹑天淨沙等曲﹐因其無一定之律﹐欲刪去之。殊不知馬字亦葉平聲者﹐則何所不通也。

○吳中棹歌

《藝苑卮言》曰﹕宋之詞﹑元之南北曲﹐凡幾變而失其旨趣矣。惟吳中棹歌﹐𨿽俚語不能離欲﹐而得古風人遺意。如陸文量所記﹕「約郎約到月上時。只見月上東方不見渠。不知奴處山低月上早﹐又不知郎處山髙月上遲。」卽卽使子建﹑太白降格爲之﹐恐不能過。然是田女紅作勞之歌﹐長年樵靑﹐山澤相和﹐一入城市間﹐愧汗塞吻矣。

○周徳淸著中原音韻

《柳塘詞話》曰﹕周徳淸﹐字挺齋﹐著中原音韻。元人詞曲勢必本此﹐使作者通方﹐歌者協律﹐亦一代詞曲功臣也。況徳淸有曰「關馬鄭白﹐一新制作﹐韻共守自然之音﹐字能通天下之語。」又曰「諸公已矣﹐後學莫及﹐蓋不悟聲分平仄﹐字別陰陽故也。」此數言者﹐乃作詞之膏肓﹐用字之骨髓﹐皆不傳之妙也。

○南北曲之異

《藝苑卮言》曰﹕詞之變者曰曲﹐金元入主中國﹐所用音樂﹐嘈雜淒緊﹐詞不能按﹐更爲新聲以媚之﹐則有南北曲。北字多而調促﹐促處見筋。南字少而調緩﹐緩處見眼。北則詞情多而聲情少﹐南則詞情少而聲情多。北力在弦﹐南力在板。北宜和歌﹐南宜獨奏。北气易粗﹐南气易弱。此吾論曲三昧語。然元人有曲而鮮詞﹐虞﹑趙諸公不免以才情屬曲﹐而以气槪屬詞﹐詞所以亡也。

○元曲情致不減於詞

《柳塘詞話》曰﹕余閱元曲﹐關漢卿商調集賢賓云「裙染橊花﹐睡損胭脂皺。鈕結丁香﹐掩過芙蓉扣。綫脫珍珠﹐淚濕香羅袖。楊柳眉顰﹐人比黃花瘦。」鄭徳輝越調聖藥王云「近蘆花。攬釣槎。有折柳衰蒲綠蒹葭。遙望見﹑煙籠寒水月籠沙﹐我只見茅舍兩三家。」白仁甫題情陽春曲云「笑將紅袖遮銀燭。不放才郎夜讀書。氐不過疊應舉。及第待何如。」王和甫別情堯民歌云「自別後遙山隱隱。更那堪遠水粼粼。見楊柳飛綿滚滚。對桃花醉眼醺醺。」其情致不減於詞也。徐士俊曾敍餘詞曰「上不類詩﹐下不類曲者﹐詞之正位也。」余欲力崇詞格﹐特究心於曲調如此。

○趙孟ぽ詞得騷人之遺

堯山堂外紀曰﹕趙孟ぽ﹐字子昂﹐宋宗室秦王徳芳之後。以程鉅夫薦﹐仕元爲翰林承旨。元主以其儀觀非常﹐恐爲眾望所歸﹐至館閣﹐相其背曰﹐秀才官耳。後有虞堪題其所畫苕溪圖曰「吳興公子玉堂仙。寫出苕溪似輞川。回首靑山紅樹下﹐那無十畝種瓜田。」邵復齋曰「公以承平王孫﹐而遭世變﹐黍離之悲﹐有不能忘情者﹐故長短句得騷人之遺。」

○詹天遊贈粉詞

《樂府紀聞》曰﹕故宋都尉楊震﹐招詹天遊宴﹐出諸姬侑觴。天遊屬意名粉者﹐口占浣溪沙「不曾眞个也消魂」﹐楊遂贈之﹐曰「請天遊眞个消魂也。」時傳天遊以艷詞得名﹐所遊俱狹邪一徑﹐有送童甕天齊天樂一闋﹐正伯顏下江南之日。兵後歸杭﹐全無黍離之感。元時士習﹐一至於此。

○張弘範詞

《梅墩詞話》曰﹕元史載張弘範﹐字仲疇﹐後封王。其圍襄陽也﹐賦鷓鴣天﹐俱屬誇語逸之。錄其臨江仙﹑點絳唇二闋﹐以見元之武臣有能詞者。

○劉秉忠榦荷葉

《柳塘詞話》曰﹕胡應麟筆叢﹐駁辧楊愼詞品極多﹐但不嫻於詞而言詞﹐當必有誤。如劉秉忠之榦荷葉﹐楊謂其自度曲﹐胡則不能悉其非詞也。兩首亦非一體﹐如第二首弔髙宗詞﹐楊固疑其助元凶宋﹐而肯弔之乎。秉忠爲南渡後人﹐少爲僧﹐隨其師海云入見世祖畱之耳。時人稱爲聰書記。其三奠子之俚淺不及遺山﹐而蔣一葵過譽之也。

○拜住詞

《樂府紀聞》曰﹕元人小說﹐孛羅有杏園﹐春時諸女秋遷爲戲﹐拜信立馬墻頭見之﹐求婚焉。令賦秋遷寄菩薩蠻﹐詠鶯寄滿江紅﹐詞意可喜﹐許之。按安童孫曰﹐拜住﹐延中少年平章也。

○鮮於伯機自書三辱

《詞統》曰﹕鮮於伯機中年刻意讀書﹐號困學翁。翁自書一幅以警策曰﹐登公卿之門﹐不見公卿之面﹐一辱也。見公卿之面﹐不知公卿之心﹐二辱也。知公卿之心﹐而公卿不知我之心﹐三辱也。丈夫寧受萬死﹐不可三辱。有選其八詠樓一闋者。

○楊鐵崖作老婦吟

《柳塘詞話》曰﹕元時完顏澤領修史事﹐詔修遼金元三史。楊維楨作正統辧﹐司徒歐陽玄義之。年未七十休官﹐駕春水宅﹐往來九峯三泖間。明興﹐復辟修元史﹐楊鐵崖作老婦吟以見意。竹枝盛於元季﹐鐵崖集之﹐自制亦至五十餘首。作客日多﹐時又有一鐵崖者﹐假其名折柬至止。相見次﹐飲酒賦詩﹐才思不減﹐絕無赧容﹐不受津愧而去﹐鐵崖爲嘆息久之。

○王稚登題倪瓚墓

《柳塘詞話》曰﹕倪瓚人稱倪迂。錢唐黃冠張伯雨與之遊。倪盡棄家貲與之﹐兩人俱得名﹐後終茅山。明王稚登題其墓云「一А蟬蛻葬寒云。天上神仙地上墳。香骨化爲遼海鶴﹐華陽洞口侍茅君。」其詞有與班彥功﹑仇山村次答者。

○明本行香子

《柳塘詞話》曰﹕余經鶯ㄕ湖殊勝寺﹐掛壁有中峯明本國師題詞﹐後書至正年號﹐乃行香子也。「短短橫墻。矮矮疏窗。一方兒﹑小小池塘。髙低疊嶂﹐曲水邊旁。也有些風﹐有些月﹐有些香。日用家常。竹幾藤牀。僅眼前﹑水色山光。客來無酒﹐淸話何妨。但細烘茶﹐淨洗盞滚燒湯。」「閬苑瀛洲。金穀瓊樓。算不如﹑茅舍淸幽。野花繡地﹐莫也風流。卻也宜春﹐也宜夏﹐也宜秋。酒熟堪芻。客至須畱。更無榮無辱無憂。退閒是好﹐著甚來由。但倦時眠﹐渴時飲﹐醉時謳。」若不經意出之者﹐所謂一一天眞﹐一一明妙也。

○趙管唱和

堯山堂外紀曰﹕管夫人道﹐常和外趙子昂詞。一日趙欲納姬﹐以一曲調管夫人云「我爲學士﹐你做夫人。豈不聞﹐陶學士有桃葉桃根。蘇學士有朝雲暮云。我便多娶幾个吳姬越女何過分。你年紀也過四旬﹐只管占住玉堂春。」管亦以一曲答趙學士云「你儂我儂﹐忒煞情多。情多處熱似火。把一塊泥﹐捏一个你﹐塑一个我。將咱兩个。一齊打破。用水調和。再捏一个你﹐再塑一个我。我泥中有你﹐你泥中有我。與你生同一个衾﹐死同一个槨。」調笑甚工。

○滕玉霄百字令

詞品曰﹕滕玉霄贈宋六嫂百字公云「柳顰花困。把人間恩愛﹐樽前傾盡。何處飛來雙比翼﹐直是同聲相應。寒玉嘶風﹐香雲捲雪﹐一串驪珠引。元郎去後﹐有誰著意題品。誰料濁忌淸商﹐繁弦急管﹐猶是餘風韻。莫是紫鸞天上曲﹐兩兩玉童肩並。白髮梨園﹐靑山老傅﹐試與流連聽。可人何處﹐滿庭霜月淸冷。」六嫂小字同壽﹐元遺山有贈篥工張嘴詞﹐卽其父也。宋與其夫合樂﹐妙入神品。蓋宋善謳﹐其夫能傳其父之藝云。

○金徳淑望江南

《樂府紀聞》曰﹕章丘李生至元都﹐對月歌曰「萬里倦行役﹐秋來瘦幾分。因看河北月﹐忽憶海東云。」夜靜聞鄰婦有倚樓而泣者﹐明日訪之﹐則宋宮人金徳淑也。詢李曰「得非昨暮悲歌人乎。」李曰「歌非己﹐有同舟人自杭來吟此﹐故記之耳。」金泣曰「此亡宋昭儀王淸惠所寄汪水雲詩。」因自舉其望江南云「春睡起﹐積雪滿燕山。萬里長城橫縞帶﹐玉街燈火已闌珊。人立玉樓間。」後遂委身於生。

○衛芳華木蘭花慢

《樂府紀聞》曰﹕延初﹐永嘉滕穆寓臨安聚景園﹐月夜遇一麗人﹐自言宋理宗宮人衛芳華也。命侍女翹翹設茵席﹐陳酒果﹐制木蘭花慢﹐有云「繁華總隨流水﹐嘆一場春夢杳難圓。廢港芙蓉滴露﹐斷堤楊柳垂煙。」又「平生玉屏金屋﹐對漆燈無焰夜如年。落日牛羊冢上﹐西風燕雀林邊」。畱翹翹守宅而隨生焉﹐三年告別。

○柳含春與竺月華

畱靑日札云﹕元季明州女子柳含春年十六﹐禱於神祠。一少年僧竺月華窺其姿而悅之﹐戲以其姓作咒誦云「江南柳﹐嫩綠未成陰。攀折尙憐枝葉小﹐黃鸝飛上力難禁﹐畱取待春深。」女怒﹐歸告其父﹐訟於方國珍﹐捕僧至﹐欲投之江。竺月華訴曰﹕死分也﹐乞申一詞。復吟云「江南月﹐如鏡亦如鉤。如鏡未臨紅粉面﹐如鉤不展翠幃羞。空自照東流。」國珍知其以名爲答﹐一笑釋之。

○元詞忌堆砌

範荀鶴曰﹕元詞忌堆砌﹐亦不僅以纖艷爲工。元人之妙﹐在於冷中藏謔﹐所以老優能制﹐少婦善謳。卽當日院本﹐昔人以被之絲肉者﹐何等淸新流麗。噫﹐昔律一道﹐無關理學﹐何苦復驅之爲學究。

◎明詞話

○明仁宗與周憲王詞

蘭臯集曰﹕盛明兩祖列宗﹐好學不倦﹐染翰俱工﹐如仁宗鳳棲酲賦九月海棠云「煙抹霜林秋欲褪。吹破胭脂﹐猶覺西風嫩。翠袖怯寒愁一寸。誰傳庭院黃昏信。明月羞容生還恨。施摘余嬌﹐簪滿宮人鬢。醉倚小闌花影近。不應先有春風分。」如周憲王鷓鴣天賦繡鞋云「花簇香鉤淺ネ塵。輕風微露石橊裙。金蓮自是慳三寸﹐難載盈盈一段春。仙已去﹐事猶存。陽臺何處更爲云。相思攜手遊春日﹐尙帶年時艸露痕。」

○宋金華竹枝

沈雄曰﹕宋金華文集﹐以大手筆開風气而猶有麗語。如「戀郎思郎非一朝。好似並州花剪刀。一股在南一股北﹐幾時裁得合忄袍。」﹐「有郎金鳳飾花容。無郎秋鬢若飛蓬。儂身要令千年白﹐不必來塗紅守宮」﹐此鑑湖竹枝也﹐其小詞不及見耳。

○劉文成與石末贈答詞

沈雄曰﹕劉文成未遇時﹐便與石末元帥塡詞贈答。時石末方鎭江浙﹐而文成每以滿庭芳﹑滿江紅調寄之。若其次和石末沁園春一闋﹐感憤情詞﹐有足述者。「萬里封侯﹐八珍鼎食﹐何如故鄕。柰狐貍夜嘯﹐腥風滿地﹐蛟螭晝舞﹐平陸沈江。中澤哀鴻﹐苞荊隼鴇﹐軟盡平生鐵石腸。賃闌看﹐但云霓明滅﹐煙艸蒼茫。不須踽踽涼涼。蓋世功名百戰場。笑揚雄寂寞﹐劉伶沈湎﹐嵇生縱誕﹐賀老淸狂。江左夷吾﹐隆中諸葛﹐濟弱扶危計甚長。桑楡外﹐有輕陰乍起﹐未是斜陽。」石末亦有次文成者﹐不及載也。文成集二百二十三首﹐堪采者多。

○靑田詞妙麗

江尙質曰﹕靑田生杳子云「蜘蛛网畫檐﹐一日絲千轉。紅燼落寒缸﹐心死無由見。」謁金門云「風弱弱。吹綠一庭春艸。」轉應曲云「秋雨秋雨。窗外白楊自語。」靑門引云「相憐自有明月﹐照人肺腑淸於水。」漁家傲云「亂鴉啼破樓頭鼓。」花犯云「餘香怨繡被。」踏莎行雲﹕「愁如溪水暫時平﹐雨聲一夜依然滿。」渡江云云「定巢新燕子﹐睡起雕梁﹐對立整烏衣。」山鬼謠云「離魂常在郊樹﹐月深星暗蒼酲遠﹐化作杜鵑歸去。」皆妙麗入神句。

○瞿宗吉鞋杯詞

《樂府紀聞》曰﹕瞿宗吉父士衡與楊鐵崖爲友。鐵崖至﹐父命宗吉以鞋杯行酒﹐鐵崖遂以沁園春調賦鞋杯屬其塡詞。宗吉詞云「一掬嬌春﹐弓樣新裁﹐蓮步未移。笑書生量窄﹐愛渠盡小。主人情重﹐酌我休遲。醞釀朝云﹐斟量暮雨﹐能使曲生風味奇。何須去﹐向花塵畱迹﹐月地偸期。風流到手偏宜。便豪吸雄吞不用辭。任淩波南浦﹐惟誇羅襪﹐賞花上苑﹐氐勸金卮。羅帕髙擎﹐銀屏低注﹐絕勝翠裙深掩時。華筵散﹐柰此心先醉﹐此恨誰知。「鐵崖大喜﹐爲之延譽。

○朝鮮蘇世訁襄與西域鎖懋堅詞

《梅墩詞話》曰﹕朝鮮蘇世讓與華使君倡和集﹐其憶王孫賦殘春云「無端花絮曉隨風。送盡春歸我又東。雨後嵐光翠欲濃。寄徵鴻。家在千山萬柳中。」又西域鎖懋堅於成弘間作樂府有聲﹐其菩薩蠻賦殘春云「曉鐘若到春偏過。一番日永傷遲暮。誰送斷腸聲。黃鸝知客情。山光嬌靨濕。仍帶傷春泣。綠酒瀉杯心。捲簾空抱琴。」卽此可以見盛明文教之遠。

○明人自度曲

曹秋嶽曰﹕乙丑夏日集澄暉堂﹐江子丹崖問﹐明詞去取以何爲則。余曰﹐自花間至元季調已盈千﹐安得再收自度。如王世貞之怨朱弦﹐小諾臯。楊愼之落燈風﹑灼灼花。屠隆之靑江裂石﹑水漫聲。丹崖平日畱心古調﹐詢及明詞如此。至若滕克恭有謙齋稿﹐陳謨有海桑集﹐俱元人而入明者。小詞僅一二見﹐故亦不收也。

○楊愼詞富贍

《樂府紀聞》曰﹕成都楊愼所著書百餘種﹐號爲博洽。金華胡應麟嫌其熟於稗史﹐不嫻於正史﹐作筆叢以駁之。然楊所輯百明珠﹐詞林萬選﹐王州亦謂之詞家功臣也。因辧禮謫戍永昌﹐暇時紅粉傅面﹐作雙丫髻插花﹐諸妓捧觴以行﹐了不爲怍。有以書規之者﹐答云「文有仗景生情﹐詩或托物起興。如崔廷相臨陣﹐則召田僧拓爲壯士歌。宋子京史﹐使麗豎耗椽燭。吳元中起艸﹐令遠山靡兪糜﹐是或一道也。走豈能執鞭古人﹐聊以耗壯心﹐遣餘年耳。知我者不可以不聞此言﹐不知我者不可以不聞此言。」詩有「羅衣香未歇﹐猶是漢官恩」句﹐故詞亦富贍。

○夏桂洲嚴介溪陸儼山詞

錢允治曰﹕詞至夏桂洲﹑嚴介溪﹐俱以百字令﹑木蘭花慢爲贈答之什。如陸儼山﹑周白川﹐亦無不效之。但悉遵舊人之韻﹐千篇一律﹐了無旨趣。若桂洲閨艷小令膾炙人口﹐則又嫁名於無名氏。集中三百九十闋﹐應酬居多。介溪往來詞調﹐紛紛於扇面畫幅﹐相見輒用以媚之。其畱心於和大僚以飾己過也如此。至與陸儼山百字令半闋云「氐今遙指江云﹐重吟海樹﹐髙興依然發。四十年來同宦海﹐不覺飈馳星滅。槐省垂魚﹐鳳池鳴玉﹐相對俱華發。君恩報了﹐五湖重訪煙月。」此正姦雄之語也﹐余豈以人廢言耶。

○夏公謹工於長短句

《柳塘詞話》曰﹕余師錢宗伯云「夏公謹工於長短句﹐艸稿未削﹐已傳播都下。歿未百年﹐花間﹑艸堂而後﹐無有及公謹名氏者。求如前代號爲曲了相公而不可得。」余對曰「少曾讀書於大姓家﹐曾見其書踏莎行四闋﹐後題桂洲字。舊刻又嫁名於無名氏﹐及檢桂洲集有之。」

○伯溫用修公謹詞

《藝苑卮言》曰﹕我明以詞起家者﹐伯溫纖有致﹐去宋尙隔一塵。用修好入六朝麗字﹐似近而遠。公謹最號雄爽﹐比之稼軒﹐覺少精思。

○衡山水龍吟

沈雄曰﹕衡山待詔性本方正﹐不與妓接。吳門六月廿四﹐荷花洲渚﹐畫舫弦歌咸集。祝枝山﹑唐子畏﹐匿二妓人於舟尾邀之﹐衡山又面訂不與尋席。唐祝私約酒闌﹐歌聲相接﹐出以侑觴。衡山憤極欲投水﹐唐祝急呼小艇送之。其水龍吟題情亦是婉麗﹐但其聲調錯落﹐句讀參差﹐稍爲正之。詞云「依依落日從西下﹐池上晚涼初足。太湖石畔﹐絲絲疏雨﹐芭蕉簇簇。院落深沈﹐簾櫳靜悄﹐闌干幽曲。猛然間﹐何處玉簫聲起﹐滿地月明人獨。風約輕紗透肉。掩酥胸﹐盈盈新浴。一段風情﹐滿身嬌怯﹐恍然寒玉。靑團扇子﹐欲舉還垂﹐幾番虛撲。向夜闌獨笑﹐紅襠自解﹐滅銀屏燭。」

○衡山端方亦詠閨情

曹爾堪曰﹕余性不喜艷詞﹐亦惟筆性之所近而已。曾聞衡山先輩端方之至﹐不受污褻。而水龍吟﹑風入松﹑南鄕子諸調﹐復詠吳閶麗人及閨情之作﹐想亦詞用情景有必然者。乃知歐﹑晏𨿽有綺靡之語﹐而亦無關正色立朝之大節也。

○唐祝詞不甚精警

《柳塘詞話》曰﹕唐子畏素性不羈﹐及坐廢﹐益遊於酒人以自娛。宸濠禮之﹐子畏見有異志﹐裸形箕踞以處﹐得遣歸。又傳其鬻身梁學士家以求美婢﹐見諸劇戲。祝枝山嘗傅粉墨﹐從優伶入市度新聲﹐多向挾邪遊。所著有擲果﹑窺簾﹑醉紅﹑金縷諸曲﹐皆言情之作。好負逋債﹐出則羣萃而呼責之者踵相接也。兩人同濫筆墨﹐每多諧謔﹐而人爭重之。唐有踏莎行﹑行秋歲引﹐祝有鳳棲梧﹑浪淘沙。不甚精警﹐故逸其詞而敍其人。

○王世貞以詩文詞名世

《柳塘詞話》曰﹕王世貞自稱州山人。於帖括盛行之日﹐而獨以詩古文鳴世。詞家亦皆不痛不癢篇什﹐而能以生動見長。以故汪道昆﹑李攀龍輩俱遜之。卽州自謂意在筆先﹐筆隨意往﹐法不累气﹐才不累法﹐有境必窮﹐有證必切。匪獨詩文爲然﹐塡詞末藝﹐敢於數子云有微長。晚年學道﹐王稚登以書諷之﹐州答曰「僕晏坐澹然無營﹐子嘲我未焚硯﹐筆硯固當焚﹐但世無士衡﹐以此二物少延耳。」

○李邊詞不足存

梅墩詞話曰﹕李於鱗懷宗子相詩云「臥病山中生桂樹﹐懷人江上落梅花。」邊庭實懷李獻吉詩云「四海酒杯形影外﹐十年詩艸夢魂余。」時推作者。而李有八聲甘州邊有踏莎行﹐俱不足存﹐何也。

○一泉公三臺令

柳塘沈雄曰﹕王父一泉公過姚山訪白陽山人﹐白陽贈以詩云「重重煙樹釒巢招提。野客來尋路不迷。才過石橋塵又隔﹐落花無數鳥爭啼。」作擘窠書﹐並得詠松浣溪沙雙爲壽。一時好賦六言﹐王父作客至三臺令以答之云「酒在孤斟不醉﹐客來共憩嘩。薄業垂楊江岸﹐一聲橫竹漁家。」今閱喪亂後﹐而得手迹於大覺僧家﹐幸也。

○何元朗小鬟唱時曲錢牧齋曰﹕孝坊李節箏歌﹐何元朗品爲第一。金陵全盛時﹐顧東橋必用箏琶侑觴。相傳武宗南巡﹐樂工頓仁隨駕﹐學得金元雜劇﹐何元朗小鬟盡得其曲而用之。比時詞調猶作引子過曲﹐今供筵所唱類其時曲﹐並無人問及詞調。則倚聲之被管弦者﹐歿未百年而竟成廣陵散矣。

○詞體明辧舛訛特甚

《柳塘詞話》曰﹕徐師曾魯庵著詞體明辧一書﹐悉從程明善嘯余譜﹐舛訛特甚。如南湖圖譜﹐僅分黑白。庵明辧亦別平仄﹐但襯字未曾分析﹐句法未曾拈出。小令之隔韻換韻﹐中調之暗藏別韻﹐長調之有不用韻﹐亦未分明。較字數多寡﹐或以襯字爲實字。分令慢短長﹐或以別名爲一調。甚則上二字三字﹐可以聊下句。下五字七字﹐可以作對句。過變竟無聊絡﹐結束更無照應﹐成譜豈可以如是。此我邑先輩著書最當﹐諒必爲人所忄吳也。

○沈天羽別集有流獘

詞衷曰﹕沈天羽四集中有別集﹐自謂有捶腸鏤腎之妙。吾最喜其意致相詭﹐言語妙天下數語﹐爲詩餘開卻生面。然亦有刻念纖巧﹐致離本旨﹐不無奇過得庸﹐深極反淺之病。岷源濫觴﹐不得不歸咎別集二字。

○錢牧齋竹枝詞

沈雄曰「花信樓頭風暗吹。紅欄橋外雨如絲。一枝憔悴無人見﹐肯與人間綰別離。」「離別經春又隔年。搖靑漾碧有誰憐。春來羞共東風語﹐背卻桃花獨自眠。」此錢牧齋宗伯竹枝詞也。宗伯以大手筆﹐不趨佻儉而饒蘊藉﹐以崇詩古文之格。其永遇樂三四闋﹐偶一遊戲爲之。

○詞以艷冶爲正則

孫執升曰﹕顧宋梅常言詞以艷冶爲正則﹐寧作大雅罪人﹐弗帶經生气。詞至施子野花影集﹐旖旎極矣﹐宋梅獨痛刪之。良以詞之視曲﹐其道其遠﹐詞之去曲﹐其界甚微﹐又不能不爲詞家守壁耳。

○鄭婉娥念奴嬌

《樂府紀聞》曰﹕洪武中﹐吳江沈韶遊九江﹐聞月下歌聲﹐乃訪琵琶亭。見一麗姝﹐二小姬前導﹐韶拜問之。曰漢主陳友諒之婕妤鄭婉娥也﹐年少死﹐殯此亭旁。二侍女一名鈿蟬﹐一名金雁﹐亦當時殉葬者。共飲亭中﹐歌念奴嬌以自述云「離離禾黍。嘆江山依舊﹐英雄塵土。石馬銅駝荊棘裏﹐閱徧幾番寒暑。劉戟灰飛﹐樓船鳥散﹐只今空說西楚。憔悴玉帳虞兮﹐燈前掩面﹐雙淚飛紅雨。鳳輦羊車行不返﹐九曲愁腸漫苦。」且歌一詩云「鳳冒龍舟事已空。銀屏金屋夢魂中。黃蘆晚日烘殘壘﹐碧艸寒煙鎖故宮。隧道魚燈油欲盡﹐妝臺驚鏡匣爲封。憑君莫話興亡事﹐淚濕胭脂損舊容。」系僞宮詞。

○林鴻與紅橋贈答

閒情集曰﹕閩人林鴻子羽﹐洪武中爲員外郎﹐題吳江垂虹亭詩「欲借仙家遼海鶴﹐月明吹笛水晶宮」是也。集中有「堤柳欲眠鶯喚起﹐宮花乍落鳥卸來」句。夫人朱氏贈外之什﹐亦有「待漏衣г仙掌露﹐朝天身惹禦鑪香」句。又閩中良家女張紅橋﹐平日欲得才如李靑蓮者方字之。林鴻投詩﹐紅橋稱善﹐遂委身焉。林遊金陵作念奴嬌畱別﹐紅橋次韻答之﹐後段云「還憶浴罷描眉﹐夢回攜手﹐踏碎花間月。謾道胸前懷豆蔻﹐今日總成虛設。桃葉津頭﹐莫愁湖畔﹐遠樹香雲疊。寒燈旅底﹐熒熒與誰閒說。」胡穎瑗曰﹐念奴嬌贈答二首﹐一則打算歸來﹐一則商量去後﹐情事如見。

○王秋英瀟湘逢故人慢

《詞統》曰﹕相傳嘉靖甲子﹐福淸韓夢云過石湖山前﹐遇一麗人﹐自稱王秋英﹐字淡容﹐因寇變﹐不辱身而死。感君家掩骨恩﹐顧諧伉儷。又明年上巳﹐夢云攜雞黍奠其墓而哭之﹐秋英出見﹐爲制瀟湘逢故人慢一闋﹐有「無主泉扃﹐也能得有情雞黍」句。以志感焉﹐與夢云同歸。

○林章孤鸞

《樂府紀聞》曰﹕林章溺情一妓﹐妓適以他事爲人所累下獄。林日徘徊於獄外﹐計欲出之﹐爲作孤鸞一闋云「爲誰拋撇﹐似海燕初分﹐林鶯乍別。回首天涯﹐滿目雲山愁絕。東風不憐春色﹐把一枝楊花吹折。直恁粘煙帶雨﹐更盈盈似雪。柰夢﹐相隔恨難說。想昨夜孤衾﹐今朝雙頰。比這靑衫上﹐有幾重啼血。一聲晚鐘動了﹐又送人﹐斷腸時節。莫把琵琶亂撥﹐正春江潮咽。」尋爲當事所釋﹐欲委身於林﹐林度爲女冠﹐人皆賢之。

○沈中翰最工香奩

沈雄曰﹕虞山牧齋師語余曰﹕沈中翰詞數闋﹐最工香奩。其昆仲如君服善詩﹐君庸善曲﹐聞之周安期素矣。若其貞性勁節﹐固不可以柔情艷語測之耳。余應之曰﹕淸平調起自太白﹐後遂絕響﹐至家聞華而始爲抗衡。如「鳳樓百尺繞垂楊。暗送鶯聲促曉妝。太液胭脂流不盡﹐人間來作杏花光」﹐「春日溶溶春夜闌。風流帝子惜春殘。三千歌舞猶不足﹐令抱琵琶馬上彈」﹐低徊無限﹐此非僅以宮詞傳之者。

○湘眞集妙麗

梅墩詞話曰﹕明季詞家競起﹐妙麗惟湘眞一集。江蘺檻諸什﹐如詠斜陽﹐則云「弄晴催薄暮。」詠黃昏則云「靑燈冷碧紗煙盡。半晌愁難定。」詠五更則云「愁時如夢夢時愁。角聲吹到小紅樓。」詠杏花則云「微寒著處不勝嬌。一番弄雨梢。」詠落花則云「玉輪碾平芳艸﹐半面惱紅妝。」詠春閨則云「幾度東風人意惱。深深院落芳心小。」詠艷情則云「難去。難去。門外尺深花雨。」皆黃門意到之句。

○徐石麒與吳惕庵詞

沈雄曰﹕蘭臯集載徐石麒拂霓裳云「望中原。故宮錦樹障烽煙。驚坐起﹐涼宵夢斷蔣陵前。金人傾寶篆﹐玉女繡苔錢。問當筵。誰能醉鼓漸離弦。西臺哭罷﹐三戶裏﹑識遺賢。欹皂帽﹐吹簫乞食總堪憐。英雄身未死﹐屠釣技常兼。又何顏。許靑門瓜種故侯田。」東湖集載吳惕庵滿江紅雲﹕「斗大江山﹐經幾度﹑興亡事業。瞥眼處﹐英雄成敗﹐底須重說。香水錦帆歌舞罷﹐虎丘鶴市精靈歇。尙翻來﹑吳越舊春秋﹐傷心切。伍胥恥﹐荊城雪。申胥恨﹐秦庭咽。羞比肩種蠡﹐一時人傑。花月煙橫西子黛﹐魚龍沫噴鴟夷血。到而今﹑薪膽向誰論﹐衝冠發。」乙丑季春﹐予帶有選稿﹐與曹秋嶽司農登琴臺默坐﹐同下湖山之淚。見此二闋﹐爲亟登之﹐以畱作正气歌也。

○魏學濂虞美人

《柳塘詞話》曰﹕柳洲諸公寄情於虞美人曲者﹐不下百家。而魏學濂爲最﹐詞云「君王羞見江東死。何事儂來此。最悲亭長古人風。載得一船紅淚過江東﹐江東父老深憐我。栽我千千朵。至今畱取好容顏。爲問重瞳卻復得誰看。」其詞悲﹐其心苦矣。

○存古燭影搖紅

玉樊堂稿載一詞云「辜負天公﹐九重自有春如海。佳期一夢斷人腸﹐靜倚銀缸待。隔浦紅蓮堪采。上扁舟傷心Ы乃。梨花帶雨﹐柳絮迎風﹐一番愁債。回首當年﹐綺樓畫閣生光彩。朝彈瑤瑟夜銀箏﹐歌舞人常在。一自變遷陵谷﹐黯銷魂難再。金釵十二﹐珠履三千﹐淒涼千載。」是存古燭影搖紅也。遺珠零璧﹐諸選不收﹐偶列於此﹐愛其佳也。

○黃山詞客行香子

詩餘五集者﹐顧庵學士所輯。貽我行香子一闋云「俊翮無聲。饑掠寒庭。滿つ枝﹐鳥雀皆驚。惜哉不中﹐䢐擊嬴秦。恨築參差﹐椎孟浪﹐劍縱橫。汝鶻來聽。休恥無能。問何如﹐繡臂金鈴。空拳未往﹐气已崢嶸。任破長空﹐沒孤影﹐攪靑冥。」云見一鶻擊鳥不中﹐而旁爲之嘆惜者。系黃山詞客所作﹐惜逸其名也。

○徐小淑霜天曉角

董遐周曰﹕徐小淑絡緯吟﹐其爲絕句也﹐蓋賢乎其爲近體也。其爲樂府也﹐蓋賢乎其爲近體絕句也。乃其爲表長句也﹐蓋賢乎其爲開元諸家也。如中調霜天曉角﹐爲歸舟之作﹐有云「露芙蓉茜。翟澀枯棠瓣。傍疏柳﹐西風幾點。行行尙緩。家在綠雲天半﹐念歸舟遊子﹐一片鄕心撩亂。對旅雁沙汀﹐盼殺白秋苑。」小淑善繪事﹐此爲畫中詞﹐詞中畫﹐吾不能辧。

○王微如夢令

竹窗詞選曰﹕王微初爲靑樓﹐後爲黃冠。詞集甚富﹐皆言情之作﹐多有俳調。今氐選其懷譚友夏如夢令云「月到閒庭如晝。竹長廊依舊。對影黯無言﹐欲道別來淸瘦。春驟。春驟。風底落紅亻孱亻愁。」

○張璧娘舞春風

伊人思曰﹕神宗時﹐閩中孀女有張璧娘所作云「黃銷鵝子翠銷鴉。簟拂層冰帳九華。裙縷褪來腰束素﹐釧松盡臂纏紗。牀前弱帶迷新柳﹐枕上回鬟壓落花。不信登墻人似玉﹐斷腸空盼宋東家。」舞春風詞。

○張嫻倩子夜歌

伊人思曰﹕廬州少婦張嫻倩作子夜歌云「落花風捲愁難歇。枝頭燕剪裁桃葉。花气沁蘭香。遊絲掛綠窗。蕉靑鸞翅影。艸碧龍須冷。無語倚瑤琴。閒花在膽瓶。」𨿽綠窗自怨﹐不失貞靜。

◎昭代詞話

○尢侗蘇幕遮

北遊集曰﹕世祖語弘覺國師曰「場屋中士子多有學寡而成名﹐才髙而掩抑者。如狀元徐元文業師尢侗善作文字﹐僅以鄕貢選推官﹐又爲按臣參黜﹐豈非時命大謬之故與。」弘覺云「聞之君相造命﹐何難擢之髙位。」世祖隨讀其文﹐有臨去秋波那一轉之作﹐重嘆賞之。因思尢侗爲司李於永平﹐曾制蘇幕遮二闋云「朔云寒﹐邊塞苦。篥西風﹐吹散黃沙舞。夜半雪深三尺許。氈帳駝峯﹐倒載琵琶女。打圍來﹐圈地去。銀管吹煙﹐茶煮烏羊乳。蠻府參軍窮塞主。匹馬隨他﹐看射南山虎。」「塞垣長﹐寒信早。畫角嗚嗚﹐吹破霜天曉。一陣哀鴻殘月小。夢繞南云﹐淚濕徵衫老。拄靑山﹐吟白艸。燕雀排衙﹐公事彈琴了。又報黃旗前隊到。手板匆匆﹐走馬遼西道。」今以纂修簡擢詞垣﹐已免窮塞主之稱﹐信乎其爲君相造命之語也。

○吳祭酒金縷曲

《柳塘詞話》曰﹕聞吳祭酒於臨終日﹐殊多悔恨。作金縷曲有云「我病難將醫藥治﹐耿耿心中熱血。待灑向西風殘月。剖卻心肝令置地﹐要華陀﹐解我腸千結。」又「故人慷慨多奇節。爲當年沈吟不斷﹐艸間偸活。脫屣妻卽非易事﹐竟一錢不值何須說。」囑後人勿乞墓志﹐爲自題詩人吳偉業之墓﹐猶夫許衡卒於至元時﹐語其子曰「爲生平虛名所累﹐死後勿請益﹐勿立原先﹐但書許衡之墓﹐使子孫識其處足矣。」此二祭酒者﹐死不自諱﹐朝野哀之。

○龔尙書驀山溪

王阮亭曰﹕龔尙書驀山溪詞「重來門巷﹐盡日飛紅雨」﹐不知其何以佳﹐但覺神馳心醉。

○偶僧歌頭

錢光繡曰﹕芝麓尙書﹐自受弘覺記﹐僕與偶僧俱忝爲法門兄弟。尙書退食之暇﹐閉戶坐香﹐不復作綺語。有以柳塘詞進者﹐尙書曰「艷才如是﹐可稱綺語一障。我可以謝過於山翁﹐並可以謝過於秀老矣。」因馳翰相訊﹐偶僧答以歌頭有云「不入泥犁獄底。便主芙蓉城裏。抱槧也風流。莫借空中語﹐大雅定無尢。」尙書重爲之首肯。

○陳素庵與李垣園詞

曹秋嶽曰﹕興朝相國海昌陳素庵﹐有上陽詞﹐其南樓令諸作﹐俱之出塞之曲。髙陽李坦園有心遠堂詞﹐小令三字令﹐曼詞綠頭鴨﹐爲淸綺之句﹐人所不及也。

○丁朗中詞

《柳塘詞話》曰﹕朱近修稱丁藥園﹐雄視藝林。余見其虞美人曲云「與郎一處誓同生。除是郎爲柳絮妾爲萍。儂拚水面作楊花。只恐郎爲飛絮又天涯。」與周勒山所定吳兪云「約郎約在夜合開。夜合花開不見來。只道夜合花開夜夜合﹐那道夜合花開夜夜開。」更爲眞摯而稍覺透露。且丁郎中絕不似柳郎中﹐有穢褻語。若尢悔庵詞云「漫將薄亻幸比楊花﹐楊花猶解穿簾幕。」恐又成妒極情深一種矣。

○容齋學士賀新郎

聶先詞鈔曰﹕容齋學士見有優人新婚者﹐因作賀新郎贈之云「夫子門楣異﹐卻贏來﹐嬌羞事業﹐風流經濟。一向喬妝身作妾﹐此舉差彊人意。指山海﹐香盟粉誓。笑殺逢場花燭假﹐喜今嘗花燭眞滋味。誰顚倒﹐恣尢。个儂休作男兒戲。料無非﹐鉛華伴侶﹐裙釵班輩。正自難分姑與嫂﹐漫道燕如兄弟。恐還是﹐趙家姊妹。女溫存原自慣﹐願卿卿﹐憐婦如憐胥。今何夕﹐三生會。」

○園次太守明月斜

蔣景祁曰﹕園次太守﹐爲明月斜詞﹐有「乳燕尋香未肯歸﹐玉奴背面秋千下」語。較古山樂府之「女子開簾放燕飛﹐無多許﹑又是想他歸」者﹐同一香。

○其年雪詞

沈雄曰﹕其年詞如潛夫別調﹐一開生面。不能多載﹐因檢其一二錄之﹐不嫌偏鋒取勝也。今上宣凱值雪﹐其年爲作金縷曲云「紫陌春如綺。正巴陵徵南﹐昨夜捷書飛至。頃刻鳳樓拋鈿屑﹐算今朝﹐玉做人間世。洗兵气﹐丰年瑞。臨軒彌覺天顏喜。喜今朝九衢花滿﹐千官珠綴。更向銀刀都裏望﹐小襯粉侯殊麗。想入蔡軍容如是。咽罷不須宣翠燭﹐水晶球﹐萬盞天邊墜。長似晝﹐晃歸騎。」

○其年拂水山莊感舊

陳其年詞﹐如虞山拂水山莊感舊云「悄壁哀湍瀉。枕春山﹐此間原是裴家綠野。金粉樓臺還冪歷﹐已被苔侵繡瓦。蒼鼠竄﹐鄴侯簽架。今日西州何限感﹐踏花枝﹐翻惹流鶯罵。誰認是﹐羊曇也。西園疇昔髙聲價。劇相憐﹑香閨博士﹐彩毫題帕。人說向書身後好﹐紅粉夜臺同嫁。省多少﹐望陵閒話。公定還能賞此否﹐裊東風﹑蠻柳腰身亞。煙萬縷﹐匹堪把。」

○其年煙雨樓感舊

陳其年怨湖煙雨樓感舊雲「水宿楓根罅。盡沾來﹑鵝黃老釀﹐銀絲鮮。記得箏堂和會館﹐盡是儀同僕射。園都在﹑水邊林下。不閉春城因夜宴。望滿湖﹑燈火金吾怕。十萬盞﹐紅球掛。重遊陂澤偏瀟灑。剩空潭﹐半樓煙雨﹐玲瓏如畫。人世繁華原易了﹐快比風檣陣馬。消幾度﹑城頭鐘打。惟有怨鴦湖畔月﹐是曾經﹑照過傾城者。波織簟﹐船堪藉。」余讀感舊二詞﹐與其年同一山丘華屋之感﹐詞若爲余作也﹐故述於此。

○羨門詞家獨步

今世說曰﹕羨門驚才絕艷﹐詞家獨步。阮亭稱其吹气如蘭﹐每當十郎﹐輒自愧傖父。故其詞綽然有生趣﹐又誕甚﹐耐人長想。如「舊社酒徒零亂。添得紅襟燕。落花一夜嫁東風﹐無情蜂蝶輕相許」﹐無理而入妙﹐非深於情者不辦。

○去矜塡詞稱最

沈雄曰﹕家去矜列名於西泠十子﹐塡詞稱最。大意以薄亻幸一篇﹐語眞摯﹐情幽折以勝人。宋歇浦特以書規之。及貽我東江別業有云「野橋南去不逢人﹐一片楊花雪。」此卽小山「夢魂慣得無拘鎖﹐又逐楊花過野橋」也。誰謂其僅僅言情者乎。

○吳龔梁三公詞

汪蛟門曰﹕錢唐令君梁冶湄﹐欲合吳祭酒梅村稿﹑龔司馬香嚴詞﹐與其家司農棠村集﹐匯梓行世。夫祭酒駘宕﹐司馬驚挺﹐司農起恆朔間﹐而有柳欹花之致。彼河北﹑河南﹐代爲雄視﹐未若三公之旨之一也。

○廣陵詞家

吳園茨曰﹕詞家舊推雲間﹐次數蘭陵﹐今則廣陵亦稱極盛。聞之程村曰﹐陳善百半豹吟﹐巧於言情。宗定九芙蓉集﹐精於取境﹐乃刻意避香奩語﹐豈畏北海無禮之誚耶。近如錦瑟﹑漑堂﹐亦足旗鼓中原也。

○蓉渡諸詞

王阮亭曰﹕羨門於廣陵旅捨﹐讀蓉渡諸詞﹐曰「得不爲秀老所呵耶﹐若此泥犁﹐安得有空日。」余應之曰「山谷迄今泥犁﹐盡如我輩﹐便無俗物敗人意。」

○鄒董頗濫筆墨

董文友曰﹕人稱鄒﹑董頗濫筆墨﹐意欲焚之﹐恐如王考功言﹐於兩廡無分耳。程村應之曰﹐待歐公罷祀日﹐再作理會﹐六一詞定是無傳也。

○諸家艷詞

黃九煙曰﹕蘭陵鄒祗謨﹑董以寧輩﹐分賦十六艷等詞。雲間宋徵輿﹑李雯﹐共拈春閨風雨諸什。Т浦沈雄亦合殳丹生﹑汪枚﹑張赤共仿玉臺雜體。餘數往來吳淞間過之﹐欲作一法曲弁言而未竟﹐殊爲欠事。

○詞家以兄弟五人名者

《柳塘詞話》曰﹕詞家以兄弟五人名者﹐南渡後﹐李氏花萼集﹐洪﹑漳﹑泳﹑氵全﹑氵制。他如杜伯髙早登東萊之門﹐而仲髙﹑叔髙﹑季髙﹑幼髙﹐才名不肯相下。葉正則有杜子五兄弟之稱。若今新城士祿﹑士礻眞﹑士禧﹑士﹐亦世所僅見者矣。

○二王好香奩

金粟詞話曰﹕汪琬說鈴云﹐二王好香奩﹐倡和每至數十首。劉比部寓書問訊之﹐王六西樵﹐不致墮冬郎雲霧否﹐是𨿽慧業不作可也。余戲語之﹐不解塡詞﹐日誦楞嚴﹐豈足了事。

○西樵阮亭詩詞同工

丁景侶曰﹕盡謂塡詞能損詩骨﹐近代何﹑李諸大家﹐亦不肯降格爲之。往日薛行屋侍郎曾語李昌垣學士﹐勸勿多作﹐以崇詩格﹐以今觀西樵﹑阮亭異曲同工若此﹐詞之與詩﹐一耶二耶。

○董田之爭

張硯銘曰﹕董蒼水與田﹛髟弗﹜淵﹐爲義樽義墨之會。酒國興師﹐互相聲討﹐余最後賦一闋爲排解之﹐江都相﹐孟嘗君﹐從此相和睦。可想見髙陽狂態。

○詞人不拘

《柳塘詞話》曰﹕錢葆芬年方總角﹐卽好倚聲。酒肆粉墻倡家團扇﹐每因興會﹐輒有斜行。丁藥園自徙靖安﹐躬自飯牛。行遊紫塞﹐而吟誦自若。詞人所至﹐不可拘攝如此。

○雲門一僧巫山一段雲

《柳塘詞話》曰﹕選本多以衲子女郎爲殿後﹐然女郎易見﹐衲子罕聞。康熙初﹐雲門一大僧枉過柳塘﹐畱巫山一段雲詞云「竹杖穿花徑﹐蘭橈渡柳村。欹斜古寺白雲屯。相對坐黃昏。香篆消殘印﹐霜花凍曉痕。十年情事若爲論。一笑月臨軒。」則又韶秀絕倫之語。他如雲漢﹑澹歸﹐各有專刻﹐月函亦有禪樂府﹐皆石門文字一流人也。

○徐湘流子

曹秋嶽曰﹕故相國陳素庵徐夫人名燦者﹐有湘詞百首。今得記其風流子云「只如昨日事﹐回頭想﹐早已十經秋。向洗墨池邊﹐裝成書屋﹐蠻箋象﹐別樣風流。殘紅院﹐幾番春欲去﹐卻爲个人畱。宿雨低花﹐輕風側蝶﹐水晶簾捲﹐恰好梳頭。西山依然在﹐知何意馮檻﹐怕舉雙眸。便把紅萱釀酒﹐只勸人愁。謝前度桃花﹐休開碧沼﹐舊時燕子﹐莫過朱樓。悔殺雙飛采翼﹐忄吳到瀛州。」

○隨艸詩餘

沈雄曰﹕往日讀文江倡和﹐余師牧齋敍之﹐雪堂跋之﹐所謂司馬梅公﹐斂經濟之業﹐養晦名園﹐遠山夫人﹐以林下之風﹐聯吟一室者是也。今得讀其隨艸詩餘﹐登其一二唱和者﹐以備佳話。遠山元日試筆云「淸煙正吐。玉漏頻催五。數點梅花香繡戶。猶帶冬殘嫩雨。相看醉飲屠蘇。歸來更盡歡娛。卻喜新添采勝﹐鑪煙漫進金鳧。」此淸平樂也。梅公賡韻云「銀缸焰吐。照徹梅妝五。夜半忽驚天欲語。做出風風雨雨。朝來品匯扶蘇。韶光漸漸堪娛。乍溢平湖新水﹐相看待浴鳧。」遠山復次康小範內君木蘭花云「杏園春暮。艷奪朝霞新彩露。翠黛痕收。笑對桃花小檻幽。雕梁燕語。艸長蘼蕪卸幾處。彤管蕭蕭。和罷陽春柳絮飄。」詞皆雋永有致﹐得一唱三嘆之妙﹐而不爲妍媚之筆。

○竿夢棠集

竿夢棠集﹐沈宜修字宛君﹐一女名紈紈﹐字昭齊﹐有愁言集。一女名小鸞﹐字瓊章﹐有返生香詞。其宛君浣溪沙云「淡薄輕陰拾翠天。細腰柔似柳飛綿。吹簫閒向畫屏前。詩句半緣芳艸斷﹐鳥啼多爲杏花殘。夜寒紅露濕秋千。」其紈紈浣溪沙云「幾日輕寒懶上樓。重簾低控小銀鉤﹑東風深釒巢一窗幽。晝永半消春寂寂﹐夢殘獨語思悠悠。近來長自只知愁。」其小鸞南柯子秋思云「門掩瑤琴靜﹐窗消畫卷閒。半庭香霧繞闌干。一帶淡煙江樹﹐隔樓看。雲散靑天瘦﹐風來翠袖寬。嫦娥眉又小檀彎。照得滿階花影﹐只難攀。」虞美人殘燈云「深深一點紅光小。薄縷微煙裊。錦屏斜背漢宮中。曾照阿嬌金屋﹐淚痕濃。朦朧穗落輕煙散。顧影渾無伴。愴然午夜漫凝思。恰似去年秋夜﹐雨窗時。」塡詞俱富﹐盡稱令暉﹑道蘊﹐萃於一門﹐惜乎天靳﹐惜乎天靳之以年也。

○龔靜照醉花陰

吳園茨曰﹕梁溪龔靜照有醉花陰雲﹕「粉窖眠香紅串淚。兩眼凝秋水。被冷疊鴛鴦﹐有夢何曾﹐熨貼心頭去。碧雲冉冉黃花地。半晌披帷起。擔受峭寒生﹐不柰虫吟﹐況續廉纖雨。」餘詞如是﹐余於鵑紅艸爲弁言其首。

○吳文靑如夢令

《柳塘詞話》曰﹕梁溪吳文靑者﹐善繪牡丹鸚鵡﹐日以易米爲舉案之供。久客寄吳門﹐有題鸚鵡如夢令云「本是烏衣伴侶。不學文沙渚。偶爾寄寒廡﹐消受酸風苦雨。無語。無語。猶自解憐毛羽。」其詠紅豆壺天曉云「艷比鮫人淚顆﹐光交帝网珠絲。根苗何處種相思。不道相思是此。鸚鵡啄殘何有﹐珊瑚碾就無疑。隨人拋擲本如斯。但少記歌娘子。」

○沈樹榮與龐蕙攘詞

周銘詞選曰﹕沈樹榮素嘉者﹐同邑葉氏蕙稠之女﹐葉子舒穎之室也。其爲臨江仙病起雲﹕「艸艸妝臺梳裹了﹐曲闌干外凝眸。年光荏苒又深秋。一番風似剪﹐兩度月如鉤。病起髙堂頻囑道﹐而今莫更多愁。愁時檢點也應休。靑山來眼底﹐新柳上眉頭。」淡雅勝人百倍。龐蕙攘者﹐同裏吳鏘室人也。其賦惜花春起早寄畫堂春云「九十春光一瞬間。惜花早向花看。昨宵絲雨澹雲邊。紅紫嫣然。領取曉風殘月﹐莫教鶯燕爭先。困人無柰晚春天。不忍貪眠。」翩翩林下之選﹐其金閨賦贈﹐彤管分題﹐所謂淸麗相須者也。

○無名氏菩薩蠻

《柳塘詞話》曰﹕往年餘參軍幕﹐不省幕庭景象﹐有郵寄菩薩蠻兩闋者。今爲記之云「畫弓橫掩纖腰底。盤雕捧鶻嬌何許。雪作落梅妝。蟬紗罩眼忙。馬馱空小膽。毳帳和天晚。才倚胥爲忄。歸牽百寶鞍。」「衿長袖窄盤金領。一圍膩玉搓圓。銀管早分煙。含情逗舌尖。左賢驕作伴。斜墮烏絲辮。不羨漢紅裙。琵琶馬上聞」。此無名氏無題﹐不忍遺之也。

●詞品上卷

○原起

張炎曰﹕粵自隋唐以來﹐聲詩間出爲長短句。至於尊前﹑花間﹐迄於崇寧﹐立大晟府﹐命周邦彥諸人﹐討論古昔﹐由此八十四調之聲始傳。其後萬俟雅言輩增衍慢﹑曲﹑引﹑近﹐或移宮換羽﹐爲三犯﹑四犯﹐按充爲之﹐其曲遂繁。

黃曰﹕長短句始於唐﹐盛於宋。唐詞具載花間集﹐宋詞多見於曾端伯所編復雅一集﹐兼采唐宋﹐迄於宣和之季﹐凡四千三百餘首﹐吁﹐亦備矣。況中興以來﹐作者繼出﹐及乎近世﹐人各有詞﹐詞各有體。知之而未見﹐見之而未盡者﹐不勝算也。

兪彥曰﹕詞何以名詩餘﹐詩亡然後詞作﹐故曰余。非詩亡﹐所以歌詠詩者亡也。周東遷﹐三百篇音節始廢。至漢而樂府出﹐樂府不能以代民風而歌謠出。六朝至唐﹐樂府又不勝詰曲而近體出。五代至宋﹐近體又不勝方板而詩餘出。唐之詩﹑宋之詞﹐甫脫穎而已傳徧歌工之口﹐元世猶然﹐今則絕響。卽詩餘中有采入南戲引子﹐率皆小令﹐其慢詞不知爲何物。此詩餘之亡﹐所以歌詠詩餘者亡也。

王岱曰﹕詩至於余而詩亡﹐余至於極妙而詩復存。是薄詩之气者余也﹐救詩之腐者亦余也。詩以溫厚含蓄﹐怨不怒﹐哀不傷﹐樂不淫爲旨。詞則欲其極怒﹑極傷﹑極淫而後已﹐元气於此盡矣。觀唐以後詩之蕪澀﹐反不如詞之淸新﹐使人怡然適性﹐不惟不欲少畱元气﹐若以不畱元气爲妙者。是時代升降﹐學力短長各殊﹐气運至此﹐不容不變動﹐人心之巧﹐不容不剖露﹐卽作者當亦不自知其何故。是詩之不至於盡亡﹐則實余有以存之也。徐師曾曰﹕自樂府亡而聲律乖﹐李白始作淸平調﹑憶秦娥﹑菩薩蠻﹐時因效之。厥後行衛尉少卿趙崇祚﹐輯花間詞五百闋﹐爲近代塡詞之祖。陸放翁云﹕詩至晚唐五季﹐气格卑陋﹐千家一律﹐而長短句獨精巧髙麗﹐後世莫及。此事之不可曉﹐蓋傷之也。然謂之塡詞﹐則調有定格﹐字有定數﹐韻有定聲﹐間有長短句﹐或可損益﹐亦必凜遵於所自也。

陳大樽曰﹕宋人不知詩而彊作詩﹐其爲詩也﹐言理而不言情﹐終宋之世無詩。然宋人忄愉愁怨之致﹐動於中而不能抑者﹐類發於詩餘﹐故其所造獨工。蓋以沈摯之思而出之必淺近﹐使讀之者驟遇之﹐如在耳目之表﹐久誦之﹐而得雋永之趣﹐則用意難也。以狷利之詞而制之實工煉﹐使篇無累句﹐句無累字﹐圖潤明密﹐言如貫珠﹐則鑄詞難也。其爲體也纖弱﹐明珠翠羽﹐尙嫌其重。何況龍鸞﹐必有鮮妍之姿﹐而不藉粉澤﹐則設色難也。其爲境也婉媚﹐𨿽以驚露取妍﹐實貴含蘊不盡﹐時在低徊唱嘆之際﹐則命篇難也。宋人專事之﹐篇什旣富﹐觸景皆會﹐𨿽髙談大雅﹐而亦覺其不可廢也。

○疏名

都穆曰﹕滿庭芳﹐取柳柳州「滿庭芳艸積」。玉樓春﹐取白香山「玉樓宴罷醉餘春」。霜葉飛﹐取杜子美「淸霜洞庭葉﹐故欲別時飛」。宴淸都﹐取沈隱侯「朝上閶闔宮﹐夜宴淸都闕」。又云﹕風流子﹐出劉良文選注﹐言其風美之聲﹐流於天下﹐子者﹐男子通稱。荔枝香﹐出唐書﹐貴妃生日﹐命小部奏新曲未有名﹐適進荔枝﹐故以名曲。解語花﹐出天寶遺事﹐亦明皇稱貴妃語。解連環﹐出莊子﹐連環可解。華胥引﹐出列子﹐夢遊華胥之國。塞垣春﹐出後漢鮮卑傳。玉燭新﹐出爾雅。此載南濠詩話者。

楊愼曰﹕詞句多取詩句﹐如蝶戀花﹐取梁元帝「翻階蛺蝶戀花情」。滿庭芳﹐取吳融「滿庭芳艸易黃昏」。點絳唇﹐取江淹詩「白雪凝瓊貌﹐明珠點絳唇」。鷓鴣天﹐取鄭詩「春遊雞鹿塞﹐家在鷓鴣天」。惜餘春﹐取太白賦語。浣溪沙﹐取杜少陵詩。靑玉案﹐取四愁詩語。西江月﹐取衛萬詩「只今惟有西江月﹐曾照吳王宮里人」。踏莎行﹐取韓「踏莎行艸過春溪」。蕭湘逢故人﹐柳惲詩也。粉蝶﹐毛滂詞與花同活句也。菩薩蠻﹐西域婦人髻也。蘇幕遮﹐髙昌女子所戴油帽。尉遲杯﹐尉遲敬徳飲酒必用大杯也。蘭陵王﹐王入陣必先﹐言其勇也。生查子﹐查卽古槎字﹐張騫事也。多麗﹐張均妓名﹐善琵琶者也。念奴嬌﹐玄宗宮人念奴也。見詞品。

胡應麟曰﹕點絳唇﹑靑玉案等名﹐楊說或協。餘皆偶合﹐未必出自詩中。「滿庭芳艸易黃昏」﹐形容淒寂﹐詞名僅滿庭芳三字﹐豈應出此﹐豈應出此。生查子﹐謂古槎字﹐合之博望意亦不貫。菩薩蠻﹐謂南國人危髻金冠故名﹐非專指婦人髻也。尉遲大杯﹐正史無考﹐乃引南劇爲據。鷓鴣天﹐謂鄭詩﹐則春遊雞鹿塞﹐雞鹿塞當入何調。愚按用﹑元敬﹐俱號博綜﹐過於求新﹐遂多瑣漏。如一滿庭芳也﹐元敬謂謂本柳州﹐用謂本吳融﹐果何自歟﹐說載筆叢。

沈際飛曰﹕按南北劇與調同名者頗多﹐小令之搗練子﹑點絳唇﹑卜算子﹑謁金門﹑憶秦娥﹑浪淘沙﹑鷓鴣天﹑步蟾宮﹑鵲橋仙﹑夜行船﹑梅花引等。中調之一剪梅﹑唐多令﹑十拍子﹑靑玉案﹑行香子﹑天仙子﹑風入松﹑剔銀燈﹑祝英臺近﹑滿路花﹑意難忘等。長調之滿江紅﹑尾犯﹑滿庭芳﹑燭影搖紅﹑念奴嬌﹑絳都春﹑髙陽臺﹑喜遷鶯﹑東風第一枝﹑二郎神﹑花心動等﹐皆南劇引子。小令之柳梢靑﹑賀聖朝﹐中調之醉春風﹑驀山溪﹐長調之聲聲慢﹐八聲甘州﹑桂枝香﹑永遇樂﹑沁園春﹑賀新郎﹐皆南劇慢詞。

《柳塘詞話》曰﹕唐宋諸詞﹑花閒﹑艸堂﹐習久傳多﹐僻調異名﹐每置不問。近來異體怪目﹐渺不可極﹐故詞選須用舊名。如本艸志藥﹐一種數名。必好稱新目﹐徒惑視聽﹐無裨方理﹐猶必辧以宮律﹐溯之原起﹐乃爲有當。若後人自度﹐或前後湊合﹐更立新名﹐則吾豈敢定哉。

○按律

楊萬里曰﹕作詞有五要﹐第一按律﹐其次擇腔。如十一月須用正宮﹐元宵詞須用仙呂宮。當遇事以別之﹐月令以準之。宋之大祀﹑大卹﹐則用六州歌頭。可以例定﹐而不可以名拘者也。黃曰﹕按周美成瑞龍吟﹐自章臺路至歸來舊處﹐是第一段。自黯凝佇至盈盈笑語﹐是第二段。謂之雙拽頭﹐屬正平調。屬正平調。自前度劉郎以下﹐卽犯大石調﹐是第三段。到發騎晚以下﹐再歸正平調。諸本於吟箋賦筆下分段者﹐非體也。

古今樂錄曰﹕姜堯章詞﹐花庵備載無遺。若湘月﹑翠樓吟﹑惜紅衣諸腔﹐不得其調﹐難入管弦也。

楊萬里曰﹕作詞能依句者少﹐詞若歌韻不協﹐奚取哉。或謂善歌者能融化其字﹐殊不詳制作轉摺﹐用或不當﹐正旁偏側﹐淩犯他宮﹐非復本調﹐所以宮律之重也。如塞翁吟之衰瘋﹐帝臺春之不順﹐隔浦蓮之奇煞﹐鬥百花之無味﹐是擇腔又在按律之後﹐不可不較量耳。

錢謙益曰﹕張南湖少從王西樓刻意塡詞﹐必求合某宮﹐合某調﹐某調第幾聲﹐其聲出入第幾犯﹐抗墜圓美﹐以期合作﹐謂之當行。余對之曰﹐南湖圖譜﹐俱系習見諸體﹐一按字數多寡﹐句讀平仄﹐至宮律之學﹐尙隔一塵。試覽樂章集中﹐有同一體而分載石大﹑歇指﹐較之多寡平仄﹐更大有別﹐此理亦近人未解。

沈際飛曰﹕所謂宮調者﹐黃鐘宮﹑南呂宮﹑無射宮﹑中呂宮﹑正宮﹑仙呂宮﹑歇指調﹑髙平調﹑大石調﹑小石調﹑正平調﹑越調﹑商調﹐此十三條曲律也。以南北劇引用詩餘較之﹐尙有林鐘宮﹑雙調﹑般涉調﹑道宮﹑散水調﹑琴調﹐共一十九條。然詩餘有名同而所入之宮調則異﹐字數多寡亦因之異者。亦有字數多寡則異﹐而所入之宮調則同者。

雍熙樂府曰﹕黃鐘宮﹐宜富貴纏綿。正宮﹐宜惆悵雄壯。大石調﹐宜風流蘊藉。小石調﹐宜旖旎嫵媚。仙呂宮﹐宜淸新綿遠。中呂宮﹐宜髙下閃賺﹐南呂宮﹐宜感嘆傷惋。雙調﹐宜健捷激梟。越調﹐宜陶寫冷笑。商調﹐宜淒愴怨慕。林鐘商調﹐宜悲傷宛轉。般涉羽調﹐宜拾綴坑塹。歇指調﹐宜急並虛揭。髙平調﹐宜滌蕩瀾。道宮﹐宜飄逸淸幽。角調﹐宜典雅沈重。此以詩餘之約法﹐而爲歌曲之元聲也。

沈雄曰﹕前人旣用宮律﹐豈古者可被管弦﹐今則不詳譜例哉。家詞隱先生﹐作古今詞譜﹐分十九調﹐一黃鐘﹑二正宮﹑三大石﹑四小石﹑五仙呂﹑六中呂﹑七南呂﹑八雙調﹑九越調﹑十商調﹑十一林鐘﹑十二般涉﹑十三髙平﹑十四歇指﹑十五道宮﹑十六散水﹑十七正平﹑十八平調﹑十九琴調﹐一按舊律所輯﹐俱唐宋元音。然有以黃鐘之喜遷鶯而爲正官之喜遷鶯﹑南呂之喜遷鶯者﹐別宮參互亦可也。卽以小令夏竦之喜遷鶯﹐與長調吳禮之之喜遷鶯同一黃鐘者﹐字數多寡無論也。又以皇甫松之平韻天仙子﹐與張先之仄韻雙調天仙子﹐同一黃鐘者﹐聲韻平仄無論也。有以徐昌圖之臨江仙爲仙呂﹐而牛希濟之臨江仙爲南呂者﹐其宮調自別亦可也。此卽沈天羽云﹐南劇越調過曲小桃紅﹐與正宮過曲小桃紅異者。蓋以一二証之﹐世有解人﹐幸以教我。

陳樂書曰﹕五行之聲﹐所司爲正﹐所欹爲旁﹐所斜爲偏﹐所下爲側。正宮之調﹐正犯黃鐘宮﹐旁犯越調﹐偏犯中呂宮﹐側犯越角之類。樂府諸曲﹐自昔不用犯聲。唐自天后末年﹐劍器入渾脫﹐始爲犯聲。以劍器宮調﹐渾脫角調﹐以臣犯君也。明皇時樂人孫處秀善吹笛﹐好作犯聲﹐亦鄭衛之變也。

柴紹炳曰﹕論古詞而由其腔﹐則音節柔緩﹐無馳驟之法。論古詞而由其調﹐則諸調各有所屬。後人但以長短分之﹐不復總是某調在九宮﹐某調在十三調。競制新犯名目﹐不知有可犯者﹐有必不可犯者。如黃鐘不可先商調﹐商調不可與仙呂相出入﹐是必須審音律也。

沈雄曰﹕宣政間諸公﹐自制樂章﹐有側犯﹐若尾聲犯一名碧芙蓉﹐張子野所制詞也。淒涼犯﹑花犯念奴﹐姜堯章所制詞也。別有史邦卿玲瓏四犯﹐仇山村八犯玉交枝﹐又有花犯詠梅。倒犯一名吉了犯﹐南方鳥有秦吉了。按嘯余﹑萃編﹑明辧諸書﹐謂倒犯之卽花犯。殊不知花犯爲小石調﹐倒犯爲仙呂宮﹐同於一百二十字﹐是又不可不按律也。

○詳韻

宛委余編曰﹕沈休文始爲四聲﹐梁髙祖雅不好之﹐問於周捨﹐捨對天子聖哲四字。於今聲調旣自有別﹐諸家取捨﹐亦復不同。吳楚則時傷輕淺﹐燕趙則多爲重濁﹐秦隴則去聲爲入﹐梁益則平聲似去﹐又支﹑脂﹑魚﹑虞﹑共爲一韻﹐先﹑仙﹑尢﹑侯俱論是切。因取韻略﹑音譜等書參伍之。當時遂有法言撰本﹐長孫訥言箋注﹐各各增加焉。卽唐人小令﹐務遵爲金科玉律﹐汪少寬假﹐至宋成廣韻﹐共二萬六千一百九十四字﹐始有頒韻應制諸詞。

宛委余編曰﹕沈韻之興也﹐元周徳淸以中土臺音勝之﹐又以三聲而奪四聲。其所舉平聲﹐如靴在戈韻。單﹑邪﹑遮﹑嗟卻在麻韻。靴不押車﹐車卻協麻。元﹑暄﹑鴛﹑言﹑褰﹑焉俱不協先。煩﹑翻﹑不協寒﹑山﹐卻與魂﹑痕同押。其音何以相著。灰不協揮﹐杯不協裨﹐杯不協裨﹐梅不協糜﹐雷不協羸。必押梅爲埋﹐雷爲來﹐方與臺協。如此呼轉﹐亦非舌而何。然據宋詞應制體﹐則徳淸之所持未必是﹐而其所攻未必非也。

雅韻序曰﹕卓氏中州之韻﹐中州者﹐中山趙地。北音惟中山爲正﹐南不過定遠﹐北不過彭城﹐東不過江浦﹐西不過睢陽﹐四境千里﹐過其境則土音生矣。惟北方無鄕談﹐其音謂之臺﹐臺從上聲言也。其言無入聲﹐以入聲爲三聲之用。謂北人有臺輔之像﹐其聲出乎丹田﹐發乎胸臆﹐黃鐘﹑宮商之音也﹐故重厚而沈雄。其中山之音﹐重之淸者也﹐故爲音律之用。若南方之音多入聲﹐出乎唇齒舌齶之間﹐角徵羽之音也﹐故輕浮而雌淺。謂之南音曰蠻﹐其吳﹑越﹑閩﹑廣﹑荊﹑湖﹑溪﹑洞之地﹐皆有鄕談﹐謂之彜語﹐謂之舌﹐非譯不通﹐故不入五音之內。今以三聲內收入聲爲北音之用﹐而無音切者何。以入聲之變爲三聲﹐故無切。宋應制詞賦﹐類遵頒韻﹐如此者﹐庶使有所持循後不漸失之通韻耳。明正統辛酉瞿仟敍。

陶宗儀韻記曰﹕本朝應制頒韻﹐僅十之二三﹐而人爭習之。戶錄一編以粘壁﹐故無定本。後見東都朱希眞﹐復爲似韻﹐亦僅十有六條。其閉口侵尋﹑監咸﹑廉纖三韻﹐不便混入﹐未遑校讎也。鄱陽張輯始﹐始爲衍義以釋之。洎馮取洽重爲繕錄增補﹐而韻學稍爲明備通行矣。值流離日﹐載於掌大薄蹄﹐藏於樹根盎中﹐濕朽虫蝕﹐字無全行﹐筆無明畫﹐又以雜葉細書如半菽許。願一有心斯道者詳而補之。然見所書十六條與周徳淸所輯﹐小異大同﹐要以中原之音﹐而列以入聲四韻爲準﹐南村老人記。

詞品曰﹕沈韻不合聲律﹐今人守之如金科玉律。無他﹐今詩學李﹑杜﹐李﹑杜本六朝﹐相襲而不敢革也。塡詞自可通變﹐如朋字與蒸字同押﹐打字與等字同押﹐掛字﹑畫字與怪字﹑壞字同押﹐是舌之病。周徳淸著中原音韻矣﹐乃宋塡詞已有開先者﹐蓋眞見在人心目﹐而約而同耳。試舉蘇東坡一斛珠云「洛城春晚。垂楊亂掩紅樓半。小池輕浪紋如篆。燭下花前﹐曾醉離歌宴。自昔風流雲雨散。關山有限情無限。待君重見尋芳伴。爲說相思﹐目斷西樓燕。」篆字據沈韻在上韻﹐本屬舌﹐蘇特正之也。蔣竹山女冠子云「蕙花香也。雪晴池館如畫。春風飛到﹐寶釵樓上﹐一片笙歌﹐琉璃光射。而今燈謾掛。不是暗塵明月﹐那時元夜。況年來﹑心懶意怯﹐羞與鬧蛾爭耍。江城人悄初更打。問繁華誰解﹐再向天公借。剔殘燈﹐但夢裏隱隱﹐細車羅帕。吳箋銀粉砑。待把舊家風景﹐寫成閒話。笑綠鬟鄰女﹐倚窗猶唱﹐夕陽西下。」是駁正沈韻畫及掛話及打字之謬也。呂聖求感皇恩云「寒食不多時﹐牡丹初賣。小院重簾燕飛礙。昨宵風雨﹐尙有一分春在。今朝猶自得﹐陰晴快。熟睡起來﹐宿酲微帶。不惜羅襟眉黛。日長梳洗﹐看花陰移攺。笑拈雙杏子﹐連枝戴。」此連拈數韻以見酌古斟今之妙。

《詞統》曰﹕從來有韻無書﹐自五七言近體出而有詩韻﹐至元人樂府出而有曲韻。唐小令原遵沈韻﹐宋慢詞類因頒韻。沈際飛所謂詩韻嚴而不凡﹐在詞當並其獨用爲通用者綦多﹐曲韻近矣。然以上支﹑紙﹑分作支﹑思韻﹐下支﹑紙﹑分作齊﹑微韻﹐上麻﹑馬﹑分作家﹑麻韻﹐下麻﹑馬﹑分作車﹑遮韻﹐而入聲隸之平上去三聲﹐則曲韻不可以爲詞韻明矣。近代不審﹐詞韻疊出﹐將詞韻不亡於無而亡於有﹐可深嘆也。鄒程村曰﹕詞韻本無蕭畫﹐作者遽難曹隨﹐分合之間﹐辧極銖黍。宋詞有通用至數韻者﹐有忽然出一韻者。有數人如一轍者﹐有一首而僅見者。後人不察﹐利爲輕便﹐一韻偶侵﹐遂及他部﹐數字相引﹐竟及全文。此毛氏一人通譜全族通譜之諭爲相類也。學者切戒夫通病恪遵爲成式﹐並舉習見者爲繩尺﹐自免駁議於後人﹐然無遽以魯男子之不可﹐學柳下惠之可也。

趙千門曰﹕詩韻中平聲十灰﹑十三元﹐上聲十賄﹑十三阮﹐去聲十卦﹑十一隊﹑十四願﹐皆令人之割半分用者也。今考宋詞﹐凡此等類﹐一槪不分﹐悉依詩韻原本。如稼軒沁園春用灰韻﹐少遊千秋歲用隊韻﹐俱全用不分。將以宋人爲全遵沈韻耶﹐其不遵者乃十之八九。考白樂天長相思詞用支﹑微韻﹐已與灰半通用。唐人守沈韻如山﹐而作詞已透宋人之韻。況各韻分半﹐洪武正韻亦然。作者當遵有宋辛﹑秦諸公多仍唐韻﹐然亦不必相沿也。

趙千門曰﹕入聲最難牽合﹐頒韻分爲四韻﹐今人亦別立五韻﹐亦就宋詞中較其大略以爲區別耳。今檢者詞如去矜者十之七﹐彼此牽混者亦什之三﹐卽如物﹑部等字押於昔詞絕少﹐其僅見者﹐東坡念奴嬌﹐物與雪﹑滅﹑發﹑傑等同押。介甫雨淋鈴﹐物與喫﹑窟﹑沒﹑渤同押﹐似物部當通用月﹑曷等部矣。而念奴嬌不免雜用壁字﹐雨淋鈴不免雜用出字﹐何爲兩俱入於質﹑陌韻乎。至於稼軒滿江紅﹐物部全與質﹑陌部同押﹐是又與質﹑陌通矣。再考洪武正韻﹐物部亦並入質﹑陌部者﹐及歷考唐宋物部有時單通用月﹑曷。有時與質﹑陌﹑月﹑曷等共通者。前輩旣以遊移﹐今日仍無畛域﹐此道將流於漫漶無極矣。故守韻宜嚴也﹐今當以去矜所分者分之。

毛馳黃曰﹕詞韻大約平聲獨押﹐上去聲通押。然間有三聲通押者﹐如西江月﹑少年心﹑換巢鸞鳳之類。故去矜於每部韻俱總統三聲﹐如東﹑董﹑江﹑講﹐以平聲貫上去﹐而弁之名曰三聲﹐而止列二聲﹐而中又分平仄凡十四部。至於於入聲無與平上去三聲通押之法﹐故後又別列爲五部。

毛馳黃曰﹕沈譜取證古詞﹐惟以名手雅篇﹐灼然無獘者爲準。乃有秦觀秋閨﹐慢﹑暗累押。仲淹懷舊﹐外﹑淚莫辧。邦彥美人﹐心﹑云並陳。少隱禁煙﹐南﹑天雜葉。稼軒諸作﹐歌﹑麻通用。李景春恨﹐本支﹑紙韻﹐而中闌入來字。其他固未易細數﹐當時便已從逸。世鮮通人﹐傳訛至今﹐莫能彈射。而翦才劣手﹐苦於按譜﹐似更利其疏漏﹐難矣。至於稼軒南柯子新開河詞﹐本佳﹑蟹韻﹐而起韻則用時字。歐陽修踏莎行離別詞﹐本支﹑紙韻﹐而末用外字。姜夔疏影詠梅詞﹐本屋﹑沃韻﹐而中用北字。柳永送徵衣詞﹐本江﹑講韻﹐而末用遙字。當是古人誤處﹐未宜因以爲例﹐所以不能槪責之後來也。

陸盡恩曰﹕今以古詞參之音律﹐以正當世詞用曲韻之病者。曲韻宗中原音韻﹐四聲通用﹐而入聲不列。考之唐宋詞家﹐槪無是例。至於肱﹑轟﹑崩﹑烹﹑盲﹑弘﹑鵬等字﹐詞韻收入庚﹑梗韻者﹐而曲韻收入東﹑鐘韻。浮字收入尢﹑有韻者﹐而曲韻收入魚﹑模韻。則曲韻之不通於詞韻昭然矣。或曰﹐徳淸曲韻不可遵﹐洪武正韻所必遵也。夫正韻作詞﹐不無格﹐且晚近爲詞韻者﹐利於易押﹐苟且傅會所臻﹐將古詩風雅而亦以詞韻例之乎。

○本意

胡應麟曰﹕菩薩蠻﹑憶秦娥﹐爲諸調之祖﹐後無與調名相符者﹐猶樂府然。題卽詞曲之名也﹐調卽詞曲之聲也。宋人塡詞絕唱﹐如流水孤村﹐曉風殘月等編﹐皆與調名了不相合﹐而王晉卿人月圓﹐謝無逸漁家傲﹐殊碌碌無聞﹐則樂府所重在調不在題明矣。﹢

沈際飛曰﹕唐詞多述本意﹐有調無題﹐如臨江仙賦水媛江妃也。天仙子﹐賦天臺仙子也。河瀆神﹐賦祠廟也。小重山﹐賦宮詞也。思越人﹐賦西子也。有謂此亦詞之末端者。唐人因調而制詞﹐命名多屬本意﹐後人塡詞以從調﹐故賦詠可離原唱也。

○虛聲

胡仔曰﹕七言八句﹐與七言四句﹐見諸歌曲者﹐今止瑞鷓鴣﹑小秦王耳。瑞鷓鴣猶依字易歌﹐若小秦王必雜以虛聲﹐乃可歌也。

楊愼曰﹕唐人曲調﹐皆有詞有聲﹐而大曲又有艷﹐有趨﹐有亂﹐詞者其歌詩也。聲者若羊吾夷﹑伊那何之類。艷在曲之前﹐趨與亂在曲之後﹐亦猶吳聲西曲前有和﹐後有送也。

沈雄曰﹕詞品以艷在曲之前﹐與吳聲之和﹐若今之引子﹐趨與亂在曲之後﹐與吳聲之送﹐若今之尾聲﹐則是羊吾夷﹑伊那何﹐皆聲之餘音聯貫者。且有聲而無字﹐卽借字而無義。然則虛聲者﹐字卽有而難泥以方音﹐義本無而安得有定譜哉。夫唐詞以一章爲一解﹐傖歌以一句爲一解﹐古今樂錄曾述之矣。余以近代吳歌猶有樂府遺意﹐腔調如是﹐而詞義之變輕重流遞﹐反復聯合﹐且有遲其聲以媚之﹐如那何二字之類﹐俱化作數字﹐亦大有方音在焉。

○小令

張炎曰﹕詞難於小令﹐如詩難於絕句。一闋不過十數句﹐一句著閒字不得﹐更末句最當畱意﹐惟有有餘不盡乃佳。

倚聲集曰﹕小令不學花間﹐當效歐﹑晏﹑秦﹑黃。夫花間之綺琢處﹐於詩爲靡﹐於詞如古錦﹐ウ然異色。若歐﹑晏﹐則饒蘊藉﹐秦﹑黃﹐則最生動﹐更有一唱三嘆之致。

王士礻眞曰﹕南宋長調﹐如姜﹑史﹑蔣﹑吳﹐有秦﹑柳所不能及者。北宋小令﹐如晚唐絕句﹐以劉賓客﹑杜紫薇爲絕詣﹐時出供奉﹑龍標一頭地。

○中調

沈際飛曰﹕唐人長短句﹐小令耳﹐後衍爲中調﹑長調﹐其故以換頭雙調聯合之者﹐中調也。復系之以近﹐以犯以慢分別之﹐如院本之名犯﹑名賺﹑名破之類。且顧從敬編輯艸堂﹐以臆見分之﹐後遂相沿耳。沈雄曰﹕唐宋作者﹐止有小令曼詞。至宋中葉而有中調﹑長調之分﹐字句原無定數﹐大致比小令爲舒徐﹐而長調比中調尢爲婉轉也。今小令以五十九字止﹐中調以六十字起﹐八十九字止﹐遵舊本也。

○長調

張炎曰﹕作慢詞須看題目﹐先擇曲名﹐然後命意。思其頭何如起﹐尾聲何如結﹐然後選韻﹐然後述曲﹐最要過變﹐不可斷了曲意。

《柳塘詞話》曰﹕唐人率多小令﹐尊前集載唐莊宗歌頭一闋﹐不分過變﹐計一百三十六字﹐爲長調之祖﹐苦不甚佳。按歌頭系大石調﹐別有六州歌頭﹐不調歌頭﹐皆宜音節悲壯﹐以古興亡事實之﹐良不與艷詞同科者。

梅墩詞話曰﹕詞貴柔情曼聲﹐弟宜於小令。若長調而亦喁喁細語﹐失之約矣﹐惟沈雄悲壯﹐情致﹐方爲合作。其多有不轉韻者﹐以調長勢散﹐恐其气不貫也。如兪彥所云﹐意窘於侈﹐字貧於復﹐气竭於鼓﹐鮮不納敗。

○換頭

張炎曰﹕要知換頭不可斷了曲意﹐如白石云「曲曲屏山﹐夜深獨自甚情緒。」於過變則云「西窗又吹暗雨。」此則曲意不斷矣。

劉體仁曰﹕換頭處不欲全脫﹐不欲明粘。能如畫家開闔之法﹐一气而成﹐則神味自足﹐有意求之不得也。宋人多於過變處言情﹐然其气憶全於上段矣。另作頭緒﹐便不成章。至如東坡賀新郎「乳燕飛華屋」﹐其換頭「石橊半吐」﹐皆詠石橊。卜算子「缺月掛疏桐」﹐其換頭「縹緲孤鴻影」﹐皆詠鴻﹐又一變也。

沈雄曰﹕法曲之起﹐多用絕句﹐或皆單調﹐教坊記所載是也。樂府所制﹐有用疊者。今按詞則云換頭﹐或云過變﹐猶夫曲調之爲過宮也。宋人三換頭者﹐美成之西河﹑瑞龍吟﹐耆卿之十二時﹐戚氏﹑稼軒之六州歌頭﹑醜奴兒近﹐伯可之寶鼎現也。四換頭者﹐夢窗之鶯啼序也。

○起句

張炎曰﹕司之語句﹐太寬則率易﹐太工則苦澀。如起頭八字相對﹐須著一字眼﹐如詩眼同。若八字旣工﹐下句例可少寬﹐庶不窒塞﹐約莫太寬易﹐又著一句工致者﹐便精粹﹐此詞之關鍵也。

沈雄曰﹕起句言景者多﹐言情者少﹐敍事者更少。大約質實則苦生澀﹐有淸空則流寬易。換頭起句更難﹐又斷斷不可犯此。所以從頭起句﹐照管全章及下文﹐換頭起句﹐聯合上文及下段也。

○結句

劉體仁曰﹕詞之起最難﹐而結更難於起﹐不欲轉入別調也。「呼翠袖爲君舞」﹐「倩盈盈翠袖英雄淚」﹐便是一法。須結得「不愁明月盡﹐自有夜珠來」之妙。若美成「任舞休歌罷」﹐則何以稱焉。

沈雄曰﹕結句如水龍吟之「作霜天曉」﹐「系斜陽纜」﹐亦是一法。如憶少年之「況桃花顏色。﹐好事近之」放眞珠簾隔。﹐緊要處前結﹐如奔馬收韁﹐須勒得住﹐又似住而未住。後結如眾流歸海﹐要收得盡﹐又似盡而不盡者。

○辧句

詞衷曰﹕近人多據圖譜﹐嘯余譜二書﹐平仄差﹐而又半黑半白以分別之。其中虛實句讀﹐每置不論﹐且載詞太略。如字數稍有起結相類﹐遂訁爲爲一調矣。明辧一書﹐多遵嘯余譜﹐舛錯更甚﹐或逸本名﹐或列數調﹐或分訁爲字﹐甚則以襯字爲實字﹐則有增添字數之訁爲。以上二字可聯在下句﹐以下三字可截在上句﹐則又錯亂句讀之訁爲。成譜豈可如是﹐是不可不辧句也。

《柳塘詞話》曰﹕兪彥云﹐詞全以調爲主﹐調全以字之音爲主。音有平仄﹐大有必不可移者﹐間有可移者。仄有上去入﹐大有可移者﹐間有必不可移者。任意出入﹐失其由來﹐有棘喉澀舌之病。余則先整其詞句平仄之粘﹐務遵彼宮調陰陽之律。縱奇才博洽﹐僻字尖新﹐有不得稱爲當行者。此余從音律家學之傳。𨿽曲更嚴於詞﹐詞或寬於詩﹐有不能任意爲之者。柳塘詞話曰﹕五字句起結自有定法﹐如木蘭花慢首句﹐「拆桐花爛熳」﹐三奠字首句﹐「悵韶華流轉」﹐第一字必用虛字﹐一如襯字﹐謂之空頭句﹐不是一句五言詩可塡也。如醉太平結句﹐「寫春風數聲」﹐好事近結句﹐「悟身非凡客」﹐可類推矣。如七字句在中句﹐亦有定法。如風中柳中句﹐「怕傷郎﹐又還休道」﹐春從天上來中句﹐「人憔悴﹐不似丹靑。」句中上三字須用讀斷﹐謂之折腰句﹐不是一句七言詩可塡也。若據圖譜﹐僅以黑白分之﹐嘯余譜以平仄協之﹐而不辧句法﹐愈見舛錯矣。

○疊句

沈雄曰﹕兩句一樣爲疊句﹐一促拍﹐一曼聲。瀟湘神﹑法駕導引﹐一气流注者﹐促拍也。東坡引﹐「雄心消一半﹐雄心消一半」﹐不爲申明上意﹐而兩意全該者﹐曼聲也。體如是也。若呂居仁之「恨君不似江樓月﹐南北東西。南北東西。只有相隨無別離」﹐是承上接下﹐偶然戲爲之耳。

○對句

周徳淸曰﹕作詞十法﹐始卽對耦﹐有扇面對﹐重疊對﹐救尾聲對。趙元鎭滿江紅雲﹕「欲往鄕關何處是﹐正水雲浩蕩連南北。」又﹐「欲待忘憂須是酒﹐柰酒行欲盡愁無極」﹐此卽扇面對也。兪彥曰﹕詞中對句﹐須是難處﹐莫認爲襯句。正惟五言對句﹑七言對句﹐使讀者不作對疑尢妙﹐此卽重疊對也。

沈雄曰﹕對句易於言景﹐難於言情。且開放則中多迂濫﹐收整則結無意緒﹐對句要非死句也。牛嶠之望江南﹐「不是鳥中偏愛爾﹐爲緣交頸睡南塘」﹐其下可直接「全勝薄情郎」﹐此卽救尾對也。

周雪客曰﹕稼軒對句﹐如「對鄭子眞巖石臥﹐赴陶元亮菊花期」﹐生硬不可按歌。固不若丁飛濤之「懶對虱嫌嵇叔拙﹐貪來鬼笑伯龍癡」﹐用事用意爲有情致。﹟﹟﹟﹟○復字

卓人月曰﹕詩中一句連三字者﹐「夜夜夜深聞子規」﹐「日日日斜空醉歸」﹐此非疊字也。如醉春風﹑釵頭鳳﹑摘紅英﹑惜分釵等曲﹐方有復字﹐尢更難於落句者﹐以全在气足韻足耳。劉體仁曰﹕復字亦良不易﹐錯錯與忡忡之類﹐須是另出﹐不是上文又不離上段句意乃善。

○襯字

張炎曰﹕詞之語句﹐若惟疊以實字﹐讀之且不貫通﹐況付雪兒乎﹐合用虛字呼喚。一字如正﹑但﹑任﹑況之類﹐兩字如莫是﹑又還之類﹐三字如更能消﹑最無端之類﹐要用之得其所。

沈雄曰﹕調卽有數名﹐詞則有定格﹐其字數多寡﹐句讀平仄﹐韻腳葉否較然﹐少有參差﹐委之襯字﹐緣文義偶不聯綴﹐或不諧暢﹐始用一二字襯之。究其音節之虛實﹐尋其正文自在﹐如沈天羽所引南北劇中﹐這字﹑那字﹑正字﹑个字﹑卻字﹐不得認爲別宮別調。

○轉韻

沈雄曰﹕轉韻須有水窮雲起之勢﹐若重疊金﹑虞美人﹑醉公子﹑減字木蘭花﹐謂之四換頭﹐以其四轉韻也。他如荷葉杯﹑酒泉子﹑河傳等曲﹐如不轉韻﹐豈不謂之好語零碎也乎。

○藏韻

周谷曰﹕換頭二字用韻者﹐長調頗多﹐中間更有藏韻﹐木蘭花慢﹐惟屯田得音調之正。蓋傾城﹑盈盈﹑歡情﹐於第二字中有韻。且如定風波﹑南鄕子﹑隔浦蓮﹐豈可冒昧爲之。

沈雄曰﹕水調歌頭﹐間有藏韻者。東坡明月詞﹐「我欲乘風歸去﹐惟恐瓊樓玉宇」﹐後段「人有悲歡離合﹐月有陰晴圓缺」﹐謂之偶然暗合則可﹐若以多者証之﹐則問之箋體家﹐未曾立法於嚴也。

○排調

沈雄曰﹕唐人歌詞﹐皆七言而異其名。渭城曲爲陽關三疊﹐楊柳枝復爲添聲﹐若采蓮﹑竹枝﹐當日遂有排調。如竹枝女﹐年少舉棹﹐同聲附和﹐用韻接拍之類﹐不僅雜以虛聲也。

○衍詞

沈雄曰﹕衍詞有三種﹐賀方回衍「秋盡江南葉未凋」﹐陳子髙衍「李夫人病已經秋」﹐傅和舊時而爲添聲也。花非花﹐張子野衍之爲禦街行。水鼓子﹐範希文衍之爲漁家傲﹐此以短句而衍爲長言也。至溫飛卿詩云「合歡桃核眞堪恨﹐里許原來別有人。」山谷衍爲詞云「似合歡桃核﹐眞堪人恨﹐心裏有兩个人人。」古詩云「夜闌如秉燭﹐相對如夢寐。」叔原衍爲詞云「今宵剩把銀缸照﹐猶恐相逢是夢中。」以此見爲詩之餘也。

○集句

《柳塘詞話》曰﹕徐士俊謂集句有六難﹐屬對一也﹐協韻二也﹐不失粘三也﹐切題意四也﹐情思聯續五也﹐句句精美六也。賀裳曰﹕集之佳者亦僅一斑斕衣也﹐否則百補破衲矣。介甫𨿽工﹐亦未生動。沈雄曰﹕余更增其一難﹐曰打成一片﹐稼軒俱集經語﹐尢爲不易。

沈雄曰﹕蘇長公南鄕子云「悵望送金杯。﹝杜牧﹞漸老逢春能幾回。﹝杜甫﹞花滿楚城愁遠別。﹝許渾﹞情懷。何況靑絲急管催。﹝劉禹錫﹞吟斷望鄕臺。﹝李商隱﹞萬里歸心獨上來。﹝許渾﹞景物登三閒始見。﹝杜牧﹞徘徊。一寸相思一寸灰。﹝李商隱﹞」近代番錦集中﹐朱竹點絳唇詠風雲﹕「灑露飄煙。﹝包佶﹞無情有恨何人見。﹝皮日休﹞羅幃舒捲。﹝李白﹞算待花如霰。﹝王維﹞聽不聞聲。﹝韓愈﹞紫陌傳香遠。﹝陳翥﹞陽春半。﹝崔﹞柳長如綫。﹝李賀﹞舞態愁將斷。﹝鄭﹞」詞則佳矣﹐但取其義之吻合﹐不求其句之割切也。律陶集杜﹐自昔已然﹐止用七言五言也。卽調中對句﹑結句之工巧﹐或出人意表﹐若內用二字﹑三字﹑四字﹐當割切之於何人﹐而注爲某某句乎。

○回文

鄒氐謨曰﹕回文之就句回者﹐自東坡﹑晦庵始也。其通體回者﹐自義仍始也。近代張糸延以一首律詩﹐而回作一首塡詞。董以寧﹑毛重倬﹐有一首而回作兩調者。文人慧業﹐曲生狡獪。

張糸延律詩一首﹐向作舞春風﹐昔有此體﹐近復回作虞美人調者﹕「是邊柳色春將半。枝上鶯聲喚。客遊曉日綺羅稠。紫陌東風弦管﹐咽朱樓。少年撫景慚虛過。終日看花坐。獨愁不見玉人畱。洞府空教燕子﹐占風流。」沈雄曰﹕東坡菩薩蠻四時詞﹐是名倒句。卽晦庵之春恨﹐詞義亦隱﹐如「晚紅飛盡春寒淺﹐淺寒春盡飛紅晚」﹐卒章云「長恨送年芳。芳年送恨長。」猶不失體﹐若丘瓊山之秋思﹐卒章云「寒光月影斜。橫透碧窗紗。」平粘已失﹐句意又倒﹐此只可用倒句﹐而不可作回文者也。

○隱字

詞綜曰﹕踏靑遊一詞爲贈妓崔念四之作﹐政和間士人所制﹐隱念四字。詞云「識个人人﹐恰止二年歡會。以賭賽﹑六隻渾四。向巫山重重去﹐如魚水。兩情美。同倚畫樓十二。倚了疊學重倚。兩日不來﹐時時在人心裏。擬問卜﹑嘗占歸計。拚三八淸齋﹐望永同鴛被。到夢裏。驀然被人驚覺﹐夢也有頭無尾。」沈雄曰﹕秦少游水龍吟「小樓連苑橫空」﹐隱婁東玉字。南柯子「一鉤斜月掛三星」﹐隱陶心字。何文縝虞美人「分香帕子柔藍膩﹐欲去殷勤惠」﹐隱惠柔字。興會所至﹐自不能已﹐大雅之作﹐政不必然。若黃山谷兩同心云「你共人女邊著子﹐爭知我們裏擔心。」隱好悶兩字。總因「黃絹幼婦﹐外孫齏臼」八字作俑﹐而下流於「秋在人心上﹐心在門裏」﹐便開俚淺蹊徑。

○隱括詞

賀裳曰﹕東坡隱括歸去來詞﹐山谷隱括醉翁亭記﹐兩人固是好手﹐終墮惡趣。

沈雄曰﹕東京士人隱括東坡洞仙歌爲玉樓春﹐以記摩訶池上之事﹐見張仲素本事記。魯直隱括子同漁父詞爲鷓鴣天﹐以記西塞山前之勝﹐見山谷詞。是眞簡而文矣。

○福唐體

《藝苑卮言》曰﹕陶淵明止酒用二十止字﹐梁元帝春日用二十二春字﹐一時遊戲不足多尙。然如宋詞﹐東坡之皂羅特髻﹐連用七采菱拾翠字﹐書舟之四代好﹐連用八好字﹐亦有不可解者﹐何獨福唐體而疑之。

蓉城集曰﹕歐陽炯淸平樂﹐通首十春字。初在句首﹐旣入句中﹐始則單行﹐旋而雙見。安頓變化﹐究不若髙賓王卜算子﹐全用春字﹐亦復警切﹐復生動。

沈雄曰﹕山谷阮郎歸﹐全用山字爲韻。稼軒柳梢靑﹐全用難字爲韻。注云﹐福唐體﹐卽獨不木橋體也。竹山如效醉翁也字﹐楚辭些字﹑兮字﹐一云騷體卽福唐也﹐究同嚼蠟。

○和韻

張之曰﹕詞不可彊和人韻﹐若曲韻寬平﹐庶可賡和。倘險韻爲人所先﹐牽彊塞責﹐句意何以融貫乎。和詞如東坡楊花起句﹐質夫合讓一頭地﹐後段愈出愈奇﹐壓倒今古。

沈際飛曰﹕張杞和花間集﹐凡四百八十七首。篇篇押韻﹐未免拘牽﹐字字求新﹐變饒生鑿﹐惟甘州徧「鴻影又被戰塵迷」一句差勝。

沈雄曰﹕古者歌必有和﹐所以繼聲也。倡予和汝﹐詩詠籜兮。調髙和寡﹐曲推白雪。至一韻而爲之數回往復﹐長慶之元﹑白﹐松陵之皮﹑陸﹐實濫觴焉。屬和工而格愈降矣。蘇﹑黃間一爲之﹐辛﹑劉復爲疊出﹐顧其才力優爲之﹐此猶夫絕塵遠馭之才技﹐不馳逐於康莊大堤﹐而驟於崖峭壁﹐若不藉此無以擅長者。余作周勒山閒情集序云然。

江尙質曰﹕亂仙鵲橋仙七夕詞﹐以八煞字爲韻﹐「尢云寸正歡濃﹐但只怕來朝初八。年年此際一相逢﹐未審是甚時結煞。」張於湖醉羅歌閨情詞﹐以毒蹴字爲韻﹐「多情早是眉峯蹙。一點秋波﹐閒裏覷人毒。歸來想見櫻桃熟﹐不道秋千﹐誰伴那人蹴。」此限韻之險者。張樞言席上﹐劉巨濟﹑僧仲殊在焉。命作西湖詞﹐巨濟口占云「憑誰好筆。橫掃素縑三百尺﹐天下應無。此是錢塘湖上圖。」仲殊應聲云「一般奇絕。云澹天髙秋夜月。費盡丹靑。只這些畫不成。」又命賦梅花詞﹐仲殊先吟云「江南二月。猶有枝頭千點雪。邀上芳樽。卻占東君一半春。」巨濟續和云「尊前眼底。南國風光都在此。移過江來。從此江南不復開。」蓋減字木蘭花也﹐和句又是一法耳。

○節序

張炎曰﹕昔人詠節序﹐付之歌喉者﹐不過爲應時納祜之作。所謂淸明「拆桐花爛漫」﹐端午「梅霖乍歇」﹐七夕「炎光謝」﹐若律以詞家風度﹐則俱未然。豈如周美成解語花詠元夕﹐史邦卿東風第一枝詠立春﹐不獨措語精粹﹐且見時序風物之感。若易安永遇樂詠元夕云「不如向簾下﹐聽人笑語。」亦自不惡﹐如以俚詞﹐歌於坐花醉月之下﹐爲眞可惜。

楊愼曰﹕馮雙溪之評胡浩然詞﹐立春喜遷鶯﹐先紀節序﹐次述宴會﹐末歸應時納祜﹐要有感慨思致。

○詠物

賀裳曰﹕曾見姜堯章論雙雙燕詠燕詞﹐不稱其「軟語商量」﹐而賞其「柳昏花暝」。正姚鉉所謂賦水不當言水﹐而言水之左右前後也。尙未若張功父滿庭芳﹐月洗酲桐一闋﹐不惟曼聲勝其髙調﹐而形容細如毫髮﹐又皆姜詞所未發者。

沈雄曰﹕詠物入妙之句﹐如杜衍詠荷﹐「眞珠零落難收拾」。劉才邵詠夜度娘﹐「一抹微雲淡秋月」。若賀方回「淡黃楊柳帶棲鴉」﹐秦處度﹐「藕葉淸香勝花气」﹐王阮亭﹑程村輩所云﹐取形不如取神也。

沈雄曰﹕紫薇詞﹐「羅帕分柑霜落齒﹐冰盤剝芡珠盈掬」。安陸詞「晴鴿試瓴風力軟﹐雛鶯弄舌春寒薄」﹐楊愼特舉之爲詠物之工。今彈指詞中﹐有「淸脆鈴聲檐鴿夜﹐悠揚燈影紙鳶風」﹐淸新亦未有人道。沈雄曰﹕卽賀黃公詠燕詞﹐「斜日拖花﹐微風撲絮」﹐如讀柳塘花塢時﹐便覺春光駘宕。王阮亭贈雁詞﹐「水碧沙明﹐參橫月落﹐還向瀟湘去」﹐又絕似箏聲玉指﹐俱在行間也。

張炎曰﹕詞之賦梅﹐惟白石暗香﹑疏影二曲﹐自立新意﹐誠爲絕唱。李白雲﹕「眼前有景道不得﹐崔顥題詩在上頭。」令作梅詞者﹐不能爲懷。

張炎曰﹕詩固難於詠物﹐詞爲尢難。體認稍眞﹐則拘而不暢。摹情差遠﹐則晦而不明。要須收縱聯密﹐用事切合﹐一段意思﹐全在結尾聲。如史邦卿雙雙燕詠燕﹐姜堯章齊天樂詠促織﹐全章精粹﹐了然在目﹐且不畱滯於物。

○曲調

沈雄曰﹕前人有以詞而作曲者﹐斷不可以曲而作詞。如念奴嬌﹑百了令﹐同體也﹐俱隸北曲大石調。起句云「驚飛幽鳥蕩殘紅﹐撲蔌脂胭零落。門掩蒼苔書院悄﹐潤破紙窗偸瞧。一操瑤琴﹐一番相見﹐曾道閒期約。多情多緒﹐等閒肌骨如削。」又起句云「太平時節﹐正山河一統﹐皇家全盛。宮殿風微儀鳳舞﹐翠靄紅雲相映。四海文明﹐八方刑措﹐田傳歌詠。風淳俗美﹐庶民咸仰仁政。」此等調則詞﹐而語而曲也﹐不可以不辧。竟有詞名而曲調者﹐如竹枝亦有北曲﹐詞云「胸背裁絨宮錦袍。續斷絲麻雜采絳。紅梅風韻海棠嬌﹐櫻桃樊素口﹐楊柳小蠻腰。淸髙。蘭蕙性﹐不蓬蒿。」如浣溪沙亦有南呂過曲﹐詞云「才貌撐衣不整。對良宵轉覺淒淸。似王維雪裏芭蕉景。擲果車邊粉黛情。燈月彩﹐少甚麼鬧蛾﹐引神仙﹐隘香車﹐墜瑟遺瓊。」如減字木蘭花亦有北曲﹐詞云「愁懷百倍傷。那更怯秋光。逐朝倚定門望。忮昏黃﹐塞角韻悠揚。」如醉太平亦有北曲﹐詞云「黃庭小楷。白薴新裁。一篇閒賦寫秋懷。上越王古臺。半天虹寸殘云載。幾家漁网斜陽曬。孤村酒市野花開。長吟去來。」畢竟是曲而非詞﹐恐後之集譜者﹐或以曲調而亂詞體也。

●詞品下卷

○品詞

宋徵璧曰﹕情景者﹐文章之輔車也。故情以景幽﹐單情則露。景以情妍﹐獨景則滯。今人景少情多﹐當是寫及月露﹐慮鮮眞意。然善述情者﹐多寓諸景﹐梨花楡火﹐金井玉鉤﹐一經染翰﹐使人百思。哀樂移神﹐不在歌慟也。

沈雄曰﹕詞有寫景入神者。尹鶚云「盡日醉尋春﹐歸來月滿身。」後主云「酒惡時拈花蕊嗅。」亦有言情得妙者﹐韋莊云「妾擬將身嫁與﹐一生休。縱被無情棄﹐不能羞。」牛嶠云「朝暮幾般心。爲他情謾眞。」抑亦其次﹐盡人謂言情不如言景﹐然趙秋官妻所作武林春則云「人道有情還有夢﹐無夢豈無情。夜夜思量直到明。有夢怎教成。」純乎情矣﹐亦甚脫化而不落俳調。張炎曰﹕詞要淸空﹐不宜質實。淸空則古雅峭拔﹐質實則凝滯晦澀。看白石如野雲孤飛﹐去畱無迹。夢窗如七寶樓臺﹐眩人眼目﹐拆碎下來﹐不成片段。此淸空質實之論。聲聲慢云「檀欒金碧﹐婀娜蓬萊﹐浮雲不蘸芳洲。」前八字恐太澀滯。唐多令云「何處合成愁﹐離人心上秋﹐縱芭蕉不雨也颼颼。」此三句恐亦空疏。

宋徵璧曰﹕詞家之旨﹐妙在離合﹐語不離則調不變宕。情不合則緒不聯貫。每見柳永﹐句句聯合﹐意過久許﹐筆猶未休﹐此是其病。

毛癸曰﹕詞家惟刻意﹐後語﹐濃色﹐俱賴作者神明。然𨿽有淺淡處﹐尋常處﹐忽著一二乃佳。所以詞貴離合。如行樂詞﹐微著愁思﹐方不癡肥。怨別詞﹐怨別詞﹐忽爾展拓﹐不爲本調所縛﹐方不爲一意所苦﹐始有生動。

沈雄曰﹕詞至離合處﹐有不爲淺人索解者。「時復見殘燈﹐和煙墜金穗」﹐「人不見﹐春在綠蕪中」﹐「夢斷采云無覓處﹐夜涼明月生南浦」﹐諸語耐人遐想﹐又豈獨開宕者所能參耶。

沈雄曰﹕山谷謂好詞﹐惟取陡健圓轉。屯田意過久許﹐筆猶未休。待制滔滔漭漭﹐不能盡變。如趙徳麟云「新酒又添殘酒病﹐今春不減前春恨。」陸放翁云「只有夢魂能再遇﹐堪嗟夢不由人做。」又黃山谷云「春未透。花枝瘦。正是愁時候。」梁貢父云「扌棄一醉畱春﹐畱春不住﹐「醉裏春歸」。此則陡健圓轉之榜樣也。

楊萬里曰﹕塡詞要立新意﹐須作不經人道語﹐或翻前人意﹐便覺出奇。若氐能煉字﹐才誦數過﹐便無精神

張炎曰﹕詞須要出新意﹐能如東坡淸麗舒徐﹐出人意表﹐不求新而自新﹐爲周﹑秦諸人所不能到。辛﹑劉徒作壯語﹐於文章政事之暇﹐遊戲筆墨爲之。實爲長短句詩﹐以語於新意﹐則亦勉彊云爾也。

毛癸曰﹕詞家意欲層深﹐語欲渾成。大抵意層深者﹐語便刻畫﹐語渾成者﹐意便膚淺﹐兩難兼也。永叔詞云「淚眼問花花不語。亂紅飛過秋千云。」此可謂層深而渾成者﹐又絕無費力之迹。

賀裳曰﹕詞家用意極淺淡﹐然愈翻則愈妙﹐周淸眞滿路花云「愁如春後絮﹐來相接。知他那里﹐爭信人心切。」甚無聊賴。至陸放翁一叢花云「從今拚了十分憔悴﹐圖遣个人知。」情滋戚矣。至孫夫人風中柳云「怕傷郎又還休道。」正如剝蕉﹐轉入轉深也。

王阮亭曰﹕有詞翻來極淺﹐反爲入情者。孫葆光云「雙槳不知消息﹐遠汀時起。」洪叔云「醉來扶上木蘭舟﹐醒來忘卻桃源路。」無如查┚云「斜陽影裏﹐寒煙明處﹐雙槳去悠悠。」翻令人不能爲懷。賀裳曰﹕詞𨿽以險麗爲宗﹐實不及本色語之妙﹐如李淸照云「眼波才動被人猜。」蕭淑蘭云「去也不教知﹐怕人畱戀伊。」魏夫人云「爲報歸期須及早﹐休誤妾﹐一春閒。」吳淑姬云「一春不忍上髙樓﹐爲怕見分攜處。」覺紅杏枝頭﹐費許大气力﹐安排得一鬧字。

王世貞曰﹕謝勉仲「染云爲幌」﹐周美成「暈酥砌玉」﹐秦少遊「鶯嘴啄花紅澑」﹐蔣竹山「燈搖縹暈茸窗冷」﹐的是險麗矣﹐覺斧痕猶在。未若王通叟踏靑遊諸什﹐眞猶石尉香塵﹐漢皇掌上也。

沈雄曰﹕李易安「被冷香消淸夢覺﹐不許愁人不起」﹐又「於今憔悴﹐風鬟霜鬢﹐怕見夜間出去」﹐楊用以其尋常言語﹐度入音律﹐殊爲自然。但「守著窗兒﹐獨自怎生得黑」﹐又「酲桐更兼細寸﹐到黃昏點點滴滴」﹐正詞家所謂以易爲險﹐以故爲新者﹐易安先得之矣。

彭孫曰﹕詞以自然爲宗﹐但自然不從追琢中來﹐則亦率易無味。如所云絢爛極臻仍歸平淡。若使語意淡遠者﹐稍加刻劃﹐鏤金錯采者﹐漸近天然﹐則乎絕唱矣。若無住詞之「杏花疏影裏﹐吹笛到天明」﹐石林詞之「美人不用斂蛾眉﹐我亦多情無柰酒闌時」﹐自然而然者也。

楊愼曰﹕吳夢窗玉樓春云「茸茸貍帽遮梅額。金蟬羅剪胡衫窄。肩輿爭看小腰身﹐倦態彊隨閒鼓笛。問稱家在城東陌。欲買千金應不惜。歸來困頓春眠﹐猶夢婆娑斜趁拍。」此則深於意態者也。

江尙質曰﹕花間詞狀物描情﹐每多意態﹐直如身履其地﹐眼見其人。和凝之「幾度試香纖手暖﹐幾回嘗酒絳唇光」﹐孫光憲之「翠袂半將遮粉臆﹐寶釵長欲墜香肩」是也。

孫琮曰「感郎不羞赧﹐回身向郎抱」﹐六朝樂府便有此等艷情﹐莫訶詞人輕薄。按牛嶠詞「須作一生扌棄﹐盡君今日歡」。李后主詞「奴爲出來難﹐教君恣意憐」。正見詞家本色﹐但嫌意態之不文矣。

張炎曰﹕詞貴雅正﹐爲物所役﹐則失雅正之音。耆卿﹑伯可不必論﹐美成有所不免。如「最苦今宵﹐夢魂不到伊行」﹐如「天便教人﹐霎時相見何妨」﹐如「許多煩惱﹐只爲當時一晌畱情」﹐所謂變淳朴爲澆漓矣。宋徵璧曰﹕詞稱綺語﹐必淸麗相須﹐但避癡肥﹐無妨金粉﹐譬則肌理之與衣裳﹐鈿翹之與環髻﹐互相映發﹐百媚斯生。何必裸露﹐翻稱獨立。且閨好語﹐吐屬易盡﹐率露之多﹐穢褻隨之矣。

張淵懿曰﹕劉雲閒雲﹕「燒罷夜香愁萬疊﹐穿花暗避階前月。」猶自含蘊。如無名氏云「照人無柰月華明﹐潛身卻恨花陰淺。」則又漸爲率露矣。

金粟詞話曰﹕柳耆卿「卻傍金籠教鸚鵡﹐念粉郎言語」﹐花間之麗句也。辛稼軒「驀然回首﹐那人卻在﹐燈火闌珊處」﹐周﹑秦之妙境也。兩公生平無此等詞﹐直是竿頭進步﹐若近似俳體﹐則流爲穢褻矣。

○用語

鐵圍山叢話云「寒鴉飛數點﹐流水繞孤村」﹐隋煬帝語也。少遊滿庭芳引用之﹐「斜陽外﹐寒鴉數點﹐流水繞孤村」。

潘子眞云「杜鵑啼處血成花﹐梅子黃時雨如霧」﹐此寇萊公詩也。人但知「梅子黃時雨」爲賀方回句。苕溪漁隱曰﹕漢老念奴嬌詠月有「滿天霜曉﹐叫云吹斷橫玉」﹐用崔魯華淸宮詩「橫玉叫云淸似水﹐滿空霜逐一聲飛」是也。

徐士俊曰﹕張仲宗踏莎行雲﹕「醉來扶上木蘭舟﹐將愁不去將人去。」引用李端詩「靑楓綠艸將愁去﹐遠入吳云暝不還」﹐此反用之爲勝。

沈雄曰﹕後村淸平樂云「除是無身方了﹐有身定有閒愁。」特用楞嚴「因我有身﹐所以有患」句也。疑是妙悟一流人語。稼軒踏莎行雲﹕「長沮桀溺耦而耕﹐某何爲是棲棲者。」龍洲西江月云「天時地利與人和﹐燕可伐與曰可。」用經書語入詞﹐畢竟非第一義。

楊愼曰﹕詞於文章爲末藝﹐非自選詩樂府來﹐必不能入妙。東坡之「照野イ滿イ淺浪﹐橫空曖曖微霄」﹐用陶潛「山滌餘靄﹐宇曖微霄」語也。易安之「淸露晨流﹐新桐初引」﹐全用世說。若在稼軒﹐諸子百家﹐行問筆下﹐驅斥如意矣。如「天气殊未佳﹐汝定成行否﹐得且住爲佳耳」﹐此晉貼中無名氏語也。語本入妙﹐而稼軒引用之。

胡應麟曰﹕辛詞「泛菊杯深﹐吹梅笛怨」﹐蓋用易安「染柳煙輕﹐吹梅笛怨」也。兩人南渡名流﹐豈得謂之辛剽李竊乎。

沈雄曰「斷送一生惟有酒﹐破除萬事無過酒」﹐韓昌黎句。山谷僅去其一字﹐爲西江月云「斷送一生惟有﹐破除萬事無過。」此並用之﹐襲而愈工也。「拂水雙飛來去燕﹐曲檻小屏山六扇」﹐和魯公語也。陳子髙衍爲謁金門長短句云「花滿院。飛去飛來雙燕。紅雨入簾寒不捲。曉屏山六扇。」此以詞塡詞﹐長短而有致也。

○用事

張炎曰﹕詞中用事最難﹐要緊著題﹐融化不澀。如姜堯章疏影云「猶記深宮舊事﹐那人正睡裏﹐飛近蛾綠。」用壽陽事。又云「昭君不慣風沙遠﹐但暗憶江南江北。想環月下歸來﹐化作此花幽獨。」此皆用事不爲所使。

倚聲集曰﹕劉叔安立春懷內水龍吟云「畫欄倚徧東風﹐閒負卻桃花咒。」此用樊夫人事﹐與已姓相合也。

藝苑雌黃曰﹕稼軒永遇樂云「千古江山﹐英雄無覓﹑孫仲謀處。尋常巷陌﹐人道寄奴曾住。可堪回首﹐佛祠下﹐一片神鴉社鼓。憑誰問﹐廉頗老矣﹐尙能飯否。」稼軒以示座客﹐客無對者。嶽珂曰新篇微覺用事多耳。

徐士俊曰﹕稼軒六麼令﹐送玉山令陸徳隆還吳中﹐第四句陸云飲羊酪語﹐第六句陸龜居甫裏事﹐第八句陸績﹐第十句陸賈﹐第十二句陸遜﹐末句陸羽。先輩特以捃拾見長﹐而情致則短矣。

沈雄曰﹕稼軒賀新郎﹐綠樹聽啼一首﹐盡集許怨事﹐卻與太白擬恨賦相似。吳彥髙春從天上來一首﹐全肜琵琶故實。卽如沈伯時評夢窗詞﹐用事下語﹐太晦處人不易知﹐亦是一病。

○用字

張炎曰﹕詞中有生硬字面﹐用不得﹐須是深加煆煉﹐敲打得響﹐方得誦歌妥澑﹐始稱本色語。如方回﹑夢窗﹐皆善於用字者﹐多於李長吉｜溫飛卿中來。然則字面亦詞中之起眼處也。

鹽﹐關中謂好爲鹽。隋曲有疏勒鹽﹐唐曲有突厥鹽﹐庾肩吾「嫵媚吳娘笑是鹽」﹐楊愼「懶唱新翻阿鵲鹽」﹐正韻收在去聲﹐與艷字通。古今樂錄曰﹐大曲有艷﹑有趨﹑有亂﹐鹽在曲前﹐趨與亂在曲後。

那﹐音怒。後漢書曰「公是韓伯休那。」杜甫「杖藜不睡誰能那」﹐陳與義「愁世那」。

タ﹐心所欲也。山谷「心事幾曾タ」﹐孫夫人「半帳春寒起未タ」﹐李玉「云亂未タ整」。

管﹐作虛字。劉夢得「惟有垂楊管別離」﹐宋謙父「自有天公管」﹐王月小「任老卻蘆花﹐西風不管」﹐張蛻「惱人春不管」。

耍﹐嬉也。周美成「貪耍不成妝」﹐蔣竹山「羞與鬧蛾爭耍。」

縈﹐棄系也。張南湖「一綫碧煙縈藻井」﹐王阮亭「殘篆初縈斗帳垂」。

惹﹐五摩詰「楊花惹暮春」﹐孫葆光「六宮眉黛惹春愁」。

嚏﹐古詩「願言則嚏」﹐蕭東父「綠窗還嚏否」。

﹐與同﹐音潰﹐洗面也。劉辰翁「綠楊悄」。

舀﹐音拗。秦觀「半缺椰瓢共舀」﹐元詞「輕紈舀斷風」。

翠﹐陸放翁謂髙似孫曰﹕彩帛鋪有翠色眞紅﹐殊不曉所謂紅而曰翠。髙曰﹐嵇康琴賦「新衣翠燦」﹐班婕妤賦「紛翠燦兮紈素聲」﹐言鮮明也。蘇東坡牡丹詩﹐「一朵妖紅翠欲流」。

鎖﹐音所﹐不與老字同押。齊己「重城不鎖夢﹐每夜自歸山」﹐通叟「重門不銷贓相思夢﹐隨意繞天涯」。

否﹐宋詞多以否字爲府﹐與主字﹐舞字同葉。張仲宗「短夢今宵還到否」。曹元寵謂閩音而通用者。个﹐宋詞「我共影兩个」﹐「竹外錦鳩啼一个」﹐用珂和韻。

可﹐宋詞「煮筍園林﹐嘗梅臺榭﹐有何不可」﹐「最憐人可可」﹐「夢依依﹐可意湖山畱我住」﹐亦是珂和﹐非嘉華韻。

蘸﹐毛文錫「倒影蘸輕羅﹐鞠塵波」﹐黃山谷「遠山橫黛蘸秋波」﹐吳夢窗「遊雲不蘸芳洲」﹐可類推也。

費﹐周美成「衣潤費鑪煙」﹐謝勉仲「心情費消遣」﹐晏小山「莫向花箋費淚行」﹐本於學書費紙之費。

欠﹐希眞「四望煙波無盡﹐欠靑山」﹐龍洲「只欠雲帆﹐欠沙鳥﹐欠漁船」。

做﹐秦少遊「神仙須是閒人做」﹐劉靑田「添黃入柳﹐點紅歸杏﹐都是東風做」。

弄﹐曹組「風弄一庭花影」﹐兪克成「花裏鶯聲時一弄」﹐王士禎「銀箏斷續連珠弄」。

碾﹐謝無逸「攏鬢步搖靑玉碾」﹐葉少蘊「雕車南陌碾芳塵」﹐陳湘眞「玉輪碾平芳艸﹐半面惱紅妝」。

凝﹐樂天「落絮無風凝不飛」﹐臣「淚漬羅衫猶凝」﹐賓王「想蒓汀水雲愁凝」。

粘﹐山谷「遠水粘天吞釣舟」﹐次山「粘云江影傷千古」﹐太虛「天粘衰艸」﹐白石「朱戶粘雞」﹐俱本避暑錄。

側﹐唐詩「春寒側側掩重門」﹐宋詞「玉樓十二春寒側」﹐大意峭寒也。

尖﹐永叔「曲終新恨到眉尖」﹐叔「應響妝臺﹐低照畫眉尖」。

泥﹐與一音。柳永「泥歡邀寵最難禁」﹐鄧文原「銀燈影裏泥人嬌」﹐俱本元微之「泥他沽酒拔金釵」來﹐非止云柔情不斷也。

﹐與泥小別。「漫道愁須酒﹐酒未醒愁已先回」﹐「夢魂擬逐楊花去﹐人休下簾櫳」﹐似有牽帶意。

靨﹐靨飾﹐起自韋固妻﹐爲盜刃刺眉﹐以翠掩之也。一音叶﹐一音琰。卽以溫詞別之﹐「繡衫遮笑靨。煙艸粘飛蝶」。此音叶。「粉心黃蕊花靨﹐黛眉山兩點」﹐此音琰。

檀﹐爲淺赭所合﹐婦女暈眉色也。「淺眉微斂注檀輕」﹑「斜分八字淺檀蛾」﹑「歌聲慢發開檀點」﹑「翠鈿檀注助容光」﹑「甸昏檀粉淚縱橫」﹐又「粉檀珠淚和伊」﹐不「語檀心一點」﹑「何處惱佳人﹐檀痕衣上新」﹐詞家多用之﹐見詞品。

黃﹐後周宮人黃眉黑妝﹐亦有借取檀畫意。溫庭筠「撲蕊添黃子」﹐牛嶠「額黃侵膩發」﹐於花間集﹐見數則語。

黑﹐易安詞「守著窗﹐獨自怎生得黑」﹐幼安詞「馬上琵琶關塞黑。」張端義貴耳集曰﹐此黑字不許第二人押。

瘦﹐「坐盡寶鑪香瘦」﹐「天還知道﹐和天也瘦」。

嫩﹐方千里「嫩水帶山愁不斷」﹐趙鼎「夢回鴛帳餘香嫩。」

驀﹐不覺意﹐南史王詩「日驀當歸去﹐魚鳥見流連」﹐牛嶠詞「日驀天空波浪急」﹐正用語。俗攺作暮﹐淺矣。

┇字﹐本佛經胸前吉祥相也﹐又發右旋而結此形。王建詞「太平┇字舞當中」﹐馮延巳詞「┇字回欄旋著月」﹐李詞「犭女松┇字螺」。

銀字﹐制笙以銀作字﹐飾其音節。「銀字笙調」﹐蔣捷句也。「銀字吹笙」﹐毛滂句也。

心字﹐以屑香爲心字縈篆燒之。又制衣領屈曲如心字﹐故云「心字香燒」﹐蔣捷句。「兩重心字羅衣」﹐晏幾道句。

亞字﹐汪鈍翁曰「吳作羅城如亞字。」王阮亭云「記得相逢亞字城。」

闌干﹐橫斜貌。又韻會云﹐眼眶謂之闌干。薛令之詩「苜蓿長闌干」﹐王元景曰「別後淚闌干」﹐陳參政詞「杜鵑聲裏闌干」。

侵尋﹐白石詞「空嘆時序侵尋」﹐竹屋詞「故園歸計﹐休更侵尋」。

橫陳﹐簟也。王阮亭「簾衣如映橫陳」。

浮渲﹐畫家以淡墨籠染其發﹐謂之渲﹐浮渲﹐充大其光澤也。劉禹錫「浮渲梳頭宮樣妝」。

樂句﹐按拍板也。皮日休「鐵板都教樂句傳」﹐元宮詞「不教軟舞珊珊立﹐玉趾回旋樂句中」。

義甲﹐劉言史「迸卻琉璃義甲聲」﹐彈箏所以護甲者。如假髻曰義髻﹐﹛遂﹜有義嘴﹐衣有義衤闌﹐皆外也。項羽目楚王曰義帝。又東坡集眾會曰義樽﹐義墨﹐或是共尊之名。

檐花﹐美成詞「浮萍破處﹐檐花簾影顚倒」﹐無逸詞「檐花細雨照芳塘」。以檐間畫花爲是﹐非雨花也。

風刀﹐蕭東父「恨結愁縈﹐風刀難剪幾千縷」。本庾肩吾詩「三更風作切夢刀」。

蘭膏﹐見巖棲幽事﹐蘭露一滴在花蕊間﹐用以潤發。臨江仙詞「玉梳云發潤﹐不喜上蘭膏」。又油名蘭膏﹐花間集中「蘭膏光裏兩情深」﹐皆通。

地﹐言快便也。辛詞「綠窗地調紅妝」﹐「劃地西風欺客夢」。

亻孱亻愁﹐山谷詞「鎭把你來亻孱亻愁」。

阿那﹐法曲解云「謝公畱賞山公醉﹐知入笙歌阿那朋。」阿那云此等﹐朋云類也。

南云﹐晏殊詞「雁過南云﹐行人回淚眼」。或問晏詞何出﹐楊愼舉陸機思親賦「指南云以寄欽」﹐陸云九湣詞「眷南云以興悲」爲據。

雙螺﹐小山詞「雙螺未學同心綰﹐已占歌名」。安陸詞「垂螺近額。走上紅筵初趁拍」。當時歌女﹐未破瓜時妝飾。

瑟瑟﹐寶石名﹐與同。魯郊詩「碧如瑟瑟紅合。」又王周詩「天女瑟瑟衣﹐風樓晚來織」。

金鋪﹐屈戌爲金鋪﹑銅鋪﹐樞鈕之屬。李賀「屈戌銅鋪鎖阿甄」。顧「金鋪向晚扃」。

意錢﹐卽攤錢﹐見梁冀傳。西樵雲「白袷春來學意錢」。羨門云「意錢人在小窗西」。近代詞人用之。金斗﹐秦觀詞「睡起熨沈香﹐玉腕不勝金斗」﹐本李義山詩「輕寒不省夜﹐金斗熨沈香」也。

﹐古肅愼國所產寶石﹐華言謂之。文與可朱櫻歌云「上幸離宮促薦新﹐翡翠一盤紅」。葛魯卿西江月云「斜紅帶柳﹐琉璃漲綠平橋。」

鬧裝﹐帶名。始於白樂天詩「貴主冠浮動﹐親王帶鬧裝」。薛田詩「九苞綰就佳人髻﹐三鬧裝成子弟韉」。蓋子弟腰帶所垂﹐以系Δ等具者。

坊曲﹐唐制﹐妓所居曰坊曲。周美成詞「坊曲人家」。陳敬叟詞「窈窕靑門紫曲」。北裏之南曲﹑北曲是也。麼鳳﹐州梅花上珍禽﹐名倒掛子。似綠毛鳳而小﹐其矢亦香﹐俗人蓄之帳中。東坡西江月云「倒掛綠毛麼鳳」是也。

方響﹐蘇東坡有浣溪沙詞﹐專詠方響者﹐「犀槌玉版奏涼州。一聲敲徹絳河秋」是也。按梁始爲方響﹐以代磬﹐用鐵爲之。廉郊彈琵琶﹐池內躍出方響一片﹐物類相感如此。

輪臺﹐古遷謫地。岑參詩「西去輪臺萬里餘」。楊基詩「聖明寬逐客﹐不遣過輪臺」。牛嶠詞「星漸稀﹐漏頻轉﹐何處輪臺聲怨」。中呂宮﹐柳永有輪臺子。

一孤舟﹐人以爲重復字﹐然孤舟正妙在一字。如唐人之「靑山萬里一孤舟」﹐「日夜一孤舟」﹐見詩話總龜。

斜陽暮﹐秦詞「杜鵑聲裏斜陽暮」﹐人議之﹐人攺之。詞品曰﹐畢竟不如暮字﹐卽周美成「山木蒼蒼落日曛」可辧。

密雲龍﹐蘇門四學士到必用之﹐茶名也。

雙魚洗﹐盥手之器﹐張仲宗夜遊宮詞用之。

海棠香﹐海棠無香﹐楊太眞每取昌州名本﹐故昌州海棠獨香﹐見開元軼事。

海棠顚﹐放翁詩「走馬碧雞坊裏去﹐被人喚作海棠顚」。

梨花云﹐本王昌齡「夢中喚作梨花云」﹐詞家多用之。

藉絲風﹐舊詞有「淺黃衫耐藕絲風」﹐州用之。

芳艸歇﹐王麗眞「燕拆鶯離芳艸歇」﹐蘇長公「春事闌珊芳艸歇」﹐俱本康樂詩「芳艸亦未歇」來。

卵色天﹐見葛魯卿天穿節詞中「卵色天如水」。又花間詞「一方卵色水南天」。東坡詞「相逢卵色五湖天」。

舊雨來﹐杜少陵臥病長安﹐旅多次雨﹐尋常車馬之客﹐舊雨來﹐今雨不來。東坡詩「新巢語燕還窺硯﹐舊雨來人不到門」。稼軒詞「舊雨常來﹐今雨不來﹐佳人偃蹇誰畱」本此。

玉版禪﹐東坡約劉器之往簾泉寺參禪﹐及至氐燒筍而食﹐劉異之。東坡指筍曰「此玉版僧最善說法。」索春饒﹐山谷「楊柳索春饒」﹐小山「一汀煙柳索春饒」。湧幢小品謂有餘裕﹐天之鍾情獨厚也。余謂其有厚望意﹐觀於毛東澤所用「一春嬌妒索人饒」﹐便知之。

秋千旗﹐李元膺詞「寂寞秋千兩繡旗」﹐陸放翁詞「千秋旗下一春忙」﹐永叔詞「隔墻遙見秋千侶。綠索紅旗雙彩柱」。

澹花瘦玉﹐孫光憲詠女冠云「澹花瘦玉。依約神仙妝束。」

粉瘦酥寒﹐毛滂詠梅花云「粉瘦酥寒﹐一段眞好。」

寵柳驕花﹐黃玉林曰﹕人以「綠肥紅瘦」爲易安佳句﹐予以「寵柳驕花寒食近﹐種種惱人天气」﹐「寵柳驕花」四字﹐更爲奇俊。

蝶粉蜂黃﹐美成詞「蝶粉蜂黃都褪了」﹐宋祁詞「淚落胭脂﹐界破蜂黃淺」﹐則知宮中時妝﹐有時褪盡也。

明珠濺雨﹐少遊詞「紋錦制帆﹐明珠濺雨」。皆隋煬帝事﹐帝令宮女灑明珠於船頭﹐以擬雨雹之聲。

暖香簫局﹐燻籠也。

「錦■云挨」﹐蔣竹山風蓮句。

臥紅堆碧﹐東坡春暮詞「隱隱徧長林髙阜﹐臥紅霍碧」。

「系斜陽纜」﹐辛稼軒水龍吟結句。

醉玉艷雪﹐史邦卿「羞醉玉﹐少年丰度。懷艷雪﹐舊家伴侶」。醉玉見蘭畹詞﹐艷雪出韋詩。

「去去﹐何處」﹐李河傳二句。

「團扇﹐團扇」﹐王建轉應曲句。

○句法

張炎曰﹕詞中句法﹐須要平妥精粹。一曲之中﹐安能句句髙妙﹐只要相搭襯付得去﹐於好發揮筆力處極要用工﹐不輕放過﹐讀之使人系節﹐所以時多警句。

沈雄曰﹕髙恥庵所列麗句﹐原系天壤間有限之語。然古今人必以此爲矜新顯異者﹐自一字至四字爲字﹐自五字至十五字爲句。湊合不同﹐工力各別﹐特拈之不嫌其復也。至十六字則成小令矣。

「絲雨濕流光。」周晉仙謂花間集只有「絲寸濕流光」五字。

「風色偃貂裘。」王予可射虎句。

「半濕斜陽暮。」宗元鼎點絳唇句。

「紅影笑春酣。」吳綺滿庭芳句。

「人遠波空翠。」宋初大僚﹐如韓魏公﹑範文正公﹐俱能詞。如韓之點絳髻﹐有「人遠波空翠」句。

「放珍珠簾隔。」向伯恭好事近句。

「嬌妒索人饒。」魏承班訴衷情句。

「向吹簫吳市。」沈雄三奠子句。

「明月淸風我。」蘇東坡句。

「心素。與誰語。」秦觀古調笑句。

「朝雨﹐濕愁紅。」溫庭筠荷葉杯句。

「檐牙。枝最佳。」蔣捷霜天曉角斷句。

「溪水西。柳堤。」溫庭筠河傳斷句。

「波底夕陽紅濕。」趙徳莊西湖詞。阜見之喜曰﹐我家里人會作此等語。

「杜宇一聲春曉。」東坡西江月句﹐及覺﹐亂山蔥籠﹐不謂人世也。

「天澹銀河垂地。」範希文守邊作詞﹐有窮塞主之稱。其禦街行「天澹銀河垂地」一句自佳。

「雙鸞衾悔展。」晏殊關河令句。

「春淺千花似束。」文天祥齊天樂句。

「桃花淺醉春風。」王士祿何滿子句。

「花影亂鶯聲碎。」秦少遊千秋歲句﹐後人因其語建鶯花亭。

「花非花﹐霧非霧。」白居易詞。黃玉林曰﹕𨿽髙唐﹑洛神不及也。

「傾綠蟻﹐泛紅螺。」李南鄕子句。

「東風外﹐幾絲碧。」髙觀國霜天曉角句。

「紅杏。交枝相映。」張泌河傳斷句。

「柳濃花淡鶯稀。」顧臨江仙句。

「云破月來花弄影。」宋子京過張子野家﹐將命者曰「欲見云破月來花弄影郎中。」內應之曰「莫是紅杏枝頭春意鬧尙書。」

「紅杏枝頭春意鬧。」宋子京玉樓春句﹐見前說。

「露濃香小庭花。」閻選襲之爲「小庭花露泣濃春」﹐因攺浣溪沙爲小庭花。

「紅綃香潤入梅天。」王琪望江南句。

「笑呼銀漢入金鯨。」馮取洽句﹐臨邛髙恥庵列爲麗句圖。

「玉船風動酒鱗紅。」何大圭小重山句。髙恥庵列爲麗句圖﹐曰此等句在天壤間有限﹐如雲錦月鉤﹐造化之巧﹐非人力所能。然又本於山谷「酒面紅鱗恰細吹」也。

「碧波池皺鴛鴦浴。」馮延已蝶戀花語也。唐元宗極愛此一句﹐可當「細雨夢回」兩句。

「花觸金丸紅雨少。」王阮亭評沈雄詞曰﹐花觸金丸固是麗句﹐竹窗箋體﹐當不下花間﹑尊前也。

「妒春良夜愛春朝。」李容齋豆葉黃句。

「好花天气舊遊時。」龔賢浣溪沙句。

「藕葉淸香勝花气。」蓮詞共推永叔諸作﹐後見處度此句﹐淸新自無人道。

「不曾眞个也銷魂。」詹天遊爲席上粉詠此。楊都尉遂贈之曰「請天遊眞个銷魂也。」

「瓣竹幾蒲團茗碗。」宋謙甫驀山溪句。

「花花﹐滿枝紅似霞。」溫庭筠思帝鄕斷句。

「何處按歌聲﹐輕輕。」韋莊一絲風句。

「惡滋味最是黃昏。」晏小山兩同心句。

「怕傷郎又還休道。」孫夫人風中柳句。

「玉刻雙璋﹐錦挑對裕。」李易安贈孿生句。

「染云爲幌﹐借月爲鉤。」謝勉仲七夕詞﹐稱爲險麗語。

「燈花負夜﹐月色欺廊。」徐士俊望海潮句。

「故將燈滅﹐僅把衣牽。」沈雄憶秦娥句。

「秋﹐夜靜飛點玉鉤。」張淵懿十六字令句。

「盡登髙只迸新亭淚。」吳惕庵賀新郎句。

「羅衣濕﹐新舊啼痕。」韋莊小重山句。

「一支又乖期。信春盡。」溫庭筠葆葉杯句。

「海棠花謝也﹐雨霏霏。」溫庭筠遐方怨句。

「驚問是楊花。是蘆花。」韓駒昭君怨句。

「鴛鴦影何必畫雙身。」趙而忭小重山句。

「恰似一江春水向東流。」李后主虞美人曲。宋太宗聞之﹐賜牽機藥致禍。

「妾擬將身嫁與一生休。」韋莊思帝鄕句。

「幸是古來如此﹐且開顏。」朱惇儒憶眞娘句。

「偏我相思﹐人倒合歡牀。」朱彜尊江城梅花引句。

「眉尖。淡畫春山不喜添。」孫夫人南鄕子句。

「回顧。笑指芭蕉林裏住。」歐陽炯南鄕子句。

「風乍起。吹皺一池春水。」馮延巳作謁金門句。唐元宗曰「幹卿何事。」延巳曰﹐未若陛下細雨夢回云云。

「空相憶。無計得傳消息。」韋莊寓蜀﹐蜀主奪其姬之善詞翰者入宮﹐故作謁金門起句。

「舊時衣袂。猶有東風淚。」周美成與妓楚云相善﹐後於蔡巒太守席上﹐見楚云之妹﹐作點絳唇句以憶之﹐楚云感泣。

「重來門巷﹐盡日飛紅雨。」王阮亭曰﹐龔尙書驀山溪詞「重來門巷﹐盡日飛紅雨。」不知其何以佳﹐但覺魂搖心醉。

「誤則今生﹐情則何生了。」沈柳塘陡健之筆﹐盡推其直接山谷來﹐蓋蝶戀花也。

「只有淒涼月﹐來照鴉棲。」朱竹瀟灑雨落葉句。

「卻無語回眸﹐眼波一綫。」彭羨門白薴句。

「寶帳欲開慵起﹐戀情深。」毛文錫以調名結句。

「細艸平沙﹐蕃馬小屏風。」薛昭蘊昭君怨句。

「捲盡殘花風未定。休恨。」辛棄疾定風波句。

「畫堂前﹐人不語。弦解語。」半嶠西溪子句。

「有誰知﹐爲蕭娘﹐書一紙。」周邦彥夜遊宮句。

「人不到﹐見歸鴉﹑掩窗紗。」李坦園三字令句。

「杏花疏影裏﹐吹笛到天明。」陳與義臨江仙句﹐眞正自然而然﹐語意超絕﹐可摩坡公之壘。

「月上柳梢頭﹐人約黃昏後。」朱淑眞元夕詞也。有云﹐詞則佳矣﹐豈良人婦所宜爲邪。

「燈前才一笑﹐偸解砑羅裙。」吳偉業臨江仙句。吳祭酒多有外好﹐時復遇之﹐有謂此詞直道其事﹐卽美成少年遊意。

「鴛衾空一半。鴛衾空一半。」沈偶僧東坡引疊句。

「衰柳數聲蟬。魂消似去年。」顧醉公子句。花間集曰﹐陳聲伯愛之﹐擬衍一絕句云「擁被忽聽門外雨﹐山中又作去年秋。」兩俱脫化。

「折蘆花贈遠﹐零亂一身秋。」張炎句。

「早安排送春﹐小會櫻桃宴。」彭羨門白薴句。

「眉共春山爭秀。可憐長皺。」周美成一絡索句。

「繁紅一夜驚風雨﹐是空枝。」皇甫松摘得新句。

「東風急。惜別花時手重執。」牛嶠望江怨句。

「倚危樓﹐但鎭日繡簾髙捲。」劉彥衝句。

「如夢。如夢。殘月落花煙重。」唐莊宗於宮中掘得石刻有此詞﹐中有如夢字﹐爲如夢令。

「人靜。人靜。風弄一枝花影。」曹元寵如夢令句﹐因有寵於徽宗。

「去影來香。棋局換﹐酒杯涼。」孫武經意難忘句。

「自惺忪﹐佯酩酊﹐檀心暗切。」龔介眉秋夜月句。

「喜冬宜雪﹐秋宜月﹐夏宜云。」梁棠村行香子句。

「睡起熨沈香﹐玉腕不勝金斗。」少遊句﹐見前金斗注。

「雁來人不來﹐羌笛一聲愁絕。」溫庭筠句。

「小窗甲子初晴﹐報梅花早春。」顏吟竹句。

「漢水落花歸去也﹐天上人間。」李后主歸宋﹐作此浪淘沙語﹐感懷故國。

「縱使人間春自好﹐悔我參差。」董元愷句。

「朱衾畫幔緊圍定﹐夢憨心軟。」龔鼎孳句。

「莫和秦箏。要聽香喉第一聲。」曹溶句。

「愁腸已斷﹐好去續繒雲絲雨。」蕙蘭芳引句﹐此靑城詞中刺繡語也﹐卻爲女紅塡就此婉麗之筆。

「問開皇將相復何人﹐亡陳者。」吳偉業句。

「鶯嘴啄花紅澑。燕尾點波綠皺。」秦少遊如夢令句。吹劍錄曰﹕詠物形似而少生動﹐與紅杏枝頭費如許气力。

「嬌癡不怕人猜。和衣倒在人懷。」朱希眞句。

「報道先生先生歸也﹐杏花春雨江南。」虞伯生作風入松句﹐以寄柯敬仲。

「何物便稱情種﹐敗人學道根苗。」梅墩曰﹐此偶僧去妾寄調淸平樂句也﹐學道人亦復未免有情邪。

「自起捲簾看夜色﹐天靑星欲滴。」無名氏句。

「三分春色愁中度﹐一半在梨花。」梁棠村句。

「眼底分明暗著人﹐且逐旁人語。」毛大可句。

「當初錯處也相宜。何況總宜時。」吳綺句。

「竹外一枝斜﹐想佳人天寒日莫。」曹組賦梅句﹐用東坡「竹外一枝斜更好。」

「遲日正喧妍﹐遊絲釵頭輕骨。」彭孫白薴句。

「銀屏小語﹐私分麝月﹐春心一點。」蔡松年尉遲杯句。

「一片靑銅﹐半邊綠枕﹐忄吳我從頭。」沈雄柳梢靑句。「騷見濃云堆下﹐梨花月﹐一輪白。」髙觀國霜天曉角句。

「微傳粉﹐攏梳頭﹐隱映畫簾開處。」風流子句。

「溪痕淺﹐雪痕凍﹐月痕淡﹐粉痕微。」上平西句。

「當初偎並﹐而今獨自﹐提起從頭。」單蒓僧句。

「要迷蹤困影﹐山尖海角塡情滿。」曹溶句。

「珠貝橫空冷不收﹐半濕秋河影。」趙周臣句。

「霜風淒緊﹐關河冷落﹐殘照當樓。」柳永句﹐見前說。

「鴛鴦拂破花影﹐低低趁涼飛去。」史達祖句。

「簾前歸燕看人立。卻趁落花飛入。」毛滂句。

「捧觴含笑撥箜篌。畱麼畱。畱麼畱。」曹溶句。

「門外重重疊疊山﹐遮不斷﹐愁來路。」徐府句。

「甘心署錦隊鉗奴﹐五湖編管風月」。龔鼎孳句。

「雁飛吹裂云痕﹐小樓一縷斜陽影。」吳文英句。

「盡取頭廳重印﹐肯換卻﹐纖纖羅襪。」龔鼎孳句。

「香風吹欲散﹐都應是憨態玉難支。」陳世祥句。

「燕子樓空﹐佳人何在﹐空鎖樓中燕。」蘇東坡永遇樂詞。晁無咎曰﹐三句說盡張建封事。

「要東君著意催溫送暖﹐試他心性。」曹溶句。

「鬢如蟬。寒玉簪秋水﹐輕紗捲碧煙。」牛嶠句。

「春波性。朝霞命。雨桃風絮前生鏡。」魏句。

「金鑪次第添香獸。紅錦地衣隨步皺。」李后主句。

「枝上柳綿吹又少﹐天涯何處無芳艸。」蘇東坡蝶戀花句。在可解不可解之間﹐姬人朝云日夕歌之﹐竟以病終。

「落花一夜嫁東風﹐無情蜂蝶輕相許。」彭羨門踏莎行﹐爲春盡日作也。

「願把東風權做我﹐向漪簾影裏輕軟。」王阮亭讀龔介眉合歡帶句﹐謂其曲折艷思﹐得有仙骨。

「采索身輕常趁燕﹐紅窗睡重不聞鶯。」人謂東坡惟唱大江東去﹐至如采索身輕等語﹐使十七八女郎歌之﹐又豈在曉風殘月之下。

「無可柰何花落去﹐似曾相識燕歸來」。晏殊謂王琪曰﹐假如「無可柰何花落去」﹐久未有對。琪卽應聲云「似曾相識燕歸來」何如。晏爲之大喜﹐辟置館職。

「一丈紅檣迷玉杵﹐十年靑鳥斷銀鉤。」嚴蓀友句。

「燕已能言衝社雨﹐蝶因多夢醉春風。」江尙質句。

「夢和花落鶯憎蝶﹐淚傍燈枯雨迸霜。」沈雄句。

「最愛學宮樣梳妝﹐偏能效文人心性。」柳耆卿句。

「欲歸時司空笑問﹐微近處丞相嗔狂。」陸放翁句。

「夢魂淡筆供酒債﹐風日好棋破花慳。」李坦園句。

「惱脂銷守宮袖裏﹐羞玉減暗麝香中。」沈永令句。

「恨西風不庇寒蟬﹐便掃盡一林殘葉。」張玉田句。

「挑琴擘阮太多能﹐自寫影養花風下。」龔芝麓句。

「莫道不消魂﹐簾捲西風﹐人比黃花瘦。」李易安醉花陰中卒章三句。趙明誠作五十闋雜之以問人﹐人亦只指此三句爲妙絕。

「杜宇莫頻啼﹐不喚人歸﹐只喚三更夢。」曹顧庵句。

「畫裏移舟﹐詩邊就枕﹐葉葉碧雲分雨。」史邦卿句。

「我見靑山多嫵媚﹐料靑山見我亦如是。」辛稼軒句。

「愁不分明方是病﹐柰將愁比病誰深淺。」徐萍村句。

「君同春去秋來燕﹐柰妾是朝開暮落花。送入我門來﹐倩郎雙袖窄。櫳春纖。頻呵凍筆畫眉尖。」小重山句。

「遲畱春筍緩飛觴。南堂靜﹐人已候虛廊。」小重山句。

「須信鸞弦易斷。柰云和再鼓﹐曲終人遠。」念奴嬌句。

「紅牙雙捧旋排行。將歌處﹐相向更勻妝。」小重山句。

「別館寒砧﹐孤城畫角。一片秋聲入寥廓。」千秋歲引句。

「風透紙窗蛩語咽。只今宵勾把愁腸絕。」賀新郎句。

○割裂

沈雄曰﹕後人以集句爲割裂﹐近代以襲句爲割裂。情語未圓﹐割彊先露﹐是第一病。甚有單調小令﹐而故加以換頭雙調者。更有雙調原詞﹐而截半爲單調者。如一剪梅截取半闋﹐攺名半剪。如燭影搖紅截取半闋﹐收爲小令。若以西江月加於小重山﹐爲江月晃重山。以踏莎行加於虞美人﹐爲踏莎美人。割裂已極﹐何不爲四犯八犯之調﹐不幾於南曲之配合乎。

○禁忌

周永年曰﹕詞與詩曲﹐界限甚分﹐惟上不摹香奩﹐下不落元曲﹐方稱作手。譬如擬六朝文﹐落唐音固卑﹐上侵漢制﹐亦復傖父。

爰園詞話曰﹕遇事命意﹐意忌庸﹐忌陋﹐忌襲。立意命句﹐句忌腐﹐忌澀﹐忌晦。意卓矣而束以音﹐屈意以就音﹐而意能自振者鮮矣。句奇矣而攝以調﹐屈句以就調﹐而句能自然者鮮矣。

詞筌曰﹕詞須風流蘊藉﹐作者當知三忌﹐一不可入漁鼓中語言﹐一不可涉演義家腔調﹐一不可象優伶人敍述。其最醜者爲酸腐﹐爲怪誕﹐爲粗莽﹐是不可不禁也。然則險麗者重矣﹐須泯其刻劃之迹。創獲者貴矣﹐尢忌爲突兀之辭。

金粟詞話曰﹕大約用古人之事﹐則取其新僻﹐而去其陳因。用古人之語﹐則取其淸俊﹐而去其平實。用古人之字﹐則取其妍媚﹐而去其淺俗。觀方虛谷之譏石屏﹐楊升庵之論元寵﹐昔人且然﹐何況今日。

《柳塘詞話》曰﹕詞之粗莽者﹐李似之詠桂「勝如茉莉﹐賽若荼コ」﹐仲殊之詠桂「花則一名﹐種分三色」。更若五子文之「今日事﹐何人弄得如此」。王實之之「臺省好官﹐都做幾回」。筆墨何辜﹐傖父之甚。

徐士俊曰﹕曹西士爲紅窗迥﹐自慰其足云「扶持我去﹐博得官歸。恁時賞對朝靴﹐安排你在鞽裏。更選對宮樣鞋﹐夜間伴你。」殊欠典雅。

蔣一葵曰﹕康伯可從駕時﹐重陽遇雨﹐口占望江南有云「戲馬臺前泥拍肚﹐龍山會上水平臍。直浸到東籬。落帽孟嘉尋篛笠﹐拂衣陶令覓蓑衣。兩个一身泥。」髙宗大笑﹐問之﹐伯可對云﹐此蒜酪體也。

沈雄曰﹕粗鄙之流爲調笑﹐調笑之變爲諛媚﹐是也。如唐多令之賀半閒堂也﹐「算來閒不到人間﹐一半神仙先占取﹐畱一半與君閒」。如木蘭花慢之續福華編也﹐賈似道喜而語人曰「詞則佳矣﹐失之太俳﹐安有著緋衣周公乎。」「篆刻鼎鐘將徧整頓乾坤方了」﹐是何言歟﹐諛媚之極﹐變爲穢褻﹐秦少遊「怎得香香深處﹐作个蜂抱」。柳耆卿「願得你你蘭心蕙性﹐枕前言下﹐表余深意。」所以「消魂當此際」。來蘇長公之誚也。

花庵詞客曰﹕耆卿晝夜樂云「層波細剪明眸﹐膩玉潤搓圓頸。至無限狂心乘酒興﹐這歡娛漸入佳境。猶自怨鄰雞﹐道秋宵不永。」此詞麗以淫﹐爲妓作也。

《詞統》曰﹕無名氏點絳唇云「雨尢雲﹐靠人緊把腰貼。顫聲不撤﹐肯放郎教歇。檀口微微﹐笑吐丁香舌。賁龍麝﹐被郎輕嚙﹐卻更嗔人劣。」余謂漢之祕辛﹐未必及此。

沈雄曰﹕詞貴運動自然﹐若葉元禮用王氏故事﹐作沁園春云「濯濯丰姿﹐春柳秋桐﹐仿佛超羣。羨烏衣紫燕﹐畫堂如舊﹐碧雞金馬﹐采筆方新。座講毗曇﹐手持團扇﹐可是風流瑉與。耽情甚﹐愛長幹持楫﹐載取桃根。蓮花幕裏相親。看旁若無人捫虱頻。嘆談言絕倒﹐我非衛﹐平生意好﹐君是王筠。對酒長歌﹐唾壺莫缺﹐家寶猶來卽國珍。難忘處﹐記滕王髙閣﹐賦就驚人。」猶以搬數家珍﹐終爲觸眼也。蔣一葵曰﹕王特起賀生第三子﹐疊用三字﹐作喜遷鶯云「古今三絕﹐惟鄭國三良﹐漢家三傑。三俊才名﹐三儒文學﹐更有三君淸節。爭似一門三秀﹐三子三孫奇崛。人總道﹐賽蜀郡三蘇﹐河東三薛。歡愜。況正是三月風光﹐好傾杯三百。子並三賢﹐孫齊三少﹐俱篤三餘事業。文旣三冬足用﹐名卽三元髙揭。親朋慶﹐看寵加三錫﹐禮膺三接。」如此語意﹐亦卽福唐惡習也。﹝案翰墨全書收目此詞不著名氏。﹞

○語病

藝苑雌黃曰﹕歐陽公「平山欄檻俯晴空。山色有無中」。東坡賦水調歌頭記其事﹐「長記平山堂上﹐欹枕江南煙雨」。蓋以山色有無﹐非煙雨不能然也。然以「平山闌檻俯晴空」爲起句﹐已成語病﹐恐蘇公不能爲之諱也。則是以歐陽公爲短視者近是。俯一作倚。

漁隱叢話曰﹕聶長孺賦綠頭鴨「露洗華桐﹐煙霏細柳」﹐此是仲春天气。其下乃云「綠陰搖曳﹐蕩春一色」﹐亦語病也。

沈雄曰﹕山谷西江月云「斷送一生惟有﹐破除萬事無過。」似歇後句。「遠山橫黛蘸秋波」﹐不甚聯屬。「不飲旁人笑我」﹐亦未全該。南宋人謂其突兀之句﹐翻成語病。

○攺詞

張炎曰﹕詞成恐前後不相應﹐或有重疊句意﹐又恐字面粗疏﹐卽爲修攺。少頃再觀﹐必有未穩處﹐攺之又攺﹐方爲完璧。急於脫稿﹐豈能無過。

賀裳曰﹕王次回疑雨諸集﹐見者沁入肝脾。或云﹐次回詞不多作﹐善攺舊詞﹐有加毫頰上之技。然舊詞本有自然而然之妙﹐反失之透露﹐失之猥鄙﹐不如不攺之爲愈也。

溫叟詩話曰﹕李景「手捧眞珠上玉鉤」﹐或攺眞珠爲珠簾。舒「十年馬上春如夢」﹐或攺爲如春夢﹐皆非知音者。

漁隱叢話曰﹕溫飛卿玉樓春﹕「衰桃一樹近前池﹐似惜容顏鏡中老。」欲攺近字爲ぽ字﹐映字﹐便覺一分頹露。詞品曰﹕東坡詞「玉如纖手嗅梅花」﹐俗刻攺爲玉奴。孫夫人詞「日邊消息空沈沈」﹐俗刻攺爲耳邊﹐敗人佳思。或云訛於亥豕﹐所以書貴舊本。

○戲作

丘石常曰﹕詞中每多戲贈﹐曲中謂之諢語。周徳淸謂莊重之餘﹐出以詼諧﹐顧用之者何如。獨恨今之以風格笑人者﹐如陳仲子笑齊人﹐莊諧皆優﹐然不如諧者之神明﹐足以解頤。

陳子宏曰﹕稼軒沁園春止酒詞﹐如答賓戲﹐解嘲等作﹐以遊戲文章﹐寓意塡詞﹐詞所不禁也。

沈雄曰﹕蘇長公爲遊戲之聖﹐邢俊臣亦滑稽之雄。蘇贈舞鬟云「春入腰支金縷細﹐輕柔。種柳應須柳州。」蓋柳州用呂溫嘲宗元詩「柳州柳刺史﹐種柳柳江邊」也。邢作花石綱應制云「巍峨萬丈與天髙。物輕人意重﹐千里送鵝毛。」末用成句﹐以諷徽宗也。若稼軒之重疊金雲「人言頭上發。總向愁中白。拍手笑沙鷗。滿身都是愁。」便不成詞意。

○感遇

《柳塘詞話》曰﹕王琪受知於元獻﹐辟置館職。毛滂受知於東坡﹐畱款法曹。王輔之賞識漢老﹐漢宮春感舊得名。雙溪之標榜玉林﹐金縷曲尖新特著。𨿽則一時之勝事﹐良爲不世之奇逢。只如蔡元長之薦晁氏﹐趙閒閒之黨元子﹐以至遊次公有參幕之用﹐劉攺之有求田之資。先輩之在髙位﹐多有爲之延譽而成名者。乃若微行觴忤﹐流落方城﹐飛卿之數奇也。重扶殘醉﹐一朝釋褐﹐國寶之盛遇也。否亦風前月下﹐自稱奉旨塡詞。瓊海金閨﹐能識風流學士。雄也薄命誰憐﹐困學自學﹐縱不作鐵崖之老婦吟﹐尙能如升庵之熟稗史。無柰僅免公卿三辱﹐欲續文章九命。三十年來﹐落落窮途﹐蕭蕭白髮。諒可期於減字偸聲﹐庶有補於按宮變徵。乃若疏影暗香﹐小紅得以長價。糸咼云稜玉﹐粉眞个消魂。當亦自斥爲狂悖云。

○詞讖

《太平廣記》曰﹕韓置柳氏都下﹐寄以章臺柳詞﹕「縱使長條似舊垂﹐亦應攀折他人手。」後果爲沙吒利所劫﹐人皆以爲詞讖。

《侍兒小名錄》曰﹕錢思公撰木蘭花「綠楊芳艸幾時休﹐淚眼愁腸先已斷」﹐歌之必泣下﹐舞鬟驚鴻聞之曰「相公其將危乎。」果卒於隨州。

《冷齋夜話》曰﹕少遊旣謫方歸﹐嘗於夢中作好事近﹐卒章云「醉臥古藤陰下﹐沓不知南北﹐」果至藤州卒。徐士俊曰﹕徐渭作鷓鴣天「越溪多少蓮舟女﹐老卻朱顏不嫁郎」﹐爲終身下第之讖。

○讀詞

徐渭曰﹕讀詞如冷水澆背﹐陡然一驚﹐便是興觀羣怨﹐應是爲亻庸言借貌一流人說法。夫溫柔惇厚﹐詩教也。陡然一驚﹐固是詞中佳境。

曹秋嶽曰﹕周雪客云﹕文章不遇賞鑑家﹐寧落咸陽一劫﹐甚爲士人之恨。余每讀古今塡詞﹐非能自振拔﹐無爲呵護者﹐必不流傳。三復斯語﹐因讀無名氏諸傑作﹐亦思設一法以公之舉世也。

○傳詞

沈雄曰﹕昔人詞多散逸﹐而又委巷沿習﹐宮禁流傳者﹐細心微詣﹐其精彩有不可磨滅故也。或有暗用刺譏﹐及太近穢褻者﹐統曰無名氏。余亦聽其托乩仙﹐冒鬼吟﹐題壁上﹐記夢中而已。且和成績嫁名於他人﹐夏公謹諱言其姓氏﹐必欲指爲某某手筆也﹐迂甚。

朱彜尊曰﹕言詞必稱北宋﹐至南宋始極其工﹐至宋季始極其變。姜白石最爲傑出﹐惜乎樂府五卷﹐僅存二十餘闋。張東澤綺語債﹐傳亦寥寥。至施乘之﹑孫季藩﹐盛以詞鳴﹐沈伯時樂府指迷亦爲矜譽﹐今求其集﹐不可復睹。周公謹﹑陳君衡﹑五聖與﹐集𨿽抄傳﹐公謹賦西湖十景﹐當日屬和者眾﹐而今集無之。花艸粹編載有君衡二詞﹐陸輔之詞旨載有王聖與霜天曉角等調中語。張炎玉田集﹐汪晉賢所購﹐合之周雪客所抄﹐曁虞山吳氏所藏﹐尙云未盡﹐可見詞之傳不傳﹐亦有幸有不幸也。

○選詞

周長卿曰﹕選詞如昭明文選﹐但一入選﹐面目相似。不入選者﹐非無佳詞﹐覺有倀气。選艸堂者﹐小令中調﹐吾無間然﹐長調則有出入。非惟作者難﹐選者亦難也。

詞綜曰﹕塡詞風雅﹐無過石帚一集﹐艸堂之選不登其隻字。胡浩然吉席之作﹐僧中殊詠桂之章﹐亟載卷中。甚而易靜兵要﹐寓聲於望江南。悟眞篇什﹐按調爲西江月。選者於此不幸極矣。

朱竹坨曰﹕選家書法不一﹐先系爵﹐後書名者﹐花間集﹑中州樂府體也。書字於官爵下者﹐絕妙詞選體也。書名者﹐全芳備祖體也。書字者﹐艸堂體也。冠別字於姓名之前者﹐鳳林書院體也。楊氏詞林萬選﹐陳氏花艸粹編﹐或書名﹐或書字﹐或書官﹐或書集﹐或書地名﹐或書別字﹐覽者茫茫然於世次人物之間。所以近選宜直書其名﹐無足怪也﹐況欲垂之不朽者乎。

《柳塘詞話》曰﹐選一家詞而以小令始﹐以長調終者﹐非通論也。花間﹑尊前﹐絕少長調。艸堂﹑花庵﹐方有慢詞。務必拘執字數﹐分定後先﹐或賦材爾殊﹐或托感不一。況當場寄詠﹐長短皆可懸殊﹐一調尋思﹐汗漫亦自無極。大可偏師取勝﹐何必具體爲工哉。近若梅柳爭春﹐百篇兩體﹐春秋分部﹐終卷一生。是以贈答由興會所合﹐勢必幾處拆開。寄情爲種類所分﹐語亦終成零碎。旣不得各人面目﹐復不合選家旨趣﹐一成變體﹐殊爲恨事。

梅墩詞話曰﹕文人選詞﹐與詩人選詞﹐總難言當行者。文人選詞﹐爲文人之詞。詩人選詞﹐爲詩人之詞。等而下之﹐莽鹵者勝﹐更恐失村夫子面目也。

江尙質曰﹕人文蔚起﹐名制若林。近披朱竹詞綜﹑毛馳黃詞譜﹑鄒程村倚聲集﹑蔣京少瑤華集﹐家璣人璧﹐評者紛如。得與柳塘沈子﹐稽古證今﹐贊成是書。再願考定譜﹐公之天下﹐惟冀名篇典論之惠教耳。

●詞辧上卷

○十六字令蒼梧謠絳州春

按詞統﹐以十六字令始於周邦彥﹐片玉集中不載﹐見天機余錦。句法多訁爲﹐讀不一體。詞綜曰﹕曾見宋人作蒼梧謠﹐張安國集中三首﹐蔡伸道集中一首。乃知刻本訛眠字爲明字﹐遂聊下文三字作句起﹐五字作句葉。或以五字作句起﹐三字作句葉。今讀晴川集﹐以一字作句起﹐七字作句葉﹐如雲﹕「眠。月影穿窗白玉錢。無人弄﹐移過枕函邊。」爲是。因考周玉晨爲邦彥從子﹐號晴川﹐有晴川詞﹐此乃周玉晨所作。元初程鉅夫曰﹕予於近代諸家樂府﹐惟淸眞集犁然當於心目﹐晴川殊有宗風。雨坐空山﹐試閱一解﹐便如輕衫俊騎﹐上下五陵﹐花發鶯啼﹐垂楊拂面時也。﹝案周玉晨並非邦彥從子。﹞

○明月斜落日斜

唐詞紀云﹕呂仙所制。竹坡詩話云﹕一名落日斜。

《詞統》曰﹕柳永聞婦人歌此曲云「明月斜﹐秋風冷。今夜故人來不來﹐教人立盡梧桐影。」傳是女鬼作。後好事者李玉衍爲金縷曲云「月落西樓憑欄久﹐依舊歸期未定。又只恐瓶沈金井。嘶騎不來銀燭暗﹐枉教人立盡梧桐影。」楊愼曰﹕藉此覺有身分。

○南歌子碧窗夢水晶簾

古今詞譜曰﹕南呂宮曲﹐溫庭筠多作單調二十三字﹐「手裏金鸚鵡﹐胸前繡鳳凰。偸眼暗形相﹐不如從嫁與﹐作鴛鴦。」張泌調多三字。「岸柳拖金綫﹐庭花映日紅。數聲蜀魄入簾櫳。驚斷碧窗殘夢﹐畫屏空。」溫與裴П有五七言體﹐裴云「不識廚中味﹐安知炙裏心。井邊銀釧落﹐展轉恨還深。」溫云「井底點燈深燭伊。共郎長行莫圍棋。玲瓏骰子安紅豆﹐入骨相思知不知。」蘇東坡「蓮子擘開須見薏﹐楸枰著盡更無期。」注曰「此效風人體南歌子也。今體收長短句﹐有雙調南歌子﹐乃南柯子﹐亦名雙蝶令。」

○北邙月

洞微志載﹐鄭繼超遇田參軍﹐贈妓曰妙香﹐畱數年告別﹐歌北邙月送酒。明日偕過北邙﹐妓化狐而去。太平廣記載﹐妖女王麗貞賦別詞云「五原分袂眞胡越。燕拆鶯離芳艸歇。年少鶯花處處春﹐北邙空恨淸秋月。」義本此。

○三臺令翠華引

三臺舞曲﹐自漢有之﹐唐王建﹑劉禹錫﹑韋應物諸人﹐有宮中﹑上皇﹑江南﹑突厥之別。教坊記亦載五七言體﹐如「不寐倦長更。披衣出戶行。月寒秋竹冷﹐風切夜窗聲」。傳是李后主三臺詞。「雁門關上雁初飛。馬邑闌中馬正肥。陌上朝來逢驛使﹐殷勤南北送徵衣。」傳是盛小叢三臺詞。今詞不收五七言﹐而收六言四句。王建詞云「魚藻池邊射鴨﹐芙蓉苑裏看花。日色赭黃相似﹐不著紅鸞扇遮。」故一名翠華引。

○花非花

楊愼《詞品》曰﹕予愛白樂天花非花一首﹐𨿽髙唐﹑洛神不及也。後張子野衍之爲禦禦街行。沈雄曰﹕近刻有作古風者﹐唐詩攬香集中收此。

○搗練子章臺柳解紅歌柱殿秋瀟湘神赤棗子深院月

太平廣記曰﹕韓字君平﹐有友人每將妙妓柳氏至其居。窺韓所與往還皆名人﹐必不久貧賤﹐許配之。未幾﹐韓從辟臨淄﹐置柳都下。三歲寄以詞﹕「章臺柳。章臺柳。昔日靑靑猶在否。縱使長條以舊垂﹐亦應攀折他人手。」柳答以詞﹔「楊柳枝﹐芳菲節。可恨年年贈離別。一夜隨風忽報秋﹐縱使君來豈堪折。」後爲番將沙吒利所劫﹐會入中書﹐有虞候許俊詐取得之﹐詔歸韓。

物外淸音曰﹕曲名解紅﹐相傳爲呂仙作。余考解紅爲和魯公歌童﹐其詞﹕「百戲罷﹐五音淸。解紅一曲新教成。兩个瑤池小仙子﹐此時奪卻柘枝名。」魯公自制曲也。按解紅﹐舞衣紫緋﹐繡襦銀帶﹐戴花鳳冠﹐五代時飾。焉有呂仙在唐季預爲此腔耶。唐詞載李徳裕步虛詞﹐卽雙調搗練子。搗練子本無雙調﹐詞綜列爲李白桂殿秋二首。李集之考者多矣﹐不聞菩薩蠻﹑憶秦娥而下﹐別有桂殿秋也。吳虎臣得於石刻而無其腔﹐劉無言倚其聲歌之﹐惟未足信。劉禹錫作瀟湘神﹐起卽疊三字一句便是﹐亦卽搗練子﹐但爲迎神送神之詞。

古今樂錄曰﹕樂府搗衣﹐淸商曲也﹐分平仄二韻。李后主卽詠本意。兪彥曰「調名不一﹐宜細辧之。」

○望江南謝秋娘春去也

海山記曰﹐隋煬帝開西苑﹐中鑿五胡北海﹐相通泛舟﹐令人歌望江南﹕「湖上花﹐天水浸靈芽。淺蕊水邊勻玉粉﹐濃苞天外剪明霞。淸賞思何賒。」「湖上月﹐偏照列仙家。水浸寒光鋪玉簟﹐浪搖晴影走金蛇。恰稱靈槎。」「湖上柳﹐陰覆畫橋低。宿霧洗開明媚眼﹐東風調弄好腰支。煙雨更相宜。」「湖上酒﹐終日助淸歡。檀板輕聲銀甲暖﹐醅浮香米玉蛆寒。醉眼暗相看。」本無換頭﹐後彊添之﹐終非六朝人語。古今詞譜曰﹕大石調曲﹐朱崖李太尉爲亡妓謝秋娘作望江南。白居易思吳宮﹑錢塘之勝﹐作江南憶。劉禹錫作春去也。李后主作望江梅。馮延巳作憶江南。

《詞統》載賈人女裴玉娥善箏﹐與黃損有婚姻約。後爲呂用之劫歸第﹐賴胡僧神術﹐尋復歸損。損作望江南曲云「無所願﹐願作樂中箏。得近佳人纖手子﹐砑羅裙上發嬌聲。便死也爲榮。」損﹐僖宗時人。

○竹枝﹝巴渝曲﹞

竹枝本出巴渝﹐故亦名巴渝詞。劉禹錫序曰﹕歲正月﹐裏中聯歌竹枝﹐吹笛擊鼓以應節。歌者揚袂雎舞﹐以曲多爲貴。聆其音聲﹐中黃鐘之羽﹐卒章訐激如吳兪。𨿽傖佇不可分﹐而含思宛轉﹐有淇澳之艷。

《太平樂府》曰﹕白居易竹枝云「瞿唐峽口冷煙低。白帝城頭月欲西。唱到竹枝聲咽處﹐寒猿晴鳥一時啼。」劉禹錫竹枝云「楊柳靑靑江水平。聞郎江上唱歌聲。東邊日出西連雨﹐道是無情也有情。」沈雄曰﹕作者須不似子夜﹑歡聞體﹐亦不得全脫本意﹐又不可竟作七言絕句﹐如「盤江門外是儂家」﹐爲不可及。

《詞統》載﹕「阿娘拘束好心癡。白玉闌榦護竹枝。春色到來抽亂筍﹐石頭縫裏迸芽。」「若个郎來討竹秧。雌雄須得要成雙。明年此日春雷發﹐管取嬰脫錦腔」。此田藝衡竹枝﹐大意不脫本旨﹐如折楊柳﹑采蓮曲之類。

○柳枝壽杯詞

樂府作折楊柳﹐爲漢饒歌橫吹曲﹐「上馬不捉鞭﹐反拗楊柳枝。蹀坐吹長笛﹐怨殺行客。」蓋邊詞別曲也。舊詞如劉禹錫云「淸江一曲柳千條。二十年前舊板橋。曾與美人橋上別﹐更無消息到今朝。」一曰壽杯詞﹐如﹕「千門萬戶喧歌吹﹐富貴人間只此聲。年年織作平字﹐髙映南山獻壽觴。」語意自別。唐無名氏柳枝云「萬里長江一帶開。岸邊楊柳是誰栽。錦帆落盡西風起﹐惆悵龍舟更不回。」盡推此曲爲第一。然不若薛能楊柳枝云「汴水髙懸百萬條。風淸兩岸一時搖。隋家力盡虛栽得﹐無限春風屬聖朝。」更得大體。

蛛惇儒別有一調云「江南岸﹐柳枝。江北岸﹐柳枝。折送行人無盡時。恨分離。柳枝。酒一杯。柳枝。淚雙垂。柳枝。君到長安心事違。幾時歸。柳枝。」絕似長相思琴調曲﹐而以添聲爲排調者。

○阿那曲﹝雞叫子﹞

古今詞譜曰﹕唐人爲阿那曲﹐宋人爲雞叫子﹐仄韻絕句。唐女郎姚月華歌二曲﹐卽「手拂銀瓶秋水冷﹐煙柳鵲飛去」也。其夫北遊﹐有感於詩而歸。

「春艸萋萋春水綠。野棠開盡飄香玉。繡嶺宮前白髮生﹐猶唱開元太平曲。」相傳玉川叟所吟﹐甘露變中﹐王涯﹑賈飠束﹑舒元輿﹑李訓﹑鄭注輩鬼爲之﹐一下第孝廉聞之於噴玉泉﹐詞意近是。

朱淑眞曾爲阿那曲云「夢回酒醒春愁怯。寶鴨煙銷香未歇。薄衾無柰五更寒﹐杜鵑叫落西樓月。」時有作西樓月調者﹐宋人有雙調雞叫子。

○字字雙﹝宛轉曲﹞

《才鬼錄》曰﹕唐中涓宿宮妓館﹐見童子捧酒核導三人至﹐皆古衣冠。相謂曰「崔常侍來何遲。」俄一人至﹐有離別意﹐共聯四句爲字字雙曲﹕「牀頭錦衾斑復斑。架上朱衣殷復殷。空庭明月閒復閒。夜長路遠山復山。」似非王麗眞一人詞也﹐詞品竟作王麗眞。諸選又以王建詞爲字字雙云「宛宛轉轉勝上紗。紅紅綠綠苑中花。紛紛泊泊夜飛鴉。寂寂寞寞離人家。」意亦近似﹐而又見一集中爲宛轉曲﹐宜從之。

○小秦王﹝丘家箏﹞

《柳塘詞話》曰﹕唐人絕句作樂府歌曲﹐皆七言而異其名﹐如無名氏之小秦王﹐一名丘家箏者。楊愼曰﹕予愛無名氏三闋﹐其一﹕「柳條金嫩不勝鴉。紅粉墻頭道韞家。燕子不來春寂寞﹐小窗和雨夢梨花。」其二「雁門關外雁初飛」﹐爲盛小叢三臺詞。其三「十指纖纖玉筍紅」﹐爲張祜氐州第一﹐乃所舉之訛者。

《苕溪漁隱》曰﹕唐人調俱失傳﹐今可歌者﹐小秦王﹑瑞鷓鴣耳。瑞鷓鴣依字易歌﹐若小秦王﹐必雜以虛聲乃可歌也。

○淸平調﹝陽關曲緩緩歌﹞

楚曲有淸調﹑平調﹑淸平相和曲。李供奉乃作淸平調三章云「云想衣裳花想容。春風拂檻露華濃。若非羣玉山頭見﹐會向瑤臺月下逢。」「名花傾國兩相歡。長得君王帶笑看。解釋春風無限恨﹐沈香亭北倚闌干。」「一枝稼艷露凝香。雲雨巫山枉斷腸。借問漢宮誰得似﹐可憐飛燕倚新妝。」教坊記作陽關曲﹐卽王維送元二使安西「渭城朝雨輕塵」也。冠萊公﹑蘇東坡俱有是曲﹐又作緩緩歌。

屏山集曰﹕淸平調之始也﹐玄宗曰「賞名花﹐對妃子﹐焉用舊詞。」命李白進淸平調三章﹐其一「云想衣裳」﹐半爲賦語﹐半爲公布語。其二「名花傾國」﹐以人諭物﹐以物諭人。其三「一枝濃艷」﹐公布寓於規﹑美形於刺。於是學士之才情﹐不啻寵妃之恚恨矣。

吳越王妃每歲歸臨安﹐王以書遺之云「陌上花開﹐可緩緩歸矣。」吳人用其語爲緩緩歌。蘇東坡爲易其詞歌之﹐「陌上山花無數開。路人爭看翠來。」卽名陽關曲﹐是古淸平調也。

○Ы乃曲﹝下瀧船﹞

元結於大歷中爲道州刺史﹐以軍事詣都。還洛日﹐春水漲溢不得前。作Ы乃曲四首﹐使舟子歌之﹐以取適於道路云「湘江二月春水平。滿月和風宜夜行。唱橈欲過平陽戍﹐守吏相呼問姓名。」

詞紀云「下瀧船似入深淵。上瀧船似欲升天。瀧南始到九嶷郡﹐應絕髙人乘興船。」亦名下瀧船。Ы乃﹐邪許聲﹐注作棹船相應聲﹐卽吳中棹歌相和聲。

○踏歌詞拋球樂附

詞品曰﹕崔液踏歌詞云「采女迎金屋﹐仙姬出畫堂。鴛鴦裁錦袖﹐悲悴帖花黃。歌響舞分行﹐艷色動流光。」體裁藻思俱新﹐五言四句之後﹐末以七字作句﹐三字句葉。近不得其句讀﹐律以五言﹐又何以別於劉禹錫之拋球樂乎。拋球樂五言六句云「春早見花枝。朝朝恨發遲。及看化落後﹐卻憶未開時。幸有拋球樂﹐一杯君莫辭。」

○法駕導引

古今詞譜曰﹕詞氐比望江南多疊一句云「朝元路﹐朝元路﹐同駕玉華君。千乘載花紅一色﹐人間遙指是祥雲。回望海光新。」傳自紹興都下﹐有道人攜烏衣女子飲於酒肆﹐女子歌以侑觴﹐皆非人世語。或記之以問一道士﹐道士驚訝曰﹕此赤城韓夫人所制法駕導引﹐塵世安得有人歌之。烏衣女子﹐蓋一龍云。

○如夢令憶仙姿古記比梅宴桃源

古今詞譜曰﹕小石調曲﹐有傳自呂仙者﹐有傳自莊宗者。莊宗於宮中掘得石刻﹐名曰古記。復取調中二字爲名﹐曰如夢令﹐所謂「如夢如夢﹐殘月落花煙重」是也。不知先曾有一闋云「嘗記溪亭日暮。沈醉不知歸路。興盡欲回舟﹐誤入藕花深處。爭注色。爭注色。驚起一行鷗鷺。」傳是呂仙之曲。別刻又云無名氏﹐此非呂仙之詞。張宗瑞寓以新詞﹐曰比梅。近選以莊宗曾宴桃源深洞﹐又名曰宴桃源。

○後庭花

陳氏樂書曰﹕本淸商曲賦後庭花﹐孫光憲﹑毛熙震都賦之﹐雙調四十四字。又有後庭花破子﹐李后主﹑馮延巳相率爲之﹐則是「玉樹後庭前。瑤艸妝鏡邊。去年花不老﹐今年月又圓。莫教偏。和月和花﹐天教長少年」。是單調三十二字﹐俱與古體玉樹後庭花異。非「璧月夜夜滿﹐瓊樹朝朝新」﹐爲商女所歌也。楊愼云「無限江南新樂府﹐君王獨賞後庭花。」

○天仙子萬斯年曲

樂府解題曰﹕龜玆樂也﹐教坊記有是名。詞譜爲黃鐘宮曲。朱崖李太尉爲應制體﹐花間集多賦天臺仙子﹐單調也﹐有平仄二體。韋莊詞﹕「金似衣裳玉似身。眼如秋水鬢如雲。霞裾玉帔一羣羣。來洞口﹐望煙分。劉阮不歸春日曛。」和凝詞﹕「洞口春紅飛蔌蔌。仙子含愁眉黛綠。阮郎何事不歸來﹐賴燒金﹐慵篆玉。流水桃花空斷續。」又韋莊詞﹕「深夜歸來長酩酊。扶入流蘇猶未醒。醺醺酒气麝蘭和。驚夢覺﹐笑呵呵。長道人生能幾何。」三詞俱不一體。其張先所賦「云破月來花弄影」﹐則又仄韻雙調不在此選者。

○何滿子斷腸詞

杜陽雜編云﹕文宗宮人沈阿翹﹐爲舞何滿子﹐則一舞曲也。誤刻河字﹐一名斷腸詞。人傳文宗疾亟﹐目孟才人。孟請歌畢﹐指笙囊就縊。爰歌何滿子﹐一聲腸斷而殞。張祜爲詩以弔之云「一聲何滿子﹐雙淚落君前。」白居易曰﹕何滿子﹐滄州歌者﹐開元中進此曲以贖死。因作七言云「世傳滿子是人名﹐臨就刑時曲始成。一曲四詞歌八疊﹐從頭便是斷腸聲。」今用長短句﹐有單調﹑雙調。

和凝詞﹕「正是破瓜年紀﹐含情慣得人饒。桃李精神鸚鵡舌﹐可堪虛度良宵。卻愛藍羅裙子﹐羨他長束纖腰。」第二首結句﹕「卻愛薰香小鴨﹐羨他長在屏幃。」謂卻愛下又是羨他﹐爲重疊語病。殊不知羨出於愛﹐更申明一層語意。

○風光好

周使陶奉使江南﹐傲睨特甚。韓熙載爲飾妓秦弱蘭﹐以充郵亭卒女﹐前灑掃。悅之﹐遂私焉。贈以風光好曲云「好姻緣。惡姻緣。氐得郵亭一夜眠。別神仙。琵琶撥盡相思調﹐知音少。待取鸞膠續斷弦。是何年。」雲巢編又謂﹐陶惑於任社娘﹐故有此詞。再閱天機余錦曲云「柳陰陰。水沈沈。風約雙鳧立不禁。碧波心。」後有換頭﹐則此曲當以「琵琶撥盡相思調﹐知音少」﹐爲下段。抑又犯於虞美人影之過變也﹐似不必爲此。

○伊川令

「西風昨夜穿簾幕。閨院添蕭索。最是梧桐零落。迆邐秋光過卻。人情音信難托。教奴獨自守空房﹐淚珠與燈花共落。」此伊川令範仲胤妻寄外詞也。範爲相州錄事﹐久不歸﹐其妻制此詞寄之。伊字旁朱寫人字﹐範戲語有「料想伊家不要人」句。妻復答云「閒將小楷作尹字﹐情人不解其中意。共伊間別幾多年﹐身邊少个人睡。」見詞統﹐畢竟是北宋人語。

○長相思﹝山漸靑雙紅豆憶多嬌靑山相送迎﹞

樂府解題曰﹕長相思﹐古怨思二十五曲之一。本古詩「上言長相思﹐下言久離別」。又「著以長相思﹐緣以結不解」。以致纏綿之意。玉臺新詠載徐陵﹑蕭淳各有長短句﹐而非詞也。唐詞紀載令狐楚五言「君行登隴上﹐妾夢在閨中。玉箸千行落﹐銀牀一夕空。」張繼五言「遼陽望河縣。白首無由見。海上珊瑚枝﹐年年寄春燕。」皆非詞也。止收雙調三十六字﹐如﹕「深畫眉。淺畫眉。蟬鬢篷松云滿衣。陽臺行雨回。巫山髙﹑巫山低。暮雨瀟瀟郎不歸。空房獨守時。」此白居易作。花庵詞客﹐稱爲世人莫及。

○醉太平﹝淩波曲醉思凡四字令﹞

按起調以兩字藏韻作句﹐張炎論之最嚴。龍州詞﹐當攺作「情眞意眞。眉淸鬢靑。小樓明月調箏。寫春風數聲。思君憶君。魂憑夢縈。翠綃香爰云屏。更那堪酒醒。」舊見「張顚米顚。書船畫船。夫仙婦仙。鸞弦鳳弦」等語。辛詞只作仄韻云「態濃意遠。眉顰笑淺。剪羅衣窄絮風軟。欺鬢雲翠捲。南園花樹春光暖。紅香徑裏楡錢軟。欲上秋遷又驚懶。且歸休怕晚。」換頭俱異﹐別是一體。

海昌查容氵片翁集﹐有賀江右人納雙姬者云「章江貢江。蜂狂蝶忙。桃根桃葉相當。弄明珠一雙。深妝淺妝。鶯商燕量。巫山巫峽中央。鎖芙蓉一雙。」但卒章合用一韻爲嫌耳。

○薄命女﹝長命女﹞

樂府解題曰﹕長命西河女羽調曲﹐唐五言體云「云送關西雨﹐風傳渭北秋。狐燈然客夢﹐寒杵搗鄕愁。」和凝集中云「天欲曉。宮漏穿花聲繚繞。窗裏星光少。冷霞寒侵帳額﹐殘月光沈樹杪。夢斷錦闈空悄悄。彊起愁眉小。」力崇詞格者﹐當不取詩體也。

馮延巳別有長命女詞﹕「春日宴。綠酒一杯歌一徧。再拜陳三願。一願郎君千歲﹐再願妾身長健。三願如同梁上燕。歲歲長相見。」畱爲章法﹐詞則俚鄙。

○昭君怨

《柳塘詞話》曰﹕調本兩韻﹐如蘇軾﹑韓駒﹑萬俟雅言﹑辛棄疾﹑鄭域﹑張﹐俱得體。而明之陳繼儒﹐彊爲一韻曰「水上奏琵琶。一痕沙。」遂名之爲一痕沙。此老未爲知詞。換頭亦系兩韻六字者﹐萬俟雅言春到南樓雪盡一首﹐換頭云「莫把闌干倚。」前人謂倚字上落一頻字﹐及查蔡伸道﹑程觀過﹑吳幼淸俱有此體。

○太平時柳柳枝賀聖朝

賀方回衍杜牧之「秋盡江南葉未凋」詩﹐陳子髙衍王之渙「李夫人病已經秋」詩﹐以七字現成句而和以三字爲調。花間集﹐起於張泌﹑顧﹐換頭句仍押仄韻。六一詞猶押平韻﹐一名添聲楊柳枝。

○生杳子﹝賴卸頭﹞

查謂古槎字﹐未見有詠博望事者。諸選載牛希濟換頭云「語已多﹐情未了。」咸以已字爲襯﹐及閱「繡工夫﹐牽心緒」﹐孫光憲又作三字句。至「誰家繡轂動香塵」﹐多誰家二字﹐又豈以誰家二字爲襯﹐列之三體宜也。

《柳塘詞話》曰﹕尊前集中﹐劉侍讀生查子一闋云「深秋更漏長﹐滴盡銀臺燭。獨步出幽閨﹐月晃波澄綠。芰荷風乍觸。一對鴛鴦宿。虛掉玉釵驚﹐驚起還相續。」堯山堂外紀中﹐歐陽彬生查子一闋云「竟日畫堂歡﹐入夜重開宴。剪燭蠟煙香﹐促坐花光顫。待得月華來﹐滿院如鋪練。門外簇驊驑﹐直待聞雞散。」因思韓生查子詞「空樓雁一聲﹐遠屏山半滅」﹐足色悲涼﹐不言愁而愁自見﹐何必又贅「眉山正愁絕」耶。覺首篇「時復見殘燈﹐和煙墜金穗」﹐如此結構﹐方爲含情無限。

《古今詞話》曰﹕陸放翁見題驛壁云「玉階蟋蟀鬧淸夜﹐金井梧桐辭故枝。一枕淒涼眠不得﹐呼燈起作感秋詩。」詢知驛女之作﹐爰納爲妾。後妻妒又出之﹐遂賦生查子云「只知眉上愁﹐不識愁來路。窗外有芭蕉﹐陣陣黃昏雨。曉起理殘妝﹐整頓教愁去。不合畫春山﹐依舊畱愁住。」

朱淑眞賦元夕生查子﹐有云「月到柳梢頭﹐人約黃昏後。」詞品曰﹕詞則佳矣﹐豈良人婦所宜道耶。但其元夕詩﹕「但願暫成人繾綣﹐不妨長任月朦朧。」與詞相合﹐其行可知。

○醉公子﹝四換頭﹞

雙調醉公子﹐一名四換頭﹐平仄互葉﹐詞意四換。如虞美人﹑菩薩蠻﹑減字木蘭花之類。五言體云「昨日春園飲﹐今朝倒接。誰人扶上馬﹐不省下樓時。」詞選氐以顧﹑尹鶚之所著爲正。

懷古錄曰「門外︵吠﹐知是蕭郎至。劃襪下香階﹐冤家今夜醉。扶得入羅幃﹐不肯脫羅衣。醉則從他醉﹐還勝獨睡時。」此唐人詞也。前輩謂讀此可悟詩法。或以問韓子蒼﹐子蒼曰﹕只是轉折多耳。且如喜其至﹐劃襪下階﹐是一轉矣。而苦其今夜醉﹐又是一轉。喜其入羅幃﹐又是一轉。不肯脫羅衣﹐又是一轉。後兩句是自爲開釋﹐又是一轉。𨿽與諸家不同﹐直是賦醉公子也。柳塘詞話曰﹕體是四換韻者﹐顧﹑薛昭蘊可法也。無名氏詞爲兩韻﹐半平半仄體。尙有尹鶚詞﹐只用兩韻者﹐「暮煙籠蘚砌。戟門猶未閉。盡日貪。不管人獨。剛到促呼茶。豪憨誰耐他。擁被寧孤睡。醒眼難禁醉。待得酒醒時。天街唱曉雞。」此爲申明無名氏詞意﹐而不嫌其透露。

○點絳唇﹝沙頭雨南浦月十八香﹞

古今詞譜曰﹕本仙呂宮﹐又入髙平調。張仲宗結語云「遙隔沙頭雨。」名沙頭雨。又「邀月過南浦」﹐爲南浦月。

詞品曰﹕蘇叔黨﹐東坡少子。艸堂所錄「新月娟娟」﹐「髙柳蟬嘶」兩首是也。時禁蘇文﹐故隱其名。若以爲汪彥章作則謬矣﹐汪自有「永夜懨懨﹐畫簾低月山卸斗」﹐見於浮溪文藻。

詩話總龜曰﹕林和靖不特工於詩﹐且工於詞。如詠艸一首﹕「金穀年年﹐亂生春色誰爲主。」終篇不露一艸字。如覺範詠梅一首﹕「風吹平野﹐一點香隨馬。」終篇不露一梅字﹐同一雅潔。

○浣溪沙﹝小庭花滿院春廣寒秋霜菊黃踏花天﹞

古今詞譜曰﹕黃鐘宮曲。張泌詞有「露濃香泛小庭花」﹐又名小庭花。

李后主用仄韻﹐「紅日已髙三丈透。金鑪次第添香獸。紅錦地衣隨步皺。佳人舞點金釵澑﹐酒惡時拈花蕊嗅。別殿遙聞簫鼓奏。」固是獨唱。

薛昭蘊首句不用韻﹐「紅蓼渡頭秋正雨﹐印沙鷗迹自成行。整鬟飄袖野風香。不語含深浦裏﹐幾回愁殺棹船郎。燕歸帆盡水茫茫。」亦僅見也。

《樂府紀聞》曰﹕張侍郎愛姬早逝﹐猶子曙代爲浣溪沙云「天上人間何處去﹐舊歡新夢覺來時。黃昏微雨畫簾垂。」寫置幾上﹐朝回見之﹐一慟曰﹐此必阿灰所作也。阿灰﹐曙小字。

竹坡叢話曰﹕蘇東坡云﹕魯直作浣溪沙﹐自以水光山色﹐替卻玉肌花貌﹐此眞得漁父之風者。魯直過瀘﹐瀘帥有寵妓盼盼﹐命之侑酒。魯直贈以浣溪沙﹐有云「見人無語但回波﹐奴料有心畱宋玉﹐氏緣無柰楚襄何。」盼盼唱惜春容而帥不知也。

○卜算子﹝百尺樓﹞

古今詞譜曰﹕歇指調曲﹐平韻卽巫山一段雲也。秦湛詞﹕「極目煙中百尺樓﹐人在樓中否。」又名百尺樓﹐有八十九字中調。

女紅余志曰﹕惠州溫氏女超超﹐年及笄不肯字人。東坡至﹐喜曰「吾婿也。」日徘徊窗外﹐聽公吟詠﹐覺則亟去。東坡知之﹐乃曰「吾呼王郎與子爲姻。」未幾﹐東坡渡海歸﹐超超已卒﹐葬於沙際。因作詞云「缺月掛疏桐﹐漏斷人初靜。時見幽人獨往來﹐縹緲孤鴻影。驚起卻回頭﹐有恨無人省。揀盡寒枝不肯棲﹐寂寞沙洲冷。」

僧皎然送春詞﹕「有意送春歸﹐無計畱春住。畢竟年年用著來﹐何似休歸去。」髙賓王全用之﹕「屈指數春來﹐彈指驚春去。檐外蛛絲网落花﹐也要畱春住。幾日喜春晴﹐幾夜愁春雨。十二闌干六曲屏﹐題徧傷春句。」

《柳塘詞話》曰﹕紫竹卜算子云「繡閣鎖重門﹐攜手終非易。墻外憑他花影搖﹐那得疑郎至。合眼想郎君﹐別久難相似。昨夜如何繡枕邊﹐夢見分明是。」是有繾綣意而非穢褻語﹐攜手夢見﹐方喬可謂不孤。

靑樓雅述曰﹕唐仲友守臺﹐命營妓嚴蕊作紅白桃花如夢令﹐賞以雙縑。後朱晦庵爲節使﹐欲摭仲友罪﹐置蕊於獄。蕊曰「身爲賤妓﹐不敢妄言以污士大夫也。」嶽霖爲憲﹐憐蕊無辜﹐猝命作詞。蕊口占卜算子云「不是愛風塵﹐似被前緣忄吳。花落花開自有時﹐總賴東君主。去也還須去。住也如何住。若得山花插滿頭﹐便是儂歸處。」立命出之。

○巫山一段雲

樂府解題曰﹕漢鐃歌巫山髙爲思婦詞﹐一曰狀巫峽。按太平廣記﹐王母第二十三女名瑤姬﹐號雲華夫人﹐居巫山﹐詩家所謂神女也。峽下有神女祠﹐過此爲無我灘矣。詞盛於花間﹐李﹑毛文錫諸人。又唐昭宗宮人題於寶雞驛壁者﹐換頭用六字句﹐葉仄韻﹐與柳郎中之詠遊仙相類。昭宗宮人云「靑鳥不來愁絕﹐忍看鴛鴦雙結。春風一等少年心﹐閒情恨不禁。」柳郎中云「一曲雲謠爲壽﹐倒盡玉壺春酒。微醺爭撼白楡花﹐踏研討會九光霞。」箋體中應備之。

○采桑子﹝羅敷令醜奴令﹞

教坊記曰﹕采桑子﹐卽古相和歌中采桑曲。

古今詞譜曰﹕大石調曲。

詞品曰﹕花蕊夫人因蜀亡制采桑子﹐題葭萌驛壁云「初離蜀道心將碎﹐離恨綿綿﹐度日如年。馬上時時聞杜鵑。」才半闋而爲軍騎促行。有戲續之云「三各宮女如花貌﹐妾最嬋娟。此去朝天。只恐君王恩愛偏。」此必後人侮之者﹐豈有隨昶行而書此敗節之語。

○菩薩蠻﹝重疊金子夜歌女王曲花間意﹞

古今詞譜曰﹕調屬正平﹐又中呂四換頭曲也。

《古今詞話》曰﹕溫庭筠善屬詞﹐唐宣宗好歌菩薩蠻﹐令狐相公假溫手修撰以進﹐有「小山重疊金明滅」句﹐爲重疊金。

杜陽雜編曰﹕唐大中初﹐女蠻國貢雙龍犀﹐明霞錦。其人危髻金冠﹐瓔珞被體﹐當時號爲菩薩蠻。優者作女王曲﹐文士亦往往聲其詞。

丹鉛錄曰﹕開元時南詔入貢﹐危髻金冠﹐瓔珞被體﹐號菩薩蠻﹐因以制曲。楊愼攺蠻爲﹐以戒經華被首爲據。胡元瑞駁之﹐非眞正婦女入貢﹐蓋皆婦女髻也。

中朝故事曰﹕乾寧三年﹐帝次華州﹐登城樓歌一詞﹐有曰「何處是英雄。迎儂歸故宮。」又曰﹕明年秋制此詞。旣爲韓建迎歸矣﹐何又作此詞﹐且攺爲「安得有英雄﹐迎歸大內中」﹐絕非昭宗聲口。

舊曲有衍古詩而作者﹐如「牡丹帶露眞珠顆。佳人折向庭前過。含笑問檀郎。花彊妾貌彊。檀郎故相惱。只道花枝好。一晌發嬌嗔。碎ソ花打人」。宣宗嘗愛唱之﹐戲語左右﹐似婦人支解其夫者。詞品以爲遠在花間之先也。

張表臣過吳江詞云「垂虹亭下扁舟住。秋風煙雨長橋暮。白蒙聽吳歌。佳人雙臉波。勸傾金鑿落。莫作思家惡。綠鴨與鱸魚。如何可寄書。」或曰﹐不聞鴨可寄書。表臣不答。信乎柳州云﹐作之難﹐知之又難﹐雌霓之賞爲少也。

南唐盧絳﹐衡山人﹐爲蜀主昶刺史﹐夜夢白衣婦人歌菩薩蠻詞以侑酒﹐卽「玉京人去秋蕭索。畫檐鵲起酲桐落。欹枕悄無言。月和淸夢圓」也。絳默記之﹐詢之﹐曰「妾乃玉眞也﹐他日富貴﹐相見於固子坡頭。」後入宋臨刑﹐有白衣婦人同事。問其名則耿玉眞﹐其地則固子坡也。

○謁金門﹝花自落垂楊碧空相憶春早湖山﹞

古今詞譜曰﹕雙調曲﹐教坊記有儒士謁金門。

花庵詞客曰﹕張宗瑞詞﹕「睡起愁懷無處著。無風花自落。」爲花自落。又「樓外垂楊如此碧。問春來幾日」﹐爲垂楊碧。皆以篇末之語而立新名者。

《古今詞話》曰﹕李嗣主謂馮延巳曰「風乍起。吹皺一池春水。幹卿何事。」延巳曰「未若陛下細雨夢回雞塞遠﹐小樓吹徹玉笙寒也。」

韋莊以才名寓蜀﹐蜀主建奪其姬之善詞翰者入宮。莊作謁金門云「空相憶。無計得傳消息。天上嫦娥人不識。寄書何處覓。春睡覺來無力。不忍把伊書迹。滿院落花春寂寂。斷腸芳艸碧。」

○淸平樂﹝憶蘿月﹞

詞品曰﹕李白應制淸平樂見呂鵬遏雲集﹐共四首。自禁庭春晝﹐禁闈秋夜之詞﹐膾炙人口。黃玉林以後二首無淸逸气﹐贗作也﹐逸之。楊愼補作二首﹐人以爲遠不忘諫﹐塡詞中風雅也。胡元瑞又混以淸平調駁之﹐良誤。

古今詞譜曰﹕李白換頭一句仄粘﹐一句平粘﹐下句稱是﹐兩首一體。惟孫光憲「等閉無語﹐愁腸欲斷」效之。溫庭筠俱用仄粘﹐韋莊之「春愁南陌全」﹐效之。要知換頭第一﹑第二﹑第四俱用平粘﹐而第三用仄粘﹐大槪如是。

○憶秦娥﹝秦樓月雙荷葉碧雲深﹞

唐詞紀曰﹕商調曲也﹐鳳樓春卽其遺意。李白之簫聲咽﹐用仄韻。孫夫人之花深深﹐用平韻。張宗瑞爲立新名曰碧雲深﹐至謝逸止二十三字作調。

《樂府紀聞》曰﹕相傳文宗宮妓沈翹翹舞何滿子詞。文宗曰「浮雲蔽白日﹐此文選中﹐念君臣值姦邪所蔽﹐正是今日。」乃賜金玉環。翹翹泣曰「妾本吳元濟女﹐投入掖庭。」本藝方響﹐因奏梁州﹐音節殊妙。文宗選金吾秦誠之出宮﹐誠後使日本。翹翹制曲曰憶秦郎﹐卽憶秦娥也。

○荊州亭江亭怨

樂府雜錄曰﹕荊州亭四十六字﹐花庵收爲淸平樂令。因檢山谷詞﹐魯直登荊州亭柱間﹐見詞云「簾卷曲闌獨倚。江展暮天無際。淚眼不曾晴﹐家在吳頭楚尾。數點雪花亂委。撲灑沙鷗驚起。詩句欲成時﹐沒入蒼煙叢裏。」魯直淒然曰「以爲餘發也。」夜有女子見夢曰「我家豫章﹐附客舟墮水死﹐有感而作﹐不意公能識之。」魯直覺而嘆曰「此必吳城小龍女也。」

○喜遷鶯﹝鶴衝天萬年枝﹞

古今樂錄曰﹕黃鐘宮曲﹐多賦登第﹐賦宮詞。

古今詞譜曰﹕正宮曲﹐韋莊詞﹕「家家樓上簇神仙。爭看鶴衝天。」和凝詞﹕「嚴妝攏罷囀黃鸝。飛上萬年枝。」故名鶴衝天﹑萬年枝。前後和凝﹑薛昭蘊爲一韻者﹐韋莊﹑歐陽修爲兩韻者﹐至毛文錫換頭﹐一槪和仄韻。

薛昭蘊詞云「淸明節﹐雨晴天。得意正當年。馬驕泥軟錦連乾。香袖半籠鞭。花色融﹐人競賞﹐盡是繡鞍朱鞅。日斜無計更流連。歸路艸和煙。」

毛文錫詞云「芳春景﹐曖晴煙。喬木見鶯遷。傳枝偎葉語關關。飛過綺叢間。錦翼鮮﹐金毳軟。百囀千嬌相喚。碧紗窗曉怕聞聲﹐驚破鴛鴦暖。」

歐陽修詞云「梅謝粉﹐柳拖金。香滿舊園林。養花天气半晴陰。花好卻愁深。花無數。愁無數。花好卻愁春去。戴花持酒祝東風。千萬莫匆匆。」

花庵詞客曰﹕夏竦於慶曆朝爲一不肖﹐然喜遷鶯詞必以之爲冠冕。如「三千珠翠擁宸遊。水殿按梁州」﹐此景徳中水殿按舞時應制之作。

○阮郎歸﹝醉桃源碧桃春﹞

花庵詞客曰﹕宋仁宗見新燕掠水﹐曾覿應制作阮郎歸詞云「柳陰庭館占風光。呢喃淸晝長。碧波新漲小池塘。雙雙蹴水忙。萍散漫﹐絮飄揚。輕盈體態狂。爲憐流去落紅香。卸將歸畫梁。」仁宗極賞嘆其末二句。

古今詞譜曰﹕大石調曲也。黃山谷多作獨木橋體﹐詠茶一首﹐全用山字。

李后主阮郎歸云「東風吹水日銜山。春來長是閒。」蘇東坡「綠槐髙柳咽新蟬。薰風初入弦」﹐此定體也。獨王山樵阮郎歸第二句便失平粘﹐云「風中柳絮水中萍。聚散兩無情。」不知何意。且眼媚起句﹕「霏霏疏影轉徵鴻。人語暗香中。」朝中措起句﹕「平冊欄檻倚晴空。山色有無中。」太常引起句﹕「君王著意履聲間。合押紫宸班。」少年遊起句﹕「霽霞散曉月猶明。疏木掛殘星。」月宮春起句﹕「水晶宮裏桂花開。神仙探幾回。」是皆犯之矣。

○眼兒媚﹝秋波媚﹞

花庵詞客曰﹕宋齊愈爲固陵如對﹐曰﹕卿文章新奇﹐可作梅詞進呈。詞云「霏霏疏影轉徵鴻。人語暗香中。小橋斜渡﹐曲屏深院﹐水月。人間不是藏春處﹐玉笛曉霜空。江南處處﹐黃垂密雨﹐綠漲薰風。」蓋眼媚也。立進此。天語稱喜﹐又諭近臣曰﹕齊愈詞非惟不經人道﹐自花開至結子黃熟﹐並天色言之盡矣。

王荊公子多病﹐因令其妻樓居而獨處。荊公別嫁之。念之﹐爲作秋波媚詞云「楊柳絲絲弄輕柔。煙縷織成愁。海棠未雨﹐梨花先雪﹐一半春休。而今往事難重省﹐歸夢繞秦樓。相思只在﹐丁香枝上﹐豆蔻梢頭。」

《柳塘詞話》曰﹕起是平粘仄粘俱通﹐故阮閱一首「樓上黃昏杏花寒﹐斜月小闌干」是也。又卓田一首平粘起者﹐「丈夫只手把吳鉤。欲斷萬人頭。因何鐵石﹐打成心性﹐卻爲花柔。君看項籍並劉季﹐一怒使人愁。只因撞著﹐虞姬戚氏﹐豪傑都休。」

○山花子﹝南唐浣溪沙攤破浣溪沙﹞

雪浪齋日記曰﹕王荊公問黃山谷曰﹐李后主詞何處最佳。山谷以「一江春水向東流」對。荊公曰「未若山花子「細雨夢回雞塞遠﹐小樓吹徹玉笙寒」也。按「手卷眞珠」﹑「菡萏香消」二首皆元宗作﹐荊公誤屬後主。

古今詞譜曰﹕黃鐘宮曲﹐曾鐘宮曲﹐曾幾南唐軼事﹐元宗手寫此二詞﹐以賜金陵妓人王感化。

明林章詞云「燕子樓中覓夢魂。杜鵑枝底認啼痕。惟有遠山江上出﹐翠氤氳。風送楊花三月雪﹐水蓮芳艸一天云。又是去年時候也。盡黃昏。」近代王士礻眞寄京口程昆侖云「黃鶴山前黃鶴鳴。杜鵑樓上杜鵑聲。記得戴招隱地﹐共經行。北固雲山春望遠﹐南徐風雨暮潮生。一片澄江如練影﹐接蕪城。」同一情致。

○柳梢靑﹝早春怨雲淡秋空﹞

古今詞譜曰﹕中呂宮曲﹐有平仄二調﹐謝逸﹑賀鑄俱仄韻。

詞品無名氏詞云「曉星明滅。白露點﹑秋風落葉。故址頹垣﹐冷煙荒艸﹐前朝宮厥。長安道上行客。依舊是﹑名深利切。攺變容顏﹐銷磨今古﹐隴頭殘月。」此五代新說載鬼仙詞﹐非太白﹑長吉之流不能及此。按之以柳梢靑曲﹐第二句皆遺失一字耳。

謝逸詞云「香肩輕拍﹐尊前忍聽﹐一聲將息。昨夜濃歡﹐今朝別酒﹐明朝行客。後回來則須來﹐便去也如何去得。無限離情﹐無窮江水﹐無連山色。」此以仄韻証之也。

淳熙中﹐張材甫應制詞云「柳色初濃﹐餘寒寒如水﹐秋雨如塵。」復命曾海野和詞云「桃靨紅勻﹐梨腮粉薄﹐鴛徑無塵。」詞品曰﹕句句葉而起句不葉﹐則亦未知詞者矣。夫柳梢靑起句﹐不用韻者間有。旣在應制聯賡之作﹐是亦可通融者﹐極言其未知詞也﹐過矣。

○周峯碧

宋無名氏眉峯碧詞云「蹙損眉峯碧。纖手還重執。鎭日相看未足時﹐便忍使鴛鴦只。薄暮投村驛。風雨愁通夕。窗外芭蕉窗裏聲﹐分明葉上心頭滴。」宋徽宗手書此詞以問曹組﹐組亦未詳。微宗曰﹐朕粘於屏以悟作法。眞州柳永少讀書時﹐遂以此詞題壁﹐後悟作詞章法。一妓向人道之﹐永曰﹕某亦願變化多方也。然遂成屯田蹊徑。

○賀聖朝

舊本葉淸臣落句﹐俱作四字三句云「三分春色﹐二分愁悶﹐一分風雨。知他來歲﹐牡丹時候﹐相逢何處。」𨿽犯旁宮﹐如秋波媚﹑洞天春﹑柳梢靑﹑訴衷情等曲﹐未嘗不穩貼淸圓也。以原調考之﹐應攺作兩句云「三分春色二分愁﹐間一分風雨。知他來歲牡丹時候﹐相逢何處。」是上作七字句﹐下作五字句﹐又五字句作空頭句﹐更妙在間字﹑候字。若間字攺更字﹐候字攺再字﹐便屬粗淺。今證以馬莊父春遊詞云「遊人拾翠不知遠﹐被子規呼轉。紅樓倒影背斜陽﹐墜幾聲弦管。荼コ香透﹐海棠紅淺﹐恰平分春半。花前一笑不須慳﹐待花飛休怨。」

○朝中措

藝苑雌黃曰﹕歐陽公送劉貢父守揚州﹐爲朝中措詞云「平山闌檻倚晴空。山色有無中。手種堂前楊柳﹐別來幾度春風。文章太守﹐揮毫萬字﹐一飲千鍾。行樂直須年少﹐尊前看取衰翁。」平山堂望江左諸山甚近﹐或以公短視故云。東坡笑之﹐因賦快哉亭水調歌頭以道其事﹐有云「嘗記平山堂上﹐欹枕江南煙雨。杳杳沒孤鴻。認取醉翁語﹐山色有無中。」蓋指煙雨而然也。

○人月圓靑衫濕

宋王詵詞云「年年此夜﹐華燈盛照﹐人月圓時。」名之曰人月圓。古今詞譜曰﹕大石調曲﹐北劇多收爲引子。

金源樂府曰﹕吳激赴金人張總家集﹐出侍侑觴﹐故宋宮姬也。時宇文叔通賦念奴嬌將成﹐見激作人月圓云「南朝千古傷心事﹐還唱後庭花。舊時王謝﹐堂前燕子﹐飛向誰家。恍然一夢﹐仙肌勝雪﹐宮鬢堆鴉。江州司馬﹐靑衫淚濕﹐同是天涯。」叔通遂閣筆﹐退而語人曰「吳郎近以樂府髙天下。」

○醉鄕春醉鄕廣

醉鄕春者﹐秦少遊謫嶺南時所作也。藤州地誌云﹐秦少遊醉飲於海棠橋野老家﹐度一曲以題於柱間云「喚起一聲人悄。衾冷夢寒窗曉。瘴雨過﹐海棠開﹐春色又添多少。社甕釀成微笑。半缺椰酎共舀。覺顚倒。急投牀﹐醉鄕廣大人間小。」聞修志者不識舀字﹐攺之﹐怪甚。

○惜分飛

《樂府紀聞》曰﹕東坡守杭﹐毛滂爲法曹掾﹐與一妓善。秩滿當辭﹐流連惜別。明日﹐東坡宴客﹐妓卽歌惜分飛以侑酒云「淚濕闌干花著露。愁到眉峯碧聚。此恨平分取。更無言語空相覷。斷雲殘雨無意緒。寂寞朝朝暮暮。今夜山深處。斷魂分付潮回去。」東坡問是誰作﹐妓愀然以毛法曹對。東坡語坐客曰「郡寮有詞人而不及知﹐某之罪也。」折柬追還﹐爲之延譽﹐滂以此得名。

○西江月壺天曉白香醉髙歌

古今詞譜曰﹕調始於歐陽炯中呂宮曲﹐以隔韻葉者。後則漸濫而無紀極矣﹐惟東坡重陽詞近之。歐陽詞云「月映長江秋水。分明冷浸星河。淺沙汀上白雲多。雪散幾叢蘆葦。扁舟倒影寒潭裏。煙光遠罩輕波。笛聲何處響漁歌。兩岸香暗起。」此又以七字句爲換頭者。東坡詞云「點點樓前細雨﹐重重江外平湖。當年戲馬會東徐。今日淒涼南浦。莫恨黃花未噴嚏一﹐且教紅粉相扶。酒闌不必看茱萸。俯仰人間今古。」恐又是平仄一韻﹐然已合調耳。

花庵詞客曰「照野イイ淺浪﹐橫空曖曖微霄」﹐東坡用陶語「山滌餘靄﹐宇曖微霄」也。公以春夜行蘄水中﹐過酒家醉飲﹐乘月一至溪橋﹐曲肱少寐。及覺已曉﹐亂山蔥蘢﹐不謂人世也。黃九疑公有突兀之句﹐故小敍及之。

《柳塘詞話》曰﹕宋趙與仁西江月﹐又作一體云「夜半河痕依約﹐雨餘天气冥。起行微月徧池東。水影浮花﹐花影動簾櫳。量減難辭醉白﹐恨長莫盡題紅。雁聲能到畫樓中。也要玉人﹐知道有秋風。」見艸窗詞選。

○杜華明

梁溪軼事曰﹔關注子東﹐避地梁溪。夢至廣寒宮﹐夾兩池﹐水無纖塵﹐地無纖艸﹐門鑰不啟。或告之曰﹐呼月姊則開矣。子東如其言﹐見二仙子﹐霞彩煥發﹐非復人間。引者曰﹐月姊也。子東再拜。因問往日梁溪之會﹐令歌太平樂猶記及否。子東歌之﹐復作桂華明云「縹緲神仙開洞府。遇廣寒宮女。問我雙鬟梁溪舞。猶記得﹐當時否。碧玉詞章教仙女。爲按歌宮羽。皓月滿窗人何處。聲永斷﹐瑤池路。」

○少年遊

古今詞譜曰﹕黃鐘宮曲﹐林君復﹑蘇東坡俱有之﹐亦不一體﹐其更變俱在換頭也。東坡詞換頭云「捲簾對酒邀明月。」非對酒捲簾也﹐刻誤。落句云「恰似娥憐雙燕﹐分明照﹑畫梁斜。」異矣。耆卿換頭云「薄情慢有歸消息﹐鴛鴦被﹐半香消。」異矣。小山換頭云「可憐人意﹐薄於雲水﹐佳會更難重。」則又異矣。余則俱同﹐當以美成詞爲正。

《樂府紀聞》曰﹕美成在汴日﹐主角妓李師師家。道君幸之﹐美成避匿其左右。遂賦少年遊雲﹕「並刀如水﹐吳鹽勝雪﹐纖手破新橙。錦幄初溫﹐獸煙不斷﹐相對坐調笙。低聲問向誰行宿﹐城上已三更。馬滑霜濃﹐不如歸去﹐直自少人行。」直寫其事﹐流傳於外。道君怒﹐以課吏謫之。

○瑤池宴

古今樂錄曰﹕黃魯直與季常書曰﹕琴曲有瑤池宴﹐無名氏所制﹐詞不穩帖﹐而聲如怨咽。或攺之別作閨怨﹐殊爲奇妙﹐勿妄以與人也。爲按拍歌之云「飛花成陣春心困。寸寸。別腸多少愁悶。無人問。偸期自殘妝粉。抱瑤琴﹐尋出新韻。玉纖趁。南風未解幽慍。低雲鬢。眉峯斂暈嬌和恨。」一如王實甫之遊藝中原曲云。按以仙呂點絳唇可歌也。

○憶余杭﹝憶西湖﹞

潘閬字肖遙﹐太宗朝人﹐狂逸不羈﹐坐事系獄﹐往往有出塵之語。詞品曰﹕有憶西湖虞美人一闋﹐於時盛傳﹐東坡愛之﹐書於玉堂屏風。詞綜曰﹕潘痕有酒泉子二闋﹐石曼卿見此詞﹐使畫工繪之作圖。柳塘沈雄起而辯之﹐非虞美人﹐亦非酒泉子﹐乃自制憶余杭也。舊刻詞曰「長憶西湖湖水上。盡日憑闌樓上望。三三兩兩釣魚舟。島嶼正淸秋。笛聲依約蘆花裏。白鳥成行忽飛起。到來閒想整綸竿。思入水雲寒。」復見詞綜共刻三首﹐其二首首句俱失三字﹐今爲正之。其一﹕「長憶孤山山影獨。山在湖心如黛簇。」其二﹕「長憶西湖添碧澑。靈隱寺前天竺後。」如失山影獨三字﹐添碧澑三字便不成詞矣。﹝按今肖遙詞有十首﹐皆酒泉子﹐起句亦皆四字。﹞

○鵲橋仙﹝廣寒秋呈紅﹞

古今詞譜曰﹕仙呂宮曲﹐又入髙平調﹐與步蟾宮稍異。

《古今詞話》曰﹕張宗瑞有「天風吹送廣寒秋」句﹐爲廣寒秋。

詞綜載﹕「一竿風雪﹐一穰煙雨﹐家在釣臺西住。賣魚生怕近城門﹐豈向紅塵深處。潮來解纜﹐朝平舉棹﹐潮落放歌歸去。旁人錯比做嚴光﹐自是無名漁父。」梅苑所載宋無名氏詞。疑放翁所作﹐而集中不載﹐細味卒章﹐眞是髙隱之筆。

天機余錦有無名氏呈紅一曲云「粉香猶嫩﹑霜寒可慣。爭柰向﹑春心已轉。玉容別是﹐一般閒婉。悄不管﹑桃深杏淺。月影簾櫳﹐金波是面。漸細細﹑香風滿院。一枝折寄﹐故人𨿽遠。莫輒使﹑江南信斷。」前後第四句﹐各添一字﹐仍是鵲橋仙詠梅也。按呈紅者﹐服帶之飾﹐天子用黃呈﹐王侯用紅呈﹐卿士用墨呈﹐見藝苑。

○浪淘沙﹝賣花聲過龍門﹞

古今詞譜曰﹕歇指調曲。堯山堂外紀曰﹕幼卿女史過龍門有詞﹐仍立名曰過龍門﹐又曰賣花聲。別有中調賣花聲六十六字。

浪淘沙亦有詩體而入選列前單調者﹐亦卽歇指調也。唐詞紀名爲水鼓子﹐作者如白居易﹑劉禹錫輩。惟司空圖一首爲得大體﹐詞云「不必長漂玉洞花。曲中止愛浪淘沙。黃河卻勝天河水﹐萬里縈紆入漢家。」

柳耆卿作歇指調云「有个人人。飛燕精神。急將環佩上華ブ。促拍盡隨紅袖舉﹐風柳腰身。蔌蔌輕裙。妙盡纖新。曲終獨立斂香塵。應是四肢嬌困也﹐眉黛雙顰。」起句少原調一字。

宋子京別作浪淘沙以別劉原父云「少年不管。流光如箭。因循不覺韶華換。到如今﹐始惜月滿花滿酒滿。扁舟欲解垂楊岸。尙同歡宴。日斜歌闋將分散。倚蘭橈﹐望水遠天遠人遠。」

○河傳

舊記河傳爲隋煬帝開汴河所制勞歌也﹐其聲犯角﹐詞多失傳。海山記曰﹕煬帝宮中障壁有廣陵圖﹐帝視之「移時不能舉步。謂蕭后曰「朕不愛此畫﹐爲思舊遊處。」爰指圖中山水﹐及入村落寺院﹐歷歷皆在目前。昔年徵陳主日遊此。及幸江都﹐作泛龍舟詞﹐歌龍女曲﹐創柳是迷樓﹐設錦帆殿腳﹐此河傳乃後人所造勞歌也。

《柳塘詞話》曰﹕河傳水調﹐本秦皇南幸之曲。如汴渠﹑是柳﹑迷樓﹑錦帆﹑烏銅屏﹑四寶帳﹑殿腳女﹑女相如諸闋﹐各有故實。維揚宗元鼎卽以大業遺事詠之﹐更用花間限體復仿艷情﹐千載而下﹐殊爲香也。余集有河傳共十四體﹐久爲箋出﹐以求未盡。

○摘紅英﹝擷芳詞﹞

《太平樂府》曰﹕政和中﹐京師有姥入內教歌﹐傳得禁中擷芳詞﹐唐人作也。張尙書帥成都日﹐入競歌之。卻於前段「記得年時﹐共伊曾摘」﹐其下添「憶憶憶」三字。換頭落句「燕來也﹐又無消息」﹐於下添「得得得」三字。擷芳﹐擅芳﹐禁中園名。

《柳塘詞話》曰﹕今以張仲舉詞按之云「鶯聲寂。鳩聲急。柳陰一片梨云濕。驚人困。教人恨。待到平明﹐海棠應盡。靑無力。紅無迹。殘香粉那禁得。天難準。晴難稱。晚風又起﹐倚闌爭忍。」卒章原無三疊字﹐若有三疊字﹐此卽陸放翁之釵頭鳳﹐毫不異也。

○鷓鴣天﹝思佳客於中好離歌﹞

慶曆中﹐開封府與棘寺同日獄空。仁宗宮中宴集﹐宴晏幾道作鷓鴣天以歌之﹐得旨受賞。大意行上平之盛﹐又見祥瑞之徵﹐而末句略近之﹐極爲得體。詞有云「朝來又奏圜扉靜﹐十樣宮眉捧壽觴」是也。亦以志一時之治化云。

宋子京過繁臺街逢內家車子﹐有塞簾者﹐呼曰小宋。子京乃作鷓鴣天「劉郎已恨蓬山遠﹐更隔蓬山一萬重」句。聞之仁宗﹐內家自陳。因宣學士侍宴﹐遂以內家賜之。仁宗曰﹐蓬山不遠矣。

蘆浦筆記﹐有述宣政一時之事者﹐僅記其詞云「宣徳樓前雪未融。賀正人見彩山紅。九衢照影紛紛月﹐萬井吹香細細風。復道遠﹐暗相通。平陽主第五王宮。鳳簫聲裏春寒淺﹐不到珠簾第二重。」爲無名氏之作。劉興伯曰﹐此備述宣政之盛﹐非想象者所能道。

○瑞鷓鴣﹝太平樂舞春風桃花落五拍﹞

古今詞譜曰﹕南呂宮曲﹐又入平調﹐卽平韻七言律﹐鄧玉樓春也。詞品曰﹕可以按調而歌者﹐瑞鷓鴣耳。

《樂府紀聞》曰﹕宣和間﹐關注寓梁溪古柏院中﹐夢美須髯者揖坐﹐使兩女子以銅盆酌酒。謂注曰﹐自來歌曲﹐先奏天庭﹐後落人間﹐他日休兵﹐有樂府曰太平樂。兩女子舞﹐主人擊節。猶記其五拍云「玄衣仙子從雙鬟。緩節長歌一解顏。滿飲銅盆效鯨吸﹐低回舞袖作弓彎。舞畱月殿春風冷﹐樂奏鈞天曉夢還。行聽新聲太平樂﹐猶畱五拍到人間。」此卽舞春風也。

馮延巳詞云「嚴妝才罷怨春風。粉墻畫壁宋家東。蕙蘭有恨枝猶綠﹐桃李無言花自紅。燕燕巢簾幕捲﹐鶯鶯啼處曲房空。少年薄亻幸知何處﹐每夜歸來春夢中。」在五代時已有瑞鷓鴣者﹐一名桃花落。

○玉樓春﹝惜春容木蘭花令﹞

古今詞譜曰﹕大石調曲﹐詞統又作林鍾商調。詞中不失玉樓春三字者﹐顧也。通首一韻者﹐徐昌圖﹑溫庭筠﹑歐陽修﹑宋祁也。前後兩韻者﹐牛嶠﹑韋莊也。

溫庭筠詞云「家臨長信住來道。乳燕雙雙拂煙艸。油壁車輕金犢肥流蘇帳暖春雞早。籠中嬌鳥曉猶睡﹐簾外落花閒不掃。衰桃一樹近前池﹐似惜容顏鏡中老。」詩家收爲春曉曲﹐訁爲矣。何以趙弘基花間集﹐竟失之也。歡娛少。肯愛千金輕一笑。爲君持酒勸斜陽﹐且向花間畱晚照。」人謂鬧字甚重﹐我覺全篇俱輕﹐所以成爲「紅杏尙書」。

無名氏聞笛詞云「紅樓十二春寒側。樓角何人吹玉笛。天津橋上舊曾聽﹐三十六宮秋艸碧。昭華人去無消息。江上靑山空晚色。一聲落盡短亭花﹐無數行人歸未得。」詞品曰﹕此詞悲感淒愴﹐在簡齋憶昔午橋之上而不知名﹐或以爲張子野作﹐非也。子野卒於南渡以前﹐何得云三十六宮秋艸碧乎。

明初開國如劉文成春感云「春來觸處花成綺。春去可憐花委地。催耕布彊知時﹐去國杜鵑空有淚。雙魚不見人千里。落絮牽愁和夢起。芭蕉多事惹西風﹐故作雨聲驚客耳。」明季中翰如沈聞華秋怨云「盼盡玉郎離別處。空剩紫驑芳艸路。年年同嫁與東風﹐只有小樓紅杏樹。愁病懨懨魂欲去。一霎芭蕉寒響聚。空嗟薄命玉容人﹐值得數聲秋夜雨。」情詞淒感更爲勝之。自聽秋雨後﹐不敢種芭蕉。信然。

○步蟾宮

沈雄曰﹕步蟾宮系平調﹐不知原起是何人﹐但見蔣竹山詠桂一首。詞統有傳一士人訪妓﹐妓在開府侍宴﹐候之以寄閽者﹐誤達開府。開府見詞淸麗﹐呼士人以妓與之。詞云「東風捏就腰肢細。系六幅裙不起。看來只慣掌中行﹐怎教在燭花影裏。更闌應是鉛華褪﹐暗蹙損﹑眉峯雙翠。夜深著糸兩小鞋﹐斜靠著﹑屏風立地。」

黃山谷詞云「虫眞个惡伶俐。惱亂得﹑道人眠起。醉歸來﹑恰似出桃源﹐但目斷﹑落花流水。不如隨我歸雲際。共作个﹑住山活計。照淸溪﹐勻粉面﹐插山花﹐算做勝﹑風塵滋味。」調異錄之。

○虞美人

古今詞譜曰「正宮曲﹐又入仙呂﹐四換頭曲也。唐詞落句七字句﹐以三字句葉。宋詞落句只九字一句葉耳。不得誤以四字句﹐五字句混之者。

賈氏談錄曰﹕褒斜谷中有虞美人艸。益州記曰﹐雅州出虞美人艸﹐唱虞美人曲﹐則隨風而舞﹐且應拍者。又髙郵桑景舒﹐舊傳有虞美人曲﹐歌之則枝葉皆動。景舒曰﹐此吳音也。因取琴試操吳音﹐枝葉亦動﹐謂之虞美人操﹐全非詞家所謂宮音也。唐詞有烏騅欲上﹐專詠西楚事。

李后主詞﹕「春花秋月何時了往事知多少。小樓昨夜又東風。故國不堪回首月明中。雕闌玉砌應猶在。只是朱顏攺。問君還有幾多愁﹐恰似一江春水向東流。」當以此闋爲最。

關注曰﹕葉右丞詞﹐能於簡澹處﹐時出雄傑﹐合處不減靖節﹑東坡﹐豈近世樂府之比哉。而尢以虞美人爲絕唱﹐如「美人不用斂歌眉。我亦多情無柰酒闌時」是時。「帳中艸艸軍情變﹐月下旌旗亂。攬衣推枕愴離情。遠風吹下楚歌聲。正三更。烏騅欲上重相顧。艷態花無主。手中蓮鍔凜秋霜。九重歸去是仙鄕。恨茫茫。」此唐無名氏虞美人原曲﹐以三字句作結者。

○一斛珠斗黑麻醉落魄醉羅歌

梅妃傳曰﹕江采九歲誦二南詩﹐期以此見志。開元中﹐選侍明皇見寵﹐所居悉植梅花﹐故號梅妃。時太眞遷上陽﹐明皇於花萼樓念之。會夷使貢珠﹐命封一斛賜妃。妃謝以詩云「柳葉雙眉久不描。殘妝和淚污紅綃。長門盡日無梳洗﹐何必珍珠慰寂寥。」明皇以新聲度曲曰一斛珠。

無名氏詞﹕「醉醒醒醉。憑君會取眞滋味。濃斟琥珀香浮蟻。一入愁腸﹐便有陽春意。須將幕席爲天地。歌前起舞花前睡。從他兀兀陶陶裏。猶勝惺惺﹐惹得閒憔悴。」黃山谷曰﹐此或傳是東坡語﹐非也﹐與蝸角虛名﹐解下癡條之曲相似﹐疑是王仲父作。

○踏莎行

古今詞曰﹕春旅詞雲「霧失樓臺﹐月迷津渡。桃源望斷無尋處。可堪孤館閉春寒﹐杜鵑聲裏斜陽暮。驛寄梅花﹐魚傳尺素。砌成此恨無重數。郴江幸自繞郴山﹐爲誰流下湘江去。」少遊踏莎行也。東坡獨愛其尾兩句﹐及聞其死﹐東坡曰「少遊已矣﹐𨿽萬人何贖。」黃山谷曰「絕似劉賓客楚蜀間語。」

《柳塘詞話》曰﹕唐子畏春閨﹐若不經意出之者﹐詞云「可怪春光﹐今年偏早。閨中冷落如何好。因他一去不歸來﹐愁時只是吟芳艸。柰爾雙姑﹐隨行隨到﹐其間況味余知道。尋花趁蝶好光陰﹐何須步步回頭笑。」此與巨源﹑簡齋同一眞趣﹐而有妙理。余恐其流於漁樵問答也﹐特拈一詞云「雙燕相依﹐深閨奇語。鉤簾未放銜泥去。央伊趁曉向天涯﹐探郎昨夜和誰住。桃葉輕風﹐杏花微雨。芹香不啄來何遽。喃喃惱逐絮顚狹發明薄幸人如許。」稍爲明破﹐亦以云救也。

王阮亭曰﹕彭羨門善於言情﹐春暮之什﹐亦自矜勝。詞云「鶯擲金梭﹐柳拋翠縷。盈盈嬌眼慵難舉。落花一夜嫁東風﹐無情蜂蝶輕相許。尺五樓臺﹐秋千笑語。靑鞋濕透胭脂雨。流波千里送春歸﹐棠梨開盡愁無主。」此卽張子野「不如桃杏猶解嫁春風」也。賀黃公謂其無理而入妙﹐羨門「落花一夜嫁東風﹐無情蜂蝶輕相許」句﹐愈無理則愈入妙﹐便與解人參之﹐亦不易易。

○小重山﹝朝玉階附﹞

堯山堂外紀曰﹕韋莊畱蜀﹐蜀主奪其姬之善詞翰者入宮。韋莊念之﹐因作小重山宮詞﹐流傳入宮﹐姬聞之不食死。詞云「一閉昭陽春又春。夜寒宮漏永﹐夢君恩。臥思前事暗消魂。羅衣濕﹐新舊啼痕。歌吹隔重閽。繞庭芳艸綠﹐倚長門。萬般惆悵向誰論。凝情立﹐宮殿欲黃昏。」

《柳塘詞話》曰﹕汪藻詞亦美贍﹐一時不爲流傳者﹐曾爲張邦昌雪罪表故也。乃其小重山秋閨云「月下潮生紅蓼汀。殘霞都斂盡﹐四山靑。柳梢風急墮流螢。隨波去﹐點點亂寒星。」卻從庾信「秋風驅亂螢」不及寒星句來﹐而景自勝。過變云「別語記叮嚀。如今能間隔﹑幾長亭。夜來秋气入銀屏。梧桐雨﹐還恨不同聽。」又從小杜「銀燭秋光冷畫屏」不及夜長句來﹐而情自勝。嚴次山曰﹕吳淑姬小重山一闋﹐如怨如訴﹐自起自倒﹐誦之有難以爲情者﹐匪直深於意態也。

選聲集曰﹕杜安世有朝玉階﹐與小重山落句稍異者﹐詞云「簾捲春寒小雨天。牡丹花落盡﹐悄庭軒。髙空雙燕舞翩翩。無風輕絮墜﹐暗苔錢。擬將幽怨寫香箋。中心多少事﹐語難傳。思量眞个惡姻緣。那堪長夢見﹐在伊邊。」上作五字句﹐下作二字葉﹐有黃蓬雍仄韻。

○臨江仙﹝庭院深深雁後歸﹞

《唐詞紀》曰﹕臨江仙﹐多賦水媛江妃﹐南唐人多效爲之。

《古今詞譜》曰﹕仙呂宮曲。堯山堂外紀曰﹕樂曲有念家山﹐後主倚其聲爲念家山破﹐在圍城中﹐賦臨江仙未終而城破。詞云「櫻桃落盡春歸去﹐蝶翻輕粉雙飛。子規啼月小樓西。曲闌朱箔﹐惆悵捲金泥。門掩寂寥人散後﹐望殘煙艸淒迷。」後劉延仲足成之云「燼香閒裊鳳皇。空持雙帶﹐回首故依依。」

《古今詞話》曰﹕魯直守當塗﹐賀方回過之。人日席上﹐取薛道衡詩句作詞﹐名雁後歸﹐卽臨江仙也。

《樂府紀聞》曰﹕李淸照每愛歐陽公蝶戀花詞「庭院深深深幾許」﹐作庭院深深曲﹐卽臨江仙也。

《柳塘詞話》曰﹕花間集起句﹐不拘平仄粘﹐有用韻有不用韻者﹐有作七字句起﹐有作六字句起者﹐韋莊爲減字詞﹐晏幾道爲添字詞﹐共有九體。

●詞辧下卷

○一剪梅

周永年曰﹕一剪梅﹐惟易安作爲善。劉后村換頭亦用平字﹐於調未葉。若「雲中誰寄錦書來」﹐與「此情無計可消除」﹐來字﹑除字不必用韻﹐似俱出韻。但「雁字回時﹐月滿樓」﹐樓字上失一西字。劉靑田「雁短人遙可柰何」﹐樓上似不必增西字。今南曲止以前段作引子﹐詞家復就單髙別名剪半﹐將法曲之被管弦者﹐漸不可詰矣。

《柳塘詞話》曰﹕一剪梅爲南劇引子﹐起句仄仄平平仄仄平是也﹐諸闋如劉克莊﹑蔣捷盡然。有用福唐體者﹐州效山谷爲之﹐其旨趣尙遜前人。何況今日﹐偶一遊戲爲之可也。但第二字全用平粘則誤﹐王州道場山詞﹕「小籃輿踏道場山。坐裏靑山。望裏靑山。漸看紅日欲銜山。湖上靑山。湖底靑山。一灣斜抹是何山。道是何山。又問何山。姓何髙士住何山。除卻何山。更有何山。」近代吳惕東湖雜感云「紅染靑楓白露霏。江上鴻棲。城上烏棲。扁舟野客倒金卮。霜下花稀。月下星稀。舊事興亡嘆弈棋。顰也西施。笑也西施。英雄心事總成癡。俊殺鴟夷。惱殺鴟夷。」以此証之。

○釵頭鳳﹝折紅英﹞

《樂府紀聞》曰﹕陸放翁初娶唐氏﹐伉儷相得﹐弗獲於姑。陸出之﹐未忍絕﹐爲別館住焉。姑知而掩之﹐遂絕。後攺適趙士程﹐春遊相遇於禹迹寺之沈園。唐語其夫爲致酒﹐放翁悵悵﹐賦此釵頭鳳云「紅酥手。黃藤酒。滿城春色宮墻柳。東風惡。歡情薄。一懷愁緒﹐幾年離索。錯錯錯。春如舊。人空瘦。淚痕紅鮫綃透。桃花落。閒池閣。山盟猶在﹐錦書難托。莫莫莫。」

古今詞譜曰﹕比摘紅英多三疊字句。

○蝶戀花﹝鳳棲梧鵲踏枝黃金縷捲珠簾一籮金﹞

《古今詞話》曰﹕司馬在落下﹐夢一美姝﹐搴帷歌云「妾本錢塘江上住。花落花開﹐不管流年度。燕子銜將春色去。紗窗幾陣黃梅雨。」其曲曰黃金縷﹐蘇小小作也。爲秦少章道其事﹐續其後段。一林鐘商調曲也。

冷齋夜話﹐東坡詞云「花褪殘紅靑杏小。燕子飛時﹐綠水人家繞。枝上柳綿吹又少。天涯何處無芳艸。墻裏秋千墻外道。墻外行人﹐墻裏佳人笑。笑漸不聞聲漸悄。多情卻被無情惱。」東坡過海南﹐諸姬惟朝云隨行﹐日詠枝上柳綿二句﹐每到流淚。及病亟﹐猶不釋口也﹐東坡爲作西江月悼之。

○蘇幕遮﹝鬢雲松﹞

《柳塘詞話》曰﹕蘇幕遮﹐古曲名。古今詞譜曰﹕般涉調曲。張說詩云「摩遮本出海西胡。琉璃寶眼紫須胡。」楊愼曰﹕考之卽舞回回也﹐宋人作蘇幕遮。注云﹐胡服﹐一云髙昌女子所戴油帽。余見嶺南竹枝云「碧油油衣蘇摩遮。盤旋嶺南不采花。紅豆亂糝去打鼓。少時聚頭來摶虎。」教坊記﹐有醉渾脫之稱﹐唐呂元濟上書﹐比見方邑﹐相率爲渾脫隊﹐駿馬胡服﹐名曰蘇幕遮﹐曲名取此。李白雲﹕「公孫大娘渾脫舞」﹐卽此意﹐則一舞曲也。

沈雄曰﹕蘇幕遮﹐一名鬢雲松﹐範仲淹﹑周邦彥有此詞。今以陳黃門之鬢雲松証之﹕「冷風尖﹐淸夢杳。柳蕩花飛﹐總爲愁顚倒。鉤絞斷腸無一了。細雨連天﹐排演黃昏早。繡原長﹐靑冢小。重問幽泉﹐可照紅裳曉。地下傷春應不老。香魂依舊嬌芳艸。」此三月十九日作﹐幾許悲涼﹐蓋詠淸明也。

○漁家傲﹝水鼓子﹞

東軒筆錄曰「希文守邊日﹐作漁家傲數首﹐皆以「塞上秋來風景異」爲首句。

古今詞譜曰﹕黃鍾宮曲﹐歐陽永叔在李端願席上﹐作十二月水鼓子詞。王荊公記其三句云「五采新絲纏角粽。金盤送﹐生綃畫扇雙描鳳。」每問人索其全稿。

沈雄曰﹕按絕句衍義樂府水鼓子﹐卽「千年一遇聖明君」也﹐後衍爲漁家傲。永蓮詞﹐希文塞上詞無異。獨杜安世作﹐聲調少異﹐獨杜安世作﹐聲調少異﹐其詞曰「疏雨才收澹佇天。微云綻處月嬋娟。寒雁一聲人正遠。添幽怨。那堪往事思量徧。誰道綢繆兩意堅。水萍風絮不相緣。舞鑑鸞腸虛寸斷。芳容變。好將憔悴教伊見。」杜詞以平仄韻參半耳。瞿宗吉曰﹕楊復初築室南山﹐淩彥和其新句云「喜來不涉邯鄲道。愁來不竄沙門島。」舊譜皆以仄仄平平平仄仄爲起句。楊復初更爲平平仄仄平平仄也。王荊公「平岸小橋千嶂抱」﹐周美成「幾日春陰寒側側」﹐謝無逸「秋水無痕淸見底」﹐率皆從舊﹐二公以平粘易之耳。

○定風波

《古今詞譜》曰﹕商調曲也﹐始於歐陽炯爲之。

《苕溪漁隱》曰﹕東坡云﹕余昔與張子野作六客詞﹐其卒章云「盡道賢人聚吳分。試問。也應旁有老人星。」此定風波也。凡十五年﹐再過吳興﹐五人皆已亡矣時張仲謀與曹子方﹑劉景文﹑蘇伯固﹑張秉道爲座客。仲謀作後六客詞云「月滿苕溪照野堂。五星一老斗光芒。十五年間眞夢裏。何事。長庚對月獨淒涼。綠發蒼顏同一醉。還是﹐六人吟嘯水雲鄕。賓主談鋒誰得似。看取。曹劉今對兩蘇張。」東臯雜錄曰﹕」王定國自嶺南歸﹐出歌者柔奴﹐勸東坡酒。東坡問以廣南風土應是不好。柔奴曰﹕此心安處便爲鄕。東坡亦作定風波詞﹐其卒章云「試問嶺南應不好﹐爲道﹐此心安處便爲鄕。」然最難湊泊者此調也﹐亦不過記事云爾。

○喝火令

《柳塘詞話》曰﹕張泌江城子﹐原是單調兩首﹐故押兩情字。有謂不妨用重字者﹐遂引莊宗陽臺夢兩鳳字﹐山谷喝火令兩尋字爲據。數年欲辧其訛﹐鈔本不足證﹐因於藏書家﹐檢得舊本﹐乃知陽臺夢起句「薄羅衫子金泥鳳」﹐鳳字應作縫字。喝火令換頭「便愁雲雨又難尋」﹐尋字政無皈著。得見宋本詞云「見晚情如舊﹐交疏分已深。舞時歌處動人心。煙水數年魂夢﹐無處可追尋。昨夜燈前見﹐重提漢上襟。便愁雲雨又難禁。曉也星稀﹐曉也月西沈。曉也雁行低度﹐不令寄芳音。」便知後尋字應作禁字﹐良覺稱貼﹐錄此以見余無攺易之病。

○行香子

《柳塘詞話》曰﹕世以張子野行香子三句﹐爲足掛齒頰﹐謂之「張三中」﹐卽心中事﹑眼中淚﹑意中人也。卻不知石次仲有三些字﹐如等些時﹑說些子﹑做些﹐言情之作﹐不塗脂粉。更不知劉攺之有三欠字﹐如欠桃花﹑欠沙鳥﹑欠漁船﹐布景之什﹐無限風煙﹐只存乎其人耳。

按東坡以二韻事見行香子﹐秦﹑黃﹑張﹑晁﹐爲蘇門四學士﹐必命取密雲龍供茶﹐家人以此記之。廖明略晚登東坡之門﹐亦呼密雲龍﹐視之則一廖明略也。東坡爲賦行香子。又東坡約劉器之參玉版和尙﹐至簾泉寺﹐燒筍而食。劉問之﹐東坡指筍曰﹐此玉版僧最善說法。使人得禪悅味﹐遂有「曲生禪﹐玉版局﹐一時參」之句﹐亦行香子也。

按東坡行香子三首﹐在淮南雲龍山上﹐記崇觀年號。其換頭四字句﹐兩句俱不用韻。如張子野「江空無畔﹐淩波何處」。石次仲「良辰美景﹐賞心樂事」。蓋法此也。至稼軒云「拄杖彎環。過眼嵌巖。」攺之云「無限風煙。景趣天然。」則換頭四字兩句抑又用韻者矣﹐畱此參之。

○靑玉案

古今詞譜曰﹕中呂宮曲﹐按過變第二句七字句之第六字﹐用平聲乃葉。六一詞「爭似家山見桃李」﹐方回詞「彩筆空題斷腸句」﹐稼軒詞「笑靨盈盈暗香雲」。以多者証之也。若梅溪之「被芳艸﹐將愁去」﹐又是一法。

江尙質曰﹕余閱靑玉案多矣﹐獨不能釋手於無名氏之社日也。如「今日江城春已半。一身猶在﹐亂山深處﹐寂寞溪橋畔」﹐後則云「落日解鞍芳艸岸。花無人戴﹐酒無人勸。醉也無人管。」遂爲絕唱。

○天仙子

《詞統》曰﹕天仙子止以張子野「云破月來花弄影」爲妙句﹐又謂其心與景會﹐落筆卽是﹐著意卽非者﹐正在可解不可解之間。子野曾對人曰「云破月來花弄影。」「嬌柔賴起﹐簾壓卷花影。」「柳徑無人﹐墜飛絮無影。」人稱「三影」﹐此余所愜意者。

《古今詞話》曰﹕劉攺之天仙子﹐遊戲詞耳﹐惟「雪迷村店酒旗斜」爲佳句。艷異編曰﹕淳熙甲午﹐攺之赴試﹐賦天仙子﹐過麻姑山下﹐使小僮歌以侑酒。夜有美媛﹐執拍來唱一詞﹐卽賡前調者﹐有云「別酒未斟心已醉。忍聽陽關辭故里。」又云「蔡邕博識爨桐聲﹐君抱負卻如是﹐酒滿金杯來勸你。」攺之與偕東﹐擢第後過臨江。道士熊若水密謂隨車女子非人也。攺之具以告﹐道士作法使攺之緊抱焉﹐則一琴也。爲趙知軍前葬麻姑山下﹐令焚之。

○錦纏絆

《樂府紀聞》曰﹕建中靖國時﹐士人江衍﹐過慧應廟下﹐閽者拒曰﹐公與夫人方坐白雲障下按歌﹐客子無唐突也。尋呼衍問之﹐汝聞此歌否。衍曰﹐世間那得聞此。公曰﹐此黃鍾宮錦纏絆也。詞曰「屈曲新是﹐占斷滿林佳气。畫檐兩行連雲際。亂山疊翠水回環﹐岸邊樓閣﹐金碧遙相倚。柳陰低映﹐稼艷花光洵美。好平﹑爲誰初起。大都風物不由人﹐舊時荒壘﹐今日香煙地。」詞極尋常﹐畱以記調﹐與錦纏道小異。

○連理枝

江尙質曰﹕按尊前集﹐李白連理枝十二首﹐黃鍾宮曲也。詞家止收二首云「雪蓋宮樓閉。羅幕昏金翠。斗鴨闌干﹐香心澹薄﹐梅梢輕倚。噴寶猊香燼﹐紅綃翠被。」「淺畫云垂帔。點滴昭陽淚。咫尺宸居﹐君恩斷絕﹐似遙千里。望水晶簾外﹐竹枝寒﹐守羊車未至。」唐詞最初都無換頭﹐今以太白兩首﹐疊作雙調者何故。後晏殊亦爲此調﹐始有換頭。然在劉過爲小桃紅﹐尙亦稍異。劉詞結句「畫行人愁外兩靑山﹐與尊前離恨」﹐爲添三字﹐余則皆同。

○三奠子

曹秋嶽曰﹕唐宋未有是曲﹐元遺山錦機集中有二闋﹐傳是漢酒﹑奠﹑奠璧也。崔令欽教坊記﹐有奠璧子。元詞云「悵韶華流轉﹐無計流連。行樂地﹐一淒然。笙歌寒食後﹐桃李惡風前。連環玉﹐回文錦﹐兩纏綿。芳塵未遠﹐幽意誰傳。千古恨﹐再生緣。閒衾香易冷﹐孤枕夢難圓。西窗雨﹐南樓月﹐夜如年。」

黃九煙曰﹕康熙甲寅元旦﹐有攣生男女墮地時﹐尙有聯合作歡狀﹐棄置冰雪中。沈雄詞以哀之。「趁春光遷變﹐一會顚連。生墮地﹐不天。並頭開雪裏﹐比翼落風前。合歡錦﹐聯環玉﹐短姻緣。笑人薄幸﹐悵爾纏綿。空覿面﹐共偎肩。已辭香案遠﹐難續鏡臺圓。願同衾﹐長交頸﹐白頭年」。聊爲紀事﹐以見未免有情﹐亦復誰能遣此也。

○千秋歲

詞品曰﹕少遊謫虔州日作千秋歲云「柳邊花外。城郭輕寒退。花影亂﹐鶯聲碎。飄零疏酒盞﹐離別寬衣帶。人不見﹐碧雲暮合空相對。」後人摹其「花影亂﹐鶯聲碎」句﹐建鶯花亭。覺範誦之﹐謂少遊奇麗歌詠之想﹐見其神情在絳闕﹑蓬壺之間。

《樂府紀聞》曰﹕山谷嘗嘆美少遊末句「春去也﹐落紅萬點愁如海」﹐意欲和之﹐以海字難葉而止。覺範爲和其千秋歲以題崔徽眞子云「半身屏外。睡覺唇紅退。春思亂﹐芳心碎。空餘簪髻玉﹐不見流蘇帶。試與問﹐今人秀韻誰宜對。湘浦曾同會。手引靑羅蓋。疑是夢﹐今猶在。十分春易盡﹐一點情難攺。多少事﹐卻隨恨遠連雲海。」按崔徽河中府娼也﹐裴敬中與徽相從累月而歸。後徽寫眞奉書﹐寄裴之友曰「爲妾謝敬中﹐崔徽一旦不及卷中人﹐且爲君死矣。」元稹爲之作歌。

《柳塘詞話》曰﹕賀方回卒章﹐全應玉軟花欹意態﹐竟不知爲俚鄙作俑﹐如「奴奴睡﹐奴奴睡也奴奴睡」﹐此倒入睡鄕﹐無語自語時光景也。家詞隱先生﹐采入紅蕖記。

○隔浦蓮

彊煥序曰﹕美成爲溧水令﹐民到於今稱之。彊煥八十年後踵公舊治﹐旣喜且愧。適觀隔浦之蓮﹐抑又思美成之詞﹐撫寫物態﹐曲盡其妙。暇日式燕佳賓﹐果以公詞爲冠云。「新篁搖動翠葆。曲徑通深窈。夏果收新脆﹐金丸落﹐驚飛鳥。濃靄迷岸艸。蛙聲鬧。驟雨鳴池沼。水亭小。浮萍破處﹐檐花簾影顚倒。綸巾羽扇﹐醉臥北窗淸曉。屏裏吳山夢自到。驚覺。依然身在江表。」

樂府解題曰「大石調曲﹐一作有近拍二字﹐方千里﹑陸放翁俱有和詞﹐結用二字藏韻﹐如放翁云「人靜﹐吹簫同過緱嶺」意。

○師師令

沈雄曰﹕張子野贈妓李師師云「香鈿寶珥。拂菱花如水。學妝皆道稱時宜﹐粉色有﹑天然春意。蜀采衣裳勝未起。縱亂霞垂地。都城池苑誇桃李。問東風何似。不須回扇障淸歌﹐唇一點﹑小於朱蕊。正值殘英和月墜。寄此情千里。」按東都遺事﹐李師師汴京角妓﹐道君微行幸之。秦觀贈以生查子﹐周美成贈以蘭陵王﹐是也。子野晚年多爲官妓作詞以此。

○碧牡丹

蔣一葵曰﹕晏元獻爲京兆日﹐辟張子野爲通判。元獻屬意一侍﹐每子野來﹐必令歌子野詞以侑觴。王夫人出之﹐子野戲作碧牡丹一曲﹐自歌之﹐元獻爲之憮然﹐支俸錢贖之。一時碧牡丹曲盛傳焉。其詞云「步障搖紅綺。曉月墮﹐沈煙砌。緩板香檀﹐唱徹伊家新制。怨入眉頭﹐斂黛峯橫翠。芭蕉寒﹐雨聲碎。鏡華翳。閒照孤鸞戲。思量去時容易。鈿盒瑤釵﹐至今冷落輕棄。望極藍橋﹐但暮云千里。幾重山﹐幾重水。」

○風入松

《古今詞話》曰﹕於國寶於淳熙年﹐題一詞於斷橋酒家屏風上云「一春常費買花錢。日日醉湖邊。玉驄慣識西湖路﹐驕嘶過﹑沽酒樓前。紅杏香中歌舞﹐綠楊影裏秋千。暖風十里麗人天。花壓鬢云偏。畫船載得春歸去﹐餘情付﹑湖不湖煙。明日重扶殘醉﹐來尋陌上花鈿。」光堯見之稱賞﹐讀至「明日重攜殘醉」﹐笑曰﹐此句不免酸寒。攺攜字爲扶字﹐卽日予釋褐。

陳仲醇曰﹕柯九思博士﹐退居吳下﹐虞集以風入松寄之﹐如雲﹕「報道先生歸也﹐杏花春雨江南。」一時傳誦﹐機坊以此織成錦帕云。

古今詞譜曰﹕雙調曲也。於太學第二句「日日醉湖邊」﹐用率然陣法﹐首尾聲相應。康伯可第二句「綠暗紅稀」﹐只四字句﹐其細情密致﹐勝人十倍。古樂府有風入松琴調﹐僧皎然有風入松歌行﹐惟此爲詞調耳。

○紅林柃近

洽聞記曰﹕唐永徽中﹐王方言於河灘拾得小樹栽之﹐及長﹐乃林檎也。進於髙宗﹐以爲朱柰﹐又名五色林檎。俗云婆﹐此云相思﹐教坊有此曲名﹐隸雙調。

古今詞譜曰﹕調始於周美成云「風雪驚初霽﹐水鄕增暮寒。樹杪墮毛羽﹐檐牙掛瑯。」四句起似古風。方千里和之﹐結句則云「歲華休作容易看。」句法當以結句之第六字爲仄字。

詩餘圖譜載詞﹕「髙柳春才軟﹐凍梅寒更香。暮云助淸峭﹐玉塵散林塘。那堪飄風遞冷﹐故遣度幕穿窗。似欲料理新妝。呵手弄絲簧。冷落詞賦客﹐蕭索水雲鄕。援毫授簡﹐風流猶憶東梁。望虛檐徐轉﹐回廊未掃﹐夜長莫惜空酒觴。」此美成詞也﹐未知孰是。

○驀山溪

詞品曰﹕葛魯卿一曲﹐詠天穿節郊社也。宋以前以正月二十日爲天穿節﹐相傳是日女媧氏補天﹐俗皆以煎餅置屋上。葛詞故有「春風野外﹐卵色天如水」句。

沈雄曰﹕此調第四句作七字折腰句﹐而平仄或異。如張於湖「暖紅鑪﹑笑翻灰燼。占前頭。一番花信」。宋謙父「辦竹幾﹑蒲團茗碗。更薄酒﹑三杯兩盞」。前此第三字俱平﹐而後此第三字俱仄也。杜伯髙「早綠徧﹑江南千樹﹐有佳人﹑天髙日暮」。只一調之前仄而後平也。黃山谷﹑程書舟﹑陸放翁﹑易彥祥皆然﹐當不必拘此。此調落句上有三字句兩句﹐有全用押者﹐有第二句用押者﹐有全然可平可仄不用押者。如方千里「闌倦倚。簾半起。魂動斜陽裏。歌舞地。尊酒底。不羨東鄰美」。易彥祥「梨花雪﹐桃花雨。畢竟春誰主。吳姬唱﹐秦娥舞。扌棄醉靑樓暮」。此全用押﹐與第二句用押之式也。餘人或上平而下仄﹐或上仄而下平﹐竟取陡健耳﹐全與淸眞律不相似。

○洞仙歌

蘇東坡曰﹕僕七歲時﹐見眉州老尼﹐自言嘗隨其師某入蜀主昶宮中。一夕主與花蕊夫人﹐避暑摩訶池上作詞﹐尼具能道之﹐今死久矣。僅得二句﹐暇日爲足成之﹐乃洞仙歌也。「冰肌玉骨﹐自淸涼無汗。水殿風來暗香滿。繡簾開﹑一點明月窺人。人未寢﹑欹枕釵橫鬢亂。起來攜素手﹐庭戶無聲﹐時見疏星渡河漢。試問夜如何﹐夜已三更﹐金波澹﹑玉繩低轉。但屈指﹑西風幾時來﹐又不道﹑流年暗中偸換」。

徐萍村曰﹕按溫叟詩話﹐楊元素作本事曲記﹐東坡洞仙歌成﹐而後爲士人寄調玉樓春﹐以誦全篇也。或傳玉樓春爲蜀主昶自制曲﹐若然﹐則東坡爲衍詞也﹐何以云足成之。

沈雄曰﹕第二句是空頭五字句﹐李元膺云「放曉晴庭院」。陳亮云「夢髙唐人困。」辛棄疾云「算其間能幾。」蔣捷云「受東風調弄。」是一法也。但第四句體異﹐東坡云「繡簾開﹐一點明月窺人。」晁無咎云「露涼時﹐零亂多少寒づ」。陳亮云「又檐花落處﹐滴碎空階。」已見一班。而李邴詞則云「自長亭人去後﹐煙艸淒迷。」謝懋詞則云「釀輕寒﹐和暝色﹐花柳難勝。」依稀分作三句﹐又是一法。若李元膺句則云「更風流多處﹐一點梅心相映遠。約略顰輕笑淺。」又「向楚宮一夢﹐多少悲涼無處問﹐愁到而今未盡」。似添一韻而直接落句﹐在此調之要詳於辧者。又﹐換頭三句﹐自無蠻動。東坡云「試問夜如何﹐夜已三更﹐金波澹玉繩低轉」。少遊雲﹕「別夜欲重來﹐沓沓銀河﹐空悵望﹐不勝淒斷。」亦自作七字折腰句。李邴則云「記那回深院靜﹐簾幕低垂﹐花陰下﹐霎時畱住。」謝懋則云「念陽臺當日事﹐好伴云來﹐因个甚﹐不入襄王夢裏。」似作三字兩句。李元膺則云「到淸明時候﹐百紫千紅﹐花正亂﹐已失春風一半。」不入字﹐已失字﹐俱襯字也。東坡卒章前一句云「但屈指西風幾時來。」晁無咎云「更攜取胡牀上南樓。」李邴云「又只恐伊家忒疏狂。」李元膺云「早占取韶光共追遊。」盡作八字句﹐而結自易易耳。

○離別難

樂府解題曰﹕武后時﹐士人陷冤獄﹐其家配入掖庭﹐撰離別難﹐一名大郎神﹐一名悲切子﹐俱見教坊記。其詞卽五言近體﹐唐詞紀中「此別難重陳﹐花飛復戀人」是也。白樂天七言近體云「綠楊陌上送行人。馬去車回一望塵。不覺別時紅淚盡﹐歸來無可更г巾。」乃離別難曲也。惟薛昭蘊一首爲長短句﹐詞家用之。

古今詞譜曰﹕中呂宮曲﹐多隔韻葉者﹐且長調過變﹐亦作兩韻。況又有平仄韻﹐隨作﹐隨轉﹐隨葉﹐當警切而出之以響亮可也。離別難詞﹕「寶馬曉韝雕鞍。羅幃乍別情難。那堪春景媚。送君千萬里。半妝珠翠落﹐露華寒。紅蠟燭﹐靑絲曲﹐偏能勾引淚闌干。良夜促。香塵綠。魂欲迷。檀痕半斂愁低。未別心先咽﹐欲語情難說。出芳艸﹐路東西。搖袖立。春風急。櫻花楊柳雨淒淒。」

○魚遊春水

唐詞紀曰﹕東都防河卒於汴日﹐得一石刻﹐有詞無調。摭詞中四字名之曰魚遊春水。教坊倚聲歌之。「秦樓東風裏。燕子還來尋舊壘。餘寒猶峭﹐紅日薄侵羅綺。嫩艸方抽碧玉簪﹐媚柳輕拂黃金縷。鶯囀上林﹐魚遊春水。幾曲闌干徧倚。又是一番新桃李。佳人應怪歸遲﹐梅妝淚洗。鳳簫聲絕無歸雁﹐望斷淸波無雙鯉。雲山萬重﹐寸心千里。」凡八十九字﹐而風花鶯燕動植之物曲盡﹐此唐人語也。

○滿江紅

古今詞譜曰﹕仙呂宮曲﹐教坊記有此名。唐人冥音錄曰上江虹﹐卽江江紅﹐彭芳遠有平聲詞。

《苕溪漁隱》曰﹕一丘一壑﹐予將老焉。呂居仁所作滿江紅﹐能具道阿堵中事﹐每一歌之﹐未嘗不擊節也。詞品曰﹕於湖玩鞭亭﹐焉明帝覘王惇營壘處﹐自溫飛卿賦詩﹐張文潛賦於湖曲﹐張安國賦滿江紅﹐𨿽間雜溫張語﹐而詞气不在其下。嘗見安國大書其後﹐有乾道元年年號。

王淸昭儀﹐隨謝全兩太后北行﹐題滿江紅於驛壁﹐傳播中原。文信國攺其卒章﹐鄧中齋亦爲和之。有云「空有琵琶傳出塞﹐更無環鳴歸月。又爭知有客夜悲歌﹐壺敲缺。」

周谷曰﹕小令中調前後兩韻者頗有﹐獨辛稼軒滿江紅﹐亦用兩韻間雜﹐不可以訓後。今拈出其詞云「浪蕊浮花﹐當不住﹐晚風吹了。微雨過﹐池塘飛絮﹐一簾晴晝。寂寂山光春似夢﹐依依艸色薰如酒。近新來﹐怕上小紅樓。憑欄眺。心事阻﹐詩情少。東皇去﹐良辰杳。想故園閒趣﹐水村煙柳。此日鵑聲天不管﹐當年燕子人何有。嘆江南﹑離別酒初醒﹐頻回首。」

○六麼令

沈雄曰﹕楊愼云﹕古之六博﹐卽今骰子也。晉謝艾傳﹐梟者邀也﹐六博得麼者勝。卽骰子之麼也。曲名六麼序﹐義取六博之采。胡應麟曰﹕六朝盛用樗蒲﹐以五木爲之﹐其采曰盧﹑曰雉﹐曰捷﹑曰梟﹐其制如銀杏仁﹐僅二面。春秋演繁露考甚詳﹐儼然遺制在目。初無麼二三四五六等稱﹐以梟爲麼者。且晉書謝艾無傳﹐附張重華傳中。碧雞漫志曰﹕六麼名綠麼。吐蕃傳曰﹕奏涼州﹑胡渭﹑綠腰雜曲。琵琶錄曰﹕綠腰﹐本錄要也﹐樂工進曲﹐令錄其要者。王仲初宮詞﹕「琵琶先采六麼頭。」元微之琵琶歌﹕「逡巡彈得六麼徹。」白樂天竹枝﹕「六麼水調家家唱。」永叔詞﹕「六麼催拍盞頻傳﹐貪看六麼花十八。」於義何取乎。靑箱記曰﹕曲有六麼﹐卽霓裳羽衣曲。沈雄曰﹕按霓裳羽衣﹐黃鐘宮音﹐而六麼令爲仙呂宮曲。淸眞集中「快風收雨」是也。晏小山「綠陰春盡」﹐辛稼軒「酒羣花隊」﹐實與霓裳羽衣殊絕﹐然則並非六博之義可知。詞有與六麼調名無干者﹐如晏小山六麼令詞﹕「綠陰春盡﹐飛絮繞香閣。晚來翠眉宮樣﹐巧把遠山學。一寸狂心未說。已向橫波覺。畫簾遮匝。新翻曲妙﹐暗許閒人帶偸掐。前度書多隱語﹐意淺愁難答。昨夜詩有回文﹐韻險還慵押。都待笙歌散了﹐記取畱時霎。不消紅蠟。間雲歸後﹐月在庭花舊闌角。」

○水調歌頭﹝花犯念奴﹞

古今詞譜曰﹕此不與艷詞同科者﹐仄韻卽花犯念奴。琵琶詞東坡所制﹐公舊序云﹕歐陽公常問予琵詩﹐答以退之作。公曰﹕此最奇麗﹐然非聽琴﹐乃聽琵琶也。予深然之。建安章質夫家善琵琶者﹐乞爲歌調﹐特取退之詞﹐稍加隱括﹐使就聲律以遺之。

《詞統》曰﹕明月幾時有一詞﹐畫家大斧皴﹐書家劈窠體也。後有海子一詞﹐「一葉飛何處﹐天地起西風」爲起句。「鐵笛一聲﹐喚起五湖龍」爲卒章。此豈胸中有煙火﹐筆下有纖塵者﹐所能仿佛其一二耶。且讀此老■翁賦冰紈火布﹐錯列交陳﹐直令饞眼爲醉。

沈雄曰﹕東坡中秋詞﹐前段第三句作六字句﹐後段「不應有恨﹐何事長向別時圓」﹐又似四字七字句﹐詞品所謂語意參差也。稼軒席上作「何人爲我楚舞﹐聽我楚歌聲」與「人間萬事﹐毫髮常重泰山輕」類是。余俱整肅﹐能使神宗讀至「惟恐瓊樓玉宇﹐髙處不勝寒」﹐嘆曰﹕蘇軾終是愛君也。但前後六字句﹐「我欲乘風歸去」二句﹐「人有悲歡離合」二句﹐似有暗韻相葉﹐餘人失之。然每閱張於湖觀雨﹐辛稼軒觀雪﹐楊止濟登樓﹐無名氏望月﹐固不如東坡之作﹐陳西麓所以品其爲萬古一淸風也。﹝按楊炎正字濟翁﹞

○鐵圍山叢談云「寒鴉飛數點﹐流水繞孤村」﹐隋煬帝語也﹐少遊滿庭芳引用之云「斜陽外﹐寒鴉數點﹐流水繞孤村。」

《樂府紀聞》曰﹕秦少遊婿範元實時在席﹐妓問曰「公解詞否﹖」範曰「吾乃山抹微云女婿也。」可見當時盛傳太虛此詞爲絕唱。

沈雄曰﹕滿庭芳﹐盡推少遊之作。少遊又有詠茶一首﹐傳者多訛﹐今爲正之云「北苑龍團﹐江南鷹爪﹐萬里名動京關。碾輕羅細﹐瓊蕊暖生煙。一種風流臭味﹐如甘露﹐不染塵凡。纖纖捧﹐冰瓷瑩玉﹐金縷鷓鴣斑。」舊詞「北苑春風﹐方圭圓璧」﹐𨿽用故實而多庸腐。卽苦心作「碎身粉骨﹐功名合上淩煙」﹐亦是小家气象。惟「尊俎風流戰勝﹐降春睡﹐開拓愁邊」一語差當。而「煞波濺乳」﹐實不及「冰瓷瑩玉」﹐更爲落句地也。況後段又用「搜攪胸中萬卷﹐還傾動﹑三峽詞源」乎。更爲紀之云「相如方病酒﹐銀瓶蟹眼﹐波怒濤翻。爲扶起﹐尊前醉玉頹山。飲罷風生兩腋﹐醒魂到﹐明月輪邊。歸來晚﹐文君未寢﹐相對小莊殘。」周勒山曰﹕相傳王嬌娘詞前有「臨風淚﹐拋成暮雨﹐猶向楚江頭」句。後有「須相憶﹐重尋舊約﹐休忘杜家秋」句。喁喁女語﹐不堪多讀。更閱徐君寶妻詞﹕「一旦刀兵齊舉﹐歌樓舞榭﹐風捲落花愁。」又「破鏡徐郎何在﹐斷魂千里﹐夜夜嶽陽樓。」情死情生﹐天日爲之晦螟也。

○小聖樂

江丹崖曰﹕錦機集載﹐都城外萬柳堂﹐廉野雲置酒﹐招盧疏齋﹑趙松雪同飲。時歌妓解語花者﹐左手折荷花﹐右手執杯行酒﹐歌小聖樂﹐詞云「綠葉陰濃﹐徧池亭水閣﹐偏趁涼多。海橊初綻﹐朵朵蹙紅羅。乳燕雛鶯弄語﹐對髙柳﹑鳴蟬相和。驟雨過﹐似瓊珠亂撒﹐打徧新荷。人生百年有幾﹐念良辰美景﹐休放虛過。富貴前定﹐何用苦張羅。命友邀賓燕賞﹐飲芳醑﹑淺斟低歌。且酩酊﹐從教二輪﹐來往如梭。」此元遺山預爲制曲以教歌者也。

○漢宮春

《苕溪漁隱》曰﹕晁叔用漢宮春詠梅「問玉堂何似﹐茅舍疏籬」﹐謂引用薛維翰「白玉堂前一樹梅」事。或云﹐玉堂瓊榭之玉堂非也。端伯雅編﹑玉林詞選﹐俱以爲李邴作﹐訛矣。政和年間﹐晁叔用以此曲獻蔡攸﹐攸呈父京﹐京善之曰﹕我於樂府得一人焉。卽日除大晟府丞。詞云「瀟灑江梅﹐向竹梢深處﹐橫兩三枝。東君也不愛惜﹐雪壓霜欺。無情燕子怕春寒﹐輕失花期。惟是有﹑南來歸雁﹐年年長見開時。淸淺小溪如練﹐問玉堂何似﹐茅舍疏籬。傷心故人去後﹐冷落新詩。微雲淡地孤芳﹐分付他誰。空自倚﹑淸香未減﹐風流不在人知。」

○燭影搖紅﹝憶故人﹞

能攺齋漫錄曰﹕王詵都尉﹐憶故人作﹐本名憶故人。徽宗喜其詞﹐猶以不丰容宛轉爲憾﹐遂令大晟府職﹐別撰腔調。周邦彥增益其詞﹐以首句名之﹐爲燭影搖紅雲。古今詞譜曰大石調曲。

《樂府紀聞》曰﹕明州舒信道中丞第中﹐燈下見一女子﹐舉手代拍而歌者。詢之爲丘氏﹐每歌燭影搖紅曲﹐有云「綠靜波光﹐淺寒先到芙蓉島。謝池幽夢屬才郎﹐幾度生春艸。恨鎖橫波﹐遠山淺黛無人掃。」句亦婉麗﹐家人以其爲祟﹐延法士治之﹐則一池中物也。

梅墩詞話曰﹕近代芝麓龔宗伯有催妝詞云「一揖芙蓉﹐閒情亂似春云發。淩波背立笑無聲﹐學見生人法。此夕歡娛幾許﹐喚新妝佯羞淺答。算來好夢﹐總爲今番﹐被他猜殺。」則已極此調之工艷矣。

○帝臺春

堯山堂外紀曰﹕唐元宗賦春恨帝臺春﹐爲長調之佳者。如「飛絮亂紅﹐也似知人無气力。謾倚徧危欄﹐盡黃昏﹐也只是墓云凝碧。扌棄則而今已扌棄了﹐忘則怎生例忘得」。按元宗時﹐尙無此等婁極妍之語。及詞綜辯之﹐爲華亭李甲作﹐非元宗作也。李甲字景元﹐卽訛爲中主李景之作﹐一如李重元憶王孫四首﹐便推爲後主詞矣。

○聲聲慢

貴耳集曰﹕李易安詞﹐首下十四个疊字﹐乃公孫大娘舞劍法。本朝非乏能詞之士﹐未有下此十四个疊字者。蓋用文選諸賦格也﹐後「到黃昏點點滴滴」﹐又疊四字﹐而無斧鑿痕﹐婦人中有此﹐殆間气也。詞云「尋尋覓覓﹐冷冷淸淸﹐淒淒慘慘戚戚。乍暖還寒時候﹐最難將息。三杯兩盞淡酒﹐怎敵他晚來風急。雁過也﹐正傷心﹐卻是舊時相識。滿地黃花堆積。憔悴損﹐如今有誰堪摘。守著窗﹐獨自怎生得黑。梧桐更兼細雨﹐到黃昏﹐點點滴滴。這次第﹐怎一个愁字了得。」

○醉蓬萊

《太平樂府》曰﹕仁宗秋霽日宴禁中﹐太史奏老人星現﹐命詞臣各進樂章。柳永冀進用﹐作此詞。仁宗見首有漸字﹐似若不懌。讀至「宸遊鳳輦何處」﹐乃與禦制眞宗挽詞暗合﹐仁宗慘然。又至「太液波翻」﹐曰﹐何不言「太液波澄」。投之於地。

《古今詞譜》曰﹕林鐘商調曲﹐呂聖求醉蓬萊詞佳處不減少遊。

○醉翁操

古今詞譜曰﹕琴調曲也。東坡序曰﹕郎琊山川奇麗﹐泉鳴空澗﹐若中音會。醉翁喜之﹐欣然忘歸。旣去十餘年﹐而好奇之士沈遵聞之往遊﹐以琴寫其聲曰醉翁操。節奏疏宕﹐而音韻和暢﹐知琴者以爲絕倫。然有其聲而無其詞﹐翁𨿽爲之作歌﹐與琴聲不合﹐又依楚辭作醉翁引。好事者亦倚其辭以制曲﹐粗合均度﹐而琴聲爲詞所繩縛﹐非大成也。後三十餘年﹐翁旣捐館捨﹐遵亦歿久矣。有廬山玉澗道人﹐特妙於琴﹐恨此曲之無詞﹐乃譜其聲而請於東坡以補之。東坡遂援筆作此醉翁操琴曲云「瑯然。淸圓。誰彈。響空山。無言。惟翁醉中知其天﹐月明風露娟娟﹐人未眠。荷蕢過山前。曰有心哉此賢。醉翁嘯詠﹐聲和流泉。醉翁去後﹐空有朝吟夜怨。山有時而童顚。水有時而回川。思翁無歲年。翁今爲仙。此意在人間。試聽徽外兩三弦。」沈雄曰﹕按前解卒章曰「有心哉此賢」﹐作泛音怨字葉平聲。汪水雲謂﹐不若朝禽夜猿也﹐曾攺之。但辛稼軒送範先之琴曲﹐抑又不同耳。

○並蒂芙蓉

《東京軼事》曰﹕政和中﹐大晟樂府告成。蔡京以晁次膺薦於徽宗﹐乘驛赴闕。會禁中蓮生﹐異苞含趺﹐次膺屬詞以進﹐名並蒂芙蓉﹐徽宗覽之稱善。詞云「太液波澄﹐向鏡中照影﹐芙蓉同蒂。千柄綠荷深﹐並丹臉爭媚。天心眷臨聖日﹐殿宇分明獻嘉瑞﹐弄香嗅蕊。願君王﹐壽與南山齊比。池邊屢回翠輦﹐擁羣仙醉賞﹐憑欄凝思。萼綠攬飛瓊﹐共波上遊戲。西風又看露下﹐更結雙雙新蓮子。鬥妝競美。問鴛鴦﹐向誰畱意。」凡九十八字﹐大約一時應制﹐以淺俗取妍如此。

○念奴嬌百字令壺中天大江東酹江月無俗念淮甸春赤壁謠湘月

《樂府解題》曰﹕蘇長公以「大江東去」爲首句﹐名大江東。嘯余譜中﹐有訛爲大江乘者。以「一尊還酹江月」爲卒章﹐名酹江月。中有公瑾小喬事﹐名赤壁謠。張輯訪髙沙事迹云「柳花淮甸春冷」﹐名淮甸春。詞品載﹐丘長春無俗念詠梨花﹐淩彥無俗念詠月。金人髙夔又攺爲大江西上曲﹐皆念奴嬌也。姜白石集中湘月注云﹕卽念奴嬌之鬲指聲也。詞品曰「中流容與﹐畫橈不點淸鏡」﹐從柳子厚「綠淨不可唾」之語翻出。至「暗柳蕭蕭﹐飛星冉冉﹐夜久知秋信」﹐寫之得其神矣。

《古今詞譜》曰﹕大石調曲﹐又列雙調。葉石林中秋一闋﹐獨用平韻﹐「萬頃波光云陣捲﹐長笛吹破層陰。縹緲髙城風露爽﹐獨倚危檻重臨」﹐亦卽大石調也。

《太平樂府》曰﹕淳熙三年﹐孝宗起居上皇賞月﹐命小劉妃取白玉笙﹐吹霓裳中序第一。曾覿進壺中天卒章云「金甌千古無缺。」上皇喜曰﹕從來月詞﹐不曾用金甌事。賜賫無算。六年三月﹐又請西宮遊聚景園﹐內官進泛蘭舟曲﹐張掄進壺中天﹐有「一塵不動﹐四境無鳴柝」句﹐賜祛錦數事。一日﹐車駕觀浙江潮﹐命從官各賦酹江月﹐以吳琚詞爲第一。壺中天﹑酹江月﹐卽念奴嬌。念奴﹐唐玄宗宮人名。

沈雄曰﹕調中語意參差﹐盡人各倚以爲法。曾覿詞﹕「素飈瀾碧﹐看天衢﹐穩送一輪秋月。」吳琚詞﹕「玉虹遙掛﹐望靑山﹐隱隱有如一抹。」劉似詞﹕「西風何事﹐爲行人﹐掃蕩類襟如洗。」此第二句以三字呼起﹐第三句遂接以六字句﹐是一法也。朱希眞詞﹕「別離情緒﹐柰一番好景﹐一番悲戚。」仲殊詞﹕「水楓葉下﹐乍胡光淸淺﹐涼生商素。」黃詞﹕「玉林何有﹐有一灣蓮沼﹐數間茅宇。」此第一句以四字句起﹐下遂似一襯字接去﹐作四字句兩句者﹐亦一法也。姚孝寧詞﹕「素娥睡起賀冰輪﹐碾破一天秋綠。」白玉蟾詞﹕「漢江北瀉下長淮﹐洗盡胸中今古。」劉克莊詞﹕「老夫白首尙嬉﹐廢圃一番料理。」此以七字句起﹐隨作六字葉者﹐又一法也。若如下文以七字句承去﹐卽以六字句照應﹐不幾爲雙拽頭之病乎﹐審之﹐審之。按調中第三句作七字句﹐第四句作六字句﹐如「桂魄飛來光射處﹐冷浸一天秋碧」﹐「劃地東風欺客夢﹐一枕銀屏寒怯」﹐「流水飄香人去遠﹐難托春心脈脈」。若「木落山髙﹐眞个是一雨秋容新沐」﹐「綠水芙蓉﹐元帥與賓從風流濟濟」﹐卽是「故壘西邊﹐人道是三國周郎赤壁」句﹐此語意參差﹐以上三字﹐可續下作九字句者。

按換頭亦有語意參差者﹐辛幼安云「聞道綺陌東頭﹐行人長見﹐簾底纖纖月。」陳同甫云「因笑王謝諸人﹐登髙懷遠﹐也學英雄涕。」王子端云「有夢不到長安﹐此心安稱﹐只有歸耕去。」第二作四字句﹐第三作五字句﹐過變直捷﹐亦一法也。黃山谷云「年少從我追遊﹐晚城幽徑﹐繞張園森木。」趙長卿云「憔悴素臉朱唇﹐天寒日暮﹐倚闌干無力。」姜白石云「誰解喚起湘靈﹐煙鬟霧袖﹐理哀弦鴻陣。」此以五字句作空頭句﹐亦一法也。杜伯髙云「當日萬駟云屯﹐潮生潮落去﹐石頭孤峙。」趙鼎臣云「惆悵送子南遊﹐南樓依舊否﹐朱欄誰倚。」李漢老云「誰念鶴髮仙翁﹐當年曾共賞﹐紫巖飛瀑。」第二作五字句﹐第三作四字句﹐亦一法也。若姚孝寧詞﹕「尊前須快瀉山頭鳴瀑。」劉后村云「梅花差可伯仲之間耳。」似聯似斷﹐此卽東坡「小喬初嫁了﹐雄姿英發」意﹐此了字﹐與下「多情應笑我﹐早生華髮」之我字同參。

○換巢鸞鳳

沈雄曰﹕史梅溪春情一闋﹐通首是簫韶韻﹐但前半是簫韶之平聲﹐而落句是簫韶之仄聲﹐後遂相沿﹐盡爲仄聲﹐則曲韻亦不可不知也。中句「花外語香﹐時透郎懷抱。暗握荑苗﹐乍嘗櫻顆﹐猶恨侵階芳艸」。詞統謂醉心蘇魄之語﹐恐非生人所安也。

○木蘭花慢

詞品曰﹕此調惟柳永得音調之正﹐蓋傾城﹐盈盈﹐歡情﹐二字句中有韻。近見吳激中秋詞﹐蔣捷詠冰詞吳﹐文英餞別詞﹐亦不失體。劉克莊﹑戴復古俱不盡然。錦機集中九首內二首兩處用韻﹐亦未爲全知者。柳永淸明詞﹕「拆桐花爛漫乍疏雨﹑洗淸明。正艷杏燒林﹐緗桃繡野﹐芳景如屏。傾城。盡尋勝去﹐驟雕鞍﹐紺出郊垌。風暖繁絲脆管﹐萬家齊奏新聲。盈盈。鬥艸踏靑。人艷冶﹑遞逢迎。向路傍﹐往往遺簪墮珥﹐珠翠縱橫。歡情。對佳麗地﹐任金竭玉山傾﹐拚卻明朝永日﹐畫堂一枕春酲。」

沈雄曰﹕陳參政詞﹐亦自慨切﹐與徳太學生相似﹐第六六字句﹐攺作「鄕心促日行萬里﹐幸此身生入玉門關」﹐多一日字。王士祿全步其韻而稍攺正之﹐讀其「向風塵決計」﹐見其髙致﹐但藏韻二字句﹐則又爲時例之所忽矣﹐柰何。

○桂枝香﹝疏簾澹月﹞

《古今詞譜》曰﹕仙呂宮曲﹐張輯Ы乃集秋思章云「疏簾澹月﹐照人無寐。」又名爲疏簾澹月。

《古今詞話》曰﹕金陵懷古諸公﹐寄調於桂枝香者﹐凡三十餘家﹐獨介甫詞爲絕唱。東坡見之曰﹐此老乃野狐精也。「登臨送目。正故國晚秋﹐天气初肅。千里澄江似練﹑翠峯如簇。徵帆去棹斜陽裏﹐背西風﹐酒旗斜矗。采舟雲淡﹐星河鷺起﹐畫圖難足。念往昔﹑豪華競逐。嘆門外樓頭﹐悲恨相續。千古憑髙對景﹐謾評榮辱。六朝舊事隨流水﹐但寒煙衰艸凝綠。至今商女﹐時時猶唱﹐後庭遺曲。」

○水龍吟小樓連苑海天闊處

《曲洧舊聞》曰﹕章質夫楊花詞﹐命意用事﹐瀟灑可喜。東坡和之﹐若豪放不入律呂﹐徐而視之﹐聲韻諧婉﹐反覺章詞有織秀工夫。東坡詞如毛嬙西子﹐淨洗卻面﹐與天下婦人鬥好﹐餘人詎可比哉。

鶴林玉露曰﹕閭丘太守﹐致仁居蘇﹐東坡過之﹐必流連信宿。常自言﹐不遊虎丘﹐不謁閭丘﹐乃二欠事。一日﹐出後房善吹笛者﹐名懿卿﹐佐酒﹐東坡作水龍吟﹐詠笛材以遺之。沈雄曰﹕諸選騷體僅見二首﹐如東坡﹐稼軒之醉翁琴調者。蔣竹山效之﹐爲招落梅魂云「醉兮瓊瀣浮觴些﹐招兮遣巫陽些。」又「月滿兮方塘些﹐叫云兮笛淒涼些。歸來爲我重騎蛟背﹐寒鱗蛟背﹐寒鱗蒼些」。詞品謂其古艷﹐迥出纖之外。余謂奇矣﹐未見當行也。

按張世文水龍吟﹐起句本是六字﹐第二句本是七字。若放翁「摩訶池上追遊路﹐紅綠參差較晚」﹐上七字﹐下六字﹐世文以此疑之。余閱章質夫「燕忙鶯懶芳殘」﹐與少遊「小樓連苑橫空」不異。但質夫下句「正堤上柳花飛墜」﹐東坡下句「也無人惜從教墜」及「下窺繡轂雕鞍驟」﹐則又語意參差。又前段歇拍﹐三字句作兩句﹐翁之「爭先占﹐新亭館」不異少遊。而質夫之「依前被風扶起」﹐則又語意參差。卽據詞品之誤﹐皎月照﹐作一拍﹐人依舊﹐作一拍﹐尙有情致﹐似乎無礙。要必如嘆春來只有﹐四字爲句﹐楊花和恨﹐四字爲句﹐向東風滿﹐四字爲結﹐方爲合調。然末句如作霜天曉﹐系斜陽纜﹐枕秋蟾醉﹐與煙霞會﹐則又四字之空頭句也﹐今拈出正之。按詞品謂斷句皆有定數﹐語意所至﹐時有參差。如少遊前段歇拍句云「紅成陣﹐飛鴛。」換頭落句云「念多情﹐但有當時皎月﹐照人依舊。」以詞意言「念多情但有當時﹐皎月照人依舊」﹐作二句爲順。以詞調拍眼﹐「念多情但有當時」作一拍﹐「皎月照」作一拍﹐「人依舊」作一拍爲是。余竊怪之﹐如東坡楊花詞舊本於「細看來不是楊花」爲句﹐「點點是離人淚」爲句﹐頗覺其順。後閱諸作﹐如章質夫﹑陸放翁等詞﹐應作三句。乃知「細看來不是」爲句﹐「楊花點點」爲句﹐「是離人淚」爲句。今取以証之﹐大似上句不了﹐接在下句者﹐下句或分別作二句者。而詞品所定少遊詞﹐「皎月照」作一拍﹐「人依舊」作一拍﹐又大訛甚。余駁正之﹐當以「念多情但有」五字爲句﹐「當時皎月」四字爲句﹐「照人依舊」爲句﹐是則合調耳。

按張糸延卒章﹕「望王孫﹐甚日歸來﹐除是車輪生角。」未爲知調者。只看東坡之「作霜天曉」﹐軒之「系斜陽纜」﹐秋澗之「枕秋蟾醉」﹐玉林之「與煙霞會」﹐以多者証之如是。若劉后村之「做先生處士﹐一生一世﹐不論資考」﹐毛開之「念素心空在﹐䢐年易失﹐淚如鉛水」﹐則知六字句之兩句與三字句之兩句﹐不可破其斷句﹐而四字末句之空頭體﹐則又可嚴可不嚴也。

○瑞鶴仙

沈雄曰﹕瑞鶴仙一調﹐六一﹑淸眞﹑伯可俱擅作手﹐而三家之長短句﹐各各不同﹐平仄聲亦不合。惟海子一詞﹐與六一無異。若將捷之壽東軒﹐全仿騷體俱用也字﹐但髙平調之曲律﹐漸不可問矣。

梅墩詞話曰﹕康伯可上元應制詞﹕「風柔夜暖。花影亂。笑聲喧﹐鬧蛾成團打塊﹐簇著冠斗轉。喜皇都舊日風光﹐太平再見。」壽皇喜此數句﹐甚念東京故事﹐賜賫無算。此正州所評﹐以進奉故﹐未免淺俗取妍也﹐然惟順齋老人能賦之。

○喜遷鶯

花庵詞客曰﹕元丰中﹐蔡挺自西掖出鎭平陽﹐經數歲﹐作喜遷鶯詞播中都。上語呂丞相曰﹐蔡挺欲歸。逐以西掖召還。若康與之作﹐是媚竈之語﹐不足存也。吳禮之閏元夕一首﹐入艸堂選本。

《詞統》曰﹕史邦卿喜遷鶯﹐細心苦思﹐不幸有攺之者。如「芳艸漸侵裙幄」﹐則攺爲「雙燕漸窺簾幕」。又「鶯囀綠窗﹐也似來相約。粉壁題詩﹐香階走馬﹐爭柰鬢絲輪卻」﹐又攺爲「無柰綠窗﹐孤負敲棋約。錦瑟調弦﹐銀瓶索酒﹐年少也曾迷著」﹐不亦大損風韻也哉。此不可以我面爲子面者﹐終必爲識法者懼也。

○永遇樂

古今詞譜曰﹕歇指調曲﹐東坡詞「燕子樓空﹐佳人何在﹐空釒巢樓中燕」。晁無咎曰﹐三句說盡張建封事﹐卽此調也。

貴耳集曰﹕易安南渡後﹐懷京洛舊事﹐作元宵詞「落日金﹐暮云合璧」﹐已自工致。至「染柳煙輕﹐吹梅笛怨﹐春意知幾許」﹐气象更好。後云「於念焦悴﹐風鬟霧鬢﹐怕見夜間出去。」皆以尋常語言﹐度入音律﹐煉句精巧者易﹐平淡入妙者難。山谷謂以故爲新﹐以俗爲雅者﹐易安先得之矣。

○春霽秋霽

《苕溪漁隱》曰﹕秋霽一詞﹐卽是春霽﹐儼然胡浩然聲口﹐「孤鶩髙飛﹐晚霞相映」﹐昔人已辧之。艸堂刻本﹐尙添陳後主名﹐結句一樣有誰知得﹐固無論陳後主豈能逆知王勃文而倒用之﹐但互抄末句﹐有誰知得﹐是甚情思。

○摸魚子山鬼謠雙蕖怨陂塘柳

鶴林玉露曰﹕辛幼安摸魚子﹐詞意殊怨﹐「斜陽煙柳」之句﹐其與「未須愁日暮﹐天際乍輕盈」者異矣。使在漢唐時﹐寧不賈種豆種桃之禍哉。聞壽皇見之不懌﹐然終不加罪也。

元遺山自記曰﹕元好問遺山過並州﹐道逢捕雁者﹐一死一脫网去。其脫网者﹐盤空哀鳴﹐亦墮地死。好問以金贖得二雁﹐葬汾水旁﹐壘石爲識曰「雁丘」﹐好問作摸魚子以記之。

《柳塘詞話》曰﹕宋季髙節﹐多有作摸魚子﹑買陂塘﹐旋栽楊柳。爲起句者。元時程鉅夫﹑盧摯﹐亦多和之﹐故又名陂塘柳。

○賀新郎﹝金縷曲乳燕飛貂裘換酒﹞

《古今詞話》曰﹕東坡守錢塘﹐湖中宴會﹐官奴秀蘭後至﹐東坡已怒之﹐坐中ヘ恚恨未已。時橊花盛開﹐秀蘭以一枝告ヘ﹐東坡作賀新涼以解之。後人誤爲賀新郎﹐蓋爲不得東坡意也。漁隱叢話曰﹕東坡「乳燕飛華屋」詞﹐托意髙遠﹐冠絕古今﹐寧爲一妓而發。「簾外誰來推繡戶﹐枉教人﹐夢斷瑤臺曲。又卻是﹐風敲竹」。用古詩「捲簾風動竹﹐疑是故人來」之意。「艷一枝細看﹐千重似束」﹐初夏橊花盛開﹐因寫閨情﹐調本賀新郎。偶緣晚涼新浴云然﹐而反言其誤﹐詞話之可笑者若此﹐不可以無辧。

詞品曰﹕稼軒「綠樹聽啼」一首﹐盡集許多怨事﹐全與太白擬恨賦相似。而玉林詠梅一首﹐用文句入音律而不酸﹐亦宋詞之體也。

張功甫有送陳退翁分教衡湘賀新郎詞。楊愼曰﹕此詞首尾聲變化﹐送教官而及陰山狂口﹐非善轉換不及此。末句「呼翠袖﹐爲君舞」﹐又能換回結煞﹐眞有千鈞筆力。稼軒有「憑誰喚取﹐盈盈翠袖﹐英雄淚」。似之。

○多麗﹝綠頭鴨﹞

《詞統》曰﹕多麗有平仄二韻﹐柳屯田賦之﹐詞調少異。卓人月曰﹐多麗張均妓名﹐善琵琶者也。

胡元任曰﹕中秋詞自水調歌頭一出﹐餘詞盡廢。其後豈無佳詞﹐如晁次膺綠頭鴨殊爲淸婉﹐尊俎間以其篇長憚唱﹐故無聞焉。

黃玉林曰﹕惟聶長孺於李良定席上﹐賦多麗詞﹐才情富贍矣。其「露洗華桐﹐煙霏細柳﹐綠陰搖曳﹐蕩春一色」﹐則又玉中之拱璧﹐珠中之夜光也。每一誦之﹐撫玩無攵。

楊用修曰﹕石次仲金穀遺音﹐有西湖晚一詞。按次仲於宋未著名﹐而淸奇宕逸如此。此宋之塡詞﹕猶晉之字﹐唐之詩﹐不必名家而皆可傳也。

○哨徧

卓人月曰﹕般涉調曲﹐龜玆部語﹐於華言爲五聲。五聲羽聲也﹐羽於五音之次爲五。東坡﹑稼軒爲三疊詞。

東坡序曰﹕予於雪堂之上﹐同張毅夫語及哨徧﹐爲般涉羽音﹐居慢詞之最。毅夫喜拈是曲。予乃隱括歸去來辭﹐使就於聲律以遺之﹐毅夫爲之閣筆。

○蘭陵王﹝髙冠軍﹞

南濠詩話曰﹕蘭陵王入陣必先﹐言其勇也。按北齊史﹐髙長恭破周師﹐勇冠三軍﹐封蘭陵王﹐一名髙冠軍﹐見本傳。淸眞之作「應折柔條過千尺」﹐盡人以爲詠柳也﹐殊不知別李師師而作﹐更覺離愁在目。師師爲道君皇帝述之﹐遂傳徧都下。

辛稼軒蘭陵王紀夢自序云﹕已未八月﹐夜夢有人以石硯見餉﹐光潤如玉﹐中有一牛靡角作斗狀。云湘潭裏張難敵者﹐多力善斗﹐與人搏偶敗﹐忿赴河死。三日浮水上﹐則牛耳。自後並水之山﹐往往有此石﹐或得之裏中﹐輒不利。夢中爲作詩數言﹐皆取古之怨憤變化異物等事﹐覺而忘其詩﹐賦詞以識﹐亦此調也。

○六州歌頭

古今詞譜曰﹕歌頭本大石調﹐六州歌頭﹐又鼓吹曲也。六州者﹕伊州﹑梁州﹑甘州﹑石州﹑胡渭州﹑氐州也。宋之大祀﹑大卹用此﹐良不與艷詞同科者。樂府多以興亡事實之﹐別有絕句體﹐不入教坊記。

詞律曰﹕宋李冠﹑劉仲芳詞﹐俱作二疊﹐辛稼軒詞作二疊﹐亦不甚異。

江尙質曰﹕張翥詠梅云「孤山歲晚﹐石老樹嵯岈。逋仙去。誰爲主。自疏花。破冰芽。烏帽騎驢處。近修竹﹐侵荒蘚﹐知幾度。踏殘雪﹐趁晴霞。空谷佳人﹐獨耐朝寒峭﹐翠袖籠紗。甚江南江北﹐相憶夢魂賒。水繞雲遮。思無涯。又苔枝上﹐香痕沁﹐麼鳳語﹐凍蜂衙。瀛嶼月﹐偏來照﹐影橫斜。瘦爭些﹐好約尋芳客﹐問前度﹐那人家。重呼酒﹐摘瓊葩。插鬟鴉。喚起春嬌扶醉﹐休辜負﹐錦瑟年華。怕流芳不待﹐回首易風沙。吹斷城笳。」卓蕊淵謂其有飛鴻戲海﹐舞鶴遊天之勢﹐信然。

●詞評上卷

◎唐五代宋

○李白

鄭樵通誌曰﹕李白艸堂集﹐白蜀人﹐艸堂在蜀﹐懷故國也。菩薩蠻﹑憶秦娥二首爲百代詞曲之祖。

尊前集曰﹕李白有連理枝﹐黃鍾宮曲。

遏雲集曰﹕李白淸平樂令應制四首﹐如禁庭春晝﹐禁闈秋夜﹐膾炙人口。楊愼曰﹕後二首無淸逸气﹐逸之。

○張志和

《樂府紀聞》曰﹕張志和﹐自稱煙波釣徒﹐嘗謁顏眞卿於湖州﹐願爲浮家泛宅﹐往來苕間﹐撰漁歌子詞。

竹坡叢話曰﹕唐肅宗賜張志和奴名漁童﹐使捧釣收綸﹐蘆中鼓。婢名樵靑﹐使蘇蘭薪桂﹐竹裏煎茶。賜號玄眞子﹐屬和漁歌子者無算。

羅湖野錄曰﹕張志和﹐字子同﹐金華人﹐放浪江湖。其兄張松齡卽以漁歌子招之云「樂在風波釣是閒。艸堂松桂已勝攀。太湖水﹐洞庭山。風狂浪急且須還。」後家鶯ㄕ湖旁仙去。吳人爲建望仙亭猶存。

○韋應物

《樂府紀聞》曰﹕韋官左司郎中﹐歷蘇州刺史﹐曉音律。夜泊靈壁舟中﹐聞笛聲﹐謂酷似天寶梨園法曲﹐李所吹者。詢之爲李外甥許云封也。韋授以李笛吹之﹐遂吹六州徧﹐一疊而裂。

唐詩紀事曰﹕韋蘇州性髙潔﹐所在焚香掃地﹐惟願況﹑皎然輩﹐得與唱酬。其小詞不多見。沈雄曰﹐今惟三臺令﹑轉應曲流傳耳。

○劉禹錫

耆舊續聞曰﹕劉禹錫字夢得﹐太子賓客﹐累官蘇州刺史。李司空罷鎭日﹐慕其名招至之﹐出妓佐觴。劉賦「春風一曲杜韋娘﹐惱亂蘇州刺史腸」﹐司空呼妓歸之。竹枝最著。

竹枝敍曰﹕劉禹錫﹐中山人﹐貞元進士。在沅湘日﹐以裏歌俚鄙﹐乃依騷人九歌﹐作竹枝九章﹐教裏中﹐由是盛於貞元﹑元和之間。

○白居易長慶集

唐詩紀事曰﹕白字樂天﹐自號香山居士。作詩每詢一老嫗﹐解則錄之。以所業謁顧著作郎﹐因爲延譽﹐名大振。貞元中進士﹐出知杭州﹐以尙書致仕﹐有長慶集。

花庵詞客曰﹕白樂天長相思﹐望江南﹐縟麗可愛﹐非後世作者可及。花非花一首﹐又纏綿無盡。

○王建

花庵詞客曰﹕王建字仲初﹐潁州人﹐大歷進士。以宮詞百首著名﹐三臺令﹑轉應曲﹐其餘技也。

○徐昌圖

詞品曰﹕徐昌圖﹐唐人﹐木蘭花一詞﹐縟麗可愛。今人艸堂之選﹐然莫知其爲唐人也。

《古今詞話》曰﹕尊前集有徐昌圖臨江仙﹑河傳二首﹐俱唐音也。按徐昌圖爲肅宗時進士﹐至宋太宗時﹐世次遙遙﹐而必欲屈之爲博士﹐以列於宋人﹐不可解也。或曰是兩人。

○韓香奩集

唐詩紀事曰﹕韓字致堯﹐小字冬郎。父瞻﹐李義山同門也。常卽席爲詩相送﹐義山喜贈之﹐有「十歲裁詩走馬成」及「雛鳳淸於老鳳聲」句。生杳子二首﹐風致過人。

全芳備祖曰﹕韓冬郎浣溪沙﹐絕非和魯公之嫁名者﹐亦以香奩名詞。

○溫庭筠金荃集

北夢不凡言曰﹕溫字飛卿﹐舊名岐。「以雞聲茅店月﹐人迹板橋霜」句知名。才思敏捷﹐入試日﹐凡八叉手而八韻成﹐多爲鄰鋪假手。沈詢知貢舉﹐別施一席試之。或曰﹐潛救八人矣。有金荃集﹐蓋取其香而軟也。

《樂府紀聞》曰﹕唐宣宗愛唱菩薩蠻﹐令狐相公假溫手撰二十闋以進。戒勿泄﹐而遽言於人。且曰﹐中書內坐將軍﹐以譏其無學也﹐由是疏之。宣宗一日微行﹐遇於逆旅﹐溫不識而故爲傲語﹐謫爲方城尉﹐流落死。

○和凝紅葉稿

花間集曰﹕和凝少時﹐好爲曲子﹐布於汴洛。洎入相﹐契丹號爲「曲子相公」。有集百卷﹐自鏤板以行世。識者非之曰﹐此顏之推所謂訁令癡符也。

《樂府紀聞》曰﹕和成績每嫁名於韓﹐因在政府諱之也。又欲使人知之﹐乃作遊藝集﹐敍曰﹕予有香奩﹑贏金﹐不傳於世。

○孫光憲橘齋詞

花間集曰﹕孫字葆光﹐蜀之資州人。爲荊南髙從誨記室﹐後官祕書。兵戈之際﹐以金帛購書數萬卷﹐著北夢瑣言。詞見橘齋﹑蓉湖諸集。

孫巨源曰﹕小詞有絕無含蓄﹐自爾入妙者﹐孫葆光之浣溪沙也。

花庵詞客曰﹕孫葆光「一庭花雨濕春愁」﹐佳句也。

○韋莊浣花集

《樂府紀聞》曰﹕韋莊字端己﹐著秦婦吟﹐稱爲「秦婦吟秀才」。舉乾寧進士﹐以才名寓蜀。蜀主建羈縻之﹐奪其姬之善詞翰者入宮。因作謁金門「空相憶﹐無計得傳消息」云。後相蜀﹐有浣花集。

堯山堂外紀曰﹕韋端己思舊姬﹐復作荷葉杯﹑小重山二闋。流傳入宮﹐姬聞之﹐不食死。

○牛嶠

《古今詞話》曰﹕牛嶠字松卿﹐乾符中進士﹐事蜀爲給事中。其楊柳枝詞「不忿錢塘蘇小小﹐引郎松下結同心」﹐見推於時。

姜堯章曰﹕牛嶠望江南﹐一詠燕﹐一詠鴛鴦﹐是詠物而不滯於物者也﹐詞家當法此。

陸放翁曰﹕牛嶠定西番爲塞下曲﹐望江怨爲閨中曲﹐是盛唐遺音。及讀其「翠娥愁﹐不擡頭」﹐「莫信彩箋書裏﹐賺人腸斷字」﹐則又刻細似晚唐矣。

○顧

堯山堂外紀曰﹕蜀通正初﹐爲內直小臣。命作亡命山澤賦﹐有「到處生艸」句﹐一時笑傳。後官太尉﹐小詞特工。

蓉城集曰﹕顧太尉訴衷情曲﹕「換我心爲你心﹐始知相憶深。」𨿽爲透骨情語﹐已開柳七一派。

○歐陽炯

堯山堂外紀曰﹕炯事孟蜀後主﹐時號五鬼之一。曾約同僚納涼於寺﹐寺僧可朋作耘田鼓歌以刺之﹐遂撤飲。炯始作三字令。歐陽彬作生杳子者﹐其弟也。

蓉城集曰﹕歐陽炯首敍花間集者﹐每言愁苦之音易好﹐歡愉之語難工。其詞大抵婉約輕和﹐不欲彊作愁思者也。

○馮延巳陽春集

《樂府紀聞》曰﹕馮延巳字正中﹐廣陵人。唐元宗以優待藩邸舊僚﹐自記室至中書侍郎入相。詞最富﹐有陽春集。

蓉城集曰「宮瓦數行曉日﹐龍百尺春風」﹐殊有元和气象。陽春詞尙饒蘊藉﹐堪與李氏齊驅。

《柳塘詞話》曰﹕陳世修云﹕馮公樂府思深語凡﹐韻逸調新﹐有雜入六一集中者。余謂其多至百首﹐黃山谷﹑陳后山猶以庸濫目之。然諸家駢金儷玉﹐而陽春詞爲言情之作。

○張泌

《才調集》曰﹕江南張泌字子澄﹐爲李后主內史。以江城子二闋得名。國亡仕宋﹐與錢亻叔謚議﹐泌每奏駁其人。少與鄰女浣衣善﹐經年不見﹐夜必夢之。女別字﹐泌寄以詩云「多情只有春庭月﹐猶爲情人照落花。」浣衣流淚而已。

花間集曰﹕子澄時有幽艷語﹐「露濃香泛小庭花」是也。時遂有以浣溪沙爲小庭花者。

○皇甫松

花庵詞客曰﹕皇甫松爲牛僧孺甥。以天仙子著名﹐終不若摘得新二首﹐爲有達觀之見。

元遺山曰﹕皇甫以竹枝﹑采蓮排調擅長﹐而才名遠遜諸人。花間集亦止小令短歌耳。

○牛希濟

堯山堂外紀曰﹕希濟﹐嶠兄子﹐仕蜀王衍爲中丞。同光三年降唐﹐唐主令蜀舊臣王鍇等賦詩。希濟作一律云「滿朝文武欲朝天。不覺鄰師犯塞煙。唐主再懸新日月﹐國王還卻舊山川。非關將相扶持拙﹐自是君臣數盡年。古往今來亦如此﹐幾曾歡笑幾潸然。」唐主曰﹕希濟不忘忠孝也﹐賜緞百。詞亦富贍﹐載花間集。

伊山村曰﹕牛公臨江仙﹐芊綿溫麗極矣﹐自有憑弔淒愴之意﹐得詠史體裁。

○尹鶚

張玉田曰﹕後唐尹鶚﹐官參卿﹐其詞以明淺動人﹐以簡淨成句者也。

《古今詞話》曰﹕尹鶚秋夜月﹐頗覺遵古﹐而非正賞之音。杏園芳﹐更多頹唐之句。

《柳塘詞話》曰﹕尹鶚杏園芳第二句「教人見了關情」﹐末句「何時休遣夢相縈」﹐遂開柳屯田俳調。再檢臨江仙云「西窗鄕夢等閒成。逡巡覺後﹐特地恨難平。」又「昔年於此伴蕭娘。相偎佇立﹐牽惹敍衷腸」流遞於後﹐令作者不能爲懷﹐豈必曰花間﹑尊前句皆婉麗也。

○魏承班

元遺山曰﹕魏承班俱爲言情之作﹐大旨明淨﹐不更苦心刻意﹐以競勝者。

《柳塘詞話》曰﹕魏承班詞﹐較南唐諸公﹐更淡而近﹐更寬而盡﹐盡人喜效爲之。愚按﹐「相見綺筵時﹐深情黯共知。難話此時心﹐梁燕雙來去」﹐亦爲弄姿無限﹐只是一腔摹出。至「好天涼月盡傷心」﹐「爲是玉郎長不見﹐少年何事負初心」﹐「淚滴鏤金雙衽」﹐有故意求盡之病。

○毛熙震齊東野語曰﹕蜀人毛熙震﹐官祕書監﹐其集止二十餘調﹐中多新警而不爲猥薄者也。

《柳塘詞話》曰﹕毛熙震詞﹕「象梳欹鬢月生云﹐玉纖時急繡裙腰。曉花微斂輕呵展﹐裊釵金燕軟。」不止以濃艷見長也﹐卒章情致尢爲可愛。其後庭花云「傷心一片如月﹐閒鎖宮闕。」淸平樂云「正是銷魂時候﹐東風滿院花飛。」南歌子云「嬌羞愛問曲中名﹐楊柳杏花時節幾多情。」試問今人弄筆﹐能出一頭地否。

○毛文錫

《古今詞話》曰﹕文錫詞大致勻淨﹐不及熙震。其所撰紗窗恨可歌也。

葉石林曰﹕毛詞以質直爲情致﹐殊不知流於率露﹐致令諸人之評庸陋詞者﹐必曰﹐此乃仿毛文錫之贊成功不及者乎。逮覽其全集﹐而詠其巫山一段雲﹐其細心微詣﹐眞造蓬萊頂上。

○李瓊瑤集

茅亭客話曰﹕梓州李﹐其先波斯人﹐事蜀主衍。妹爲衍昭儀﹐亦能詞﹐有「鴛鴦瓦下忽然聲」句。有詩名﹐秀才預賓貢﹐國亡不仕﹐有感慨之音。

周艸窗曰﹕李輩俱蜀人﹐各制南鄕子數首以志風土﹐竹枝體也。

○鹿虔

《樂府紀聞》曰﹕鹿爲永泰軍節度使。初讀書古祠﹐見畫壁有周公輔成王像﹐期以此見志。國亡不仕﹐詞多感嘆之語。

倪元鎭曰﹕鹿公髙節﹐偶爾寄情倚聲﹐而曲折盡變﹐有無限感慨淋漓處。

○歐陽修六一詞

《名臣錄》曰﹕仁宗景中﹐歐陽爲館閣校理。兩宮之隙﹐奏事簾前﹐復主濮議﹐舉朝倚重。後知貢舉﹐爲下第劉輝等所忌﹐以醉蓬萊﹑望江南誣之。

《樂府紀聞》曰﹕歐陽永叔中歲居潁日﹐自以集古一千卷﹐藏書一萬卷﹐瑟一張﹐棋一局﹐酒一壺﹐公以一翁老於五物間﹐稱六一居士﹐有《六一詞》。

羅泌序曰﹕公常致意於詩﹐溫柔惇厚﹐詩教也﹐所得多矣。吟詠之餘﹐溢爲詞章﹐平山堂集盛傳於世。公所作在三上者﹐枕上﹐馬上﹐廁上也。

《堯山堂外紀》曰﹕錢惟演宴客後園﹐一官妓與永叔後至﹐妓對以失釵故。錢曰﹐乞得歐陽推官一詞﹐當卽償汝。永叔卽席云「柳外輕陰池上雨﹐雨聲滴碎荷聲。小樓西角斷虹明。闌干倚徧﹐畱待月華生。燕子飛來棲畫棟﹐玉鉤垂下簾旌。涼波不動簟文平。水晶雙枕﹐旁有墮釵橫。」淸綺自好﹐非不作艷詞者。

《西淸詩話》曰﹕歐陽詞之淺近者﹐謂是劉輝僞作。又云﹕元丰中﹐催公度跋馮正中陽春錄﹐其間有入六一詞者。今柳三變詞﹐亦有雜入平山堂集者﹐則浮艷者皆非公作也。

○錢惟演擁麾集

錢惟演字希聖﹐吳越王ㄈ之子。歸宋後﹐爲中書門下平章事﹐坐擅議宗廟﹐且與後通婚﹐落爲崇信軍節度使。意小詞﹐卒謚思﹐有擁麾集。其越江吟﹑浣溪沙﹐不愧唐人也。

《侍兒小名錄》曰﹕錢思公謫漢東日﹐撰玉樓春曰「城上風光鶯語亂。城下煙波春拍岸。綠楊芳艸幾時休﹐淚眼愁腸先已斷。情懷漸覺成衰晚。鸞鏡朱顏驚暗換。昔年多病厭芳尊﹐今日芳尊惟恐淺。」酒闌歌之﹐必泣下。後閣有白髮歌姬﹐乃舊日鄧王舞鬟驚鴻也﹐據言先王將薨﹐預戒挽鐸中﹐歌木蘭花引紼爲送﹐今相公其將危乎。果卒。

○寇準巴東集

名臣錄曰﹕寇準爲眞宗朝宰相﹐封萊公。爲丁謂所構﹐乾興初﹐貶雷州司戶﹐有巴東集。

詞品曰﹕萊公小詞數首﹐率皆淸麗﹐如江南春﹑陽關引﹑阿那曲﹐作詞不愧唐人。

○石延年捫虱庵詞

古今仙鑑曰﹕石曼卿﹐眞宗朝學士﹐生平遺落世事。死後有見之者﹐曰﹐我今爲仙﹐主鞭蓉城。其捫虱庵長短句﹐少有流傅者。

堯山堂外紀曰﹕曼卿通守朐山﹐遣人以泥封桃李核﹐彈之巖竹中﹐嗣後花開滿山。又嘗攜妓石室間﹐鳴弦爲冰車鐵馬之聲。後黨竹爲詞以弔之云「鐵馬冰車斷遺響﹐林花石室自春風。芙蓉城闕五雲中。」

○範仲淹文正集

東軒筆錄曰﹕仁宗朝﹐範希文守邊作漁家傲數首﹐皆以「塞上秋來風景異」爲起句﹐述邊鎭之苦。歐陽公嘗呼爲窮塞主之詞。

○晏殊珠玉詞

名臣錄曰﹕晏同叔爲仁宗朝宰相﹐卒謚元獻。常興建學校﹐爲諸生倡﹐延範仲淹教授生徒﹐薦爲館閣校理。詞名珠玉集﹐張子野爲之序。

劉貢父曰﹕元獻喜馮延巳詞﹐其所作不減延巳。

○晏幾道小山詞

黃山谷曰﹕晏叔原樂府﹐寓以詩人句法﹐精壯頓挫﹐能動搖人心。合者髙唐﹑洛神之流﹐下者不減挑葉﹑團扇云。晏字叔原﹐元獻幼子﹐有小山詞。

晁無咎曰﹕叔原不蹈襲人語﹐風度閒雅﹐自是一家。如「舞低楊柳樓心月﹐歌罷桃花扇底風」﹐乃知此人﹐必不生於三家村中者。

程叔徹曰﹕伊川聞誦叔原詞「夢魂慣得無拘鎖﹐又逐楊花過謝橋」。乃笑曰﹕鬼語也。意頗賞之。

陳質齋曰﹕叔原詞在諸名勝中﹐獨可追逼花間﹐髙處或過之。

○王琪謫仙長短句

《苕溪漁隱》曰﹕王琪字君玉﹐仁宗朝翰林。晏元獻赴杭﹐道過維揚﹐憩大明寺﹐瞑目徐行﹐使吏誦壁間詩版﹐戒勿言爵裏姓名﹐終篇者無幾。別誦一詩﹐問之﹐江都王琪也。召之同遊池上﹐時春晚已有落花﹐元獻曰﹐得句書壁﹐或彌年未嘗彊對﹐且如「無可柰何花落去」﹐至今未有。王琪應聲曰「似曾相識燕歸來」何如﹐元獻大喜﹐由此辟置館職。

陳輔之曰﹕君玉有望江南詞十首﹐自謂謫仙。王荊公酷愛其「紅綃香潤入梅天」句。

○韓琦安陽集

吳虎臣曰﹕韓稚圭於皇中﹐鎭揚州﹐撰維揚好四章。所謂「二十四橋千步柳﹐春風十里上珠簾」者是也。復作安陽好﹐卽望江南也。後罷相﹐出鎭安陽﹐有安陽集。

○宋祁出麾集

宋子京爲天聖中翰林﹐以賦采侯﹐中博學宏詞科第一。每夕臨文﹐必使麗豎燃椽燭﹐此張先所稱「紅杏枝頭春意鬧」尙書也。

李端叔曰﹕宋景文以餘力遊戲﹐而風流閒雅﹐超出意表﹐有出麾集。

○孫洙

廣陵志曰﹕孫洙字巨源﹐元丰中以策論具陳治本﹐韓琦曰﹐今之賈誼也。抉翰林﹐與太尉李端願往來尢數。李方納姬之善琵琶者﹐會宣召者至其家﹐蹤迹得之。公飲不肯去﹐而迫於命。有菩薩蠻「上馬苦﹐琵琶曲未終」句。

藝林學山曰﹕孫巨源死後﹐其詞爲叔原所奪。

○王安石臨川詞王安禮王安國王

《古今詞話》曰﹕金陵懷古﹐諸公寄調於桂枝香者﹐三十餘家﹐獨介甫爲絕唱。東坡見之嘆曰﹕此老乃野狐精也。東坡羨服之語﹐非引用劉璽遇狐故事。

沈雄曰﹕介甫弟和甫﹐名安禮﹐有瀟湘逢故人慢云「引多少夢魂歸﹐結洞庭雨棹煙蓑。」弟平甫﹐名安國﹐有減字木蘭花云「簾裏餘香馬上聞。」子﹐字元澤﹐有心疾。妻獨居小樓事佛﹐介甫憐而嫁之﹐作眼媚詞。或議元澤不能詞﹐及援筆作倦尋芳﹐「恨被楡錢﹐買斷兩眉長皺」﹐人不能及也。

○張先安陸詞

吳興張先﹐字子野﹐天聖中進士﹐爲都官郎中﹐有安陸集。

《樂府紀聞》﹕客謂子野曰﹐人咸目公爲「張三中」﹐心中事﹐眼中淚﹐意中人也。子野曰﹕何不謂之「張三影」﹐客不諭。子野曰「云破月來花弄影」﹑「嬌柔懶起﹐簾壓卷花影」﹑「柳徑無人﹐墜飛絮無影」。此平生得意者。

李端叔曰﹕子野詞﹐才不足而情有餘。

○蘇軾東坡詞蘇過蘇伯固

《樂府紀聞》曰﹕東坡知潁州時﹐月下梅花盛開。王夫人曰「春月色勝如秋月色﹐何如召徳麟輩﹐飲於花下。」東坡喜曰「誰謂夫人不能詩﹐此眞詩家語也。」作減字木蘭花以紀之。「輕風薄霧。都是少年行樂處。不似秋光。只共離人照斷腸」。

堯山堂外紀曰﹕東坡備歷危險﹐中秋作水調歌頭以懷子由。神宗讀至「惟恐瓊樓玉宇﹐髙處不勝寒」﹐乃云﹕蘇軾終是愛君。量移汝州。

《太平樂府》曰﹕東坡貶惠州歸﹐晁以道見公「海山時遣探芳叢﹐倒掛綠毛麼鳳」﹐便道﹐此老須得過海﹐只爲古今人不能道及﹐應罰教去。

陸放翁曰﹕世言東坡不能歌﹐故所作樂府或不協。晁以道謂﹐紹興初﹐與東坡別﹐東坡酒酣﹐自歌古陽關曲﹐則公非不能歌者。

晁無咎曰﹕謂東坡詞多不諧聲律﹐但其才橫放傑出﹐自是曲子中縛不住耳。如取東坡的詞歌之﹐終覺天風海雨逼人。

陳無己曰﹕東坡以詩爲詞﹐如教坊雷大使之舞﹐𨿽極天下之工﹐要非本色。

胡致堂曰﹕詞至東坡﹐一洗綺羅香澤之態﹐擺脫綢繆宛轉之度﹐使人登髙望遠﹐舉首浩歌﹐超乎塵垢之外。於是花間爲皂隸﹐而柳氏爲輿臺矣。

詞品曰﹕蘇過﹐字叔黨﹐坡公少子﹐所著詞﹐人以小坡目之﹐有斜川集。常以山芋作玉糝羹進公﹐公喜而爲詩。坡公有送伯固兄還吳詩﹐伯固字養直﹐其鷓鴣天有「醉眠小塢黃茅店﹐夢倚髙城赤葉樓」﹐佳句也。其「屬玉雙飛水滿塘」﹐坡公常語人曰﹕我家蘇養直。

○柳永樂章集

《古今詞話》曰﹕柳永初名三變﹐景中進士。樂章集中﹐多增至二百餘調﹐按宮商爲之。

吳虎臣曰﹕柳三變淫冶曲調﹐傳播四方。常候榜作鶴衝天詞云「忍把浮名﹐換了淺斟低唱。」及下第﹐仁宗曰「此人風前月下﹐好去淺斟低唱﹐且塡詞去。」三變由此自稱奉旨塡詞。

葉少蘊曰﹕嘗見一西夏歸朝官云﹕凡有井水飲處卽能歌柳詞。

陳質齋曰﹕柳詞格不髙﹐而音律諧緩﹐詞意妥帖﹐承平气象﹐形容曲盡﹐尢工於羈旅行役。

李端叔曰﹐耆卿詞輔敍展衍﹐備足無餘﹐較之花間所集﹐韻終不勝。

○黃庭堅山谷詞黃知命徐俯

黃庭堅﹐字魯直﹐分寧人﹐元初進士﹐官起居舍人﹐有山谷詞。

《柳塘詞話》曰﹕魯直少時﹐使酒玩世﹐喜作詞。法云秀誡之曰﹕筆墨勸淫﹐乃欲墮泥犁中耶。魯直曰﹕空中語也。後以桂香無隱﹐因緣有省﹐居官一如浮屠法。間作小詞﹐絕不似桃葉﹑團扇斗妖麗者。

耆舊續聞曰﹕崇寧四年重九﹐山谷在宜城郡樓﹐聽邊人私語﹐今當鏖戰取封侯耳。因作南鄕子﹐有「花向老人頭上笑﹐羞羞﹐白髮簪花不解愁」﹐倚闌髙歌﹐若不能堪。是月三十日果不起。有弟知命字元明﹐有甥徐俯﹐字師川﹐俱能詞。

○秦觀淮海詞秦湛範元實

《樂府紀聞》曰﹕秦少遊登第後﹐蘇軾薦爲博士。坐黨禁﹐徽宗放還﹐卒於藤州﹐有淮海詞。

藝苑雌黃曰﹕程公辟守會稽﹐少遊客焉。館之蓬萊閣﹐席上不能忘情﹐所謂「多少蓬萊舊事﹐空回首煙靄紛紛」﹐極爲東坡所賞。

晁無咎曰﹕比來作者皆不及少遊﹐如「斜陽外﹐寒鴉數點﹐流水繞孤村」。𨿽不識字人﹐亦知爲天生好語也。

冷齋夜話曰﹕少遊旣謫方歸﹐嘗於夢中作好事近﹐有云「醉臥古藤陰下﹐杳不知南北。」果至藤州﹐方醉起﹐以玉盂汲泉﹐笑視而化。

《柳塘詞話》曰﹕少遊有子處度﹐名湛﹐亦多好詞﹐山谷極稱賞之。如「藕葉淸香勝花气」﹐一時盛傳之句。樂府紀聞曰﹕範元實常在歌舞之席﹐端重不言。妓問﹐公解詞否﹐範笑曰﹕吾山抹微云婿也。艸堂有選其詞者。

○張耒宛丘詞

張耒字文潛﹐淮陽人﹐官起居舍人﹐蘇門四學士之一﹐有宛丘集。

堯山堂外紀曰﹕張文潛十七歲作函關賦﹐從東坡遊。元中﹐祕閣上巳集西池﹐張耒詠云「翠浪無聲黃糸散動﹐春風無力采旌垂。」少遊雲﹕「簾幕千家綿繡垂。」同人笑曰﹕又將入小石調也。因文潛作大石調風流子故云。

○毛滂東堂詞

《古今詞話》曰﹕毛滂字澤民﹐爲武康縣令﹐更葺廨捨。自言庭院蕭然﹐饒食晏眠無所事﹐於東堂之上作驀山溪以見意﹐有東堂集。

柯寓匏曰﹕澤民詩「酒濃香入夢﹐窗破月尋人」﹐眞詞家佳境也。初爲杭州法曹掾﹐爲東坡延譽﹐以此得名。

○程垓書舟詞

詞品曰﹕程垓﹐字正伯﹐眉山人﹐東坡中表之戚也。其酷相思﹑四代好﹑折紅英皆佳﹐故盛以詞名。獨尙書尢公以爲正伯之文過於詞。﹝案程垓南宋人﹐非東坡之中表。﹞

梅墩詞話曰「沈水熨香年似日﹐薄雲垂帳夏如秋」﹐書舟佳句也。

○陳師道後山集

堯山堂外紀曰﹕陳師道﹐字無己﹐徐州人﹐蘇軾薦爲太學博士。一生淸苦﹐每枕上覓句。從上郊祀﹐天寒﹐或假以錦裘衣之。問所由來﹐擲之於地﹐得寒疾不後山集。

《苕溪漁隱》曰﹕後山自謂他文未能及人﹐獨於詞不減秦七﹑黃九﹐其自矜如此。

○王履道初寮集

《古今詞話》曰﹕安中名履道﹐宣和四年翰林﹐始爲東坡門下士。金人來歸﹐授慶遠節度使。郭藥師將叛﹐求召還。紹興初復附蔡京。有初寮集。

花庵詞客曰﹕王履道詞有「椽燭垂珠淸漏長。庭畱春筍緩飛觴。翠霧縈紆消篆印。箏聲恰度秋鴻陣」。知名當世。

○賀鑄東山樂府

堯山堂外紀曰﹕方回少爲武弁﹐以定力寺一絕句﹐見奇於舒王﹐知名當世。詩文咸髙古可法﹐不特工於長短句。

張文潛曰﹕賀鑄東山樂府﹐妙絕一世﹐盛麗如遊金張之堂﹐妖冶如攬西施之﹐幽索如屈宋﹐悲壯如蘇李。

《柳塘詞話》曰﹕方回小築﹐在吾蘇之橫塘。作靑玉案詞﹐卽黃山谷贈以詩云「解道江南腸斷句﹐只今惟有賀方回。」其爲前輩推重可知。因詞中有「梅子黃時雨」﹐人呼爲「賀梅子」。

○晁補之雞肋詞

《柳塘詞話》曰﹕鉅野晁無咎﹐登元進士﹐通判揚州。名雞肋詞﹐又稱濟北詞人。晁補之嘗自銘其墓﹐名逃禪詞。與魯直﹑文潛﹑少遊爲蘇門四學士。若晁次膺﹐其十二叔也。無攵﹐其八弟也。﹝按楊無咎有逃禪詞﹞

花庵詞客曰﹕無咎自言今代作者﹐秦七﹑黃九耳。兩公詞亦不同﹐若無咎亦未必多遜也。

○晁端禮閒適詞

晁字次膺﹐崇寧中擢第﹐宣和間充大晟協律﹐與萬俟雅言按月律進詞。

能攺齋漫錄曰﹕政和癸巳﹐大晟樂府告成。蔡元長薦次膺赴闕下﹐會禁中嘉蓮生﹐進並蒂芙蓉詞稱善。

○晁衝之具茨集

晁衝之﹐字叔用﹐政和間﹐作漢宮春詠梅﹐獻蔡攸。攸以此詞進父京﹐京曰﹐今日於樂府中得一人焉。因花庵詞客曰﹕衝之鉅野人﹐其感皇恩二曲最工。

○聶冠卿蘄春集

新安誌曰﹕聶字長孺﹐慶曆中學士﹐以詞著名﹐率多慢詞﹐有蘄春集。

漁隱叢話曰﹕聶冠卿於李良定席上﹐賦綠頭鴨﹐所謂中秋詞自東坡水調歌頭而外﹐餘詞盡廢﹐惟此稱善。

○石孝友金穀遺音

楊愼曰﹕石孝友字次仲﹐其作多麗一詞﹐「西湖晚起」句﹐後人多和之。次仲在宋﹐不甚著名﹐而淸奇宕逸如此。是則宋之塡詞﹐晉之字﹐唐之詩﹐不必名家而皆工也。有金穀遺音一卷。

○毛開樵隱詞

毛開字平仲﹐三衢人﹐尙書毛友之子﹐有樵隱詞一卷。

楊愼曰﹕毛開小詞﹐惟滿江紅一首爲佳。

○洪適盤洲詞

《柳塘詞話》曰﹕洪字景伯﹐中博學宏詞科。其生查子春情﹑好事近別情﹐出人意表﹐時遂有批抹之者。生查子起句﹕「桃疏蝶惜香﹐柳困鶯銜絮。」眞爲蕪累。其下「日影過簾旌﹐多少閒愁緒。春色似行人﹐無意花間住」﹐人所不及也。盤洲詞大率類此。

○王觀冠柳集

黃玉林曰﹕通叟風流楚楚﹐詞林中之佳公子﹐世謂耆卿﹐工爲浮艷之詞﹐考之此集﹐得名冠柳﹐仉偶然哉。

陳質齋曰﹕逐客詞格不髙﹐以冠柳自名﹐槪可知矣。

《古今詞話》曰﹕觀字通叟﹐官學士。宣仁太后以觀應制詞近褻﹐謫之於外﹐稱逐客。其慶淸朝慢可歌也。

○王詵

西淸詩話曰﹕都尉王晉卿歌姬﹐名囀春鶯。得罪外謫﹐姬爲密縣人所得。晉卿南還﹐汝陰道中﹐聞歌聲曰﹐此囀春鶯也。訪之果然。賦詩云「佳人已屬沙吒利﹐義士曾無古押衙。」有足成之者云「回首音塵兩沈絕﹐春鶯休囀上林花。」尋劫得之﹐歸於晉卿。晉卿有人月圓﹑燭影搖紅﹑花發沁園春諸調。

黃魯直曰﹕晉卿樂府淸麗幽遠﹐工在江南諸賢季孟之間。

○謝逸溪堂詞謝

謝逸字無逸﹐臨川進士﹐有溪堂詞。

復齋漫錄曰﹕臨川謝無逸﹐嘗過黃州杏花村館﹐題江神子於驛壁。過者索筆於館卒﹐卒苦之﹐因以泥塗焉。其爲人所賞重可知。

《柳塘詞話》曰﹕無逸弟﹐字幼﹐有竹友詞。但見贈弈妓宋瑤減字木蘭花云「風篁度曲。倦倚銀屏初睡足。淸簟疏簾。金鴨香消懶去添。纖纖露玉。風雹縱橫飛鈿局。頻斂雙蛾。凝佇無言密意多。」

○萬俟雅言大聲集

雅言號詞隱﹐崇寧中﹐充大晟府制撰﹐與晁次膺按月律進詞。大聲集五卷﹐周美成序之。

花庵詞客曰﹕雅言之詞﹐詞之聖者也。發妙音於律呂之中﹐運巧思於斧鑿之外﹐工而平﹐和而雅﹐比之刻順意以求精麗者遠矣。

○向子酒邊詞

《樂府紀聞》曰﹕臨江向伯恭﹐宋之外戚也﹐立朝忠節。胡安國﹑張九成輩極嘉與之。忤檜相意﹐致仕家居﹐自號薌林居士。作滿庭芳自慶雲「須知道﹐天教尢物﹐相伴老江鄕。」作減字木蘭花絕筆云「眞香妙質。不耐世間風與日。」酒邊詞四卷。

胡致堂曰﹕薌林居士﹐步趨蘇堂而嚌其者也。

○周美成淸眞詞

《柳塘詞話》曰﹕美成以進汴都賦得官﹐當徽廟時﹐提舉大晟樂府。每制一詞﹐名流輒爲賡和。東楚方千里﹐樂安楊澤民全和之﹐或合爲三英集行世。

陳無己曰﹕美成箋奏雜著俱善﹐惜爲詞掩。

彊煥曰﹕美成詞﹐撫寫物態﹐曲盡其妙。自題所居曰「顧曲堂」。

陳質齋曰﹕淸眞詞﹐多用唐人詩句﹐隱括入律﹐渾然天成。其在長調﹐尢善鋪敍。

○曹組箕穎集

松窗錄曰﹕曹元寵六舉不第﹐著鐵硯篇自勵。宣和中成進士﹐有寵於徽宗﹐曾賞其如夢令「風弄一枝花影」句﹐點絳唇「暮山無數﹐歸雁愁邊度」句。徽宗又手書眉峯碧以問之。

詞品曰﹕曹組驀山溪賦梅云「竹外一枝斜﹐想佳人天寒日暮。」用東坡「竹外一枝斜更好」句。時禁蘇文﹐而曹組暗用之。

○呂渭老

楊愼曰﹕聖求在宋淇著名﹐而詞甚工。詞選載有望海潮﹐與醉蓬萊﹑撲蝴蝶近﹑惜分釵﹑薄亻幸﹑選冠子﹑百宜嬌﹑豆葉黃﹑鼓笛慢﹐佳處不減少遊。卽東風第一枝詠梅﹐不減於東坡之綠毛麼鳳也。但疑中興後﹐不復有此等詞。

沈雄曰﹕渭老秀州人﹐宣和末朝士﹐善屬詞。又散落人間﹐江神子慢﹐盡人以爲婉麗。西江月慢﹐有無限稼華消不得也。

黃玉林曰﹕呂聖求詞婉媚深窈﹐視美成﹑耆卿伯仲。

○陳克赤城詞

耆舊續聞曰﹕天臺陳子髙﹐元丰間名士也。呂安老帥建康日﹐薦入幕府﹐辟爲參議﹐有赤城詞。

盧申之曰﹕最喜子髙菩薩蠻云「幾處簸錢聲。綠窗春夢輕。」謁金門云「檀炷繞窗燈背壁。畫檐殘雨滴。」我殊覺其香。

陳質齋曰﹕詞格頗髙麗﹐晏﹑周之流亞也。

○汪藻浮溪文粹

堯山堂外紀曰﹕汪字彥章﹐自作玩鷗亭於愚溪口。有詞一卷﹐附浮溪文粹。時禁蘇﹑黃之學﹐斜川集有混入彥章詞者。汪詞自有點絳唇「永夜懨懨」﹐醉落魄「小舟簾隙」詞﹐乃其所著。

○李甲

沈雄曰﹕華亭李甲字景元﹐宋之詞人也。帝臺春一詞﹐舊刻李景爲唐元宗所制久矣﹐近代朱彜尊輩始出而正之。餘暇日曾讀帝臺春數過﹐今偶得望云涯引而並歸之。

○胡浩然

《柳塘詞話》曰﹕時代氏籍俱未詳。選詞家俱甚薄其聲口﹐但就其春霽﹑秋霽﹑萬年歡﹑東風齊著力﹑送入我門來﹐俱以其庸而忽諸。殊不知稱帖者﹐亦有佳處﹐如滿庭芳吉席云「幾幅紅羅錦帳﹐寶妝篆﹑金鴨焚香。分明是﹑芙蕖浪裏﹐一對浴鴛鴦。」如傳言玉女元夕云「艷妝初試﹐把珠簾半揭。嬌羞向人﹐手玉梅低說﹐相逢長是上元佳節。」其情致人所不到﹐亦何庸過斥之也。

○仲殊揮寶月詞

承天寺僧揮﹐字仲殊﹐本安州進士。妻曾以藥毒之﹐故爲僧。時食蜜以解毒﹐東坡呼之曰蜜殊。仲殊於每歲禁煙時﹐置酒果以待來賓﹐謂之看花局。後居杭之寶月寺﹐詞七卷﹐名寶月集。

花庵詞客曰﹕仲殊詞多矣﹐小令爲最。小令中之訴衷情又爲最﹐不減唐人風味。

○覺範洪文字禪

石門文字禪﹐載覺範有「靑杏欲嘗先齒軟﹐海棠開徧待新晴。分疏積雨調鶯舌﹐拗束東風倩柳條」句。曾作漁家傲公布古﹐以和寶寧勇禪師。

冷齋夜話﹐洪禪師曾畱南昌﹐登秋屏閣望西山而有歸志﹐賦浪淘沙。

許彥周曰﹕上人善作小詞﹐情思婉約似少遊﹐而仲殊﹑參寥皆不能及。

○正平可東溪集

詞綜曰﹕僧祖可字正平﹐丹陽人﹐蘇伯固字子。住廬山﹐與陳師道﹑徐俯﹑謝逸與江西詩社。小重山詞意最工。

吳虎臣曰﹕正平工詩﹐長短句尢佳﹐何世徒稱其詩也。

○李淸照漱玉集

李別號易安居士﹐適趙明誠。明誠在太學﹐朔望出質衣﹐取半千錢市原先文果實歸﹐相對玩味吟和過日。李有漱玉集。

○魏夫人

端伯雅編曰﹕魏夫人﹐曾子宣丞相內子﹐有江城子﹑捲珠簾諸曲。

○朱淑眞斷腸詞

女紅志余曰﹕錢塘朱淑眞自以所適非偶﹐詞多幽怨。每到春時下幃跌坐。人詢之﹐則云﹐我不忍見春光也。宛陵魏端禮爲輯其詞曰斷腸集。

○孫道絢

曾氏雅編曰﹕孫夫人名道絢﹐城黃銖字子厚之母夫人也﹐爲秀州鄭文室。詞甚富而失於火﹐求得之﹐僅淸平樂令數首﹐紹興三年二月日事。

《樂府紀聞》曰﹕鄭文上捨久寓行都﹐孫爲制憶秦娥。其南鄕子風中柳﹐皆寄外詞。蘭臯集誤刻明人。

○吳淑姬陽春白雪

花庵詞客曰﹕吳淑姬詞五卷﹐名陽春白雪﹐此女流中之黠慧者﹐佳處不減李易安也。

○康與之順庵樂府

花庵詞客曰﹕建炎中﹐康伯可上中興十策。渡江初有聲樂府﹐受知秦申王﹐待詔金門。凡粉飾治具﹐及慈寧歸養﹐兩宮歡集﹐必假其應制。有順庵樂府。

王性之曰﹕伯可樂章﹐非近世所可及﹐今有晏叔原﹐亦有不得獨擅云。

○陳與義無住詞

花庵詞客曰﹕簡齋被髙宗眷注﹐參大政。無住詞語意超絕﹐可摩坡公之壘。

《柳塘詞話》曰﹕去非佳句「杏花疏影裏﹐吹笛到天明」﹐「吟詩日日待春風。及至桃花開後卻匆匆」。胡元任﹑張叔夏俱評其自然而然者。

○李邴居士詞

李邴字漢老﹐任城人﹐崇寧中進士。伯昭圮﹐元名士。邴固世其家學者﹐後受一禪師授記﹐爲云龕居士詞。

《樂府紀聞》曰﹕政和中歸朝﹐舉國無與共談者﹐方悵悵無計。時王輔爲首揆﹐招之出家姬數輩﹐酒半﹐唱其漢宮春曲。數日遂有館閣之命﹐扈從至南渡。

○葉夢得石林詞

花庵詞客曰﹕少蘊妙齡有文名﹐早受知於蔡京。擢第後﹐終崇信節度使。時以詞章品騭自命﹐有石林集。關注曰﹕公以文章經術爲大儒﹐歌詞妙天下。元符中﹐尙爲丹徒尉﹐得其小詞爲多﹐是時妙齡豪气未除。晚歲落其實而華之﹐能於簡淡處﹐時出雄傑﹐不減靖節﹑東坡云。

○曾覿海野詞

花庵詞客曰﹕曾海野﹐東都故老﹐及見中興之盛者。嘗侍宴上苑應制﹐進阮郎歸賦燕﹐柳梢靑賦柳﹐一時推重。其奉使舊京作上西平﹐重到臨安作感皇恩﹐感慨淋漓﹐甚得大體﹐人所不及也。淳熙中詠月云「金甌千古無缺。」髙宗喜﹐謂從來未有道之者。有海野集。

○呂本中東萊詞

呂本中字居仁﹐紹興中進士﹐除右史﹐多論國事得失﹐見宋綱目。常集江西宗派詩。其所詠「春盡茅詹低著燕﹐日髙田水故飛鷗」﹐見紫薇集。杜伯髙﹑仲髙出其門﹐爲集東萊詞。

○朱惇儒樵歌

花庵詞客曰﹕希眞爲東都名士﹐天資曠逸﹐擅詞名。從駕南渡。西江月二首﹐可以警世之役役於非望之福者。

張正夫曰﹕希眞賦月詞﹕「插天翠柳﹐被何人推上一輪明月。」賦梅詞﹕「橫枝銷瘦一如無﹐但空裏疏花數點。」詞意奇絕﹐似不食煙火人語。

○張元蘆川詞

沈雄曰﹕紹興戊午﹐元以送胡銓及寄李綱詞坐罪貶謫﹐皆金縷曲也。元以此得名。三山人﹐仲宗其字也﹐有蘆川詞。如「溪邊翠靄藏春樹﹐小艇風斜沙嘴路」與「簾旌翠波﹐颯窗影殘紅一綫」﹐楊愼詞品極嘆賞之。

○劉子屏山集

劉字彥衝﹐朱晦庵之師﹐有屏山集行世。驀山溪九日﹐滿庭芳詠桂入選。

○趙鼎得全居士詞

花庵詞客曰﹕元鎭詞章婉媚﹐不減花間﹐名得全居士詞。

楊愼曰﹕丁未九月南渡﹐泊眞州作滿江紅最佳。

江尙質曰﹕趙忠簡﹐中興名相也。點絳唇云「夢回鴛帳餘香嫩。更無人問。一枕江南恨。」醉桃源云「靑春不與花爲主。花正開時春暮。只有一尊芳醑。畱得靑春住。」較花間更饒情思。

○王庭盧溪詞

沈雄曰﹕王民瞻送胡銓遠謫﹐有云「癡不了公家事﹐男子要爲天下奇。」亦貶辰州。其畱別感皇恩云「醉中暫住。離歌幾許。聽不能終淚如雨。無情江水﹐斷送扁舟何處。」其感舊點絳唇云「白髮相逢﹐猶唱當時曲。」皆可歌也。

○張掄

張材甫﹐南渡故老﹐及見太平之盛者。集中多應制詞﹐如蝶戀花﹑朝中措﹑霜天曉角﹐傑作也。

○張孝祥紫薇詞

花庵詞客曰﹕於湖紫薇詞﹐湯衡敍之曰﹕平昔爲詞﹐未嘗著稿﹐但筆酣興健卽成﹐卻無一字無來處。如歌頭諸曲﹐寓以詩人句法者也。

沈雄曰﹕安國在建康畱守魏公席上﹐賦六州歌頭﹐感憤淋漓。魏公爲之罷飲而入﹐則其詞之足以動人者也。

○杜

陳同甫曰﹕葉正則有「杜子五兄弟﹐才名不相下」之語。伯髙早登呂東萊之門﹐其詞如奔風逸足而鳴以和鑾者也。仲髙麗句﹐如「半落半開花有恨﹐一晴一雨春無力」﹐令人眼動。叔髙戈矛森立。季髙﹑幼髙匪獨一門之盛﹐可謂一時之豪。

○周文璞

沈雄曰﹕周文璞﹐字晉仙﹐淳熙時人。義因郭璞﹐故字晉仙﹐非晉之仙人也。唐詞紀收爲韓文璞更誤。諸選止有浪淘沙﹑南鄕子二首。絕妙好詞內有一剪梅一首﹐流傳於世﹐因其題壁﹐訛爲仙家耳。

○楊萬里

楊萬里﹐號誠齋﹐以道徳風節﹐昭映一世﹐爲四朝耆老。著作詞五要。其閒居辟三三徑﹐有「日長睡起無情思﹐閒看童捉柳花」句。小詞亦一二見也。

王邁人曰﹕念奴嬌﹐先生上章乞休詞也﹐「從此螺江門外路﹐吟詩日日醉春風」。恰適其意。

○範成大石湖詞遊次公

範成大﹐字致能﹐作吳江三髙亭記﹐爭傳頌之。曾爲獨帥﹐所著有石湖集。時遊次公參內幕﹐倡和有西池集。

○陸遊劍南詞

山陰陸務觀﹐母夢少遊而生﹐故名其字而字其名。初官臨安﹐有「小樓一夜聽春雨﹐深巷明朝賣杏花」﹐傳入禁中﹐稱賞知名。韓平原招致之﹐作南園﹑閱古二記。時𨿽稱頌而寓勸勉意﹐得不及於禍﹐便倚酒自放﹐號放翁詞。

花庵詞客曰﹕放翁詞纖麗處似淮海﹐雄快處似東坡。鵲橋仙感舊一詞﹐英爽可掬﹐流浪亦可惜矣。

○張玉照堂詞

花庵詞客曰﹕楊萬里極稱功甫之詩。玉照堂詞以種梅得名﹐如「光搖動﹐一川銀浪﹐九霄霄珂月」是也。周密曰﹕張功甫﹐西秦人﹐月洗髙梧一闋﹐乃詠物之入神者。此白石論邦卿詞而及之。

○胡仔

胡仔字仲任﹐苕溪人﹐嘗編漁隱叢話。

沈雄曰﹕感皇恩爲警悟之詞﹐所得多矣。

○張震無隱詞

《柳塘詞話》曰﹕蜀人張震字東父﹐孝宗朝諫官也。花庵錄其詞爲富貴人語。

○辛棄疾稼軒詞

蔡光北陷﹐辛幼安以所業謁之。蔡曰﹐詩則未也﹐他日當以詞名。有稼軒詞四卷。

李濂曰﹕稼軒與晦庵﹑同甫﹑攺之交善。晦庵曰﹕若朝廷賞罰明﹐此等人盡可用。同甫答辛啟曰「經綸事業﹐股肱王室之心。遊戲文章﹐膾炙士林之口。」攺之气雄一世﹐寄辛詞曰「古豈無人﹐可以似我稼軒者誰。」觀同時之所推獎﹐則稼軒槪可知矣。稼軒卒﹐家無餘財﹐僅遺著述數帙。

沈雄曰﹕稼軒詞亦有不堪者﹐「一松一壑眞朋友﹐山鳥山花好弟兄」是也。

○京鏜松坡詩

宋史載﹐京字仲遠﹐豫章人。光堯之喪﹐以京爲報謝使﹐金賜咽汴亭﹐京與郊勞使康元弼言﹐請免宴﹐不許。請撤樂﹐不許。促入席﹐甲士露刃閉門﹐京排之而出。有詩支﹕「假令耳與笙鏞未﹐只願身靡鼎鑊中。」後爲寧宗朝宰相﹐立春前一日﹐爲賦漢宮春。有松坡詞。

○姚寬西溪集

姚字令威﹐其居擅西溪之勝﹐號西溪。亦以名詞。其閨詞云「酒面撲春風﹐淚眼零秋詞。」秋思云「采菱渡口日將沈﹐飛鴻樓上人空立。」足以見其槪矣。

○吳禮之順受老人詞

《柳塘詞話》曰﹕吳禮之﹐字子和﹐錢塘人。有順受老人詞﹐久著名﹐鄭國輔爲之序。其雨中花慢長調云「醞造一生淸瘦﹐能消幾个黃昏。斷腸時候﹐簾垂深院﹐人掩重門。」醜奴長調云「眼前景物只供愁。寂寥情緒﹐也恨分淺﹐也海風流。」能以極尋常語言﹐爲極透脫文字。

○鄭域

鄭域﹐字中卿﹐寧宗朝﹐嘗隨張貴謨使北﹐著燕谷剽聞。詞亦淸醒可喜。

沈雄曰﹕艸窗之選﹐刻作陸姓。又云﹐世本誤作鄭﹐未知孰是。其詞自佳﹐所重不在此也。

○謝懋樂章集

沈雄曰﹕勉仲自號靜寄居士。樂章二卷﹐吳坦爲之序﹐稱其片言隻字﹐戛玉鏗金﹐蘊藉風流﹐爲世所貴。其惜別武陵春﹑行樂風流子﹐又其詞之含情無限者。艸窗所選驀山溪﹑風入松﹐更推淸麗。

○趙蕃

花庵詞客曰﹕趙蕃號章泉﹐負天下重望﹐屢召不起。劉后村所謂「一生官職監南嶽﹐四海詩名仰玉山」者。曾作小重山一闋﹐以寄劉叔通﹐云「間畱建城﹐銜杯之際﹐可令歌以酹我否。」

○陳亮龍川詞

陳同甫﹐擅文名﹐負气節﹐尋擢光宗朝第一。未遇時﹐遂與辛幼安交﹐每好談天下事。龍川詞疏宕可喜。

詞品曰﹕同甫水龍吟一闋﹕「鬧花深處層樓﹐畫簾半捲東風軟。」可誦也。

○李石

花庵詞客曰﹕李號方舟﹐蜀人。有續博物志﹐詞亦風致。艸堂選其夏夜﹐有「煙林疏疏人悄悄」。贈妓有「瘦玉倚香愁黛翠」句。

○危稹巽齋詞

危字逢吉﹐淳熙中進士﹐有選齋詞。

詞品曰﹕其詞詠箜篌﹐有漁家傲入選﹐危巽齋之詞爲善。

○劉光祖鶴林集

劉光祖字徳修﹐蜀之名士﹐有鶴林集﹐詞亦莊重而出之者。

○劉過龍洲詞

《樂府紀聞》曰﹕劉攺之厄於韋布﹐放浪吳楚間。辛幼安守京口﹐攺之敝衣曳屐而來。幼安命之賦雪﹐則云「功名有分平吳易﹐貧賤無交訪戴難。」命賦多景樓﹐則云「江流千古英雄淚﹐山掩諸公富貴羞。」幼安帥越日﹐贈以千緡﹐爲求田資。其詞多壯語而學幼安者也。

陶南村曰﹕攺之造詞贍逸有思致﹐沁園春二首﹐極纖麗可愛。

○劉仙倫招山詞

花庵詞客曰﹕廬陵人劉仙倫﹐樂章爲人所膾炙。吉州刊本多遺落﹐劉復以家藏本行世﹐紙貴一時。周艸窗曰﹕菩薩蠻別詞﹐詞鄙意濃。

○嚴仁淸江Ы乃

嚴次山詞﹐極能道閨幃之趣﹐名淸江Ы乃﹐杜月渚爲之序。族人嚴羽﹑嚴參﹐時稱邵武三嚴﹐見花庵選。柳塘詞話曰﹕近代選家﹐無有不知次山詞者﹐玉樓春春思﹐鷓鴣天別情是也。甚則多麗之記恨﹐金縷曲之送春﹐有不能釋卷者。獨「粘云江影傷千古﹐流不去斷魂處」。是才人創句﹐而亦削之﹐爲咄咄怪事。

○馬莊父古洲詞

《柳塘詞話》曰﹕馬古洲建安人﹐好經綸﹐塡詞其餘事也。如月華淸云「悵望月中仙桂。問竊樂佳人﹐與誰同歲。」賀聖朝云「遊人拾翠不知返。被子規呼轉。」阮郎歸云「三三兩兩叫船。人歸春也歸。」俱有旨趣。

○姜夔白石詞

《樂府紀聞》曰﹕鄱陽姜堯章流寓吳興﹐常過金閶﹐有「行人悵望蘇臺柳﹐曾爲吳王掃落花」﹐楊誠齋極喜誦之。蕭東父萬愛其詞﹐以其兄之子妻焉。

範石湖曰﹕白石有裁云縫月之妙手﹐敲金戛玉之奇聲。

花庵詞客曰﹕堯章中興名流﹐善吹簫﹐自度曲。初則率意爲長短句﹐其後協以音律﹐不減淸眞樂府。

趙子固曰﹕白石﹐詞家之申韓也。

沈伯時曰﹕白石淸勁知音﹐未免有生硬處。

張叔夏曰﹕姜詞如野雲孤飛﹐去畱無迹。

○史達祖梅溪詞

彭孫曰﹕南宋白石﹑竹屋諸公﹐當以梅溪爲第一。昔人謂其分鑣淸眞﹐平方睨方回﹐紛紛三變行輩﹐不足比數﹐非虛言也。

沈雄曰﹕姜堯章謂梅溪詞僅百餘首。張序之曰﹕生詞織綃泉底﹐去塵眼中。有警邁閒婉之長﹐而無詭蕩污淫之失。蓋能融情景於一家﹐會句意於兩得者。堯章亦當時名手﹐而服之如此。若雙雙燕之詠春燕﹐綺羅香之詠春雨﹐萬爲堯章拈出者。

○劉克莊別調

張叔夏曰﹕潛夫負一代時名﹐別調一卷﹐大約直致近俗﹐效稼軒而不及者。

沈雄曰「貪與蕭郎眉語﹐不知舞錯伊州」﹐「除是無身方了﹐有身常有閒愁」﹐此後村悟語也。楊愼謂爲壯語﹐足以立懦﹐信然。

○劉褒

劉褒字伯寵﹐武夷人。其滿庭芳別情﹐善於言情者。水調歌頭﹐亦不減於東坡也。

○劉鎭隨如百詠

劉潛夫曰﹕隨如樂府﹐麗不至褻﹐新不犯陳。周﹑柳﹑辛﹑陸之能事﹐庶乎兼之。

《柳塘詞話》曰﹕秦定中﹐進士劉叔安﹐有「隨如百詠」﹐富貴蘊藉﹐不屑爲無意味句者。其詞皆時令物情之什。

○戴復古石屏詞

《柳塘詞話》曰﹕戴式之﹐天臺詩人﹐江湖四靈之一。方虛谷常議其胸中無百字成誦者。詞品曰﹕惟滿江約賦赤壁懷古爲佳﹐遊江西後﹐人盡謂其有才無行﹐爲世所薄﹐有石屏詞。

○盧祖臯蒲江詞

花庵詞客曰﹕州盧祖臯﹐寧申之﹐蒲江樂府甚工﹐字字可入律呂。

松陵集曰﹕慶元中﹐彭傳師吳江作三髙祠﹐蓋擅漁人之窟宅以供詩境也。盧約趙子野同作金縷曲以記之。

○張輯綺語債

花庵詞客曰﹕東澤爲鄱陽名下士﹐綺語債皆以篇末之語而立新名者﹐作詞韻衍文。

朱湛盧曰﹕東澤得詩法於姜堯章﹐世謂謫仙復作﹐不知其又能詞也。詞二卷。

○宋自遜漁樵笛譜

花庵詞客曰﹕宋字謙父﹐南昌人。其詞名漁樵笛譜﹐率眞而不事矯飾者也。

梅墩詞話曰﹕每閱謙父驀山溪詞意﹐知其性情之所近。

○周紫芝竹坡詞

沈雄曰﹕周紫芝字少隱﹐宣城人。舉進士﹐守興國﹐有竹坡詞三卷。余家有未刻稿。

髙郵孫競序曰﹕竹坡樂章﹐淸麗婉曲﹐非苦心刻意爲之。

○李俊明文溪集

李俊明字公昴﹐寶慶進士﹐資州人﹐有文溪詞。其送郡守「有腳陽春難駐」﹐知名於時﹐蓋送王子文詞也。

○吳潛履齋詩餘

吳潛字履齋﹐嘉定中第一人。其聲聲慢和夢窗賦梅﹐其賀新郎贈妓﹐見詞品。後爲賈似道所陷。

○王邁

詞品曰﹕王邁字實之﹐莆陽人。劉后村贈以詞云「天壤王郎﹐數人物方今第一。」其重之如此。蓋進則忠鯁﹐退則豪俠﹐太白﹑元龍一流人也﹐可以補史氏之遺。詞一卷﹐端重有法。

○方千里和淸眞詞

花庵詞客曰﹕方千里﹐三衢人﹐盡是和周美成詞。

沈雄曰﹕方千里詞﹐見汲古閣新刻六十家。過秦樓﹑風流子是和詞之出一頭地者。

○劉子寰《篁栗詞》

花庵詞客曰﹔劉圻父早登朱文公之門﹐劉后村嘗序其詩﹐其詞更上一層者。

江尙質曰「靜坐時看松鼠飲﹐醉眼不礙山禽浴」﹐是詠山泉之極肖者。艸窗詞又選其霜天曉角。

○趙汝﹛艸光﹜《霞山集》

沈雄曰﹕趙汝﹛艸光﹜字參晦﹐絕妙好詞載其詞爲多﹐而語意爲人所重。弁陽老人有十擬詞﹐直與花翁﹑夢窗並列於前﹐且作醉落魄以詠之。及讀其梅花引﹑漢宮春﹐有不虛一時之所獎借者。

○嶽珂玉楮集

嶽字肅之﹐號倦翁﹐飛之孫﹐歷官戶部侍郎﹐有玉楮集。

江尙質曰﹕倦翁登北固亭﹐寄調於祝英臺近﹐忠憤感慨。於稼軒永遇樂詞千古江山相伯仲。

○吳文英夢窗詞

花庵詞客曰﹕四明吳君特﹐從履齋諸君遊。尹煥爲序其詞曰﹕求詞於吾宋者﹐前有淸眞﹐後有夢窗﹐此非煥之言﹐四海之公言也。

沈伯時曰﹕夢窗深得淸眞之妙﹐但用事下語太晦處﹐人不易知。

○馮艾子雲月詞馮取洽

《古今詞話》曰﹕延平馮取洽﹐字雙溪。其與黃玉林互相標榜﹐有詞韻等書。其子艾子﹐精於律呂﹐詞多自制腔。雲月詞殊有北宋秦﹑晁風味﹐比之南宋教督气﹐酸餡味﹐不侔矣。

沈雄曰﹕馮偉壽﹐小名艾子﹐非誤用其名也。余以壽玉林沁園春考之﹐中有云「更攜阿艾﹐同壽靈椿。」可證。

○洪荼空同詞

洪字叔﹐自號空同詞客。其詞多賦別情﹐稔悉人意﹐可歌也。空同集見汲古閣六十家。

○黃散花庵詞

胡徳方序曰﹕玉林早棄制科﹐雅意歌詠。閣學遊受齋稱賞其詩﹐爲晴空冰柱。閩帥樓秋房﹐聞其與魏菊莊爲友﹐以泉石淸士目之。其人如此﹐其才可知。

○孫惟信

絕妙好詞云﹕孫惟信號花翁﹐有晝錦堂﹑夜合花諸調。沈伯時云﹐花翁有好詞﹐亦善運意﹐但雅正中亦有一二市井語。

沈雄曰﹕晝錦堂一闋﹐如「柳裁云剪腰支小﹐鳳盤鴉聳髻鬟偏」與「杏梢空鬧相思眼﹐燕翎難系斷腸箋」﹐周摯纖艷﹐已爲極則。但卒章云「銀屏下﹐爭信有人﹐眞个病也天天。」情至之語﹐又開一種俳調也﹐柰何。

○莫侖兩山詞

楊愼曰﹕莫侖詞未全睹﹐但傳其「聽春教燕顰鶯訴」山鬼謠一曲可歌也。

○樓采

沈雄曰﹕樓君亮詞﹐見於艸窗所選者﹐瑞鶴仙﹑玉漏遲﹑二郎神﹑法曲獻仙音﹑好事近﹑玉樓春諸闋﹐詞意具足﹐而又工力悉敵者也。

○施嶽梅川詞

沈雄曰﹕弁陽選仲山之詞﹐多至數解之外。獨其步月詠茉莉一闋﹐情致周悉。弁陽云﹐茉莉嶺表所產﹐古今詠者無多﹐文公曾詠二絕句﹐道卿曾題此調﹐獨仲山「小蓮冰潔」之句﹐狀茉莉最佳。

○李彭老李萊老

沈雄曰﹕李彭老﹐字商隱﹐有房詞。李萊老﹐字周隱﹐有秋巖詞。兩人爲一時翹楚﹐但俱是寄和艸窗者。篇章亦甚富而少餘蘊耳。

○趙聞禮釣月軒詞

沈雄曰﹕聞禮字立之﹐於南宋播遷之後﹐而詞章饒有北宋風味。在諸選中亦一二僅見者。千秋歲﹑風入松﹑與水龍吟之詠水仙﹑賀新郎之詠螢火﹐猶可被諸管弦也。

○楊纘

沈雄曰﹕楊字繼翁﹐又號守齋。詞品載其一枝春詠除夕者。今復見絕妙好詞中﹐有八六子詠牡丹﹐乃次白雲之韻者。又見其被花惱自度一腔﹐亦皆情眞而語悉者也。

○張炎玉田詞

詞綜曰﹕西秦人﹐字叔夏﹐曾著樂府指迷﹐玉田集三卷﹐鄭思肖爲之序。

仇山村曰﹕叔夏詞﹐意度超遠﹐律呂協洽﹐當與白石老仙相鼓吹。

○周密艸窗詞

《柳塘詞話》曰﹕公謹濟南人﹐著齊東野語。居吳興﹐又著癸辛雜識。詞二卷﹐別名洲漁笛譜。其送王聖與還越﹐賦三姝媚。送陳君衡被召﹐賦髙陽臺。送趙元父過吳﹐賦慶春宮。與莫兩山話舊﹐賦踏莎行。又有十擬詞﹐此一時氐有弁陽老人耳。故寄調以題詞者亦多

梅墩詞話曰「彩扇舊題煙雨外﹐玉簫新譜燕鶯中」﹐此李房題其詞﹐爲互相標榜者也。

○王沂孫碧山樂府

詞綜曰﹕王聖與﹐又號碧山。碧山樂府﹐又名花外集。詞皆春水﹑秋聲﹑新月﹑落葉﹑物情之句。往來止有贈方秋崖﹑周公謹數闋﹐而曼聲爲多。

○陳允平日湖漁唱

明州陳允平﹐字君衡﹐又號西麓﹐有日湖漁唱。

張叔夏云﹕詞欲雅而正﹐志之所至﹐一爲物所役﹐則失其雅正之音。近代陳西麓所作﹐亦有佳者。

○汪莘方壺稿

詞綜曰﹕嘉定中求直言﹐汪莘三上書不報﹐爲楊慈湖﹑朱晦庵﹑眞西山所嘆服。築室柳塘﹐自號方壺。

孫山甫曰﹕汪字叔耕﹐長短句似坡翁﹐不受音律束縛者。

○文天祥《文山集》

《柳塘詞話》曰﹕徳初﹐詔集勤王師﹐文山結諸路豪俊﹐發溪洞酋長以應之﹐有議其猖狂者。有「山河破碎水漂絮﹐身世浮沈風打萍。諸葛未亡猶是漢﹐伯夷𨿽死不從周」句。死年四十七﹐一時廬陵諸公俱不仕。其詞有和王昭儀滿江紅﹑南樓令﹐別有吟嘯集﹐亦不多見也。

○蔣捷《竹山詞》

蔣字竹山﹐義興人﹐宋亡不仕﹐有竹山集。其詞章之刻入纖艷﹐非遊戲餘力爲之者﹐乃有時故作狡獪耳。

○劉會孟《須溪集》﹝將孫﹞

《柳塘詞話》曰﹕按會孟字辰翁﹐廬陵人﹐宋亡不仕。張孟浩贈詩﹐直以孤竹﹐彭澤比之。自題寶鼎現詞云﹐丁酉時大徳元年﹐亦只書甲子之意﹐有須溪詞。其子將孫﹐字尙友﹐同趙靑山結社亦不仕﹐有詞行世。

○白玉蟾《海詞》

玉壺遐覽曰﹕白玉蟾﹐本姓葛﹐字長庚﹐有海子集。詠燕云「秋千節後重相見﹐被禊人歸有所思。」不愧詞家。

《湧幢小品》曰﹕白玉蟾﹐瓊州人﹐自言世間有字之書﹐無不過目﹐足迹半天下。常爲朱晦作像贊﹐乃三臺令也。其自題云「千古蓬頭跣足﹐一生服气飡霞。笑指武夷山下﹐白雲深處吾家。」嘉定中被徵﹐封明道眞人﹐尋別眾﹐於鶴林羽化。

●詞評下卷

◎金元明淸

○完顏《如庵小稿》

金史曰﹕字子瑜﹐完顏宗室明昌諸王﹐禁不得與外交﹐故得窮日力於書。越王薨﹐文士亦時至其門﹐藏書與中祕等。其臨江仙﹑靑玉案﹐可歌也﹐見如庵小稿

蔡正甫曰﹕密公子瑜﹐宗室中第一流人物。小詞可歌﹐非比南宋之有倀气。

○吳激《東山樂府》

《古今詞話》曰﹕吳激字彥髙﹐故相子。一日﹐赴張總侍禦家集﹐出侍侑觴﹐意狀摧抑。詢之﹐爲故宋宣和殿宮姬也。時宇文叔通賦念奴嬌先成﹐惟彥髙作人月圓。又在會寧府遇老姬﹐善琵琶﹐自言梨園舊籍。因有感而制春從天上來。後三山鄭中卿﹐從張貴謨使北日﹐聞有歌之者。當時人盡稱之曰﹕吳郎以樂府髙天下﹐號爲吳蔡體。

○蔡松年蕭閒公集

詞品曰﹕伯堅丞相樂府﹐與彥髙東山樂府﹐多人選者。卽名吳蔡體者是也。獨推其「銀屏小語﹐私分麝月﹐春心一點」﹐乃伯堅尉遲杯也。

○黨懷英竹詞

中州樂府曰﹕黨懷英﹐文似歐陽﹐不爲奇險語。詩如陶﹑謝﹐奄有魏晉風。少同辛幼安師事蔡伯堅﹐爲其所識拔﹐筮仕決以蓍辛得離﹐南歸﹐黨得坎﹐畱事金。有竹詞。

○王予可

中州樂府曰﹕予可字南云﹐本軍校子。南渡後平郾城﹐麻九疇知幾﹐張伯玉﹐與之遊甚狎。年三十﹐病餘能作詩文﹐與之紙輒書數百言﹐散漫無首尾﹐遇宋諱亦亦時時避之。詢以故實﹐其應如響﹐稍有條貫﹐以誕幻語惑之。有見其賦射虎云「風色偃貂裘。」宮詞云「翠雀啄晴苔。」醉後句云「一壺天地醒眠。」小樂府句云「吐尖絨舌淡紅甜。」時李子遷贈云「石鼎夜聊春筆健﹐布囊春醉酒殘粗。」壬辰爲順天軍校所獲﹐尋卒﹐有見之淮上者。詞故雋上﹐無塵俗气﹐或曰忠義神仙也。

○王特起

堯山堂外紀曰﹕正之喜遷鶯﹐爲別妾作也。有云「玉樓歡宴。記遺簪綺席﹐題詩紈扇。月枕雙欹﹐云窗同夢﹐相伴小花深院。」又云「紅淚洗妝﹐雨濕梨花面。雁底關河﹐馬頭星角﹐西去一程程遠。」淒惋曲盡。其題郝仙女祠﹑賀人生第三子﹐俱有可存者。

○劉仲尹龍山詞

《詞統》曰﹕仲尹字致君﹐少擢第﹐終節度副使。龍山詞﹐蓋參涪翁而得法者。艸堂中與劉迎詞同入選。迎字無黨﹐爲記室﹐皆金昌詞人也。

○髙憲

《古今詞話》曰﹕王庭筠讀書黃華山寺﹐大定中登第﹐曾賦謁金門﹑梅花引。其甥髙仲常好讀書﹐泰和中成進士。自言於世味無所好﹐惟生死文字間耳。以梅花引攺名貧也樂。

○元好問錦機集

金源言行錄曰﹕遺山從郝天挺遊﹐六年學成。閒閒公以書招之﹐爲延譽公是。及登第﹐出公之門。正大甲申﹐諸公坐政府﹐有從外至者﹐誦元子作秦王破竇建徳降王世充露布。公顧左右曰﹕人言我黨元子﹐誠黨之耶。有錦機集﹐其三奠子﹑小聖樂﹑松液凝空﹐皆自制曲也。

錦機集曰﹕正大中﹐狂僧李菩薩﹐於十月灑酒作花﹐竟開牡丹二株。遺山爲賦滿庭芳﹐一時傳誦。

○馮子振海粟詞

堯山堂外紀曰﹕海粟臨文時﹐命侍史二三人潤筆﹐以俟酒酣﹐援紙疾書﹐隨數多寡﹐頃刻而畢。有踏莎行以贈珠簾繡。

○段克己段成己

《柳塘詞話》曰﹕河東段克己﹐字復之﹐著Т齋樂府。弟成己﹐字誠之﹐著菊軒樂府。兩人登第﹐入元俱不仕。時人目爲儒林標榜。

○許衡魯齋詞

元儒考略曰﹕元史書集賢大學士許衡卒﹐仕元之臣書卒者﹐原其心也。衡常語其子曰﹕我平生爲虛名所累﹐不能辭官以至於此。死後勿立碑﹐勿請謚﹐但書許某之墓足矣。朝野哀之﹐有魯齋詞。

○王惲秋澗詞

《樂府紀聞》曰﹕王惲字仲謀﹐汲縣人﹐官翰林承旨。仕元日﹐亦效吳彥髙﹐賦故宮人春從天上來﹐詞不引用故實﹐而淡宕可喜。小詞甚多﹐若平湖樂﹐卽無人所爲曲調也。

○劉秉忠

楊愼曰﹕元太保劉秉忠﹐有榦荷葉曲﹐以詠本意。又制一首以弔宋髙宗云「吳山依舊酒旗風。兩度江南夢。」蓋秉忠助元凶宋﹐而其詞之憑弔感慨﹐亦其勢之有不容已者然。

○陳孚

堯山堂外紀曰﹕天臺陳剛中﹐曾爲僧以避世變。洎至元中﹐又獻大一統賦﹐得官後奉使安南﹐詩云「老母越南垂白髮﹐病妻塞北倚黃昏。蠻煙瘴雨交州客﹐三處相思一夢魂。」其詞亦有志風上之異者﹐太常引一闋﹐淚漬靑衫不少。

○王國器

《詞統》曰﹕王徳璉﹐趙待制子昂之婿。其學識頗饜眾望﹐萬長於今樂府。延中﹐曾制踏莎行八闋﹐志香奩韻事﹐以貽楊廉夫。廉夫使侍歌之﹐又梓行之。以見王孫門中﹐𨿽閱喪亂而風雅猶存也。

○趙雍

沈雄曰﹕趙雍字仲穆﹐子昂之子。延八年﹐作木蘭花慢﹐別書樂府成捲﹐以就正於王徳璉﹐蓋魏公長倩王國器也﹐長於今樂府﹐楊鐵崖亟稱之者。明正徳己卯﹐文徵明題其後云﹐趙待制風流習尙﹐不減魏公﹐見於卷軸者﹐未有若此之富也。許初曰﹕所書凡三十五首﹐而艷詞特多﹐憑闌干﹑水調歌頭二闋﹐頗以孤忠自許﹐紛華是薄﹐而興亡骨肉之感﹐默寓其中。意其父子之仕﹐當時亦實有所不得已者﹐良可悲也。

○姚燧

《詞品》曰﹕牧庵﹐燧字也﹐一代文章鉅公。醉髙歌一曲﹐髙古不減東坡﹑稼軒。柳城人﹐元翰林承旨。

○滕賓玉霄集

《柳塘詞話》曰﹕楊愼詞品云﹕元人工於小令者﹐玉霄集中﹐不減宋人之工。按賓字玉霄﹐睢陽人﹐官江西提舉。後棄家入天臺爲道士﹐稱涵虛字。其鵲橋仙﹑齊天樂二闋﹐共推淸綺。

○喬吉《惺惺樂府》

《堯山堂外紀》曰﹕喬夢符有和黃子常賣花聲本意者﹐亦常自言作樂府有法﹐鳳頭﹑豬肚﹑豹尾聲是也。有惺惺老人樂府。

○陶宗儀南村詞

《柳塘詞話》曰﹕輟耕錄緣起於天臺陶宗儀﹐九成其字也。崎嶇離亂日﹐每以筆墨自隨﹐時時休息於樹陰。有聞見輒摘葉書之﹐貯破盎埋樹根下。積數十日﹐盡發其藏作書曰輟耕錄。嗣有南村集﹐有宋頒韻序一篇。

○虞集道園集

《柳塘詞話》曰﹕蜀人虞集伯生﹐虞允文五世孫也﹐仕元爲翰林。元文宗禦奎章閣﹐伯生侍從﹐日以討論論法書﹑名畫爲事。柯敬仲退居吳下﹐伯生賦風入松寄之﹕「報道先生先生歸也﹐可花春雨江南。」又云翰墨兼善﹐機坊以此織成帕焉﹐幾如法錦。後張仲舉於柯敬仲席上﹐爲作摸魚子記之﹐卒章云「楚芳玉潤吳蘭媚﹐一曲夕陽西下。試問人生﹐誰是無情者。先生歸也。但畱意江南﹐杏花春雨﹐和淚在羅帕」。

○仇遠《山村集》

《元儒考略》曰﹕仇遠號山村﹐錢塘人。一時名公鉅卿﹐都與之詞章往來。遊其門者﹐張雨﹑張乾﹐俱知名當世。

○張翥《蛻庵樂府》

《柳塘詞話》曰﹕晉寧張仲舉﹐至正初學士﹐與同是時韓伯淸﹑錢舜舉﹑姚子章爲友。有蛻庵樂府。常集西湖爲賦綠頭鴨﹐俱以「晚山靑」爲起句。

○倪瓚《淸閣詞》

《柳塘詞話》曰﹕倪字元鎭﹐慕吳仲圭之爲人﹐而從事於畫法。仲圭漁父詞「紅葉村西日影余。黃蘆灘畔月痕初。」爲の溪沈處士作也。元鎭繪之爲圖﹐詞亦淡潔。

○顧阿瑛玉山璞詞

《柳塘詞話》曰﹕昆山顧阿瑛﹐一名徳輝﹐好遊。年五十﹐預定壽藏﹐自志其生平成立狀。每出﹐以其文隨身﹐往來九峯Т浦﹐書經於九里寺﹐自稱金粟後身。有玉山璞詞。

○張野《古山樂府》

《詞綜》曰﹕張野古山樂府所載奪錦標﹑石州慢﹑念奴嬌﹑水龍吟諸詞﹐其十六字令所云「開簾放燕」者﹐是其所制也﹐邯鄲人。

○邵亨貞《蛾術詞》

沈雄曰﹕邵亨貞字淸溪﹐曾有沁園春二首。一賦美人眉﹐一賦美人目﹐新艷入情﹐世所傳誦。其單調憑人云「誰寫江南一段秋。妝點錢塘蘇小樓。樓中多少人愁。楚山無限愁。」僅此四句﹐爲創調﹐气竭於直﹐而情亦不贍。

○楊維楨

沈雄曰﹕廉夫於元季﹐有風雅宗盟之望﹐每識拔後進﹐如楊基﹑瞿佑等。年未七十休官﹐遊淞泖間﹐有稱其爲江山風月福人者。其爲古文詞好髙古﹐末世恐爲人所嫉致禍﹐故不至濫於筆墨焉。

○劉基《文成集》

《樂府紀聞》曰﹕劉文成少習天官兵法家言。揭奚斯一見奇之﹐曰王佐才也。及見太祖﹐命賦竹箸詩﹐有「漢家四百年天下﹐只在張良一借間」句。恨相見晚。後以佐命勛﹐封誠意伯。其詞𨿽婉麗而有感慨之句。

楊守醇曰﹕子房不見詞章﹐玄齡僅辦符檄﹐文成燻業爛然﹐可謂千古人傑。小詞亦見一斑﹐有文成集。

○淩雲翰柘軒詞

《古今詞話》曰﹕淩彥領至正鄕薦﹐洪武初﹐辟爲成都ヘ。嘗作霜天曉角梅詞﹐柳梢靑柳詞﹐有梅柳爭春集。後退居吳興﹐與楊復初築室南山﹐俱號避俗翁。

《柳塘詞話》曰﹕柘軒詞格爽逸﹐非儷玉駢金者比﹐無俗念詠月云「正面相看君記取﹐全體本來無缺。空裏非空﹐夢中是夢﹐莫向癡人說」。爲悟後人語。

○王行半軒詞

沈雄曰﹕王止仲國初遺老﹐有賦迎春樂﹐用夾鐘商調。賦解語花﹐用林鐘羽調。前輩之按律塡詞如此。

○髙啟靑邱樂府

《柳塘詞話》曰﹕季迪十宮詞﹐思深致遠﹐不僅典贍見長也。卽如長門怨云「君明猶不察﹐妒極是情深。」可以想見其情思。靑邱樂府﹐大致以疏曠見長﹐而石州慢又纏綿之極﹐綠楊芳艸﹐年少拋人﹐晏元獻何必不作婦人語。

○楊基眉庵集

《樂府紀聞》曰﹕孟載少時見楊廉夫﹐命賦鐵笛歌成。廉夫喜曰﹐吾意詩徑荒矣﹐今當讓子一頭地。有老楊﹑小楊之稱。眉庵詞﹐饒有新致。

《柳塘詞話》曰﹕孟載詩如西湖柳枝﹐綽約近人。春艸詩﹕「六朝舊恨斜陽外﹐南浦新愁細雨中。」落花詩﹐「無人搖動秋千索﹐黃鳥飛來架上啼。」絕妙好詞也。其情致不及格者﹐「扌棄醉望愁醒﹐愁因醉轉增」﹐菩薩蠻調也。「尙短柳如新折後﹐已殘花似未開時」﹐浣溪沙調也。

○瞿佑

《樂府紀聞》曰﹕宗吉少爲楊廉夫所知﹐父士衡以鞋杯行酒令﹐賦沁園春稱善﹐廉夫爲延譽於四方。永樂中﹐以詩禍謫戍保安。嘗居西湖富淸樓﹐制摸魚子十首﹐曰西湖十景﹐梅深張子成﹐賦應天長﹐艸窗周公謹﹐賦木蘭花慢﹐皆晚宋名家。惜工夫有餘而气韻不足﹐故每篇末必寓以傷感焉。

○史鑑《西村集》

《柳塘詞話》曰﹕吳江史鑑﹐字明古。相傳建文遜國後﹐潛幸其家閱鑑。其父方生明古﹐請於建文命之名﹐賜曰鑑。小詞數首見西村集。

○聶大年《東軒詞》

《樂府紀聞》曰﹕聶字壽卿﹐與馬洪齊名。聶賦卜算子﹐蓋自況也。爲武陵訓導﹐天順初﹐被徵修史。投詩於王抑庵冢宰云「鏡中白髮難饒我﹐湖上靑山欲待誰。千里故人分橐少﹐百年公論蓋棺遲。」抑庵爲之泣下曰﹐欲我銘其墓耳。其東軒集中﹐有「玉樓人醉東風晚﹐髙捲紅簾看杏花」﹐眞詞筆也。

○馬洪《花影集》

《樂府紀聞》曰﹕仁和馬鶴窗與聶東軒倡和﹐有詞集。馬自敍云﹐四十餘年﹐僅得百篇﹐名花影集。

《堯山堂外紀》曰﹕徐伯齡言馬鶴窗﹑陸淸溪俱出菊莊之門。陸得詩律﹐馬得詞調。楊用修詞品﹐謂其皓首韋布﹐而含英咀華﹐儼若貴介。故四十餘年﹐僅得百篇也。

○吳寬趙寬

耆舊續聞曰﹕吳寬﹐字原博﹐有匏庵詞。「繁花落盡畱紅藥﹐新筍叢生帶綠苔」﹐名句也。趙寬子栗夫﹐受知於匏庵。匏庵曰﹐不遇吳寬﹐爭得趙寬。兩人俱登進士第一﹐而趙爲吳所本皆得名。吳有詞曰匏庵集﹐趙有詞曰半江集。

○顧

吳郡顧華玉﹐弘正間大司寇﹐爲當時風雅主盟﹐負知人之鑑﹐稱東橋先生。識拔張江陵於童子時。其詩有「君王自信圖中貌﹐靜女虛迎夢裏車」。詞亦近是。

○商輅

曹溶曰﹕先正弘載諸公﹐負荷鼎輔重望﹐卽其見於文情詩思﹐亦不願以庸濫爭長。故其爲小詞也﹐明淨簡練﹐亦復沾沾自喜。至今讀其旅情﹑春暮﹑秋月﹑退食篇什﹐不墮時趨﹐自有殊致。

○楊愼

成都楊用修﹐正徳辛未第一人。因辧禮謫戍滬州﹐號爲淹博。所輯詞品﹑百明珠﹑詞林萬選諸種﹐亦詞家功臣也。所作極典贍而少生動﹐正李於鱗所云銅山金埒之句﹐雕繪滿前者也。夫人黃氏﹐亦有寄外巫山一段雲﹑旅思滿庭芳數闋﹐流誦於世。﹝案楊愼謫戍永昌﹞

○夏言《桂洲集》

《柳塘詞話》曰﹕文湣少時﹐侍父於臨淸宦邸﹐出外漁色﹐爲人所困。每愛名姬一塊玉者﹐禁之不止。登第後﹐嘉靖中以議禮驟擢﹐猶寄情於小詞﹐大拜日不廢也。踏莎行等詞﹐故嫁名於無名氏﹐又見桂洲集中。湧幢小品曰﹕世廟因正月降雪﹐命夏言等作時玉賦。石塘曾銑與夏爲內戚﹐夏遂信爲河套可復﹐緣作漁家傲屬和之。黃泰泉有「千金不買陳平計」句﹐蓋譏之也。

○王世貞《州詞》﹝王世懋﹞

堯山堂外紀曰﹕州少好讀書﹐駱行簡奇之曰﹐他日以文章鳴世。汪道昆曰﹐詩如孫武﹑韓信用兵﹐宮嬪市人﹐無不可陣。詞則沾沾自喜﹐亦出人一頭地。李於鱗曰﹐惟某敢與狎主齊盟﹐而小詞弗逮也。詞四十九首。

沈雄曰﹕弟麟洲﹐人盡呼爲小美﹐奉常集所列詞﹐不過數首。自謂遊江西後﹐頗覺有進。

○吳子孝《海峯集》

沈雄曰﹕子孝字純叔﹐吳文端公一鵬之子。海峯詞集﹐大約近於質實者﹐滿庭芳四闋﹐獨有新艷之句。

○髙濂

沈詞隱曰﹕髙深甫詞﹐獨出淸裁﹐不附會於庸俗者。

○文徵明

《太平淸話》曰﹕衡山極熟勝國遺事﹐能口述其故實裏居。性介潔﹐太宰喬白巖﹑司空林見素﹐爲延譽於朝﹐授翰林待詔。卽乞歸﹐往來姚山Т浦。小詞散布﹐隸書尢工﹐常勒一原先於報恩村寺。爲演教子削去﹐眾惜之。

○陳淳《白陽集》

《太平淸話》曰﹕道復又善繪事﹐一艸一木﹐無不畢肖。故白陽集所得句﹐極是瀟灑而又明切者。

○徐渭

蘭臯集曰﹕文長每下第時﹐作諧謔語﹑謎語﹐引經據古﹐聰穎絕倫。名一夕話。其文遜徵仲之雅馴﹐而才思總不猶人也﹐故詞多刻入一種。

明詩紀事曰﹕徐文長與沈明臣爲胡少保幕客。倭寇旣靖﹐咽將士於爛柯山﹐徐作鐃歌云「接得羽書知破賊﹐爛柯山上正圍棋。帳下共推擒虎將﹐江南只數義烏兵。」少保命勒石。其詞止菩薩蠻﹑鵲踏花翻入選。

○沈

《明詩紀事》曰﹔沈成進士後﹐善音律﹐好遊戲。一日﹐將泛西湖﹐途中自按紅牙度曲﹐邏卒疑其有異﹐置之獄。時諸昆咸歷顯秩﹐號爲五鳳齊鳴者。共詣錢塘獄﹐問起居﹐冠蓋絡繹﹐縣令待罪去。進士號詞隱先生﹐著九宮譜﹐定古今詞譜﹐故近代之曲律詞調﹐必以松陵沈氏爲宗云。

○兪彥《近體樂府》

《詞衷》曰﹕少卿刻意塡詞﹐工於小令。持論極嚴﹐且以刻燭賡唱爲奇﹐不無率露語。至其備審源委﹐不趨佻險﹐而遵雅淡﹐獨見典型。

○沈林《貞隱詞》

徐曰﹕貞隱先生學深於易﹐與白陽山人往還﹐洵是嘉隆人物﹐有古風。故其小詞數闋﹐無一浮靡之句。

○張糸延

沈雄曰﹕維揚張世文爲圖譜﹐絕不似嘯余譜﹑詞體明辧之有舛錯﹐而爲之規規矩矩﹐亦塡詞家之一助也。乃其自制鵲踏枝有云「紫燕雙飛深院靜。寶枕紗廚﹐睡起嬌如病。一綫碧煙縈藻井。小鬟茶進龍香餅。」又「斜日髙樓明錦幕。樓上佳人﹐癡倚闌干角。心事不知緣底惡。對花珠淚雙雙落。」更自新蘊藉﹐振起一時者。

○湯顯祖《玉茗堂詞》

沈雄曰﹕義仍精思異彩﹐見於傳奇。出其餘緒以爲塡詞。後人猶詠其回文﹐必指爲義仍傑作也。

○張杞和《花間集》

《詞統》曰﹕西蜀南唐而下﹐獨開北宋之壘﹐又轉爲南宋之派﹐花間致語﹐幾於盡矣。黃陂張迂公﹐得起而全和之﹐使人不流於庸濫之句﹐謂非其大力與。

○劉榮嗣《簡齋集》

沈雄曰﹕劉司空忠而被謗﹐三年請室﹐故生平多牢落傺語﹐有簡齋集。人謂其中秋踏莎行﹐花明而月白者﹐如其人也。昔人謂陳簡齋無住詞﹐語意超絕﹐可摩坡仙之壘。吾於劉簡齋亦云然。

○茅維《十賫堂詞》

沈雄曰﹕盛明以帖括之餘﹐而涉爲詩詞者﹐十不一工。孝若獨浸淫於古﹐而才情又橫放傑出﹐故一時艷稱之﹐有十賫堂詞。

○程﹤香孚﹥《石交堂詞》

沈雄曰﹕休寧程墨仙﹐不爲金粉遮﹐閨と鋪張之語。至情之句﹐妙合至理﹐而又毫不可動。如玉樓春之密怨﹐蝶戀花之憶別﹐推閨情第一﹐要不數嚴次山也。余嘗有云﹕生居古人之後﹐而猶多創獲之詞﹐非才倍古人者弗能。今幸得於石交堂一刻也。

○黃承聖《蘿窗詞》

汪森曰﹕婁江黃奉倩小詞數首﹐名蘿窗詞﹐亦自有遠神好句者。吳江周永年爲之序。

○吳鼎芳《覽集》

《柳塘詞話》曰﹕傳稱吳凝父好遊﹐每在莫﹑縹緲兩峯間﹐數十日僅得一二絕句。先輩風流﹐應不似時人浪費筆墨也。詞止小令三十首﹐極濃艷而又刻入﹐載覽集。

江尙質曰﹕吳凝父有春遊曲雲「雨餘芳艸綠新齊。亭榭無人絲幕低。忽慢好風傳語笑﹐流鶯飛過杏花西。」則詩亦詞也。

○董斯張靜嘯齋詞

《柳塘詞話》曰﹕潯上董遐周與周永年﹑茅維爲詞友。周有懷響齋詞﹐茅有十賫堂詞﹐而遐周詞並不隨人口吻。陳黃門大樽謂其風流調笑﹐情事如見者也。

○李元鼎文江唱和

沈雄曰﹕李司馬風神玉立﹐如閬苑蓬島中人﹐更得遠山夫人﹐佳麗唱訁州﹐足傳千秋佳話。文江集出﹐余師錢牧齋爲之序﹐迄今膾炙人口。

○範文光內江遊艸

《柳塘詞話》曰﹕鄒程村語余云﹕範仲ウ先輩續花間集﹐皆畫舫靑樓之詞。自作小敍原非不及情者﹐今得博采之以志前代風流﹐且以當東京夢華錄也。余答之曰﹐內江備兵明時﹐旣爲僧﹐復殉節。雲水爲致小詞二十闋於余﹐故得述之。

○陳繼儒《晚香堂詞》

《柳塘詞話》曰﹕眉公早歲﹐隱於九峯﹐工書畫﹐與董宗伯其昌善﹐爲延譽公卿間。每得眉公片楮﹐輒作天際眞人想﹐但傳其居佘山﹐只吟詠過日﹐不知弘景當年﹐松風庭院中作何生活。其小詞瀟灑﹐不作艷語﹐見晚香堂集。

○卓人月

王庭曰﹕蕊淵於詞家獨辟生面﹐但於宋人蘊藉處﹐不無快意欲盡之病。然詞統一書﹐爲之規規而矩矩﹐亦詞家一大功臣也。余見其與徐士俊棲水倡和﹐有晤歌諸篇什。迄今倚聲之學徧天下﹐蓋得風气之先者。

○沈聞華

蘭臯集曰﹕聞華中翰之詞最工香奩﹐玉樓春數闋﹐此其零膏剩粉﹐座間猶畱三日香者也。其伯仲如君服善詩﹐一生不作酬應語。君庸善曲﹐如鞭歌妓﹑灞亭秋諸劇﹐盛傳人口﹐皆妙絕塵表。若中翰之慷慨殉國﹐又不可以柔情艷語測之耳。

○陳大樽《湘眞集》

蘭臯集曰﹕有贊大樽﹐文髙兩漢﹐詩軼三唐﹐蒼勁之色﹐與節義相符者。乃湘眞一集﹐風流婉麗如此。傳稱河南亮節﹐作字不勝綺羅﹐廣平鐵心﹐梅賦偏工淸艷﹐吾於大樽益信。

○吳惕庵《北徵小艸》

《柳塘詞話》曰﹕明季惕庵西郊較射﹐便讀其東湖雜感云﹕」深宮醉舞夜﹐敵國臥薪時。「想見其有心斯世。惕庵服上刑﹐武林僧名敬然者﹐乞遺骸於張撫軍﹐葬菜園中﹐爲位哭之﹐歲時供以麥飯。猶傳其浪淘沙絕命詞﹐成敗論英雄﹐史筆朦朧云云。

○徐白《笑庵詞》

《柳塘詞話》曰﹕山人遘變後﹐足迹不入城市。築室於萬笏山前﹐館娃宮左﹐寫幅靑山﹐以易白粲而已。好慕毛滂﹑謝逸之爲詞﹐尙有吟詠余意﹐小令差有可觀也。

○葉紹袁遷聊詞

江尙質曰﹕葉天寥水部詞﹐偶見其浣溪沙云「銀粉畫云乾蝶夢﹐繡鍼拋雨濕鵑愁﹐冶笑博開雙臉白﹐春愁不上小眉靑。」先輩遂有此新艷過人之句。其詞三十三首﹐名遷聊集。

○周永年懷響齋詞

沈雄曰﹕安期師﹐以博洽著名﹐冢宰白川之孫﹐固世其家學者。虞山錢牧齋師所撰列朝詩選﹐從中補輯亦多。所著詞規未竟﹐無後而廢。剩有懷響齋詞﹐如「宿雨揩靡新月色﹐晚風擡舉好花枝」。新艷如是。

○湯傳楹《湘中艸》

沈雄曰﹕湯字卿謀﹐多才早矢﹐著貧病秋箋。卿謀死﹐其友尢悔庵爲文哭之﹐情至之語﹐亦數千言﹐在他人不能下一字。別爲之刻湘中艸﹐小詞特多秀發之句﹐而藻思總不由人者。

○錢繼章《菊農長短句》

沈雄曰﹕魏裏錢爾斐﹐五十三年塡詞手也。曾貽我菊農長短句﹐見其編以歲月﹐感慨系之﹐其詞亦整而有法。

○王《二槐堂詞》

王邁人曰﹕余兄介人專習詞﹐集必備諸調﹐調復備諸體。二槐堂稿﹐遂以千計。迨遭盜﹐盡沈之江﹐身亡無有存者。余援聞鹿城何太初有選本﹐求得之﹐乃十之二三也。陳大樽序之﹐余梓之﹐以俟世之閱者。

○易震吉《佳哉軒詞》

沈雄曰﹕顧庵學士﹐貽我佳哉軒詞﹐蓋易月槎稿也﹐流寓金陵所得。詞總不拾人牙後慧﹐而饒有別致。

○夏存古《玉樊堂詞》

《柳塘詞話》曰﹕夏存古玉樊堂詞﹐向得之曹顧庵五集中。見其詞致﹐慷慨淋漓﹐不須易水悲歌﹐一時淒感﹐聞者不能爲懷。畱此數闋﹐以當東京夢華錄也。

○徐士俊雁樓詞

《柳塘詞話》曰﹕野君與餘論詩﹐如康莊九逵﹐車驅馬驟﹐易爲假步。詞如深巖曲徑﹐叢條幽花﹐源幾折而始流﹐橋獨木而方渡﹐非具騷情賦骨者﹐未易染指。其言正爲吾輩長價。

○吳偉業《梅村詞》

熊雪堂曰﹕情語不嫌其盡﹐終不露英雄女本色﹐則尢服其無一字欺人處。

王阮亭曰﹕婁東吳祭酒長短句﹐能驅使南北史爲體中獨創。小詞流麗穩貼﹐不徒直逼幼安也。

沈雄曰﹕有以梅村比吳彥髙者曰﹐吳郎近以樂府髙天下。余讀其「十八年來如夢﹐萬事淒涼」﹐幾使唾壺欲碎。

江尙質曰﹕祭酒神於使事﹐又得一唱三嘆之旨。若其艷情動色﹐豈眞效樊川風致﹐所謂「正是客心愁絕處﹐見人紅袖倚髙樓」﹐亦復未能免此。

○熊文舉雪棠集

倚聲集曰﹕新建詞﹐不矜奇鬥麗﹐猶有晏氏父子之風。

《柳塘詞話》曰﹕少宰夫人﹐爲廣陵內君杜猗蘭。丙戌南歸﹐爲遠山夫人作詞敍﹐以酬南鄕子之贈。所云﹐慶易水之生還﹐羨鑑湖之得請﹐良有以也。雪堂可謂不孤矣。

○龔鼎孳香嚴齋詞

倚聲集曰﹕南宋諸詞以進奉故﹐未免淺俗取妍。香嚴一集﹐如此雕搜采致﹐仍歸生色眞香﹐所謂妙音難文﹐未易爲淺人索解。

徐釒九曰﹕古人蘊藉生動﹐一唱三嘆﹐以不盡爲嘉。淸眞以短調行長調﹐滔滔漭漭﹐如唐初四傑作七古﹐嫌其不能盡變。至姜﹑史﹑蔣﹑吳融煉字句﹐法無不備﹐兼擅其勝者﹐惟芝麓尙書矣。

○曹溶寓言集

陳素庵曰﹕秋嶽詞﹐從無一蹈襲之語﹐正不必擬之以周﹑秦﹐周﹑秦合讓一頭地。

龔芝麓曰﹕君詞如晏小山﹐合情景之勝﹐以取徑於風華者﹐所云「舞低楊柳樓心月﹐歌罷桃花扇底風」﹐庶乎。

○單恂竹香庵詞

沈雄曰﹕曾見蒓僧與同學論﹐所尙當行者﹐選旨遙深﹐含情麗楚﹐縱復弦中防露﹐衿裏回文﹐要不失三百篇與騷賦古樂府之遺意。故其竹香庵詞工於言情﹐而藻思麗句﹐復不猶人也。

○陳世祥散木詞

沈雄曰﹕善百老於塡詞﹐曾貽我半豹吟﹑虫余集。數年以來﹐情詞婉至﹐諸家必以散木爲金荃﹑蘭畹之比﹐故咸快其流傳。自以散木名其詞。

○梁淸標棠村詞

梁冶湄曰﹕叔父家法﹐自理學經濟諸書外﹐稗官野史﹐不許子弟流覽。然使其涉獵詩詞者﹐所以發其興觀羣怨﹐使知古來美人芳艸﹐皆有寄托也。故得從間竊觀蕉林集﹐凡樂章小令﹐必一一從紈素間志之。

○宋徵輿幽蘭艸

倚聲集曰﹕幽蘭諸詞﹐不及湘眞﹐於新警中﹐仍畱蘊藉。以才情論﹐則轅文居勝。

彭羨門曰﹕詞於雲間稱盛﹐然能作景語﹐不能作情語。嘗從素Ψ見宋宗丞長相思十六闋﹐力仿沈休文六憶諸體。言情之作﹐刻劃無餘﹐斯爲優矣。

○宋琬二鄕亭詞

沈雄曰﹕聞荔裳觀察﹐只閉戶兩月﹐而竟爲塡詞老手。余最服其賦情之眞摯﹐用語之蒼古﹐是以夙學之淹貫﹐而溢爲聲歌﹐故不難也。

○李綱蘭艸

曹顧庵曰﹕雲間諸子塡詞﹐必不肯入姜之琢語﹐亦不屑爲柳七俳調。舒章舍人﹐是歐秦入手處。

鄒程村曰﹕舒章作小重山除夕﹐全不學村夫子面目。

○賀裳紅牙詞

王阮亭曰﹕紅牙詠燕詞﹐「斜日拖花﹐微風撲絮」﹐不獨措語之工﹐正如柳塘花塢之詩﹐讀之便覺春光駘宕。

彭羨門曰﹕紅牙一集﹐其刻劃迷離處﹐西陵松柏﹐北裏菖蒲﹐履遺纓絕﹐宛然在目。

鄒程村曰﹕余過金閶﹐賀拓庵爲餘言﹐黃公少時﹐風流倜儻﹐在靑櫻桃葉間﹐大有佳語。此醉花陰卽事﹐入之北裏志中﹐猶令讀者想十四樓風味也。

○董以寧國儀集

曹掌公曰﹕董文友﹐殆仿毛文錫之贊成功而不及者也﹐穎異居然第一。

沈偶僧曰﹕毛馳黃評楊升庵詞﹐有沐蘭浴芳﹐吐雪含英之妙﹐將無詞有別腸乎。以余讀文友詞極其儇巧﹐恰合屯田待制得意處。國儀一集﹐幾四百首﹐又鞏其以喁喁女語﹑漸淪落於漁樵問答也﹐故欲力爲芟而存之。

○王庭秋閒艸

沈雄曰﹕王阮亭推服方百五言﹐逼眞韋左司﹐故其詞且淡冶而不嫌於俚﹐刻入而不傷於率。學道人固無一事荒唐﹐無一語欺人處。

○曹爾堪南溪詞

吳梅村曰﹕顧庵諸詞﹐有渭南之蕭散﹐無後村之粗豪﹐南宋當家之技。

鄒程村曰﹕南溪諸詞﹐能取眼前景物﹐隨手位置﹐所制自成勝寄。如晏小山善寫杯酒間一時意中事﹐當使蓮鴻﹑云別按紅牙以歌之。

○宋犖楓香詞

曹秋嶽曰﹕湯潛庵稱牧仲詩爲蕭閒澹遠﹐於山水文章有深情者。楓香小詞﹐亦浸淫於樂府﹐流溢而爲法曲﹐不作儇巧﹐是一大家。

沈雄曰﹕我友甫艸﹑其年輩﹐數遊京洛﹐歸卽艷稱宋公爲風雅宗盟。今讀楓香一刻﹐固集周﹑柳﹑辛﹑陸諸家而爲大成﹐翩翩材藻﹐正不屑爭雄於下中李﹑蔡也。

○王士祿《炊聞卮語》

鄒程村曰﹕西樵考功﹑無題諸詩﹐麗情逸致﹐已見一斑。所撰然脂百餘卷﹐朱鳥軼事數帙﹐大爲彤管紀勝。而炊聞卮語﹐亦復新艷自矜。尢悔庵爲之敍﹐更爲賞識不倦也。

○丁澎扶荔詞

沈雄曰﹕藥園祠部於拂意時﹐不作傺倀語﹐偏工旖旎愁腸。故扶荔詞﹐曲盡纖艷之思。其友亦有以詞柬之者﹐「勸君莫負賞花時﹐幸歸矣﹐長噓復奚爲。黃須笑援憑紅肌﹐論英雄如此足矣。」其中調行香子﹑兩同心諸作﹐猶有酒悲余緒。

○尢侗百末詞

倚聲集曰﹕展成所作﹐字字雋脫﹐有瑤天笙鶴之致。西堂雜俎諸刻﹐自爾欣艷宸衷也。

《柳塘詞話》曰﹕晦庵人文壓倒一世。每爲塡詞家作小序﹐不用樹顚苦思﹐亦更層次有致﹐落筆便有雋上殊勝之想。

○韓純玉鳳晨堂詞

徐瞿庵曰﹕子蘧爲吳興人文之望﹐間賦小詞﹐必措語鮮綻﹐謀篇淸圓﹐不爲透露﹐亦非沈刻﹐塡詞上乘也。

○沈廉東江別業

沈雄曰﹕家去矜諸詞﹐率從屯田﹑待制浸淫而出﹐言情最爲濃摯﹐又必欲據秦﹑黃之壘以鳴得意﹐所以來宋歇浦之論詞書也。

○餘懷秋雪詞

吳梅村曰﹕澹心詞﹐大要本於放翁﹐而點染藻艷﹐出脫輕俊﹐又得諸金荃﹑蘭畹。此由學富而才俊﹐無所不詣其勝耳。

龔芝麓曰﹕澹心餘子﹐驚才絕艷﹐吐气若蘭。而搦管題詞﹐直搴淮海之旗﹐奪小山之簟者。

○吳綺《藝香詞》

王阮亭曰﹕吳園次太守﹐工爲小賦﹐雋逼庾﹑鮑。詞亦哀江南之流。

吳慊庵曰﹕吳興有藝香山﹐爲西施種蘭處。家園次適守是邦﹐取以名詞者也。其深麗綿密﹐集周﹑秦諸家而爲大成。海內操觴家﹐堪語此者且少。

○王士禎衍波詞

詞衷曰﹕衍波一集﹐體備唐宋﹐目不給賞。如揚子江上之「風髙雁斷」﹐蜀崗眺望之「亂柳棲鴉」﹐非坡公之弔古乎。詠鏡之「一泓秋水碧於煙」﹐贈雁之「水碧沙明﹐參橫月落﹐還向瀟湘去」﹐非梅溪﹑白石之賦物乎。「楚簟涼生﹐孤睡何曾著。借錦水桃花箋色﹐合鮫淚和入兪糜﹐小字重封」﹐非淸眞﹑淮海之言情乎。要其工致而綺靡者﹐花間之致語也。其婉戀而流轉者﹐艸堂之麗字也。塡詞於是無憾矣。

汪蛟門曰﹐阮亭嘗稱易安﹑幼安俱濟南人物﹐各擅詞家之勝。衍波一集﹐旣和漱玉﹐復仿稼軒﹐千古風流﹐遂欲一身兼並耶。

○黃永溪南詞

沈雄曰﹕溪南詞﹐不趨新斗險﹐整攝自餘情致。余偕其年讀溪南詞金縷曲云「說年來家同鷗泛﹐門央鶴守。細注農家新月令﹐樂事吾生盡有。茅檐下﹐烏烏罨畫戴溪都不惡﹐好風光只落閒人手。」得想見其生趣。

○宗元鼎芙蓉集

曹顧庵曰﹕梅岑稱小香居士﹐芙蓉集緣情綺麗﹐不減西昆﹑丁卯。而詩餘特出淸綺。南晉仙謂花間一書﹐只有「絲雨濕流光」五字﹐使讀梅岑「半濕斜陽暮」﹐又如何嘆賞耶。

○吳騏芝田集

沈去矜曰﹕日千詞專工小令﹐讀之不纖不詭﹐不淺不深﹐生色眞香﹐在離卽之間。晚唐人用疊字多不見佳﹐易安聲聲慢連下十四疊字﹐不嫌其復。日千亦連下十二疊字﹐此等語自宜於塡詞家耳。

○張淵懿雒鵑艸

倚聲集曰﹕其詞不過數闋﹐而筋節成就處﹐入北宋堂奧﹐非時流湊泊所能及。

《柳塘詞話》曰﹐張硯銘雒鵑艸﹐獨能刪削靡曼之詞﹐咸歸雅潔﹐而出以工致。徐瞿庵向曾爲餘言之﹐此眞選聲第一功臣也。

○秦松齡微云詞

沈雄曰﹕對巖以庾﹑鮑雋才﹐燕﹑許大手﹐得心古學﹐海內推之。八越聯吟﹐已窺半豹﹐而微云一帙﹐絕無俗惡字句﹐猶可想見「花影亂﹐鶯聲碎」於當年。

○李天馥容齋詞

沈雄曰﹕容齋詞深於意態﹐如「香階小立不知還。徘徊久﹐端爲出來難」﹐小重山之艷情也﹐豈遜南唐。「極目香塵舊板橋。路迢迢。不見歸鞍見柳條」﹐憶王孫之春望也﹐逼眞北宋。乃若「倩魂不隔枕函邊﹐化作彩雲飛去遠」﹐更有餘情矣。

○鄒氏謨《麗農詞》

鄒程村自敍曰﹕阮亭衍波﹐羨門延露﹐彭王齊名﹐良云不忝。近復以僕麗農詞列爲三家者﹐竊有子魚龍尾之恧矣。

沈偶僧曰﹕︳士少有鄒董之目﹐多拈僻調。後來曲折盡變﹐而時出新警之句。

○彭孫延露詞

詞衷曰﹕彭十是艷詞家。王阮亭曰﹕每當十郎﹐輒自覺傖父。沈去矜﹑宗梅岑諸子亦云﹐夫一字之工﹐能生百媚﹐卽欲拂然不受﹐其可得耶。

《柳塘詞話》曰﹕延露詞綽然有生趣﹐而又耐人長想。如「舊社酒徒零亂。添得紅襟燕。落花一夜嫁東風﹐無情蜂蝶輕相許」﹐詞家所謂無理而入妙﹐非深情者不辦。

○毛際可映竹軒詞

沈雄曰﹕余於同人輩﹐稔知會侯工塡詞。其古文已讀之久矣﹐然未見其映竹軒全集也。曾有郵寄蝶戀花一闋云「桂魄淸涼寒玉宇。顧影無聊﹐影也添淒楚。爲月不眠情更苦。來宵願下廉纖雨。待欲澆愁斟綠醑。酒盡愁生﹐畢竟愁爲主。天上寄愁愁可去。天孫正別銀河渚。」似此曲折情致﹐豈可與頹唐弄筆者比數哉。

○董元愷蒼梧詞

潘眉曰﹕舜民卜築蒼梧別業﹐有偕隱終焉之志。其所遊歷燕﹑趙﹑秦﹑晉﹑齊﹑魯﹑魏﹑宋﹑越﹑楚﹐以及三江﹑五湖﹑七閩﹑百粵諸名勝﹐盡入奚囊。故小詞亦以蒼梧名之﹐殊有山川鬱蔥之槪。

○董兪玉島詞

張硯銘曰﹕宋尙木爲詞家老手﹐推重董樗亭﹐津津不置。近復見潮陽所寄赫躓云﹐每日荒陬無事﹐輒焚香詠玉鳧樂府﹐其虛懷折服如此。

汪晉賢曰﹕樗亭婉麗之什﹐源於淸商諸曲﹐遂與子夜﹑歡聞競爽。若矯健疏宕處﹐則又歌行佳境﹐非學步辛﹑陸者也。

○陳玉基映山堂詞

沈雄曰﹕映山堂詞不喜浮艷﹐自有沈摯之力。「夢裏和愁﹐愁時如夢﹐情似越梅酸」﹐此詠閨情也。「縱舞徧天涯﹐休教忘了﹐繡閣斜陽裏」﹐此詠落花也。一如湘眞之深於意態者。

○汪懋麟錦瑟詞

徐電發曰﹕宋詞俱被管弦﹐故設大晟應制。金元院本一出﹐不復管弦舊詞。蛟門以錦瑟名詞﹐亦欲如柳郎中爭勝於歌頭尾犯之下與。相傳令狐楚丞相家靑衣名錦瑟者﹐李義山素受知於令狐楚﹐又爲王茂元﹑鄭亞所辟﹐義山托爲錦瑟諸詠﹐以冀其感動。豈蛟門亦有所托與。要之溫情暱語﹐宜彈撥於弦雁柱之中﹐非僅酒邊花下已也。

○曹貞吉《珂雪詞》

沈雄曰﹕實庵詞﹐久從南溪讀其一二﹐恨未窺其全豹。珂雪新箋﹐欲想見其丰采而未可得。玆覽陳檢討題詞云「愛佳詞一編珂雪﹐雄深蒼穩﹐笄蝶板鶯簧不準。多少詞場談文藻﹐向豪蘇膩柳尋藍本。吾大笑﹐比蛙黽。」君詞更出其望外。

○江臯《染香詞》

沈雄曰﹕詞如菊英蘭畹﹐生色堪把﹐匪直如古人構唱﹐抒寫厥裏已也﹐要與矜虫斗鶴者異耳。

吳榷曰﹕旨取溫柔詞歸蘊藉﹐所謂匿而閨幃﹐勿浸而巷曲﹐細而幽折﹐勿墮而庸套者是也。

○孫枝蔚漑堂詞

尢悔庵曰﹕豹人老矣﹐元龍湖海之气未除。而有時寄托閒情﹐作喁喁女語者﹐猶之東坡令朝云唱「花褪殘紅」﹐稼軒「倩盈盈翠袖﹐英雄淚」。老子於此﹐興復不淺。每讀其「小妾不嫌白髮﹐先生共坐朱簾」句可見。

○髙士奇蔬香詞

汪枚曰﹕學士朝朝染翰者﹐皆黼黻太平景象﹐有謂歡愉之詞難工者謬也。邗上夏之禹郵寄蔬香詞﹐得捧讀之﹐如「惟恐瓊樓玉宇﹐髙處不勝寒」﹐無異坡公之愛君也。

○陳維崧《檢討詞鈔》

蔣景祁曰﹕其年詞刻於倚聲者﹐輒棄云。因厲志爲烏絲詞集﹐已刻而未竟也。復傷鄒董謝世﹐以向所失意﹐及平生所誦習﹐一一於詞見之﹐如是者十年﹐名曰迦陵詞。取裁非一體﹐造就非一詣﹐豪情艷趣﹐觸緒紛起﹐要皆含咀醞釀而出。向使其年於詞﹐墨守專家﹐若沈雄蕩激則目爲傖父﹐柔聲曼節或鄙爲婦人﹐卽極力爲幽情妙緒﹐昔人已有能之者。其能開疆辟宇﹐曠古絕今﹐一至此耶。此余與同學急索其詞﹐而謀梓之﹐凡千八百篇。旣芟而復存之曰詞鈔者﹐志其缺也。

○朱彜尊《江湖載酒集》

李容齋曰﹕錫鬯集唐句爲詞﹐曰蕃錦集﹐不惟調協聲和﹐又復文心妙合﹐眞傑構也。

沈雄曰﹕汪晉賢盛稱竹新詞﹐貽我一卷。讀之如夢窗之麗情幽思﹐不可梯接﹐但下語用事處﹐淺人固不易知。

江尙質曰﹕竹檢討每拈一調﹐務爲情警﹐奇思妙句﹐總不猶人。良由夙昔之博洽曲籍﹐以曁平生之周覽山川﹐復得勝情如此。載酒一集﹐亦尙有未盡者。

○毛奇齡當樓集

《柳塘詞話》曰﹕文如異錦斑斕﹐情至之語﹐使人色飛魂動。近與竹﹑迦陵輩﹐纂修之暇﹐不廢吟詠﹐穎異亦當前隊。如「小姑不解斷人腸。看花落﹐又看浴鴛鴦」﹐「眼底分明暗著人﹐故逐旁人語」﹐「落花原有早和遲﹐空自曉風吹了晚風吹」﹐妙麗勝人百倍。

○嚴繩孫秋水詞

《柳塘詞話》曰﹕余於秋水詞中﹐見蓀友所制娟娟靜好﹐行役寄情如此﹐亦詞品之最上乘也。

○徐釒九菊莊詞

李容齋曰﹕菊莊詞藻則遠取諸古﹐而情思則近得乎眞﹐故無捃摭粉飾之迹。

○郭士眉樞詞

桑雪薌曰﹕淸則雲輕柳弱﹐怨則月墮煙沈﹐隔花啼鳥﹐當路遊絲﹐有其麗情。調雨爲酥﹐催冰做水﹐有其神思。以至一川煙艸﹐三徑風梅﹐眉樞好句﹐兼而有之。

○顧貞觀彈指詞

顧茂倫曰﹕梁汾舍人﹐吾家之司馬散騎也。翩翩風采﹐久不作等夷觀矣。其詞亦爲世所競賞。

沈偶僧曰﹕餘同吳季子北遊﹐與梁汾諦交於芙蓉江上﹐此三十年事也。伯勞飛燕﹐已成白首。玆讀彈指詞﹐妙麗勝人﹐及寄季子金縷曲﹐嘆其多情﹐於詞亦無欲盡之病。

○陸次雪玉山詞

宋實穎曰﹕余讀云士所題三異人祠壁﹐一往情深﹐至其倚聲﹐便請以三先生句還贈之﹐如忠湣之「野樹含煙迷寺迥﹐寒山被雪倚窗明」。忠肅之「暗香直入蛟龍窟﹐絕勝飄零點翠苔」。正學之「能采風雅無窮意﹐始是乾坤絕妙詞。」以擬玉山之風格﹐其誰曰不可。

沈雄曰﹕陸令君風雅家﹐蘊藉處正是其生動處。

○邇爾景月團詞

朱竹曰﹕月團詞綺而不傷雕繪﹐艷而不傷醇雅。逼眞南宋風格﹐安得不嘆其工。

○萬樹香膽詞

沈雄曰﹕讀紅友詞﹐已見細心微詣。近得詞律一書﹐畱情倚聲﹐服其上下千載﹐有功詞學﹐固當以公瑾望之。

○沈丰垣《蘭思詞》

洪思曰﹕蘭思詞多天然妙語﹐如「獨憐春艸不成花﹐看盡晚云都做水」﹐爲徐野君拈出。「怪底窺人鶯不語﹐綠楊枝上微微雨」﹐爲沈去矜拈出。余尢賞其「畫屏飛去瀟湘月﹐一牀夜月吹羌笛」﹐直臻神境而在不可解不必解之間。

○汪森《月河詞》

沈雄曰﹕晉賢與竹搜輯宋元未見詞章﹐刻爲詞綜三十卷以廣見聞﹐俾倚聲者之有所宗﹐大有功於詞者。月河一刻不下百篇﹐而整潔自好﹐亦自成家﹐故其人亦如之。余訪之於梧桐鄕﹐贈答百字令﹐信知名下無虛也。

○周稚廉《云居堂詞》

錢葆﹤香分﹥曰﹕冰持詞﹐艷而不纖﹐利而不滑﹐刻入而無雕琢之痕﹐奇警而無突兀之病。可與仿佛者﹐溧陽彭爰琴﹑秀水朱竹耳。

○蔣景祁《罨溪詞》

宋牧仲曰﹕罨溪詞﹐淸蒼似片玉﹐流麗似艸窗﹐並不作意標新﹐而詞情自浮動楮墨間。逐影尋聲之徒﹐正未足以語此也。

聶晉人曰﹕京少擅潘江陸海之奇﹐而工曉風殘月之句﹐便有才大於人自不羈之勢﹐故曼詞不讓其年。

○張軫《邀笛詞》

沈雄曰﹕城張具區詞﹐對偶最工﹐如江南好曰「秋白果香詩岫紫﹐冬靑子熟酒槽紅。」又曰「萬壽亭邊爭渡急﹐千人石上春情。」諸句淸新俊逸備之矣。其七夕詞有云「偏是儂家歡會﹐人間只管喧傳。」此語千古未經人道破者。

