詞學集成淸江順詒輯宗山參訂江先生秋珊﹐宏才績學﹐尢工倚聲。折肱於此﹐垂三十年﹐著有明鏡詞。山與先生有同好﹐倡和往還﹐多所指授。竊念詞之爲道﹐自李唐沿及兩宋﹐濫觴厥制﹐漸至紛紜歧出﹐有江河日下之慨。先生憂之﹐爲之尋源竟委﹐審律考音﹐取諸說之異同得失﹐旁通曲證。折衷一是。所以存前人之正軌﹐示後進之準則。心苦矣﹐功亦偉矣。山校讎旣竣﹐分列子目﹐成書八卷﹐名曰詞學集成﹐慫其付梓﹐以公同志。先生虛懷若谷﹐俾附賤名於簡﹐謹綴數言﹐並撰序目如左﹕析津沿支﹐每況愈下。正畀閏統﹐祧紊鼻祖。循乃故轍﹐溯厥本根。爲民祈祀﹐必先追源。集詞源第一。辭尙體要﹐無體不立。正變剖分﹐大小次第。物不可遺﹐聲亦如味。★稽其屬﹐總有十二。集詞體第二。六律克諧﹐八風宣暢。應節角徵﹐調鐘唇吭。已無伶倫﹐矧乃夔曠。如縷裊裊﹐誰其繼響。集詞音第三。彥倫切韻﹐李登聲類。差積累黍﹐五音幾廢。益則減半﹐損則加倍。如禮已止﹐競守綿蕞。集詞韻第四。滚滚詞源﹐橫擁其派。泛涉者疏﹐專攻者隘。風歸麗則﹐語芟荑稗。南北江河﹐入海而會。集詞派第五。法立文成﹐旋周旋折。異曲異詩﹐非莊非謔。變必歸宗﹐反而能縮。一气轉圜﹐是謂中則。集詞法第六。不離乎情﹐不泥乎境。托逍遙遊﹐辟町畦逕。寓目皆春﹐水流不競。香象羚羊﹐乃臻上乘。集詞境第七。盈廷之官﹐各司其司。八珍之味﹐各宜其宜。析縷分條﹐抒以論斷。希迹名流﹐則吾何敢。集詞品第八。鐵嶺宗山謹識○凡例一﹑引證前人書﹐或詞序﹐或詞話﹐或專論詞﹐或不專論﹐有與詞相發明者﹐率皆引用﹐抒以論斷﹐皆加﹝詒﹞案以別之。論斷後再引他人之說者﹐亦加某以別之﹐以淸眉目。一﹑徵引書不能不刪節字句。然有刪無增﹐不能妄竄人著作也。一﹑有前人論議﹐必全篇登載始能得其旨趣者﹐率皆全篇錄之。期讀者於詞之源律﹐展捲了然。鈔胥之譏﹐所不辭也。一﹑間有己論﹐自成一則者﹐皆不書名﹐以省煩瀆。一﹑家藏書絕少。僅就目之所見集成書﹐掛漏之譏﹐知所不免。一﹑此書積之數十年﹐有見必錄﹐迄求成書﹐亦不過詞話之流耳﹐未敢出以示人。鐵嶺宗小梧司馬﹝山﹞﹐文字之交﹐莫逆最久。偶論作詞﹐以是稿就正。遂蒙激賞﹐謂爲卞和之璞﹐有功於詞不小。卽爲之條分縷析﹐撮其綱﹐曰源﹑曰體﹑曰音﹑曰韻﹐衍其流曰派﹑曰法﹑曰境﹑曰品﹐分爲八卷﹐以各則麗之﹐易其名曰詞學集成。蕢桴土鼓﹐儼若金聲而玉振矣﹐豈參訂云爾哉。因並列其名於卷首。一﹑或謂此書詆譏萬氏太甚。余曰不然﹐古今事變﹐各有其時。孔子作春秋﹐孟子距楊墨﹐易地皆然。使餘生萬氏之時﹐亦爲萬氏之詞律﹐以辟嘯余之謬。使萬氏生今之時﹐亦能因韻以求音﹐因音以求體﹐亦能知繁聲增字之所以然﹐余此書可以不作。一﹑是書論又一體之非﹐僅証之一二詞之增字﹐殊不足爲確據。擬博考羣書﹐凡一調而有數體者﹐悉爲之刪繁去復﹐以正體列於前﹐以異同各體低一格列於後。俟書成後﹐再爲續刻。一﹑是書𨿽皆引前人之說﹐究不能無議論之偏﹐或棄或取﹐各因學力所造之淺深。尙望諸君子指摘譏評﹐不遺餘力﹐庶不致貽誤後人。●卷一◎一曰源○詞源於古樂府汪晉賢﹝森﹞詞綜序云「自古詩變而爲近體﹐而五七絕句傳於伶官樂部﹐長短句無所依﹐不得不變爲詞。當開元盛時﹐王之渙等詩句﹐流播旗亭﹐而李白菩薩蠻等詞﹐亦被之歌曲。詩之與樂府﹐近體之於詞﹐齊鑣並騁﹐非有先後。謂詩降爲詞﹐以詞爲詩之餘﹐殆非要論矣。」﹝詒﹞案﹐溯詞於樂府﹐則詞爲大宗。而古近體詩﹐乃樂府之變調﹐不能叶律之樂府耳。詩自唐以後無歌者﹐詞自宋以後無歌者﹐元曲出而古樂亡。如黃河南徙﹐今且奪淮入海之路。古近體詩﹐黃奪淮也﹐謂之黃而不謂之淮。詞則碣石黃河之故道﹐其蹤迹﹐知之者鮮矣。○今詞不可入樂王述庵先生詞綜序云「汪氏晉賢﹐序竹太史詞綜﹐謂長短句本於三百篇﹐並漢之樂府。其見卓矣﹐而猶未盡也。蓋詞實繼古詩而作﹐而本於樂。樂本乎音﹐有淸﹑濁﹑髙﹑下﹑輕﹑重﹑抑﹑揚之別﹐乃爲五音十二律以著之。非句有長短﹐無以宣其气﹐而達其音。故孔氏穎達詩正義謂風雅公布有一二字爲句﹐及至八九字爲句者﹐所以和人聲而無不均也。三百篇後﹐楚辭亦以長短爲聲。至漢郊祀歌﹑鐃吹曲﹑房中歌﹐莫不皆然。蘇李畫以五言﹐而唐時優伶所歌﹐則七言絕句﹐其餘皆不入樂府。李太白﹑張志和以詞續樂府﹐不知者謂詩之變﹐而其實詩之正也。由唐而宋﹐多取詞入於樂府﹐不知者謂樂之變﹐而其實所以合樂也。且夫太白之西風殘照﹐黍離行邁之意也。志和之流水桃花﹐考衡門之旨也。嗣是溫歧﹑韓稍及閨﹐然樂而不淫﹐哀而不怨﹐亦猶是蔓艸В梅之意。至柳耆卿﹑黃山谷輩﹐然後多出於褻狎﹐是豈長短句之正哉。」﹝詒﹞案﹐謂長短句發源於詩可也﹐謂今之長短句卽古之詩不可也。今之詩尙非古之詩﹐何況於詞。引孔氏正義謂詩有一二字及八九字﹐卽詞所本。究之詩中之一二字八九字甚少﹐而一代有一代之樂﹐正後人之善變﹐非墨守磨驢陳迹也。又云「國朝念詩樂失傳甚久﹐命儒臣取三百篇譜之﹐著以四上五六諸音﹐列以琴瑟簫管之器﹐於是三百篇﹐皆可奏之樂部。今之詞﹐苟使伶人審其陰陽平仄﹐節其太過﹐而劑其不足﹐安有不可入樂之詞。可入樂﹐卽與詩之入樂無異也。是詞乃詩之苗裔﹐且以補詩之窮﹐余故表而出之。以爲今之詞卽古之計﹐卽孔氏之謂長短句。」﹝詒﹞按﹐三百篇入樂﹐乃以音就字﹐以上四工尺之音﹐就平上去入之字﹐其節奏無考﹐其格調難尋﹐卽所爲聽古樂而恐臥者。若唐宋人之詞﹐則皆知律呂者爲之﹐所謂今樂也。有音節可考﹐又有律﹑有腔﹑有五音十二宮﹐由音生字﹐與以音就字者不同。若少在律者所作之詞﹐𨿽師曠復生﹐亦難入樂。調錯句訛﹐字脫音梗﹐攺不勝攺﹐勢必另作而後可﹐豈伶人之事乎。今人之詞﹐皆可入藥﹐似非通論。○萬樹未探詞皆可歌之源朱竹先生羣雅集序云「用長短句制樂府歌詞﹐由漢迄南北朝皆然。唐初以詩被樂﹐塡詞入調﹐則自開元天寶始。逮五代十國﹐作者漸多﹐有花間﹑尊前﹑家宴等集。宋之太宗﹐洞曉音律﹐制大小曲及因舊曲造新聲﹐施之教坊舞隊﹐曲凡三百九十﹐又琵琶一曲﹐有八十四調。仁宗於禁中度曲時﹐有若柳永﹐徽宗大晟名樂時﹐有若周邦彥﹑曹組﹑晁次膺﹑萬俟雅言﹐皆明於宮調﹐無相奪倫者也。洎乎南渡﹐家各有詞﹐𨿽道學如朱仲晦﹑眞希元﹐亦能倚聲中律呂﹐而姜夔審音尢精。終宋之世﹐樂章大備﹐四聲二十八調﹐多至十餘曲﹐有引﹐有序﹐有令﹐有慢﹐有近﹐有犯﹐有賺﹐有歌頭﹐有促迫﹐有攤破﹐有摘徧﹐有大徧﹐有小徧﹐有轉踏﹐有轉調﹐有增減字﹐有偸聲。惟因劉所編燕樂新書失傳﹐而八十四調圖譜不見於世﹐𨿽有歌師板師﹐無從知當日之琴趣簫笛譜矣。樓上捨儼曰「詩變爲詞﹐詞變爲曲﹐歷世久遠。聲律之分合﹐均奏之髙下﹐音節之緩急過渡﹐旣不得盡知﹐至若作者才思之淺深﹐不系文字之多寡。顧世之作譜者﹐類從歸自謠銖累寸積﹐及於鶯啼序而止。以字之長短分調﹐安能各得其所。莫如論宮調之可知者敍於前﹐余以時代先後爲次﹐斯世運升降﹐可以觀焉。」予曰「旨哉﹐當以段安節樂府雜錄﹑王灼碧雞漫志及宋元髙麗諸史所載調存詞佚者﹐具載之。並以張炎﹑沈伯時樂府指迷冠於首﹐學者睹此﹐若大水之涉津梁焉。」﹝詒﹞案﹕此序於詞之源流派別﹐最爲明晰。蓋自詩變爲樂府﹐詞與曲本不分﹐無不可入樂之詞。緣作者不明律呂﹐所作之詞不入調﹐而語則甚佳﹐讀者不能割愛﹐於是以不可度之腔謂之詞﹐卽以可唱之詞別名爲曲﹐而詞曲遂分。故宋人之知律呂者﹐詞皆可歌也。至後之人﹐則曲亦有不可歌者矣。而因曲語之妙﹐則亦流傳而不廢。萬紅友詞律𨿽校勘功深﹐實未探乎詞皆可歌之源。而於不可歌之詞﹐斤斤於上去之必不可誤﹐平仄之必不可移﹐增一字爲一體﹐減一字又爲一體﹐並不知何調爲宮爲商。毋亦自昧其途﹐而示人以前路乎。夫詞至於不可歌﹐則失調之曲﹐長短句之詩﹐杜陵﹑香山新樂府之變耳。增一字可﹐減一字亦可﹐上與去何所別﹐平與仄何所分﹐讀之順口卽佳。似詩非詞﹐似曲亦非詞﹐作者神明之可也。○萬樹不明宮調蓮子居詞話云「萬紅友當葛榛苦之時﹐爲詞宗護法﹐可謂功臣。舊譜編類排體﹐以及調同名異﹐調異名同﹐乖舛蒙混﹐毋庸議矣。其餘段落﹑句讀﹑平仄間﹐猶多模糊﹐詞律一一訂正﹐辧駁極當。所論上去入之聲﹐上入可替平﹐去則獨異﹐而其聲激勵勁遠﹐轉折跌宕﹐全在乎此﹐本之伯時。煞尾字必用何音方爲入格﹐本之挺齋。皆造微之論。」﹝詒﹞案﹕紅友開辟榛莽﹐二百年來塡詞家恪遵矩﹐一洗明人之荒謬。近時講求益密﹐乃有摘其疵﹐補其罅漏者﹐其艸昧之功不可沒也。惜不明宮調﹐僅從四聲斤斤比較﹐究非探源星宿耳。○詞不應捨五音而講四聲香研居詞塵﹐歙方成培撰。深明音律之源﹐語多可采。原詞之始云「古者詩與樂合﹐而後世詩與樂分﹐古人緣詩而作樂﹐後人倚調以塡詞。古今若是其不同﹐而鐘律宮商之理﹐未嘗有異也。自五言變爲近體﹐樂府之學幾絕。唐人所歌多五七言絕句﹐必雜以散聲﹐然後可被之管弦﹐如陽關必至三疊而後成音﹐此自然之理。後來遂譜其散聲以字句實之﹐而長短句興焉。故詞者﹐所以濟近體之窮﹐而上承樂府之變也。」又宮調發揮云「宋時知音者﹐或先制腔而後實之以詞﹐如楊元素先自制腔﹐張子野﹑蘇東坡塡詞實之﹐名勸金船﹐範石湖制腔﹐而姜堯章塡詞實之﹐名玉梅令之類是也。或先率意爲長短句﹐然後協之以律﹐定其宮調﹐命之以名﹐如姜堯章長亭怨自敍所云是也。又有所謂犯調者﹐或采本宮諸曲﹐合成新調﹐而聲不相犯﹐則不名曰犯﹐如曹勛八音諧之類是也。或采各宮之曲合成一調﹐而宮商相犯﹐則名之曰犯﹐如姜夔淒涼犯﹑仇遠八犯玉交枝之類是也。」﹝詒﹞案﹕合前二說﹐則一詞有一詞之腔﹐後之撰詞譜者當列五音﹐而不應列四聲。當分宮商之政變﹐而不當列字句之平仄。當列散聲增字之多寡﹐而不當列一調數體之參差。自宋以後﹐音律失傳﹐未始非詞譜誤之也。蓋五音四聲﹐皆屬天籟﹐近體平仄押韻有一定﹐故四聲人人皆知。詞曲𨿽有宮商﹐必待歌而始協律﹐故五音人人皆不知矣﹐其始則亦人人知之。今之塡詞者﹐捨五音而講四聲﹐毋亦昧其源乎。○詞槪論詞先得我心詞槪云「曲之名古矣﹐近世所謂曲者﹐乃金元之北曲﹐及後復溢爲南曲者也。未有曲時﹐詞卽是曲。旣有曲時﹐曲可悟詞。苟曲理未明﹐恐詞亦難獨善矣。」﹝詒﹞案﹐此論亦先得我心﹐於詞之源流﹐了然豁然。○五季詞宏大厚徐仰魯云「自樂府亡﹐而聲律乖。謫仙作淸平調﹑憶秦娥諸詞﹐時因效之。厥後行衛尉少卿趙崇祚﹐輯爲花間集﹐凡五百闋﹐此塡詞之祖也。放翁云﹕『詩至晚唐五季﹐气格卑陋﹐千人一律。而長短句獨精巧奇麗﹐後世莫及。此事之不可曉者。』蓋傷之也。」﹝詒﹞案﹕詞在五季﹐正如詩在初唐﹐有陳﹑隋之綺靡﹐故變爲各體之宏大。有晚唐之纖薄﹐故變爲小令之厚。此亦時勢使然﹐與興亡之國勢不相涉。○張惠言詞論髙出流輩常州張臯文先生校錄唐宋詞凡四十四家﹐僅一百十六首﹐可謂嚴矣。其序論云「唐之詞人﹐李白爲首。其後韋應物﹑白居易﹑王建﹑劉禹錫﹑皇甫松﹑司空圖﹑韓﹐並有述造﹐而溫庭筠最髙﹐其言深美閎約。五代之際﹐孟氏﹑李氏君臣爲謔﹐競作新調﹐詞之雜流﹐由此起矣。至其工者﹐往往絕倫﹐亦如齊梁五言﹐依托漢魏﹐近古然也。宋之詞家﹐號爲極盛﹐張先﹑蘇軾﹑秦觀﹑周邦彥﹑辛棄疾﹑姜夔﹑王沂孫﹑張炎﹐淵淵乎文有其質焉。其蕩而不返﹐傲而不理﹐枝而不物﹐柳永﹑黃庭堅﹑劉過﹑吳文英之倫﹐亦各引一端﹐以取重當時。而前數子者﹐又不免有一時放浪通脫之言出於其間。後進彌以馳逐﹐不務原其旨意﹐破析乖剌﹐壞亂而不可紀。故自宋之亡而鄭聲絕﹐元之末而規矩隳﹐以至於今﹐四百餘年﹐作者十數﹐諒其所是﹐互有繁變﹐皆可謂支蔽乖方﹐迷不知門戶者也。」﹝詒﹞案﹕此論髙出流輩﹐發前人所未發。然如朱﹑厲二公﹐淸眞雅潔﹐似猶不足爲正聲。○詞壞於元明六合徐水雲樓詞序云「詩餘之作﹐蓋亦樂府之遺。孤臣孽子﹐勞人思婦﹐吁閶闔而不聰﹐繼以歌哭。懼正容之莫悟﹐矢以曼音。其體卑﹐其思苦﹐其寄托幽隱﹐其節奏單緩。故爲之者﹐必中句中矩﹐端如貫珠﹐宜宮宜商﹐較之累黍。太白﹑飛卿﹐實導先路﹐南唐﹑兩宋﹐蔚成巨觀。玉宇髙寒﹐子瞻將其忠愛。斜陽煙柳﹐壽皇識爲怨誹。朝野不少賞音。元之雜以俳優﹐明人決裂阡陌﹐淫哇日起﹐正始胥亡﹐髙論鄙之。弁髦小儒﹐鼓其瓦缶﹐臣質之死﹐匠石傷焉。」﹝詒﹞案﹕「元人雜以俳優﹐明人決裂阡陌」二語﹐詞之壞於明﹐而實壞於元。俳優竄而大雅之正音已失﹐阡陌開而井田之舊迹難尋。夫詞變爲曲﹐猶詩變爲詞﹐非制曲之過﹐乃塡詞之過。然曲之粗鄙﹐制曲者取悅於俗耳﹐則元人不得辭其責矣。○詞從樂府變出王元美云「花間以小語致巧﹐世說靡也。艸堂以麗字取研﹐六朝偸也。卽詞號詩餘﹐然而詩人不爲也。何者﹐其婉孌而近情也﹐足以移情而奪嗜﹐其柔靡而近俗﹐單緩而就之﹐不知其下也。之詩而詞﹐非詞也。之詞而詩﹐非詩也。詞興而樂府亡﹐曲興而詞亡。非樂府與詞之亡﹐其調亡也。」﹝詒﹞案﹕樂府亡而詞作﹐詞亡而曲作。非亡也﹐蓋變也。本有所不足﹐變一格以求勝﹐而本遂亡。○詞可不變爲南曲毛稚黃曰「南曲將開﹐塡詞先之﹐花間﹑艸堂是也。北曲將開﹐弦索先之﹐董解元西廂記是也。西廂卽北人塡詞﹐然塡詞盛於宋﹐至元末明初﹐始有南曲﹐其接續也甚遙。弦索調生於金﹐而入元卽有北曲﹐其接續也相踵。斯又聲音气運之微﹐殆有不可以臆測者。」﹝詒﹞案﹕塡詞入律﹐苟無弦索之變北曲﹐詞至今亦可不變南曲。蓋詞卽樂府﹐廟廷用之﹐又何曲之變哉。○樓儼自訂羣雅集蒲褐山房詩話﹕「樓儼﹐號西浦﹐義烏人。成申江﹐與繆雪莊﹑張幻花以詞倡和。康熙癸丑﹐詔修詞譜﹐被薦與杜紫綸同館纂修﹐辧析體制﹐考訂源流﹐駁正萬氏詞律百餘條﹐最中要。又以張糸延之詩餘圖譜﹑程明善之嘯余譜﹐及毛先舒之詞學全書﹐率皆謬妄錯雜﹐倚聲家無所遵循。因自訂羣雅集一書﹐以四聲二十八調爲經﹐而以詞之有宮調者爲緯﹐並以詞之無宮調者﹐依世代爲先後﹐附於其下。朱竹先生爲之序。以卷帙繁重﹐未及開雕。今不可復得矣。」﹝詒﹞案﹕羣雅集序﹐前已詳論之矣。至以四聲二十八調爲經﹐以詞之有宮調者爲緯﹐卽﹝詒﹞之以古之七音十二律爲經﹐以今之四上工尺爲緯﹐刪復正誤之意也。﹝見二卷第二條。﹞惜乎羣雅集不傳於世﹐而詞學之源流﹐遂成絕響。○詞苑叢談論斷少詞苑叢談﹐吳江徐電發﹝釒九﹞所輯﹐共十二卷﹐內分七條﹐一體制﹑二音韻﹑三品藻﹑四紀事﹑五辧證﹑六諧謔﹑七外編。前人詞話本少﹐此編比詩話而略變其例﹐然搜采多而論斷少。其體制一卷﹐泛而不當。音韻一卷﹐粗而不精。品藻以下十卷﹐則仍詩話之例矣。1111○詩詞同源梁武帝江南弄云「眾花雜色滿上林。舒芳曜采垂輕陰。連手蹀躞舞春心。舞春心﹐臨歲腴。中人望﹐獨踟躇。」此絕妙詞﹐在淸平調之先。又沈約六憶云「憶眠詩﹐人眠獨未眠。解羅不待勸﹐就枕不須牽。復恐旁人見﹐嬌羞在燭前。」亦詞之濫觴。﹝詒﹞案﹕此體制似詞﹐乃樂府之變格。非先有詞﹐而後有唐人之詩﹐亦不能祧詩而言詞。蓋詩與詞本同一源﹐詩盛於唐﹐詞盛於宋﹐亦物莫能兩大之理。○詞律不言襯字宮調詞有定名﹐卽有定格﹐其字數多寡﹐平仄韻腳較然。中有參差不同者﹐一曰襯字﹐文義偶不聯暢﹐用一二字襯之﹐密按其音節虛實﹐正文自在﹐如南北劇這字﹑那字﹑正字﹑个字﹑卻字之類﹐從來詞本卽無分別﹐不可不知。一曰宮調﹐所謂黃鐘宮﹑仙呂宮﹑無射宮﹑中呂宮﹑正宮﹑仙呂調﹑歇指調﹑髙平調﹑大石調﹑小石調﹑正平調﹑越調﹑商調也。詞有同名而所入之宮調異﹐字數多寡亦因之異者﹐如北劇黃鐘水仙子﹐與雙調水仙子異。南劇越調過曲小桃紅﹐與正宮過曲小桃紅之類。一曰體制﹐唐人長短句皆小令耳﹐後演爲中調﹐爲長調。一名而有小令﹐復有中調﹐有長調。或系之以犯﹑以近﹑以慢別之﹐如南北劇名犯﹑名賺﹑名破之類﹐又有字數多寡同﹐而所入之宮調異﹐名亦因之異者﹐如玉樓春與木蘭花同﹐而木蘭花歌卽入大石調之類。又有名異而字數多寡則同﹐如蝶戀花一名鳳棲梧﹐念奴嬌一名百字令之類。﹝詒﹞案﹕詞律中﹐攻擊圖譜不遺餘力是已。而無一語及襯字宮調。徐氏叢談與萬氏不相後先﹐而襯字宮調屢言之。﹝𨿽所引證爲南北劇﹐合而觀之﹐三者皆兼詞曲而言。﹞後人塡詞一遵詞律﹐故不知詞有襯字。宮調之說﹐古意云亡﹐不能不歸咎於萬氏矣。○詞上薄風騷又梨莊云﹕徐巨源曰「古詩者﹐風之遺。樂府者﹐雅之遺。蘇李變而爲黃初﹐建安變而爲選體﹐流至齊梁排律﹐及唐之近體﹐而古詩遂亡。樂府變爲吳趨越艷﹐雜以捉搦﹑企諭﹑子夜之屬﹐以下逮於詞﹐而樂府亦衰。然子夜﹑懊儂﹐善言情者也。唐人小令﹐尙得其意。則詩餘之作﹐不謂之直接古樂府不可。」余謂巨源之論詞之源於樂府是矣。獨所言子夜﹑懊儂善言情﹐唐人小令得其意﹐是詞貴於情矣。余意所謂情者﹐人之性情也。上自三百篇﹐以及漢魏樂府詩歌﹐無非發自性情。故魯不同於衛。卿大夫之作﹐不同於閭巷歌謠。卽陶謝揚鑣﹐李杜分軌﹐各隨其性情之所在。古無無性情之詩詞﹐亦無捨性情之外﹐別有可爲詩詞者。若捨己之性情﹐彊而從人之性情﹐則今日之學﹐所謂優孟衣冠﹐何情之有。唐人小令善於言情﹐然亦不爲子夜﹑懊儂之情。余故謂凡詞無非言情﹐卽輕艷悲壯﹐各成其是﹐總不離吾之性情所在耳。﹝詒案﹞﹕詩道性情﹐古人言之詳矣。今謂詞亦道性情﹐卽上薄風騷之意﹐作者勿認爲閨幃兒女之情。○詞亦可以初盛中晚論尢悔﹝侗﹞詞苑叢談序云「詞之系宋﹐猶詩系唐也。唐詩有初盛中晚﹐宋詞亦有之。唐之詩由六朝樂府而變﹐宋之詞由五代長短句而變。約而次之﹐小山﹑安陸﹐其詞之初乎。淮海﹑淸眞﹐其詞之盛乎。石帚﹑夢窗﹐似得其中。碧山﹑玉田﹐風斯晚矣。唐詩以李﹑杜爲宗﹐而宋詞蘇﹑陸﹑辛﹑劉﹐有太白之气。秦﹑黃﹑周﹑柳﹐得少陵之體。此又畫疆而理﹐聯騎而馳者也。唐詩之後﹐香奩﹑浣花﹐稍微矣。至有明而起其衰。宋詞之後﹐遺山﹑蛻崖﹐亦僅矣。及本朝而恢其盛。天地生才﹐若爲此對偶文字以待後人之側生挺出﹐角立代興﹐惡可存而不論哉。」又詞繹云「詞亦有初盛中晚﹐不以代也。牛嶠﹑和凝﹑張泌﹑歐陽炯﹑韓﹑鹿虔輩﹐不離唐絕句﹐如唐之初﹐不脫隋調也﹐然皆小令耳。至宋則極盛﹐周﹑張﹑康﹑柳﹐蔚然大家。至姜白石﹑史邦卿﹐則如唐之中﹐而明初比晚唐。蓋非不欲勝前人﹐而中實枵然﹐取給而已﹐於神味全未夢見。」﹝詒﹞案﹕比詞於詩﹐原可以初盛中晚論﹐而不可以時代後先分。如南唐二主似唐之初﹐秦﹑柳之瑣屑﹐周﹑張之纖靡﹐已近於晚。北宋惟李易安差彊人意。至南宋白石﹑玉田﹐始稱極盛﹐而爲詞家之正軌。以辛擬太白﹐以蘇擬少陵﹐尙屬閏統。竹山﹑竹屋﹑梅溪﹑碧山﹑夢窗﹑艸窗﹐則似中唐退之﹑香山﹑昌谷﹑玉溪之各臻其極。晚唐之詩﹐未可厚非﹐元明之詞不足道﹐本朝朱﹑厲步武姜﹑張﹐各有眞气﹐非明七子之貌襲。其能自樹一幟者﹐其惟飲水一編乎。」尢序固非探源之論﹐詞繹所云﹐亦未得其要領。○詞限格限字詞苑叢談引藥園間話云「屈子離騷名辭﹐漢武秋風亦名辭。詞者﹐詩之餘也﹐合於詩按其調而知之。詩曰『殷其雷﹐在南山之陽』﹐此三五言調也。『魯麗於﹐嘗鯊』﹐此二四言調也。『遭我乎﹛狃山﹜之間兮﹐並驅從兩肩兮』﹐此六七言調也。『不我以﹐不我以』﹐此疊句調也。『我來自東』四句﹐此換韻調也。『厭行露』三章﹐此換頭調也。」﹝詒﹞案﹕古人文字有二﹐一曰無韻之文﹐一曰有韻之文﹐俱不限字﹐不限格。然有韻以後卽有格矣﹐有格而字之或長或短﹐卽有不入格者矣。有韻而無格﹐則韻不葉﹐有格而字或長或短﹐則格不整﹐而韻亦不齊。古詩而變爲近體﹐皆因韻而生也。格限以五古﹑七古﹑五律﹑七律﹑五絕﹑七絕﹐字限以四言﹑五言﹑六言﹑七言﹐有韻之文﹐於是乎一變﹐遂與騷賦分途。而駢文且有格而無韻﹐與無格無韻之文爭長。至詞乃旣限格﹑旣限字﹐後之別制﹐非未限格﹑未限字前之先聲也。○趙函論音律精確趙艮甫﹝函﹞研討會金詞敍云「宋詞以淸眞﹑白石﹑艸窗﹑玉田四家爲正宗。淸眞典裳大晟﹐白石自訂詞曲﹐艸窗詞名笛譜﹐玉田詞源一書﹐所論律呂最精。凡此四家之詞﹐無不可歌。其餘則或可歌﹐或不可歌﹐不過按調塡詞﹐於四聲不盡諧協﹐遑論九宮。今之塡詞者﹐以萬紅友詞律平仄爲準﹐不究音律之源。無怪乎好牛熟調﹐一遇拗體﹐則步步如行荊棘中矣。」﹝詒﹞案﹕此化精確﹐末僅爲牛熟調遇拗體者說法﹐則似明而忽昧。●卷二◎二曰體○古樂府非今之詞毛西河詞話云「白樂天花非花﹑唐人醉公子詞﹑長孫無忌新曲﹑楊太眞阿那曲﹐自是詞格。若回鶻﹑石洲﹑阿回﹑回波樂﹑烏鹽角﹑浪堆﹑水調歌頭﹐俱是樂府。然其辭有近詞者﹐亦可以詞名之。如隋帝望江南﹑徐陵長相思﹐初何嘗是詞﹐而句調可塡﹐卽謂塡詞。由是推之﹐武帝江南弄諸樂﹐及鮑照梅花落﹑陶宏景寒夜怨﹑徐勉迎客送客﹑王筠楚妃吟﹑梁簡文春情﹑隋煬夜飲朝眠曲﹐皆謂之詞﹐何不可哉。」﹝詒﹞案﹕謂詞出於樂府則可﹐謂古之樂府卽今之詞則不可。如以鮑照梅花落爲詞﹐則謂國風卽今八韻試帖﹐烏乎可。同一詩名﹐體以代異﹐而況樂府與詞﹐已異名乎。○詞調應正誤刪復聽秋聲館詞話云「萬氏詞律﹐共六百五十九調﹐計一千七百七十三體。欽定詞譜共八百二十六調﹐計二千三百六體﹐較之萬律增體一倍有奇。然較定爲譜者﹐僅居其半﹐餘皆列以備體而已。乃采取猶有未及。以是知鄧林滄海尙多遺佚。」﹝詒﹞案﹕詞體之多﹐蕪雜實甚﹐其始誤於傳寫﹐其繼誤於妄作。其一調﹐而同時或增減一二字﹐別爲一體者﹐大約皆增字。後人誤以旁行列正﹐因羣相仿效。﹝如吳夢窗唐多令「縱芭蕉不雨也颼颼」﹐縱字非如曲之旁行增字乎。﹞又或不知句讀﹐有字數同而句異者﹐皆後人之誤也。惟有刪之一法。余擬將各調之正者審定﹐以古之七音十二律之宮調爲經﹐以今之四上工尺爲緯﹐正其誤﹐刪其復﹐庶榛蕪之餘一辟。此願其何日償也。○碎金詞譜妄作聰明聽秋聲館詞話云「謝默卿碎金詞譜﹐每字讀以今之四上工尺﹐云自姜石帚詞旁注譜中尋究而出﹐得古來不傳之祕。詢之善歌者﹐則堪以協笙笛。」宜泉司馬云「近時之昆腔﹐與古歌迥殊。古歌多和聲﹐似今之髙腔﹐然又有別。聲音之道﹐與世遞遷﹐執今樂以合古詞﹐終不免工陵羽替。」﹝詒﹞案﹕碎金詞譜妄作聰明﹐無足論。惟古歌無纏聲﹐故聽之欲臥。樂府有句尾之幫腔﹐﹝如妃之類。﹞無增字﹐亦無纏聲。唐人歌七言詩有疊腔﹐﹝陽關三疊之類。﹞然究嫌板滯。長短句出而古樂皆廢﹐此古今樂之關鍵。曲之增字更多於詞﹐故有曲而歌詞亦廢。緣纏聲多﹐則聲調並淫。𨿽聖人出﹐能正廟堂之樂﹐而不能禁世俗之興﹐淫哇艷語﹐古調浸亡﹐柰之何哉。○詞腔不能臆造吳西林﹝穎芳﹞云「詞之興也﹐先有文字﹐從而宛轉其聲﹐以腔就詞者也。洎乎傳播久﹐音律確然﹐繼起諸人。不得不以辭就腔﹐於是必遵前詞字腳之多寡﹐字面之平仄﹐號曰塡詞。或變易前詞﹐仄字而平﹐平字而仄﹐要於音律無礙。或前詞字少而今多之﹐則融洽其字於腔中﹐或前詞字多而今少﹐則引伸其字於腔外﹐亦於音律無礙。蓋當時作者述者﹐皆善歌﹐故制詞度腔﹐字之多寡平泰參焉。今則歌法已失傳﹐音律之故不明﹐變易融洽引伸之技﹐何由而施。操觚家按腔運辭﹐兢兢尺寸﹐不易之道也。」﹝詒﹞案﹕以詞就腔者﹐執柯以伐柯﹐此後人之善因﹐所謂其則不遠。若夫以腔就詞﹐則未有柯以前之柯﹐此古人之善創。後人自度腔﹐亦古人之創﹐特音律不明﹐不能臆造耳。○詞有增字襯字詞塵論繁聲云「黃鐘醉花陰本五句﹐並換頭五十二字﹐又加襯八十餘字﹐繁聲太多﹐音節太密﹐去古益遠矣。蓋始作此曲者﹐或四言﹑或五言﹐必有襯字以贊助之﹐通爲五十二字。後人撰詞﹐並其襯字亦以詞塡實。工師不知﹐於定腔五十二字之外﹐又加襯八十餘字之多﹐皆淫哇之聲也﹐必刪去始爲近古。案﹐繁聲﹐唐宋人謂之纏聲。太眞傳﹑明皇吹玉笛﹐遲其聲以媚之﹐卽纏聲多也。今人譜工尺﹐多用贈板﹐音方旖旎悅耳﹐卽淫哇之謂﹐古靡靡之音也。善乎稗編之言曰﹕今樂與古樂同者﹐器也﹑律也。其不同者﹐制詞有邪正散慢也﹐度曲之節有繁簡嚴媚濃淡也。用其所同﹐而去其所不同﹐使其詞一歸於正﹐其曲淡而不厭﹐其節稀而不密﹐則古樂豈外是哉。」﹝詒﹞案﹕在音則爲襯聲﹑纏聲﹐在樂則爲散聲﹑贈板﹐在詞曲則爲加襯字﹐爲旁行增字。曲之增字寫於旁行﹐故易知。詞之增字﹐則知之者鮮矣。前引夢窗唐多令以証之。凡詞之調一﹐而體二三年十餘者﹐皆增字之旁行﹐並入正行也。故一調而同時之人共塡﹐體各小異﹐實增字任人增減﹐無戾於音﹐又何害於詞。流傳至今﹐迷如煙霧。萬氏作詞律﹐苦心孤詣﹐遠紹旁搜。苟知增字襯字﹐詞與曲同﹐則提綱挈領﹐得其制調之本詞。又何至列數體﹐嘵嘵置辯﹐而無所折衷哉。○詞塵得音律奧詞體叢雜﹐各家詞譜皆少探源之論﹐自別名爲曲﹐而詞遂不歌。非不歌﹐實多不合律﹐不能歌耳。歌有纏聲﹐曲多增字﹐而詞本亦可歌﹐何以無纏聲﹑增字。始司詞之字句﹐一調而多寡不同﹐且至數體者﹐皆增字不旁行之誤也。然宋至今無明言﹐一人之臆說﹐豈足憑乎。今閱詞塵所論﹐多與余合﹐喜前人之先得我心。方氏於音律得其奧﹐溯源於十二均八十四調﹐凡諸窒礙﹐無不迎刃而解。今之塡詞者﹐不能悉知音律﹐而於四聲五音之理﹐亦可以稍畱意焉﹐而不爲古人所欺﹐由是而考訂詞譜不難矣。故余采方氏之說最多。○詞須推求合律楊守齋作詞五要﹕「第三﹐要塡詞按變。自古作詞能依句者少﹐依譜用字﹐百無一二﹐若歌韻不協﹐奚取哉。或謂善歌者﹐能融化其字﹐則無疵。殊不知制作轉折或不當﹐則失律。正旁偏側﹐淩犯他宮﹐非復本調矣。」﹝宋人多先制腔而後塡詞﹐觀其工尺當用何字協律方始塡入﹐故謂之塡詞。及其調盛傳﹐作者不過照前人詞句塡之﹐故曰依句者少﹐依譜用字百無一二也。轉折乃節奏所關﹐故下字不當則失律﹐淩犯他宮。起韻﹑過變兩結﹐尢爲喫緊。詒﹞案﹕調已盛傳﹐作者第照前人詞調塡之﹐在宋時依譜者已百無一二﹐何怪今之塡詞者乎﹐然其源則不可不知也。不知其源﹐而自詡其律之精嚴﹐吾不知其謂精嚴者﹐果何律也。「第四﹐要摧律。﹝摧字當作推﹐謂推求此調屬某律某音﹐然後協某韻﹐方始合體﹐卽段安節五音二十八調所說是也。﹞詞源作隨律押韻﹐如越調水龍吟﹑商調二郎神﹐皆用平入聲韻﹐古調用俱押去聲﹐所以轉折乖異。」﹝水龍吟越調卽黃鐘商﹐二郎神商調卽無射商﹐入聲商匕調用之﹐平聲商角同用者也。若去聲韻當葉宮聲調﹐非商調所宜矣。然宋詞往往不拘﹐蓋文士揮毫﹐不暇推求合律故耳。詒﹞案﹕今人不知推求﹐非宋人不暇推求誤之乎。然而欲正詞體﹐則不能不推求合律也。○詞有襯字毛稚黃﹝先舒﹞塡詞圖譜凡例云「詞中有襯字者﹐因此句限於字數﹐不能達意﹐偶增一字。後人竟可不用﹐如系裙腰末句問字之類。」沈天羽曰「調有定格﹐卽有定字﹐其字數音韻較然。中有參差不同者﹐一曰襯字﹐因文義偶不聯屬﹐用一二字襯之﹐按其音節虛實﹐正文自在﹐如南北劇這那正个卻字之類﹐亦非增實字﹐而藉口爲襯也。」﹝詒﹞案﹕因曲有襯字而知詞亦有襯字。萬氏增減一二字別爲一體﹐非定論也。不竟有先我而言之者。○後人不知詞有襯字毛稚黃曰「夢窗詞『縱芭蕉不雨也颼颼』﹐應上三下四﹐則也字當爲襯字﹐謂縱字爲襯字非。」﹝詒﹞案﹕詞中有襯字﹐可指證者甚少﹐故後人不知耳。○詞律謂詞無襯字萬紅友唐多令注謂﹕「縱芭蕉不雨也颼颼﹐誤刻多一字。詞統注﹐縱字爲襯字。襯之一說﹐不知從何而來﹐詞何得有襯字乎。」﹝詒﹞案﹕詞何以必不準有襯字﹐而謂誤刻多一字﹐眞是牽彊。又云「此句上三下四﹐應注也字爲襯。然也字必是誤多﹐不可立襯字一說﹐以混詞格。」﹝詒﹞案﹕此詞誤多一字﹐多得如此好﹐卽不誤矣。詞格不準襯字﹐是何人之格。何以同一調一人塡之﹐忽多一字﹐忽少一字﹐有是格乎。總之﹐紅友一生之誤﹐誤在不明音律之源﹐遂謂樂府與詞異﹐詞與曲異。不能知一篇之音律﹐遂謂多一字爲誤﹐少一字亦爲誤﹐殊可笑也。○同調異名考詞有同調異名﹐昔人分爲二體﹐槪可從刪。如搗練子﹐杜﹑晏二體﹐卽望江樓。荊州亭﹐卽淸平樂。眉峯碧﹐卽卜算子。月中行﹐卽月宮春。惜分飛﹐卽惜雙雙。杜華明﹐卽四犯令。淸川引﹐卽涼州令。杏花天﹐卽於中好。番搶子﹑轆轤金井﹐卽四犯剪梅花。月下笛﹐卽瑣窗寒。八犯玉交枝﹐卽八寶妝。又原書一體而後人誤分﹐如仇遠之薦金蕉﹐卽虞美人之半。劉塤之醉思仙﹐卽醉太平。王之道之折丹桂﹐卽一落索。趙鼎之醉桃源﹐卽桃源憶故人。米友仁之醉春風﹐卽醉花陰。費原之惜餘妍﹐卽露華。歐慶嗣之慶千秋﹐卽漢宮春。奚﹛減火﹜之雪月交輝﹐卽醉蓬萊。張虛靖之雪夜漁舟﹐卽繡停鍼。晁端體之戀春芳慢﹐卽萬年歡。趙孟ぽ之月中仙﹐卽月中桂。羅志仁之菩薩蠻引﹐卽解連環。﹝詒﹞案﹕欲辧詞體﹐定詞律﹐必先自考同調異名始。又詞律目已拈出者﹐錄如左﹕十六字令﹐卽蒼梧謠。南歌子﹐卽南柯子﹐又卽春宵曲。雙調﹐卽望秦川﹐又卽風蝶令。三臺﹐卽翠華引﹐又卽開元樂。憶江南﹐卽夢江南﹑望江南﹑江南好﹐又卽謝秋娘。其望江南﹑夢江口﹑歸塞北﹑春去也等名﹐則人不甚知矣。深院月﹐卽搗練子。陽關曲﹐卽小秦王。賣花聲﹑過龍門﹑曲入冥﹐卽浪淘沙。憶君王﹑豆葉黃﹑欄幹萬里心﹐卽憶王孫。宮中調笑﹑轉應曲﹑三臺令﹐卽調笑令。憶仙姿﹑宴桃源﹐卽如夢令。一絲風﹑桃花水﹐卽訴衷情。內家嬌﹐卽風流子。紅娘子﹑灼灼花﹐卽小桃紅。水昌簾﹐卽江城子。烏夜啼﹑上西樓﹑西樓子﹑月上瓜洲﹑秋夜月﹑憶眞妃﹐卽相見歡。雙紅豆﹑憶多嬌﹑吳山靑﹐卽長相思。醉思凡﹑四字令﹐卽醉太平。愁倚欄令﹐卽春江好。一痕沙﹑宴西園﹐卽昭君怨。涇羅衣﹐卽中興樂。南浦月﹑沙頭月﹑點櫻桃﹐卽點絳唇。月當窗﹐卽霜天曉。百尺樓﹐卽卜算子。羅敷媚﹑羅敷艷歌﹑采桑子﹐卽丑奴兒。靑杏兒﹑似娘兒﹐卽促拍醜奴兒慢。子夜靜﹑重疊金﹐卽菩薩蠻。釣船笛﹐卽好事近。好女兒﹐卽繡帶兒。玉連環﹑洛陽春﹑上林春﹐卽一落索。花自落﹑垂楊碧﹐卽謁金門。喜衝天﹐卽喜遷鶯。秦樓月﹑碧雲深﹑玉交枝﹐卽憶秦娥。江亭怨﹐卽荊州亭。憶羅月﹐卽淸平樂。醉桃源﹑碧桃春﹐卽阮郎歸。烏夜啼﹐卽錦堂春。虞美人歌﹑胡搗練﹐卽桃源憶故人。秋波媚﹐卽眼兒媚。早春怨﹐卽柳梢靑。小闌干﹐卽少年遊。步虛詞﹑白蘋香﹐卽西江月。明月棹孤舟﹑夜行船﹐卽雨中花。春曉曲﹑玉樓春﹑惜春容﹐卽木蘭花。玉瓏璁﹑折紅英﹐卽釵頭鳳。思佳客﹑於中好﹐卽鷓鴣天。舞春風﹐卽瑞鷓鴣。醉落魄﹐卽一斛珠。一欏金﹑黃金縷﹑明月生南浦﹑鳳棲梧﹑鵲踏枝﹑捲珠簾﹑魚水同歡﹐卽蝶戀花。南樓令﹐卽唐多令。孤雁兒﹐卽玉街行。月底修簫譜﹐卽祝英臺近。上西平﹑西平曲﹑上南平﹐卽金人捧露盤。上陽春﹐卽驀山溪。瑞鶴仙影﹐卽淒涼犯。鎖陽臺﹑滿庭霜﹐卽滿庭芳。碧芙蓉﹐卽尾犯。綠腰﹐卽玉漏遲。花犯念奴﹐卽水調歌頭。紅情﹐卽暗香。綠意﹐卽疏影。催雪﹐卽無悶。瑤臺聚八仙﹑八寶妝﹐卽秋雁過妝樓。百字令﹑百字謠﹑大江東去﹑酹江月﹑大江西上曲﹑壺中天﹑淮甸春﹑無俗念﹑湘月﹐卽念奴嬌。惟湘月另一調﹐萬氏誤。疏簾澹月﹐卽桂枝香。小樓連苑﹑莊椿歲﹑龍吟曲﹑海天闊處﹐卽水龍吟。鳳樓吟﹑芳艸﹐卽鳳簫吟。臺城路﹑五福降中天﹑如此江山﹐卽齊天樂。柳色黃﹐卽石州慢。四代好﹐卽宴淸都。菖蒲綠﹐卽歸朝歡。西湖﹐卽西河。春霽﹐卽秋霽。望梅﹑杏梁燕﹑玉聯環﹐卽解連環。扁舟尋舊約﹐卽飛雪滿羣山。惜餘春慢﹑蘇武慢﹑選冠子﹐卽過秦樓。壽星明﹐卽沁園春。金縷曲﹑貂裘換酒﹑乳燕飛﹑風敲竹﹐卽賀新郎。安慶摸﹑買陂塘﹑陂塘柳﹐卽摸魚兒。畫屏秋色﹐卽秋思耗。綠頭鴨﹐卽多麗。个儂﹐卽六醜。○杜文瀾爲萬樹功臣秀水杜小舫觀察﹝文瀾﹞詞律校勘記序云「詞學始於唐﹐盛於宋﹐有一定不移之律﹐亦有通行共習之書。南宋時修內司所刊樂府混成集﹐巨帙百餘﹐周艸窗齊東野語﹐稱其古今歌詞之譜﹐靡不備具﹐而有譜無詞者﹐實居其中。故當日塡詞家𨿽自制之腔﹐亦能協律﹐由於宮譜之備也。元明以來﹐宮調失傳﹐作者腔每自度﹐音不求諧﹐於是詞之體漸卑﹐詞之學漸廢﹐而詞之律則更鮮有言之者。七百年古調元音﹐直欲與髙築嵇琴同成絕響。使非萬氏紅友一書起而振之﹐則後之人奉嘯余圖譜爲準繩﹐日趨於錯矩亻面規而不自覺﹐叉焉知詞之有定律﹐律之必宜遵哉。其書爲卷二十﹐爲調六百四十﹐爲體一千一百八十有奇。凡格調之分合﹐句逗之長短﹐四聲之參差﹐一字之同異﹐莫不援名家之傳作﹐據以論定是非。俾學者按律諧聲﹐不背古人之成法﹐其有功於詞學也大矣。」﹝詒﹞案﹕萬氏有功於詞學﹐杜氏又爲萬氏之或臣。𨿽其書知聲而不知音﹐然捨此別無可遵之譜﹐則校勘記之不可少也明矣。然律之一字﹐究非音律之律﹐亦非律例之律﹐不過如詩這五七律之律耳﹐不如仍名爲譜之確也。○詩餘圖譜及嘯余圖譜謬妄鄒程村﹝謨﹞曰「今人作詩餘﹐多據張南湖詩餘圖譜及程明善嘯余圖譜二書。南湖譜平仄差核﹐而黑白及半白半黑圈以分別﹐不無亥豕之訛。且載調太略﹐如粉蝶兒與惜奴嬌本兩體﹐而誤爲一。至嘯余譜則舛誤並甚﹐如念奴嬌之與無俗念﹑百字謠﹑大江東﹐又賀新郎之與金縷曲﹐又金人捧露盤之與上西平﹐本一體也﹐而分數體。燕臺春卽燕春臺﹐大江乘卽大江東﹐秋霽卽春霽﹐棘影卽疏影﹐因訛字而列數體。甚至錯亂句讀﹐增減字數﹐而彊綴標目﹐妄分韻腳者﹐不一而足。」﹝詒﹞案﹕二書之謬妄﹐詞律俱已駁正﹐姑錄一則以証之。○胡元瑞於詞理未精研涉詞苑叢談云「胡元瑞筆叢﹐駁楊用修調名原起之說最多﹐其辧詞調尢極★縷。然元瑞考據精詳﹐而於詞理未精研涉。毛稚黃駁胡元瑞云「詞人以所長入詩﹐其七言律非平韻玉樓春﹐則襯字鷓鴣天。並不知玉樓春無平韻者﹐鷓鴣天無襯字者﹐瑞鷓鴣亦未見。」按詞品序云「唐七言律卽詞之瑞鷓鴣也﹐七言仄韻卽詞之玉樓春也。」﹝詒﹞案﹕此亦詞有襯字之一證。○趙鼎詞襯字宋詞有襯字﹐夢窗唐多令外﹐趙鼎滿江紅下闋云「欲待忘憂除是酒﹐柰酒行欲盡情無極。」柰字亦是襯字。○萬氏又一體之非宗小梧司馬云「紅友開辟榛蕪﹐示人矩。然不究五音﹐不諧宮調﹐徒辧韻之平仄﹐字之增減﹐毋乃捨本求末﹐自昧其途。僕惜其孤詣苦心﹐不能盡如人意。」又﹐邊竹潭﹝葆樞﹞★尹云「詞有襯字之說﹐最確。萬氏於另體多一二字者﹐注曰誤﹐多遊移其辭﹐且戒人不宜從。如知爲襯字﹐則無是說矣。」﹝詒﹞案﹕以宮調論詞﹐駁萬氏又一體之非﹐小梧﹑竹潭俱以爲然。竊喜一知半解﹐天下後世﹐必有同心也。●卷三◎三曰音○自度腔不能妄作西河詞話﹕「古者以宮﹑商﹑角﹑徵﹑羽﹑變宮﹑變徵之七聲﹐乘十二律﹐得八十四調。後人以宮﹑商﹑羽﹑角之四聲﹐乘十二律﹐得四十八調。云徵聲與二變不用。四十八調﹐宋人詞猶分隸之﹐其調不拘長短﹐有屬黃鐘宮者﹐有屬黃鐘商者﹐皆不相出入。非若今之譜詩餘者﹐以小調﹑中調﹑長調分班部也。其詳載樂府一書。近人不解音律﹐動造新曲﹐曰自度腔。試問其所自度者﹐曲隸何律﹐律隸何聲﹐聲隸何宮﹑何調﹐乃茫然妄作如是耶。」﹝詒﹞案﹕此論甚允。夫宮調𨿽失傳﹐尙有門徑可尋。苟欲自度腔﹐何不一求其源﹐而必妄作乎。○韻與音異萬氏詞律發凡云「自沈吳興分四聲以來﹐凡用韻樂府﹐無不調平仄者。至唐律以後﹐浸淫而爲詞﹐猶以諧聲爲主﹐儻平仄失調﹐則不可入詞。周﹑柳﹑萬俟等之制腔造譜﹐皆按宮調﹐故協於歌喉﹐播諸弦管。以迨白石﹑夢窗輩﹐各有所創﹐未有不悉音理而可造格律者。𨿽今音理失傳﹐而詞具在﹐學者但宜仿舊作﹐字字恪遵﹐庶不失其矩」﹝怡﹞案﹕萬氏旣知音理失傳﹐又云字字恪遵﹐而不知韻與音異。夫平上去入謂之韻﹐喉舌唇齒牙謂之音﹐由喉舌唇齒牙之音﹐可以配合宮商。由平上去入之韻﹐不能配合宮商。萬氏僅欲字字恪遵平仄﹐於音尙隔一層。今𨿽音理失傳﹐而喉舌唇齒牙之音未失也。一調之中﹐平上去入之韻﹐固宜恪遵。一字之中﹐喉舌唇齒牙之音﹐尢宜嚴辧。試取古人自度腔﹐先定夫平上去入之不易﹐再審夫喉舌唇齒牙之無訛﹐進而求之﹐其庶幾乎。○淸代律呂之學少專門《詞麈》云「本朝律呂之學﹐鮮有專門。曾見應嗣寅古樂府兩冊﹐詳於體﹐而昧於用。江愼修先生律呂闡微﹐本諸鄭世子新發﹐皆無當於曲調。餘多經生家﹐剿襲陳言﹐資場屋之用而已。如馬宛斯繹史中律呂通考﹑及柴紹炳考古類編中律呂一條﹐抄撮羣說﹐組織可觀﹐然到底不曾明白﹐不曉如何施用。方氏通雅﹑顧氏日知錄﹐淵博罕有倫比﹐獨說律呂亦屬顢頇。此外可知。」﹝詒﹞案﹕塡詞本小技﹐而論及律呂﹐探源星宿﹐與月露風雲毫無干涉﹐鮮不以爲迂者。方氏謂律呂爲我朝之絕學﹐豈所語於詞章之士哉。○辧詞體須嚴詞律又制腔﹝卽自度腔。﹞之法云「腔出於律﹐律不調者﹐其腔不能工。然必熟於音理﹐然後能制新腔。制腔之法﹐必吹竹以定之﹐或管﹑或笛﹑或簫﹐皆可。﹝金石絲革無不可制腔造譜者﹐此獨以竹言﹐取其聲易調不走作也。故古人和弦﹐亦必取定於管色。﹞惟吾意而吹焉﹐卽以筆識其工尺於紙﹐然後酌其句讀﹐劃定板眼﹐﹝聲之雅俗﹐在板之疏密﹐宋人詩餘贈板甚少﹐故其聲猶有雅淡之意。﹞而後吹之。聽其腔調不美﹐音律不調之處﹐再三增攺﹐務必使其抗墜抑揚﹐圓美如貫珠而後已。再看其起韻之處﹐前後兩節﹐是何字眼﹐而知其爲某宮某調也。﹝假如是六字起調﹐六爲黃鐘淸﹐而第一拍轉至起韻﹐用髙五字爲太簇﹐黃鐘均以太簇爲商﹐則此屬太簇淸商也。在燕樂名爲大石調。餘仿此。若兩結不用髙五字﹐則爲出調﹐淩犯他宮﹐非復大石調矣。﹞至於犯調宮商﹐𨿽犯而律字相同﹐實有以類相從﹐聲應气求之義﹐不可以淩犯例之﹐此古人制犯調之精義也。新腔旣定﹐命名以實之﹐而後實之以詞。卽不實之以詞﹐亦可被之管弦﹐但不能歌耳。」又塡腔之法云「新腔𨿽無詞句可遵﹐第照其板眼塡之﹐聲之悠揚相應處﹐卽用韻處也。故宋人用韻少之詞﹐謂之急曲子﹐韻多者謂之慢曲子﹐義蓋如此﹐此非所難。難在審其起韻兩結之髙低淸濁﹐而以韻配之﹐使歌者便於融入某律某調耳。然腔調𨿽至多﹐韻腳𨿽至夥﹐而止以淸濁陰陽髙下配之﹐且所重正在起韻兩結﹐而其他不論﹐故其法又簡易不煩。古之知音者﹐卽酒邊席上﹐任意揮毫﹐莫不可諧諸律呂﹐蓋識此理也。至於舊腔第照前人詞句塡之﹐有宮調可考者﹐稍致謹於煞尾兩字﹐卽無不合律矣。」﹝詒﹞案﹕元人變詞爲曲﹐而歌詞者鮮﹐故詞之律亡。其實可歌之曲有纏聲﹐可歌之詞亦有增字。詞體叢雜﹐律以弦管﹐而繁蕪皆刪。膠以字句﹐而正變俱迷。旣欲塡詞﹐不能不辧詞體。欲辧詞體﹐不能不嚴詞律。古人習見之﹐而運妙用於一心。今人遂成絕學矣。○由工尺求旋宮之法又云「世儒不習其器﹐徒知有律呂之名﹐而不識工尺之理。俗工𨿽粗習工尺之節﹐而又昧於律呂之源。此所以兩不能知﹐終身由之而弗悟也。夫損益忽微﹐律之體也。四上工尺﹐律之用也。究其體不明其用﹐則律呂爲虛器。循其用不知其體﹐則宮調爲空名矣。」﹝詒﹞案﹕近世俗傳度曲七調﹐一字調最低﹐上字調次之。五字調最髙﹐六字調次之。惟工字調便於髙下。遇曲音過抗﹐則用尺字或上字調。曲音過衰﹐則凡字調。今之俗工皆知之。苟由俗傳之工尺而求古人旋宮之法﹐得十二均八十四調之源﹐則自制新腔﹐又何難哉。○擇腔與擇律楊誠齋作詞五要﹕﹝培案﹐當是守齋。張炎得音律之學於楊守齋﹐陸輔之又學詞於張﹐故撰詞旨而載守齋之說﹐訛爲楊誠齋耳。守齋卽紫霞翁。﹞「第一﹐要擇腔。腔不韻則勿作﹐如塞翁吟之衰颯﹐帝臺春﹑隔浦蓮之寄煞﹐半百花之無味是也。不韻卽不美。」﹝詒﹞案﹕此擇腔系指自度曲者﹐若塡前人已傳之詞﹐則腔自韻矣。「第二﹐要擇律。律不應則不美﹐如十一月必用正宮﹐元宵詞必用仙呂爲宜也。」﹝仙呂當作南呂。﹞○詞律不知宮調之誤萬氏詞律自敍云「詩餘乃劇本之先聲﹐昔日入伶工之歌板﹐如耆卿標明於分調﹐誠齋垂法於擇腔﹐堯章自注鬲指之聲﹐君特久辧煞尾之字。當時或隨宮造格﹐創制於前。或遵調塡音﹐因仍於後。其腔之疾徐長短﹐字之平仄陰陽﹐守一定而不移﹐證諸家而皆合。」﹝詒﹞案﹕此條簡析明暢﹐於宮調之理未嘗不知之。又發凡云「紅情綠意﹐其名甚佳﹐再四玩味﹐卽暗香﹑疏影﹐二調之外﹐不另收紅情﹑綠意。」﹝詒﹞案﹕此實紅友之精也﹐刪之誠是。又發凡云「石帚賦湘月自注云﹕卽念奴嬌之鬲指聲﹐體同名異﹐或有故。但宮調失傳﹐作者依腔塡句﹐不必另收湘月。蓋人欲塡湘月﹐卽是念奴嬌﹐無庸立此名也。」﹝詒﹞案﹕此實紅友不知宮調之誤也。蓋湘月與念奴嬌字句𨿽同﹐業已移宮換羽﹐別爲一調。非如紅情綠意﹐僅取牌名新異也。後人不知鬲指之理﹐則塡念奴嬌﹐不塡湘月可耳。而湘月之調﹐則不可刪。按鬲指之義﹐方氏詞塵有云「姜堯章湘月詞﹐自注卽念奴嬌鬲指聲﹐於雙調中吹之。鬲指亦謂過腔﹐見晁無咎集﹐凡能吹竹者便能過腔也。後人多不解鬲指過腔之義﹐培思索久之﹐而司其說。蓋念奴嬌本大石調﹐卽太簇商﹐雙調爲仲呂雙﹐律𨿽異而同是商音﹐故其腔可過。太簇當用四字﹐仲呂當用上字。今姜詞不用四字住﹐而用上字住。簫管四上字中間﹐鬲一孔﹐笛四上字兩孔相聯﹐只在鬲指之間。又此兩調畢曲當用一字尺字﹐亦鬲指之間﹐故曰鬲指聲也。吹竹便能過腔﹐正此之謂。」﹝詒﹞案﹕念奴嬌﹑湘月﹐塡詞者𨿽不知過腔爲何事﹐而欲並爲一詞﹐歌者能不問太簇之用四字﹐大呂之用上字﹐而並爲一曲乎。吾恐念奴嬌詞之字﹐吹之四字而協者﹐吹之上字而未必協也。○萬氏專以四聲論詞詞綜湘月注云「宜興萬氏專以四聲論詞﹐畏其嚴者﹐多詆之。滬州先箸尢甚。以爲宋詞宮調﹐別有祕傳﹐不在乎四聲。按白石集滿江紅雲﹕末句無心撲﹐歌者將心字融入去聲方諧。徵招云﹕正宮齊天樂慢﹐前兩拍是徵調﹐故足成之。及考徵招起二句﹐平仄與齊天樂吻合。然則宋人未嘗不以四聲定宮調﹐而萬氏之說初不與古戾。」﹝詒﹞案﹕前謂萬氏僅知四聲而不知五音﹐非謂無四聲也。今注云﹕專以四聲論詞。曰專云﹐則無五音可知。僕正病其疏﹐非謂其嚴也。○字有喉舌之別劉氏﹝熙載﹞詞槪云「詞家旣審平仄﹐當辧聲之陰陽﹐又當辧收音之口法﹐取聲取音﹐以能協爲尙。玉田稱惜花詞『鎖窗深』﹐而深字不協﹐攺幽字﹐又不協﹐攺明字。此非審於陰陽者乎。又深爲閉口音﹐幽爲斂唇音﹐明爲穿鼻音﹐消息亦別。」﹝詒﹞案﹕劉氏旣知閉口唇舌之別﹐﹝閉唇舌﹐本之戈氏順卿。﹞而不知喉舌唇齒牙之五音何也。其謂旣審平仄﹐又當辧字之陰陽﹐當云詞有平仄之分﹐字尢有喉舌之別。然其論實先得我心﹐特不知同母異母之源﹐故言之不暢耳。﹝又案﹐深幽明三字皆平聲﹐足徵四聲與五音毫不相涉。萬氏以平上去入爲叶律﹐然乎﹐否乎。﹞○戈載首以音律論詞戈順卿云「詞以協音爲先﹐音者譜也﹐古人按律制譜﹐以詞定聲。故玉田生平好爲詞章﹐用功逾四十年﹐錘煆字句﹐必求協乎音律。觀詞源一書﹐可知用功之所在。今世之往往視詞爲易事﹐酒連興豪﹐引紙揮筆﹐不知宮調爲何物。卽有知玉田爲正軌者﹐而所論五音之數﹐六律之理﹐則又茫乎在雲霧中。」﹝詒﹞案﹕近世以音律論詞者﹐惟戈氏。○起調畢曲須同用一韻又云「詞之爲道﹐最忌落腔﹐卽所謂落韻也。姜白石云﹕『十二宮住字不同﹐不容相犯。』沈存中補筆談﹐載燕樂二十八調殺聲﹐張玉田詞源﹐論結聲正訛﹐不可轉入別腔﹐住字﹑殺聲﹑結聲﹐名異而實同﹐全賴乎韻以歸之。然此第言收音也。而用韻之喫緊處﹐則在乎起調畢曲。蓋一調有一調之起﹐有一調之畢﹐某調當用何字起﹐何字畢﹐起是始韻﹐畢是末韻﹐有一定不易之則。而住字﹑殺聲﹑結聲﹐卽由是以別焉。詞之諧不諧﹐視乎韻之合不合。有其類亦各有其音﹐用之不紊﹐始能融入本音耳。」﹝詒﹞案﹕詞定何調﹐以始韻之字何音﹐卽謂何調。畢韻仍用始起之音則協﹐如用他音則過腔矣﹐與轉韻不相涉。○戈載言韻不出萬氏窠臼又云「韻有四呼﹐七音﹑三十一等﹐呼分開合﹐音辧宮商﹐等敍淸濁。而其要則有六條﹕一曰穿鼻﹐二曰展輔﹐三曰斂唇﹐四曰抵齶﹐五曰直喉﹐六曰閉口。穿鼻之韻﹐東冬鐘江陽唐庚耕淸靑蒸三部是也。其字必從喉間反入﹐穿鼻而出﹐作收韻﹐謂之穿鼻。展輔之韻﹐支詣微齊灰佳半皆ㄉ二部是也。其字出口之後﹐必展兩輔如笑狀﹐作收韻﹐謂之展輔。斂唇之韻﹐魚虞模蕭宵爻豪尢侯幽三部是也。其字在口半啟半閉﹐斂其唇以作收韻﹐謂之斂唇。抵齶之韻﹐眞諄臻文欣魂痕元寒桓刪山先仙二部。其字將終之際﹐以舌抵上齶作收韻﹐謂之抵齶。直喉之韻﹐歌戈佳﹝半﹞麻二部是也。其字直出本音﹐以作收韻﹐謂之直喉。閉口之韻﹐侵覃談鹽沾嚴咸銜凡二部是也。其字閉其口以作收韻﹐謂之閉口。凡平聲十四部﹐已盡於此﹐上去卽隨之﹐惟入聲有異耳。明是六者﹐庶幾起畢住字無不合。」﹝詒﹞案﹕韻之與音﹐一經一緯﹐不可彊而合。如所云穿鼻之類﹐卽三十六字母﹐分喉舌之理﹐而變其名。以六者分轄宮商﹐而必使某類轄某韻﹐將以全一韻之字皆隸宮﹐全一韻之字皆隸商乎。一韻之字不一母﹐此明反切者﹐皆知之。卽云穿鼻之類與喉舌唇齒異﹐第以轄韻不以轄音﹐則欲求字之宮商於何求乎。總之﹐宋以後合音與韻而一之﹐不能歧音與韻而二之。由韻以求音﹐毋怪其格也。﹝又案﹐穿鼻等六條見毛氏聲音韻統論﹐戈氏亦抄襲耳。﹞又云「上去自來通用﹐惟上與去其音迥殊。元和韻譜云﹕『上聲歷而舉﹐去聲淸而遠﹐相配用之﹐方能抑揚有致。』故詞中之宜用上﹐宜用去﹐宜手上去﹐宜用去上﹐有不可假借之處﹐關系非輕。」﹝詒﹞案﹕曲之關系在可歌﹐詞之關系亦在可歌﹐詞至於可歌﹐則斷無不入調矣。夫可歌之曲﹐且上去通押﹐獨可歌之詞不能上去通用乎。抑詞於可歌之外﹐別有妙巧乎。但當審其字之爲宮爲商﹐不當問其字之爲上爲去。蓋上聲中之字﹐兼有宮商五音﹐去聲中之字﹐亦兼有宮商五音。戈氏言韻而不言音﹐仍未出萬氏窠臼。戈氏何不以穿鼻展輔者分隸宮商乎﹐吾知其未必協也。○古人未言以喉舌唇齒配宮商張氏玉田詞源二卷﹐其上卷曰五音相生﹐曰陽律陰呂合聲圖﹐曰律呂隔八相生圖﹐曰律生八十四調﹐曰古今譜字﹐曰四宮淸聲﹐曰五音宮調配屬圖﹐曰十二律呂﹐曰管色應指字譜﹐曰宮調應指譜﹐曰律呂四犯﹐曰結字正訛﹐曰謳曲要指。其於音律之學﹐至詳且悉﹐按譜求之﹐自無不得。何以自宋至今﹐俱云音律失傳也。蓋詞源所列者﹐成詞後之音律也。作者當未成調之時﹐必先以字求音﹐何字爲宮﹐何字爲商﹐此無定也。工字應宮﹐尺字應商﹐此有定也。由工尺而配宮商﹐諸譜具在﹐由宮商而求何字爲宮﹐何字爲商﹐則古人未之言也。卽宋之深明音律也﹐亦不過宮調熟悉﹐以天籟得之耳。必成詞後﹐先歌以審之﹐復管笛以參之﹐不合者攺字以協之。如玉田云﹕瑣窗深﹐深字不協﹐攺爲幽字﹐又不協﹐再攺爲明字﹐歌之始協。此三字皆平聲﹐胡爲如是﹐蓋五音有喉舌唇齒牙﹐所以有輕淸重濁之分。張氏苟知何字爲宮﹐何字爲商﹐卽深字誤用﹐一攺而得明字﹐卽不用明字﹐亦必用唇音之字矣。何以攺幽字不協﹐而始攺明字﹐足見以喉舌唇齒分淸濁﹐古人知之﹐以喉舌唇齒配宮商﹐古人未言也。余初以喉舌唇齒爲字之音﹐平上去入爲字之韻﹐自以爲創﹐讀張氏之論﹐實非創也。張氏所爲鼻音﹐卽牙音。○周邦彥詞間有未諧詞源下卷第一條云「古人之樂章﹑樂府﹑樂歌﹑樂曲﹐皆出於雅正。自隋唐以來﹐聲詩間爲長短句。至唐人則有尊前﹑花間集。迄於崇寧之大晟樂府﹐命周美成諸人﹐討論古音﹐審定古調﹐淪落之後﹐少得存者﹐由此八十四調之聲稍傳。而美成諸人又復增演慢﹑引﹑近﹐或移宮換羽﹐爲三犯﹑四犯之曲﹐按月律爲之﹐其曲遂繁。美成負一代詞名﹐所作之詞﹐渾厚和雅﹐善於融化詩句。而於音譜且間未諧﹐可見其難矣。」﹝詒﹞案﹕樂以和爲貴﹐樂府之聲﹐安有不諧者。美成制作才﹐而間有未諧﹐此則余之所不解也。張氏亦第言其難﹐而不言所以未諧與所以難之故。其所爲未諧者﹐以余揣之﹐非選聲之不克入律﹐實用字之未能審音也。至後之人﹐於字之不協者﹐欲易一字﹐於音𨿽協﹐或於語句未妥﹐更無可易之字﹐不得已用原字﹐歌時讀作某音﹐此亦變通之一法也。○古人按律制譜又云「詞以協音爲先﹐音者何﹐譜是也。古人按律制譜﹐以詞定聲﹐此正聲依永﹑律和聲之遣意。有法曲﹐有五十四大曲﹐有慢曲。」﹝詒﹞案﹕古人所謂譜者﹐先有聲而後有詞。聲則判宮商﹐一調有一調之律。詞則分淸濁﹐一字有一字之音。按律而制名之曰譜﹐歌者卽案律以歌。後人易詞而不能易譜﹐易字而不能易音。凡後世詞譜﹐有能求制譜之始﹐而定其字之淸濁乎﹐判其詞之宮商乎。至萬氏紅友以律名﹐所謂律者安在。○今人塡詞以訛傳訛又云「聽者不知宛轉遷就之聲﹐以爲合律﹐不詳一定不易之譜﹐則曰失律。矧歌者豈特忘其律﹐抑且忘其聲字矣。述詞之人﹐若只依舊本之不可教者﹐一字塡一字﹐以訛傳訛﹐徒費思索。當以可歌者爲工﹐𨿽有小疵﹐亦庶幾耳。」﹝詒﹞案﹕今之塡詞﹐正以訛傳訛﹐徒費思索耳。卽講求聲律者﹐究不聞別有眞傳﹐而求用字之宮商。其所謂必用去必用上﹐必不可用平﹐不可用入之句﹐同一歌之不協而已。○注意起結防其犯他調又云「作慢詞看是甚題目。先擇曲名﹐然後命意。意旣了然﹐思量頭如何起﹐尾聲如何結﹐方始選韻﹐而後述曲。最是過片﹐不要斷了曲意﹐須要承上接下。詞旣成﹐試思前後之意不相應﹐或有重疊句意﹐又恐字面粗疏﹐卽爲修攺。攺畢一本﹐展之几案﹐或貼之壁。少頃再觀﹐必有未穩處﹐又須修攺。至來日再觀﹐恐有未盡善者﹐如此攺之又攺﹐方成無瑕之玉。倘急於脫稿﹐倦事修擇﹐豈能無病﹐不惟不能全美﹐抑且未協音聲。」﹝詒﹞案﹕思量頭如何起﹐尾如何結﹐防其犯他調也。一言宮調﹐詞與曲無二理。協律家以起字結字並論﹐詞中論字﹐第論其協與不協而已。應平應仄固不言﹐應宮應商﹐亦未及之。○歌詞須合律竹西詞客詞源跋云「玉田生與白石齊名﹐詞之有姜﹑張﹐猶詩之有李﹑杜也。二君皆能案譜制曲﹐是以詞源論五音均拍﹐最爲詳贍。謂樂府一變而爲詞﹐詞一變而爲令﹐令一變而爲北曲﹐北曲一變而爲南曲。今以北曲之宮譜﹐考詞之聲律﹐十得八九焉。詞源所論樂色管色﹐卽今笛色之六五上四合一凡也。管色應指字譜。七調之外﹐若勾失一小大上小大凡大住小住制折大凡打﹐乃吹頭管者換調之指法也。宮調應指譜者﹐七宮指法起字﹐卽指法十二調之起字也。論拍眼云﹕以指尖節候拍﹐卽今之三眼一板也。花十六前衮中衮打前拍打後拍者﹐乃今之起板﹑收板﹑正板﹑贈板之類也。樂色拍眼﹐𨿽樂工之事﹐然塡詞家亦當究心﹐若捨不論﹐豈能合律哉。細繹是書﹐律之最嚴者結聲字﹐如商調結聲是凡字﹐若用六字﹐則犯越調。學者以此類推﹐可免走腔落調之病矣。蓋聲律之學﹐在南宋已鮮矣。」﹝詒﹞案﹕音律之所以失傳者﹐不在八十四調之繁多﹐而在字之音不知分隸何宮。夫古人之詞具在﹐擇其無錯誤者﹐先辧其淸濁﹐次別其爲喉音﹑舌音﹑唇音﹑齒音﹑牙音﹑半齒﹑半舌音﹐而立一格。塡詞時喉格用喉﹐舌格用舌﹐苟歌之而合律﹐則復古不難矣。○宮商從天籟出亡友汪稚松大令﹝根蘭﹞云「吳門戈順卿爲近時作者﹐其所作必協宮商﹐於律韻則誠精矣﹐但少生趣耳。陶鳧薌太常爲餘言﹐戈詞如塑像一般﹐非有神气骨血者。並云﹕詞者﹐天籟也。詩所不得而達﹐詞得而達之。好詞自合宮商﹐若刻意求之﹐恐所合者僅宮商耳。」﹝詒﹞案﹕戈詞如塑像固然﹐必謂合宮商者﹐皆無神气骨血﹐則非。須知宮商亦從天籟出﹐不知者刻意求之而不得﹐知者固毋庸刻意求也。○先審音後論韻此卷專就喉舌唇齒牙而論音﹐似平上去入全置不問矣。非不問也﹐審音旣定﹐工尺無訛﹐然後就一音之中﹐審其宜上宜去﹐而抑揚以判。若未審音﹐而先論韻﹐是分眇者之黑白﹐聽啞者之雌黃矣。○萬氏論字不論音之誤宗小梧司馬云「太白淸平調﹐是詩非詞。當時伶人以淸平調譜出﹐故以爲名。詞律收之﹐乃紅友之陋。旗亭畫壁所歌皆詩﹐何以黃河遠上﹐詞律獨不收乎。」﹝詒﹞案﹕詞無定體﹐作者之塡詞﹐與歌者之按調各不同﹐非以字之多寡限之﹐尢非以字之上去限之。彼云想衣裳乃七言絕﹐而歌者以淸平調譜之。渭城朝雨亦七言絕﹐而歌者以陽關三疊譜之。至旗亭畫壁所歌亦皆七言絕﹐而調名不傳。決其非一調﹐並決其非淸平等調矣。夫此數詩之平上去入﹐皆無稍異。何以調各異名﹐唱者異腔﹐從可知歌者之增減字句以成調﹐不能以體限也。今之九宮大成及納書楹曲譜﹐同一調名之詞﹐而旁注之工尺板眼無同者。其起句與收句尙不甚懸遠﹐其餘或增或減﹐或疾或徐﹐皆無一定。並有字無增減而板眼各別者﹐亦足徵萬氏論字不論音之誤。●卷四◎四曰韻○失韻並非無韻西河詞話云「詞本無韻﹐故宋人不制韻。任意取押﹐𨿽與詩韻不遠﹐然要是無限度者。予友沈子去矜﹐與家稚黃取刻之﹐𨿽有功於詞﹐反失古意。」﹝詒﹞案﹕此條昭代叢書楊氏已駁之﹐謂前人疵漏未檢﹐若據以爲徵﹐又何異屍祝子桑原壞﹐而遂訾經曲爲不必設也。毛氏歷引舊詞之失韻者爲無韻之證﹐故楊氏糾之。而紀氏以爲精核﹐貽誤後學不淺﹐故不可以不辧。○宋詞皆可入樂毛氏詞話載軼事﹐爲他書所未見﹐後人引用者亦少。紀曉嵐先生﹝昀﹞云「西河詞話無韻一條最爲精核﹐謂辛﹑蔣爲別調﹐深明源委。」先生於詞不屑爲﹐故所論未允。夫宋人之詞﹐皆可入樂。韻爲天籟﹐未有四聲以前﹐三百篇未有無韻者。豈唐宋以後入樂之文而不用韻乎。況宋人自度腔皆可歌﹐後人不得其傳。至辛﹑蔣以豪邁之語﹐爲變徵之音。如今弦笛﹐腔愈低則調愈促﹐聲髙則調髙﹐何礙吟嘆之有。○榕園韻最確蓮子居詞話云「錢塘沈謙﹝去矜﹞取劉淵﹑陰時天﹐而參之周徳淸韻﹐並其所分﹐分其所並﹐甚至割裂數字﹐並失廣韻二百六部﹐所屬誠多可議。萊陽趙鑰﹑宜興曹亮武次第之﹐均之失也。全椒吳良學宋齋本其面目﹐終亦沿沈氏之誤。近日海鹽吳應和榕園韻﹐部目斟酌分並﹐聲從沈氏﹐上去以平爲準﹐入以平上去爲準﹐最確。其中有增益刪汰而無割裂﹐亦屬至是。」﹝詒﹞案﹕學宋齋本﹐爲世所重。榕園韻近有刻本。又有研討會金詞韻﹐塡詞家亦尙之。○べ斐軒非宋韻又云「べ斐軒韻﹐不箸撰者姓氏。平聲三十九韻﹐次以上去聲﹐其入聲卽配隸三聲﹐不另立韻。厲樊榭詩﹐所謂」欲呼南渡諸公起﹐韻本重雕べ斐軒「是也。顧其書無入聲﹐究似北曲。且旣爲南宋所刊﹐不應有一百六部。」﹝詒﹞案﹕べ斐軒乃元人塡詞度曲通用之韻﹐非宋韻也。近有以上去韻分列平韻後﹐而入聲別自爲部﹐乃入聲分部者五﹐平聲分部者十四﹐則並而又並爲太簡矣。○用韻須觀通別劉氏﹝熙載﹞詞槪云「詞家用韻在先﹐觀其韻之通別﹐別者必不可通﹐通者仍須知別。如江之於陽﹐眞之於庚﹐古韻旣別﹐𨿽今吻相通﹐要不得而通也。東冬於江﹐歌於麻﹐古韻𨿽通﹐然今吻旣別﹐便不可以無別也。至一韻之中﹐如十三元﹐今吻讀之﹐韻分三類﹐亦當擇而取之﹐餘韻準此。又上入𨿽可代平﹐然亦有不可代之處。使以宛轉遷就之聲﹐亂一定不易之律﹐則代之一說﹐轉以不知爲愈也。」﹝詒﹞案﹕此淺近言之﹐使學者有門徑可尋。○詞律本二沈之說又云「上去不宜相替﹐宋沈伯時義甫之說也。去志當髙唱﹐上聲當低唱﹐沈詞隱之說也。兩說爲後人論詞者所本﹐故表而出之。」﹝詒﹞案﹕後人似指萬氏詞律而言。○戈氏韻有功後學戈順卿云「詞始於唐﹐別無詞韻之書。宋朱希眞擬應制詞韻十六條外﹐列入聲韻四部。其後張輯釋之﹐馮取洽增之﹐元陶宗儀譏其混淆﹐欲爲攺定﹐今其書久佚﹐目亦無考矣。厲鶚詩云﹕『欲呼南渡諸公起﹐韻本重雕べ斐軒。』注云﹕曾見紹興二年﹐刊べ斐軒詞韻一冊﹐分東紅邦陽十九韻﹐亦有上去入三聲作平聲者﹐於是人皆知有べ斐軒詞韻﹐而又未之見。近秦惇夫先生取阮氏家藏詞林韻釋﹐一名詞林要韻﹐重爲開雕﹐題曰宋べ斐軒刊本。而跋中疑爲元明之季謬托﹐此書爲北曲而設﹐誠哉是言也。觀其所分十九韻﹐且無入聲﹐則斷爲曲韻﹐樊榭偶未深究耳。是欲輯詞韻﹐前無可考﹐而此書又不可據以爲本。沈謙著詞韻略一編﹐毛先舒爲之括略﹐並注以東董江講支紙筆標目﹐平領上去﹐而止列平上﹐似未該括。入聲則連兩字曰屋沃﹐曰覺藥﹐又似紛雜。且用陰氏韻目﹐刪並旣失其當﹐則分合之界模糊不淸。字復亂次以濟﹐不歸一類﹐其音更不明﹐舛錯之譏﹐實所難免。同時有趙鑰﹑曹亮武均撰詞韻﹐與去矜大同小異。若李漁詞韻﹐列二十七部﹐以支微部分爲三﹐曰支紙﹐曰圍委未﹐曰奇起气。魚虞部分爲二﹐曰魚雨禦﹐曰夫甫父。家麻部分爲二﹐曰甘鹹紺﹐曰兼檢劍。入聲則以屑葉爲一部﹐厥曷月缺爲一部﹐物北爲一部﹐撻伐爲一部。以鄕音妄自分析﹐尢爲不經。胡文煥之文會堂詞韻﹐平上去三聲用曲韻。入聲分九部﹐曰古通古轉﹐曰今通今轉﹐曰借葉﹐自云本樓敬思洗硯集中之論。大旨以平聲貴嚴﹐宜從古﹐上去較寬﹐可參用古今﹐入聲更寬﹐不妨從今。但不知所謂古今者﹐何古何今﹐而又何所謂借葉。癡人說夢﹐不足道。今塡詞家所奉爲圭臬者﹐則莫如吳良﹑程名世之學宋齋詞韻。其書以學宋爲名﹐乃所學者皆宋人誤處。眞﹑諄﹑臻﹑文﹑欣﹑痕﹑魂﹑庚﹑耕﹑淸﹑音﹑蒸﹑登﹑侵皆同用﹐元﹑寒﹑桓﹑刪﹑山﹑先﹑仙﹑覃﹑談﹑鹽﹑沾﹑嚴﹑咸﹑銜﹑凡又皆並部﹐入聲則物迄入質陌韻﹐合盍業洽押乏八月屑韻。濫通取便﹐春駁不堪﹐取宋人名作讀之﹐果若是之寬乎。且字數太略﹐音切又無分合﹐並通之韻﹐則臆斷之﹐去上兩見之字﹐則偏收之。種種疏謬﹐其病百出﹐不知而作﹐貽誤來玆。復有鄭春波綠漪亭詞韻以附會之﹐羽翼之﹐而詞韻遂因之大紊矣。是古人之詞具在﹐無韻而有韻﹐今人之韻書成﹐有韻而無韻﹐豈不大可笑哉。因作詞林正韻一書﹐列平上去爲十四部﹐入聲爲五部﹐共十九部﹐皆取古人之名詞﹐參酌而審定之。盡去諸獘﹐非謂前人皆非﹐而予獨是﹐不過求合於古知音者﹐自能鑑諒爾。」﹝詒﹞案﹕應試詩賦悉遵一百六部﹐無敢窬越。遊戲之作﹐似可不必遵功令。然韻與律相表裏﹐塡詞家旣精於求律﹐自不能疏於押韻。前人詞韻甚夥﹐而戈氏均不以爲然﹐所蓍誠有功後學。至以入作平﹐平作上﹐𨿽見之古人詞中﹐據以爲韻﹐取而押之﹐究於心未安也。蓋一代有一代之方言﹐一隅有一隅之方音﹐生同時而隔數十里﹐音卽不同。𨿽同文之世﹐亦不能彊。況南北分裂﹐以入作平上去用﹐未始非南北曲之濫觴。或一詞之中﹐一二字偶有未協﹐歌者不能不攺音以就律﹐而因以攺其本字之音﹐爲法於後世不可也。又近時有晚翠軒袖珍本詞韻﹐亦分十九部﹐與正韻同。○詞韻不妨從嚴又云「詞韻與詩韻有別﹐然其源卽出於詩韻分合之耳。沈約四聲譜久失﹐隋仁壽初﹐陸法言等撰切韻五卷﹐唐郭知元等附益之。天寶中﹐孫忄面加增補﹐曰唐韻。宋祥符初﹐陳彭年等重修﹐易名廣韻。景徳四年﹐戚綸承詔詳定考試聲韻﹐則名曰禮部韻略。景徳初﹐宋祁﹑鄭戩建言﹐以廣韻爲繁略失當﹐乞別刊定﹐命祁﹑戩與賈昌朝同修﹐而相度李淑典領之﹐書成﹐名曰集韻。自切韻﹐而唐韻﹐而廣韻﹐而韻略﹐而集韻﹐名易而體例未易。總分爲二百六部﹐獨用同用﹐所注了然。非特可用之於詩﹐卽用於詞﹐亦無不可也。至平水劉淵師心變古﹐一切攺並﹐省至一百七部。而元黃公紹古今韻會因之。又有陰氏時夫作韻府羣玉﹐並爲一百六部﹐字刪剩八千八百餘字﹐較集韻僅十之二。今𨿽通行﹐考之古﹐鮮有合焉。卽以詞論﹐灰ㄉ本爲二韻﹐灰可以入支微﹐ㄉ可以入皆來﹐元魂痕本三韻﹐元可以入寒刪﹐魂痕可以入眞文。卽佳春卦於詞有半通之例﹐其字皆以切音分類﹐各有經界﹐分合自明。乃妄爲刪並﹐紛紜淆亂﹐而塡詞者亦不知所宗矣。正韻一書﹐俱從舊目﹐以詞盛於宋﹐用宋代之書。廣韻﹑集韻稍有異﹐而集韻纂輯在後﹐字最該廣。」﹝詒﹞案﹕切韻以下數部﹐皆由官定。今一百六部佩文韻府﹐亦遵之﹐從寬也。塡詞家何妨從嚴﹐而因以復古乎。○詞曲俱可四聲並押又云「詞韻與曲韻不同﹐制曲用韻﹐可以平上去通押﹐且無入聲。如中原音韻則東鐘江陽等十九部﹐入聲則以配隸三聲。例曰﹕廣其押韻﹐爲作韻而設。以予推之﹐入爲瘂音﹐欲調曼聲﹐必諧三聲。故凡入聲之正次淸音轉上聲﹐正濁作平﹐次濁作去﹐隨協始有所歸耳。髙安𨿽未明言其理﹐而予測其大略如此。實則宋時已有中州韻之書﹐載嘯余譜中。而凡例謂宋太祖時所編﹐毛稚黃亦從其說。明範善溱又撰中州全韻﹐李書云有音韻須知﹐王有音韻輯要﹐此又本髙安而廣之者。至詞林韻釋﹐與中原音韻亦同﹐而標目大異﹐如東鐘則曰東紅﹐魚模則曰車夫之類。其爲十九部以入聲配三聲則一也﹐此皆曲韻也。蓋中原音韻諸書﹐支思齊微分二部﹐寒山桓歡先天分三部﹐家麻車遮分二部﹐於曲則然﹐於詞則不然。況四聲缺入聲﹐而詞則明明有必須用入聲之調﹐斷不能缺﹐故曲韻不可爲詞韻。惟入聲作三聲﹐詞家亦多承用。」﹝詒﹞案﹕戈氏謂曲韻非詞韻﹐詞有必須用入聲之調﹐不能缺。夫以入聲配三聲﹐猶之上去隸平聲後﹐上自爲上﹐去自爲去﹐通押獨押皆可﹐非缺也。至以入聲作三聲﹐則攺作入聲之音﹐爲平上去之音矣。又歷引宋人詞數十句﹐爲入作三聲之證。竊以爲不然。夫平上去入﹐韻也﹐非音也。歌者但求葉乎宮商﹐不必合乎平仄。平上去入中﹐皆有喉舌唇齒牙之音﹐如歌者詞中一字﹐必喉音始葉工尺﹐平聲中之喉音可﹐卽上去入中之喉音﹐皆可也。元人之曲﹐長套多四聲兼押﹐短調數韻則鮮﹐詞亦不過十數韻而止。總之﹐四聲並押﹐曲可﹐詞亦可﹐期於叶律而已﹐不必以少證多也。又聞北人無入聲﹐皆讀作平﹐或作上去者﹐此字隨音變謂之方音﹐不得謂之作某聲﹐以開後人通押四聲之漸。○詞韻與曲韻可不分又云「四聲之中﹐入聲最難分別。中原音聲﹐以入作三聲﹐惟支微﹑魚虞﹑皆來﹑蕭豪﹑歌戈﹑家麻﹑尢侯七部﹐其音卽隨部轉協﹐此入聲而非入聲也。若四聲表之以入分配﹐則有無相反﹐其說亦微有不同。就詞韻而論﹐莫如以沃屋燭爲東鐘之入聲﹐覺鐸藥爲江陽之入聲﹐質術櫛爲眞文之入聲﹐勿迄月沒曷末點牽宵薛葉帖爲寒刪之入聲﹐陌麥昔職徳爲庚淸之入聲﹐緝爲侵尋之入聲﹐盍業洽押乏爲覃鹽之入聲。其餘七部皆無﹐則至當不易。毛先舒所撰七韻﹐似有與詞合者。如一屋單用﹐二質七陌八緝通用﹐五屑十葉通用﹐亦可單用。此爲南曲而設﹐南曲卽本乎詞﹐其於宋詞之用韻﹐信乎殊流而同源。至三曷六葉通用﹐四轄九合通用﹐則又於詞不合矣。」﹝詒﹞案﹕戈氏謂南曲卽本乎詞﹐夫今之詞與曲異者﹐詞不能歌耳。而以求詞之源﹐則詞皆可歌﹐詞韻與曲韻何必分﹐詞之用平上去入﹐何必與曲異。所巽者﹐詞一闋﹐分上下段﹐多至三段﹑四段而止﹐一調名。曲則合數闋而爲一套﹐有引子﹐有尾聲﹐而以宮商合簫管﹐以喉舌五音合宮商無二致。詞變爲曲﹐殆所謂言之不足﹐而長言之乎。○句中不宜用同韻字詞塵記夢云「凡一詞用某韻﹐則句中勿多雜入本韻字﹐而每句首一字尢宜愼之。如押魚虞韻﹐而句中多語虞字﹐無吾字﹐則五音紊。」又云「精於律呂者﹐未嘗有書﹐而其詞具存。試奏一曲﹐其中不言之意﹐在善悟者自領略之耳。」﹝詒﹞案﹕旣押某韻﹐而句中不用同韻字﹐嫌其拗口也。五音四聲﹐其理實一。反切合五聲﹐五聲隸五音﹐謂反切爲不傳之祕﹐然乎﹐否乎。○協律在宮商不在平仄毛稚黃雲「塡詞家大約平聲獨押﹐上去通押﹐間有三聲通押者。故沈去矜韻﹐每部總統三聲﹐而中分平泰﹐凡十四部。至於入聲﹐無與平上去通押之法﹐故爲五部。」﹝詒﹞案﹕詞變爲曲﹐詞入聲專押﹐至曲復四聲統押﹐足見協律在宮商﹐而不在平仄。非詞律之精嚴﹐皆塡詞之不知律耳。○宋詞重在協律詞塵錄李易安論詞云「易安居士言詩文分平仄﹐而歌詞分五音﹐又分五聲﹐又分音律﹐又分淸濁。且如近世所謂聲聲慢﹑雨中花﹑喜遷鶯﹐旣押平聲韻﹐又押入聲韻。玉樓春本押平聲﹐又押上去聲﹐又押入聲﹐本押仄聲韻﹐如押上聲則協﹐如押入聲﹐則不可歌矣。培案﹕段安節言商角同用﹐是押上聲者﹐入聲亦可押也﹐與易安說不同。余嘗取柳永樂章集按之﹐其用韻與段說合者半﹐不合者半﹐乃知宋詞協韻﹐比唐人較寬。宋大樂以平入配重濁﹐以上去配淸輕﹐亦與段說不同。大抵宋詞工者﹐惟取韻之抑揚髙下﹐與協律者押之而不拘拘於四聲。其不知律者﹐則惟求工於詞句﹐並置此而不論矣。」﹝詒﹞案﹕後之塡詞﹐韻有上去通押者﹐而無平仄同押者﹐𨿽與曲有別﹐究與律無關也。○詞韻半通之例師唐韻毛稚黃詞韻說云「詩韻惟唐孫忄面唐韻﹐稽載詳明﹐考韻者當據爲正。如灰韻一部亦自別﹐而孫臚分最淸楚。如回枚之類﹐自以灰字領韻爲一段。開哀之類﹐自以ㄉ字領韻爲一段。又先韻中亦自別﹐如袁煩之類﹐以元字領韻爲一段。昆門之類﹐以魂字領韻爲一段。又陰韻中亦自別﹐如佩妹之類﹐以隊字領韻爲一段。穢呔之類﹐以廢字領韻爲一段。今詞韻有某韻半通之例﹐覽者案孫氏本而考之﹐亦庶幾矣。」﹝詒﹞案﹕唐韻分段之說﹐言詞韻者未論及之﹐半通之例﹐卽師其意也。○宋以後不分音與韻毛氏聲音韻統論曰「夫人欲明韻理者﹐先須曉識聲音韻三說。蓋一字之成﹐必有首﹑有腹﹑有尾。聲者﹐出聲也﹐是字之首。孟子云﹐金聲而玉振之﹐聲之爲名﹐蓋始事也。音者﹐度音也﹐是字之腹。字至成音﹐而其字始正矣。韻者﹐收韻也﹐是字之尾聲﹐故曰餘韻。然三者韻居其殿﹐而最爲要。凡字之有韻﹐如山之趨海﹐其勢始定。如畫之點晴﹐其神始完。故古來律學之士﹐於聲於音﹐固未嘗置於弗講﹐而惟審韻尢兢兢焉。所以沈約﹑孫忄面而下﹐所著之書﹐卽聲音之理﹐未嘗弗貫﹐而專以韻名書也。然韻理精微﹐而法煩苛﹐又古今詩騷詞曲體制不同﹐因造損益﹐相沿亦異﹐擬爲指示﹐並增眩惑。今姑以唐人詩韻爲準﹐而約以六條﹐簡之有以統韻之繁﹐精之有以悉韻之變﹐標位明目﹐庶便通曉。一曰穿鼻﹐二曰展輔﹐三曰斂唇﹐四曰抵齶﹐五曰直喉﹐六曰閉口。穿鼻者口中得字之後﹐其音必穿鼻而出﹐作收韻﹐東﹑冬﹑江﹑陽﹑庚﹑靑﹑蒸七韻是也。展輔者﹐口之兩旁角爲輔﹐凡字出口之後﹐必展開兩輔如筆狀﹐作收韻﹐支﹑微﹑齊﹑佳﹑灰五韻是也。斂唇者﹐半啟半閉﹐聚斂其唇﹐作收韻﹐魚﹑虞﹑蕭﹑肴﹑豪﹑尢六韻是也。抵齶者﹐其字將終時﹐以舌抵著上齶作收韻﹐眞﹑文﹑元﹑寒﹑刪﹑先六韻是也。直喉者﹐收韻直如本音者也﹐歌﹑麻二韻是也。閉口者﹐卻閉其口﹐作收韻﹐侵﹑覃﹑鹽﹑咸四韻是也。凡三十平韻﹐盡於此﹐上去卽可緣是推之﹐惟入聲有異。」﹝詒﹞案﹕音之與韻﹐一經一緯﹐不可彊而合。如所云穿鼻之類﹐卽三十六字母喉舌唇齒牙之理﹐而變其名。全韻之字﹐苟同一母﹐則反切二字上母下韻﹐反無所依據矣。卽云穿鼻之類﹐與字母異﹐第以轄韻﹐不以轄音﹐韻之淺顯易知﹐何必求之深微幽渺也。總之﹐宋以後合音與韻而一之﹐不能歧音與韻而二之。由韻以求宮商﹐豈可得乎。戈氏順卿亦宗其說。○陰平陽平同一母毛氏七聲略例云「陰平﹑陽平﹑上聲﹑陰去﹑陽去﹑陰入﹑陽入之七聲﹐其音易曉﹐而鮮成譜。周徳淸但分平聲陰陽﹐範善溱中州全韻兼分去入﹐而作者不甚承用﹐故鮮見之。余略舉其例﹐每部以四字爲準﹐諧聲循理﹐連類可通﹐計凡七部。惟上聲無陰陽。敍次先陰而後陽﹐姑襲周氏之舊。陰平聲﹕種﹑該﹑箋﹑腰陽平聲﹕篷﹑陪﹑全﹑潮上聲無陰去聲﹕貢﹑﹑霰﹑釣陽去聲﹕鳳﹑賣﹑電﹑廟陰入聲﹕﹑七﹑妾﹑鴨陽入聲﹕孰﹑亦﹑﹑」﹝詒﹞案﹕拍音者﹐第三次平上去入﹐原用四拍﹐因平聲有陰陽﹐故如一拍﹐作五拍。至就字論字﹐陰平陽平﹐固判然矣。若論字之音﹐則陰平陽平同一母﹐卽同一宮商﹐固無俟辧析毫芒也。○北曲韻無入聲詞苑叢談﹐鄒﹝謨﹞詞韻衷云「阮亭嘗與餘論韻﹐謂周挺齋中原音韻爲曲韻﹐則範善溱中州全韻爲詞韻。至洪武正韻斟酌諸書而成﹐其於詩韻﹐有獨用並爲通用者﹐﹝東冬靑淸之類。﹞有一韻拆爲二韻者。﹝虞模麻遮之類。﹞又如冬鐘並入東韻﹐江並入陽韻﹐挑出元字等入先韻﹐翻字殘字等入刪韻﹐俱與宋詞暗合﹐塡詞所當援據﹐議極簡核。但愚案中州之比中原﹐止省陰陽之別﹐及所收字微寬耳。其減入聲作三聲及半遮等韻﹐則一本中原﹐尙與詞韻有別。」﹝詒﹞案﹕詞韻與曲韻不同者﹐以詞韻平仄不通押﹐而曲韻則四聲通押也。曲韻惟北曲押入聲﹐非韻之可通﹐實北人無入聲。凡入聲字皆讀作平上去聲﹐此音之變﹐非韻之通也。南曲之平上去通押﹐皆無礙於宮商﹐﹝押平者不押仄﹑押仄者不押平﹐若上去尙有通融之處。﹞塡者自嚴其律可耳。平仄通押﹐或亦於宮商無礙。○詞曲押入聲韻最宜斟酌又云「入聲最難分別﹐卽宋人亦錯綜不齊。沈氏詞韻當已。近時柴虎臣古韻﹐則一屋二沃通﹐而三覺半通。﹝三覺半通﹐如嶽濁角數之類。﹞四質五物通﹐而九屑半通。﹝九屑半通﹐如耋拙譎結之類。﹞六月七曷八點九屑通﹐十藥十一陌通﹐而三覺半通。﹝三覺半通﹐如﹛羽髙﹜濯邈朔之類。﹞十二錫十三職通﹐而十一陌半通。﹝十一陌半通﹐如辟革易麥之類。﹞十四緝獨用﹐十五合十六葉十七洽通。毛馳黃曲韻則準洪武正韻﹐而一屋單用﹐二質七陌八緝通用﹐三曷六藥通用﹐四轄九合通用﹐五屑十葉通用。又屑葉可單用﹐因南曲入聲單押而設也。與詞韻俱可能者。」﹝詒﹞案﹕平韻如庚侵之不通﹐人皆知之。至入聲南人方音亦有各別者﹐最易混淆。詞曲家押入聲﹐最宜斟酌。○沈韻去古未遠又云「沈休文四聲中﹐如朋與蒸﹐靴與戈﹐車與麻﹐打與等﹐卦畫與怪壞﹐挺齋與升庵俱駁爲舌。而宋詞中呼否爲府﹐以葉去﹐林外呼瑣爲掃以葉老﹐兪克成呼我爲衤奧以葉好﹐詞品皆指爲閩音。而毛馳黃謂沈韻本屬同文﹐非江淮偏音﹐挺齋詆之﹐謬已。自三百篇﹑楚辭﹐以迄南曲﹐一系相承﹐俱屬爲韻統。而北曲偏音﹐四聲不備﹐爲偏統。故金元人作詩亦用沈韻﹐作詞亦不專用周韻。從無以入聲分葉平上去者﹐又安得以曲韻廢詞韻﹐且上格詩韻乎。」﹝詒﹞案﹕說文無韻字﹐古人但言音而不言韻﹐蓋韻生於音﹐非音生於韻也。沈氏去古未遠﹐其編字入韻﹐多與三百篇﹑楚辭及秦漢人文合。安得以今人土音之不合﹐而疑沈氏之舌﹐並非古人哉。●卷五◎五曰派○香奩本非詞格許宗彥蓮子居詞話序云「文章體制﹐惟詞溯至李唐而止﹐似爲不古。然自周樂亡﹐一易而爲漢之樂章﹐再易而爲魏晉之歌行﹐三易而爲唐之長短句﹐要皆隨音律遞變。而作者本旨﹐無不濫觴楚騷﹐導源風雅一也。故覽一篇之詞﹐而呂之純駁﹐學之淺深﹐如或貢之。命意幽遠﹐用情溫厚﹐上也。詞旨儇薄﹐冶蕩而忘返﹐漓其性命之理﹐則君子弗爲也。述庵司寇﹐謂北宋多北風雨雪之感﹐南宋多黍離麥秀之悲﹐所以爲髙。張臯文編修詞選亦深明此意。」﹝詒﹞案﹕山谷艷詞﹐已有法秀泥犁之呵。香奩本非詞格﹐後生小子﹐矜其一得﹐競爲穢褻之語﹐豈大雅所屑道者哉。○宋人論詞以淸空爲圭臬沈伯時樂府指迷雲﹕「作詞難於詩。蓋音律欲其協﹐不協則成長短句。下字欲其雅﹐不雅則近乎纏令之體。用意不可太露﹐露則直實而無深長之味。發議不可太髙﹐髙則狂怪而失柔婉之意。此其所以爲難。」﹝詒﹞案﹕宋人論作詞﹐已以淸空爲圭臬矣。○詞宜有寄托紅鹽詞序云「詞𨿽小拔﹐昔之鉅公通儒﹐往往爲之。蓋有詩所難者﹐委曲倚之於聲﹐其詞愈微而其旨益遠。善爲詞者﹐假閨房兒女子之言﹐通之於離騷變雅之義﹐此尢不得志於時者所寄情焉耳。」○學浙派流獘聽秋聲館詞話云「昔人言詩話作而詩亡﹐蓋爲宋人穿鑿而言。藉以攀援標榜者無有也。不然﹐非詡己作﹐卽廣搜顯者之詩﹐曲意貢諛﹐冀通聲气。甚或不問美惡﹐但助刻資﹐卽爲刊錄﹐且以爲利。間有采及詞句﹐論詞則是﹐論調則非﹐未免彊作解事。獨頻伽詞話﹐不蹈前獘﹐議論亦佳也。謂近日倚聲家﹐莫不宗法雅詞﹐厭棄浮體。然多爲可解不可解語﹐令人求其意旨而不可得﹐足爲學浙派者他山之錯。」﹝詒﹞案﹕詞尙淸空﹐本無流獘﹐而後之作者多隱約語﹐此又不善學之病也。○學玉田流獘北宋詞﹐用密亦疏﹐用隱亦亮﹐用沈亦快﹐用細亦潤﹐用精亦渾﹐南宋只是掉歸來。戈順卿云「詞以空靈爲主﹐而不入於粗豪。以婉約爲宗﹐而不流於柔曼。意旨綿邈﹐章節和諧﹐樂府之正軌也。不善學之﹐則循其聲調﹐襲其皮毛﹐筆不能轉﹐則意淺﹐淺則薄。筆不能煉﹐則意卑﹐卑則靡。」﹝詒﹞案﹕此爲學玉田者鍼砭。○朱竹不菲薄明人竹先生黑蝶齋詞序云「詞莫善於姜夔。宗之者張輯﹑盧祖臯﹑史達祖﹑吳文英﹑蔣捷﹑王沂孫﹑張炎﹑周密﹑陳允平﹑張翥﹑楊基﹐皆具夔之一體。基之後得其門者﹐或寡矣。」﹝詒﹞案﹕先生論詞﹐未嘗菲薄明人。○不必以南宋壓倒明人蓮子居詞話云「詞至南宋始極其工﹐秀水創此論﹐爲明人孟浪言詞者示刀圭﹐意非不足。夫北宋也﹐蘇之大﹐張之秀﹐柳之艷﹐秦之韻﹐周之圓融﹐南宋諸老﹐何以尙玆。」﹝詒﹞案﹕明人之孟浪﹐卽北宋之粗疏﹐何必以南宋壓倒明人乎。○毛稚黃論北宋詞毛稚黃曰「北宋詞之盛也﹐其妙處不在豪快﹐而在髙健。不在艷褻﹐而在幽咽。」○詞不宜質實張玉田云「詞要淸空﹐勿質實。淸空則古雅峭拔﹐質實則凝澀晦昧。姜白石如野雲孤雁﹐去來無蹤。夢窗如七寶樓臺﹐眩人眼目﹐拆下來不成片段。秦少遊詞﹐體制淡雅﹐气骨不衰﹐淸麗中不斷意脈﹐咀嚼無滓﹐久而知味。晁無咎詞名冠柳﹐琢語平帖﹐此柳之所以易冠也。辛稼軒﹑劉攺之作豪气詞﹐非雅詞也。於文章餘暇﹐戲弄筆墨爲長短之句耳。康﹑柳詞亦自批風抹月中來﹐風月二字在我發揮﹐二公則爲風月所使耳。」﹝詒﹞案﹕以夢窗之才﹐尙不免質實之獘﹐後之尙詞藻者﹐可知矣。揚秦而抑柳﹐以辛劉爲別派﹐自是確論。○張功甫評梅溪詞張功甫評梅溪詞云「情詞俱到﹐織綃泉底﹐去塵眼中﹐有環奇警邁﹐淸新間婉之長﹐而無離心池蕩淫之失。」﹝詒﹞案﹕梅溪﹑竹屋﹐去姜﹑張一間耳。○宋人詞評黃魯直云「叔原樂府﹐寓以詩人句法﹐精壯頓挫﹐能動搖人心﹐合者髙唐洛神之流﹐下者不減桃葉團扇。」黃叔云「耆卿長於纖艷之詞﹐然多近俚俗。」陳質齋云「柳詞格不髙﹐獨音律諧婉﹐詞意妥貼﹐承平气象﹐形容曲盡。尢工於羈旅行役。」陳無己云「東坡以詩爲詞﹐如教坊雷大使之舞﹐𨿽極天下之工﹐要非本色。」周暉云「豈無去國流離之思﹐殊覺哀而不傷。」蔡伯世云「子瞻詞勝乎情﹐耆卿情勝乎詞﹐情詞相稱者﹐惟少遊而已。」張糸延云「少遊多婉約﹐子瞻多豪放。」張文潛云「方回樂府﹐妙絕一時﹐盛麗如遊金張之堂﹐妖冶如攬嬙施之﹐幽索如屈﹑宋﹐悲壯如蘇﹑辛。」張煥云「美成詞撫寫物態﹐曲盡其妙。」張叔夏云「美成詞渾厚和雅﹐善於融化詩句。」黃叔云「雅言精於音律﹐自號詞隱。發妙旨於律呂之中﹐運巧思於斧鑿之外。平而工﹐和而雅。比諸刻琢句意而求精麗者遠矣。」陳質齋云「伯可詞鄙褻之甚。」沈伯時云「伯可﹑耆卿﹐音律甚協﹐但未免時有俗語。」範石湖云「白石有裁云縫月之妙手﹐敲金戛玉之奇聲。」趙子固曰「白石﹐詞家之申﹑韓也。」沈伯時云「白石淸勁知音﹐亦未免有生硬處。」張叔夏云「竹屋﹑白石﹑邦卿﹑夢窗﹐格調不凡﹐句法挺異﹐俱能特立淸新之意﹐刪削靡曼之詞﹐自成一家。」姜堯章云「邦卿詞奇秀淸逸﹐融情景於一家﹐會句意於兩得。」沈伯時云「夢窗深得淸眞之妙﹐但用事下語﹐太晦處﹐人不易知。」張叔夏云「詞欲雅而正﹐志之所之﹐爲物所役﹐則失其雅正之音。近代陳西麓﹐所作平正﹐亦有佳者。」以上所錄﹐皆評宋人詞。非欲較其短長也﹐持是以讀諸家之詞﹐可以知所去取矣。以所得證古人之是非﹐而己之是非亦見﹐勿泛作詞評看。後錄評語﹐皆此例。○劉熙載論各家詞劉氏﹝熙載﹞詞槪論各家詞﹐多中肯綮﹐匯錄之於左﹕太白菩薩蠻﹑憶秦娥﹐張志和漁歌子﹐兩家一憂一樂﹐歸趣難名。或靈均思美人﹑哀郢﹐叟濠上莊近之耳。溫飛卿詞精妙絕人﹐然類不出乎綺怨。韋端已﹑馮正中諸家詞﹐流連光景﹐惆悵自憐﹐蓋亦易飄搖於風雨者。若第論其吐屬之美﹐又何加焉。馮延巳詞﹐晏同叔得其俊﹐歐陽永叔得其深。宋子京詞﹐是宋初體﹐張子野始創瘦硬之體。耆卿詞細密而妥澑﹐明白而家常﹐善於序事﹐有過前人。惟綺羅香澤之態﹐所在多有﹐故覺風期未上耳。秦少遊得尊前﹑花間遺韻﹐卻能自出淸新。東坡詞雄姿逸气﹐髙軼古人﹐具神仙出世之姿。叔原貴異﹐方回澹逸﹐耆卿細貼﹐少遊淸遠。四家詞趣各別﹐惟尙婉則同耳。周美成律最精審﹐史邦卿句最警煉。然未得爲君子之詞者﹐周旨蕩而史意貪也。稼軒詞龍騰虎擲﹐任古書中理語瘦語﹐一經運用﹐便得風流天姿﹐是何異。白石才子之詞﹐稼軒豪傑之詞。白石詞幽韻冷香﹐令人挹之無盡。擬諸形容﹐在樂則琴﹐在花則梅也。陸放翁詞安雅淸澹。劉攺之詞狂逸之中自饒俊致。髙竹屋爭驅白石﹐然嫌多綺語。蔣竹山詞﹐未極流動自然﹐洗煉縝密﹐語多創獲。其志視梅溪較貞﹐其思視夢窗較淸。玉田詞﹐淸遠蘊藉﹐淒愴纏綿﹐大段瓣香白石。○詞壞於秦黃周柳之淫靡陶篁村自序云「倚聲之作﹐莫盛於宋﹐亦莫衰於宋。嘗惜秦﹑黃﹑周﹑柳之才﹐徒以綺語柔情﹐競誇艷冶。從而效之者如厲焉。遂使鄭衛之音﹐濫於六七百年﹐而雅奏幾乎絕矣。」﹝詒案﹕詞之壞﹐壞於秦﹑黃﹑周﹑柳之淫靡﹐非有巨識﹐孰敢議宋人耶。○論容若詞顧梁汾云「容若詞一種淒婉處﹐令人不忍卒讀。人言愁我始欲愁。」陳其年云「飲水詞﹐哀感頑艷﹐得南唐二主之遺。」○論螺舟詞丁藥園云「螺舟詞能於無景著景﹐此意近人所未解。」○論秋錦詞曹升六云「秋錦論詞﹐必盡掃蹊徑﹐嘗謂夢窗之密﹐玉田之疏﹐兼之乃工。」○論樊榭詞徐紫珊云「樊榭詞生香異色﹐無半點煙火气﹐如入空山﹐如聞流泉。」陳玉几云「樊榭詞淸眞雅正﹐超然神解。如金石之有聲﹐而玉之聲淸越。如艸木之有花﹐而蘭之花芬芳。」○論琢春詞陳玉几云「琢春詞﹐艷艷如月﹐亭亭若云。蕭然遇之﹐淸風入林﹐程物賦形﹐而無遺聲焉。至於審音之妙﹐鑰合尺圍﹐靡間絲髮﹐昔人所稱神解者非耶。」○南北二宋如文中之八家陳曼生﹝鴻壽﹞衡夢詞序云「夫流品別則文體衰﹐摘句圖而詩學蔽。花庵淫縟﹐爭價一字之奇。艸堂噍殺﹐矜惜片言之巧。繆道乖典﹐鮮能圓通。是以耆卿騫翮於津門﹐邦彥厲響於照碧。至北宋而一變。石帚﹑玉田﹐理定而ゼ藻。梅溪﹑竹山﹐情密而引詞。詞至南宋又一變矣。」﹝詒﹞案﹕論書者謂初寫黃庭﹐恰到好處。詞自太白創始﹐至南唐而極盛﹐溫潤綺麗﹐後鮮其倫。南北二宋﹐其文中之八家乎。○淸詞選本聽秋聲館詞話云「余所見專輯本朝人詞者﹐宜興蔣京少瑤華集﹐華亭姚ぇ汀詞雅﹐吳江沈時楝吳門蔣重光詞選﹐均不免雅俗糅雜。惟靑浦王蘭泉司寇國朝詞綜﹐選擇最爲美備。然其書成於嘉慶初元﹐迄今已六十餘年﹐卽乾嘉以前亦多遺漏。余念兵燹以後﹐文字摧殘﹐𨿽無適於用﹐亦一時風雅所系。★就耳目所及﹐凡司寇未入選﹐而其人堪論定者﹐匯錄爲國朝詞綜補六十卷。終以僻處海隅﹐搜羅未廣爲憾。聞吳縣戈寶士明經﹐有絕妙好詞。嘉善黃霽靑太守有續詞綜之輯﹐所采定多佳什。」周季貺司馬云「戈詞未刊﹐黃詞存藏黃韻珊大令處。」﹝詒﹞案﹕黃選已刊於湖北﹐易大令名矣。陶鳧香有詞綜補遺二十卷。○宋詞各造其極蔡小石﹝宗茂﹞拜石詞序云「詞勝於宋﹐自姜﹑張以格勝﹐蘇﹑辛以气勝﹐秦﹑柳以情勝﹐而其派乃分。然幽深眇﹐語巧則纖﹐跌宕縱橫﹐語粗則淺﹐異曲同工﹐要在各造其極。」﹝詒﹞案﹕此以蘇﹑辛﹑秦﹑柳與姜﹑張並論﹐究之格勝者﹐气與情不能逮。○詞非至南宋而敝華亭宋尙木﹝徵﹞璧曰「吾於宋詞得七人焉﹕曰永叔﹐其詞秀逸。曰子瞻﹐其詞放誕。曰少遊﹐其詞淸華。曰子野﹐其詞娟潔。曰方回﹐其詞新鮮。曰小山﹐其詞聰俊。曰易安﹐其詞妍婉。他若黃魯直之蒼老﹐而或傷於頹。王介甫之★削﹐而或傷於拗。晁無咎之規檢﹐而或傷於朴。辛稼軒之豪爽﹐而或傷於霸。陸務觀之蕭散﹐而或傷於疏。此皆所謂我輩之詞也。苟舉當家之詞﹐如柳屯田哀感頑艷﹐而少寄托。周淸眞蜿蜒流美﹐而乏陡健。康伯可排敍整齊﹐而乏深邃。其外﹐則謝無逸之能寫景﹐僧仲殊之能言情﹐程正伯之能壯采﹐張安國之能用意﹐萬俟雅言之能協律﹐劉攺之之能使气﹐曾純甫之能舒懷﹐吳夢窗之能疊字﹐姜白石之能琢句﹐蔣竹山之能作態﹐史邦卿之能刷色﹐黃色庵之能選格﹐亦其選也。詞至南宋而繁﹐亦至南宋而敝。作者紛如﹐難以槪述。夫各因其資之所近﹐苟去前人之病﹐而務用其長﹐必賴後人之力也夫。」﹝詒﹞案﹕舉宋人詞不下數十家﹐可謂崇論閎議矣。而不及碧山﹑竹屋﹑玉田﹑艸窗﹐何也。其評語亦不甚允當。觀「詞至南宋而敝」一語﹐非篤論矣。○常州派專尊美成汪稚松云「茗柯詞選﹐張臯文先生意在尊美成﹐而薄姜﹑張。至蘇﹑辛僅爲小家﹐朱﹑厲又其次者。其詞貴能有气﹐以气承接﹐通首如歌行然。又要有轉無竭﹐全用縮筆包舉時事﹐誠是難臻之詣。」﹝詒﹞案﹕常州派近爲詞家正宗﹐然專尊美成。今取美成詞讀之﹐未能造斯境也。○詞有詩文不能造之境郭頻伽云「詞家者流﹐源出於國風﹐其本濫於齊梁。自太白以至五季﹐非兒女之情不道也。宋之樂用於慶賞飲宴﹐於是周﹑秦以綺靡爲宗﹐史﹑柳以華縟相尙﹐而體一變。蘇﹑辛以髙世之才﹐橫絕一時﹐而憤末廣厲之音作。姜﹑張祖騷人之遺﹐盡洗艷﹐而淸空婉約之旨深。自是以後﹐𨿽有作者﹐欲別見其道而無由。然寫其心之所欲出﹐而取其性所近﹐千曲萬折﹐以赴聲律﹐則體𨿽異﹐而其所以爲詞者無不同也。」﹝詒﹞案﹕有韻之文﹐以詞爲極。作詞者著一毫粗率不得﹐讀詞者著一毫浮躁不得。夫至千曲萬折以赴﹐固詩與文所不能造之境﹐亦詩與文所不能變之體﹐則仍一騷人之遺而已矣。○淫詞艷語有害於人心風俗宗小梧司馬云「香奩格非詞之正宗﹐可使大千世界迷人﹐同登覺路﹐吾欲比於洙泗正樂之功。」﹝詒﹞案﹕詞章之學﹐漢宋諸儒所不屑道。淫詞艷語﹐有害於人心風俗不少﹐未始非秦七﹑黃九階之厲﹐此姜﹑張所以獨有千古也。●卷六◎六曰法○南宋多堆積周琢之獘蓮子居詞話云「詞忌堆積﹐堆積近縟﹐縟則傷意。詞忌周琢﹐周琢近澀﹐澀則傷气。」﹝詒﹞案﹕南宋以後諸家﹐率多此獘。此白石﹑玉田所以獨有千古也。○詞宜渾成兪仲茅云「遇事命意﹐意忌庸﹑忌陋﹑忌襲。立意命句﹐句忌庸﹑忌澀﹑忌晦。意卓矣﹐而束之以音﹐屈音以就意﹐而意能自達者鮮。句奇矣﹐而攝之以調﹐屈句以就調﹐而句能自振者鮮。此詞之所以難也。」﹝詒﹞案﹕命意一時也﹐命句又一時也。屈音以就意﹐屈句以就調﹐則就意之時﹐卽就調之時。枝枝節節而爲之﹐未必渾成矣。○賀黃公論詞賀黃公曰「詞之最醜者﹐爲酸腐﹐爲怪誕﹐爲粗莽。以險麗爲貴矣﹐又須泯其鏤刻痕乃佳。」﹝詒﹞案﹕酸腐者﹐道學語也。怪誕者﹐荒唐語也。至粗莽﹐則蘇﹑辛之流獘﹐犯之甚易。若險麗而無鏤刻痕﹐則仍夢窗一派﹐而未臻姜﹑張之絕詣也。○詞貴得縮字訣張砥中曰「凡詞兩結最爲緊要﹐前結如奔馬收韁﹐尙存後面地步﹐有往而不住之勢。後結如泉流歸海﹐回環通首﹐源流有盡而不盡之意。」﹝詒﹞案﹕此論兩結句固佳﹐然詞尢貴句句縮。得縮字訣可以作詞﹐非僅結句爲然。○順句必精警又云「一調中通首皆拗者﹐遇順句必須精警。通首皆順者﹐遇拗句必須純熟。此爲句法之要。」﹝詒﹞案﹕遇拗句必純熟﹐人固知之。遇順句必精警﹐人或未知。然卽知之﹐豈拗調之順句精警﹐而順調順句﹐遂不必警乎。○用成語不如用造語頻伽詞話云「有拗調拗句﹐須渾然脫口﹐若不可不用此平仄聲者方爲作手。如未能極工﹐無難﹐取成語之合者以副之﹐斯不覺其聱牙耳。」﹝詒﹞案﹕用成語若太腐﹐不如造語爲佳。須知成語﹐卽古人造語也。○論語中用字蓮子居詞話云「詞有疊字﹐三字者易﹐兩字者難﹐要安頓生動。詞有對句﹐四字者易﹐七字者難﹐要流轉圓愜。」﹝詒﹞案﹕三字者須不能減一字﹐兩字者須不能增一字﹐四字者不可似賦﹐七字者不可似詩。○小令要節短韻長張玉田云「詞之難於小令﹐如詩之難於絕句。蓋十數句均要無閒字句。要有閒意趣﹐末又要有餘不盡之意。」﹝詒﹞案﹕此所謂節短韻長也。﹝詞源中此條小令曲﹐宋人以長調爲慢﹐短調爲令﹐曰小令足徵後人之訛。﹞○仇山村謂詞難於詩仇山村曰「世謂詞爲詩之餘﹐然詞尢難於詩。詞失腔﹐猶詩落韻﹐詩不過四五七言而止﹐詞乃有四聲五音均拍輕重淸濁之別。若言順律舛﹐律協言謬﹐俱非本色。或一字未合﹐一句皆廢﹐一句未妥﹐一闋皆不光彩。信戛戛乎難之。」﹝詒﹞案﹕此猶兼四聲五音而言。○古人專心致志爲詞郭頻伽云「文章之事﹐各有所出﹐亦有所極。唐人以詩爲樂章﹐尙有溫李之詞。五代及宋﹐別爲一體。至南渡諸家﹐分寸刂合度﹐律呂精嚴﹐其矩森然秩然。一時爲之渠帥者﹐皆有好古絕谷之姿﹐蕭遠超邁之气﹐而又於他文不工﹐獨工爲此事﹐故其道大備。」﹝詒﹞案﹕此謂藝必專而後精﹐不獨詞爲然。而古人之爲詞﹐則專心致志﹐非僅以餘力及之也。○詞槪論詞九則詞槪云「詞之章法﹐不外相靡相蕩﹐如奇正﹑實空﹑抑揚﹑開合﹑工易﹑寬緊之類是也。詞中承接轉換﹐大抵不外紆徐半健﹐交相爲用。所貴融會章法﹐按脈理節拍而出之。空中蕩漾﹐是詞家妙訣﹐上意本可接入下意﹐卻偏不入﹐而於其間傳神寫照﹐乃愈使下意栩栩欲動。詞之爲物﹐色香味﹐宜無所不具。以色論﹐有眞色﹑有借色﹐借色每爲俗情所艷。必先將借色洗盡﹐而後眞色乃見也。詞澹語要有味﹐壯語要有韻﹐秀語要有骨。詞深於興﹐則覺事異而情同﹐事淺而情深。故沒要緊語﹐正是極要緊語﹐亂道語正是極不亂道語。詞中用事﹐貴無事障。晦也﹑膚也﹑多也﹑板也﹐此類皆障也。僻事熟用﹐熟事虛用﹐學有餘而約以用之﹐善用事者也。乍敍事而間以理言﹐得活法者也。詞尙淸空妥澑﹐惟須妥澑中有奇創﹐淸空中有沈厚﹐才見本領。描頭畫角﹐是詞之低品。蓋詞有全體﹐宜無失其全﹐詞有內蘊﹐宜無失其蘊。」○詞源論煉字張玉田詞源云「句法中有字面﹐蓋詞中一个生硬字用不得﹐須是深加鍛煉﹐字字敲打響﹐歌誦妥澑﹐方爲本色。如賀方回﹑吳夢窗﹐皆善於煉字面﹐多於溫庭筠﹑李長吉詩句中來。字面亦詞中之起眼處﹐不可不畱意也。」﹝詒﹞案﹕詞中煉字﹐義山﹑飛卿稍爲近之﹐昌谷則微嫌滯重矣。○詞源論虛字又云「詞與詩不同﹐詞之句語有二字﹑三字﹑四字﹐至六字﹑七﹑八字者﹐若堆垛實字﹐讀且不通﹐況付之雪兒乎。合用虛字呼喚。單字如正﹑但﹑甚﹑任之類﹐兩字如莫是﹑還又﹑那堪之類﹐三字如更能消﹑最無﹑又卻是之類。此等虛字﹐卻要用之得其所。若能盡用虛字﹐句語自活﹐必不質實。」﹝詒﹞案﹕更能消字未全虛。○後人論詞不出詞源範圍又云「詞要淸空﹐如夢窗之唐多令﹐白石之暗香﹑疏影﹑揚州慢﹑一萼紅﹑琵琶仙﹑探春﹑八歸﹑淡黃柳等曲。詞又以意趣爲主﹐如東坡水調歌﹑洞仙歌﹐王荊公桂枝香﹐白石暗香﹑疏影賦梅等曲。詞之用事亦最難﹐要體認著題﹐融化不澀﹐用事不爲事所使。至於詠物尢難﹐體認稍眞﹐則拘而不暢﹐模寫差遠﹐則晦而不明。須收縱嚴密﹐用事合題﹐一段意思。全在結局﹐斯爲絕妙。如史邦卿東風第一枝春雪﹑綺羅香春雨﹑雙雙燕詠燕﹐白石暗香﹑疏影詠梅﹐劉攺之沁園春美人指甲腳等曲。又簸弄風月﹐陶寫性情﹐詞婉於詩。蓋聲出鶯吭燕舌間﹐稍近乎情可也。若鄰乎鄭衛﹐與纏令何異。若能屏去浮艷﹐樂而不淫﹐是亦漢魏樂府之遺意。」又離情云「情至於離﹐則哀怨必至﹐苟能調感愴於融會中﹐斯爲得矣。全在情景交集﹐得言處意。」又云「詞之語句﹐太寬則容易﹐太空則苦澀。如起頭八字相對﹐中間八字相對﹐卻用功著一眼﹐如詩眼亦同。若八字旣緊練﹐上下句便合稍寬﹐庶不窒塞。約莫寬易﹐又著一句工致者﹐便覺精粹﹐此詞中之關鍵也。」又云「詞不宜彊和人韻。」又云「大詞之料﹐可以斂爲小詞。小詞之料﹐不可展爲大詞。必是一句之意﹐引而爲兩三句﹐或引他意入來﹐捏合成章﹐必無一唱三嘆。」﹝詒﹞案﹕後之論詞與作者皆不能出詞源所論之範圍。秦惇夫﹝恩復﹞刻是書跋云「詞源一書﹐元明收藏家俱未著錄﹐故見者少。𨿽陳眉公祕笈載半捲﹐以爲樂府指迷﹐又以陸輔之詞旨爲指迷之下卷﹐承訛襲謬﹐幾乎佚逸。萬氏紅友﹑朱氏竹﹐俱未言及﹐其未見此書可知。」○棠村詞陸藎思云「棠村詞極艷﹐而無綺羅香澤之態﹐所謂生香眞色人難學也。」○論詞絕句聽秋聲館詞話云「孫文靖﹝爾準﹞有論詞絕句﹐厲樊榭亦有論詞絕句﹐臨桂朱小岑亦有論詞詩。」又云「綜古今詩詞而論列之﹐貴有特識﹐尢貴持平。於古人寓微詞﹐而於今人多溢美﹐適形其陋。樊榭詩最爲醇正。朱小岑悖謬﹐至論父之詞。文靖古少今多。然皆論定之人﹐至尢二娛則懷人詩耳。」○詞有三蔽歙金應詞選後序云「近世爲詞﹐厥有三蔽。義非宋玉﹐而獨賦蓬發﹐諫榭淳於﹐而惟陳履舄。揣摩牀第﹐污穢中篝﹐是爲淫詞﹐其蔽一也。猛直奮末﹐分言析字﹐詼嘲則俳優之末流﹐叫笑則市儈之盛气。此猶巴人振喉以和陽春﹐黽蜮怒嗌以調疏越﹐是爲鄙詞﹐其蔽二也。規模物類﹐依托歌舞﹐哀樂不衷其性﹐慮歡無與乎情。連章累篇﹐義不出乎花鳥﹐感物指事﹐理不外乎酬應。𨿽旣雅而不艷﹐斯有句而無章。其蔽三也。」﹝詒﹞案﹕此皆詞人之通病﹐卽詩人何嘗不蹈此獘﹐作詞者當廢然返矣。○各家詞序吳人露蟬詞序云「詞者旣限之長短﹐復拘以聲律。片言未協﹐則病其啞鐘﹐隻字未諧﹐則譏同濕鼓。故必選勝以定質﹐蕩滓以證音。而後宛轉入情﹐案衍式度。蓋閭娥之產﹐非繪爲纂繹﹐不能見其娥妒嬴也﹐般輸之巧﹐非漸乎矩鑿﹐不能美乎輪奐也。」又銀藤詞序云「倚聲之道﹐雅正爲難。質實者連蹇而滯音﹐浮華者苛縟而喪志。其或猛起奮末﹐徒規於虎賁﹐陰淫案衍﹐漸流爲爨弄。翩其返矣﹐又何稱乎。」又竹滬漁唱序云「詞之道情欲其幽﹐而韻欲其雅。摹其履舄﹐則病在淫哇。雜以箏琵﹐則流爲傖楚。」又嚴敍云「以綺麗之傷骨﹐而力洗纖﹐以奮勵之滯音﹐而務懲偏宕。采湘丸以植骨﹐援飈藹以流竭。騰其餘絢﹐足煥采於云藍﹐習其恆姿﹐亦奮秀於山綠。」又陳敍云「詞以韻流﹐當效玉田之雅。詞以情勝﹐須兼竹屋之疾。」以上各序﹐𨿽就各家之長而被以腴詞﹐其所論﹐實倚聲家矩也。○詞綜續編序錢塘諸遲菊﹝可寶﹞詞綜續編序云「詞選之難﹐厥獘有五。夫其翠謔紅笑﹐好搜艷歌﹐粉怨珠啼﹐但羅研唱。漲志丁娘之索﹐塞耳秀師之呵。雅音不存﹐哇響競奏。古怨寫意﹐閒情署題。此則彊須眉之客﹐塗飾粉黛﹐襲閨房之語﹐評騭履舄。此一獘也。或者矯宗辛﹑劉﹐蔑視秦﹑柳。累牘塊磊﹐乏縱橫之才﹐連篇■囂﹐無雄知之气。謂寶瑟不韻﹐矜其箏琶﹐謂瓊琚可捐﹐崇其冠劍。斯猶甕牖奇士﹐引怒﹤圭黽﹥爲鼓吹﹐幽並少年﹐結屠狗而賓客。此一獘也。乃至抗心邁古﹐肆力式靡。吹花嚼蕊﹐相炫虛華。範水模山﹐自詫澹遠。鮮姜﹑史之淸俊﹐守郊﹑島之寒儉。韻要眇而不幽﹐思纏綿而不盡。是謂宋子名句﹐僅此蘋末見賞﹐南威淑姿﹐必以蓬葆稱微。此又一獘也。握玉塵者﹐惑淸談之習﹐唱銅者﹐忘正始之原。鬲指之聲﹐訾石帚多事﹐煞尾之字﹐以夢窗太嚴。取快喉舌﹐毀棄鐘呂。又何啻冠笏倚胡牀之座﹐弦袍攙羯鼓之撾。是曰逾閒﹐難語同律。則亦一獘也。又吹求過刻﹐鶩博或誇。光耀沈落﹐非無天外一鶴之表﹐聲气標榜﹐不皆春初萬花之觀。謝客山居﹐未登削簡﹐南郭朝位﹐乃備吹竽。況之潮汐鮮流﹐則羼雜蚌蠣﹐培婁孤峙﹐而希樹松柏。此賢者之過﹐亦一獘也。」﹝詒﹞案﹕此節當與金應詞序﹐後先參看。○詞要立意新楊守齋作詞五要﹕「第五﹐要立意新。」﹝後人塡詞止此耳﹐務求尖新﹐不近自然便俗。楊升庵﹑王州諸君正自不免。詒﹞案﹕立意亦在作詞五要之列﹐然後知辧宮商者腐詞讕語﹐亦不足言詞也。○碧山詠物有君國之憂臯文詞選云「碧山詠物諸篇﹐皆有君國之憂。漸新痕懸柳﹐詠新月一篇﹐喜君有恢復之志﹐而惜無賢臣也。殘雪庭除﹐梅花一篇﹐傷君臣宴安不思國恥﹐天下將亡也。玉局歌殘﹐橊花一篇﹐言亂世尙有人才﹐惜世不用也。」﹝詒﹞案﹕此解亦古人所未有。而詞家之有少陵﹐亦倚聲家所亟欲推尊矣。○詞要放得開收得回詞要放得開﹐最忌步步相逢。又要收得回﹐最忌行行愈遠。必如天上人間﹐去來無迹﹐方妙。○就詞字之意論詞包愼伯大令﹝世臣﹞月底修簫譜序云「意內而言外﹐詞之爲教也。然意內不可彊致﹐言外非學不成。是詞說者﹐言外而已﹐言成則有聲﹐聲成則有色﹐色成而味出焉。三者具﹐則足以盡言外之才矣。若夫成人之速者﹐莫如聲﹐故詞名倚聲。聲之得者﹐又有三﹐曰淸﹑曰脆﹑曰澀。不脆則聲不成﹐脆矣而不淸﹐則膩。淸矣而不澀﹐則浮。屯田﹑夢窗不以淸傷气﹐淮海﹑玉田以不澀傷格﹐淸眞﹑白石則能兼之矣。六家於言外之旨得矣﹐以云意內﹐惟白石﹑玉田耳。淮海時時近之﹐淸眞﹑屯田﹑夢窗皆去之彌遠﹐而俱不害爲可傳者﹐則以其聲之幺眇鏗磐﹐惻惻動人﹐無色而艷﹐無味而甘故也。」﹝怡﹞案﹕就詞字之意以論詞﹐本說文以解經﹐而意內言外兩層﹐說得確切不移﹐實發前人所未發。至聲字獨取淸脆澀三聲﹐而證以各名家之詞﹐學者循之﹐亦不入歧途矣。○詞繹論襯字不可少詞繹云「中調長調轉換處不欲全脫﹐不欲明粘﹐如畫家開合之法﹐須一气而成﹐則神味自足﹐以有意求之不得。」又曰「長調最難工﹐蕪累與癡重同﹐襯字不可少﹐又忌淺熟。」又曰「詞中對句﹐正是難處﹐莫認作襯句。至五言對句﹐七言對句﹐使觀者不作對句尢妙。」﹝詒﹞案﹕詞繹系劉氏公﹤甬戈﹥﹝體仁﹞著﹐亦國初人﹐而中有襯字不可少之語﹐萬氏何以不知詞有襯字也。○沈謙論語沈東江﹝謙﹞云「小調要言短意長﹐忌尖弱。中調要骨肉停勻﹐忌平板。長調要操縱自如﹐忌粗率。能於豪爽中著一二精致語﹐綿婉中著一二激勵語﹐尢見錯綜。」又云「白描不可近俗﹐修飾不可太文﹐生香活色﹐在卽離之間﹐不特難知﹐亦難言。」又云「僻詞作者少﹐宜渾脫乃近自然。常調作者多﹐宜生新斯能振動。」又曰「詞要不亢不卑﹐不觸不悖﹐驀然而來﹐悠然而逝。立意貴新﹐設色貴雅﹐構局貴變﹐言情貴含蓄﹐如驕馬弄銜而欲行﹐粲女窺簾而未出﹐得之矣。」﹝詒﹞案﹕以上四則﹐塡詞之道﹐思過半矣。●卷七◎七曰境○詩詞曲意境各不同王阮亭云「或問詩詞分界﹐余曰﹕『無可柰何花落去﹐似曾相識燕歸來』﹐定非香奩詩。『良辰美景柰何天﹐賞心樂事誰家院』﹐定非艸堂詞。」﹝詒﹞案﹕會眞記之「碧雲天﹐黃花地」﹐非卽範文正之「碧雲天﹐紅葉地」乎。詩詞曲三者之意境各不同﹐豈在字句之末。○張祖望引句不當張祖望曰「詞𨿽小道﹐第一要辧雅俗。結構天成﹐而中有艷語﹑雋語﹑豪語﹑苦語﹑癡語﹑沒要緊語﹐如巧匠運斤﹐毫無痕迹﹐方爲妙手。古詞中﹐如『秦娥夢斷秦樓月』﹐『小樓吹徹玉笙寒』﹐『香老春無價』﹐『償盡迷樓花債』﹐艷語也。『對桐陰滿庭淸晝』﹐『任老卻蘆花﹐秋風不管﹐有夢來去』﹐『不怕江闌住』﹐雋語也。『試問琵琶﹐煙沙外﹑怎生風色』﹐『河星瀲灩晴雲熱』﹐『月輪桂老』﹐『搗破珠胎』﹐『柳鎖鶯魂』﹐奇語也。『捲起千堆雪』﹐『任天河水瀉流漧銀汁』﹐『易水瀟瀟西風冷﹐滿庭衣冠似雪』﹐豪語也。『淚花落枕紅棉冷』﹐『黃昏卻下瀟瀟雨』﹐『楊柳梢頭能有春多少』﹐『斷送一生憔悴』﹐『能銷幾个黃昏』﹐若語也。『牡丹開後﹐望到如今』﹐『惟有樓前流水』﹐『應念我終日凝眸』﹐『倘後夜暗風淒雨﹐再休來小窗悲訴』﹐癡語也。『這次第﹑怎生一个愁字了得』﹐『怕無人料理黃花』﹐『等閒過了﹐一寸相思千萬結﹐沒个安排處』﹐沒要緊語也。略拈一二。至如『密約佳期』﹐『把燈撲滅』﹐『巫山雲雨』﹐『好夢歡』等﹐字面惡俗﹐不惟不佳﹐亦君子所不屑道。」﹝詒﹞案﹕種種語於所引句﹐有未切當處。○詞槪論詞四則詞槪云「詞有點染﹐耆卿雨淋鈴云﹕『多情自古傷離別﹐更那堪冷落淸秋節。今宵酒醒何處﹐楊柳岸曉風殘月。』上二句點出離別冷落﹐今宵二句乃就上二句染之﹐點染之間﹐不得有他語相隔﹐隔則警句亦成死灰矣。」﹝詒﹞案﹕點與染分開說﹐而引詞以証之﹐閱者無不點首。得畫家三昧﹐亦得詞家三昧。詞以煉章法爲隱﹐煉字句爲秀﹐秀而不隱﹐猶百明珠﹐而無一綫穿也。詞之妙莫妙於以不言言之﹐非不言也﹐寄言也。如寄深於淺﹐寄厚於輕﹐寄勁於婉﹐寄直於曲﹐寄實於虛﹐寄正於余﹐皆是。司空表聖云「梅止於酸﹐鹽止於碱﹐而美在酸碱之外。」嚴滄浪云「妙處透徹玲瓏﹐不可湊泊﹐如水中之月﹐鏡中之象。」此皆論詩也﹐詞亦以得此境爲超詣。○毛大可鶴門詞序毛大可鶴門詞序云「大抵詞必有意﹑有調﹑有聲﹑有色﹐人人知之。若別有气味﹐在聲色之外﹐則人罕知者。驟得鶴門詞﹐適久客初歸﹐心思迷煩之際﹐不辧其何意﹑何調﹑何聲﹑何色。而徘徊纏綿﹐心煩意擾﹐一若醉裏思鄕﹐燭連顧影﹐使人葛不可解。在昔莊皇帝入宮﹐宮人焚色目所貢鵲腦。時方簡文書﹐忽若醉夢間﹐迷頓生﹐憧憧然﹐旣而漸甚。亟命撤其焚而擯其貢﹐當其時未嘗有所聞﹑有所見也﹐鶴門詞猶是矣。」﹝詒﹞案﹕此固詞之妙境也﹐而亦文之妙境﹐不言佳而詞可想矣。鶴門詞未克見﹐其佳果如是乎。○黃魯直評東坡詞黃魯直評東坡缺月掛疏桐詞云「語意髙妙﹐似非喫煙火食人語。非胸中有萬卷書﹐筆下無點塵俗气﹐孰能至此。」﹝詒﹞案﹕此非擡髙詞人身分﹐實古人獅子搏兔﹐亦用全力。非同後人浮光掠影也。○董蒼水評玉叔慢詞董蒼水雲﹕「玉叔慢詞多商羽之音﹐如秋★拂林﹐哀泉動壑。小令則如新箏乍調﹐雛鶯初囀﹐尖佻新艷。」○黃★堂評對琴詞黃★堂云「對琴詞﹐如入武夷啖荔枝﹐鮮美獨絕。又如饌設江瑤柱﹐與羣肴錯迥別。」○黃韻甫評憶云詞黃韻甫云「憶云詞﹐古艷哀怨﹐如不勝情﹐猿啼斷腸﹐鵑淚成血﹐不知其所以然也。」○潘功甫評閏生詞潘功甫云「閏生詞﹐如踏雪孤嶺﹐落花空潭﹐口香莓苔﹐食冷煙火。」○錢筱南評白坡詞錢筱南云「白坡詞﹐婉約淸空﹐纏綿深致﹐無紛然雜出之語﹐有往復不已之思。」○黃韻甫評惺齋詞黃韻甫云「惺齋詞﹐如曉霞媚樹﹐春水浮花﹐極幽艷蕩漾之致。」○曹育玉壺買春詞序吳縣曹稼山﹝育﹞玉壺買春詞序﹐頗得詞之三昧﹐文亦峭潔﹐因截錄之。「嗚呼﹐天下傷心之致多矣﹐於時爲秋﹐在月爲夜﹐爲月榭之笛﹐爲嚴城之鼓﹐爲空庭之脫葉﹐爲斷垣之寒蛩。睇邈空以神蕊﹐觸古怨以淚滋﹐哽咽喉衤金﹐難攄簡素。故欲曲折達意﹐庶幾倚聲能之。側帽﹑長蘆二集﹐咸極其忄旨。後之君子﹐引商刻羽﹐度合寸刂分﹐非不秩然﹐以嚴矩。然而眞靈不與﹐哀樂不存﹐徒累﹤壹﹥費之詞﹐未極遠姚之韻。讀買春而快然矣﹐旁糅羣雅﹐不因一家。海以大之有蘇﹐淵以沈之有張﹐濤以雄之有稼軒﹐平以遠之有竹屋﹐氵紋蜃气以綺之有夢窗﹐纏綿菀結以赴之有石帚。冷汰眾制﹐煦以鮮華﹐芬芳百家﹐自成馨逸。迫焉無漠﹐渾而不流﹐如彼秦尊是生澹﹐如彼豳是生希﹐如彼空梁曲徑是生幽﹐如彼銑溪瓊嶽是生澀。故言其連忭﹐則雜組之成錦﹐逋峭則寒鏡之瘦夜﹐委婉則細石之淩亂﹐雋蓄則哀泉之鳴湍﹐神韻則美人之遲來﹐慨弔則良朋之孤往。牢騷離別之際﹐徘徊生死之間﹐直舉胸臆﹐非有依傍﹐納蘭﹑秀水以來﹐斯爲造極矣。」○楊蕓士州倡和序楊蕓士﹝文蓀﹞州倡和序云「體物則課虛叩寂﹐畫冰鏤塵﹐幽思宜搜﹐微旨獨引。紅情綠意﹐蓮波寫愁。疏影暗香﹐梅格入畫。麗不染俗﹐巧不近纖。離貌追神﹐工如之何矣。賦景則銜彼山川﹐命玆毫素。荒原弔古﹐躑躅斜陽。野渡尋秋﹐蒼茫遠水。曉風殘月﹐霽色冷光。雅擅白描﹐能傳淸景。妍心妙手﹐雋如之何矣。」﹝詒﹞案﹕詞之言情﹐乃詩之賦體也。詞一作賦體﹐則直陳其事﹐有是詞乎。比興二體﹐不外體物賦景二事。是序論二事﹐亦可謂無妙不臻﹐極詞人之能事矣。○趙秋ぎ花簾詞序趙秋ぎ﹝慶熹﹞花簾詞序云「無歲而無落花也﹐無處而無芳艸也﹐無日而無夕陽明月也。然而古今之能言落花芳艸者幾人﹐古今之能言夕陽明月者幾人﹐則甚矣寫物之難﹐寫愁之難也。花簾主人工愁者也﹐詞則善寫愁者。不處愁境﹐不能言愁。必處愁境﹐何暇言愁。栩栩然﹐荒荒然﹐幽然﹐悄然﹐無端而愁﹐卽無端其詞。落花也﹐芳艸也﹐夕陽明月也﹐皆不必愁者也。不必愁而愁﹐斯視天下無非可愁之物﹐斯主人之所以能愁﹐主人之詞所以能工。」﹝詒﹞案﹕此專言愁﹐固作詞者之妙境﹐而卽讀詞者之佳話也。○吳人紅豆詞序「駐楓煙而聽雁﹐艤葭水而尋漁。短徑遙通﹐髙樓近接。琴橫春薦﹐雜花亂飛。酒在秋山﹐缺月相候。此其境與詞宜。金迷紙醉之娛﹐管語絲哇之奏﹐浦遺余佩﹐釵掛臣冠。滿地蘼蕪﹐夕陽如畫。隔堤楊柳﹐紅窗有人。此其情與詞宜。此人紅豆詞敍。」﹝詒﹞案﹕詩與文﹐不外情境二字﹐而詞家之情境﹐尢有所宜﹐此序長言之未足也。○姚梅伯綠箋詞序姚梅伯﹝變﹞綠箋詞云「一曰綺而不靡﹐一曰典而不滯﹐措詞幽雋﹐亦詞家之妙境﹐因錄之。當其夕綺披紛﹐春小系夢﹐笛尾聲涕下﹐煙心醉慵。延淥水以蕩懷﹐引眉絲以結語。背花憑鏡﹐纖﹛髟肖﹜波。兜燕坐衣﹐素襟橫雪。離合者影﹐嬋媛其姿﹐玉曼難鐫﹐柱嫻可賦。爲之犀梳櫛玉﹐﹤﹥管題紈。羅帳燈昏﹐三更畫樓之語﹐橫塘月落﹐一笏遙天之峯。蓋綺而不靡者﹐情之止乎義也。風騷斯擅﹐體繪亦工。揚造化爲波瀾﹐植理爲根柢。搓云接綫﹐遊絲裊來。扌裊麝成塵﹐鞠香浮去。塗鴉學劍﹐而眞宰愁權。引蟻穿珠﹐而鬼工妒巧。都尉之鴛鴦比翼﹐魏收之蛺蝶五銖。張郎花影之弄﹐柳婿微云之抹。罔不潔逾水瀹﹐爛擬觚雕。陽和蓄於寸心﹐優曇噴薄﹐萌田於尺楮﹐芍藥蟬嫣。蓋典而不滯者﹐韻之餘於文也。」○姚梅伯鷗波詞序又歐波詞序五節﹐可擬詞品之五﹐觀其揎袖整瑟﹐拈釵播簧。賺鶯飛來﹐掛簾額之鏡子。恐花睡去﹐拭屏角之煙痕。其柔膩也。或復養麝半溫﹐試酒微醉。遠岫微霽﹐比淺翠於初苔。美人秋病﹐量窄腰以弱燕。其疏秀也。若夫室白無滓﹐天靑不去。素月到潭﹐濯波姑射之魄。紅玉在掌﹐溫如太眞之膚。其明潤也。至於顧影自憐﹐凝情移世。脫楓亭之荔殼﹐櫻桃可奴。結苕溪之歐盟﹐菡萏爲佩。其俊逸也。抑且淑兮若思﹐迥乎無盡。關中行馬之路﹐蕭蕪未黃。湘上夕陽之樓﹐闌干有絮。其綿遠也。」○姚梅伯次柳詞序又次柳詞云「有登臨之作﹐有遊宴之作﹐有投贈感懷之作﹐亦可補詞品之未及。」登臨云「浮舸江湖﹐策馬崖壑。落日橫野﹐憂從中來。芳蘺照襟﹐春若可掇。脫劍於吳公子墓﹐試釣於韓王孫亭。朝遊九峯﹐蘿澗尋鶴。夕下京峴﹐霜燈聽鐘。貰宅姑胥﹐寄★茂苑。破楚之門﹐上有荒云。酲桐之園﹐鞠爲茂艸。★★寡悅﹐弔古涕零。」遊宴云「綺懷偶引﹐結客巷遊。珠樓髙甍﹐乳燕雙囀。水ヶ照屏﹐落花來媚。靑虫若ㄠ﹐酒气逼燈。銀甲一﹐箏語潛送。凝情相許﹐綺扇索題。染春波以靡蕪﹐寄頑艷於子夜。或蓮室逃暑﹐菊社開禊。新芡剝素﹐肥蟹擘紫。淸言不倦﹐玉塵與忙。密醉思歸﹐犢車猶系。」投贈感懷云「五陵气豪﹐俠盛交廣。縞所納﹐滿乎東南。孟郊性介﹐與韓忘形。亦有嵇阮﹐金蘭爲契。傾蓋片語﹐憐美人之目成。一日不見﹐解瓊瑰以密贈。至於安陽折柳﹐送客盡情之橋。少陵聽鳥﹐寄夢渭北之樹。帝子已去﹐寸腸九回。髙臺偶憑﹐蔓煙千里。逝湘無鯉魚之信﹐明河斷鵲之染。靑山阻歡﹐紅豆寫。」○姚梅伯花詞序「好謀而曼﹐習率而俳﹐競讕哆而粗坌﹐皆詞之蠹也。若規式兩白﹐粉澤二窗﹐自斷心根﹐私附賓貌﹐抑惑焉。風弄林葉﹐態無一同。月當流波﹐影有萬變。形聲至眇﹐委乎自然。靜气相抱﹐可得其理。」此姚梅伯花詞敍﹐語亦簡當。○姜汝長論毛大可詞姜汝長論毛大可詞云「其旨精深﹐其體溫麗。戶网粘虫﹐枕聲停釧。吹苦唇朱之落﹐夢歡愁臂紅之消。腰庸結帶﹐時作縈回。鏡喜看花﹐暗相轉側。此其靡曼之瑋詞﹐夫豈纖庸之逸調。」﹝詒﹞案﹕此論可入詞之綿邈品﹐毛詞不足以當之。○杜成之評元時可董國華詞杜成之評元時可詞云「如絮浮水﹐如荷涇露﹐縈旋流轉﹐似沾非著。」又董國華二白詞序云﹕『瑯然淸圓﹐一唱三嘆。如冷風過林﹐自協流徵。涼月暉席﹐都成秋痕。攄芬芳悱惻之懷﹐極哀艷騷屑之致。雪滌凡響﹐棣通太音。萬塵息吹﹐一眞孤露。度以橫竹﹐當飛奇聲。和之弦桐﹐居然流水。「﹝詒﹞案﹕二評﹐皆當入詞之淸逸品。○蔡小石拜石詞序蔡小石拜石詞序云﹕』夫意以曲而善托﹐調以杳而彌深。始讀之則萬萼春深﹐百色妖露。積雪地﹐餘霞綺天。此一境也。再讀之﹐則煙濤Е洞﹐霜飆飛搖。駿馬下阪﹐泳鱗出水。又一境也。卒讀之﹐而皎皎明月﹐仙仙白雲。鴻雁髙翔﹐墜葉如雨。不知其何以衝然而澹﹐然而遠也。」﹝詒﹞案﹕始境情勝也﹐又境气勝也﹐終境格勝也。○詞繹論詞與古詩同義詞繹云「詞有與古詩同義者﹐『瀟瀟雨歇』﹐易水之歌也。『自是天涯』﹐麥﹛艸漸﹜之詩也。『又是羊車過也』﹐團扇之辭也。『夜夜嶽陽樓中』﹐日出當心之志也。『已失了春風一半』﹐鯢居之諷也。『瓊樓玉宇』﹐天問之遺也。詞又有與古詩同妙者﹐『問甚時同賦三十六陂秋水』﹐卽灞岸之興也。『關河冷落﹐殘照當樓』﹐卽敕勒之歌也。『危樓雲雨上﹐其下水扶天』﹐卽明月積雪之句也。『燕子樓空﹐佳人何在﹐空鎖樓中燕』﹐卽平生少年之篇也。」﹝詒﹞案﹕專寫閨幃者﹐亦知此境界否。○塡詞不可不知界限柴虎臣云「旨取溫柔﹐詞歸蘊藉。暱而閨帷﹐勿浸而巷曲﹐勿墮而村鄙。」又曰「語境則咸陽古道﹐汴水長流。語事則赤壁周郎﹐江州司馬。語景則岸艸平沙﹐曉風殘月。語情則紅雨飛愁﹐黃花比瘦。」﹝詒﹞案﹕塡詞者各有界限﹐不可不知。○如冠九以禪諭詞如冠九﹝山﹞都轉心庵詞序云「『明月幾時有』﹐詞而仙者也。『吹雛一池春水』﹐詞而禪者也。仙不易學﹐而禪可學。學矣﹐而非棲神幽遐﹐涵趣寥曠﹐通拈花之妙司﹐窮非樹之奇想﹐則動而爲沾滯之音矣。其何以澄觀一心﹐而騰踔萬象。是故詞之爲境也﹐空潭印月﹐上下一澈﹐屏智識也。淸磬出塵﹐妙香遠聞﹐參淨因也。鳥鳴珠箔﹐羣花自落﹐超圓覺也。」﹝詒﹞案﹕以禪諭詞﹐又爲詞家辟一途。羚羊掛角﹐香象渡河﹐知不僅爲詩諭矣。○譚仲修明鏡詞序譚仲修大令﹝廷獻﹞明鏡詞敍云「江君某賦士不遇﹐憔悴婉篤而無由自見於世﹐於是玲瓏其聲﹐有所不敢放﹐屈曲其旨﹐有所不敢章。爲長短言數卷﹐退然不欲附於著作之林﹐而無靡曼奮末之病﹐杳杳乎山水之趣﹐花艸之色。夫聲至於不敢放﹐至於不敢章﹐是亦離騷小雅之意﹐而出之勞人思婦之口乎。吾顧世之爲詞者﹐同臻斯境也。」●卷八◎八曰品○郭頻伽詞品十二則△幽秀千崖﹐一壑深美。路轉峯回﹐忽見流水。幽鳥不鳴﹐白雲時起。此去人間﹐不知幾里。時逢疏花﹐媚若處子。嫣然一笑﹐目成而已。△髙超行雲在空﹐明月在中。瀟瀟秋雨﹐冷冷好風。卽之愈遠﹐尋之無蹤。孤鶴獨唳﹐其聲淸雄。眾首俯視﹐莫窮其通。回顧藪澤﹐翩哉飛鴻。△雄放海潮東來﹐气吞江湖。快馬斫陣﹐登髙一呼。如波軒然﹐蛟龍牙須。如怒鶻起﹐下盤浮圖。千里萬里﹐山奔電驅。元气不死﹐乃與之俱。芙蓉初花﹐秋水一半。欲往從之﹐細石淩亂。美人有言﹐玉齒將粲。徐拂寶瑟﹐一唱三嘆。非無寸心﹐繾綣自獻。若往若還﹐豈曰能見。△淸脆美人滿堂﹐金石絲簧。忽擊玉磬﹐遠聞淸揚。韻不在短﹐亦不在長。哀家一梨﹐口爲芳香。芭蕉灑雨﹐芙蓉拒霜。如气之秋﹐如冰之光。△神韻雜花欲放﹐細柳初絲。上有好鳥﹐微風拂之。明月未上﹐美人來遲。卻扇一顧﹐羣妍皆媸。其秀在骨﹐非鉛非脂。渺渺若愁﹐依依相思。△感慨人生一世﹐能無感焉。哀來樂往﹐云浮鳥仙。銅駝巷陌﹐金人歲年。鉛華迸淚﹐雞裂弦。如有萬石﹐入以肺肝。夫子何嘆﹐唯唯不然。△奇麗鮫人織綃﹐海水不波。珊瑚觸网﹐蛟龍騰梭。明月欲墮﹐羣星皆。淒然掩泣﹐散爲明珠。織女下示﹐雲霞交鋪。如將捲舒﹐貢之太虛。﹝此則下半換韻。﹞△含蓄好風東來﹐幽鳥始ミ。陽春在中﹐萬象皆動。一花未開﹐眾綠入夢。口多微詞﹐如怨如諷。如聞玉笛﹐快作數弄。望之邈然﹐鶴背云重。△逋峭淸霜警秋﹐微月白夜。其上孤峯﹐流水在下。幽鳥欲窮﹐乃見圖畫。愜心動目﹐喜極而怕。跌宕容與﹐以觀其罅。翩然將飛﹐尙復可跨。△艷雜組成錦﹐萬花爲春。五醞酒釅﹐九華帳新。異彩初結﹐名香始薰。莊嚴七寶﹐其中有人。飲芳食菲﹐摘星扶云。偶然咳唾﹐名珠如塵。△名雋名士揮塵﹐羽人禮壇。微聞一語﹐气如幽蘭。荷雨初歇﹐松風夏寒。之子何處﹐秋山。萬籟俱寂﹐惟聞幽湍。千漱萬咽﹐奉君一丸。○楊伯夔續詞品十二則△輕逸悠悠長林﹐曉暉。天風徐來﹐一葉獨飛。望之彌遠﹐識之自微。疑蝶入夢﹐如花墮衣。幽弦再終﹐白雲逾希。千里飄忽﹐鶴翅不肥。△獨造萬山ЛЛ﹐回風蕩寒。決眥千仞﹐飲云聞湍。龍之不馴﹐虹之無端。畸士羽衣﹐露言雷喧。洞庭隱鱗﹐蒼梧逸猿。元气分變﹐創此奇觀。△淒緊送君長往﹐懷君思深。白日欲墮﹐池臺气陰。百年寸暉﹐徘徊短吟。松篁幽語﹐獨客泛琴。聆彼七弦﹐瀟湘雨音。落花醉枝﹐淒入燕心。△微婉之子曉行﹐細客香送。時聞春聲﹐百鳥含ミ。林花初開﹐蜂須欲動。美人何許﹐短琴潛弄。明明無言﹐冷冷如諷。捲簾緣陰﹐微雨思夢。△閒雅疏雨未歇﹐輕寒獨知。茶煙化靑﹐煮藤一枝。秋老茅屋﹐檐掛虫絲。葉丹苔碧﹐酒眠悟詩。飲眞抱和﹐仙人與期。其曰偶然﹐薄言可思。△髙寒俯視苔石﹐行歌長松。千葉萬吹﹐懍然噓東。返風乘虛﹐餐煙太蒙。矯矯獨往﹐落落希蹤。夜開元關﹐蕩聞天鐘。光滿眉宇﹐與半相逢。△澄澹空波淩天﹐鳴簪叩舷。鷺鶯立雨﹐浪花一肩。采采白蘋﹐江南曉煙。覓鏡照春﹐逢潭寫蓮。漁舟往還﹐相忘千年。佳語無心﹐得之自然。△疏俊卓卓野鶴﹐超超出羣。田家敗籬﹐幽蘭愈芬。意必求遠﹐酒不在醇。玉山上行﹐疏花角巾。短笛快弄﹐長嘯入云。軒軒霞舉﹐須眉勝人。△疏瘦悵焉獨邁﹐そ予隱憂。司出系表﹐天地可求。亭亭危峯﹐倒影碧流。空山Ё寒﹐老梅古愁。味之無腴﹐揖之寡儔。遙指木末﹐一僧一樓。△精煉如莫邪劍﹐如百煉鋼。金石在中﹐匪曰永藏。釒術心掏胃﹐韜神斂光。水爲沈流﹐星無散芒。離離九疑﹐郁然深蒼。萬棄一取﹐巨虛錦囊。△靈活天孫弄梭﹐腕無暫停。麻姑擲米﹐走珠跳星。荷露入握﹐菊香到瓶。如泉過山﹐如屋建瓴。虛籟集響﹐流影幻形。四無人語﹐佛閣一鈴。○江順詒續詞品二十則昔隨園補詩品三十二首﹐謂前人標妙境﹐未寫苦心﹐特爲續之。﹝詒﹞於詞品﹐亦同此論﹐因仿其意得二十首。△崇意詩尙諷諭﹐詞貴含蓄。綺麗單辭﹐支離全局。七寶樓臺﹐炫人耳目。叩厥本原﹐毫無歸宿。其貌如花﹐其味如木。一覽無餘﹐奚庸三復。△用筆無波不回﹐無露不垂。得縮字訣﹐是謂之詞。弩張劍拔﹐雨驟風馳。雄而且健﹐竊恐非宜。用我五色﹐組彼千絲。但求羚角﹐莫畫燕支。△布局名園之樹﹐國手之棋。起復相應﹐疏密得宜。峯腰云斷﹐水面風移。千崖萬壑﹐尺幅見之。求方必矩﹐元刂圓必規。刻舟無劍﹐趁韻非詩。△劍气遊絲初起﹐微風縈絆。輕煙裊空﹐浮雲瀲灩。吹之蘭芳﹐凝之露泫。雲龍盤旋﹐倏隱倏見。若決江河﹐如制雷電。一往無前﹐神豈能煉。△考譜宮商莫辧﹐喉齒不分。競競上去﹐是韻非音。天籟人籟﹐長吟短吟。自在流出﹐杳不可尋。勿以箏琵﹐而廢瑟琴。樂府之遺﹐窺古人心。△尙識風雅之調﹐離騷之篇。美人香艸﹐十九寓言。塗抹脂粉﹐綴拾釵鈿。深情往復﹐密意纖綿。誤爲綺語﹐已落言筌。刻劃微物﹐均無取焉。△押韻千鈞之重﹐一發系之。萬人之眾﹐一將馭之。句有長短﹐韻無參差。一字未穩﹐全篇皆疵。曲之有板﹐師之有旗。位置自然﹐𨿽巧何爲。△言情是桓子野﹐是王伯興。不知所起﹐人孰能無。如飲篤耨﹐如醉醍醐。樓頭柳遠﹐海上琴初。綿綿有恨﹐渺渺維余。蠶絲難割﹐春水何如。△戒褻郎居城北﹐妾在墻東。眉語通翠﹐心曲傳紅。是爲淫哇﹐見屏宗工。裝來翡翠﹐薰透芙蓉。秦七黃九﹐情之所鐘。泥犁未墮﹐亦可憐虫。△辧微是淸非矯﹐是新非巧。是淡非枯﹐是空非佻。辧之幾希﹐得之窈渺。一息紛﹐一絲裊裊。體判才華﹐句矜丰調。吹影鏤塵﹐是爲恰好。△取徑小舟沿溪﹐岸夾桃花。石梁飛渡﹐飯飽胡麻。別有天地﹐是耶非耶。峯之九曲﹐路之三叉。可以獨往﹐可以移家。津如許問﹐請泛仙槎。△振采珊瑚鏡檻﹐翡翠釵梁。中有仙人﹐霞佩云裳。剝膚存液﹐刮垢磨光。千狐之腋﹐百和之香。明珠的﹐寶玉輝煌。餘霞成黛﹐寒星射芒。△結響觀廬山瀑﹐聽廣陵濤。可以駭俗﹐未足含毫。春之嬌鳥﹐秋之寒蜩。碎玉淸脆﹐蒺葉習騷。曲終笛裂﹐風過瓊敲。孤猿三峽﹐一鶴九臯。△善攺機忌其滯﹐筆貴乎靈。已安一字﹐仍數莖。金樽滿滿﹐檀板輕輕。漫拋紅豆﹐淺畫銀屏。九轉丹成﹐百煉金精。鸚鵡作賦﹐未免。△著我玉田公子﹐白石神仙。已有千古﹐豈無後賢。空谷之蘭﹐淥水之蓮。各占其候﹐各擅其妍。冰魂濯月﹐瘦影含煙。寒香冷翠﹐腳髙眠。△聚材羣芳之英﹐釀而爲密。郵亭之椽﹐截而爲笛。白璧十雙﹐黃金萬鎰。儲之貴多﹐棄之不惜。一軍皆驚﹐萬花無色。落實已秋﹐制錦成匹。△去瑕維鐵可點﹐維玷可磨。伐毛洗髓﹐玉律金科。淄澠必辧﹐銖兩無訛。體著其潔﹐不法嫌苛。千金不易﹐珍重吟哦。著一屠沽﹐柰賢人何。△行空芙蓉之城﹐忽爾淩虛。白雲橫腰﹐遠峯欲無。吹笙跨鶴﹐躡履飛鳧。不著迹象﹐豈有步趨。仙人五夜﹐金闕傳呼。騎白鳳皇﹐態何紆徐。△妙悟對鏡忘言﹐拈花微笑。色本是空﹐影無遺照。畫理自深﹐仙心獨抱。參之以禪﹐常觀其妙。忽然而通﹐必由深造。一轉秋波﹐十分春到。宗小梧司馬云「續詞品二十則﹐化工之筆﹐讀之如遊夏﹐不能贊一辭。他日擬請善書者﹐以靈飛經小楷書之﹐泐之貞瑉﹐拓出以詒同好。」亦詞壇佳話也。○附錄塡詞小技﹐固不必以言舉人﹐亦不必以人廢言。然此中亦自有品在﹐因錄數則﹐附於詞品之後。○論稼軒仙才亦霸才詞苑叢談﹐梨莊云「辛稼軒當弱宋末造﹐負管樂之才﹐不能盡展其用﹐一腔忠憤﹐無處發泄。觀其與陳同甫抵掌談論﹐是何等人物。故其悲歌慷慨﹐抑鬱無聊之气﹐一寄之於詞。今乃欲與搔頭傳粉者比﹐是豈知稼軒者。」羨門云「稼軒詞胸有萬卷﹐筆無點塵﹐激昂排宕﹐不可一世。」﹝詒﹞案﹕稼軒仙才﹐亦霸才也。○論湘眞集古今詞話﹕「大樽文宗兩漢﹐詩軼三唐﹐蒼勁之色﹐與節義相符。乃湘眞一集﹐風流婉麗如此。傳稱河南亮節﹐作字不勝羅綺。廣平鐵石﹐賦心偏愛梅花。」倚聲集云「詞至雲門﹑湘眞諸集﹐言內意外﹐已無遺議。柴虎臣所雲華亭斷腸﹐宋玉銷魂﹐所微短者長篇耳。」王阮亭云「大樽諸詞﹐神韻天然﹐風味不盡﹐如瑤臺仙子獨立。而湘眞一刻﹐晚年所作﹐寄意更綿淒惻。」﹝詒﹞案﹕文有因人而存者﹐人有因文而存者﹐湘眞一集﹐固因其詞而重其人﹐又實因其人而益重其詞也。○論嚴蕊詞天臺營伎嚴蕊﹐有才名﹐唐與正爲守﹐嘗命賦紅白桃花蕊﹐作憶仙姿一闕﹐與正賞之雙縑。後朱晦庵以節使行部至臺﹐欲摭與正之罪﹐指其嘗與蕊濫。蕊𨿽備受楚﹐而一語不及唐。獄吏好言誘之﹐蕊曰「身爲賤伎﹐與太守濫﹐亦不至死罪。然是非眞僞﹐豈可妄言﹐以污士大夫也。」系獄兩月﹐聲價愈騰﹐至徹阜陵之聽。未幾﹐朱攺除而嶽霖爲憲﹐憐其無辜﹐令作詞。蕊占卜算子云「不是愛風塵﹐似被前緣誤。花落花開自有時﹐總賴東風主。去也終須去。住也如何住。若得山花插滿頭﹐莫問奴歸處。」卽日判令從良。﹝詒﹞案﹕此事宋人說部鮮載之者。蕊以一伎﹐寧備受楚﹐而不肯污蔑士大夫﹐其節亦可見矣。彼污蔑而欲摭其罪者﹐誠何心哉。○蔣心余先生之性情气節蔣心余先生云「大凡人之性情气節﹐文字中再掩不住。詞曲𨿽遊戲之文﹐其中慷慨激昂﹐卽是一个血性丈夫。寫情至死不變﹐正是借以自況﹐其愚不可及也。」﹝詒﹞案﹕臨川一生品誼﹐心余先生於四夢中見之。先生之髙潔﹐不又於香雪九種見之乎。臨川夢廿出﹐尢多見道之言﹐令今古才人讀之﹐一齊下淚。

