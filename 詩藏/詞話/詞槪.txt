詞槪﹝淸﹞劉熙載

﹝摘自《藝槪》﹞

樂歌﹐古以詩﹐近代以詞。如﹝關雎﹞﹑﹝鹿鳴﹞﹐皆聲出於言也。詞則言出於聲矣﹐故詞﹐聲學也。

《說文解字》詞曰「意內而言外也。」徐鍇﹝通論﹞曰「音內而言外﹐在音之內﹐在言之外也。」故知詞也者﹐言有盡而音意無窮也。

詞有創調﹑倚聲﹐本諸倡和。倡和莫先於虞廷﹐觀乃歌曰以下三句調﹐卽乃賡載歌及又歌之調所出也。風雅篇必數章﹐後章亦多用前調﹐其或前後小異者﹐殆猶詞同調之又一體耳。

詞導源於古詩﹐故亦兼具六義。六義之取﹐各有所當﹐不得以一時一境盡之。

樂中正爲雅﹐多哇爲鄭。詞樂章也﹐雅鄭不辧﹐更何論焉。

梁武帝﹝江南弄﹞﹑陶宏景﹝寒夜怨﹞﹑陸瓊﹝飲酒樂﹞﹑徐孝穆﹝長相思﹞﹐皆具詞體﹐而堂廡未大。至太白﹝菩薩蠻﹞之繁情促節﹐﹝憶秦娥﹞之長吟遠慕﹐遂使前此諸家﹐悉歸環內。

太白﹝菩薩蠻﹞﹑﹝憶秦娥﹞兩闋﹐足抵少陵﹝秋興﹞八首﹐想其情境﹐殆作於明皇西幸後乎。

張志和﹝漁歌子﹞﹐西塞山前白鷺飛一闋﹐風流千古。東坡嘗以其成句用入﹝鷓鴣天﹞﹐又用於﹝浣溪沙﹞﹐然其所足成之句﹐猶未若原詞之妙通造化也。黃山谷亦嘗以其詞增爲﹝浣溪沙﹞﹐且誦之有矜色焉。

太白﹝菩薩蠻﹞﹑﹝憶秦娥﹞﹐張志和﹝漁歌子﹞兩家﹐一憂一樂﹐歸趣難名﹐或靈均﹝思美人﹞﹑﹝哀郢﹞﹐莊叟濠上近之耳。

溫飛卿詞精妙絕人﹐然類不出乎綺怨。韋端己﹑馮正中諸家詞﹐畱連光景﹐惆悵自憐﹐蓋亦易飄颺於風雨者。若第論其吐屬之美﹐又何加焉。

馮延巳詞﹐晏同叔得其俊﹐歐陽永叔得其深。

宋子京詞是宋初體。張子野始創瘦硬之體﹐𨿽以佳句互相稱美﹐其實趣尙不同。

王半山詞瘦削雅素﹐一洗五代舊習﹐惟未能涉樂必笑﹐言哀已歎﹐故深情之士﹐不無間然。

柳耆卿詞﹐昔人比之杜詩﹐爲其實說﹐無表徳也。余謂此論其體則然﹐若論其旨﹐少陵恐不許之。

耆卿詞細密而妥澑﹐明白而家常﹐善於敍事﹐有過前人。惟綺羅香澤之態﹐所在多有﹐故覺風期未上耳。

東坡詞頗似老杜詩﹐以其無意不可入﹐無事不可言也。若其豪放之致﹐則時與太白爲近。

太白﹝憶秦娥﹞聲情悲壯﹐晚唐﹑五代惟趨婉麗﹐至東坡始能復古。後世論詞者﹐或轉以東坡爲變調﹐不知晚唐﹑五代乃變調也。

東坡﹝定風波﹞云「尙餘孤瘦雪霜姿。」﹝荷華媚﹞云「天然地別是風流標格。」雪霜姿﹐風流標格﹐學坡詞者﹐便可從此領取。

東坡﹝與鮮於子駿書﹞云「近卻頗作小詞﹐𨿽無柳七郎風味﹐亦自成一家﹐一似欲爲耆卿之詞﹐而不能者。」然坡嘗譏秦少遊﹝滿庭芳﹞詞學柳七句法﹐則意可知矣。

東坡詞具神仙出世之姿﹐方外白玉蟾諸家﹐惜未詣此。

黃山谷詞用意深至﹐自非小才所能辧。惟故以生字俚語﹐侮弄世俗﹐若爲金元曲家濫觴。

少遊詞有小晏之妍﹐其幽趣則過之。梅聖兪﹝蘇幕遮﹞云「落盡梅花春又了﹐滿地斜陽﹐翠色和煙老。」此一種﹐似爲少遊開先。

秦少遊詞得《花間》《尊前》遺韻﹐卻能自出淸新。東坡詞雄姿逸气﹐髙軼古人﹐且稱少遊爲詞手。山谷傾倒於少遊﹝千秋歲﹞詞「落紅萬點愁如海」之句﹐至不敢和。要其他詞之妙﹐似此者豈少哉。

少遊﹝水龍吟﹞「小樓連苑橫空﹐下窺繡轂雕鞍驟」﹐東坡譏之云「十三个字﹐只說得一个人騎馬樓前過。」語極解頤。其子湛作﹝卜算子﹞云「極目煙中百尺樓﹐人在樓中否。」言外無盡﹐似勝乃翁﹐未識東坡見之云何。

叔原貴異﹐方回贍逸﹐耆卿細貼﹐少遊淸遠﹐四家詞趣各別﹐惟尙婉則同耳。

東坡詞在當時鮮與同調﹐不獨秦七﹑黃九別成兩派也。晁一尢咎坦易之懷﹐磊落之气﹐差堪驂靳。然懸崖撒手處﹐一尢咎莫能追躡矣。

一尢咎詞堂廡頗大﹐人知辛稼軒﹝摸魚兒﹞「更能消幾番風兩」一闋﹐爲後來名家所競效。其實辛詞所本﹐卽一尢咎﹝摸魚兒﹞「買陂塘﹑旋栽楊柳」之波瀾也。

周美成詞﹐或稱其無美不備。余謂論詞莫先於品﹐美成詞信富艷精工﹐只是當不得个貞字。是以士大夫不肯學之﹐學之則不知終日意縈何處矣。

周美成律最精審﹐史邦卿句最警煉﹐然未得爲君子之詞者﹐周旨蕩﹐而史意貪也。

辛稼軒風節建豎﹐卓絕一時﹐惜每有成功﹐輒爲議者所沮。觀其﹝踏莎行﹖和趙興國有﹞云「吾道悠悠﹐憂心悄悄。」其志與遇﹐槪可知矣。《宋史》本傳﹐稱其雅善長短句﹐悲壯激烈。又稱謝校勘過其墓旁﹐有疾聲大呼於堂上﹐若鳴其不平。然則其長短句之作﹐固莫非假之鳴者哉。

稼軒詞龍騰虎擲﹐任古書中理語廋語﹐一經運用﹐便得風流﹐天姿是何敻異。

蘇辛皆至情至性人﹐故其詞瀟灑卓犖﹐悉出於溫柔惇厚。或以粗獷託蘇辛﹐固宜有視蘇辛爲別調者哉。

張玉田盛稱白石﹐而不甚許稼軒﹐耳食者遂於兩家有軒輊意。不知稼軒之體﹐白石嘗效之矣﹐集中如﹝永遇樂﹞﹑﹝漢宮春﹞諸闋﹐均次稼軒韻。其吐屬气味﹐皆若祕響相通﹐何後人過分門戶耶。

白石才子之詞﹐稼軒豪傑之詞﹐才子豪傑﹐各從其類愛之﹐彊論得失﹐皆偏辭也。

姜白石詞幽韻冷香﹐令人挹之無盡﹐擬諸形容﹐在樂則琴﹐在花則梅也。

詞家稱白石曰白石老仙﹐或問畢竟與何仙相似﹐曰「藐姑冰雪﹐蓋爲近之。」

陳同甫與稼軒爲友﹐其人才相若﹐詞亦相似。同甫﹝賀新郎﹖寄幼安見懷韻﹞云「樹猶如此堪重別。只使君從來與我﹐話頭多合。行矣置之無足問﹐誰換妍皮癡骨。但莫使伯牙絃絕。」其酬幼安再用韻見寄云「斬新換出旌麾別。把當時一樁大義﹐拆開收合。據地一呼吾往矣﹐萬里搖肢動骨。這話只成癡絕。」懷幼安用前韻云「男兒何用傷離別。況古來幾番際會﹐風從云合。千里情親長晤對﹐妙體本心次骨。臥百尺髙樓斗絕。」觀此則兩公之气誼懷抱﹐俱可知矣。

同甫﹝水龍吟﹞云「恨芳菲世界﹐遊人未賞﹐都付與鶯和燕。」言近指遠﹐直有宗畱守大呼渡河之意。

陸放翁詞﹐安雅淸贍﹐其尢佳者在蘇﹑秦間。然乏超然之致﹐天然之韻﹐是以人得測其所至。

劉攺之詞﹐狂逸之中﹐自饒俊致﹐𨿽沈著不及稼軒﹐足以自成一家。其有意效稼軒體者﹐如﹝沁園春﹞「鬥酒彘肩」等闋﹐又當別論。

髙竹屋詞﹐爭驅白石﹐然嫌多綺語。如﹝禦街行﹞之詠轎﹐其設想之細膩曲折﹐何爲也哉。詠簾亦然。劉攺之﹝沁園春﹞詠美人指甲﹑美人足二闋﹐以褻體爲世所共譏﹐然病在標者﹐猶易治也。

劉后村詞﹐旨正而語有致。眞西文章正宗﹐詩歌一門﹐屬後村編類﹐且約以世教民彜爲主﹐知必心重其人也。後村﹝賀新郎﹖席上聞歌有感﹞云「粗識國風關雎亂﹐羞學流鶯百囀。」總不涉閨情春怨。又云「我有生平離鸞操﹐頗哀而不慍﹐微而婉。」意殆自寓其詞品耶。

蔣竹山詞未極流動自然﹐然洗煉縝密﹐語多創獲。其志視梅溪較貞﹐其思視夢窗較淸。劉文房爲五言長城﹐竹山其亦長短句之長城與。

張玉田詞淸遠蘊藉﹐悽愴纏綿﹐大段瓣香白石﹐亦未嘗不轉益多師。卽﹝探芳信﹞之次韻艸窗﹐﹝瑣窗寒﹞之悼碧山﹐﹝西子妝﹞之效夢窗可見。

評玉田詞者﹐謂當與白石老仙相鼓吹。玉田作﹝瑣窗寒﹞﹐悼王碧山﹐序謂碧山其詞閒雅﹐有姜白石意。今觀張王兩家﹐情韻極爲相近﹐如玉田﹝髙陽臺﹞之「接葉巢鶯」﹐與碧山﹝髙陽臺﹞之「淺萼梅酸」﹐尢同鼻息。

文文山詞有風雨如晦﹑雞鳴不已之意﹐不知者以爲變聲﹐其實乃變之正也。故詞當合其人之境地以觀之。

北宋詞用密亦疏﹐用隱亦亮﹐用沈亦快﹐用細亦闊﹐用精亦渾。南宋只是掉轉過來。

南宋詞近耆卿者多﹐近少遊者少﹐少遊疏而耆卿密也。

《詞品》諭諸詩﹐東坡﹑稼軒﹐李杜也。耆卿﹐香山也。夢窗﹐義山也。白石﹑玉田﹐大歷十子也。其有似韋蘇州者﹐張子野當之。

金元遺山﹐詩兼杜﹑韓﹑蘇﹑黃之勝﹐儼有集大成之意。以詞而論﹐疏快之中﹐自饒深婉﹐亦可謂集兩宋之大成者矣。

東坡謂陶淵明詩﹐臞而實腴﹐質而實綺。余謂元劉靜修之詞亦然。

蘇﹑辛詞似魏玄成之嫵媚﹐劉靜修詞似邵康節之風流﹐倘泛泛然以橫放瘦淡名之﹐過矣。

虞伯生﹑薩天錫兩家詞﹐皆兼擅蘇﹑秦之勝。張仲舉詞﹐大抵導源白石﹐時或以稼軒濟之。

詞之章法﹐不外相摩相蕩﹐如奇正﹑空實﹑抑揚﹑開合﹑工易﹑寬緊之類是已。

詞中承接轉換﹐大抵不外紆徐斗健﹐交相爲用。所貴融會章法﹐按脈理節拍而出之。

元陸輔之《詞旨》云「對句好可得﹐起句好難得﹐收拾全藉出場。」此蓋尢重起句也。余謂起收對三者﹐皆不可忽。大抵起句非漸引卽頓入﹐其妙在筆未到﹐而气已吞。收句非繞回卽宕開﹐其妙在言𨿽止﹐而意無盡。對句非四字六字﹐卽五字七字﹐其妙在不類於賦與詩。

詞有過變﹐隱本於詩。《宋書﹖謝靈運傳論》云「前有浮聲﹐則後須切響。」蓋言詩當前後變化也﹐而雙調換頭之消息﹐卽此已寓。升歌笙入﹐閒歌合樂﹐《楚辭﹖招魂》﹐所謂四上競气也。詞之過變處﹐節次淺深﹐準此辧之。

詞或前景後情﹐或前情後景﹐或情景齊到﹐相間相融﹐各有其妙。

一轉一深﹐一深一妙﹐此騷人三昧﹐倚聲家得之﹐便自超出常境。

空中蕩漾最是詞家妙訣。上意本可接入下意﹐卻偏不入。而於其間傳神寫照﹐乃愈使下意﹐栩栩欲動。《楚辭》所謂「君不行兮夷猶﹐蹇誰畱兮中洲」也。

詞要放得開﹐最忌步步相連。又要收得回﹐最忌行行愈遠。必如天上人間﹐去來無﹐斯爲入妙。

小令難得變化﹐長調難得融貫﹐其實變化融貫﹐在在相須﹐不以長短別也。

詞以煉章法爲隱﹐煉字句爲秀。秀而不隱﹐是猶百琲明珠﹐而無一﹖穿也。

煉字﹐數字爲煉﹐一字亦爲煉。句則合句首﹑句中﹑句尾以見意﹐多者三四層﹐少亦不下兩層。詞家或遂謂字易而句難﹐不知煉句固取相足相形﹐煉字亦須遙管遙應也。

玉田謂詞與詩不同﹐合用虛字呼喚。余謂用虛字正樂家歌詩之法也。朱子云「古樂府只是詩﹐中間卻添出許多泛聲﹐後人怕失了那泛聲﹐逐一聲添个實字﹐遂成長短句﹐今曲子便是。」案朱子所謂實字﹐謂實有个字﹐𨿽虛字亦是有也。

詞之好處﹐有在句中者﹐有在句之前後際者。陳去非﹝虞美人﹞﹕「吟詩日日待春風。及至桃花開後卻匆匆。」此好在句中者也。﹝臨江仙﹞﹕「杏花疏影裏﹐吹笛到天明。」此因仰承憶昔俯注一夢﹐故此二句不覺豪酣﹐轉成悵悒﹐所謂好在句外者也。倘謂現在如此﹐則騃甚矣。

賀方回﹝靑玉案﹞詞﹐收四句云「試問閒愁都幾許﹐一川煙艸﹐滿城風絮﹐梅子黃時雨。」其末句好處﹐全在試問句呼起﹐及與上一川二句並用耳。或以方回有賀梅子之稱﹐專賞此句誤矣。且此句原本寇萊公「梅子黃時雨如霧」詩句﹐然則何不目萊公爲寇梅子耶。

詞之妙﹐全在襯跌﹐如文文山﹝滿江紅﹖和王夫人﹞云「世態便如翻覆雨﹐妾身元是分明月。」﹝酹江月﹖和友人驛中言別﹞云「鏡裏朱顏都變盡﹐只有丹心難滅。」每二句若非上句﹐則下句之聲情不出矣。

詞眼二字﹐見陸輔之《詞旨》。其實輔之所謂眼者﹐仍不過某字工﹐某句警耳。余謂眼乃神光所聚﹐故有通體之眼﹐有數句之眼﹐前前後後﹐無不待眼光照映。若捨章法而專求字句﹐縱爭奇競巧﹐豈能開闔變化﹐一動萬隨耶。

詞家用韻﹐在先觀其韻之通別﹐別者必不可通﹐通者仍須知別。如江之於陽﹐眞之於庚﹐古韻旣別﹐𨿽今吻相通﹐要不得而通也。東冬於江﹐歌於麻﹐古韻𨿽通﹐然今吻旣別﹐便不可以無別也。至一韻之中﹐如十三元韻﹐今吻讀之﹐其音約分三類﹐亦當擇而取之﹐餘韻準此。

詞中平仄﹐體有一定﹐古人或有平作仄﹐仄作平者﹐必合句上﹑句下﹑句內之字﹐權其律之所宜﹐互爲更換斯得﹐如銅山靈鐘﹐東西相應。故效古者﹐當專效一體﹐不可挹彼注玆﹐致譏聲病。

平聲可爲上入﹐語本張玉田《詞源》﹐則平去之不可相代審矣。然平可代以上入﹐而上入或轉有不可互代者。玉田稱其父寄閒老人﹝瑞鶴仙﹞詞「粉蝶兒撲定花心不去﹐閒了尋香兩翅」﹐撲字不協﹐遂攺爲守字﹐此於聲音之道﹐不其嚴乎。

上入𨿽可代平﹐然亦有必不可代之處。使以宛轉遷就之聲﹐亂一定不易之律﹐則代之一說﹐轉以不知爲愈矣。

上去不宜相替﹐宋沈伯時義甫之說也。去聲當髙唱﹐上聲當低唱﹐明沈璟《詞隱》之說也。兩說爲後人論詞者所本﹐爰爲表而出之。

詞家旣審平仄﹐當辧聲之陰陽﹐又當辧收音之口法﹐取聲取音以能協爲尙。玉田稱其父﹝惜花春﹖起早﹞詞「瑣窗深」句﹐深字不協﹐攺爲幽字﹐又不協﹐再攺爲明字﹐始協﹐此非審於陰陽者乎。又深爲閉口音﹐幽爲斂脣音﹐明爲穿鼻音﹐消息亦別。

古人原詞用入聲韻﹐效其詞者﹐仍宜用入。余則否。至如句中用入﹐解人愼之。

詞家辧句兼辧讀﹐讀在句中﹐如《楚辭﹖九歌》﹐每句中間皆有兮字﹐兮者無辭而有聲﹐卽其讀也。更以古樂府觀之﹐篇終有聲﹐如﹝臨髙臺﹞之收中吾是也。句下有聲﹐如﹝有所思﹞之妃呼豨是也。何獨於句中之聲而疑之。

詞句中用雙聲疊韻之字﹐自兩字之外﹐不可多用。惟犯疊韻者少﹐犯雙聲者多﹐蓋同一雙聲﹐而開口﹑齊齒﹑合口﹑撮口﹐呼法不同﹐便易忘其爲雙聲也。解人正須於不同而同者去其隱疾。且不惟雙聲也﹐凡喉舌齒牙脣五音﹐俱忌單從一音連下多字。

十二律與後世各宮調異名而同實。如在黃鍾﹐則正黃鍾爲宮﹐大石調爲商﹐以至般涉調爲羽。在大呂則髙宮爲宮﹐髙大石調爲商﹐髙般涉調爲羽﹐《詞源》所列﹐旣明且備矣。

詞固必期合律﹐然雅﹑頌合律﹐桑間濮上亦未嘗不合律也。律和聲﹐本於詩言志﹐可爲專講律者﹐進一格焉。

昔人詞﹐詠古詠物﹐隱然只是詠懷﹐蓋其中有我在也。然人亦孰不有我﹐惟「耿吾得此中正」者尙耳。

詞深於興﹐則覺事異而情同﹐事淺而情深。故沒要緊語﹐正是極要緊語﹐亂道語正是極不亂道語。固知「吹皺一池春水」﹐幹卿甚事﹐原是戲言。

鄰人之笛﹐懷舊者感之﹐斜谷之鈴﹐溺愛者悲之。東坡﹝水龍吟﹖和章質夫詠楊花﹞云「細看來不是楊花﹐點點是離人淚。」亦同此意。

東坡﹝水龍吟﹞起雲﹕「似花還似非花。」此句可作全詞評語﹐蓋不離不卽也。時有舉史梅溪﹝雙雙燕﹖詠燕﹞﹐姜白石﹝齊天樂﹖賦蟋蟀﹞﹐令作評語者﹐亦曰「似花還似非花」。

詞中用事﹐貴無事障。晦也﹐膚也﹐多也﹐板也﹐此類皆障也。姜白石詞用事入妙﹐其要訣所在﹐可於其詩說見之。曰﹕僻事實用﹐熟事虛用﹐學有餘而約以用之﹐善用事者也。乍敍事而閒以理言﹐得活法者也。

詞有點有染﹐柳耆卿﹝雨淋鈴﹞云「多情自古傷離別﹐更那堪﹑冷落淸秋節。今宵酒醒何處﹐楊柳岸﹑曉風殘月。」上二句點出離別。冷落﹑今宵二句﹐乃就上二句意染之。點染之間﹐不得有他語相隔。隔則警句亦成死灰矣。

詞有尙風﹐有尙骨﹐歐公﹝朝中措﹞云「手種堂前楊柳﹐別來幾度春風。」東坡﹝雨中花慢﹞云「髙會聊追短景﹐淸商不假餘妍。」孰風孰骨可辧。

王敬美論詩云「河下輿隸﹐須驅遣另換正身。」胡明仲稱「眉山蘇氏詞﹐一洗綺羅香澤之態﹐擺脫綢繆宛轉之度﹐使人登髙望遠﹐舉首髙歌﹐而逸懷浩气﹐超乎塵埃之表。」此殆所謂正身者耶。

詩有西江﹑西崑兩派﹐惟詞亦然。戴石屏﹝望江南﹞云「誰解學西崑。」是學西江派人語﹐吳夢窗一流﹐當不喜聞。

詞之爲物﹐色香味宜無所不具。以色論之﹐有借色﹐有眞色﹐借色每爲俗情所艷。不知必先將借色洗盡﹐而後眞色見也。

昔人論詞﹐要如嬌女步春。余謂更當有以益之曰﹐如異軍特起﹐如天際眞人。

詞尙淸空妥澑﹐昔人已言之矣。惟須妥澑中有奇創﹐淸空中有沈厚﹐才見本領。

詞要恰好﹐粗不得﹐纖不得﹐硬不得﹐﹖不得。不然非傖父卽兒女矣。

黃魯直跋東坡﹝卜算子﹞﹝缺月掛疏桐﹞一闋云「語意髙妙﹐似非喫煙火食人語﹐非胸中有萬卷書﹐筆下無一點麈俗气﹐孰能至此。」余案詞之大要﹐不外厚而淸。厚﹐包諸所有。淸﹐空諸所有也。

詞淡語要有味﹐壯語要有韻﹐秀語要有骨。

詞要淸新﹐切忌拾古人牙慧。蓋在古人爲淸新者﹐襲之卽腐爛也﹐拾得珠玉化爲灰塵﹐豈不重可鄙笑。

描頭畫角﹐是詞之低品。蓋詞有全體﹐宜無失其全﹐詞有內蘊﹐宜無失其蘊。

詞之妙﹐莫妙於以不言言之﹐非不言也﹐寄言也。如寄深於淺﹐寄厚於輕﹐寄勁於婉﹐寄直於曲﹐寄實於虛﹐寄正於余﹐皆是。

詞以不犯本位爲髙﹐東坡﹝滿庭芳﹞﹕「老去君恩未報﹐空回首﹐彈鋏悲歌。」語誠慷慨。然不若﹝水調歌頭﹞﹕「我欲乘風歸去﹐又恐瓊樓玉宇﹐髙處不勝寒。」尢覺空靈蘊藉。

司空表聖云「梅止於酸﹐鹽止於咸﹐而美在酸鹹之外。」嚴滄浪云「妙處透徹玲瓏﹐不可湊泊﹐如水中之月﹐鏡中之象。」此皆論詩也。詞亦以得此境爲超詣。

玉田論詞曰「蓮子熟時花自落。」余更益以太白詩二句曰「淸水出芙蓉﹐天然去雕飾。」

古樂府中﹐至語本只是常語﹐一經道出﹐便成獨得。詞得此意﹐則極煉如不煉﹐出色而本色﹐人籟悉歸天籟矣。

詞中句與字有似觸著者﹐所謂極煉如不煉也。晏元獻「無可柰何花落去」二句﹐觸著之句也。宋景文「紅杏枝頭春意鬧」﹐鬧字觸著之字也。

詞貴得本地風光﹐張子野遊垂虹亭作﹝定風波﹞有云「見說賢人聚吳分。試問。也應傍有老人星。」是時子野年八十五﹐而坐客皆一時名人﹐意確切而語自然﹐洵非易到。

詩放情曰歌﹐悲如蛩螿曰吟﹐通乎俚俗曰謠﹐載始末曰引﹐委曲盡情曰曲﹐詞腔遇此等名﹐當於詩義溯之。又如腔名中有喜怨憶惜等字﹐亦以還他本意爲合。

詞莫要於有關系﹐張元幹仲宗因胡邦衡謫新州﹐作﹝賀新郎﹞送之﹐坐是除名﹐然身𨿽黜而義不可沒也。張孝祥安國於建康畱守席上﹐賦﹝六州歌頭﹞﹐致感重臣罷席。然則詞之興觀﹖怨﹐豈下於詩哉。

詞尙風流儒雅﹐以塵言爲儒雅﹐以綺語爲風流﹐此風流儒雅之所以亡也。

綺語有顯有微﹐依花附艸之態﹐略講詞品者﹐亦知避之。然或不著相而染神﹐病尢甚矣。

「沒些兒媻珊勃窣﹐也不是崢嶸突兀﹐管做徹元分人物」﹐此陳同甫三部樂詞也。余欲借其語以判詞品﹐以元分人物爲最上﹐崢嶸突兀猶不失爲奇傑﹐媻珊勃窣則淪於側媚矣。

詞有陰陽﹐陰者采而匿﹐陽者疏而亮﹐本此以等諸家之詞﹐莫之能外。

桓大司馬之聲雌﹐以故不如劉越石。豈惟聲有雌雄哉﹐意趣气味皆有之。品詞者辧此﹐亦可因詞以得其人矣。

齊梁小賦﹐唐末小詩﹐五代小詞﹐𨿽小卻好﹐𨿽好卻小﹐蓋所謂兒女情多﹐風雲气少也。

耆卿﹝兩同心﹞云「酒戀花迷﹐役損詞客。」余謂此等﹐只可名迷戀花酒之人﹐不足以稱詞客﹐詞客當有雅量髙致者也。或曰「不聞《花間》《尊前》之名集乎。」曰「使兩集中人可作﹐正欲以此質之。」

詞家先要辧得情字﹐﹝詩序﹞言發乎情﹐﹝文賦﹞言詩緣情﹐所貴於情者﹐爲得其正也。忠臣﹑孝子﹑義夫﹑節婦﹐皆世間極有情之人﹐流俗誤以欲爲情。欲長情消﹐患在世道。倚聲一事﹐其小焉者也。

詞進而人亦進﹐其詞可爲也。詞進而人退﹐其詞不可爲也。詞家彀到名教之中﹐自有樂地﹐儒雅之內﹐自有風流﹐斯不患其人之退也夫。

案﹕《藝槪》卷四爲詞曲槪﹐此條以下論曲﹐故不錄。

