詞潔輯評淸先著﹑程洪撰●序詩之道廣﹐而詞之體輕。道廣則窮天際地﹐體物狀變﹐歷古今作者而猶未窮。體輕則轉喉慶拍﹐傾耳賞心而足矣。詩自三言﹑四言﹐多至九字﹑十二字﹐一韻而止﹐未有數不齊﹑體不純者。詞則字數長短參鍇﹐比合而成之。唐以前之樂府﹐則詩載其詞﹐猶與詩依類也。至宋人之詞﹐遂能與其一代之文﹐同工而獨絕﹐出於詩之餘﹐始判然別於詩矣。故論詞於宋人﹐亦猶語書法﹑淸言於魏晉間﹐是後之無可加者也。𨿽然﹐精英之代變﹐風气之密移﹐生其時者﹐亦不能自禁其不工。而或湮其源﹐則往者遂以孤﹔或導其流﹐則來者有可繼﹐此則好尙﹑不好尙之分也。明一代﹐治詞者寥寥﹐近日則長短句獨盛﹐無不取途涉津於南﹑北宋。𨿽歌詩亦尙宋人。予嘗取宋人之詩與詞反覆觀之﹐有若相反然者﹐詞則窮巧極妍﹐而趨於新﹔詩則神稿物隔﹐而終於敝。宋人之詩﹐不詞若也。閩方之果曰荔枝﹐中州之花曰木芍藥﹐非其土地則不榮﹑不實﹐是艸木之珍麗﹐天地之私產也。有咀其味者﹐諭之以醴酪﹔有驚其色者﹐擬之以冶容﹐亦得其似而已。宋之詞猶是也。予素好此﹐往者亡友嚴克宏﹐能別識其源流﹑體制之所以然﹐予聞克宏之論久﹐因亦能稍知其雅俗。頃來廣陵﹐程子丹問﹐尢與予有同嗜﹐暇日發其所藏諸家詞集﹐參以近人之選﹐次爲六卷﹐相與評論而錄之﹐名曰詞潔。詞潔云者﹐恐詞之或卽於淫鄙穢雜﹐而因以見宋人之所爲﹐固自有眞耳。夫果出於閩方﹐花出於中州至矣﹐執是以例其餘﹐爲花木者﹐不幾窮乎。𨿽則且梨皆可於口﹐苟非ペべ皆悅於目﹐摶土塗丹以爲實﹐剪彩刻楮以爲花﹐非不能爲肖也﹐而實之眞質﹐花之生气﹐不與俱焉。懸古人以爲之歸﹐而不徒爲摶土剪彩者之所爲﹐𨿽微詞而已﹐他又何能限之。是則所爲詞潔之意也。壬申四月﹐滬州先著序。●詞潔發凡是選惟主錄詞﹐不主備調。詞工﹐則有目者可共爲擊節。調協﹐則非審音者不辧矣。柳永以樂章名集﹐其詞蕪累者十之八﹐必若美成﹑堯章﹐宮調﹑語句兩皆無憾﹐斯爲冠絕。今詞不可以付歌伶﹐則竹素之觀也。且含毫運思﹐求其工美﹐固當擇調而塡之。而小令終不能逮﹐古人有約至十數字爲一調者﹐筆境旣狹﹐盤旋不易﹐奚必規規然效之。寧嚴勿濫﹐不敢徧收﹐必欲悉備﹐則別自有言譜者在。尊前﹑蘭畹久軼﹐唐末﹑五代詞有趙弘基花間集﹐傳之至今﹐誠詞家之法物也。黃叔𨿽系宋人手眼﹐然宋末名家未備。張玉田極稱周艸窗選爲精粹﹐其時已云板不存矣。近日有鋟藏本以行世者﹐似從陸輔之詞旨拈出名句﹐依序排次﹐載以全詞。初覺姓氏絢然可觀﹐細閱之﹐未必確爲舊本。蓋好事者爲之﹐使周選若此亦不足尙也。艸堂流傳耳目﹐庸陋取譏﹐續集尢爲無識。粹編不分瑉玉﹐雜采取盈﹐年掛漏復多。至若分人序代﹐不便卒讀。今以調爲匯﹐人之先後﹐就本調中略次之。且其中容有伸縮﹑轉移一二字者﹐在古人已然﹐不害爲同﹐無取拘守﹐俾作者有所考鏡﹐因亦有所依據耳。詞源於五代﹐體備於宋人﹐極盛於宋之末﹐元沿其流﹐猶能嗣響。五代十國之詞﹐略具花間﹐惜乎他本不存﹐僅有名見。唐人之作﹐有可指爲詞者﹐有不可執爲詞者﹐若張志和之漁歌子﹑韓君平之章臺柳﹐𨿽語句聲響居然詞令﹐仍是風人之別體﹐後人因其制﹐以加之名耳。夫詞之托始﹐未嘗不如此。但其間亦微有分別﹐苟流傳已盛﹐遂成一體﹐卽不得不謂之詞。其或古人偶爲之﹐而後無繼者﹐則莫中仍其故之爲得矣。倘追原不已﹐是太白「落葉聚還散」之詩﹐不免被以秋風淸之名爲一調。最後若倪元鎭之江南春﹐本非詞也﹐只當依其韻﹐同其體﹐而時賢擬之﹐並入倚聲。此皆求多喜新之過也。是選專錄宋一代之詞﹐宋以前則取花間原本﹐稍爲遴撮。益以太白﹑後主之詞爲前集﹐譬五言之有漢﹑魏﹐本其始也。金﹑元不能別具卷帙﹐則附諸宋後焉。韻﹐小乘也。艷﹐下駟也。詞之工絕處﹐乃不主此。今人多以是二者言詞﹐未免失之淺矣。蓋韻則近於佻薄﹐艷則流於褻﹐往而不返﹐其去吳騷市曲無幾。必先洗粉澤﹐後除周繢﹐靈气勃發﹐古色黯然﹐而以情興經緯其間。𨿽豪宕震激﹐而不失於粗﹐纏綿輕婉﹐而不入於靡。卽宋名家固不一種﹐亦不能操一律﹐以求美成之集自標淸眞﹐白石之詞無一凡近﹐況塵土垢穢乎。故是選於去取淸濁之界﹐特爲屬意﹐要之才髙而情眞﹐卽瑕不得而掩瑜矣。詞無長調﹑中調之名﹐不過曰「令」﹑曰「漫」而已。前人有言曰﹕鉛汞交煉而丹成﹐情景交煉而銅成。苟情景融洽則披文得貌﹐可探其蘊﹐亦不必一一有題。且本一調也﹐務爲新奇﹐多寓名目﹐反滋惑亂。又今人爲詞﹐每欲所寄之調與所賦之事相應﹐取其小巧關會﹐故喜占新名﹐殊爲牽合。夫詞之工拙﹐豈因調名有所加損乎﹖今每調取一稱﹐從其明顯相沿已久者﹐其餘槪爲削去﹐以還雅觀。遇有必不可少題者﹐則間載一二。至於一人之詞﹐互見兩集﹐彼此淆亂﹐莫可適從﹐排纂之家﹐不無鹵莽﹐辧其語意﹐亦有可明。惟考據審細者卽從之﹐非立異也。詞走腔﹐詩落韻﹐皆不得爲善。豈惟詩詞﹐𨿽古文亦必有音節。音節諧從﹐誦之始能感人。然凝習之久﹐大抵自得之﹐不待告語而知﹐實非繭絲牛毛之謂也。今之爲詞者﹐規摹韻度﹐命意範辭﹐無失其爲詞可矣。若絲銖毫芒之違合﹐則孰從而辧之﹐而方言譜者紛紛鑿鑿﹐起而相繩﹐亦安能質宋人於異代﹐而信其必然也。蓋宋人之詞﹐可以方言音律﹔而今人之詞﹐只可以方言辭章。宋之詞兼尙耳﹐而今之詞惟寓目﹐似可不必過爲抨擊也。卽宋人長短句﹐用韻之出入﹐今亦不得其故。近人有以詩韻爲詞者﹐𨿽詩通用之韻﹐亦不敢假借﹐此亦求其說而不得﹐自爲之程或可耳。設取以律他人﹐則非也。偶見茅氏﹑毛氏之論﹐有當於心。茅氏論曲也﹐可通於詞。毛氏則專論韻。茅氏之言曰「此徒因末矩本﹐非洞本照末。」毛氏之言曰「揣度之胸﹐多所臬兀。」有取乎二家之言﹐非爲淩蹋不守者。出脫其意﹐似寬而實嚴﹐因取而載之﹐而爲今之治詞而眩於譜與韻之說者﹐聊藉此以通一難云。詞曲之道﹐至今幾絕矣。近得湯若士﹐然是紫釵特勝耳﹐而大半出於帥惟審。蓋若士深得曲意﹐而頗傷於率﹐若紫釵則情文得十八矣﹐但太不協調。其言曰「周琦﹝伯琦當作徳淸。﹞作中原音﹝玉茗堂全集尺牘卷三答孫俟居無音字。﹞韻﹐而伯琦於伯﹝伯字當作徳。﹞輝﹑致遠中無詞名。沈伯時指樂府迷﹐而伯時於花庵玉林間非詞手。詞之爲詞﹐九調四聲而已。﹝答孫俟居已下有哉字﹞且所引腔﹝答孫俟居腔下有證字﹞。不云『未知出何調﹐犯何調』﹐則云『又一體』。彼所引曲未滿十﹐然已如是﹐復何能縱觀而定其詞句音韻邪。﹝答孫俟居邪作耶﹐下有弟在此。﹞自謂知曲意者﹐筆懶韻落﹐時時有之﹐正不妨拗折天下人嗓子。」此其自雄自信之言也。中原韻造於元末﹐故執此以求元曲﹐卽髙則誠亦深犯落韻。蓋沈約造四聲於梁﹐而唐人行之。詞曲盛於宋元﹐而韻成於元末﹐正未可一律齊。余以古詩﹑古韻﹐自可兼行﹐則詞義恰合﹐稍一落韻﹐亦不爲過。至於犯調﹑別體﹐此宋元人知曲本原﹐自能意造﹐故造且可﹐何況於犯。亦徒因末矩本﹐非洞本照末。若士之方言﹐亦中其豪肓矣。特云﹕拗折天下人嗓子﹐則曲之所以爲曲﹐正以字句轉折而音律調和。嗓子﹐人之元聲也。欲拗折以就之﹐豈能爲諧乎。然呂玉繩攺之﹐徒便俗工而傷其筆意﹐此若士所以曰「昔有人嫌摩詰冬景芭蕉﹐割蕉加梅﹐冬則冬矣﹐然非王摩詰冬景也。」可謂知言矣。﹝右茅氏元儀﹞詞本無韻﹐故宋人不制韻﹐任意取押﹐𨿽與詩韻相通不遠﹐然要是無限度者。予友沈子去矜創爲詞韻﹐而家稚黃取刻之。𨿽有功於詞甚明﹐然反失古意。假如三十韻中﹐惟尢是獨用﹐若東﹑冬﹐江﹑陽﹐魚﹑虞﹐皆﹑﹝昭代叢書本西河詞話無皆字。﹞灰﹐支﹑微﹑齊﹐寒﹑刪﹑先﹐蕭﹑肴﹑豪﹐覃﹑鹽﹑咸﹐則皆是通用。此𨿽不知詞者亦曉之﹐何也。獨用之外﹐無嫌通韻。通韻之外﹐更無犯韻。則𨿽不分爲獨爲通﹐而其爲獨爲通者﹐自了然也。嘗記舊詞﹐尙有無名子魚遊春水一詞「秦樓東風裏﹐輕拂黃金縷」﹐通紙於語。張仲宗之漁家傲「短夢今宵還到否﹐荒村四望知何處」﹐通語於有者。若以平﹑上﹑去三聲通轉例之﹐則支通於魚﹐魚通於尢﹐必以支﹑紙一韻﹐魚﹑語一韻限之﹐未爲無漏也。至若眞﹑文﹑元之相通﹐而不通於庚﹑靑﹑蒸﹐庚﹑靑﹑蒸之相通﹐而不通於侵﹐此在詩韻則然﹐若詞則無不通者也。﹝丁河詞話無也字。﹞他不具論﹐只據阮郎一調﹐有洪叔嶼﹑王山樵二作﹐中云「晴光開五云」﹐「扶春來遠林」﹐「相呼試看燈」﹐「何曾一字眞」﹐「今朝第幾程」﹐則已該眞﹑文﹑元﹑庚﹑靑﹑蒸﹑侵有之﹐其在上﹑去﹐則只據朱希眞詞「人情薄似秋云」﹐「不須計較苦勞心」﹐「尢事元來有命」﹐「更逢一朵花新」﹐「片時歡笑且相觀」﹐「明日陰晴未定」﹐其無不通轉可知。而謂眞﹑軫一韻﹐庚﹑梗一韻﹐侵﹑寢一韻﹐是各自爲說也。其他歌之與麻﹐未必不通﹐寒之與鹽﹐未必不轉。但爲發端﹐尙俟踵事。至如入韻﹐則循﹝循﹐西河全集本西河詞話作洵﹐昭代叢書本西河詞話作信。﹞口揣合﹐方音俚響﹐皆許入押。而限以屋﹑沃一韻﹐覺﹑藥一韻﹐質﹑陌﹑錫﹑緝一韻﹐物﹑月﹑曷﹑黠﹑屑﹑葉一韻﹐合﹑洽一韻﹐凡五韻。則試以舊詞﹐﹝詞下西河詞話有考之二字。﹞張安國滿江紅詞有「髙丘喬木﹐望京華﹐迷南北」句﹐則通屋於職﹐晏叔原春情有「飛絮繞香閣」﹐「意淺愁難答」﹐「韻險還慷押」﹐「月在庭花舊園角」﹐則又通覺與藥﹑與合﹑與洽。孫光憲謁金門有云「畱不得﹐畱得也應無益。揚州初去日。」又云「卻羨鴛鴦﹝鴛鴦﹐西河詞話作彩鴛。﹞三十六。孤飛還﹝飛還﹐西河詞話作鸞只。﹞一隻。」則又通質﹑陌﹑錫﹑職﹐於屋。若蘇長公赤壁懷古是念奴嬌調﹐其云「千古風流人物」﹐「人道是﹐三國周郎赤壁」﹐「捲作千堆雪」﹐「雄姿英發」﹐「一樽還醉江月」﹐鮮於伯璣﹝璣﹐西河詞話作機。﹞亦有是詞﹐﹝詞﹐西河詞話作調。﹞云「雙劍千年初合」﹐「放出君龍頭角」﹐「極目春潮闊」﹐「年年多病如削」﹐張於湖是調﹐有云「更無一點風色」﹐「著我扁舟一葉」﹐「妙處難與君說」﹐「穩泛滄浪空闊」﹐「萬象爲賓客」﹐「不知今夕何夕」﹐則是旣通物﹑月與屑與錫﹐又通覺﹑藥與曷與合﹐而又合通陌﹑職與曷與屑與葉與緝。是一入聲﹐而一十七韻﹐展轉雜通﹐無有定紀。至於髙賓王霜天曉角之通陌﹑錫﹑質﹑緝﹐詹天遊霓裳中序﹐第一之通月﹐曷﹑職﹑緝﹐﹝緝﹐西河詞話作葉。﹞王昭儀滿江紅之通月﹑屑﹑錫﹑職﹐皆屬尋常﹐可無論已。且夫否之音俯﹐向僅見之陳琳賦中﹐凡廣韻﹑切韻﹑集韻諸書﹐俱無此音。若兆之音卜﹐則不特從來韻書無是讀﹑押﹐卽從來字書亦並無是轉﹑切﹐此吳越間鄕音誤呼﹐﹝丁河全集本西河詞話呼下有而字。﹞竟以入韻﹐此何謂也。且昔有稱閩人林外題垂虹橋詞﹐初﹝丁河全集本西河詞話脫初字。﹞不知誰氏﹐流傳入宮禁﹐孝宗讀之﹐笑曰﹔「鎖與考押﹐則鎖當讀掃﹐此閩意﹝意西河詞話作音﹞也。」後﹝後﹐西河詞話作及。﹞訪之果然。向使宋有定韻﹐則此詞不宜流傳人間。而孝宗以同文之主﹐韻例不遵﹐反爲曲釋。且未聞韻書無此押﹐字書無此音﹐自上古迄今﹐偶一見之鄕音之林外﹐﹝西河詞話外字下有而字﹞公然讀押﹐嬗爲故事﹐則是詞韻之了無依據﹐而不足推求﹐亦可驗已。況詞盛於宋﹐盛時不作則毋論﹐今不必作﹐萬一作之﹐而與古未同﹐則揣度之胸多所臬兀﹐從之者不安﹐而刺之者有間﹐亦何必然。﹝左毛氏奇齡﹞●卷一○江南春寇準波渺渺宋初去五代不遠﹐萊公江南春﹑點絳唇二調﹐體制髙妙﹐不減花間。○生查子姚寬郎如陌上塵生查子﹐以渾成爲工。○點絳唇林逋金穀年年於所詠之意﹐該括略盡﹐髙遠無痕﹐得神之作。五禹雨恨雲愁。綴字是古人拙處。周必大秋夜乘槎乘槎﹑天孫﹑牽牛三用﹐傷重且俗筆也。末三句精絕。○浣溪沙蘇軾山下蘭芽短浸溪坡公韻髙﹐故淺淺語亦覺不凡。毛滂銀字笙簫小小童趙令﹑賀方回之亞﹐毛澤民亦「三影郎中」之次也。淸超絕俗﹐詞中故自難。○卜算子辛棄疾漢代李將軍南渡以後名字﹐長詞𨿽極意周鐫﹐小調不能不斂手。以其工出意外﹐無可著力也。稼軒本色自見﹐亦足賞心。○減字木蘭花晏幾道長亭晚送輕而不浮﹐淺而不露。美而不艷﹐動而不流。字外盤旋﹐句中含吐。小詞能事備矣。○采桑子歐陽修羣芳過後西湖好「始覺春空」語拙﹐宋人每以春字替人與事﹐用極不妥。○淸平樂晏殊金風細細情景相副﹐宛轉關生﹐不求工而自合。宋初所以不可及也。○憶少年晁補之無窮官柳「花無人戴﹐酒無人勸﹐醉也無人管」﹐與此詞詞起處同一警絕。唐以後﹐特地有詞﹐正以有如許妙語﹐詩家收拾不盡耳。○喜遷鶯令夏竦雲散綺髙華瑩澈﹐猶以質勝﹐慶曆間詞如此。○少年遊歐陽修闌干十二獨憑春拙處已是工處﹐與「金穀年年」一調又別。「千里萬里﹐二月三月」﹐此數字甚不易下。柳永參差煙樹灞陵橋屯田此調﹐居然勝場﹐不獨「曉風殘月」之工也。○靑門引張先乍暖還輕冷子野雅淡處﹐便凝是後來姜堯章出藍之助。●卷二○南歌子歐陽修鳳髻金泥帶公老成名徳﹐而小詞當行乃爾。蘇軾山崗與歌眉歙「十三樓」遂成故實﹐詞家驅使字面﹐事實有限﹐如「昌蜀」則忌用也。○南鄕子晏幾道新月又如眉小詞之妙﹐如漢﹑魏五言詩﹐其風骨興象﹐迥乎不同。苟徒求之色澤字句間﹐斯末矣。然入崇﹑宣以後﹐𨿽情事較新﹐而體气已薄﹐亦風气爲之﹐要不可以彊也。○鵲橋仙陸遊華燈縱博詞之初起﹐事不出於閨帷﹑時序。其後有贈送﹑有寫懷﹑有詠物﹐其途遂寬。卽宋人亦各競所長﹐不主一轍。而今之治詞者﹐惟以鄙穢褻爲極﹐抑何謬與。○醉落魄張先雲輕柳梢「生香眞色」四字﹐可以移評石帚﹑玉田之詞。○踏莎行秦觀霧失樓臺「斜陽暮」﹐猶唐人「一孤舟」句法耳。升庵之論破的。○臨江仙賀鑄巧剪合歡羅勝子南宋小詞﹐僅能細碎﹐不能渾化融洽。卽工到極處﹐只是用筆輕耳﹐於產人一種耀艷深華﹐失之遠矣。讀以上諸詞自見。今多謂北不逮南﹐非篤論也。陸遊鳩雨催成新綠以末二語不能割棄○唐多令劉過蘆葉滿汀洲與陳去非「杏花疏影裏﹐吹笛到天明」﹐並數百年來絕作﹐使人不復敢以花間眉目限之。○蝶戀花蘇軾花褪殘紅靑杏小坡公於有韻之言﹐多筆走不守之憾。後半手滑﹐遂不能自由。少一停思﹐必無此矣。晏幾道醉別西樓醒不記如小山父子及徳麟輩﹐用事亦未常不輕﹐但有厚薄濃淡之分。後人一再過﹐不復畱餘味﹐而古人雋永不已。○系裙腰張先惜霜淡照夜雲天以「憐偶」字隱語入詞﹐亦淸便可人。○漁家傲範仲淹塞下秋來風景異一幅絕塞圖﹐已包括於「長煙落日」十字中。唐人塞下詩最工﹑最多﹐不意啟程是復有此奇境。王安石平岸小橋千嶂抱介甫在中書﹐有不合意﹐便謂何處無一碗魚羹飯喫。審如是霜筠雪竹之地﹐何不早歸﹐而必堅以新法﹐禍人國也。讀此詞末二語﹐可感亦可傷。○行香子蘇軾北望平川末語風致嫣然﹐便是畫意。晏幾道晚綠寒紅亦不爲極工﹐然不可廢此﹐卽詞之規模。劉過佛寺云連貪於取巧﹐便是小家伎倆。然亦可知南渡以來﹐此道窮態極變﹐不可以一律論也。○靑玉案賀鑄淩波不過橫塘路工妙之至﹐無迹可尋﹐語句思路﹐亦在目前﹐而千人尢人不能湊泊。山谷云「解道江南斷腸句﹐只今惟有賀方回。」其爲當時稱許如此。黃公紹年年社日停釒咸綫一詞中「釒咸綫」字兩兒﹐必誤。然俱有作意。○感皇恩陸遊小閣倚秋空其人胸中有故﹐出語自不同。當與「酒徒一半取封候﹐獨去作﹑江連漁父」合看。○江城子黃庭堅畫堂髙會酒闌珊山谷於詩詞多失之生硬﹐而詞尢傷雅。其在當時﹐固以柳七﹑黃九並稱。此詞單字韻句猶較可﹐若再一縱筆﹐便恐去惡道不遠。謝逸杏花村館酒旗風調亦易工﹐但欲動蕩合拍。○千秋歲秦觀柳連沙外「春去也」三字﹐要占勝。前面許多攢簇﹐在此牧煞﹐「落紅尢點愁如海」﹐此七字銜接得力﹐異樣出精采。●卷三○師師令張先香鈿寶珥白描髙手﹐爲姜白石之前驅。○傳言玉女晁衝之一夜東風事眞則語妙﹐如末二語﹐固知非泛拈得來。○風入松虞集畫堂紅袖倚淸酣當時以此詞纖帕上相饋遺﹐其傳誦可知。然「官燭金鑾」﹐殊未脫俗﹐惟結句工絕。○驀山溪黃庭堅鴛鴦翡翠山谷於詞﹐非其本色﹐且多作俚語﹐不止如柳七之猥褻。「春未透﹐花枝瘦﹐正是愁時候」﹐十一字精妙可思﹐使盡如此﹐吾無間然。○千秋歲引王安石別館寒砧「無柰」數語鄙俚﹐然首尾實是詞家法門。閱北宋詞﹐須放一綫道﹐往往北宋人一二語﹐又是南渡以後丹頭﹐故不可輕棄也。○最髙樓程垓舊時心事調本流宕﹐故後片數語近似曲子﹐非作者之過。○鬥百花柳永煦色韶光明媚勻穩工整﹐在柳詞已是上乘。○洞仙歌李元膺廉纖細雨著筆惟恐傷題﹐總不欲涉痕迹。詠物一派﹐髙不能及。石帚此種亦最可法。分明都是淚。石帚促織云「西窗又吹暗雨。」玉田春水雲﹕「和云流出空山。」皆是過處爭奇﹐用筆之妙﹐如出一手。合此數公觀之﹐略可以悟。○惜紅衣吳文英鷺老秋絲看他用鬢白﹑溪碧﹑烏衣﹑茸紅﹐𨿽小小設色字﹐亦必成章法﹐詞其可輕言乎。此詞誤本落一寂字﹐遂有疑其不合者。尋常讀姜詞﹐謂客字是韻﹐寂字是韻﹐今夢窗不爾。維舟九字﹐以語意論之﹐當是一气。而姜詞用故國﹐吳詞用繡箔﹐國字﹑箔字又似是句中韻﹐無弗同者。去宋人已遠﹐欲一一皆通其說﹐自不能不失之鑿也。若「伴惹茸紅」句﹐夢窗措語之常﹐無難著解耳。○探芳信二詞﹝按﹕指此首與張炎坐淸畫﹞同韻﹐必皆繼艸窗作者﹐惜周詞不見。詞至宋末﹐予倡女和﹐人人各極其工﹐眞樂事也。○探春慢姜夔衰艸愁煙求之字句﹐則字句未周。求之音響﹐而音響已遠。感人之深﹐不能指言其處﹐只一喚字﹐上下俱動。諸葛鼠須筆﹐除卻石軍﹐人漢有用。張炎列屋烘鑪白石老仙以後﹐只有此君與之並立。以上兩詞﹐工力悉敵﹐試掩姓氏觀之﹐應不辦﹝應作辧﹞孰爲堯章﹐孰爲叔夏。○滿江紅程過春欲來時粗服亂頭﹐卻勝他周鏤者。毛開潑火初收滿江紅﹑沁園春﹐詞家相戒以爲俗調﹐不宜復塡。予謂有俗詞無俗調。若詠物寫景﹐非苦心人不辧﹐固當擇調。至於卽事卽地髙會言情﹐使人入耳賞心﹐詞工足矣﹐𨿽俗調又何害焉。○掃花遊王沂孫小庭蔭碧漸隔下杳字韻﹐應落二字。○水調歌頭蘇軾明月幾時有凡興象髙﹐卽不爲字面礙。此詞前半﹐自是天仙化人之筆。惟後半「悲歡離合」﹑「陰晴圓缺」等字﹐苛求者未免指此爲累。然再三讀去﹐摶扌完運動﹐何損其佳。少陵詠懷古迹詩云「支離東北風塵際﹐漂泊西南天地間。」未嘗以風塵﹑天地﹐西南﹑東北等字窒塞﹐有傷是讀之妙。詩家最上一乘﹐固有以神行者矣﹐於詞何獨不然。題爲中秋對月懷子由﹐宜其懷抱俯仰﹐浩落如是﹐錄坡公詞若並汰此作﹐是無眉目矣。亦恐詞家疆宇狹隘﹐後來作者﹐惟墮入纖稼一隊﹐不可以救藥也。後村二調亦極力能出脫者﹐取爲此公嗣響﹐可以不孤。○滿庭芳秦觀山抹微云詞家正宗﹐則秦少遊﹑周美成。然秦之去周﹐不止三捨。宋末諸家﹐皆從美成出。周邦彥風老鶯雛「黃蘆苦竹」﹐此作詞家所常設字面﹐至張玉田意難忘詞﹐猶特見之﹐可見當時推許大家者﹐自有在﹐決非後人以土泥﹑脂粉爲詞耳。○天香李彭老搗麝成塵詠龍涎諸作﹐俱在影響之間﹐不太遠者﹐斯取之矣。●卷四○長亭怨慢姜夔漸吹盡枝頭香絮「時」字湊「不會得」三字﹐呆。「書郎」二句﹐口气不雅。「只」字疑誤﹐「只」字喚不起「難」字。白石人工煉特至﹐此一二筆﹐容是率處。○丁子妝慢張炎白浪搖天「楊花點點是春心﹐替風前﹑尢花吹淚」﹐此詞家李長吉嘔心得來﹐必如是﹐方可謂之造句。嘔心之句妙在絕不傷气。此其奪胎於堯章也﹐其餘諸公便不能。○聲聲慢周密燕泥沾粉有章﹑蘇在前﹐自難求勝。此但以淸便取臻﹐已是名作。○慶淸朝慢王觀調雨爲酥玉林云「風流楚楚﹐詞林中之佳公子也。」然不可無一﹐不可有二﹐學步則非。韶美輕俊﹐恐一轉便入流俗﹐故詞先辧品。○揚州慢姜夔淮左名都「無柰苕溪月﹐又喚我扁舟東下」﹐是喚字著力。「二十四橋仍在﹐波心蕩﹐冷月無聲」﹐是蕩字著力。所謂一字得力﹐通首先采﹐非煉字不能然﹐煉亦未易到。○暗香姜夔舊時月色落筆得「舊時月色」四字﹐便欲使千古作者皆出其下。詠梅嫌純是素色﹐故用「紅萼」字﹐此謂之破色筆。又恐突然﹐故先出「翠尊」字配之。說來甚淺﹐然大家亦不外此。用意之妙﹐總使人不覺﹐則烹鍛之工也。美成花犯云「人正在﹑空江煙浪裏。」堯章云「長記曾攜手處﹐千壓﹐西湖寒碧。」堯章思路﹐卻是從美成出﹐而能與之埒﹐由於用字髙﹐煉句密﹐泯其來蹤去迹矣。○慶天長慢周邦彥條風布暖空淡深遠﹐較之石帚作﹐寧復有異。石帚專得此種筆意﹐遂於詞家另開宗派。如「條風布暖」句﹐至石帚皆淘洗盡矣。然淵源相沿﹐固是一祖一禰也。○珍珠簾吳文英密沈鑪暖餘煙裊用筆拗折﹐不使一猶人字﹐𨿽極周嵌﹐復有靈气行乎其間。今之治詞者﹐髙手知師法姜﹑史﹐夢窗一種﹐未見有取塗涉津者﹐亦斯道中之廣陵散也。首句從歌舞處寫﹐次句便寫入聞簫鼓者。前半賦題已竟﹐後只嘆惋發巳﹝巳當作己。﹞意﹐恐忘卻本意﹐再用「歌紈」二字略一點映﹐更不重犯手。宋人詞布局染墨多是如此。○玲瓏四犯姜夔疊鼓夜寒字句與前數調異而名同。張炎流水人家諸作異姜詞﹐當別是一調。其餘句法參差﹐多不一律﹐襯字亦隨意可使。彼固執言詞者﹐都無是處。○陌上花張翥關山夢裏歸來元詞﹐張仲舉爲工﹐然無刻入之句。○瑣窗寒張炎亂雨敲春此春雨也﹐熨貼流轉乃爾。前結十三字﹐皆單字領下十二字。作五四四句法﹐此破作七六句﹐未嘗不可諷詠﹐恐執譜者必廢是詞矣。○繞佛閣周邦彥暗塵四斂一刻吳文英。玩其筆意﹐亦頗似夢窗。然「望中迆邐」﹑「浪春燈」﹐則多屬美成本色語。○萬年歡史達祖兩袖梅風如此詞起結﹐始當得「生新」二字。○髙陽臺蔣捷苑轉憐香前後結三字句﹐或韻或不韻。後段起句﹐或七字或六字。六字者用韻﹐七字多不韻。若執一而論﹐將何去何從。意者宮調不當淩雜﹐而字句或可參差。今旣已不被管弦﹐徒就字句以繩﹐詞𨿽自詫有獨得之解﹐吾未敢以爲合也。○東風第一枝史達祖艸腳愁蘇史之遜姜﹐有一二欠自然處。雕鏤有痕﹐未免傷雅﹐短處正不必爲古人曲護。意欲靈動﹐不欲晦澀。語欲穩秀﹐不欲纖佻。人工勝則天趣減﹐梅﹑夢窗自不能不讓白石出一頭地。○解語花周密晴絲ア前段「得」字韻七字句﹐美成作上三下四﹐艸窗作上四下三。後段「的」字韻九字句﹐美成作上五下四﹐艸窗作上四下五。結句「立」字韻﹐美成破作三句﹐則三﹑四﹑五﹐艸窗作兩句﹐則七字﹑五字。此類不可勝舉。虛心折衷自見﹐無用俗說之紛紛也。張炎行歌趁月玉田此調﹐與美成一一吻合。前段「蕊枝嬌小」﹐後段「舊愁空杳」﹐與美成「桂華流瓦」﹑「鈿車羅帕」﹐似皆是用韻。前後人亦有確定不移者。但在今日﹐惟主詞工﹐不得遂因此而廢彼耳。○念奴嬌蘇軾大江東去坡公才髙思敏﹐有韻之言多緣手而就﹐不暇琢磨。此詞膾炙千古﹐點檢將來﹐不無字句小疵﹐然不失爲大家。詞綜從容齋隨筆攺本﹐以「周郎」﹑「公瑾」傷重﹐「浪聲沈」較「淘盡」爲雅。予謂「浪淘」字𨿽粗﹐然「聲沈」之下不能接「千古風流人物」六字。蓋此句之意全屬「盡」字﹐不在「淘」﹑「沈」二字分別﹐至於赤壁之役﹐應屬「周郎」﹐「孫吳」二字反失之泛。惟「了」字上下皆不屬﹐應是湊字。「談笑」句甚率﹐其他句法伸縮﹐前人已經備論。此仍從舊本。正欲其瑕瑜不掩﹐無失此公本來面目耳。○湘月張炎行行且止字數平仄同﹐而調名各異。且白石創之﹐玉田效之﹐必非無謂。然今之言調者𨿽好生枝節﹐對此茫然﹐亦無說以處﹐不得不彊比而同之﹐於是湘月之譜仍是念奴嬌﹐大堪失笑。故予謂不當以四聲平仄言詞者﹐此是其明證也。魏晉以前﹐無有四聲﹐而漢之樂府自若﹐未聞其時協律者﹐鮮所依據也。故平仄一法﹐僅可爲律詩言耳。至於詞﹑曲﹐當論開闔﹑斂舒﹑抑揚﹑髙下﹐一字之音﹐辧析入微﹐決非四聲平仄可盡。猶見裏中一前輩﹐以傳奇擅長﹐妙嫻音律﹐每塡一曲竟﹐必使老優展轉歌之。若歌者云有未協﹐不憚屢易﹐必求其妥。作曲之時﹐何嘗不照平仄塡定﹐一入歌喉﹐輒有不宜﹐蓋以字有陰陽淸濁﹐非四聲所能該括。故上聲一字不合﹐易十數上聲字﹐有一合者。去聲一字不合﹐易十數去聲字﹐有一合者。卽今昆曲可通於宋詞﹐豈得以依聲塡字﹐便云毫髮無憾乎。宋詞久不談宮調﹐旣已失考﹐今之作者﹐取其長短淋漓﹑曲折盡致﹐小有出入﹐無損其佳。湯臨川云「此案頭之書﹐非臺上之觀。」傳奇且持此論﹐況於詞調去宋數百年﹐彼此同一不知﹐何必曲爲之說。前此任意遊移者﹐固爲茫昧﹐近日以四聲立譜者﹐尢屬妄愚。彼自詫爲精嚴﹐吾正笑其淺鄙。旣歷詆古人﹐盡掃時賢﹐皆謂之不合調﹐不知彼所自謂合調者﹐果能悉入歌喉﹐一一指陳其宮調乎。因白石湘月詞﹐聊發此意﹐作者當無墮譜家雲霧中也。●卷五○桂枝香唐玨松江捨北詠蟹諸作﹐多是說人食蟹﹐惟此調不偏枯﹐「西風有恨無腸斷」﹐此一警語足矣。此唐義士也﹐昭陵玉匣數首﹐並沈痛傷懷﹐非復宋人。此君詩詞﹐俱參上流﹐不獨髙節。○木蘭花慢盧祖臯汀蓮凋晚艷三調甚平﹐然不敗目。○水龍吟蘇軾似花還似非花水龍吟末後十三字﹐多作五四四﹐此作七六﹐有何不可。近見論譜者於「細看來不是」及「楊花點點」下分句﹐以就五﹑四﹑四之印板死格﹐遂令坡公絕妙好詞不成文理。起句入魔﹐「非花」則又「似」﹐不成句也。「拋家傍路」四字欠雅。「綴」字趁韻﹐不穩。「曉來」以下﹐眞是化工神品。蘇軾楚山竹如雲非無字面蕪累處﹐然丰骨畢竟超凡。玉田云「淸麗舒徐」﹐未敢輕議也。王沂孫世間無此娉婷荼蘼如何寫﹐直合淺淺許。海棠尢難著色。不離不卽﹐已在个中。遇棘手題﹐當思所變計。二調頗堪玩味。﹝按﹕與盧祖臯蕩紅流水無聲合評。﹞張炎仙人掌上芙蓉玉田此調不見作手﹐才到蒲江﹑竹屋之間。○憶舊遊周邦彥記愁橫淺黛「舊巢」下﹐如琴曲泛音﹐盡而不盡。美成詞是此等筆意處最難到﹐玉田亦似十分模擬者。○喜遷鶯劉一止曉光催角前半曉行﹐景色在目﹐𨿽不及竹山之工﹐正是雅詞。○宴淸都周邦彥地僻無鐘鼓美成詞﹐乍近之覺疏朴苦澀﹐不甚悅口。含咀之久﹐則舌本生津。○曲遊春施嶽畫舸西泠路此調前片旣似吳君特﹐後片又似周公瑾﹐兼撮二家之長。○齊天樂張炎分明柳上春風眼美成如杜﹐白石兼王﹑孟﹑韋﹑柳之長。與長白石並有中原者﹐後起之玉田也。梅溪﹑夢窗﹑竹山皆自成家﹐遜於白石﹐而優於諸人。艸窗諸家﹐密麗芊綿﹐如溫﹑李一派。玉臺沿至於宋初﹐而宋詞亦以是終焉。以詩譬詞﹐亦可聊得其彷佛。○瑞鶴仙陸子逸臉霞紅印枕能如此作情詞﹐亦復何傷。蔣捷紺煙迷雁迹句意警拔﹐多由於拗峭﹐然須煉之精純﹐始不失於生硬。竹山此詞云「勸淸光﹐乍可幽窗相照﹐休照紅樓夜笛。」夢窗雲「問閶門﹐自古送春多少。」玉田云「能幾番遊﹐看花又是明年。」妙語獨立﹐各不相假借。正不必舉全詞﹐卽此數語﹐可長畱數公天地間。﹝按幽窗相照﹐照字原詞作伴。﹞○澡蘭香吳文英盤絲系腕亦是午日應有情事﹐但筆端幽艷﹐如古錦爛然。○金盞子蔣捷練月縈窗「佩鸞」有作「佩款」者﹐「佩鶯」不葉﹐「佩款」不可解。初見之周繢滿眼﹐細按則淸气首尾聲貫澈。陳言習語﹐吐棄一切﹐與夢窗相似﹐又別是一種。大抵亦自美成出﹐但字字作意。○綺羅香史達祖做冷欺花無一字不與題相依﹐而結尾始出「雨」字﹐中邊皆有。前後兩段七字句﹐於正面尢著到。如意寶珠﹐玩弄難於釋手。張炎萬里飛霜對句八字起﹐已關住紅葉﹐下用「楓冷吳江」點明﹐「斜陽」句﹐略寫髙絕。後段「衰顏借酒」是襯法﹐「回風」二句﹐狀丹楓之神﹐結句﹐反映安音頓句﹐極其妥貼﹐而思路更入微。○二郎神呂渭老西池舊約此調九十八字﹐與諸調異。○拜星月慢周密膩葉陰淸後段步驟美成﹐並學堯章用字﹐可見當日才人降心折服大家。此道必有源流﹐不諱因襲﹐徒欲倔彊自雄﹐應是尉佗未見陸生耳。○永過樂蘇軾明月如霜「野雲孤飛﹐爲無迹」﹐石帚之詞也。此詞亦當不愧此品目﹐僅歡賞「燕子樓空」十三字者﹐猶屬附會淺夫。辛棄疾千古江山升庵云﹕稼軒詞中第一。發端便欲涕落﹐後段一气奔注﹐筆不得遏。廉頗自擬﹐慷慨壯懷﹐如聞其聲。謂此詞用人名多者﹐當是不解詞味。●卷六○解連環姜夔玉鞍重倚意轉而句自轉﹐虛字皆揉入字內。一詞之中﹐如具問答﹐抑之沈﹐揚之浮﹐玉軫漸調﹐朱弦應指﹐不能形容其妙。○望湘人賀鑄厭鶯聲到枕方回長調﹐便有美成意﹐殊勝晏﹑張。○疏影張炎碧圓自潔暗香﹑疏影﹐玉田易名爲紅情﹑綠意﹐詠荷花荷葉。其實易名未易調﹐無須另載。○蘇武慢惜餘春慢﹑過秦樓﹑選冠子﹑蘇武慢四調相同﹐惟選冠子多二字﹐餘皆百十一字。惜餘春慢亦有百十三字者﹐無可區別﹐特各仍其集中本名耳。○沁園春辛棄疾疊嶂西馳稼軒詞於宋人中自辟門戶﹐要不可少。有絕佳者﹐不得以粗﹑豪二字蔽之。如此種創見﹐以爲新奇﹐流傳遂成惡習。存一槪其餘。世以蘇﹑辛並稱﹐辛非蘇類﹐稼軒之次則後村﹑龍洲﹐是其偏裨也。○賀新郎劉克莊妾出於微賤後村此調埋沒於斷楮敝墨之中﹐從前無有人拈出﹐眞風騷之遺﹐不當僅作詞觀也。若情深而句婉﹐猶其餘事。

