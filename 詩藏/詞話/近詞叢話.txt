近詞叢話﹝淸﹞徐珂

太淸西林春﹐姓顧氏﹐蘇州人。才色雙絕﹐爲貝勒奕繪之側福晉﹐有《天遊閣集》。所作詞名《東海漁歌》﹐玆錄其三闋焉。慈溪記遊調寄﹝浪淘沙﹞云「花木自成蹊。春與人宜。淸流荇蕩參差。小鳥避人棲不定﹐撲亂楊枝。歸騎踏香泥。山影沈西。鴛鴦衝破碧﹖飛。三十六雙花樣好﹐同浴淸溪。」山行調寄﹝南柯子﹞云「絺綌生涼意﹐肩輿緩緩遊。連林梨棗綴枝頭。幾處背陰籬落掛牽牛。遠岫云初斂﹐斜陽雨乍收。牧蹤樵徑細尋求。昨夜流。」春夜調寄﹝早春怨﹞云「楊柳風斜。黃昏人靜﹐睡穩棲鴉。短燭燒殘﹖驟添溪水繞﹐長更坐盡﹐小篆添些。紅樓不閉窗紗。被一縷春痕暗遮。淡淡輕﹖﹐溶溶院落﹐月在梨花。」太淸嘗與貝勒雪中並轡遊西山﹐作內家妝束﹐披紅斗篷﹐於馬上撥鐵琵琶﹐手潔白如玉﹐見者咸謂爲王嬙重生也。

或曰﹐龔定庵嘗通殷勤於太淸﹐事爲貝勒所知﹐大怒﹐立逼太淸歸﹐而索龔於客邸﹐將殺之﹐龔孑身逃以免。然其事未可盡信。如臯冒廣生有記太淸遺事六首﹐錄之以資考證。詩云「如此佳人信莫愁。出身嫁得富平侯。九年占盡專房寵﹐妙華夫人以道光庚寅七月逝四十文君倘白頭。」太淸與貝勒同生於嘉慶己亥﹐明善堂詩編至戊戌﹐則太淸之寡恰四十齊頭矣。「一夜瑤臺起朔風。雕殘金鎖淚珠紅。秦生晚遇潘生死﹐秦﹑潘皆醫也。腸斷天家鄭小同。」太淸於道光甲午正月五日生子﹐因與己同日﹐故名載同。是年十二月﹐以痘殤。「寫經親禮玉皇前。太淸曾集玉皇心印經﹐爲五言詩四首。偸翦黃絁便學仙。太淸有道裝小象﹐道士黃雲谷所畫。不畫雙成伴王母﹐石橊可惜早生天。」石橊﹐太淸侍婢名﹐早卒。「信是長安俊物多。紅禪詞句不搜羅。淮南別有登仙犬﹐一唱雙鬟柰若何。」雙鬟﹐太淸所蓄犬也。雙鬟病火﹐淸拈一字與之﹐拈得福字﹐眾皆曰「吉。」太淸曰「不祥也。是示一口田耳。道人有﹝金縷曲﹞云「示一口田埋薄命」﹐卽用本事「貂裘門下列衣冠。「綠服庭前兒女﹐貂裘門下衣冠」。太淸春燈詞也。詞到嘆娛好最難。忽忽不知春料峭﹐水精簾外有天寒。」「太平湖畔太平街。邸西爲太平湖﹐邸東爲太平街﹐見貝勒上夕侍宴詩注。南谷春深葬夜來。南谷﹐大房山東﹐貝勒與太淸葬處。人是傾城姓傾國﹐丁香花發一低徊。」儔﹐著有《北窗吟稿》。家貧﹐爲女塾師﹐曾作鳳雙飛彈詞﹐才气橫溢﹖

陽湖程蕙英﹐紙貴一時。所爲詩純乎閱世之言﹐非尋常閨秀所能。其自題鳳雙飛後寄楊香畹云「半生心迹向誰論。願借霜毫說與君。未必笑啼皆中節﹐敢言怒罵亦成文。驚天事業三秋夢﹐動地悲歡一片雲。開卷但供知己玩﹐任教俗輩耳無聞。」

錢塘鄭太夫人名蘭孫﹐字娛淸﹐爲仁和徐若洲司馬鴻謨之婦﹐花農侍郎琪之母。工詩詞﹐閨中賡唱之暇﹐嘗以課子。自道光丙申至咸豐壬子﹐刪存詩詞八百餘首﹐分爲兩集﹐一曰《都梁香閣》﹐一曰《蓮因室》﹐中以隨宦江北時所作者多。方粵寇之初陷揚州也﹐從其姑孫太夫人倉卒出城﹐服物皆不復顧。惟奉先世畫像﹑及髙宗賜文穆公本詩墨迹﹐並司馬爲太夫人所書詩詞手冊以行。其後恭親王弈欣題詩於侍郎所刊太夫人之詩詞集﹐有二句云「漫將趙管圖書擬﹐忠孝遺徽此幀中。」卽指在也。太夫人吟詠余晷﹐喜諷梵經。其在如臯時﹐居東嶽禪院旁﹐嘗以十四晝夜﹐禮《妙法蓮華經》七部﹐故其所作時有禪悟﹐與司馬所著之《檐卜花館詩》﹐並稱於時。

毗陵多閨秀﹐世家大族﹐彤管貽芬﹐若莊氏﹑若惲氏﹑若左氏﹑若張氏﹑若楊氏﹐固皆以工詩詞著稱於世者也。今以莊氏言之﹐則有回生之婦沈恭人﹐及次女靜芬﹑季女蕡孫﹐儀生之婦卓媛﹐字縈素﹐柱之婦錢太夫人﹐定嘉之婦荊安人﹐及長女徳芬。存與之次女﹖之﹐季女玉芝。培因之長女環瑛﹐髙駟之婦李孺人﹐蓉讓之長女玉珍及次女﹐逢原之女芬秀﹐關和之女盤珠﹐文和之長女如珠﹐雋甲之婦汪孺人﹐均之次女素馨﹐炘之次女婉嫻﹐述之婦夏孺人﹐映垣之季女若韞﹐翊昆之婦楊孺人﹐自康熙以迄同治﹐凡得二十二人﹐皆以詩詞名於時﹐而盤珠尢著。

石門徐迓陶太守寶謙﹐工詩文辭﹐一門風雅﹐論語溪門望者﹐當首推之。太守嘗與其婦蔡氏唱和於月到樓﹐女孫畹貞﹑蕙貞﹑自華﹑蘊華﹐咸侍側﹐分韻賦詩﹐里巷傳爲盛事。自華﹑蘊華﹐尢著稱於時。自華寄塵有《懺慧詞》。蘊華字小淑﹐侯官林亮奇文學景行之室也﹐有詩詞刊入《南社集》。

明崇禎之季﹐詩餘盛行﹐人沿竟陵一派。入國朝﹐合肥龔鼎孳﹑眞定梁淸標﹐皆負盛名。而太倉吳偉業尢爲之冠﹐其詞學屯田﹑淮海﹐髙者直逼東坡﹐王士禎以爲明黃門陳子龍之勁敵。自余若錢塘吳農祥﹑嘉興王翃﹑周篔﹐亦有名於時。其後繼起者﹐有前七家﹑後七家﹐前十家﹑後十家之目。前七家者﹐華亭宋徵輿﹑錢芳標﹐無錫顧貞觀﹐新城王士禎﹐錢塘沈丰垣﹐海鹽彭孫遹﹐滿洲性徳也。徵輿字轅文﹐其詞不減馮韋。芳標字葆﹖﹐原出義山﹐神味絕似淮海。貞觀字華峯﹐號梁汾﹐考聲選調﹐吐華振響﹐浸浸乎薄蘇﹑辛而駕周﹑秦。士禎字貽上﹐號阮亭﹐別號漁洋山人﹐尢工小令﹐逼近南唐二主。丰垣字遹聲﹐其詞柔麗﹐源出於秦淮海﹑賀方回。孫遹字羨門﹐多唐調﹐士禎撰《倚聲集》﹐推爲近今詞人第一﹐嘗稱其吹气若蘭﹐每當十郎﹐輒自愧傖父。性徳原名成徳﹐字容若﹐其品格在晏叔原﹑賀方回間。更益以華亭李雯﹑錢塘沈謙﹑宜興陳維崧三家﹐遂爲十家。雯字舒章﹐語多哀艷﹐逼近溫﹑韋。謙字去矜﹐步武蘇﹑辛﹐而以五代北宋爲歸。維崧字其年﹐郁靑霞之奇气﹐譜烏絲之新制﹐實大聲宏﹐激昂善變者也。同時與其年齊名者﹐爲秀水朱彜尊。彜尊字錫鬯﹐號竹垞﹐當時朱陳村詞﹐流徧宇內﹐傳入禁中。彜尊又別出新意﹐集唐人詩成數十闋﹐名《蕃錦集》﹐殊有妙思﹐士禎見之﹐以爲殆鬼工也。然彜尊詞一宗姜﹑張﹐其弟子李良年﹑李符輔佐之﹐而其傳彌廣。康幹之際﹐言詞者幾莫不以朱﹑陳爲範圍﹐惟朱才多﹐不免於碎﹐陳气盛﹐不免於率﹐故其末派﹐有俳巧奮末之病。錢塘厲鶚﹑吳縣過春山﹐近朱者也。興化鄭燮﹑鉛山蔣士銓﹐近陳者也。太倉王時翔﹑王策諸人﹐獨軼出朱﹑陳兩家之外﹐以晏﹑歐爲宗。時翔字抱翼﹐其詞淒惋動人。策字漢舒﹐意味深長﹐亦自名家。至宜興史承謙﹑荊溪任曾貽﹐自出杼軸﹐獨抒性靈﹐於宋人吸其神髓﹐不沾沾襲其面貌。一語之工﹐令人尋味無窮﹐而又不失體裁之正則﹐亦詞家之作手也。

幹嘉之際﹐作詞者約分浙西﹑常州二派。浙西派始於厲鶚﹐常州派始於武進張惠言。鶚詞宗彜尊﹐而數用新事﹐世多未見﹐故重其富﹐後生效之﹐每以捃摭爲工﹐後遂浸淫﹐而及於大江南北﹐然鈔撮堆砌﹐音節頓挫之妙﹐未免蕩然。惠言乃起而振之﹐與其弟琦選唐﹑宋詞四十四家﹐百六十首﹐爲《詞選》一書﹐闡意內言外之旨﹐推文微事著之原﹐比傅景物﹐張皇幽渺﹐約千編爲一簡﹐蹙萬里於徑寸﹐誠爲樂府之揭櫫﹐詞林之津逮。故所撰作﹐亦觸類修暢﹐悉臻正軌。其友人惲敬﹑錢寄重﹑丁履恆﹑陸繼輅﹑左輔﹑李兆洛﹑黃景仁﹑鄭善長輩﹐亦皆不愧一時作家。其學於惠言而有得者﹐則歙縣金應城﹑金式玉也。其以惠言之甥而傳其學者﹐則武進董士錫也。荊溪周濟﹐友於士錫﹐嘗謂詞非寄托不入﹐專寄托不出﹐其所立論﹐實足推明張氏之說而廣大之。所著《味雋齋詞》及《止齋詞》﹐堪與惠言之《茗柯詞》﹐把臂入林。蓋自濟而後﹐常州詞派之基礎﹐益以鞏固﹐潘徳輿𨿽著論非之﹐莫能相掩也。

後七家者﹐張惠言﹑周濟﹑龔自珍﹑項鴻祚﹑許宗衡﹑蔣春霖﹑蔣惇復也。惠言字臯文﹐濟字保緒﹐號止庵﹐自珍字定庵﹐鴻祚字蓮生﹐宗衡字海秋﹐春霖字鹿潭﹐惇復字劍人。七家中蓮生﹑海秋﹑鹿潭之作﹐大都幽艷哀斷﹐而鹿潭尢婉約深至﹐流別甚正﹐家數頗大﹐人推爲倚聲家老杜。合以張琦﹑姚燮﹑王拯三家﹐是爲後十家﹐世多稱之。

其效常州派者﹐光緒朝有丹徒莊棫﹑仁和譚獻﹑金壇馮煦諸家。棫字中白﹐獻字仲修﹐煦字夢華。

光宣間之倚聲大家﹐則推臨桂王鵬運﹑況周頤﹑歸安朱祖謀﹑漢軍鄭文焯。鵬運字幼霞﹐周頤字夔笙﹐祖謀字古微﹐文焯字叔問。

宜興陳其年檢討維崧﹐少淸臞﹐冠而於思﹐須浸淫及顴準﹐儕輩號爲陳髯。性好雅遊﹐以文章鉅麗﹐爲海內推重。相與蹴角壇坫者﹐吳江吳漢槎﹑雲間彭古晉也。吳梅村有江左三鳳皇之目。其年未達時﹐嘗自中州入都﹐與朱竹垞合刻所著曰《朱陳村詞》﹐流傳入禁中﹐曾蒙聖祖賜問逶褒賞。

王井叔客揚州數年﹐文采富艷﹐傾動時流。好塡詞﹐所著名《月底修簫譜》﹐倚聲家傳誦之。未幾構疾遽卒﹐年猶未及三十也。彌畱時﹐與其婦曹夫人相訣﹐約三年卽見﹐至期﹐曹夫人果亦香消玉殞矣。

麟見亭河帥﹐曾以遊歷所至﹐分繪所圖﹐名曰鴻雪因緣﹐自爲之記﹐並囑吳門戈寶士明經各附一詞於後。長洲陶鳧薌宗伯則舉生平境遇﹐自系以詞﹐寓編年紀事於協律中﹐皆爲詞家創格﹐《紅豆樹館詞》﹐五六兩卷是也。其記嘉慶癸酉﹐林淸遣其黨陳爽﹑陳文魁﹐潛結太監閻進喜等﹐突入大內滋事﹐﹝百字令﹞云「刀光如雪﹐鎭驚魂一霎﹐頭顱依舊。密館校書剛日午﹐猝遇跳梁小醜。義膽同拚﹐凶鋒正銳﹐血濺門爭守。狼奔豕突﹐半空霹靂驚走。更遣飛騎訛傳﹐款關諜報﹐匪黨還交構。往事思量成噩夢﹐差幸餘生虎口。淨掃攙槍﹐肅淸輦轂﹐功大誰稱首。神槍無敵﹐當今神武天授。」

吳蘋香女史﹐初好讀詞曲﹐後乃自作﹐亦復駸駸入古。錢唐梁應來題其速變男兒圖有句云「南朝幕府黃崇嘏﹐北宋詞宗李易安。」非虛譽也。著有《花簾詞》一卷﹐逼眞漱玉遺音。其﹝祝英臺近﹖詠影﹞云「曲欄低﹐深院鎖。人晚倦梳裏。恨海茫茫﹐已覺此身墮。那堪多事靑燈﹐黃昏才到﹐又添上影兒一个。最無那﹐縱然著意憐卿﹐卿不解憐我。怎又書窗﹐依依伴行坐。算來驅去應難﹐避時尙易﹐索掩卻繡幃推臥。」﹝河傳﹞云「春睡。剛起。自兜鞋。立近東風﹐費猜。繡簾欲鉤人不來。徘徊。海棠開未開。料得曉寒如此重。﹖雨凍。一定畱春夢。甚繁華。故遲些。輸他。碧桃容易花。」﹝如夢令﹖燕子﹞云「燕子未隨春去。飛入繡簾深處。軟語話多時﹐莫是要和儂住。延佇。延佇。含笑回他不去。」女史父夫皆業賈﹐無一讀書者﹐而獨工倚聲﹐眞夙世書仙也。

仁和徐紫仙女士云芝﹐爲若洲司馬鴻謨娛淸太夫人蘭孫之女﹐花農侍郎琪之姊﹐好倚聲﹐卽以咸豐戊午辛酉﹐兩次刲股療母疾﹐著稱於時者也。咸豐初﹐隨宦揚州﹐適有粵寇之擾﹐紫仙乃與侍郎同侍太夫人避居如臯﹐𨿽晨炊暮爨﹐紫仙亦兼任之。然稍暇﹐必塡小詞以自遣﹐多雋句﹐可與侍郎之《玉可詞》《落葉詞》並傳。癸亥﹐適袁子才之從曾孫蔚文上捨﹐倡隨甚得。及太夫人卒﹐以思慕成疾﹐遂至不起﹐時同治癸亥也。所著爲《秀瓊詞》﹐恭忠親王弈欣題詞以譽之﹐有「裁云縫月﹐驪珠一一陽春調」等句。

同光間有詞學大家﹐前乎王幼霞給諫﹑況夔笙太守﹑朱古微侍郎﹑鄭叔問中翰。爲海內所宗仰者﹐譚復堂大令是也﹐大令旣舉於鄕﹐一爲校官﹐旋筮仕於皖﹐以經術師吏治。簿書餘暇﹐輒招要朋舊﹐爲文酒之宴集﹐吮毫伸紙﹐搭拍應副﹐若不越乎流連光景之情文者。讀其詞者﹐則云幼眇而沈鬱﹐義隱而指遠﹐腷臆而若有不可於明言。蓋斯人胸中別有事在﹐而官止於令﹐犖然不能行其志﹐爲可太息也。

大令所著《復堂詞》﹐在《半廠叢書》中。又選順康至同光人詞爲《篋中詞》。更取周濟《詞辧》﹐爲徐珂評泊之。其跋曰「及門徐仲可中翰﹐錄《詞辧》索予評泊﹐以示﹖範。予固心知周氏之意﹐而持論小異。大抵周氏所謂變﹐亦予所謂正也﹐而折衷柔厚則同云云。」觀此﹐可以知《復堂詞》宗旨之所在矣。

朱古微少時﹐隨宦汴梁﹐王幼霞以省其兄之爲河南糧道者至﹐遂相遇﹐古微乃納交於幼霞﹐相得也。已而從幼霞學爲詞﹐因益親。光緒庚子之變﹐八國聯軍入京城﹐居人或驚散﹐古微與劉伯崇殿撰福姚﹐就幼霞以居。三人者﹐痛世運之陵夷﹐患气之非一日致﹐則發憤叫呼﹐相對太息。旣不得他往﹐乃約爲詞課﹐拈題刻燭﹐於喁唱酬﹐日爲之無間﹐一闋成﹐賞奇攻瑕﹐不隱不阿﹐談諧間作﹐心神灑然﹐若忘其在顚沛兀臲中﹐而自以爲友朋文字之至樂也。

幼霞天性和易﹐而多憂戚﹐若別有不堪者。旣任京秩久﹐而入諫垣﹐抗疏言事﹐直聲震內外﹐然卒以不得志去位。光緒甲辰客死蘇州﹐其遇厄窮﹐其才未竟厥施﹐故郁伊無聊之槪﹐一於詞陶寫之。其詞導源碧山﹐復歷稼軒﹑夢窗﹐以還淸眞之渾化﹐與周濟之說固契若鍼芥也。

況夔笙爲倚聲大家﹐著有《第一生修梅華館詞》﹐與王幼霞﹑朱古微相友善。其官秩亞於幼霞﹑古微﹐而聲望實與相埒。嘗自述其塡詞之所歷曰「余自同治壬申癸酉間﹐卽學塡詞﹐所作多性靈語﹐有今日萬不能道者﹐而尖艷之譏﹐在所不免。光緒己丑﹐薄遊京師﹐與半塘共晨夕﹐半塘詞夙尙體格﹐於餘詞多所規誡。又以所刻宋﹑元人詞屬爲校讎﹐余自是得窺詞學門徑。所謂重拙大﹐所謂自然從追琢中出﹐積心領神會之﹐而體格爲之一變。半塘亟獎藉之﹐而其它無責焉。夫聲律與體格並重也﹐餘詞僅能平側無誤﹐或某調某句有一定之四聲﹐昔人名作皆然﹐則亦謹守弗失而已﹐未能一聲一字﹐剖析無遺﹐如方千里之和淸眞也。如是者二十餘年﹐繼與漚﹑尹以詞相切磨﹐漚﹑尹守律綦嚴﹐余亦恍然向者之失﹐齗齗不敢自放﹐乃悉根據宋﹑元舊譜﹐四聲相依﹐一字不易﹐其得力於漚﹑尹與得力於半塘同。人不可無良師友﹐不信然歟。大雅不作﹐同調甚稀﹐如吾半塘﹐如我漚尹﹐寧可多得。半塘長已矣﹐於吾漚尹﹐𨿽小別亦依黯。吾漚尹有同情焉﹐豈過情哉﹐豈過情哉。」半塘卽幼霞也﹐漚尹卽古微也。

光緒庚寅辛卯間﹐況夔笙居京師﹐常集王幼霞之四印齋﹐唱酬無虛日。夔笙於詞不輕作﹐恆以一字之工﹑一聲之合﹐痛自刻繩﹐而因以繩幼霞。幼霞性𨿽懶﹐顧樂甚不爲疲也。己亥﹐夔笙客武昌﹐則與程子大以詞相切劘。幼霞聞之而言曰「子大詞淸麗綿至﹐取徑白石﹑夢窗﹑淸眞﹐而直入溫﹑韋﹐得夔笙微尙專詣以附益之﹐宜其相得益彰矣。」

朱古微爲倚聲大家﹐著稱於光宣間﹐其所著爲《彊村詞》。嘗視學廣東﹐未滿任卽解組歸。嘗曰「予素不解倚聲﹐歲丙申﹐重至京師﹐王幼霞給事時舉詞社﹐彊邀同作。王喜獎借後進﹐於予則繩檢不少貸﹐微叩之﹐則曰﹕『君於兩宋塗徑﹐固未深涉﹐亦幸不睹明以後詞耳。』貽予四印齋所刻詞十許家﹐復約校夢窗四稿﹐時時語以源流正變之故。旁皇求索爲之﹐且三寒暑﹐則又曰可以視今人詞矣。示以梁汾﹑珂雪﹑樊榭﹑稚圭﹑憶云﹑鹿潭諸作。會庚子之變﹐依王以居者彌歲﹐相對咄咄﹐倚玆事度日﹐意似稍稍有所領受﹐而王則翩然投劾去。辛丑秋﹐遇王於滬上﹐出示所爲詞九集﹐將都爲《半塘定稿》﹐且堅以互相訂正爲約。予彊作解事﹐於王之閎指髙韻﹐無能舉似萬一。王則惇促錄副去﹐許任刪削﹐復書至﹐未浹月﹐而王已歸道山矣。自維劣下﹐靡所成就﹐卽此﹖趄小言﹐度不能復有進益﹐而人琴俱逝﹐賞音闃然﹐感嘆疇昔﹐惟有腹痛。」旣刊王之《半塘定稿》﹐復用其指﹐薙存拙詞若干首﹐以付剞氏。

鄭叔問爲蘭坡中丞之子﹐以承平少年﹐羈滯吳下﹐數十年負時望﹐宏博精敏﹐著書滿家。出其緒餘﹐尢長倚聲﹐才力雄獨﹐進復古音﹐追撢兩宋﹐精辧七始﹐同時詞流如易實甫﹑王夢湘﹐未之或先也。徳淸兪曲園太史樾嘗曰「入叔問之室﹐輒見其左琴右書﹐一鶴翔舞其間﹐超然有人外之致﹐宜其詞之工也。」

錢塘張沚蒓﹐名上龢﹐家世通門﹐領聞劭學﹐冠絕流輩。久官畿輔﹐吏事精敏﹐不廢嘯歌。於塡詞一道﹐尢有心得。光緒丁酉戊戌間﹐吳昌綬客津沽﹐奉手承教﹐酬和極歡﹐傳箋之使﹐頓轡以待。時津門已多南曲中人﹐﹖墨脂黛﹐取給醉夢﹐太守不怒而笑﹐頗賙其乏﹐﹝滿庭芳﹞詞所謂花間流鶯﹐皆事實也。公子孟劬太守爾田﹐與吳常過從﹐問﹖書流別﹐以古學相切劘﹐陪遊﹖紀之間﹐引爲至樂。比謝事還﹐卜居蘇州﹐與鄭叔問﹑朱古微婆娑尊俎間﹐商榷舊藝﹐倚聲益富。識者皆謂沚蒓寢饋宋賢﹐造語下字分寸節奏﹐悉合規度﹐可傳者逾數百篇﹐乃矜愼芟訂﹐僅錄《吳漚﹖語》一卷。

古人塡詞﹐好用熟調﹐如艸窗諸老﹐熟於一調﹐必屢塡之﹐以和其手腕﹐此長調也。小山於小令﹐亦塡一調至十數﹐蓋亦避生就熟﹐易於著筆耳。常熟言琴吾大令家駒﹐治詞學至五十年之久﹐所著《鷗影詞》六卷﹐幾於無調不備。且每有所作﹐輒從事弦管﹐以求諧律。嘗謂詞之爲道﹐承詩之盛﹐開曲之先﹐不深音韻﹑不窮律呂者﹐率爾操觚﹐恆至傷斲。始宋﹑元以逮今﹐海內勝流無不嗜此者﹐以能審音也。琴吾有子仲遠﹐總戎惇源﹐亦以文學政治名於時。

