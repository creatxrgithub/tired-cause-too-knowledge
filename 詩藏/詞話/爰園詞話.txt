爰園詞話﹝明﹞兪彥

詞所以名樂府之故

詩詞﹐末技也﹐而名樂府。古人凡歌﹐必比之鐘鼓管弦﹐詩詞皆所以歌﹐故曰樂府。不獨古人然﹐今人但解絲竹﹐率能譯一切聲爲譜﹐甚至隨聲應和﹐如素習然。故盈天地間﹐無非聲﹐無非音﹐則無非樂。

詞得與詩並存之故

詞於不朽之業﹐最爲小乘。然溯其源流﹐咸自鴻蒙上古而來。如億兆黔首﹐固皆神聖裔矣。惟閭巷歌謠﹐卽古歌謠。古可入樂府﹐而今不可入詩餘者﹐古拙而今佻﹐古朴而今俚﹐古渾涵而今率露也。然今世之便俗耳者﹐止於南北曲。卽以詩餘﹐比之管弦﹐聽者端冕臥矣。其得與詩並存天壤﹐則文人學士賞識欣艷之力也。

詞所以名詩餘之故

詞何以名詩餘﹐詩亡然後詞作﹐故曰余也﹐非詩亡﹐所以歌詠詩者亡也。詞亡然後南北曲作﹐非詞亡﹐所以歌詠詞者亡也。謂詩餘興而樂府亡﹐南北曲興而詩餘亡者﹐否也。

歷代詩歌之變遷

周東遷以後﹐世競新聲﹐三百之音節始廢。至漢而樂府出。樂府不能行之民間﹐而雜歌出。六朝至唐﹐樂府又不勝詰曲﹐而近體出。五代至宋﹐詩又不勝方板而詩餘出。唐之詩﹐宋之詞﹐甫脫穎﹐已徧傳歌工之口。元世猶然﹐至今則絕響矣。卽詩餘中﹐有可采入南劇者﹐亦僅引子。中調以上﹐通不知何物﹐此詞之所以亡也。今世歌者﹐惟南北曲寧如宋猶近古。

詞須注意音調

詞全以調爲主﹐調全以字之音爲主。音有平仄﹐多必不可移者﹐間有可移者。仄有上去入﹐多可移者﹐間有必不可移者。儻必不可移者﹐任意出入﹐則歌時有棘喉澀舌之病。故宋時一調﹐作者多至數十人﹐如出一吻。今人旣不解歌﹐而詞家染指﹐不過小令中調﹐尙多以律詩手爲之﹐不知孰爲音﹐孰爲調﹐何怪乎詞之亡已。

立意命句之忌

遇事命意﹐意忌庸﹑忌陋﹑忌襲。立意命句﹐句忌腐﹑忌澀﹑忌晦。意卓矣﹐而束之以音。屈意以就音﹐而意能自達者﹐鮮矣。句奇矣﹐而攝之以調﹐屈句以就調﹐而句能自振者﹐鮮矣。此詞之所以難也。

小令與長調之難

小令佳者﹐最爲警策﹐令人動褰裳涉足之想。第好語往往前人說盡﹐當從何處生活。長調尢爲亹亹﹐染指較難。蓋意窘於侈﹐字貧於復﹐气竭於鼓﹐鮮不納敗。比於兵法﹐知難可焉。

宋詞非愈變愈下

唐詩三變愈下﹐宋詞殊不然。歐﹑蘇﹑秦﹑黃﹐足當髙﹑岑﹑王﹑李。南渡以後﹐矯矯陡健﹐卽不得稱中宋﹑晚宋也。惟辛稼軒自度粱肉不勝前哲﹐特出奇險爲珍錯供﹐與劉后村輩俱曹洞旁出。學者正可欽佩﹐不必反唇並捧心也。

選詞之難

周長卿元曰「選艸堂詞﹐亦如昭明文選﹐但入選面目都相似﹐不入者非無佳詞﹐便覺有倀气。」此語良然。選艸堂者﹐小令中調﹐吾無間然。長調亦微有出入﹐非惟作者難﹐選者亦難耳。

好詞不易攺

古人好詞﹐卽一字未易彈﹐亦未易攺。子瞻「綠水人家繞」﹐別本繞作曉﹐爲古今詞話所賞。愚謂繞字𨿽平﹐然是實境。曉字無皈著﹐試通詠全章便見。少遊「斜陽暮」﹐後人妄肆譏評﹐托名山谷﹐淮海集辧之詳矣。又有人親在郴州﹐見石刻是斜陽樹﹐樹字甚佳﹐猶未若暮字。至苕溪漁隱記耆卿「鰲山彩結」﹐結攺作締益佳﹐不知何以佳也。若子瞻「低繡戶」﹐低攺窺﹐則善矣。溫飛卿「衰桃一樹近前池﹐似惜容顏鏡中老」﹐予欲攺近爲俯﹐或映﹐似更覺透露。請質之知言者。

莊宗歌頭爲長調之祖

晚唐五代小令﹐塡詞用韻﹐多詭譎不成文者﹐聊爲之可耳﹐不足多法。尊前集載唐莊宗歌頭一首﹐爲字一百三十六﹐此長調之祖﹐然不能佳。

柳詞之所本

子瞻詞無一語著人間煙火﹐此自大羅天上一種﹐不必與少遊﹑易安輩較量體裁也。其豪放亦止大江東去一詞。何物袁綯﹐妄加品騭﹐後代奉爲美談﹐似欲以槪子瞻生平。不知萬頃波濤﹐來自萬里﹐吞天浴日﹐古豪傑英爽都在﹐使屯田此際操觚﹐果可以「楊柳外曉風殘月」命句否。且柳詞亦只此佳句﹐餘皆未稱。而亦有本﹐祖魏承班漁歌子「窗外曉鶯殘月」﹐第攺二字增一字耳。

詞人遭遇

唐宣宗愛唱菩薩蠻﹐令狐相公托溫飛卿譔進。又舊詞「碎挼花打人」﹐有婦支解夫者﹐上以此戲語宰相﹐君臣和洽至此。宋眞宗召王岐公賞月﹐令宮嬪解金珠乞詩﹐帝王此等舉動殊不俗。子瞻生平備歷危險﹐而神宗讀其「瓊樓玉宇髙處不勝寒」之句﹐曰「蘇軾終是愛君。」遭際亦略相當﹐俱能令千古艷羨。

綺語小過不致墮地獄

佛有十戒﹐口業居四﹐綺語﹑誑語與焉。詩詞皆綺語﹐詞較甚。山谷喜作小詞﹐後爲泥犂獄所懾﹐罷作﹐可笑也。綺語小過﹐此下尙有無數等級罪惡﹐不知泥犂下那得無數等級地獄﹐髡何據作此誑語﹐不自思當墮何等獄耶。文人多不達﹐見忌眞宰﹐理或有之。不達已足蔽辜﹐何至深文重比﹐令千古文士短气。

論對句

詞中對句﹐須是難處﹐莫認爲襯句。正惟五言對句﹑七言對句﹐使讀者不作對疑﹐尢妙﹐此卽重疊對也。

