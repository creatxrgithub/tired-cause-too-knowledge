柯亭詞論﹝淸﹞蔡嵩云撰

○守四聲並無牽彊之病

詞講四聲﹐宋始有之﹐然多爲音律家之詞。文學家之詞﹐分平仄而已。音律家之詞﹐原可歌唱﹐四聲調葉﹐爲可歌之一種要素。仇山村曰「詞有四聲﹑五音﹑均拍﹑輕重﹑淸濁之別﹐卽指可歌之詞而言。北宋如屯田﹑方回﹑淸眞﹑雅言諸家﹐南宋如白石﹑梅溪﹑夢窗﹑艸窗﹑玉田諸家﹐大都妙解音律﹐所爲詞﹐聲文並茂。吾人學其詞﹐多有應守四聲者。且所謂音律家之詞﹐亦惟獨創之調﹐自度之腔﹐如淸眞蘭陵王﹑白石暗香疏影之類﹐須嚴守四聲。至於通行之調﹐如金縷曲﹑沁園春﹑水龍吟之類﹐則無四聲可守。摸魚子﹑齊天樂﹑木蘭花慢之類﹐一調中只有數處仄聲須分上去﹐不必全守四聲也。四聲調葉之詞﹐今𨿽以音譜失傳而不可歌﹐然較之僅分平仄者﹐讀時尙覺鏗鏘可聽。故詞家之守律者﹐必辧四聲分上去﹐以爲不如是﹐不合乎宋賢軌範。淺學者流﹐每謂守四聲﹐如受桎梏﹐不能暢所欲言﹐認爲汩沒性靈。其實能手爲之﹐依然行所無事﹐並無牽彊不自然之病。觀淸末況蕙風﹑朱韁村諸家守四聲之詞﹐足證此語不誣。

○守四聲濫觴於南宋

詞守四聲﹐濫觴南宋。在北宋並無守四聲之說。南宋發生此種詞派﹐亦非無因。四聲之不同﹐全在髙低輕重。去髙而上低﹐平輕而入重﹐其大較也。歌辭之抗墜抑揚﹐全在四聲之配合恰當。非然者﹐必至生硬不能上口﹐又何能美聽乎。在深通音律之詩人詞人﹐隨意發爲詩詞﹐無不可歌﹐無不叶律。非然者﹐其用字必待樂工之校正﹐方能入調。史稱溫飛卿能逐弦管之音﹐爲側艷之辭﹐其詩詞自可入樂。李太白﹑王摩詰不聞知音﹐而淸平調﹑渭城曲唱徧一時﹐未始不由於前說。唐人歌絕句﹐五代歌小令﹐其歌法均其簡單。北宋初﹐仍循五代遺法歌小令。中葉以後﹐慢詞漸盛﹐詞樂始突飛猛進﹐內容遂日趨於繁複矣。當時創調制譜最有名者﹐首推柳耆卿。所制新聲獨多﹐飲水處都歌柳詞﹐是其一證。繼之者爲周美成﹐曾充大晟府樂官。文人而通音律﹐故其詞和協流美﹐都可入樂﹐一時稱爲絕唱。南渡後﹐大晟樂譜散失﹐不獨柳譜全亡﹐周譜亦所存無幾。坊曲優伎﹐有能歌淸眞詞一二調者﹐人莫不視同珠璧」參看拙著樂府指迷箋釋可歌之詞條下小注第四段按語﹞惟其審音用字之法旣不傳﹐如是羣視周詞四聲爲金科律。方千里﹑楊澤民﹑陳西麓諸家和淸眞調﹐謹守四聲﹐少有逾越﹐卽其一例。厥後詞家﹐因守周詞之四聲﹐遂推而守其他音律家詞之四聲﹐此南宋守四聲詞派所由成立也。無論何事物﹐在原始時代﹐均純任自然﹐本無所謂法。漸進則法立﹐更進則法密。音樂進展﹐亦復如是。始何嘗有五音六律與四聲﹐其後覺天然歌唱﹐過於簡單淩亂﹐於是始有音律之發明。其實此音律﹐仍含於自然法則中﹐特後人加以發明。𨿽出人爲﹐謂仍屬自然法則﹐亦無不可。慢引近詞之成爲宋代詞樂﹐實由進步使然。其內容之繁複﹐迥非唐人絕句﹑五代小令可比。欲明其故﹐非將宋代燕樂所以承前啟後者﹐加以徹底之研討不可。總之守四聲詞派﹐實有其甚深之根據。篇幅所限﹐玆僅發其凡而已。

○初學不必守四聲

詞守四聲﹐乃進一步作法﹐亦最後一步作法。塡時須不感拘束之苦﹐方能得心應手。故初學塡詞﹐實無守四聲之必要。否則辭意不能暢達﹐律𨿽葉而文不工﹐似此塡詞﹐又何足貴。惟世無難事﹐習之旣久﹐熟能生巧﹐自無所謂拘束﹐一以自然出之。𨿽守四聲﹐而讀者若不知其爲守四聲矣。北宋尙無守四聲之說。通音律之詞家﹐大都能按宮制譜﹐審音用字。﹝參看拙著樂府指迷箋釋去聲字條下小注第一後按語﹞南渡後﹐此法漸失傳。於是始有守四聲詞派出﹐以求於律不迕。至所謂守四聲﹐在一調中﹐有全守者﹐有半守半不守者。方楊諸家之和淸眞﹐每有此現象。全守者不必論。半守者﹐卽詞中此一部分四聲﹐有絲毫不容假借處。故諸家於此等處﹐均不肯違背。半不守者﹐卽詞中此一部分四聲﹐有可通融處。故諸家可各隨其意。又同一人所創之調亦然。如夢窗鶯啼序三首中四聲𨿽大致相同﹐亦間有不同處。總之皆隨各宮調音譜之性質﹐而塡詞用字各如其量。惟四聲在調之何部卽可通融﹐宋賢亦無定則傳後。故今日塡詞﹐不講律則已﹐講律則惟有遵守宋賢軌範﹐亦步亦趨矣。入可代平﹐去不代上﹐本案賢成說﹐不妨按調之情形采用。王半塘﹑鄭叔問﹑況蕙風﹑朱︹屯阝爲淸末四大詞家﹐守律之嚴﹐王﹑鄭似不如朱﹑況。而朱﹑況之嚴於守律﹐前期之作﹐似不如其後期。總之宋詞之音譜拍眼旣亡﹐卽守四聲﹐亦不能入歌。守律派之守四聲﹐無非求其近於宋賢叶律之作耳。近年社集﹐恆見守律派詞人﹐與反對守律者互相非難﹐其實皆爲多事。詞在宋代﹐早分爲音律家之詞與文學家之詞。音律家聲文並茂之作﹐固可傳世。文學家專重辭章之作﹐又何嘗不可傳世。各從其是可也。

○自然與人工各占地位

詞尙自然固矣﹐但亦不可一槪論。無論何種文藝﹐其在初期﹐莫不出乎自然﹐本無所謂法。漸進則法立﹐更進則法密。文學技術日進﹐人工遂多於自然矣。詞之進展﹐亦不外此軌轍。唐五代小令﹐爲詞之初期﹐故花間﹑後主﹑正中之詞均自然多於人工。宋初小令﹐如歐秦二晏之流﹐所作以精到勝﹐與唐五代稍異﹐蓋人工甚於自然矣。宋初慢詞﹐猶接近自然時代﹐往往有佳句而乏佳章。自屯田出而詞法立﹐淸眞出而詞法密﹐詞風爲之丕變。如東坡之純任自然者﹐殆不多見矣。南宋以降﹐慢詞作法﹐窮極工巧。稼軒𨿽接武東坡﹐而詞之組織結構﹐有極精者﹐則非純任自然矣。梅溪﹑夢窗﹐遠紹淸眞﹐碧山﹑玉田﹐近宗白石﹐詞法之密﹐均臻絕頂。宋詞自此﹐殆純乎人工矣。總之尙自然﹐爲初期之詞。講人工﹐爲進步之詞。詞壇上各占地位﹐學者不妨各就性之所近而習之。必是丹非素﹐非通論也。

○塡詞須講字法句法章法

塡詞卽捨律而論文﹐亦正難言。意境神韻無論矣﹐字法句法章法﹐一毫松懈不得。字法須講侔色揣稱﹐句法須講層深渾成﹐章法須講離合順逆貫串映帶。如何起﹐如何結﹐如何過變﹐均須致力。否則不成佳構。

○作詞須立新意

作詞之法﹐造意爲上﹐遣辭次之。欲去陳言﹐必立新意。若換調不換意﹐縱有佳句﹐難免千篇一律之嫌。

○意貴淸新境貴曲折

詞以意境爲上。但意貴淸新﹐境貴曲折。若換調不換意﹐或境表面一層﹐則一覽無餘﹐一二讀便同嚼蠟。

○陳言務去

陳言務去﹐乃詞成章後所有事﹐非所論於初學。初學縛於格調﹐囿於聲韻﹐成章已不易﹐遑論及此。楊守齋言﹐詞忌三重四同﹐去陳言自是其中一事。但好語都被古人說盡﹐欲其不陳甚難。惟有立新意﹑造新境﹐庶可推陳出新耳。昌黎標此義以論文﹐其集中未見陳言盡去﹐亦可見玆事之不易矣。

○小令首重造意

小令猶詩中絕句﹐首重造意﹐故易爲而不易爲。若只圖以敷辭成篇﹐日得數十首何難。作小令﹐須具納須彌於芥子手段﹐於短幅中藏有許多境界﹐勿令閒字閒句占據篇幅﹐方爲絕唱。如太白憶秦娥﹐卽其一例。此詞一字一句﹐都有著落﹐包念气象萬千。若但從字面求之﹐毫千里矣。善學之﹐方有入處。

○治小令途徑

自來治小令者﹐多崇尙花間。花間以溫韋二派爲主﹐餘各家爲從。溫派稼艷﹐韋派淸麗﹐不妨各就所嗜而學之。若性不喜花間﹐尙有二途可循。或取淸麗芊綿家數﹐由漱玉以上規後主﹐參以後唐之韋莊﹐輔以淸初之納蘭﹐此一途也。或取深俊婉約家數﹐由宋初珠玉﹑六一﹑淮海諸家﹐上溯正中﹐更以近代王靜庵之人間詞擴大其詞境﹐此亦一途也。

○慢詞與小令作法不同

慢詞與小令﹐不獨體制迥殊﹐卽文心內容﹐亦一繁一簡。文心何物﹐換言之﹐卽意匠也。詞境之構成如何﹐全視意匠之工拙。設諭以明之。小令如布置庭園一角﹐無多結構﹐奇花異石﹐些少點綴﹐便生佳致。慢詞則不同﹐如建大廈然﹐其中曲折層次甚多﹐入手必先慘淡經營﹐方能從事土木。若枝枝節節爲之﹐外觀縱極堂皇﹐內容必破碎不成格局。小令只要些新意﹐便易得古人句。作慢詞﹐全篇有全篇之意﹐前徧有前徧之意﹐後徧有後徧之意。故運意時﹐須先分別主從﹐庶詞成後聯貫統一﹐脈絡井然。慢詞與小令之文心旣繁簡迥殊﹐構成之辭章卽因之異色﹐而作法亦因之截然不同矣。

○詞賦少而比興多

詞尙空靈﹐妙在不離不卽﹐若離若卽﹐故賦少而比興多。令引近然﹐慢詞亦然。曰比曰興﹐多從反面側面著筆。賦者﹐敷陳其事而直言之﹐便是從正面說。至何者宜賦﹐何者宜比興﹐則須相題而用之﹐不可一槪論。慢詞作法﹐須講義法﹐與古文辭同。古文用筆﹐有正反側。然有時何嘗不用正筆﹐亦在相題用之。宜用反側﹐卽用反側﹐宜用正筆﹐卽用正筆。此例詩詞古文中甚多﹐故曰不可一槪論。

○小令慢詞各有天地

小令以輕﹑淸﹑靈爲當行。不做到此地步﹐卽失其宛轉抑揚之致﹐必至味同嚼蠟。慢詞以重﹑大﹑拙爲絕詣﹐不做到此境界﹐落於纖巧輕滑一路﹐亦不成大方家數。小令﹑慢詞﹐其中各有天地﹐作法截然不同。何謂輕﹑淸﹑靈﹐人尙易知。何謂重﹑大﹑拙﹐則人難曉。如略示其端﹐此三字須分別看﹐重謂力量﹐大謂气槪﹐拙謂古致。工夫火候到時﹐方有此境。以書諭之最易明﹐如漢魏六朝碑版﹐卽重大拙三者俱備。輕淸靈不過簪花美格而已。然各有所詣﹐亦是一種工夫﹐特未可相提並論耳。如以作小令之法作慢詞﹐以作慢詞之法作小令﹐亦猶以習簪花格之法習碑版﹐以寫碑版之法寫簪花格。反其道而用之﹐必兩無是處。

○詞學通於書道

詞中有澀之一境。但澀與滯異﹐亦猶重大拙之拙﹐不與笨同。昔侍臨川李梅■夫子幾席﹐聞其論書法﹐發揮拙﹑澀二字之妙﹐以爲聞所未聞。後治慢詞﹐乃悟詞中亦有此妙境﹐但非深入感覺不到。由此見詞學亦通於書道。

○塡詞貴能以輕禦重

塡詞貴能以輕禦重。此則關乎工力﹐不外熟能生巧。難題澀調﹐守四聲﹐辧陰陽﹐以及限韻步韻等﹐在能手爲之﹐何嘗不舉重若輕。非然﹐未有不手忙腳亂者。

○塡詞三步

初學塡詞﹐第一步求穩妥﹐第二步求精警﹐第三步求超脫。先言第一步﹐穩有字穩﹑句穩﹑韻穩﹑章穩數種。入手求穩﹐當先字句韻三者。至於章法求穩﹐則功夫已到七八成矣。塡詞練章法﹐尢難於練字﹑練句。時下詞流﹐講章法者﹐十中難得二三人﹐可旣也。入手塡詞﹐字句有不穩處﹐不足爲病。最忌者﹐穩而平庸﹐則難期精進耳。

○詞須熟誦

詞本可歌﹐音節鏗鏘﹐理所應有。塡詞能入調﹐自無生硬之病﹐故覺鏗鏘可聽。欲求入調﹐惟有熟誦古名家詞﹐久之自然純熟。周介存詞辧﹐乃選本中最精者﹐首首可誦。

○疊字句法創自易安

疊字句法﹐創自易安。以聲聲慢系疊字調名﹐故當時涉筆成趣。一起連疊十四字﹐後人以爲絕唱。究之非塡詞正軌﹐易流於纖巧一路﹐只可讓弄才女子偶一爲之。王湘綺雲﹕諸家賞其七疊﹐亦以初見故新﹐效之則可嘔。誠然。否則兩宋不少名家﹐後竟無繼聲者﹐豈才均不若易安乎﹐其故可思矣。

○詠物詞貴有寓意

詠物詞﹐貴有寓意﹐方合比興之義。寄最宜含蓄﹐運典尢忌呆詮﹐須具手揮五弦目送飛鴻之妙﹐方合。如東坡水龍吟﹐詠楊花而寫離情。夢窗瑣窗寒﹐詠玉蘭而懷去姬。白石詠梅﹐暗香感舊﹐疏影弔北狩扈從諸妃嬪。大都雙管齊下﹐手寫此而目注彼﹐信爲當行名作。此𨿽意別有在﹐然莫不抱定題目立言。用慢詞詠物﹐起句便須擒題。過變更不可脫離題意﹐方不空泛﹐方能警切。

○學詞勿先看近人詞

學詞切勿先看近人詞。近人詞多重敷浮字面﹐不尙意境﹐不講章法﹐不守格律。從此入手﹐以後卽不能到宋名賢境界。淸詞亦只末季﹐王﹑朱﹑鄭﹑況等數家可以取法﹐余不足觀也。

○淸詞三期

淸詞派別﹐可分三期。浙西派與陽羨派同時。浙西派倡自朱竹﹐曹升六﹑徐電發等繼之﹐崇尙姜張﹐以雅正爲歸。陽羨派倡自陳迦陵﹐吳■次﹑萬紅友等繼之﹐效法蘇﹑辛﹐惟才气是尙﹐此第一期也。常州派倡自張臯文﹐董晉卿﹑周介存等繼之﹐振北宋名家之緒﹐以立意爲本﹐以叶律爲末﹐此第二期也。第三期詞派﹐創自王半塘﹐葉遐戲呼爲桂派﹐予亦姑以桂派名之。和之者有鄭叔問﹑況蕙風﹑朱︹村等﹐本張臯文意內言外之旨﹐參以淩次仲﹑戈順卿審音持律之說﹐而益發揮光大之。此派最晚出﹐以立意爲體﹐故詞格頗髙。以守律爲用﹐故詞法頗嚴。今世詞學正宗﹐惟有此派。餘皆少所樹立﹐不能成派。其下者﹐野狐禪耳。故王﹑朱﹑鄭﹑況諸家﹐詞之家數𨿽不同﹐而詞派則同。

○作慢詞分二派

慢詞行文﹐現分二派﹐一從裏面做出﹐一從外面做入。從裏面做﹐便是以意遣辭。此派作法﹐以布局爲先務。下手時﹐先須立定主意﹐通篇卽抱定此意做去。敷藻下字﹐均有分寸。如何起﹑如何結﹑如何過變﹑如何鋪敍﹐均須意在筆先。故詞成後﹐語無泛設﹐脈絡分明﹐一气捲舒。宋賢矩﹐本應如是。此卽以意遣辭﹐所謂從裏面做出者也。從外面做入﹐便是因辭造意。此派作法﹐以琢句爲先務﹐字面務取華美﹐隨其組織以造意。貼切與否﹐在所不顧。全詞無中心﹐湊合成篇。承接貫串﹐起伏照應﹐更所不講。故詞成後﹐其佳者﹐亦只有好句可看﹐無章法脈絡可言。其劣者﹐堆砌粉飾﹐支離破碎﹐一加分析﹐疵百出。此卽因辭造意﹐所謂從外面做入者也。從裏面做出之詞﹐譬如內家拳﹐外表不必如何動人﹐眞實工夫﹐全在裏面。詞之鏈意﹑鏈章﹑行气﹑運筆者似之。惟工力深者﹐一見能知其佳處。此類詞﹐若僅從字面求之﹐毫千里矣。從外面做入之詞﹐譬如外家拳﹐其至者﹐亦有身法手法步法可看﹐工夫全在表面。如僅以句法見長之詞﹐其未至者﹐花拳繡腿而已。獺祭之詞流似之。可以駭俗目﹐未能逃法眼也。今世詞流如鯽﹐以句法見長者﹐尙車載斗量。講究章法者﹐二三老輩外﹐幾如鳳毛麟角﹐洵可旣已。

○看詞宜細分析

作詞固難﹐看詞亦不易。看前人詞﹐最宜仔細分析﹐能洞見前人工拙﹐方能發見自己短長﹐而加以攺進。大鶴﹑蕙風﹐最善論詞。︹屯阝則心知其故而不多言。方今論詞具法眼者﹐當推嘉興張孟劬﹑南海陳述叔。孟劬深受大鶴陶﹐述叔則傳︹屯阝衣缽者。二人一病一老﹐此後恐成廣陵散矣。

○看詞偏見與陋見

看人詞極難﹐看作家之詞尢難。非有眞賞之眼光﹐不易發見其眞意。有原意本淺﹐而視之過深者。如飛卿菩薩蠻﹐本無甚深意﹐張臯文以爲感幹不遇﹐爲後人所譏是也。有原意本深﹐而視之過淺者﹐如稼軒詞多有寓意﹐後人但看其表面﹐以爲豪語易學是也。自來評詞﹐尢鮮定論。派別不同﹐則難免入主出奴之見。往往同一人之詞﹐有揚之則九天﹐抑之則九淵者。如近世推崇屯田﹑夢窗﹐而宋末張玉田詞源﹐則非難備至﹐卽其一例。至於學識敷淺﹐則看詞見解失眞﹐信口雌黃﹐何異扣捫燭﹐目武夫爲寶玉﹐認騏驥作駑驥作駑駘﹐更不值識者一哂矣。偏見多蔽﹐陋見多謬﹐時人論詞﹐多有犯此病者。

○正中詞別具一種風格

正中詞﹐纏綿悱惻﹐在五代﹐別具一種風格。艷如飛卿﹐淸麗如端己﹐超脫如後主﹐均與之不同家數。其詞最難學﹐出之太易﹐則近率滑﹐過於鍛煉﹐又傷自然﹐總難恰到好處。

○正中鵲踏枝十四章

正中鵲踏枝十四章﹐郁伊惝﹐究莫測其意忄旨。劉融齋謂其詞流連光景﹐惆悵自憐。馮夢華則以爲有家國之感寓乎其中﹐然歟否歟。

○正中詞難學在不用力處

正中詞難學﹐在其輕描淡寫不用力處。一著濃縟字面﹐卽失卻陽春本色。近代王靜庵人間詞﹐接武歐﹑晏﹐其實歐﹑晏仍自陽春出。人間詞中﹐蝶戀花調最多﹐亦最佳﹐卽鵲踏枝也。

○東坡詞筆無點塵

東坡詞﹐胸有萬卷﹐筆無點塵。其闊大處﹐不在能作豪放語﹐而在其襟懷有涵蓋一切气象。若徒襲其外貌﹐何異東施效顰。東坡小令﹐淸麗紆徐﹐雅人深致﹐另辟一境。設非胸襟髙曠﹐焉能有此吐屬。

○少遊小令出自六一

少遊詞﹐𨿽間有花間遺韻﹐其小令深婉處﹐實出自六一﹐仍是陽春一脈。慢詞淸新淡雅﹐風骨髙騫﹐更非花間所能範圍矣。

○屯田詞得失參半

屯田爲北宋創調名家﹐所爲詞﹐得失參半。其倡樓信筆之作﹐每以俳體爲世詬病﹐萬不可學。至其佳詞﹐則章法精嚴﹐極離合順逆貫串映帶之妙﹐下開淸眞﹑夢窗詞法。而描寫景物﹐亦極工麗。雨霖鈴調﹐在樂章集中﹐尙非絕詣。特以「楊柳岸﹐曉風殘月」句得名耳。

○柳詞勝處在气骨

柳詞勝處﹐在气骨﹐不在字面。其寫景處﹐遠勝其抒情處。而章法大開大闔﹐爲後起淸眞﹑夢窗諸家所取法﹐信爲創調名家。如玉蝴蝶「望處雨收雲斷」﹑夜半樂「凍雲黯淡天气」﹑安公子「遠岸收殘雨」﹑傾杯樂「木落霜洲」﹑卜算子慢「江楓漸老」﹑甘州「對瀟瀟暮雨灑江天」諸闋﹐寫羈旅行役中秋景﹐均窮極工巧。

○周詞全自柳出

周詞淵源﹐全自柳出。其寫情用賦筆﹐純是屯田家法。特淸眞有時意較含蓄﹐辭較精工耳。細繹片玉集﹐慢詞學柳而脫去痕迹自成家數者﹐十居七八。字面𨿽殊格調未變者﹐十居二三。陳■碧有言﹕能見耆卿之骨﹐始能通淸眞之神。目光如炬﹐突過王晦叔﹑張玉田諸賢遠甚。夢窗深得淸眞之妙﹐其慢詞開闔變化﹐實間接自柳出。惟面貌全變﹐另具神理﹐不惟不似屯田﹐並不似淸眞。看詞者若僅於字句表面求之﹐更不易得其端倪矣。

○周吳小令及慢詞

淸眞令曲﹐閒婉似叔原﹐而沈著亦近之。慢詞疏宕類耆卿﹐而精湛則過之。於以見其作法非同一機杼矣。夢窗亦然﹐慢詞極凝煉﹐令曲卻極流利。故玉田於其慢詞﹐譏爲凝澀晦昧﹐謂如七寶樓臺﹐碎拆下來﹐不成片段。而獨賞其唐多令之疏快﹐以爲不質實。集中尙有。又以其令曲妙處與賀方回並稱。令曲慢詞﹐截然兩途﹐觀此益信。

○周吳慢詞最難學處

淸眞慢詞﹐沈鬱頓挫處最難學﹐須有雄健之筆以舉之。若無此筆﹐愼勿學淸眞﹐否則必流於軟媚。夢窗慢詞﹐髙華麗密處最難學﹐須有靈變之筆以禦之。若無此筆﹐愼勿學夢窗﹐否則必流於晦澀。

○稼軒詞不盡豪放

稼軒詞﹐豪放師東坡﹐然不盡豪放也。其集中﹐有沈鬱頓挫之作﹐有纏綿悱惻之作﹐殆皆有爲而發。其修辭亦種種不同﹐焉得槪以「豪放」二字目之。

○白石詞騷雅絕倫

白石詞在南宋﹐爲淸空一派開山祖﹐碧山﹑玉田皆其法嗣。其詞騷雅絕倫﹐無一點浮煙浪墨繞其筆端﹐故當時有詞仙之目。野雲孤飛﹐去畱無迹﹐有定評矣。

○碧山玉田各具面貌

碧山﹑玉田生當宋末元初﹐黍離麥秀之感﹐往往溢於言外。二家𨿽同出白石﹐而各具面貌。碧山沈鬱處最難學﹐近代王半塘﹐卽瓣香碧山者。玉田輕圓甜熟﹐最易入手。不善學之﹐則流於滑易而不自覺﹐蓋無其懷抱與工力也。淸初學玉田者﹐我蹈此獘。

○納蘭慢詞不如小令

納蘭小令﹐丰神迥絕﹐學後主未能至﹐淸麗芊綿似易安而已。悼亡諸作﹐膾炙人口。尢工寫塞外荒寒之景﹐殆扈從時所身歷﹐故言之親切如此。其慢詞則凡近拖沓﹐遠不如其小令﹐豈詞才所限歟。

○大鶴詞吐屬騷雅

大鶴詞﹐吐屬騷雅﹐深入白石之室。令引近尢佳。學淸眞﹐升堂而已。辛亥以後諸慢詞﹐長歌當哭﹐不知是聲是淚是血﹐殆所謂亡國之音哀以思歟。此則變徵之聲﹐不可以家數論者。

○︹村詞融合蘇吳之長

︹村慢詞﹐融合東坡﹑夢窗之長﹐而運以精思果力。學東坡﹐取其雄而去其放。學夢窗﹐取其密而去其晦。遂面目一變﹐自成一種風格﹐眞善學古人者。集中各詞﹐皆經千錘百煉而出﹐正如韓文杜律﹐無一字無來歷。其詞多性情語﹐辛亥以後﹐尢多故國之思。然較大鶴稍含蓄﹐殆如其爲人。︹村小令亦極工﹐然鮮當行者。微覺用力太多﹐故未能如初寫黃庭﹐蓋過猶不及也。

○蕙風詞及其詞話

蕙風詞﹐才情藻麗﹐思致淵深。小令得淮海﹑小山之神﹐慢詞出入片玉﹑梅溪﹑白石﹑玉田間。吐屬雋妙﹐爲晚淸諸家所僅有。然以好作聰明語﹐有時不免微傷气格。少作以側艷勝。中年以後﹐漸變爲深醇。論慢詞﹐標出重大拙三字境界﹐可謂目光如炬。其蕙風詞話五卷﹐論詞多具卓識﹐發前人所未發。

○水龍吟句法

塡詞﹐一調有一調之體制﹐一調有一調之气象﹐卽一調有一調之作法。水龍吟本非難調﹐亦無難句﹐惟前後徧中四字組成之六排句﹐太整太板﹐不易討好。詞中遇此等句法﹐須於整中寓散﹐板中求活。換言之﹐卽各句下字時﹐須將實字虛字動字靜字﹐分別錯綜組織以盡其變。前言字法須講侔色揣稱﹐此其一端也。細玩東坡「似花還似非花」一首﹐稼軒「楚天千里淸秋」一首﹐於此前後六排句﹐手法何等靈變。又此調二二組成之四字句太多﹐故講究作法者﹐末尾四字句﹐多用一三句法﹐亦無非取其變化之意。詞之句法﹐故不嫌變化多方也。如東坡之「是離人淚」﹐稼軒之「是離人淚」﹐稼軒之「英雄淚」﹐卽其一例。

○木蘭花慢有句中韻

木蘭花慢﹐有句中韻三處﹐如屯田作淸明一首﹐前徧中間之「傾城」﹐後徧換頭之「盈盈」﹐及中間之「歡情」﹐均作一頓﹐極有姿致。兩字押韻﹐一稱短韻﹐因在句中﹐又稱暗韻﹐最能發調。稼軒作四首﹐則此三處均不押韻﹐不足爲訓。故古今詞話謂木蘭花慢惟屯田得音調之正也。又前後徧中間暗韻下﹐若接以去平去上四字﹐二結六字句兩句﹐若上句配以去上平平去上﹐音節流美﹐更爲動聽。塡此調如致力此數者﹐所作必極沈鬱頓挫﹑蕩气回腸之能事。

○河傳創自飛卿

河傳調﹐創自飛卿。其後變體甚繁花間集所載數家﹐圓轉宛折﹐均遜溫體。此調句法長短參差相間﹐溫體配合最爲適宜。又換葉極難自然﹐溫體平仄互葉﹐凡四轉韻﹐無一毫牽彊之病﹐非深通音律者﹐未易臻此。又溫體韻密多短句﹐塡時須一韻一境﹐一句一境。換葉必須換意﹐轉一韻﹐卽增一境。勿令閒字閒句占據篇幅﹐方合。

○小梅花系東山創調

小梅花﹐系東山創調﹐一名梅花引﹐體近古樂府﹐宜逕用古樂府作法。軟句弱韻﹐均所最忌。賀作筆力陡健。詞律收向子作﹐不逮賀作遠甚﹐而反謂勝之﹐眞賞識於牝牡驪黃之外矣。

○戚氏爲屯田創調

戚氏爲屯田創調﹐晚秋天一首﹐寫客館秋懷﹐本無甚出奇﹐然用筆極有層次。初學慢詞﹐細玩此章﹐可悟謀篇布局之法。第一徧﹐就庭軒所見﹐寫到徵夫前路。第二徧﹐就流連夜景﹐寫到追懷昔遊。第三徧﹐接寫昔遊經歷﹐仍落到天涯孤客﹐竟夜無眠情況﹐章法一絲不亂。惟第二徧自「夜永對景」至「往往經歲遷延」﹐第三徧自「別來迅景如梭」至「追往事空慘愁顏」﹐均是數句一气貫注。屯田詞﹐最長於行气﹐此等處其難學。後人遇此等處﹐多用死句塡實﹐縱令琢句工穩﹐其如懨懨無生气何。

○夢窗鶯啼序

鶯啼序爲序子之一體﹐全章二百四十字﹐乃詞調中最長者。塡此調﹐意須層出不窮﹐否則滿紙敷辭﹐細按終鮮是處。又全章多至四徧﹐若不講脈絡貫串﹐必病散漫﹐則結構尙矣。此外更須致力於用筆行气﹐非然者﹐不失之拖沓﹐卽失之板重。此調自夢窗後﹐佳構絕鮮。夢窗作三首﹐以「殘寒正欺病酒」一首尢佳。此詞第一徧﹐寫湖上羈人又當春暮。第二徧﹐寫昔日湖遊遇艷情景。第三徧﹐寫重來湖上﹐物是人非﹐追尋昔遊﹐都成陳迹。第四徧﹐傷髙嘆老﹐撫時悲逝﹐總寫感懷。竟體固章法井然﹐而三四兩徧用大開闔之筆﹐純自屯田﹑淸眞二家脫化而出。大力包舉﹐一气舒捲﹐尢爲僅見。

己卯辛巳間﹐同學江都臧祜佛根﹑丹徒柳肇嘉貢禾﹑靖江謝承硯馨﹐同避兵海上﹐海上猶桃源也。端居多暇﹐月課數詞以自遣。時予則遁迹竹西江村﹐亦以讀詞遣日。諸友以予治詞有年﹐或寄篇章以相酬和﹐或舉疑義以相商兌。緘札月必數至﹐每次作答﹐累千百言不能盡﹐所論者莫非詞也。長女宜隨侍在側﹐爲錄而存之。滬局變後﹐佛根物化﹐柳﹑謝亦非復以前興致矣。暇日檢點函稿﹐爰摘其論詞之言﹐略加詮次﹐構成是編以貽來學。初非有意於著述也﹐題曰柯亭詞論﹐亦不過曰此一人之言而已。甲申春仲﹐柯亭詞人自識。

