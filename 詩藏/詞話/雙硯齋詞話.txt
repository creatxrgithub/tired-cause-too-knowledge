雙硯齋詞話﹝淸﹞鄧廷楨

評梅花詩者﹐以庾子山之「枝髙出手寒」﹐蘇子瞻之「竹外一枝斜更好」﹐林君復之「疏影橫斜水淸淺﹐暗香浮動月黃昏」爲千古絕調。余謂詞亦有之。朱希眞之「引魂枝消瘦一如無﹐但空裏疏花數點」﹐姜石帚之「長記曾攜手處﹐千樹壓西湖寒碧」﹐一狀梅之少﹐一狀梅之多﹐皆神情超越﹐不可思議﹐寫生獨步也。

「濟南春好雪初晴。行到龍山馬足輕。使君莫忘霅溪女﹐時作陽關腸斷聲。」東坡﹝小秦王﹞詞也﹐今乃編入詩集。先正言公《栟櫚集》﹝瑞鷓鴣﹞詞云「北書一紙慘天容。花柳春風不敢穠。未學宣尼歌鳳徳﹐姑從阮籍哭途窮。此身已落千山外﹐舊事回思一夢中。何日中興煩吉甫﹐洗開陰翳放晴空。」亦編入律詩﹐楨刊栟櫚集未敢移置。鮑侍郎覺生爲作校勘記﹐亦但云﹝瑞鷓鴣﹞須考﹐特附記於此。

東坡作﹝洞仙歌﹞﹐自述少時嘗聞朱姓老尼﹐道蜀宮事。言孟昶與花蕊夫人避暑摩訶池上﹐作詞一首﹐老尼能全誦之。爾時尙幼﹐不能悉記。但憶其首句「冰肌玉骨」云云﹐似是﹝洞仙歌﹞﹐因以己意作一詞補之。是東坡止用其調﹐而非襲其詞。迨後蜀帥謝元明浚摩訶池﹐得石刻孟昶原詞﹐首二句「冰肌玉骨﹐自淸涼無汗」﹐正與東坡所記相符。是昶詞本作﹝洞仙歌﹞﹐尢無疑義。乃不知誰何﹐別作﹝玉樓春﹞一闋﹐僞托蜀主原詞﹐其語句乃取坡詞剪裁而成﹐致爲淺直。而小長蘆《詞綜》不收坡制﹐轉錄﹝倠貝﹞詞﹐且詆坡詞爲點金成鐵。竹垞工於顧曲者﹐所嗜乃顚倒如此﹐非惟味昧淄澠﹐抑且說誣燕郢矣。

柳耆卿以詞名景佑皇佑間。《樂章集》中﹐冶遊之作居其半﹐率皆輕浮猥媟﹐取譽箏琶。如當時人所譏﹐有教坊丁大使意。惟﹝雨霖鈴﹞之「今宵酒醒何處﹐楊柳岸曉風殘月」﹐﹝雪梅香﹞之「漁市孤﹖裊寒碧」﹐差近風雅。﹝八聲甘州﹞之「漸霜風淒緊﹐關河冷落﹐殘照當樓」﹐乃不減唐人語。遠岸收殘雨一闋﹐亦通體淸曠﹐滌盡鉛華。昔東坡讀孟郊詩作詩云「寒燈照昏花﹐佳處時一遭。孤芳擢荒穢﹐苦語餘詩騷。」吾於屯田詞亦云。

世稱詞之豪邁者﹐動曰蘇辛。不知稼軒詞﹐自有兩派﹐當分別觀之。如﹝金縷曲﹞之「聽我三章約」﹑「甚矣吾衰矣」二首﹐及﹝沁園春﹞﹑﹝水調歌頭﹞諸作﹐誠不免一意迅馳﹐專用驕兵。若﹝祝英臺近﹞之「是他春帶愁來﹐春歸何處。卻不解帶將愁去」﹐﹝摸魚兒﹞發端之「更能消幾番風雨﹐﹖﹖春又歸去」﹐結語之「休去倚危闌﹐斜陽正在﹐﹖柳斷腸處」﹐﹝百字令﹞之「舊恨春江流不盡﹐新恨雲山千疊」﹐﹝水龍吟﹞之「楚天千里淸秋﹐水隨天去﹐秋無際。遙岑遠目﹐獻愁供恨﹐玉簪螺髻」﹐﹝滿江紅﹞之「怕流鶯乳燕﹐得知消息」﹐﹝漢宮春﹞之「年時燕子﹐料今宵夢到西園」﹐皆獨繭初抽﹐柔毛欲腐﹐平欺秦﹑柳﹐下轢張﹑王。宗之者固僅襲皮毛﹐詆之者亦未分肌理也。

東坡以龍驥不羈之才﹐樹松檜特立之操﹐故其詞淸剛雋上﹐囊括英。院吏所云﹕學士詞須關西大漢﹐銅琶鐵板﹐髙唱「大江東去」。語𨿽近謔﹐實爲知音。然如﹝卜算子﹞云「缺月掛疏桐﹐漏斷人初定。時見幽人獨往來﹐縹緲孤鴻影。驚起欲回頭﹐有恨無人省。揀盡寒枝不肯棲﹐寂寞沙洲冷。」則明漪絕底﹐薌澤不聞﹐宜涪翁稱之爲不食人間﹖火。而造言者謂此詞爲惠州溫都監女作﹐又或謂爲黃州王氏女作。夫東坡何如人﹐而作墻東宋玉哉。至如﹝蝶戀花﹞之「枝上柳綿飛又少。天涯何處無芳艸」﹐坡命朝云歌之﹐輒泫然流涕﹐不能成聲。﹝永遇樂﹞之「古今如夢﹐何曾夢覺﹐但有新歡舊怨」﹐和章質夫楊花﹝水龍吟﹞之「曉來雨過﹐遺何在﹐半池萍碎。春色三分﹐二分塵土﹐一分流水」﹐﹝洞仙歌﹞之「試問夜如何﹐夜已三更﹐金波澹﹑玉繩低轉」﹐皆能簸之揉之﹐髙華沈痛﹐遂爲石帚導師矣。﹖。譬之慧能肇啟南宗﹐實傳黃梅衣

秦淮海爲蘇門四客之一﹐﹝滿庭芳﹞一曲﹐唱徧歌樓。其前闋云「斜陽外﹐寒鴉萬點﹐流水繞孤村。」𨿽不識字人﹐亦知爲好言語。紹聖元年﹐紹述議起﹐東坡貶黃州﹐尋謫惠州。子由﹑魯直相繼罷去。少遊亦坐此南遷﹐作﹝踏莎行﹞雲「霧失樓臺﹐月迷津渡。桃源望斷無尋處。可堪孤館閉春寒﹐杜鵑聲裏斜陽暮。驛寄梅花﹐魚傳尺素。砌成此恨無重數。郴江幸自繞郴山﹐爲誰流下瀟湘去。」東坡讀之嘆曰「吾負斯人。」蓋古人師友之際﹐久要不忘如此。

先正言公在宋宣和間爲太學生﹐以詩諫花石綱﹐直聲震都下。靖康之變﹐思陵南渡。公間關詣行在所﹐拜左正言﹐屢陳時政。與執政牾﹐乃罷歸。棲遲吳縣洞庭西山之明月灣﹐遂家焉。歿後葬倚裏﹐至今子孫蕃衍。曾孫小子廷楨﹐於嘉慶癸亥之春﹐渡湖謁祠廟﹐松楸故無恙也。著《栟櫚集》廿八卷﹐樂府附焉。幹隆間采入四庫。公爲詞不涉綺語﹐如﹝長相思﹞云「一重溪。兩重溪。溪轉山回路欲迷。朱闌出翠微。梅花飛。雪花飛。醉臥幽亭不掩扉。冷香尋夢歸。」﹝生查子﹞後闋云「孤館得村醪﹐一醉空離緒。酒醒卻無人﹐簾外三更雨。」正如藍水遠來﹐玉山髙並﹐讀者可以知公出處之節槪矣。

詞家之有白石﹐猶書家之有逸少﹐詩家之有浣花。蓋緣識趣旣髙﹐興象自別。其時臨安半壁﹐相率恬熙。白石來往江淮﹐緣情觸緒﹐百端交集﹐托意哀絲。故舞席歌場﹐時有擊碎唾壺之意。如﹝揚州慢﹞之「自胡馬窺江去後﹐廢池喬木﹐猶厭言兵。漸黃昏淸角吹寒﹐都在空城」﹐﹝齊天樂﹞之「候館吟秋﹐離宮弔月﹐別有傷心無數。豳詩漫與。笑籬落呼鐙﹐世間兒女」﹐﹝淒涼犯﹞之「馬嘶漸遠﹐人歸甚處﹐戍樓吹角。情懷正惡。更衰艸寒﹖淡薄。似當時將軍部曲﹐迆邐度沙漠」﹐﹝惜紅衣﹞之「維舟試望﹐故國渺天北」﹐則周京離黍之感也。﹝疏影﹞前闋之「昭君不慣胡沙遠﹐但暗憶江南江北。想佩環月下歸來﹐化作此花幽獨」﹐後闋之「還教一片隨波去﹐又卻怨玉龍哀曲」﹐﹝長亭怨慢﹞之「第一是早早歸來﹐怕紅萼無人爲主」﹐乃爲北庭後宮言之﹐則衛風燕燕之旨也。讀者以意逆志﹐是爲得之。至其運筆之曲﹐如「閱人多矣。爭得似長亭樹。樹若有情時﹐不會得靑靑如此。」琢句之工﹐如「天涯情味﹐仗酒袚淸愁﹐花銷英气」﹐「二十四橋仍在﹐波心蕩冷月無聲」﹐則如堂下﹖輪﹐鼻端施堊。若夫新聲自度﹐箏柱旋移﹐則如郢中之歌﹐引商刻羽﹐雜以流徵矣。以此輝映湖山﹐指撝壇坫﹐百家騰躍﹐盡入環中。評者稱其有縫云剪月之奇﹐戛玉敲金之妙﹐非過情也。

史邦卿爲中書省堂吏﹐事侂冑久。嘉泰間﹐侂冑亟持恢復之議﹐邦卿習聞其說﹐往往托之於詞。如﹝雙雙燕﹞前闋云「過春社了﹐度簾幕中間﹐去年塵冷。差池欲住﹐試入舊巢相並。還相雕梁藻井。又軟語商量不定。」後闋云「應自棲香正穩。更忘了天涯芳信。﹝瑞鶴仙﹞云「歸鞭隱隱。便不念芳盟未穩。」﹝金縷曲﹞云「落日年年宮樹綠﹐墮新聲﹑玉笛西風勁。」﹝玉蝴蝶﹞云「故園晚﹐彊畱詩酒﹐新雁遠﹐不致寒暄。」大抵寫怨銅駝﹐寄懷毳幕﹐非止流連光景﹐浪作艷歌也。

王聖與工於體物﹐而不滯色相。如﹝天香﹖詠龍涎﹞云「泛遠槎風﹐夢深薇露﹐化作斷魂心字。荀令如今頓老﹐總忘卻尊前舊風味。」﹝南浦﹖詠春水﹞云「蒲萄過雨新痕﹐正拍拍輕鷗﹐翩翩小燕。簾影蘸樓陰﹐芳流去﹑應有淚珠千點。」皆態濃意遠﹐如曳五銖。﹝眉嫵﹖詠新月﹞之「千古盈虧休問﹐嘆慢磨玉斧﹐難補金鏡。太液池獨在﹐淒涼處﹐何人重賦淸景。故山夜永。試待他窺戶端正。看云外山河﹐還老桂花舊影」﹐則別有懷抱﹐與石帚﹝揚州慢﹞﹑﹝淒涼犯﹞諸作異曲同工。至慢詞換頭處﹐最忌橫亙血脈﹐《碧山集》中﹐獨無此病。如﹝摸魚兒﹞云「洗芳林﹑夜來風雨。匆匆還送春去。方才送得春歸了﹐那又送君南浦。君聽取。怕此際春歸﹐也過吳中路。君行到處。便快折湖邊﹐千條翠柳﹐爲我系春住。春還住﹐休索吟春伴侶。殘花今已塵土。姑蘇臺下煙波遠﹐西子近來何許。能喚否。又恐怕﹑殘春到了無憑據。煩君妙語。更爲我將春﹐連花帶葉﹐寫入翠箋句。」通體一气捲舒﹐生香不斷﹐鄱陽家法﹐斯爲嗣音矣。

西泠詞客石帚而外﹐首數玉田。論者以爲堪與白石老仙相鼓吹。要其登堂拔幟﹐又自壁壘一新。蓋白石硬語盤空﹐時露鋒芒。玉田則返虛入渾﹐不啻嚼蕊吹香。如﹝長亭怨慢﹞之「恨西風不庇寒蟬﹐便掃盡一林黃葉」﹐﹝西子妝慢﹞之「楊花點點是春心﹐替風前萬花吹淚」﹐﹝木蘭花慢﹞之「流光慣欺病酒﹐問楊花過了有花無」﹐﹝渡江云﹞之「空自覺圍羞帶減﹐影怯燈孤。常疑卽見桃花面﹐甚近來翻致無書。書縱遠﹐如何夢也都無」﹐﹝探春慢﹞之「才放些晴意﹐便瘦了梅花一半」﹐﹝解連環﹖詠孤雁﹞云「寫不成書﹐只寄得相思一點。料因循誤了﹐餐氈擁雪﹐故人心眼」﹐類皆遣聲赴節﹐好句如仙。其餘前輩風流﹐政如佛家奪舍﹐蓋自馬塍宿艸﹐騷雅寢衰。王孫以晚出之英﹐頡之頏之﹐遺貌取神﹐遂相伯仲。故知虎賁之似中郎﹐終嫌皮相。而善學柳下惠﹐莫如魯男子也。

弁陽翁工於造句﹐如「嬌綠迷雲」﹐「倦紅顰曉」﹐「膩葉陰淸」﹐「孤花香冷」﹐「散發吟商」﹐「簪花弄水」﹐「貯月杯寬」﹐「護香屏暖」之類﹐不可枚舉。至如﹝大聖樂﹞之「對畫樓殘照﹐東風吹遠﹐天涯何許」﹐﹝徵招﹞之「登臨嗟老矣﹐問今古淸愁多少」﹐﹝醉落魄﹞之「愁是新愁﹐月是舊時月」﹐﹝髙陽臺﹞之「投老殘年﹐江南誰念方回。東風漸綠西湖柳﹐雁已還﹐人未南歸」。又一闋云「雪霽空城﹐燕歸何處人家。夢魂欲渡蒼茫去﹐怕夢輕還被愁遮。」﹝宴淸都﹞之「憑闌自笑淸狂﹐事隨花謝﹐愁與春遠」﹐皆體素儲潔﹐含豪邈然。至﹝長亭怨慢﹞之「燕樓鶴表半漂零﹐算惟有盟鷗堪語」﹐則盛自矜寵﹐俯瞰時流﹐等諸自鄶以下矣。

詞調合小令慢詞計之﹐不下六百有奇﹐無不可塡。然亦有斷不可塡者﹐如太白﹝憶秦娥﹞云「咸陽古道音塵絕。音塵絕。西風殘照﹐漢家陵闕。」已成千古絕調﹐𨿽有健者﹐未許摩壘。﹝湘月﹞一調﹐白石自注云「﹝念奴嬌﹞之鬲指聲。」白石精於宮譜﹐故於﹝念奴嬌﹞外﹐別爲此詞。若不會鬲指之理﹐貿然爲之﹐卽仍與﹝念奴嬌﹞無異。壽陵餘子﹐固不必學步邯鄲也。若﹝沁園春﹞兩兩排比﹐取便優俳﹐自有此名﹐更無佳制﹐宜從菅蔽﹐毋亂笙鐘。

淸照爲趙徳甫室卽箸《金石錄》者﹐樂府擅場﹐一時無二。﹝聲聲慢﹞一闋﹐純作變徵之音﹐發端連用十四疊字﹐直是前無古人。後闋云「守著窗兒﹐獨自怎生得黑。」押黑字尢爲險絕。閨襜得此﹐可號才難。乃或稱其所夫旣喪﹐不能矢柏舟之節。夫以靑裙白髮之嫠婦﹐而猥以讕語相加﹐洵所謂小人好議論﹐不樂成人之美者。然其﹝鳳凰臺上憶吹簫﹞諸作﹐繁香側艷﹐終以不工豪翰爲佳。昔涪翁好作綺語﹐乃爲法秀所訶。此在男子﹐猶當戒之﹐況婦人乎。

