片玉山房詞話﹝淸﹞孫兆溎撰

香甫輯

○陳眉公詞

眉公詞﹕「背水臨山﹐門在松蔭裏。茅屋數間而已。土泥墻﹐窗糊紙。曲牀木幾。四面攤書史。若問主人誰姓﹐灌園者﹐陳仲子。

不衫不履。短髮垂雙耳。攜得釣竿筐。九寸鱸﹐一尺鯉。菱香美酒﹐醉倒芙蓉底。旁有兒童大笑﹐喚先生﹐看月起。」筆致瀟灑﹐想見先生髙趣。

○無名氏和東坡念怒嬌

南渡時﹐有無名氏和東坡念奴嬌詞云「炎精中否﹐嘆人才委靡﹐都無英物。胡虜長驅三犯闕﹐誰作長城堅壁。萬國奔騰﹐兩宮幽恨﹐此恨何時雪。艸廬三顧﹐豈無髙臥賢傑。

天意眷我中興﹐吾皇神武﹐踵曾孫同發。河海封疆俱效順﹐狂虜何煩灰滅。翠羽南巡﹐叩閽無路﹐徒有衝冠發。孤忠耿耿﹐劍冷浸秋月。」慷慨激昂﹐不減嶽忠武滿江紅詞也。

○南唐後主圍城中詞

南唐後主圍城中尙作長短句﹐未終闋而城破。詞云「櫻桃落盡春歸去﹐蝶翻金粉雙飛。子規啼月小樓西。曲欄金箔﹐惆悵捲金泥。門巷寂寥人去後﹐望殘陽煙艸低迷。」藝祖曰「李煜若以作詞手去治國事﹐豈爲吾虜。」又﹐徽宗亦工長短句﹐方北去﹐在舟中作小詞云「孟婆孟婆﹐你做些方便﹐吹个船兒倒轉。」或曰﹕徽宗卽李煜後身。其然乎﹐其然乎。

○巴陵樂府

巴陵樂府﹐舊傳臨江仙一闋﹐爲滕子京所作。其詞曰「湖水連天天連水﹐秋來分外澄淸。君山自是小蓬瀛。气蒸云夢澤﹐波撼嶽陽城。

帝子有靈能鼓瑟﹐淒然依舊傷情。微聞蘭芷動芳馨。曲終人不見﹐江上數峯靑。」又﹐秦少遊前調云「千里瀟湘ソ藍浦﹐蘭橈昔日曾經。月髙風定露華淸。微波澄不動﹐冷浸一天星。獨倚危樓情悄悄﹐遙聞妃瑟泠泠。新聲含盡古今情。曲終人不見﹐江上數峯靑。」兩詞工力悉敵﹐末韻皆用錢起律句﹐何巧合耶。蓋古人名句﹐誰不習聞。適與景合﹐隨觸而來﹐固無意於蹈襲也。

○楊纘一枝春

楊守齋一枝春詞云「竹爆驚春﹐競喧闐﹑夜起千門簫鼓。流蘇帳暖﹐翠鼎緩騰香霧。停杯未舉。柰剛要﹑送年新句。應自賞﹑歌字淸圓﹐未誇上林鶯語。從他歲窮日暮。縱閒愁﹑怎減劉郎風度。屠蘇辦了﹐迆邐柳欺梅妒。宮壺未曉﹐早驕馬﹑繡車盈路。還又把﹑月夕花朝﹐自今細數。」此詞當日已膾炙人口﹐詞律不載﹐何也。

○宋雜劇名目

宋時雜劇段數﹐有所謂三哮揭榜﹑三哮上小樓﹑三哮文字兒﹑秀才下酸擂眼﹑藥酸食酸﹑醫淡論淡﹑鶻打兔變﹑二郎神﹑二郎神變﹑二郎神賴房錢﹑啄木兒﹑醉排軍﹑五柳菊花新﹑小四將﹑整乾坤﹑四季夾竹桃花等名目﹐不知何解﹐想似今之戲目﹐抑卽牌兒名也。

○康與之九日詞

山堂肆考﹕宋康伯可在翰林﹐九日遇雨﹐戲占望江南一闋云「重陽日﹐陰雨四垂垂。戲馬臺前泥拍肚﹐龍山會上水平臍。直浸到東籬。

茱萸胖﹐菊蕊濕滋滋。落帽孟嘉尋篛笠﹐休官陶令覓蓑衣。兩个一身泥。」讀之令人絕倒。

○稚云題美人獨立圖

稚云不善詞﹐嘗謂余曰「詞非所長﹐卽勉彊塡之﹐亦粗率無味﹐此事當讓君一頭。」然其題美人獨立圖一詞﹐頗有思致。云「無限嬌癡聊獨立。似睡醒時節。欲去傍妝臺﹐勾起閒情﹐又沒人兒說。

亭亭倩影慵還法。擬借攙扶力。試喚轉身看﹐春筍纖纖﹐應挽同心結。」

○孫桃花

家月坡有「不网魚兒﹐只网桃花片」之句﹐人因稱之爲孫桃花。自題冶思縈藥圖﹐詞云「鬥艸人稀深巷靜。何事天涯﹐飄泊同萍梗。除卻看花閒煮茗。更無別計消愁病。

並倚闌干憐瘦影。笑指薔薇﹐記把歸期訂。料得海棠春睡酲。相似淚濕紅綿冷。」

○除夕守歲詞

余與弟侄有守歲滿江紅詞﹐月坡亦有除夕疏影詞﹐云「客窗歲暮。但擁鑪煮茗﹐閒譜愁句。此夕江南﹐燈火春城﹐玉漏正催簫鼓。東風暗遞花香細﹐便想到﹑繡幃鴛侶。記去年﹑並倚妝臺﹐采勝替簪釵股。

回首鄕關隔遠﹐亂山繞古驛﹐歸夢都阻。漫問作樓﹐一晌聽歌﹐怎解滿懷酸楚。瓊閨背燭看鬟影﹐料也是﹑無情無緒。道旅人今夜天涯﹐未識倦畱何處。」

○李未﹛艸﹜除夕詞

余除夕滿江紅詞﹐和者甚眾。獨記本未﹛艸﹜一闋云「半百頭顱﹐算往事﹑都成春夢。聽此夜聲聲殘漏﹐曉籌催送。歲月空驚駒隙影﹐風光待解花枝凍。顧陔南﹑堂北日舒長﹐申椒頌。

孫繞膝﹐含飴弄。兒勤獲﹐焚膏誦。幸一家聚順﹐撥鑪公布甕。領略梅花淸韻味﹐嬉遊詩國堪倍從。入新年﹑乍喜聽新鶯﹐淸於鳳。」

○王菱江詞

王芙江詞﹐亦得南宋正宗。雨中花慢云「渺渺情波﹐茫茫蔚藍﹐無端畫出離亭。正春光委宛﹐花事飄零。已是成年惹恨﹐還教半日關情。多緣昨夜﹐和鞋一夢﹐記不分明。

細看雁字﹐暗數魚書﹐傳來消息無憑。爭柰向﹑一程程去﹐又一程程。縱自量珠十斛﹐偏難借豆三升。卻教憔悴西窗﹐獨聽雨篝燈。」

○醉花圖題詞

武林王月Θ﹐僑寓蘇城百花巷﹐有百花﹐巖壑窈窕﹐卉木駢羅﹐亭館淸幽﹐極水木明瑟之致﹐爲宋聲求侍郎舊居也。自號醉花主人﹐好客愛花。一時名流﹐皆樂與之遊。嘗作醉花圓﹐吾昆王椒畦先生筆也﹐題者甚眾。如郭頻伽﹝﹛鹿吝﹜﹞賣花聲云「何處賦遊仙。酒國花天。小園隨分極幽妍。﹛錄﹜Λ低垂杯灩瀲﹐那得醒然。

斟酌小橋邊。一棹觥船。多煩紅袖勸華顚。可惜風懷兼飲量﹐不似當年。」董琢卿﹝國琛﹞蝶戀花云「梨雪桃霞嬌似綺。白白紅紅﹐密密疏疏意。人影朦朧花影膩。醉時情事還能記。

如畫闌干深院裏。淺夢濃香﹐都化氤氳气。酒醒東風知也未。銷魂當日懨懨地。」戈順卿﹝載﹞淸平樂云「韶紅滿眼。合共詞人咽。笑我探芳心已倦。愁聽綺﹛林取﹜弦。

風流羨煞翩翩。鶯情蝶思年年。好覓散花仙侶﹐蘭香又到人間。」朱酉生﹝綬﹞醉花陰雲﹔「不捲珠簾云萃地。燕語桃花裏。無計遣春愁﹐脈脈流光﹐值得懨懨醉。

春風別有撩人意。小隊笙歌起。華燭勸深杯﹐扶下香階﹐更繞屏山倚。」王井叔﹝嘉祿﹞滿庭芳云「闌碧圍蕉﹐慊紅撲絮﹐好春樓閣初晴。料量花事﹐流水話三生。正有酴蘼釀熟﹐休負了﹑燕約鶯盟。關心處﹐番風暗緊﹐一霎柏飛英。

風懷渾觸我﹐沈吟綠葉﹐瘦損紅情。算輕消英气﹐忍換浮名。輪與花叢艷福﹐憑添畫﹑雙髯吹笙。銷魂夜﹐瓊杯喝月﹐香霧襲冥冥。」余亦有題詞存稿中。

○露香沁園春

余兄露香﹐文名藉甚﹐詩詞並超妙。年未四十﹐而遽召玉樓﹐能無之感哉。遺稿存茂林侄處﹐將來當謀付梓。近復於殘書中﹐得沁園春一詞﹐乃荷誕日﹐寫蓮花便面﹐祝人壽詞也。其詞云「人慶懸弧﹐蓮值生辰﹐同開綺筵。向華峯絕頂﹐折將十丈﹐如來座上﹐載得盈船。濃染霜毫﹐輕研螺子﹐繪出同心致自妍。爲君壽﹐顧花花葉葉﹐歲歲年年。

冬郎才調翩翩。記五色曾看相府蓮。喜湖心香淨﹐花歌采采﹐江面曲艷﹐葉唱田田。菡萏重臺﹐芙蓉並蒂﹐淸福人間第一仙。無須寫﹐椿枝萬六﹐桃實三千。」

○王晴臯聞春雁詞

東省塡詞家﹐如家湘云﹑家月坡﹑嚴秋槎﹑戴己山﹑王晴臯﹐皆卓著一時﹐此外無聞矣﹐可見顧曲之難也。余最愛王晴臯聞春雁詞﹐云﹔「風光百五﹐早傳來﹑飛雁一繩如友。荻浦蘆州居已厭﹐戀卻邊楡塞柳。去綰蛇長﹐來縈蚓曲﹐總出新蝌蚪。一年一度﹐怪他偏應時候。

最是巷檄敲殘﹐時雞唱徹﹐猛覺聲聲驟。只道撩人秋思老﹐更觸離懷春晝。江北江南﹐吳頭越角﹐問訊曾煩否。關山萬里﹐帛書知報誰某。」

○孫小平蝶戀花

無錫孫小平﹝慧﹞﹐平叔先生子也。風雅俊逸﹐絕無貴介習气。道光辛巳北闈﹐與餘同寓拜斗殿汪雨園姻丈家。後以進士出宰山左﹐潘縣栽花﹐非所願也。詩不多見﹐曾爲余題梅花美人蝶戀花詞云「薄鬢撩云肩掩月。冰雪蛾眉﹐一樣聰明絕。記得小名應仿佛﹐飛瓊舊向瑤臺列。

坐汝綠梅花底說。新詠臺前﹐合費珊瑚筆。坐處衣香猶未歇﹐可堪重話經秋別。」

○蔡鴻燮題詞

桐鄕蔡薌延﹝鴻燮﹞﹐甲子副車﹐以館書敍勞﹐分山東司典策。大才﹐歷佐百菊溪﹐陳笠帆﹑琦靜齊諸大府幕。壬午﹐與餘同事兗沂﹐最爲莫逆。題對鏡簪花美人詞云「奩影曉妝成。人面花迎。鬢雪堆膩試簪輕。比向鏡中能似否﹐儂悟前生。窺影已多情。雙照傾城。暖香紅玉兩分明。相並不知誰更好﹐花愧今生

」詞筆輕圓溫潤﹐頗似其人。惜補官後驟亡。

○張春亭滿江紅

張春亭滿江紅詞云「拓戟狂歌﹐同海內﹑是誰能匹。數不了﹑奇才埋沒﹐髙才隱逸。雄劍一雙牛斗閃﹐大刀八尺縱橫劈。盡少年﹑豪气壓三湘﹐橫吹笛。鴻爪迹﹐原難測。升沈意﹐誰參得。趁斜陽峻阪﹐看予登陟。腐鼠任誇滋味好﹐雛不受林鴟惑。嘆馳驅﹑失足幾多人﹐爭先識。」

○王季旭題牡丹帳沿

太倉王季旭﹝曦﹞﹐蓬心先生之孫也。溫文爾雅﹐年少翩翩﹐盡有家法。工塡詞﹐輿余晤於秦中﹐爲余題牡丹帳沿調寄蝶戀花云「六曲闌干春晝永。露香凝﹐開徧芳菲徑。艷舞霓裳風不定。分明五色栽云錦。玉立亭亭頻顧影。粉暈脂痕﹐鏡裹新妝靚。中酒花前花未醒。沈香舊夢應重省。」後季旭以微職補官山左﹐未免衙官屈宋矣。

○莊申甫詠蝶

常州莊申甫詠蝶臺城路云「淡煙嫩艸靑靑處﹐飛來倍添幽雅。漢殿塗金﹐秦樓膩粉﹐點出滕王圖畫。春駒漫跨。戀花裹生溽﹐悄穿春罅。冉冉隨他﹐賣花人度柳陰下。世間有誰似汝﹐把芳華閱盡﹐如此瀟灑。軟襯遊絲﹐狂翻落絮﹐舞徧東風臺榭。香眠翠籍。把鬥艸雙鬟﹐幾番相惹。羅扇才舒﹐便翩翩去也。」此詞宛轉纏綿﹐細膩熨貼﹐道盡玉腰奴態度。

○孫湘雲集古

家湘云﹝宗朴﹞﹐蘇郡人。少負大志﹐久客山左。能騎射﹐有拳勇﹐精申韓之學。歷佐大幕﹐所至爭迎。性好音律篆刻﹐尢工長短句。嘗見其集古金縷曲云「花影和簾捲。小嬋娟﹐香槽撥鳳﹐雙蛾先斂。攜手含情還卻手﹐惹起新愁無限。已瘦了梨花一半。淺淡梳妝疑見畫﹐畫圖中﹑舊識春風面。催拍緊﹐六麼徧。越羅小袖新香。莫重彈﹑塵消翠譜﹐天涯情遠。濃艷一枝細看取﹐幾許傷春春晚。怕迆邐﹑華年暗換。柳葉妝樓團扇曲﹐砑紅箋﹑慢寫東風怨。酒易醒﹐莫辭滿。」

○劉云階詞

劉云階亦能詞﹐嘗題余稿浣溪沙二闋云「年少孫郎回絕倫。本來明月是前身。賣文何事困風塵。

才子江南長作客﹐美人燕趙自銷魂。賞花曾榜歷亭春。」「一別音塵幾度秋。七橋風月又勾畱。相逢重話舊時遊。

紅豆新詞憑自度﹐錦囊佳句爲誰收。妒他名士太風流。」

○王履基詞

太倉王雲門﹝基﹞﹐性好酒﹐終日醉鄕。每作詩文﹐以巨壺貯酒﹐隨酌隨作﹐愈醉愈妙。善彊記﹐嘗入闈分校﹐分得試卷六百餘本﹐不五日已披覽無餘。主司令其復搜遺珠﹐雲門曰「無須。」主司隨手抽數本﹐雲門皆訾其疵病﹐背誦如流。始嘆服。自以爲得詞中三昧﹐故刻詞稿而不刻詩集。摘錄數闋﹐以廣流傳。詠魂沁園春云﹔「疑夢疑煙﹐小滯還離﹐將明又昏。柰盈盈綠水﹐暗銷南浦﹐紛紛細雨﹐欲斷前村。勾柳氤氳﹐送桃漂泊﹐同祝東風澆一尊。知何似﹐似半蘇寒月﹐乍聚春云。

惺忪空裏凝神。笑道士鴻都覓太眞。恁帳搖燭影﹐漢鴛能見﹐盡將酒灌﹐倩女如存。亭老紅梨﹐墳荒黑蝶﹐閃閃殘陽淡不溫。飄飄也﹐與遊絲同漾﹐不隔朱門。」美人讀史淸平樂云﹔「怕人孫子。兩顆芙蓉死。觸鼻腥風生滿紙。揭過偏逢聶姊。

奴也敢狂言。頭顱究竟含冤。儂替美人彈淚﹐買絲枉繡平原。」春閨蝶戀花云「一簾綠霧寒難睡。滿盞梨花﹐人與春同醉。來日探花須早起。分明墜了檀郎計。

學打秋千深院閉。多謝鸚哥﹐報道人來矣。紅汗淫淫羞欲避。誰知卻是鄰家姊。」寄同社諸子望湘人云「憶書樓繭小﹐茶鼎篆濃﹐酒悲花恨長半。斗帳垂寒﹐閣鈴語夜﹐又是婪春將晚。紫篛叢抽﹐靑鳩雙下﹐輕寒輕暖。比去年﹑南渡桃花﹐少了琴心蘭伴。

簾外遊絲半斷。又和風捲起﹐ア魂同遠。到雲月﹑雙蘸柳﹐嫩黃波淺。幢影靜﹐有鶴眠蕉畔。參破飛花空觀。付一夢﹑綠慘紅頹﹐剩對僧龕閒燕。」桃花塢懷古滿江紅雲﹕「箕踞而嬉﹐嘆才子﹑風流千古。想當日淋淳盤礡﹐墨龍筆虎。知己靑眸婢子笑﹐世情花面天魔舞。小宸濠﹑敢混乃公爲﹐眞豚鼠。

三生案﹐桃花悟。六如偈﹐蓮花吐。請美人名士﹐大家參破。沽酒須尋司馬店﹐罵人便打漁陽鼓。料先生﹑英魄不曾消﹐來歸塢。」秋思鵲橋仙云「柳絲黃病﹐蓮衣綠慘﹐喞喞陰虫庭院。不知霜信幾時來﹐已碎了﹑芭蕉一半。登樓云暗﹐閉窗風響﹐做出一天秋怨。可知社日是明朝﹐早不見﹑雙雙梁燕。」擬少遊滿庭芳云「吹炭添紅﹐炙壺傾綠﹐犀釵難辟宵寒。偎人裝醉﹐蓮盞未能乾。笑探香懷暖手﹐貂プ覆﹑還怯衣單。聽蘭漏﹐凍凝聲澀﹐驚道夜闌干。

珊珊。徐卸﹐繡衾薰好﹐香霧將殘。猛一事思量﹐蜜燭重彈。薄暮輸郎一局﹐翻玉子﹑拚賭更闌。雛鬟巧﹐兩甌熟茗﹐細小龍團。」

○子筠小詞

筠所塡小詞﹐亦有可采處。憶江南四闋﹐詠水仙云「盆中好﹐仙子水邊多。綽約春情疑解﹐翩躚弱質舞淩波。有襪定輕羅。」紅白桃花云「墻頭好﹐一角小桃鮮。畱意不禁窺素面﹐銷魂畢竟屬紅顏。無語各爭妍。」詠梅云「園中好﹐春意早梅知。滿院淸香渾入夢﹐半窗疏影欲吟詩。泄漏怕楊枝。」詠柳云「是邊好﹐忽睹柳枝新。一縷眼波眠不穩﹐半分眉黛畫難眞。愁煞倚樓人。」

○茂林詞多商音

茂林侄本不工詞﹐偶塡一小令﹐爲同社徐春雨所見﹐笑曰「我詩不如君﹐君詞則不如我也。」茂林遂究心圖譜﹐數月後﹐竟得其中三昧﹐春雨爲之折服。然所作多商音﹐亦非少年所宜也。題山樓聽雨圖賀新涼云﹔「山外云堆矣。正髙樓﹑停燈小坐﹐雨絲飄墜。淸響不離蕉葉上﹐做出淒涼滋味。又驀被西風吹起。一縷幽情誰得似﹐怎聲聲﹑只在愁心裏。人靜也﹐渾難寐。

吾生蹤迹天涯寄。憶當日﹑靑篷聽處﹐冷衾如水。惱煞天工偏作惡﹐何苦令人憔悴。便仙佛也須愁死。展捲重來相問訊﹐問先生﹑搔首緣何事。同調者﹐那堪此。」西湖懷古前調云「烏帽當窗憩。駕扁舟﹑西泠橋畔﹐晚風吹矣。水色山光齊倒影﹐載入瓜皮艇子。一棹也﹑煙波無限。人面重來何處覓﹐問桃花底事紅如此。花不語﹐笑而已。

昔年南宋風流地。嘆今日﹑斜陽慘淡﹐舊宮離黍。金碧樓臺銷滅盡﹐剩有殘碑古寺。追往事﹑淒涼欲死。濁酒一杯澆塊磊﹐到胸中﹑化作靑衫淚。興亡恨﹐怕提起。」詠白蓮花湘月云「輕銷露洗﹐正曉風吹墜﹐淸池多少。瘦亭亭涼似雪﹐萬丈相思暗裊。蓋影搖靑﹐波痕暈綠﹐襯出銖衣俏。冷香微逗﹐水雲何處尋到。

遙憶西子湖邊﹐含苞欲吐﹐幾曲煙波繞。小立銀塘涼雨歇﹐一片秋情縹緲。素月流空﹐晶簾半隔﹐夢醒菱歌杳。明珠弄罷﹐玉人初理歸棹。」

○茂林九日登髙詞

詞以蘊蓄纏綿﹑波折俏麗爲工﹐故以南宋爲詞宗。然如東坡之大江東去﹐忠武之怒髮衝冠﹐令人增長意气﹐似乎兩宗不可偏廢。是在各人筆致相近﹐不必勉彊定學石帚﹑耆卿也。今人談詞家﹐動以蘇﹑辛爲不足學﹐抑知檀板紅牙不可無銅琵鐵撥﹐各得其宜﹐始爲持平之論。嘗見茂林侄有九日登髙百字令一闋﹐頗有豪邁之气。偶錄此詞﹐縱言及此。其詞云「醉拖屐去﹐向亂峯頂上﹐斜陽頻踏。候雁銜蘆鳴極浦﹐砧杵萬家聲答。葉落潭空﹐苔橫石瘦﹐涼翠侵亂髮。影隨孤鶴﹐靑山笑我淸絕。

我欲拍手髙歌﹐持鰲酌酒﹐舉首邀明月。袖底煙雲飛舞起﹐一縷罡風吹裂。峭壁新磨﹐禿毫狂掃﹐吟興因秋發。劃然長嘯﹐餘音驚破天碧。」

○生補道人詞

生補道人﹐未詳姓氏﹐嘗見其次徐懶云秋影樓卽事蘇幕遮原韻一闋﹐聲情哀艷﹐不愧名家。懶云爲吾鄕詞伯﹐次其韻者﹐想亦前輩老友﹐暇當細訪。其詞云「約斜暉﹐來淺渚。燕語商量﹐貼近垂楊戶。無尾無頭無次序。沒這心腸﹐著个相思處。便相思﹐從說與。影已如秋﹐秋莫將伊妒。小字呼來酸帶苦。說不完全﹐只一聲兒楚。」「畫樓頭﹐風復雨。雨尙能來﹐來便心頭聚。拚得人來同雨住。分付飛鴻﹐莫道無尋處。

作飛鴻﹐傳絮語。這段秋心﹐原不曾耽誤。怪你今朝才覺忄吳。粉研討會虛空﹐渾沌開盤古。」

○李湘芷詞

李湘芷﹐﹝動﹐原名元愷。﹞詩筆輕淸﹐作詞更旖旎慰貼。以微秩需次山右﹐與余別二十年矣。偶錄其詞﹐殊深月落屋梁之感。詠闌干金縷曲云「宛轉春山角。問誰家﹑東風庭院﹐粉纖紅弱。花韻依依晴未午﹐露出眉痕曲曲。愛┇字玲瓏圍玉。小立燕雛閒弄影﹐蹴疏紅軟踏金鈴索。香霧障﹐斷雲觸。

浪花子彎環拓。數相思﹐回文織就﹐淚珠零落。隱約二分明月瘦﹐樹影參差簾箔。又添上﹐一層愁綠。回首碧城仙路隔﹐怕春魂無力尋來錯。釒咸錦字﹐附飛鶴。」月夜感懷壺中天云「梧桐一葉﹐趁西風吹落﹐便成秋意。石砌蕭疏花泣露﹐寒月云梢欲墜。玉杵催涼﹐金蟬咽冷﹐並作愁滋味。豆棚坐久﹐薄衫吹滿淸气。南望萬疊鄕關﹐故人何處。盼斷平安字。竹影橫窗雲一片﹐畫出瀟湘詩思。響石弦琴﹐當風笛﹐觸緒心如醉。定知今夕﹐吳郎同此情致。」

○張石耘詞

張石耘﹝國琛﹞菩薩蠻云「蝦須簾外飛涼雨。嬌弦續續調箏語。莫道漏聲殘。偎燈整翠鬟。

別來知聚少。怕種當歸艸。今夜制郎衣。郎歸說與知。」踏莎行雲﹕「野艸粘天﹐垂楊蘸水﹐紅墻何處盧家是。小樓一角路迢迢﹐隔簾海燕時飛起。

別夢連環﹐峭寒衤僕被﹐日髙未醒華胥睡。曉寒自續夢中詩﹐吹簫更訪乘鸞子。」詠柳綺羅香雲「搓就鵝黃﹐描勻眉翠﹐漏出春光尙淺。暗渡溪橋﹐向我眼波偸展。更日暮﹑流水迢迢﹐漸添卻﹑浪痕舒捲。想金城﹐一樣淒迷﹐桓溫老矣淚空泫。

孤村誰問蕩子﹐怕看長亭﹐幾樹橋回堤遠。殘月曉風﹐一片離愁難剪。休誤認漢殿眠時﹐怎耐伊﹑夜烏啼晚。只盼他﹑九烈神來﹐爲余彈汁染。」詠落花南浦云「一夜雨簾纖﹐小樓聽徧﹐怪煞紙窗難曉。何處子規啼﹐天涯路﹑付與殘紅多少。春歸緩緩﹐恁無情﹑楝花風老。簾角遊絲寒不風﹐似一樓﹑柔情裊。

江南風景繁華﹐但年年倦客﹐因循過了。寂寞掩重門﹐茶煙歇﹐空憶觥船曾棹。靑春自好。綠陰無柰催人早。才省尋春春已去﹐怎忍閒階還掃。」詠新月湘月云「問天不語﹐悟娥底事﹐韶顏長好。歲去年來﹐數不盡﹑幾度蛾眉曾掃。似魄難圓﹐如弓斜掛﹐莫說淸暉小。佳人驚起﹐背燈自整釵爪。

妝罷自拜簾前﹐低聲暗祝﹐只願郎歸早。待得團欒﹐想似此離別﹐人間多少。傍戶纖纖﹐窺窗皎皎﹐說與瑤臺曉。關山路回﹐徵衣淚點休照。」

○金雨香芍藥

金雨香題芍藥送友靑玉案云「生憎說道君將去。正綠滿﹐垂楊樹。三兩鶯聲啼不住。潮回南浦。東風日暮。酒醒知何處。

離腸苦借將離訴。贏得花間斷腸句。明日春過芳艸渡。新愁滿紙﹐舊歡如絮。遮莫從頭數。」

○袁蘭村捧月樓詞

袁蘭村﹝通﹞善塡詞﹐隨園一脈﹐風流尙未墮也。有捧月樓稿行世﹐錄其臨江仙兩闋云「記得畫橋西畔路﹐金鈴低吠云根。斷鐘敲月到柴門。柳枝扶瘦影﹐花霧醉春魂。

飄瞥流光同逝水﹐紅窗夢去無痕。錦衾抱得倩誰溫。離離星影下﹐無柰此黃昏。」「記得蘭期初七夜﹐秋窗曾約春人。癡云圍住閣三層。下梯嬌劃襪﹐避影巧遮燈。

軟絮一團飛入抱﹐輕盈碧玉腰身。訴來別恨太零星。薄羅衫一角﹐曾爲拭紅冰。」

○楊蓉裳詞

楊蓉裳﹝芳燦﹞和袁蘭村前調云「記得郁金堂畔路﹐文窗乍啟葳蕤。日痕紅上小桃枝。雛鬟眞解意﹐傳語玉人知。

鸚鵡呼茶聲悄悄﹐嬌羞著意矜持。犀梳粉拂弄妝遲。綠傾蟬鬢影﹐含笑出簾時。」「記得逢聯榻坐﹐茶煙簾外輕。閒將瑣事細評量。木瓜宜淸粉﹐石葉好和香。

最愛晚妝畱拜月﹐紫桐花底回郎。五銖衣薄露華涼。笑拈雙茉莉﹐簪上小釵梁。」「記得小屏山六曲﹐昏燈雙影﹛立令﹜﹛立屏﹜。星闌攜手繞階行。最憐花隱約﹐卻怪月分明。

漸覺薄寒風料峭﹐簫簫落葉空庭。共斟遣秋情。無言看瘦菊﹐信手擘香橙。」

○邵蘭風詞

邵蘭風﹝廣銓﹞秦淮憶舊金縷曲云「驀地繁華換。剩淒涼﹑遙天寒月﹐依然相伴。年少不知歡樂事﹐孤負鶯憐蝶眷。回首處﹑模糊一半。便向秋衾尋昔夢﹐怕江南夢也如天遠。愁與恨﹐尊前滿。

坐來數徧更長短。有情絲﹑纏錦萬縷﹐無端撩亂。十里珠簾兩岸柳﹐多少舊遊池館。問剩雨零風誰管。若種五番紅豆子﹐幾曾知﹑腸爲今宵斷。砌蛩語﹐添淒惋。」

○茂林詞捲

余飄泊秦中﹐曰歸不得﹐每念阿咸近況﹐未識如何。前接吟秋侄﹝正字茂林﹞來信﹐知其席帽未離﹐靑衫憔悴﹐爲之淒然。而其詞學則大有進境。所寄各詞﹐亟錄於捲。南歌子云「畫閣文窗暗﹐回廊曲檻斜。房櫳深處靜啼鴉。怕有東風﹐吹夢落桃花。

踐約期仍阻﹐尋芳路易差。無聊獨自泛仙槎。只隔一重銀漢幾重霞。」「香結同心篆﹐禽賡比翼聲。檀痕親掐譜瓊笙。招取半鉤涼月上簾旌。繭紙新裁諾﹐鷗波舊訂盟。樓羅歷日證分明。記否三更風露拜雙星。」和關海雲臺城路云「玉梅花下哦詩客﹐深宵幾回搔首。撲筆商愁﹐裁箋絮恨﹐忍聽空階殘漏。寒燈剪後﹐認密字珠排﹐淚痕如舊。不解今年﹐沈郎腰比去年瘦。

歸帆江上已遠﹐憑闌凝睇望﹐寒浸羅袖。迹憶摶沙﹐交憐墜雨﹐容易春韶孤負。魚書寄又。怕畫舫開緘﹐綠波同皺。惜夢偎煙﹐冶遊能記否。」題徐桐生詩集賀新涼云「萬斛愁難寫。問茫茫﹑大千世界﹐誰知我者。忽地相逢同調子﹐背客剪燈雨話。渾不管﹑俗人驚罵。一卷新詩才脫稿﹐碎秋心﹑字字珠光射。思一縷﹐穿雲罅。徐陵才調君其亞。乞生花﹑如椽妙筆﹐支持風雅。堂北春暉雙鬢白﹐底事頻年作嫁。思鄕淚﹐浩然盈把。我擬紅紗籠壁上﹐對瑤編﹑合付傳鈔也。紙頓貴﹑洛陽價。」月夜聞笛感懷臺城路云「珠簾澹月人初靜﹐空階滴殘涼露。苦竹吹愁﹐幽篁答恨﹐迸作商聲淒楚。哀音一縷。似江畔孤舟﹐怨添嫠婦。彈到琵琶﹐四條弦上乳鶯語。

幾回棖觸舊事﹐記蘇臺款夢﹐孤引吟緒。秋冷如絲﹐風多欲斷﹐梧葉打窗而舞。低徊似訴。怕兜起鄕心﹐淚痕偸注。無賴鵑啼﹐猛然聲咽住。」題關海云九秋詞捲臺城路云「是誰喚取秋魂語﹐秋情蕩搖無際。萬葉敲涼﹐重簾撲翠﹐酸入才人心裏。回腸斷矣。認衰艸斜陽﹐盡含愁思。莫怨文通﹐別離滋味定如此。

深宵幾回點筆﹐背燈商略處﹐幽恨難寄。舊夢闌云﹐新痕過雨﹐暗擘蠻箋親記。腰圍瘦未。算此際銷魂﹐黯然而已。讀罷低頭﹐淚華紅泫紙。」

○茂林聯句

吟秋聯句小序雲﹕雨窗無賴﹐同關海云淸話﹐聞落梅聲酸楚可憐﹐因憶孤山花事﹐大半闌珊﹐非復前日景光﹐爲仿聯句體﹐譜臺城路兩闋以弔之。花魂有知﹐當含情凝睇﹐姍姍其來也。詞云﹕

「笛聲吹醒羅浮夢﹐飄搖瘦魂無主。﹝吟﹞

病骨支煙﹐華年怨綺﹐禁得連番風雨。﹝海﹞

畱卿暫住。﹝吟﹞

抱曲闌干﹐伴儂題句。﹝海﹞

畫取芳容﹐忍寒花下剪燈去。﹝吟﹞

匆匆環已遠。翠禽應笑客﹐猶自延佇。﹝海﹞

野逕亭荒﹐春山鶴杳﹐誰共吟仙盟侶。﹝吟﹞

香痕戀土。﹝海﹞

柰芳艸無言﹐亂愁難訴。﹝吟﹞

有癡云﹐黯然尋舊路。﹝海﹞」

「最淒涼是前身月﹐今宵照來依舊。﹝海﹞

影減寒叢﹐脂消薄暈﹐不管憑闌人瘦。﹝吟﹞

春魂在否。﹝海﹞

便踏碎蒼苔﹐總憐孤負。﹝吟﹞

攺編煞疲驢﹐探芳偏落馬蹄後。﹝海﹞

空山流水自去。帕羅千點淚﹐都化紅豆。﹝吟﹞

疊雪成茵﹐團香作枕﹐仙夢憑誰消受。﹝海﹞

傷心下九。﹝吟﹞

悵立盡東風﹐翠衫冰透。﹝海﹞

一樣含愁﹐玉階親奠酒。﹝吟﹞」

將別海云﹐復聯句疊前韻二闋云﹕

「垂楊何苦年年綠﹐飛花倩誰爲主。﹝海﹞

爪印畱鴻﹐鄕音絮燕﹐一例飄零如雨。﹝吟﹞

浮雲又住。﹝海﹞

喜舊約重尋﹐伴燈覓句。﹝吟﹞

薄亻幸東風﹐病中還要送君去。﹝海﹞

孤山放萬樹。小樓簾半捲﹐曾共凝佇。﹝吟﹞

水暖蒸愁﹐山圓抱夢﹐親款嬉春芳侶。﹝海﹞

銷魂軟土。﹝吟﹞

料今後閒情﹐更無人訴。﹝海﹞

記取萍因﹐斷橋橋畔路。﹝吟﹞」

「再來縱踐鷗波約﹐春痕那能如舊。﹝吟﹞

墜雨離雲﹐孤琴怨鶴﹐容易都成淸瘦。﹝海﹞

遊迹誤否。﹝吟﹞

笑如此韶華﹐憑般輕負。﹝海﹞

艸艸舟﹐客愁淒絕暮春後。﹝吟﹞

衙齋未忘結習﹐夜棋敲冷月﹐燈ㄠ殘豆。﹝海﹞

蟹捨邀涼﹐鴛湖飲淥﹐只恐離情難受。﹝吟﹞

憐他二九。﹝海

原注﹕指九華﹑九如。﹞

料也解相思﹐眼波紅透。﹝吟﹞

甚日重逢﹐畫船同載酒。﹝海﹞」

○沈廷詞

秋吟侄甚稱沈君﹝廷﹞之才﹐寄示其南歌子云「楊柳初三月﹐梨花昨夜風。夕陽收過畫欄紅。腸斷斷無人處﹐舊簾櫳。

蕙徑迷裙衩﹐苔階歇履弓。楊花無語忒惺忪。剛被遊絲闌住攬晴空。」好事近云「艸艸補慵妝﹐仿佛耳邊朱暈。畱住春痕暝寫﹐也个儂緣分。

劇憐淺夢醒蘅蕪﹐往事難重問。借得花魂偸慟﹐總今生薄亻幸。」淸平樂云「畫屏風底。顧曲頻拈取。百首新詩曾爲此。記得那人名字。

悔生南國憐伊。秋風葉葉枝枝。多事情天種出﹐爲誰畱下相思。」

○汪平甫詞

汪平甫﹝鈞﹞﹐金陵名士也﹐久客靑門。余來關內時﹐平甫已南返﹐未得﹐一晤爲憾。ㄍ筠中丞嘗誦其淸涼山晚眺滿江紅雲﹕「如此長江﹐嘆滚滚﹑幾曾休歇。猛記我﹑孤舟千里﹐晚行時節。帆影半連云影暗﹐雁聲剛過潮聲接。竟歸來﹑安坐看風波﹐眞奇絕。

疏林外﹐飛枯葉。荒艸裏﹐埋殘碣。問六朝樓閣﹐都歸冫斯滅。天子惜多才子气﹐美人同受女人劫。算猶餘﹑何物到而今﹐山頭月。」ㄍ翁並云「此詞爲林少穆所深賞。」嗣余覓得心筠堂全集﹐見前詞果在﹐因再錄兩首﹐以志向往。題美人一萼紅雲﹕「妒嫦娥﹑便窗裁桂魄﹐小住月輪中。蕊吐情根﹐芳回夢影﹐一枝紅。雨初濃。襯仙姿﹑云嬌霞艷﹐最難分﹐春色聚重重。更帶新愁﹐懶調錦瑟﹐怯理殘絨。

幾度花斯負了﹐有誰懷遊子﹐誰唱憐儂。書倩鴻飛﹐衾邀鴛貼﹐明年攜手花叢。還怕是﹑花如人面﹐到明年﹑不似者般紅。空惹餘香滿袖﹐癡對東風。」聽雨失寐﹐有懷家園百字令云「布衾絮薄﹐更銅壺漏急﹐催人醒了。鑪火乍殘窗紙暗﹐掛壁一燈紅小。夢不分明﹐虫偏喧舌﹐錯把芭蕉惱。如年長夜﹐幾時盼到天曉。

記得桐舫三弓﹐竹居半畝﹐雨後芳艸。況有稻畦環菜圃﹐著雨碧抽芽早。楚岫雲蹤﹐吳娘水調﹐回首關河杳。貧居兄弟﹐聯牀舊約原好。」

○邊朴川詞

任邱邊朴川﹝荷淳﹞﹐邊大綬之同族﹐辛丑進士﹐觀政刑曹。奉諱後﹐以家貧遊陜﹐與同事督糧道署﹐溫文爾雅﹐君子人也。詩筆輕倩﹐詞亦秀麗。記其題江采百字令一闋云「仙云縹緲﹐是啼紅惹粉﹐最銷魂處。艷李稼桃零落盡﹐剩有寒香一樹。月冷金鋪﹐霜封玉砌﹐望斷羊車路。羅浮夢遠﹐夜來幽恨誰訴。當日鳳輦承恩﹐上陽花裏﹐宛轉畱春住。一自長門深鎖後﹐憔悴朱顏非故。團扇閒吟﹐香奩慵啟﹐生怕蛾眉妒。珍珠漫寄﹐揮毫自寫新句。」

○沈鶴坪詞

太倉沈鶴坪﹝宗約﹞﹐爲白僉事之後﹐困於場屋﹐憔悴靑衫。與衍聖公有葭莩誼﹐遂遊闕裏﹐寄迹東山。善音律﹐工塡詞﹐遊蹤所歷﹐倚聲益富。嚴灘懷古鳳凰臺上憶吹簫云「萬古髙蹤﹐千秋佳話﹐一臺獨聳江邊。看亂山圍繞﹐翠滴云連。底事辭榮隱遁﹐客星犯﹑隔斷塵緣。羊裘暖﹐披來稱體﹐懶去朝天。歡然。得魚幾个﹐不是漁師﹐易賣靑錢。感故人恩重﹐垂釣年年。太息原陵茂艸﹐秋風裏﹐早化雲煙。臺無恙﹐山髙水長﹐盡足流傳。」行香子云「枝寄鷦鷯。戶滿蕭蛸。悵家山﹑千里迢迢。倦來倚枕﹐夢裏逍遙。看研山云﹐石湖月﹐海門潮。

紅消菡萏﹐綠冷芭蕉。問誰來﹑同醉松醪。香殘燭ㄠ﹐秋思無聊。更夜沈沈﹐風颯颯﹐雨瀟瀟。」卜算子慢云「魚游水暖﹐鶯語樹晴﹐晷影添春晝。絕好嬉春﹐休負賣餳時候。韶光潑眼濃於繡。捲湘簾﹐綠戰紅酣﹐呼僮去沽村酒。

徙倚闌干久。愛柳軟將眠﹐艸香堪斗。一掬春愁﹐底事教儂消受。對靑山﹑獨自頻叉手。妒深院﹐花枝裊娜﹐卻憐他消瘦。」念奴嬌云「惱春歸矣﹐悵樓頭燈火﹐狂飈吹滅。記得韋郎年少日﹐歷徧金銀宮闕。洛浦仙姝﹐漢臯神女﹐曾把衷腸說。云車風馬﹐教人無柰輕別。

休恨舊約難尋﹐蕭蕭雙鬢﹐彈指成霜雪。萬樹名花畱不住﹐怕聽杜鵑啼血。境與心違﹐人隨秋老﹐瘦盡稜稜骨。夢回孤館﹐照愁惟有明月。」浪淘沙令云「花影暖窗扉。春思迷離。東風亂逐曉雲飛。夢醒頓驚鴛枕冷﹐惱煞鶯啼。

妝罷試羅衣。燻透荼蘼。畫眉人尙滯遼西。怕看繞梁新燕子﹐个个雙棲。」

○孔琴南詞

曲阜孔琴南﹝昭薰﹞﹐亦工圖譜。詠楡錢摸魚子云「愛穿來﹐酒堪冬釀﹐隔墻莫易拋去。綠環穿就盈千萬﹐休說流如泉布。春色住。自買笑年年﹐飛徧眞娘墓。碧煙新鑄。算鋪砌苔紋﹐疊溪荷葉﹐幾綴樹頭古。村社雨。散入曉陰濃處。還添花勝歡趣。密垂短貫枝枝重﹐不似紛飄輕絮。堆夾路。也萬選﹑靑靑學士誰裁句。兒童爭賭。更白打閒分﹐翠妝戲簸﹐圓小積無數。」

○劉阮山詞

蘭陵劉阮山先生﹝可培﹞﹐博學多才。嘗客閩﹑皖﹑豫﹑滇﹐到處爭迎。及門多貴顯﹐如周稚圭﹑吳蔗薌﹐皆其髙足也。性耽風雅﹐喜詞曲﹐有耆英會﹑繡圖緣﹑槎合記傳奇行世。與余友王菱江爲忘年交。菱江以先生風懷偶錄兩卷見示﹐摘錄一二則﹐以志前輩風流。丁未秋夕﹐夢遊平山堂﹐一姬以裙帶索書﹐乃作憶江南詞贈之。其詞曰「榕城夕﹐人夢古揚州。畫舫壓波花壓酒﹐好山當面月當頭。杜牧悟前遊。」壬寅冬﹐丙子四十初度﹐余塡金縷曲爲壽﹐詞曰「翠袖餘寒捲。喜齊眉稿砧﹐別夢年來俱遣。兒女團欒當此夕﹐蓉萼小春霜泫。且暫啟﹑黛蛾蹙繭。漫道氍毹無我分﹐只花封﹑酒誥緣非淺。還勝似﹐紫泥展。

十年刀尺辛勤顯。耐霜辰﹑壓鬟云薄﹐穿簾月扁。黽勉弋鳧並挽鹿﹐又復惜雞顧犬。料炊臼﹑黔婁庶免。世羨玉堂夫婿好﹐舊朝衣半是新人典。嘲自解﹐舌頻翦。」又作漁家傲詞﹐代內解嘲曰「夙愛粉郎才思捷。相期早注蓬萊籍。獻賦歸來仍點額。楞嚴劫。當初錯夢全身熱。

曲部茶官君領攝。花封酒誥還輸妾。﹝案此下原脫七字句一句﹞含笑說。誰家夫婿封侯骨。」題露筋祠感恩多詞云「行人秋色外﹐系纜叢祠﹐背孤篷。夜火靑。夢江城。

三十六湖殘月﹐對眉生。對眉生。流水棲鴉﹐時聞落葉聲。」邂逅同裏靑衣秋琴﹐紀以唐多令云「侍史鬢堆鴉。窺人向碧紗。道勝常﹑吳語偏佳。怪底西堂敖板響﹐有鸚鵡﹐喚琵琶。

已動鄕關思﹐何當盼睞加。歡飄篷﹑到處爲家。不信雛兒猶乳燕﹐也兩度﹐客天涯。」弔朱蕉圃觀察姬人顧畹君埋香新冢﹐調寄髙陽臺云「廿四橋頭﹐二分月底﹐紫驄嘶過郊。盼煞東坡﹐倚樓人似朝云。君家信有量珠斛﹐換嬋娟﹑花塢藏春。侍衾﹐粵嶠閩江﹐寵被橫陳。

瓊枝地和風折﹐恨寶釵委土﹐暖玉埋塵。倩艸夭桃﹐紅呈巧衫靑裙。餒而羞傍黎飯﹐恁荔漿﹑滴醒芳魂。更何人﹐寒食梨花﹐弔杜秋墳。」

○費開榮詞

余於道光丁亥冬﹐道出靈寶﹐見壁題蝶戀花一詞。又於澠池旅店﹐見霜天曉角一闋﹐署名浮提外人﹐初不知誰何作也。但愛其音節蒼涼﹐情思綿邈﹐忍俊不置﹐遂各和一闋於後。事隔十七年﹐獲晤費子﹝開榮﹞於長安寓邸﹐出示鼓銅館全集﹐糸番一過﹐見題壁兩詞﹐宛然具在﹐不禁狂喜。自詡醉眼無花﹐早傾倒於未謀面之先﹐唱和於不知名之日﹐可謂翰墨有緣。子索題箋於余﹐因譜金縷曲一闋於捲端﹐以記梗槪。和詞亦附錄。

餘詞曰「修到聰明絕。算從來﹑聰明誤事﹐古今一轍。如此才人淪落甚﹐空剩陽春白雪。博得﹑紅兒低拍。閱歷名場幾世載﹐又無如﹑命裏多磨歇。投袂起﹐唾壺缺。

半生浪說天涯迹。記前塵﹑十年右皖﹐五年東粵。華嶽重遊完舊約﹐碌碌輪蹄暫歇。且笑傲﹑灞陵風月。我心香眞拜倒﹐問長安﹑誰是知音客。堪抗手﹐姜白石。」

和蝶戀花云「漫說淸歌與妙舞。半世情癡﹐有幾堪同語。賣賦長門求卓女。明珠難覓鮫人雨。

儂正尋春春又去。滿院梨花﹐一夜吹如絮。最是美人畱不住。天涯多少傷心士。」

和霜天曉角云「遙山一抹。沙際明殘雪。無數寒鴉爭宿﹐小橋畔﹐梅花壓。連天衰艸合。黃沙捲地沒。幾處荒村野店﹐煙裊裊﹐風吹滅。」

費子鼓銅館詞集十二卷﹐不下數千首。明珠瓊貝﹐美不勝收。亟錄若干闋﹐以廣傳誦﹐蓋欲使海內詞人未窺全豹者﹐且先嘗鼎一臠也。詠鳳仙一萼紅雲﹕「韻嬋娟。似碧梧麼鳳﹐底事號遊仙。冷落秦臺﹐簫聲勾引﹐何曾住﹑老情天。戀塵緣。蓉城輕謫﹐向空階﹑開到十分妍。不是江南﹐三春紅豆﹐抱恨年年。試比鸚哥纖嘴﹐看麻姑指爪﹐小印斑斑。礬粒同研。甌臍細杵﹐夜來錦裹絲纏。怕還值﹐宮砂消褪﹐更殷勤﹑約束瑣雙環。莫當猩猩血淚﹐灑上闌干。」

途次﹐口占髙陽臺云「樹拂天低﹐水涵月冷﹐馬蹄踏碎空山。人影雞聲﹐一絲軟夢初圓。西風不識江南路﹐任魂飛﹑依舊吹還。最難禁﹐燦燦明星﹐淡淡寒煙。

涼宵容易成拋棄﹐記綠荷深處﹐苦恨香殘。弄月敲砧﹐小窗再聽何年。饑鴉萬點啼晨色﹐問沈沈﹑誰正酣眠。向深幃﹐幾度朦朧﹐紅日三竿。」

借艸窗韻前調云「煙做微云﹐風吹殘雨﹐秋聲響過蒹葭。遊客傷心﹐羨他燕子歸家。仲宣打疊登樓興﹐望故鄕﹐樹密山遮。剩淒涼﹐鴉點飄零﹐雁字橫斜。

人生第一離愁苦﹐況音沈靑瑣﹐衣積黃沙。綠發成斑﹐潘郎忍說年華。懨懨瘦骨支離甚﹐細思量﹑睡是生涯。更消魂﹐帳冷梅花﹐夢結梨花。」

和賀方回望湘人云「漸風拖薄雨﹐日弄嫩晴﹐算來三月剛半。艸染裙腰﹐柳酣醉眼﹐十里香塵迷晚。病裏光陰﹐裹頭花下﹐一絲春暖。念小園﹑蜂蝶忘歸﹐剩有白雲相伴。

遊興無聊早斷。況錦郊何處﹐水遙山遠。更羞認枝頭﹐舊日碧桃紅淺。斜陽堤上﹐逝波橋畔。怕問元都前觀。把萬種莫解相思﹐話向梁間雙燕。」

旅店聞琵琶﹐感賦模魚子云「卸輕裝﹑暫停鞭影﹐深山斜照成畫。春風艸色連天碧﹐無復舊遊都冶。花半謝﹐早減盡歡情﹐愁也無從寫。猛澆酒。任五斗塵沙﹐十年夢影﹐休攺編塞翁馬。

疏窗畔﹐冷結燈花姣奼。者般消遣長夜。嘈嘈迸裂琵琶語﹐玉筋一雙催下。弦住罷。便曲泛新聲﹐誰是知音者。幾番聽也。縱不似﹐江州靑衫前恨﹐雙淚早盈帕。」

和蛻巖買陂塘云「倩烏衣翦愁不斷﹐情絲撩亂難理。桃花院落春將暮﹐畱得一分寒意。慵旖旎。照鏡影圓冰﹐凍結奩如洗。曉妝漫擬。算芳艸成煙﹐踏靑較晚﹐風雨弄心醉。

無聊賴﹐都付紅樓夢裏。玻璃還怕姣脆。光陰似夢歸無迹﹐怯怯小鶯啼碎。儂尙記。路側垂楊﹐絮老扶風起。闌干正倚。待極目天涯﹐幾重山外﹐又是幾重水。」

己丑元夕女冠子云「嫩晴庭院。夕陽西下歌轉。梅花香泄﹐一絲微逗﹐引入東風﹐瓊樓春滿。琉璃燈影眩。最好鬧蛾飛立﹐寶釵輕顫。問團明月﹐光暉可上﹐那人姣面。

笙簧聲裏愁難展。想故園今夕﹐幾許追歡慣。漏深傳箭。祝款款好夢﹐關山匪遠。繁華畱一綫。記取鈿車羅帕﹐雪消雲散。怕明年﹑還更寂寥﹐不似者般歡宴。」

蝶戀花云「莫種柔桑千萬樹。葉飼冰蠶﹐抽作閒愁縷。錦瑟調弦牽雁柱。斷來裊共遊絲去。蝶戀殘花蜂戀絮。剛惹微風﹐又惹簾纖雨。春盡可憐無一語。江南江北相思處。」

又前調云「鸞鏡塵封閒閣久。莫照晨妝﹐髻影翻新舊。兩頰不關春泥酒。病深恍惚胭脂瘦。

郎似流鶯儂似柳。飛到天涯﹐處處垂條有。忍洗斑痕雙淚袖。層層畱待人歸後。」

鳳凰臺上憶吹簫云「涼夢星飛﹐冰心月印﹐幾番影壓薰篝。向屏山千疊﹐去也應羞。曲曲花墻水閣﹐前度事﹑幻景粘眸。空收起﹐結餘蓉帶﹐褪後蓮鉤。悠悠。東風不定﹐任十丈遊絲﹐莫綰行舟。問片帆何處﹐江闊煙稠。望到歸潮信準﹐殷勤洗﹑紅袖雙流。斑痕換﹐湔完舊恨﹐染上新愁。」

秋荷半卸﹐友人招飲﹐卽席感賦念奴嬌云「舞紅貼水﹐算年時﹐儂亦鷗朋燕侶。回憶露涼波靜夜﹐領略秋心無數。翠搖情﹐玉絲牽夢﹐聽到黃昏雨。粉香撩亂﹐幾番得新句。

又是狼籍東風﹐宮衣脫盡﹐遊倦江南去。淡卻滿奩明月色﹐空照遺根寒浦。落拓重尋﹐主人畱飲﹐還爲殘花住。靑筒浮豈﹐醉迷池畔歸路。」

買陂塘云「倚雕闌﹐東風影裏﹐柳飄千萬絲縷。春痕碧凝窗紗薄﹐漏泄燕雛雙語。惆悵處﹐正一夜樓空﹐春瘦梨花雨。閒情最苦。看紅唾傳香﹐翠羅染恨﹐那度夢云住。

匆匆裏﹐無賴珠簾繡戶。依稀難覓愁緒。鴛鴦書就憑論證寄﹐毀卻幾層紈素。春似羽。問不共人來﹐可帶相思去。朝朝暮暮。縱有約重尋﹐夭桃已謝﹐綠暗斷腸路。」

題梅花帳沿疏影云「寒花寂寞﹐借晚風陣陣﹐吹上橫幅。半翦鵝溪﹐一抹龍煤﹐平與安排金屋。曉妝漫憶深宮事﹐向睡裏﹑偸粘蛾綠。任幾番﹑畫角驚殘﹐釀得小窗春足。

羞憶羅浮醉後﹐翠禽啼不住﹐幽夢初覺。縞羽玲瓏﹐無限離披﹐又入江南江北。墨池雪嶺三生夢﹐應笑損﹑孤山雙鶴。想素魂鈴閣沈沈﹐紙帳暖偎香玉。」

題友人詩集大江東去云「大江南北﹐看兩岸﹑無限靑山如笑。笑我寒蟬猶慧々﹐更怪先生同調。酒綠樽盈﹐花黃籬滿﹐此外無他好。五陵豪俊﹐不堪回首年少。

可柰飄泊萍蹤﹐皖云秦月﹐一例催人老。憔悴潘郎雙鬢白﹐輸與淵明歸早。千古空畱﹐一錢不值﹐碌碌風塵道。銅琶鐵板﹐何妨同此孤嘯。」

鳳凰臺上憶吹簫云「倏忽經番﹐剎那又是﹐光陰將近花朝。看東風依舊﹐紅了夭桃。惟有梁間雙燕﹐春到也﹑還戀空巢。渾難住﹐淸明寒食﹐一路餳簫。魂消。个人何處﹐千萬徧追尋﹐似近仍遙。悵柳遮斗靜﹐簾放樓髙。誰照淒涼孤影﹐流水遠﹑波漲蘭橈。相思恨﹐夢成蝴蝶﹐飛上鸞翹。」

○殘菊聯句

又聯句三闋﹐詠殘菊摸魚子云「仗餘香﹑款畱佳友﹐任他荒徑風雨。﹝汪平甫﹝

栽花須得詩人宅﹐秋亦有情難去。﹝程子衡﹞

君且住。便老屋三間﹐不礙君箕踞。﹝王菱江﹞

霜天髙處。看瘦尙能狂﹐寒偏帶傲﹐鐵骨自千古。﹝費子﹞

羞籬寄﹐堪嘆平生知遇﹐而今零落如許。﹝平﹞

闌珊意態休相笑﹐晚節有人持護。﹝衡﹞

儂已誤。勸夢醒﹑淵明漫解腰間組。﹝菱﹞

未妨塵土。向老瓦盆中﹐無弦琴畔﹐相對忘遲暮。﹝﹞」長城懷古調寄奪錦標云「風走黃沙﹐天荒白艸﹐望斷大旗落日。﹝﹞

一片孤城橫亙﹐鎖住中原﹐劃分西北。﹝菱江﹞

看秦時明月﹐尙愁照﹑玉門山色。﹝子﹞

笑班超﹑已就侯封﹐老去又還生入。﹝菱江﹞

多少男兒絕域﹐羌笛聲中﹐勒馬感懷今昔。﹝子﹞一將能當萬里﹐堪嘆前朝﹐懷來倉卒。﹝菱江﹞

剩蜿蜒形勢﹐付磨盾詩人橫墨。﹝子﹞

借長卿五字摧堅﹐睥睨金墉千尺。﹝菱江﹞」潼關懷古花發沁園春云「翠嶽屏張﹐赭河環抱﹐鑿成百二門戶。﹝菱江﹞

千盤直上﹐四扇橫排﹐絕界開秦豫﹝子﹞

金城天鑄。看亙古隆隆蟠踞。﹝菱江﹞

嘆一片﹐流水斜陽﹐尙畱前代旗鼓。﹝子﹞

可笑哥舒自誤。到漁陽兵來﹐束手無措。﹝菱江﹞荒荒雉堞﹐莽莽狼煙﹐痛哭出師何補。﹝子﹞

吟鞍老據。終自恨﹑書生不武。﹝菱江﹞

問何用﹐學用雞鳴﹐不如也跨牛去。﹝子﹞」

○鄧崢筠詞

金陵鄧ㄍ筠先生﹝廷禎﹞﹐撫皖十年﹐總督六省﹐文章經濟﹐載在口碑。與林少穆先生齊名﹐出處亦相似。其任西安太守也﹐案無畱牘﹐綽有餘閒﹐君以「鄧靑天」呼之。故由西安郡守卽擢湖北廉訪﹐誠異數也。先生性耽風雅﹐愛才如命。道光乙巳來撫關中﹐余蒙其延訪入幕。公餘之暇﹐相與分箋擘韻﹐詩酒流連。惜相從未久﹐以丙午仲春薨於位﹐不勝感慨系之。先生有顧曲之好﹐尢善塡詞。所蓍妙吉祥室詞稿﹐裒然成集﹐尙未付梓。亟錄數闋﹐以志知遇。酬林少穆寄詩稱壽沁園春四闋云「塞雁飛還﹐寄到新詩﹐如聆塵談。道貞元朝士﹐猶存老馬﹐河陽從事﹐未盡春蠶。九萬經環﹐七旬庚甲﹐不作天花一現曇。人間世﹐尙料糜三品﹐令展雙轅

尊前有味覃々。愛黃絹新辭妙義涵。說花從淡處﹐畱香更久﹐果於酸後﹐得味尢甘。﹝原注﹕公詩云﹕花從淡處畱香久﹐果爲酸余得味甘。﹞冷暖襟情﹐悲歡景況﹐不是同心不許諳。懷漸久﹐是徑荒彭澤﹐扌戀邯鄲。」「我七十耶﹐遲餘十年﹐公今六旬。似前因藜杖﹐懸弧共乙﹐今生■臼﹐射策同辛。半落靑天﹐孤臨碧海﹐等是三山寄此身。傳佳話﹐把換巢鸞鳳﹐受代元辰。﹝原注﹕己亥嘉平﹐公由兩江總督調任兩廣﹐余由兩廣調任兩江﹐以庚子元旦受代。﹞

賈生才調無論。聽交口同聲徧縉紳。笑吾先衰也﹐安能爲役﹐公眞健者﹐回不猶人。百斛扛余﹐千鈞系處﹐宣室還聞念逐臣。曾造膝﹐謂公才勝我﹐天語如春。﹝原注﹕去冬召對養心殿﹐蒙諭﹕「朕看林某才具﹐似較勝於汝。」「珠海餘生﹐西指天山﹐相從荷戈。看伶仃雪窖﹐鴻泥同印﹐縱橫沙磧﹐雁帛誰過。盾鼻書成﹐刀頭唱徹﹐收捨蒼涼入劍歌。印與厥﹐有霜欺鬢短﹐酒助顏酡。

玉關先走明駝。似蘇李河梁別淚多。便欣逢馬角﹐我聞如是﹐偶遲羝乳﹐於意云何。壯志依然﹐華年未老﹐聽說秋來肺病瘥。爲公壽﹐祝黃羊手炙﹐且宴頭鵝。」「萬里邊城﹐地遙通﹐萊蕪未開。恰我聞有命﹐勸農隴右﹐公行復起﹐辟地輪臺。雁戶操豚﹐鱗塍買犢﹐搜粟換金莫浪猜。眞成笑。笑屯田籌海﹐一例相陪。

漫欺纓短風吹。定策馬龍沙日幾回。念花門種別﹐休教咨怨﹐葑陂利溥﹐盡ツ招徠。將受厥明﹐曰嘉乃績﹐異域銘功重此才。承丹詔﹐向酒泉西望﹐定遠歸來。」重陽日﹐拈重九字﹐離合成章﹐戲譜金縷曲云「又賞重陽菊。倚新聲﹑胡笳十八﹐柱斜弦促。減卻庾鮭三之一﹐錯認消寒近局。看露畹幽蘭雙簇。彈罷六麼銀甲卸﹐更當筵﹑三疊煩纖玉。歌未已﹐辦還讀。

夢回重度淸溪曲。最迷離﹑前三三過﹐後三三續。盡日柔腸都回徧﹐怕對江流如。悵半坼鴛鴦卅六。十樣宮眉誰替畫﹐枉教人﹑八字修蛾蹙。能作賦﹐和盈幅。」銅雀臺懷古買陂塘云「最無情漳流東去﹐空餘蒼翠如此。殘山剩水人何在﹐堪嘆長秋家世。難提起。待喚醒鵑魂﹐替灑英雄淚。一門才思。若不換當塗﹐但教橫槊﹐消得幾名士。登臨處﹐空羨吳宮佳麗。髙臺銅雀都圮。英詞縱有陳思賦﹐香履而今憔悴。歌扇底。問む帳風淒﹐誰春天西泠伎。苔花磨洗。止片瓦飄零﹐珍同鳳朱﹐猶有建安字。」柳梢靑雲﹕「陌趁煙斜﹐是隨月遠﹐乍醒春魂。芳信頭番﹐歸心千里﹐生意三分。

小橋流水孤村。早蘸影﹑靑靑到門。一角紅樓﹐有人侵曉﹐淺畫眉痕。」

○鄧子京詞

鄧子京﹝爾咸﹞﹐ㄍ筠先生第三子也。英年倜儻﹐卓爾不君。詩筆詞箋﹐具有家法。隨侍西安節署時﹐與余最相得。別後二年﹐知已榮膺薦簡﹐花縣鳴琴﹐不作經生咕嗶矣。記其東坡生日分題﹐得印香銀篆盤﹐寄齊天樂云「紗籠疏處纖雲裊﹐眉山更傳佳制。鏤篆成盤﹐研檀作屑﹐片片銀荷香細。鐫來┇字。似織就回文﹐素心同寄。寶鴨金猊﹐問誰供養妙於此。

重簾畱住未捲﹐借黃帕摩娑﹐花樣新擬。百和燻濃﹐雙規印好﹐淺淺深深須記。今宵薄醉。拚宛轉詩腸﹐共伊縈系。試撥紅鑪﹐一絲煙漾紫。」和其尊人重九金縷曲云「廿四番風度。甚匆匆﹑六番吹過﹐花朝早誤。十里平沙是上望﹐恰好月明三五。擬再向﹑武夷閒住。閱盡漢宮三十六﹐記秋光﹑﹐旬到平分處。胡笳拍﹐倩君數。

裝成七寶淸虛府。更添他﹑闌干六曲﹐五云低護。一日三秋時十二﹐暗向雙鬟細訴。看學士風流如許。十六年華卿正好﹐添二分﹐春色將花妒。南北斗﹐五星聚。」

○王景詞

丁亥南旋﹐道出磁鎭﹐見題壁滿江紅一詞﹐甚有筆致﹐錄之。「風捲黃沙﹐散漫作﹑一天愁霧。最苦是﹑窮途竭蹶﹐探山問渡。愁緒已拼隨路長﹐壯心不敢聞雞舞。細思量﹐何苦走天涯﹐功名誤。

云慘淡﹐烏啼樹。燈火暗﹐荒城鼓。記當年﹑梅花香裏﹐畫橋煙鎖。一串歌喉靑舫醉﹐滿身花影紅窗護。願今宵﹑夢裏踏吳山﹐尋歸路。」款志藹堂王顥﹐不知何許人也。

○黃子鴻詞

黃子鴻﹝儀﹞﹐常熟人也。工詞﹐有紉蘭別集﹐風流逸邁﹐眞可追響東堂﹐齊蹤西麓。錄其題城西某氏園亭風流子云「柳岸試維舟。蒼苔路﹐仿佛認層樓。想曉燕催妝﹐春鶯教伎﹐云翻舞袖﹐雪噴歌喉。誰曾管﹑疏簾難隱笑﹐小扇不障羞。紫陌塵香﹐重停五馬﹐紅墻月冷﹐悄候牽牛。

風流渾未厭﹐柰珠沈翠殞﹐是事休休。忍看雕甍畫棟﹐冷落山邱。但云去云來﹐有時有夢﹐花開花謝﹐無地無愁。題取斷腸詞句﹐當我纏頭。」

○周韜甫詞

毗陵周韜甫﹝騰虎﹞﹐伯恬先生第三子也。名父之兒﹐少年英邁。與餘同事林少穆中丞幕中。韜甫性至孝﹐篤友誼﹐重然諾。其詩古文詞﹐已入古人堂奧﹐余決其斷非池中物也。嘗和余新秋感懷鳳凰臺上憶吹簫云「湘水蓉零﹐淮南木落﹐詞人容易悲秋。正鴻來楡塞﹐鷹脫塵。天外靑山點點﹐擁煙鬟﹑亂落雲頭。最惆悵﹐天涯倦客﹐獨自登樓。

凝眸。樽前懷抱﹐欲喚起漸離﹐寫我閒愁。念玉關人遠﹐路老驊驑。西去隴云蕭瑟﹐況秦川﹑嗚咽泉流。銅琶撥﹐麼弦拉雜﹐一抹涼州。」

○呂子恬詞

呂子恬﹝成思﹞﹐毗陵人也。與餘同客靑門﹐工醫能文﹐善篆書﹐尢善塡詞。和餘秋感前調云「气靄終南﹐露零灞岸﹐客中又是新秋。悵鄕關綿邈﹐樹影悠悠。生怕梧桐細雨﹐驀然間﹑滴上心頭。宵漏永﹐除非夢好﹐夢裏無愁。

如流。年光倏忽﹐念斷梗飄蓬﹐好事成不。正吳江初冷。纖月銜鉤。魚雁新來無準﹐悵望久﹑終付沈浮。憑闌處﹐斷腸楊柳﹐莫去登樓。」

○朱意園詞

山陰朱意園先生﹐詞筆旖旎。不意制藝名家﹐亦能綺語如此。錄其沁園春詠落花影云「花影毿毿﹐半餉迷離﹐殘英落紅。看金屋妝成﹐飄來鏡檻﹐綠窗人靜﹐閃入簾櫳。乳燕頻猜﹐遊魚欲啖﹐訝一片西飛一片東。斜陽淡﹐誤夢中蝴蝶﹐尋徧春風。

茶煙起朦朧。兜不住﹑蛛絲小网中。記燭暗香殘﹐點衣欲滅﹐月來云破﹐墮地無蹤。紫玉煙銷﹐綠珠魂墮﹐與紅粉飄零一樣同。曼陀雨﹐恰未曾著體﹐色相皆空。」一半兒詞﹕「綺羅聳裏醉良辰。翠繞珠圍錦帳春。手把紅螺勸美人。笑盈盈。一半兒推辭﹐一半兒飲。」「弦輕撥紫檀槽。初唱霓裳後六麼。忍俊不禁暗魂銷。抱柔腰。一半兒歌聲﹐一半兒笑。」「席邊眉語背銀燈。雲雨巫山爲定情。潛系羅裙出畫屏。挽烏雲。一半兒欹斜﹐一半兒整。」「風流越顯董嬌嬈。拇戰丁冬金釧搖。偸把昨宵私語挑。漲紅潮。一半兒含羞﹐一半兒惱。」賀新涼三闋﹐慰馮柳堂悼亡﹐兼送應南宮試云「佳麗眞無匹。二百年﹐圓圓轉轉﹐﹝原注﹕姬名丁轉轉。﹞江南國色。十索丁娘才照面﹐偸娶武林密室。又親驗﹑臂痕蜥蜴。軟玉溫香驚入抱﹐問前生﹑可是瑤臺謫。杜蘭香﹐嫁張碩。明珠翠羽新妝出。最堪憐﹑秋波百媚﹐春山一抹。更擅謝家詩句好﹐閒詠虞兮七絕。﹝原注﹕有詠虞姬詩最佳。﹞直艷過梅村手筆。準締百年詩伉儷﹐被罡風﹑又把曇花攝。書天問﹐嗟何益。」「環驂鸞去。嘆吳娃﹑韶華二八﹐畱仙不住。若念檀郎魂再返﹐忍見秋衾獨裹。愁不減﹐恆河沙數。半夜碧紗燈燼後﹐似珊珊﹑親見蓮花步。殘夢醒﹐淚如雨。

鐘情翻被多情誤。輸多少﹑登徒好色﹐朝朝暮暮。倘許玉簫重再世﹐投入韋臯幕府。恐未必﹑重逢崔護。拚把癡情拋撇了﹐又女墻﹑新月纖纖吐。猛想起﹐眉痕嫵。」「老我年光促。念荀郎﹑神傷小賦﹐不堪卒讀。失卻璇閨詩弟子﹐剩崔徽一幅。恨平視﹑劉禎無福。送汝公車淮上渡﹐聽郎當﹑莫譜淋鈴曲。英雄气﹐甘雌伏。

明年定賜金蓮燭。喜看花﹑馬蹄十晨﹐瀛洲艸綠。一路珠簾纖手卷﹐多少娉婷矚目。有燕趙佳人如玉。宮筆催妝應更好﹐訪嬋娟﹐再貯黃金屋。鳳池畔﹐鸞膠續。」

○卷末附詞

余性喜東塗西抹﹐然愛博而情不專﹐以故百無成就。自幼年至壯歲﹐所譜小令長調不下數百十首﹐已居然成集。自饑來驅我﹐南北遷移﹐所作詞稿﹐不知爲何人攫去﹐何處失遺。迨後卽偶有所著﹐亦不復存稿。今春閒居無俚﹐偶檢篋衍﹐見斷簡殘編﹐零星散置﹐不忍棄去﹐因附載此卷之末﹐以爲鴻泥之舊迹也可﹐或以爲續添之新譜也﹐亦無不可。

題友人照眼兒媚云「絲絲楊柳弄輕柔。隨意泛扁舟。煙波渺渺﹐蘆花瑟瑟﹐幾个閒鷗。

靑山一抹愁如許﹐歸夢幾時休。問君何處﹐白雲影裏﹐紅蓼灘頭。」

金縷曲云「月白風淸夕。望蒹葭﹑扁舟去也﹐輕煙冪ャ。莽莽蒼蒼天際遠﹐坐對層巒峭壁。閒倚著﹑一枝涼笛。嘹嚦長空歸去雁﹐聽聲聲﹑洲畔尋蘆荻。寒露下﹐侵蓑笠。

名場落拓空岑寂。柰何他﹑良辰美景﹐唾壺頻擊。記得江南秋月夜﹐同泛木蘭雙楫。正此日﹑愁紅淺碧。何處鄕關縈客夢﹐悵披圖﹑水色山光襲。提往事﹐歸心急。」

百字令云「雪山腳﹐聽河聲歷亂﹐滿樓風雨。水閣憑欄閒眺望﹐漫空飛舞。淅淅零零﹐綿綿密密﹐隔岸遙迷樹。蒼涼景色﹐捲簾催起愁緒。

看他一葉扁舟﹐衝波點碧﹐濕透蓑衣縷。回憶孤蓬聽雨日﹐紙上分明重睹。略彳勺前頭﹐煙雲眼底﹐可是瀟湘渚。披圖惆悵﹐令人終日延佇。」

題瞎抱琵琶乞食圖賀新涼云「小撥檀槽雅。抱琵琶﹑錚錚軋軋﹐揚長去也。歷徧東西南北苦﹐塊磊胸中迸瀉。那道我﹑曲髙和寡。舉世盲人行黑路﹐問前程﹑誰是知音者。聊復爾﹐瞎騎馬。

衣衫襤褸憑他寫。嘆如今﹑炎涼面目﹐非眞卽假。要訴生平無限恨﹐是是非非怕惹。莽天涯﹑一文誰捨。描盡窮途情與景﹐這圖兒﹑嘲世偏瀟灑。浮大白﹑酎三。」

題秦淮圓月圖蝶戀花云「記得秦淮桃葉渡。驀地相逢﹐愁緒紛如絮。無計畱春春不住。迷離淚灑江幹樹。

月影團欒人別去。能否重圓﹐切切憑誰訴。大地蒼茫期再遇。天涯繪取傷心處。」

秋夜憶內長亭怨慢云「聽階砌﹑啼づ無數。頓觸離情﹐暗牽幽緒。耿耿秋宵﹐乍寒輕暖最難處。錦衾初擁﹐香夢繞﹐雲山路。翠袖倚闌干﹐定望斷﹑江邊柔櫓。

歸去。問天涯底事﹐不覺滿懷酸楚。魚沈雁杳﹐又聽著﹑打窗風雨。驀地裏﹐逗起相思﹐短檠下﹐吟成愁句。料綺閣挑燈﹐一樣淒淸無語。」

詠桃柳賀新涼云「靑眼窺紅袖。最關心﹑柳嬌花媚﹐春光如繡。邢尹分明相比並﹐無罷小蠻腰瘦。又倦倚東風香透。前度劉郎何處去﹐問芳卿﹑底事開如舊。情脈脈﹐戀云岫。頻年輕把韻光負。憶江南﹑桃根桃葉﹐秦淮渡口。十里隋堤煙鎖處﹐半雨半晴春晝。不覺得﹑相思還又。領略章臺顏色倩﹐可知他﹑崔護重來否。歌一闋﹐拋紅豆。」

題鄧ㄍ筠先生妙吉祥室詞稿沁園春云「大樹扶疏﹐垂蔭甘棠﹐豪濃八川。正蕭森畫戟﹐香凝燕寢﹐﹛立令﹜﹛立屏﹜煙柳﹐春逗梅邊。搗麝成煤﹐栽花作骨﹐退食餘閒便擘箋。還堪羨﹐羨多情似佛﹐好句如仙。

九齡相度翩翩。喜文福雙齊鐘自天。看集成一品﹐珠穿幾串﹐繩頭手寫﹐鳳朱親研。心字香燒﹐吳絲繡出﹐拜倒平原十笏前。從今後﹐願紅牙學拍﹐歲歲年年。」

東坡生日分題得黃子木柱杖﹐譜金縷曲云「月冷霜飛候。記明朝﹑坡仙誕日﹐嘉平十九。追溯風流尋往事﹐剩有一枝靈壽。且依傍﹑橘奴身瘦。香澤頻沾淸味迥﹐更摩挲﹑碧玉森森秀。黃子木﹐脛而走。

提攜常在先生手。爲子由﹑延齡益算﹐珍貽玉友。笠履翩躚丰度雅﹐此杖其堪作偶。比方竹﹑相思還又。閒倚一筇看鶴舞﹐春天南飛﹑好晉麻姑酒。浮大白﹐薦新柚。﹝黃子木﹕橘樹也。子由生日﹐坡翁以此杖爲壽。」﹞

題紅綫圖壺中天云「美人千古﹐算英雄智慧﹐有誰能並。一劍酬知飛絕迹﹐漳水東流不盡。薄鬢撩云﹐輕衫濕霧﹐樹影迷離近。銅臺髙聳﹐將軍且自酣枕。空有鐵甲三千﹐龍泉嘯處﹐一命懸紅粉。天馬行空遊戲耳﹐已釋當時兵警。探盒歸來﹐拂衣徑去﹐腸斷朝陽冷。潞州城畔﹐至今猶說仙蘊。」

題瞿京之黃河曉渡小影摸魚兒云「算遊蹤﹑輪蹄歷碌﹐又來河曲呼渡。菇蒲影裏秋蕭瑟﹐斜月半鉤微露。侵曉霧。正十幅蒲帆﹐好趁長風去。天涯暫住。且華頂看云﹐灞橋踏雪﹐莫教惹愁緒。

垂楊岸﹑界出秦關門戶。龍門回首何處。長安盡是知音者﹐王粲有人延譽。新舊雨。喜詩酒流連﹐不負鳴柔櫓。朝朝暮暮。一事縈心﹐鄕關千里。極目幾雲樹。」

立秋感懷鳳凰臺上憶吹簫云﹔「涼雨催詩﹐微雲淡漢﹐今朝盼到新秋。聽蟬聲淒咽﹐楊柳風柔。軟夢宵來乍穩﹐難提起﹑往事心頭。人憔悴﹑都緣舊恨﹐不是新愁。

登樓。天涯望遠﹐問當日﹑旗亭鴻瓜畱不。念个人何處﹐煙鎖汀洲。年去年來似水﹐還惆悵﹐怕說牽牛。無聊甚﹐看他一葉﹐輕撲簾鉤。」

題官樗村霜天曉行圖調寄霜天曉角云「疲驢得得。烏帽臨風側。曉起匆匆馱夢﹐回首遠﹐梅花驛。

遙天雁陣碧。板橋霜影白。逗起新愁舊恨﹐且覓句﹐旗亭壁。」

題官樗村天際歸舟圖調寄浪淘沙云「江上一聲秋。雁唳汀洲。簫簫蘆荻漾中流。斜指片帆天際遠﹐莫是歸舟。

世事總悠悠。夢醒閒鷗。蒓鱸滋味憶鄕否。檢點琴書回棹也﹐底事勾畱。」

題余小滄香艸山房詩集滿庭芳云「香艸緘愁﹐櫓聲搖夢﹐﹝小滄有句云﹕櫓聲搖夢過瓜州。﹞吟來好句如仙。芳情幾許﹐蹤迹偶依蓮。歷盡江南風景﹐難忘是﹑丁子湖邊。飄蓬慣﹑碧雲日暮﹐秋水望長天。

奚囊佳句滿﹐珠零錦粲﹐著意纏綿。嘆靑衫憔悴﹐別緒誰憐。縱有筆花五色﹐知音少﹑不似當年。且延佇﹐瓊杯邀月﹐同醉鼠姑前。」

小滄和余原韻云「江左名流﹐關中羈客﹐幽懷雅抱如仙。筆花璀燦﹐才調傲靑蓮。回首繁華舊夢﹐難忘卻﹑趵突泉邊。相思譜﹐空拈紅豆﹐無情補天。開編。春正暮﹐梨花綻雪﹐柳絮搓綿。喜締交翰墨﹐靑眼垂憐。如飲醇醪心醉﹐令人憶﹑公瑾當年。效顰處﹐雷門布鼓﹐貽笑大巫前。」小滄名森﹐浙之名茂才也。僑寓吳門﹐精申韓之學﹐歷就江南北幕府﹐到處爭迎。嗣省其族叔祖余仙圃來陜﹐遂寄迹關內﹐棲遲八載。𨿽不乏幹旌﹐而總不能展其抱負。蓋小滄意廣才髙﹐目空一世﹐動遭白眼﹐迄少知音。吁﹐良可慨矣。

