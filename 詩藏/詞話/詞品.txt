詞品﹝明﹞楊愼

卷一

卷二

卷三

卷四

卷五

卷六

詞品拾遺

詞品補

刻詞品序

聲音之道﹐愚未之有考也。近得升庵翁所著詞品﹐三月讀未嘗釋手。微求其端。大較詞人之體﹐多屬揣摩不置﹐思致神遇。然率於人情之所必不免者以敷言﹐又必有妙才巧思以將之﹐然後足以盡屬辭之蘊。故夫詞成而讀之﹐使人恍若身遇其事﹐怵然興感者﹐神品也。意思流通無所乖逆者﹐妙品也。能品不與焉。宛麗成章﹐非辭也。是故山林之詞淸以激﹐感遇之詞淒以哀﹐閨閣之詞悅以解﹐登覽之詞悲以壯﹐諷諭之詞宛以切。之數者﹐人之情也。屬辭者﹐皆當有以體之。夫然後足以得人之性情﹐而起人之詠嘆。不然則補織牽合﹐以求倫其辭﹐成其數﹐風斯乎下矣。然何以知之。詩之有風﹐猶今之有詞也。語曰﹐動物謂之風。由是以知不動物非風也﹐不感人非詞也。翁爲當代詞宗﹐平日遊藝之作﹐若長短句﹐若塡詞選格﹐若詞林萬選﹐若百琲明珠﹐與今詞品﹐可謂妙絕古今矣。愚𨿽未能悉讀諸集﹐山林之詞﹐大率淸以激也﹐不然則舒以適也。閨閣之詞﹐大率悅以解也﹐不然則和以節也。他可類見矣。然猶未承面命。姑記於此﹐以俟取正於他日。

嘉靖甲寅仲秋朔日﹐成都後學周遜序。

詞品序

詩詞同工而異曲﹐共源而分派。在六朝﹐若陶弘景之寒夜怨﹐梁武帝之江南弄﹐陸瓊之飲酒樂﹐隋煬帝之望江南﹐塡詞之體已具矣。若唐人之七言律﹐卽塡詞之瑞鷓鴣也。七言律之仄韻﹐卽塡詞之玉樓春也。若韋應物之三臺曲﹑調笑令﹐劉禹錫之竹枝詞﹑浪淘沙﹐新聲疊出。孟蜀之花間﹐南唐之蘭畹﹐則其體大備矣。豈非共源同工乎。然詩聖如杜子美﹐而塡詞若太白之憶秦娥﹑菩薩蠻者﹐集中絕無。宋人如秦少遊﹑辛稼軒﹐詞極工矣﹐而詩殊不彊人意。疑若獨爇然者﹐豈非異曲分派之說乎。昔宋人選塡詞曰艸堂詩餘。其曰艸堂者﹐太白詩名艸堂集﹐見鄭樵書目。太白本蜀人﹐而艸堂在蜀﹐懷故國之意也。曰詩餘者﹐憶秦娥﹑菩薩蠻二首爲詩之餘﹐而百代詞曲之祖也。今士林多傳其書﹐而昧其名。故於余所著詞品首著之云。嘉靖辛亥仲春﹐花朝洞天眞逸楊愼序。

卷一

陶弘景寒夜怨

陶弘景寒夜怨云「夜云生。夜鴻驚。淒切嘹唳傷夜情。」後世塡詞﹐梅花引格韻似之﹐後換頭微異。

陸瓊飲酒樂

陳陸瓊飲酒樂云「蒲桃四時芳醇。琉璃千鐘舊賓。夜飲舞遲銷燭﹐朝醒弦促催人。春風秋月長好﹐歡醉日月言新。」唐人之破陣樂﹐何滿子皆祖之。

梁武帝江南弄

梁武帝江南弄云「眾花雜色滿上林。舒芳耀彩垂輕陰。連手躞蹀舞春心。舞春心。臨歲腴。中人望﹐獨踟躕。」此詞絕妙。塡詞起於唐人﹐而六朝已濫觴矣。其餘若美人聯錦﹑江南稚女諸篇皆是。樂府具載﹐不盡錄也。

徐勉迎客送客曲

古者宴客有迎客送客曲﹐亦猶祭祀有迎神送神也。梁徐勉迎客曲云「絲管列﹐舞曲陳。含聲未奏待嘉賓。羅絲管﹐陳舞席。斂袖嘿唇迎上客。」送客曲云「袖繽紛﹐聲委咽。余曲未終髙駕別。爵無算﹐景已流。空紆長袖客不畱。」徐勉在梁爲賢臣。其爲吏部日﹐宴客。酒酣﹐有求詹事者。勉曰「今宵且可談風月。」其嚴正而又蘊藉如此。江左風流宰相﹐豈獨謝安﹑王儉邪。

僧法云三洲歌

梁僧法云三洲歌云「三洲。斷江口。水從窈窕河傍流。啼將別共來﹐長相思。」又云「三洲。斷江口。水從窈窕河傍流。歡將樂共來﹐長相思。」江左詞人多風致﹐而僧亦如此﹐不獨惠休之碧雲也。

隋煬帝詞

隋煬帝夜飲朝眠曲云「憶睡時﹐待來剛不來。禦妝仍索伴﹐解佩更相催。博山思結夢﹐沈水未成灰。」其二云「憶起時﹐投簽初報曉。被惹香黛殘﹐枕隱金釵裊。笑動林中烏﹐除卻司晨鳥。」二詞風致婉麗。其餘如春江花月夜﹑江都樂﹑紀遼東﹐並載樂府。其金釵兩股垂﹑龍舟五更轉﹐名存而辭亡。鐵圍山叢談云「寒鴉飛數點﹐流水繞孤村。」乃煬帝辭﹐而全篇不傳。又傳奇有煬帝望江南數首﹐不類六朝人語﹐傳疑可也。

王褒髙句麗曲

王褒髙句麗曲云「蕭蕭易水生波。燕趙佳人自多。傾杯覆碗漼漼﹐垂手奮袖娑娑。不惜黃金散盡﹐惟畏白日蹉跎」。與陳陸瓊飲酒樂同調。蓋疆場限隔﹐而聲調元通也。王褒﹐宇文周時人﹐字子深﹐非漢王褒也。是時亦有蘇子卿﹐有梅花落一首。方回遂以爲漢之蘇武﹐何不考之過乎。

穆護砂

樂府有穆護砂﹐隋朝曲也。與水調﹑河傳同時﹐皆隋開汴河時﹐詞人所制勞歌也。其聲犯角。其後至今訛砂爲煞云。予嘗有詩云「桃根桃葉最夭斜。水調河傳穆護砂。無限江南新樂府﹐陳朝獨賞後庭花。」

回紇

回紇﹐商調曲也。其辭云「陰山瀚海信難通。幽閨少婦罷裁縫。緬想邊庭徵戰苦﹐誰能對鏡冶愁容。久戍人將老﹐須臾變作白頭翁。」其辭纏綿含蓄﹐有長歌之哀過於痛哭之意。惜不見作者名氏﹐必陳隋初唐之作也。又有石州辭云「自從君去遠巡邊。終日羅帷獨自眠。看花情轉切﹐攬涕淚如泉。一自離君後﹐啼多雙眼穿。何時狂虜滅﹐免得更畱連」並附於此。

沈約六憶辭

沈約六憶辭﹐其一云「憶來時﹐灼灼上階墀。勤勤敍離別﹐慊慊道相思。相看常不足﹐相見乃忘饑。」其二云「憶坐時﹐黯黯羅帳前。或歌四五曲﹐或弄兩三弦。笑時應莫比﹐嗔時更可憐。」其三云「憶眠時﹐人眠彊未眠。解羅不待勸﹐就枕更須牽。復恐傍人見﹐嬌羞在燭前。」逸其三首。

梁簡文春情曲

梁簡文帝春情曲云「蝶黃花紫燕相追。楊低柳合路塵飛。已見垂鉤掛綠樹﹐誠知淇水沾羅衣。兩童夾車問不已﹐五馬城頭猶未歸。鶯啼春欲駛﹐無爲空掩扉。」此詩似七言律﹐而末句又用五言。五無功亦有此體﹐又唐律之祖。而唐詞瑞鷓鴣格韻似之。

長相思

徐陵長相思云「長相思﹐好春節。夢裏恆啼悲不泄。帳中起﹐窗前咽。柳絮飛還聚﹐遊絲斷復結。欲見洛陽花﹐如君隴頭雪。」蕭淳和之云「長相思﹐久離別。新燕參差條可結。狐關遠﹐雁書絕。對云恆憶陣﹐看花復愁雪。猶有望歸心﹐流黃未剪截。」二辭可謂勁敵。

王筠楚妃吟

王筠楚妃吟﹐句法極異。其詞云「窗中署﹐花早飛。林中明﹐鳥早歸。庭中日﹐暖春閨。香气亦霏霏。香气飄。當軒淸唱調。獨顧慕﹐含怨復含嬌。蝶飛蘭復燻。裊裊輕風入翠裙。春可遊。歌聲梁上浮。春遊方有樂。沈沈下羅幕。」大率六朝人詩﹐風華情致﹐若作長短句﹐卽是詞也。宋人長短句𨿽盛﹐而其下者﹐有曲詩﹑曲論之獘﹐終非詞之本色。予論塡詞必溯六朝﹐亦昔人窮探黃河源之意也。

宋武帝丁都護歌

宋武帝丁都護歌云「都護北徵時﹐儂亦惡聞許。願作石尢風﹐四面斷行旅。」又云「都護北徵去﹐相送落星墟。帆檣如芒檉﹐都護今何渠。」唐人用丁都護及石尢風事﹐皆本此。二辭絕妙。宋武帝徵伐武略﹐一代英雄﹐而復風致如此。其殆全才乎。

白團扇歌

晉中書令王瑉﹐與嫂婢謝芳姿有情愛﹐捉白團扇與之。樂府遂有白團扇歌云「白團扇﹐憔悴無復理﹐羞與郎相見。」其本辭云「犢車薄不乘﹐步行耀玉顏。逢儂都共語﹐起欲著夜半。」其二云「團扇薄不搖﹐窈窕搖蒲葵。相憐中道罷﹐定是阿誰非。」其三云「禦路薄不行﹐窈窕穿回塘。團扇障白日﹐面作芙蓉光。」其四云「白錦薄不著﹐趣行著練衣。異色都言好﹐淸白爲誰施。」薄﹐如唐書薄天子不爲之薄。芳姿之才如此﹐而屈爲人婢﹐信乎佳人薄命矣。元關漢卿嘗見一從嫁媵婢﹐作一小令云「鬢鴉。臉霞。屈殺了﹑將陪嫁。規摹全似大人家。不在紅娘下。巧笑迎人﹐文談回話。眞如解語花。若咱得他。倒了蒲桃架。」事亦相類而可笑﹐並附此。

五更轉

陳伏知道從軍五更轉云「一更刁鬥鳴。校尉逴連城。懸聞射雕騎﹐遙憚將軍名。二更愁未央。髙城寒夜長。試將弓學月﹐聊持劍比霜。三更夜警新。橫吹獨吟春。彊聽梅花落﹐誤憶柳園人。四更星漢低。落月與山齊。依稀北風裏﹐胡笳雜馬嘶。五更催送籌。曉色映山頭。城烏初起堞﹐更人悄下樓。」其後隋煬帝效之﹐作龍舟五更轉﹐見文中子。

長孫無忌新曲

長孫無忌新曲云「家住朝歌下﹐早傳名。結伴來遊淇水上﹐舊時情。玉佩金鈿隨步動﹐雲羅霧縠逐風輕。轉目機心懸自許﹐何須更待聽琴聲。」又一曲云「回雪淩波遊洛浦﹐遇陳王。婉約娉婷工語笑﹐侍蘭房。芙蓉綺帳開還揜﹐翡翠珠被爛齊光。長願今宵奉顏色﹐不愛聞簫逐鳳凰。」

崔液踏歌行

唐崔液踏歌辭二首﹐體制藻思俱新。其辭云「彩女迎金屋﹐仙姬出畫堂。鴛鴦裁錦袖﹐翡翠帖花黃。歌響舞分行。原作行分﹐據樂府詩集攺。艷色動流光。」其二云「庭際花微落﹐樓前漢已橫。金壺催夜盡﹐羅繡舞寒輕。調笑暢歡情。未半著天明。」近刻唐詩不得其句讀﹐而妄攺﹐特爲分注之。

太白淸平樂辭

李太白應制淸平樂詞云「禁庭春晝。鶯羽披新繡。百艸巧求花下斗。只賭珠璣滿斗。

日晚卻理殘妝。禦前閒舞霓裳。誰道腰肢窈窕﹐折旋消得君王。」其二云「禁幃秋夜。明月探窗罅。玉帳鴛鴦噴蘭麝。時落銀燈香灺。

女伴莫話孤眠。六宮羅綺三千。一笑皆生百媚﹐宸遊教在誰邊。」此詞見呂鵬遏雲集﹐載四首。黃玉林以其二首無淸逸气韻﹐止選二首。愼嘗補作二首﹐其一云「君王未起。玉漏穿花底。永巷脫簪妝黛洗。衣濕露華似水。

六宮鸞鳳鴛鴦。九重羅綺笙簧。但願君恩似日﹐從教妾鬢如霜。」其二云「傾城艷質。本自神仙匹。二八承恩初選入﹐身是三千第一。

月明花落黃昏。人間天上消魂。且共題詩團扇﹐笑他買賦長門。」永昌張愈光見而深愛之﹐以爲遠不忘諫﹐歸命不怨﹐塡詞中有風雅也。荒淺望望前人﹐然亦不孤愈光之賞爾。

白樂天花非花辭

白樂天之詞﹐望江南三首在樂府﹐長相思二首見花庵詞選。予獨愛其花非花一首云「花非花﹐霧非霧。夜半來﹐天明去。來如春夢不多時﹐去似朝云無覓處。」蓋其自度之曲﹐因情生文者也。花非花﹐霧非霧。𨿽髙唐﹑洛神﹐奇麗不及也。張子野衍之爲禦街行﹐亦有出藍之色。今附於此﹕「夭非花艷輕非霧﹐夜半來﹐天明去。來如春夢不多時﹐去似朝云無覓處。乳雞新燕﹐落月沈星﹐紞紞城頭鼓。

參差漸辧西池樹。朱閣斜欹戶。綠苔深徑少人行﹐苔上屐痕無數。殘香餘粉﹐閒衾剩枕﹐天把多情付。」

詞名多取詩句

詞名多取詩句﹐如蝶戀花則取梁元帝「翻階蛺蝶戀花情」。滿庭芳則取吳融「滿庭芳艸易黃昏」。點絳唇則取江淹「白雪凝瓊貌﹐明珠點絳唇」。鷓鶘天則取鄭嵎「春遊雞鹿塞﹐家在鷓鴣天」。惜餘春則取太白賦語。浣溪沙則取少陵詩意。靑玉案則取四愁詩語。菩薩蠻﹐西域婦髻也。蘇幕遮﹐西域婦帽也。尉遲杯﹐尉遲敬徳飲酒必用大杯﹐故以名曲。蘭陵王每入陣必先﹐故歌其勇。生查子﹐查﹐古槎字﹐張騫乘槎事也。西江月﹐衛萬詩「只今惟有西江月﹐曾照吳王宮里人」之句也。「瀟湘逢故人」﹐柳渾詩句也。粉蝶兒﹐毛澤民詞「粉蝶兒共花同活」句也。餘可類推﹐不能悉載。

踏莎行

韓翃詩﹕「踏莎行艸過春谿。」詞名踏莎行本此。

上江虹紅窗影

唐人小說冥音錄﹐載曲名有上江虹﹐卽滿江紅。紅窗影﹐卽紅窗迥也。

菩薩鬘蘇幕遮

西域諸國婦人﹐編髮垂髻﹐飾以雜華﹐如中國塑佛像瓔珞之飾﹐曰菩薩鬘﹐曲名取此。唐書呂元濟上書﹐比見方邑﹐相率爲渾脫隊﹐駿馬胡服﹐名曰蘇幕遮﹐曲名亦取此。李太白詩「公孫大娘渾脫舞」﹐卽此際之事也。

夜夜昔昔

梁樂府夜夜曲﹐或名昔昔鹽。昔卽夜也。列子「昔昔夢爲君」﹐鹽亦曲之別名。

阿嚲回

太白詩「羌笛橫吹阿嚲回」﹐番曲名。張祜集有阿濫堆﹐卽此也。番人無字﹐止以聲傳﹐故隨中國所書﹐人各不同爾﹐難以意求也。

阿濫堆

張祜詩﹕「紅樹蕭蕭閣半開。玉皇曾幸此宮來。至今風俗驪山下﹐村笛猶吹阿濫堆。」宋賀方回長短句云「待月上潮平波灩﹐塞管孤吹新阿濫。」中朝故事云﹕驪山多飛鳥﹐名阿濫堆﹐明皇采其聲爲曲子。又作鷃爛堆。酉陽雜俎云「鷃爛堆黃﹐一變之鴘﹐色如鶖氅。鴘轉之後﹐乃至累變。橫理轉此字王幼安據西陽雜俎補。細﹐臆前漸漸微白。」

烏鹽角

曲名有烏鹽角﹐江鄰幾雜誌云「始教坊家人市鹽﹐得一曲譜於角子中。翻之﹐遂以名焉。」戴石屏有烏鹽角行。元人月泉吟社詩﹕「山歌聒耳烏鹽角﹐村酒柔情玉練搥。」

小梁州

賈逵曰﹕梁米出於蜀漢﹐香美逾於諸梁﹐號曰竹根黃。梁州得名以此。秦地之西﹐燉煌之間﹐亦產梁米。土沃類蜀﹐故號小梁州﹐爲西音也。

六州歌頭

六州歌頭﹐本鼓吹曲也﹐音調悲壯。又以古興亡事實之﹐聞之使人慷慨﹐良不與艷詞同科﹐誠可喜也。六州得名﹐蓋唐人西邊之州﹐伊州﹑梁州﹑甘州﹑石州﹑渭州﹑氐州也。此詞宋人大祀大卹﹐皆用此調。國朝大卹﹐則用應天長云。伊﹑梁﹑甘﹑石﹐唐人樂府多有之。胡渭州見張祜詩。氐州第一見周美成詞。

法曲獻仙音

望江南﹐卽唐法曲獻仙音也。但法曲凡三疊﹐望江南止兩疊爾。白樂天攺法曲爲憶江南。其詞曰「江南好﹐風景舊曾諳。」二疊云「江南憶﹐最憶是杭州。」三疊云「江南憶﹐其次憶吳宮。」見樂府。南宋紹興中﹐杭都酒肆中﹐有道人攜烏衣椎髻女子﹐買鬥酒獨飲﹐女子歌以侑之。歌詞非人世語。或記之﹐以問一道士。道士曰「此赤城韓夫人作法駕導引也。烏衣女子蓋龍云。」其詞曰「朝元路﹐朝元路﹐同駕玉華君。千乘載花紅一色﹐人間遙指是祥雲。回望海光新。」二疊云「東風起﹐東風起﹐海上百花搖。十八風鬟云半動﹐飛花和雨著輕綃。歸路碧迢迢。」三疊云「簾漠漠﹐簾漠漠﹐天淡一簾秋。自洗玉舟斟白酒﹐月華微映是空舟。歌罷海西流。」此辭卽法曲之腔。文士好奇﹐故神其事以傳爾。豈有天仙而反取開元人間之腔乎。

小秦王

唐人絕句多作樂府歌﹐而七言絕句隨名變腔。如水調歌頭﹑春鶯轉﹑胡渭州﹑小秦王﹑三臺﹑淸平調﹑陽關﹑雨淋鈴﹐皆是七言絕句而異其名﹐其腔調不可考矣。予愛小秦王三首﹐其一云「雁門山上雁初飛。馬邑闌中馬正肥。陌上朝來逢驛騎﹐殷勤南北送徵衣。」其二云「柳條金嫩不勝鴉。靑粉墻頭道韞家。燕子不來春寂寞﹐小窗和雨夢梨花。」其三云「十指纖纖玉筍紅。雁行輕度翠弦中。分明自說長城苦﹐水闊云寒一夜風。」第一首妓女盛小叢作﹐後二首無名氏。

仄韻絕句

仄韻絕句﹐唐人以入樂府。唐人謂之阿那曲﹐宋人謂之雞叫子。唐詩「春艸萋萋春水綠﹐野棠開盡飄香玉。繡嶺宮前鶴髮翁﹐猶唱開元太平曲」。乃無名氏聞鬼仙之遙﹐非李洞作也。李洞詩集具在﹐詩體大與此不同﹐可驗。女郎姚月華二首﹕「春艸萋萋春水綠。對此思君淚相續。羞將離恨附東風﹐理盡秦箏不成曲。」又云「與君形影分胡越。玉枕經年對離別。登臺北望煙寸深﹐回身泣身寥天月。」宋張仲宗詞云「西樓月落雞聲急。夜浸疏香寒淅瀝。玉人醉渴嚼春冰﹐曉色入簾橫寶瑟。」張文潛荷花一首云「平池碧玉秋波瑩。綠云擁扇靑搖柄。水宮仙子斗紅妝﹐輕步淩波踏明鏡。」杜祁公詠寸中荷花一首云「翠蓋佳人臨水立。檀粉不勻香汗濕。一陣風來碧浪翻﹐眞珠零落難收拾。」三首皆佳。宋人作詩與唐遠﹐而作詞不愧唐人﹐亦不可曉。太平廣記載妖女一詞云「五原分袂眞胡越。燕折鶯離芳艸歇。年少煙花處處春﹐北邙空恨淸秋月。」其詞亦佳。坡詞「春事闌珊芳艸歇」亦用基領事。或疑歇字似趁韻﹐非也。唐劉瑤詩「瑤艸歇芳心耿耿」﹐皆有出處﹐一字不苟如此。

阿那紇那曲名

李郢上元日寄湖杭二從事詩曰「戀別山登憶水登。山光水焰百千層。謝公畱賞山公喚﹐知入笙歌阿那朋。」劉禹錫夔州竹枝詞云「楚水巴山小雨多。巴人能唱本鄕歌。今朝北客思歸去﹐回入紇那披綠蘿。」紇那﹑紇那﹐皆當時曲名。李郢詩言變梵唄爲艷歌﹐劉禹錫詩言翻南調爲北曲也。阿那皆葉上聲﹐紇那皆葉平聲﹐此又隨方音而轉也。

醉公子

唐人醉公子詞云「門外猧兒吠。知是蕭郎至。剗襪下香階﹐冤家今夜醉。

扶得入羅帷。不肯脫羅衣。醉則從他醉﹐還勝獨睡時。」唐詞多緣題所賦﹐臨江仙則言水仙﹐女冠子則述道情﹐河瀆神則詠祠廟﹐巫山一段雲則狀巫峽。如此詞題曰醉公子﹐卽詠公子醉也。爾後漸變﹐與題遠矣。此詞又名四換頭﹐因其詞意四換也。前輩謂此可以悟詩法。或以問韓子蒼﹐子蒼曰「只是轉折多。且如剗襪下階是一轉矣。而苦其今夜醉又是一轉。喜其入羅帷又是一轉。不肯脫衣又是一轉。後兩句自開釋﹐又是一轉。其後制四換韻一調﹐亦名醉公子云。」今附錄之﹐蓋孟蜀顧敻辭也。「河漢秋云澹。紅藕香侵檻。枕倚小山屏﹐金鋪向晚扃。睡起橫波慢。獨坐情何限。衰柳數聲蟬。魂銷似去年。」

如夢令

唐莊宗詞云「曾宴桃源深洞。一曲舞鸞歌鳳。長記別伊時﹐和淚出門相送。如夢。如夢。殘月落花煙重。」此莊宗自度曲也。樂府取詞中如夢二字名曲﹐今誤傳爲呂洞賓﹐非也。

搗練子

李后主搗練子云「深院靜﹐小庭空。斷續寒砧斷續風。無柰夜長人不寐﹐數聲和月到簾櫳。」詞名搗練子﹐卽詠搗練﹐乃唐詞本體也。

人月圓

宋駙馬王晉卿元宵詞云「小桃枝上春來早﹐初試薄原缺﹐王幼安從花庵詞選補。羅衣。年年此夜﹐華燈盛照﹐人月圓時。

禁街簫鼓﹐寒輕夜永﹐纖手同攜。更闌人靜﹐千門笑語﹐聲在簾幃。」此曲晉卿自制﹐名人月圓﹐卽詠元宵﹐猶是唐人之意。

後庭宴

宋宣和中﹐掘地得石刻一詞﹐唐人作也。本無題﹐後人名之曰後庭宴。甚詞云「千里故鄕﹐十年華屋。亂魂飛過屏山簇。眼重眉褪不勝春﹐菱花知我銷香玉。

雙雙燕子歸來﹐應解笑人幽獨。斷歌零舞﹐遺恨淸江曲。萬樹綠低迷﹐一庭紅撲簌。」

朝天紫

朝天紫﹐本蜀牡丹花名﹐其色正紫﹐如金紫大夫之服色﹐故名。後人以爲曲名。今以紫作子﹐非也﹐見陸遊牡丹譜。

榦荷葉

元太保劉秉忠榦荷葉曲云「榦荷葉﹐色蒼蒼。老柄風搖蕩。減了淸香越添黃。都因昨夜一場霜。寂寞秋江上。」此秉忠自度曲﹐曲名榦荷葉﹐卽詠榦荷葉﹐猶是唐詞之意也。又一首弔宋云「南髙峯。北髙峯。慘淡煙霞洞。宋髙宗﹐一場空。吳山依舊酒旗風。兩度江南夢。」此借腔別詠﹐後世詞例也。然其曲淒惻感慨﹐千古之寡和也。或云非秉忠作。秉忠助元凶宋﹐惟恐不早﹐而復爲弔借之辭﹐其俗所謂斧子斫了手摩挲之類也。

樂曲名解

古今樂錄云「傖歌以一句爲一解﹐中國以一章爲一解。」王僧虔啟曰「古曰章﹐今曰解。解有多少﹐當是先詩而後聲。詩敍事﹐聲成文﹐必使志盡於詩﹐音盡於曲。是以作詩有丰約﹐制解有多少。」又「諸曲調皆有詞﹐有聲。而大曲又有艷﹑有趨﹑有亂。詞者﹐其歌詩也。聲者﹐若羊吾﹑夷伊﹑那何之類也。艷在曲之前﹐趨與亂在曲之後﹐亦猶吳聲西曲﹐前有和﹐後有送也。」愼按﹕艷在曲之前﹐與吳聲之和﹐若今之引子。趨與亂在曲之後﹐與吳聲之送﹐若今之尾聲。羊吾夷﹑伊那何﹐皆聲之餘音裊裊﹐有聲無字。𨿽借字作譜而無義。若今之哩囉﹑嗹唵﹑唵吽也。知此﹐可以讀古樂府矣。

鼓吹騎吹云吹

樂府有鼓吹曲﹐其昉於黃帝記裏鼓之制乎。後世有鼓吹﹑騎吹﹑云吹之名。建初錄云「列於殿廷者名鼓吹﹐列於行駕者名騎吹。」又曰「鼓吹﹐陸則樓車﹐水則樓船。其在廷則以簨�﹝竹頭﹢虞﹞爲樓也。水行則謂之云吹。朱鷺﹑臨髙臺諸篇﹐則鼓吹曲也。務成﹑黃雀﹐則騎吹曲也。水調﹑河傳﹐則云吹曲也。」宋之問詩﹕「稍看朱鷺轉﹐尙識紫驑驕。」此言鼓吹也。謝朓詩﹕「鳴笳翼髙蓋﹐疊鼓送華輈。」此言騎吹也。梁簡文詩﹕「廣水浮雲吹﹐江風引夜衣。」此言云吹也。

唐詞多無換頭

張泌﹐南唐人﹐有江城子二闋。其一云「碧闌干外小中庭。雨初晴。曉鶯聲。飛絮落花﹐時節近淸明。睡起捲簾無一事﹐勻面了﹐沒心情。」其二云「浣花溪上見卿卿。眼波明。黛眉輕。髙綰綠云﹐低簇小蜻蜓。好是問他得來麼﹐和笑道﹐莫多情。」黃叔暘云「唐詞多無換頭﹐如此詞自是兩首﹐故重押兩情字﹐兩明字。今人不知﹐合爲一首﹐則誤矣。」

塡詞句參差不同

塡詞平仄及斷句皆定數﹐而詞人語意所到﹐時有參差。如秦少游水龍吟前段歇拍句云「紅成陣﹑飛鴛甃。」換頭落句云「念多情但有﹐當時皓月﹐照人依舊。」以詞意言「當時皓月」作一句﹐「照人依舊」作一句。以詞調拍眼﹐「但有當時」作一拍﹐「皓月照」作一拍﹐「人依舊」作一拍﹐爲是也。維揚張世文云﹕陸放翁水龍吟﹑首句本是六字﹐第二句本是七字。若「摩訶池上追遊客」則七字。下云「紅綠參差春晚」﹐卻是六字。又如後篇瑞鶴仙﹐「冰輪桂花滿溢」爲句﹐以滿字葉﹐而以溢字帶在下句。別如二句分作三句﹐三句合作二句者尢多。然句法𨿽不同﹐而字數不少。妙在歌者上下縱橫取協爾。古詩亦有此法﹐如王介甫「一讀亦使我﹐慨然想遺風」是也。

塡詞用韻宜諧俗

沈約之韻﹐未必悉合聲律﹐而今詩人守之﹐如金科玉條。此無他﹐今之詩學李杜﹐李杜學六朝﹐往往用沈韻﹐故相襲不能革也。若作塡詞﹐自可通變。如朋字與蒸同押﹐打字與等同押。卦字﹑畫字﹐與怪壞同押﹐乃是鴂舌之病﹐豈可以爲法耶。元人周徳淸著中原音韻﹐一以中原之音爲正﹐偉矣。然予觀宋人塡詞﹐亦已有開先者。蓋眞見在人心目﹐有不約而同者。俗見之膠固﹐豈能瞇豪傑之目哉。試舉數詞於右。東坡一斛珠云「洛城春晚。垂楊亂掩紅樓半。小池輕浪紋如篆。燭下花前﹐曾醉離歌宴。

自惜風流雲雨散。關山有限情無限。待君重見尋芳伴。爲說相思﹐目斷西樓燕。」篆字沈韻在上韻﹐本屬鴂舌﹐坡特正之也。蔣捷元夕女冠子云「蕙花香也。雪晴池館如畫。春風飛到﹐寶釵樓上﹐一片笙簫﹐琉璃光射。而今燈謾掛。不是暗塵明月﹐那時元夜。況年來心懶意怯﹐羞與鬧蛾兒爭耍。

江城人悄初更打。問繁華誰解﹐再向天公借。剔殘紅炧﹐但夢裏隱隱﹐鈿車羅帕。吳箋銀粉砑。砑之原缺﹐王幼安從竹山詞補。待把舊家風景﹐寫成閒話。笑綠鬟鄰女﹐倚窗猶唱﹐夕陽西下。」是駁正沈韻畫及掛話及打字之謬也。呂聖求惜分釵云「重簾下。微燈掛。背闌同說春風話。」用韻亦與蔣捷同意。晁叔用感皇恩云「寒食不多時﹐牡丹初賣。小院重簾燕飛礙。昨宵風雨﹐尙有一分春在。今朝猶自得﹐陰晴快。

熟睡起來﹐宿酲微帶。不惜羅襟搵眉黛。日長梳洗﹐看看花影移攺。笑拈雙杏子﹐連枝帶。」此詞連用數韻﹐酌古斟今尢妙。國初髙季迪石州慢云「落了辛夷﹐風雨頓催﹐庭院瀟灑。春來長恁﹐樂章懶按﹐酒籌慵把。辭鶯謝燕﹐十年夢斷靑樓﹐情隨柳絮猶縈惹。難覓舊知音﹐把琴心重寫。

夭冶。憶曾攜手﹐鬥艸闌邊﹐買花簾下。看轆轤低轉﹐秋千髙打。如今何處﹐總有團扇輕衫﹐與誰共走章臺馬。回首暮山靑﹐又離愁來也。」諸公數詞可爲用韻之式﹐不獨綺語之工而已。

燕�﹝目﹢行﹞鶯轉

禽經﹕「燕以狂�﹝目﹢行﹞﹐鶯以喜轉。」�﹝目﹢行﹞﹐視也。夏小正﹕「來降燕乃睇。」轉﹐曲名﹐鶯聲似歌曲﹐故曰轉。

哀曼

晉鈕滔母孫氏箜篌賦曰「樂操則寒條反榮﹐哀曼則晨華朝滅。」曼與慢通﹐亦曲名﹐如石州慢﹑聲聲慢之類。

北曲

南史蔡仲熊曰「五音本在中土﹐故气韻調平。東南土气偏詖﹐故不能感動木石。」斯誠公言也。近世北曲﹐𨿽皆鄭衛之音﹐然猶古者總章北裏之韻﹐梨園教坊之調﹐是可證也。近日多尙海鹽南曲﹐士夫稟心房之精﹐從婉變之習者﹐風靡如一。甚者北土亦移而耽之。更數十年﹐北曲亦失傳矣。白樂天詩﹕「吳越聲邪無法用﹐莫教偸入管弦中。」東坡詩﹕「好把鶯黃記宮樣﹐莫教弦管作蠻聲。」

歐蘇詞用選語

歐陽公詞「艸薰風暖搖徵轡」﹐乃用江淹別賦「閨中風暖﹐陌上艸薰」之語也。蘇公詞「照野瀰瀰淺浪﹐橫空曖曖微霄」﹐乃用陶淵明「山滌餘靄﹐宇曖微霄」之語也。塡詞𨿽於文爲末﹐而非自選詩樂府來﹐亦不能入妙。李易安詞「淸露晨流﹐新桐初引」﹐乃全用世說語。女流有此﹐在男子亦秦周之流也。

艸薰

佛經云「奇艸芳花能逆風聞薰。」江淹別賦「閨中風暖﹐陌上艸薰」﹐正用佛經語。六一詞云「艸薰風暖搖徵轡」﹐又用江淹語。今艸堂詞攺薰作芳﹐蓋未見文選者也。弘明集﹕「地芝候月﹐天華逆風。」

南云

晏元獻公淸商怨云「關河愁思望處滿。漸素秋向晚。雁過南云﹐行人回淚眼。

雙鸞衾裯悔展。夜又永﹐枕孤人遠。夢未成歸﹐梅花聞塞管。」此詞誤入歐公集中。按詩話﹐或問晏同叔詞「雁過南云」何所本﹐庚溪以江淹詩「心逐南云去﹐身隨北雁來」答之。不知陸機思親賦有「指南云以寄欽」之句。陸雪九湣云「眷南云以興悲。」南云字﹐當是用陸公語也。案此詞乃歐陽修作﹐見歐陽公近體樂府﹐庚溪詩話亦謂歐公作。

詞用晉帖語

「天气殊未佳﹐汝定成行否。寒食近﹐且住爲佳爾。」此晉無名氏帖中語也。辛稼軒融化作霜天曉角詞云「吳頭楚尾聲。一棹人千里。休說舊愁新恨﹐長亭樹﹐今如此。

宦遊吾倦矣﹐玉人畱我醉。明日落花寒食﹐得且住﹐爲佳爾。」晉人語本入妙﹐而詞又融化之如此﹐可謂珠璧相照矣。

屯云

中山王文木賦﹕「奔雷屯云﹐薄霧濃雰。」皆形容木之文理也。杜詩「屯云對古城」﹐實用其字。李易安九日詞「薄霧濃雰愁永晝」﹐今俗本攺雰作云。

樂府用取月字

子夜歌「開窗取月光」﹐又「籠窗取涼風」﹐妙在取字。

齊己詩

僧齊己詩﹕「重城不鎖夢﹐每夜自歸山。」宋人小詞﹕「金門不鎖夢﹐隨意繞天涯。」

歐詞石詩

歐陽公詞﹕「平蕪盡處是春山﹐行人更在春山外。」石曼卿詩﹕「水盡天不盡﹐人在天盡頭。」歐與石同時﹐且爲文字友﹐其偶同乎﹐抑相取乎。

側寒

呂聖求望海潮詞云「側寒斜雨﹐微燈薄霧﹐匆匆過了元宵。簾影護風﹐盆池見日﹐靑靑柳葉柔條。碧艸皺裙腰。正晝長煙暖﹐蜂困鶯嬌。望處淒迷﹐半稿綠水浸浸字原缺﹐王幼安從聖求詞補。斜橋。

孫郎病酒無聊。記烏絲醉語﹐碧玉風標。新燕又雙﹐蘭心漸吐﹐佳期趁取花朝。心事轉迢迢。但夢隨人遠﹐心與山遙。誤了芳音﹐小窗斜日到芭蕉。」其用側寒字甚新。唐詩「春寒側側掩重門」﹐韓偓詩「側側輕寒剪剪風」﹐又無名氏詞「玉樓十二春寒側」﹐與此「側寒斜雨」相襲用之﹐不知所出。大意﹐側﹐不正也﹐猶云峭寒爾。聖求在宋人不甚著名﹐而詞甚工。如醉蓬萊﹑撲胡蝶近﹑惜分釵﹑薄倖﹑選冠子﹑百宜嬌﹑荳葉黃﹑鼓笛慢﹐佳處不減秦少遊。見予所集詞林萬選及塡詞選格。

聞笛詞

南渡後﹐有題聞笛玉樓春詞於杭京者。其詞云「玉樓十二春寒側。樓角暮寒吹玉笛。天津橋上舊曾聽﹐三十六宮秋艸碧。

昭華人去無消息。江上靑山空晚色。一聲落盡短亭花﹐無數行人歸未得。」其詞悲感淒惻﹐在陳去非憶昔午橋之上﹐而不知名。或以爲張子野﹐非也。子野卒於南渡之前﹐何得云「三十六宮秋艸碧」乎。

等身金

宋賈黃中﹐幼日聰悟過人。父取書與其身相等﹐令誦之﹐謂之等身書。張子野歸朝歡詞云「聲轉轆轤聞露井。曉汲銀瓶牽素綆。西園人語夜來風﹐叢英飄墜紅成逕﹐寶猊煙未冷。蓮臺香燭殘痕凝。音佞。等身金﹐誰能得意﹐買此好光景。

粉落輕妝紅玉瑩。月枕橫釵云墜領。有情無物不雙棲﹐文禽只合長交頸。晝長歡豈定。爭如翻做春宵永。日曈曨﹐嬌柔懶起﹐簾押卷花影。」此詞極工﹐全錄之。不觀賈黃中傳﹐知等身金爲何語乎。

關山一點

杜詩「關山同一點」﹐點字絕妙。東坡亦極愛之﹐作洞仙歌云「一點明月窮人。」用其語也。赤壁賦云「山髙月小」﹐用其意也。今書坊本攺點作照﹐語意索然。且關山同一照﹐小兒亦能之﹐何必杜公也。幸艸堂詩餘可證。

楊柳索春饒

張小山小桃紅詞云「一汀煙柳索春饒。添得楊花鬧。盼殺歸舟木蘭棹。水迢迢。畫樓明月空相照。今番瘦了。多情知道。寬褪了翠裙腰。」「蔞蒿穿雪動﹐楊柳索春饒」﹐山谷詩也。此詞用之。今刻本不知﹐攺饒爲愁﹐不惟無韻﹐且無味矣。

秋盡江南葉未凋

賀方回作太平時一詞﹐衍杜牧這詩也。其詞云「秋盡江南葉未凋。晚云髙。靑山隱隱水迢迢。接亭臯。二十四橋明月夜﹐弭蘭橈。玉人何處教吹簫。可憐宵。」按此則牧之本作「葉未凋」。今妄攺作「艸木凋」﹐與上下意不相接矣。幸有此可正其誤。

玉船風動酒鱗紅

何晉之小重山詞云「綠樹啼鶯春正濃。枝頭靑杏小﹐綠成叢。玉船風動酒鱗紅。歌聲咽﹐相見幾時重。

車馬去匆匆。路遙芳艸遠﹐恨無窮。相思只在夢魂中。今宵月﹐偏照小樓東。」臨邛髙恥庵云「玉船風動酒鱗紅」之句﹐譬如雲錦月鉤﹐造化之巧﹐非人琢也。此等句在天地間有限。

泥人嬌

俗謂柔言索物曰泥﹐乃計切﹐諺所謂軟纏也。杜子美詩﹕「忽忽窮愁泥殺人。」元微之憶內詩﹕「顧我無衣搜畫匣當作「盡篋」﹐泥他沽酒拔金釵。」杜牧之登九華樓詩﹕「爲郡異鄕徒泥酒。」皇甫非煙傳詩曰「郎心應似琴心怨﹐脈脈春情更泥誰。」楊乘詩﹕「晝泥琴聲夜泥書。」元鄧文原贈妓詩﹕「銀燈影裏泥人嬌。」柳耆卿辭﹕「泥歡邀寵最難禁。」字又作�﹝訁﹢尼﹞﹐花間集顧敻詞﹕「黃鶯嬌轉�﹝訁﹢尼﹞芳妍。」又「記得�﹝訁﹢尼﹞人微斂黛」。字又作妮。王通叟詞﹕「十三妮子綠窗中。」今山東人目婢曰小妮子﹐其語亦古矣。

凝音佞

詩﹕「膚如凝脂。」凝音佞唐詩﹕「日照凝紅香。」白樂天詩﹕「落絮無風凝不飛。」又﹕「舞繁紅袖凝﹐歌切翠眉愁。」又﹕「舞急紅腰凝﹐歌遲翠黛低。」徐幹臣詞﹕「重省﹐別時淚漬﹐羅巾猶凝。」張子野詞﹕「蓮臺香燭殘痕凝。」髙賓王詞﹕「想蒓汀﹐水雲愁凝﹐閒蕙帳﹐猿鶴悲吟。」柳耆卿詞﹕「愛把歌喉當筵逞﹐遏天邊﹐亂雲愁凝。」今多作平音﹐失之。音律亦不協也。

詞人用黦字

黦﹐黑而有文也﹐字一作�﹝黑﹢冤﹞﹐於勿﹑於月二切。周處風土記﹕「梅雨沾衣服﹐皆敗黦。」此字文人罕用﹐花間集韋莊及毛熙震詞中見之。韋莊應天長詞云「別來半歲音書絕。一寸離腸千萬結。難相見﹐易相別。又見玉樓花似雪。

暗想思﹐無處說。惆悵夜來煙月。想得此時情更切。淚沾紅袖黦。」毛熙震後庭花詞曰「鶯啼燕語芳菲節。後庭花發。昔時歡宴歌聲揭。管弦淸越。

自從陵谷追遊歇。畫梁塵黦。傷心一片如珪月。閒鎖宮闕。」此二詞皆工﹐全錄之。

卷二

眞丹

王半山和兪秀老禪思詞曰「茫然不肯住林間。有處卽追攀。將他死語圖度﹐怎得離眞丹。

漿水價﹐匹如閒。也須還。何如直截﹐踢倒軍持﹐贏取潙山。」此詞意勸秀老純歸於禪﹐住山不出遊也。眞丹﹐卽震旦也。軍持﹐取水瓶也﹐行腳之具。踢倒軍持﹐勸其勿事行腳也。潙山和尙欲謀住山﹐曰「此山名骨山﹐和尙是肉人﹐骨肉不相離。」言人不當離山也。皆用佛書語。「漿水價」﹐「也須還」﹐則用列子五漿先饋事。

金荃

元好問詩﹕「金荃怨曲蘭畹辭。」金荃﹐溫飛卿詞名金荃集。荃卽蘭蓀也﹐音筌。蘭畹﹐唐人詞曲集名﹐與花間集出入﹐而中有杜牧之詞。

鞋襪稱兩

髙文惠妻與夫書曰「今奉織成襪一量﹐願著之﹐動與福並。」量當作兩﹐詩「葛屨五兩」是也。無名氏踏莎行詞末云「夜深著輛小鞋兒﹐靠著屏風立地。」輛兩蓋古今字也。小詞用毛詩字亦奇。

麝月

蔡松年小詞﹕「銀屏小語﹐私分麝月﹐春心一點。」麝月﹐茶名﹐麝言香﹐月言圓也。或說麝月是畫眉香煤﹐亦通。但下不得「分」字。又黨懷英茶詞﹕「紅莎綠蒻春風餅。趁梅驛﹐來云嶺。」金國明昌﹑大定時﹐文物已埒中國﹐而制茶之精如此。胡雛亦風味也。非見元宵燈以爲妖星下地之日比也。

檀色

畫家七十二色﹐有檀色﹐淺赭所合﹐詞所謂「檀畫荔枝紅」也。而婦女暈眉色似之。唐人詩詞多用﹐試舉其略。徐凝宮中曲云「檀妝惟約數條霞。」花間詞云「背人勻檀注。」又「鈿昏檀粉淚縱橫」﹐又云「臂畱檀印齒痕香」﹐又「斜分八字淺檀蛾」是也。又云「卓女燒春濃美﹐小檀霞。」則言酒色似檀色。又云「檀畫荔枝紅﹐金蔓蜻蜓軟。」又「香檀細畫侵桃臉」﹐又「淺眉微斂注檀輕」﹐又「何處惱佳人﹐檀痕衣上新」﹐又「修蛾慢臉。不語檀心一點。歌聲慢發開檀點﹐笑拈金靨」﹐又「錦檀偏﹐翹髻重﹐翠云欹」﹐又「翠鈿檀注助容光」﹐又「粉檀珠淚和」。伊孟昌黃蜀葵詩﹕「檀點佳人噴異香。」杜衍雨中荷花詩﹕「檀粉不勻香汗濕。」則又指花色似檀色也。東坡梅詩﹕「鮫綃剪碎玉簪輕。檀暈妝成雪月明。肯伴老人春一醉﹐懸知欲落更多情。」唐宋婦女閨妝﹐面注檀痕﹐猶漢魏婦女之注玄的也。嵇含南方艸木狀﹕「蒟緣子﹐漬以蜂蜜﹐點以燕檀。」

黃額

後周天元帝令宮人黃眉黑妝﹐其風流於後世。虞世基詠袁寶兒云「學畫鴉黃半未成。」此煬帝時事也﹐至唐猶然。駱賓王詩﹕「寫月圖黃罷﹐淩波拾翠通。」又盧照鄰詩﹕「纖纖初月上鴉黃。」「鴉黃粉白車中出。」王翰詩﹕「中有一人金作面。」裴慶餘詩﹕「滿額鵝黃金縷衣。」溫庭筠詞﹕「小山重疊金明滅。」又「蕊黃無限當山額」﹐又「撲蕊添黃子﹐呵花滿翠鬟」﹐又「臉上金霞細﹐眉間翠鈿深」﹐牛嶠詞﹕「額黃侵膩發﹐臂釧透紅紗。」張泌詞﹕「蕊黃香畫帖金蟬。」宋陳去非臘梅詩﹕「智瓊額黃且勿誇。眼明見此風前葩。」智瓊﹐晉代魚山神女也。額黃事﹐不見所出﹐當時必有傳記。而黃妝實自智瓊始乎。今黃妝久廢﹐汴蜀妓女以金箔飛額上﹐亦其遺意也。

靨飾

說文﹕「靨﹐頰輔也。」洛神賦﹕「明眸善睞﹐靨輔承權。」自吳宮有獺髓補痕之事﹐唐韋固妻少時爲盜刃所刺﹐以翠掩之﹐女妝遂有靨飾。其字二音﹐一音琰﹐一音叶。溫飛卿詞﹕「繡衫遮笑靨。煙艸粘飛蝶。」此音叶。又云「粉心黃蕊花靨。黛眉山兩點。」此音琰。花間詞﹕「淺笑含雙靨。」又云「翠靨眉心小。」又「膩粉半粘金靨子﹐殘香猶暖繡原作舊﹐王幼安據花間集攺。燻籠」﹐又「一雙笑靨嚬香蕊」﹐又「濃蛾淡靨不勝情」﹐又「笑靨嫩疑花拆﹐愁眉翠斂山橫」。宋詞﹕「杏靨夭斜﹐梅鈿輕薄。」又「小唇秀靨。團鳳眉心倩郎貼」﹐則知此飾﹐五代宋初爲盛。

花翹

韋莊訴衷情詞云「碧沼紅芳煙雨靜﹐倚蘭橈。重玉佩﹐交帶裊纖腰。鴛夢隔星橋。迢迢。越羅香暗銷。墜花翹。」按此詞在成都作也。蜀之妓女﹐至有花翹之飾﹐名曰翹兒花云。

眼重眉褪

唐詞﹕「眼重眉褪不勝春。」李后主詞﹕「多少淚﹐斷臉復橫頤。」元樂府﹕「眼余眉剩。」皆祖唐詞之語。

角妓垂螺

張子野減字木蘭花云「垂螺近額。走上紅裀初趁拍。只恐驚飛。擬倩遊絲惹住伊。

文鴛繡履。去似風流塵不起。舞徹梁州。頭上宮花顫未休。」又晏小山詞云「垂螺拂黛靑樓女。」又云「雙螺未學同心綰﹐已占歌名。月白風淸。長倚昭華笛裏聲。」又云「紅窗碧玉新名舊﹐猶綰雙螺。一寸秋波。千斛明珠覺未多。」垂螺﹑雙螺﹐蓋當時角妓未破瓜時發飾之名。今秦中妓及搬演旦色﹐猶有此制。

銀蒜

歐陽六一仿玉臺體詩﹕「銀蒜鉤簾宛地垂。」東坡哨徧詞﹕「睡起畫堂﹐銀蒜押簾﹐此二字原缺﹐王幼安據東坡詞補。珠幕云垂地。」蔣捷白紵詞﹕「早是東風作惡。旋安排﹐一雙銀蒜鎭羅幕。」銀蒜﹐蓋鑄銀爲蒜形﹐以押簾也。宋元親王納妃﹐公主下降﹐皆有銀蒜簾押幾百雙。

鬧裝

京師有鬧裝帶﹐其名始於唐。白樂天詩﹕「貴主冠浮動﹐親王帶鬧裝。」薛田詩﹕「九苞綰就佳人髻﹐三鬧裝成子弟韉。」詞曲有「角帶鬧黃鞓」﹐今作「傲黃鞓」﹐非也。

椒圖

元人樂府﹕「戶列八椒圖。」又貝瓊未央瓦硯歌﹕「長楊昨夜西風早。錦縵椒圖迹如掃。」竟不知椒圖爲何物。近閱陸文量菽園雜記云「博物志逸篇曰﹐龍生九子﹐不成龍﹐各有所好﹐鴟吻�﹝虫﹢八﹞蠟之類也。椒圖﹐其形似螺﹐性好閉﹐故立於門上﹐卽詩人所謂金鋪也。」司馬溫公明妃曲云「宮門金環雙獸面。回首何時復來見。」梁簡文烏棲曲云「織成屏風金屈戌。」李賀詩﹕「屈戌銅鋪鎖阿甄。」皆指此也。又按尸子云「法螺蚌而閉戶。」後漢書禮儀志﹕「殷人以水徳王﹐故以螺著門戶。」則椒圖之似螺形﹐其說信矣。

靺鞨

靺鞨﹐國名﹐古肅愼地也。其地產寶石﹐大如巨栗﹐中國謂之靺鞨。文與可朱櫻歌云「金衣珍禽弄深樾。禁禦朱櫻斑若纈。上幸離宮促薦新﹐藤籃寶籠貂璫發。凝霜作丸珠尙軟﹐油露成津蜜初割。君王午坐鼓猗蘭﹐翡翠一盤紅靺鞨。」葛魯卿西江月詞云「靺鞨斜紅帶柳﹐琉璃漲綠平橋。人間花月正新妖。不數江南蘇小。

恨寄飛花簌簌﹐情隨流水迢迢。鯉魚風送木蘭橈。回棹荒雞報曉。」二公詩詞皆用靺鞨事﹐人罕知者﹐故詳疏之。

秋千旗

陸放翁詩云「秋千旗下一春忙。」歐陽公漁家傲云「隔墻遙見秋千侶。綠索紅旗雙彩柱。」李元膺鷓鴣天云「寂寞秋千兩繡旗。」予嘗命畫工作寒食士女圖﹐秋千架作兩繡旗﹐人多駭之。蓋未見三公之詩詞也。

三弦所始

今之三弦﹐始於元時。小山詞云「三弦玉指﹐雙鉤艸字﹐題贈玉娥兒。」

十二樓十三樓十四樓

漢書﹕「五城十二樓﹐仙人居也。」詩家多用之。東坡詞﹕「遊人都上十三樓。不羨竹西歌吹古揚州。」用杜牧詩「婷婷裊裊十三餘」之句也。永樂中﹐晏振之金陵春夕詞﹕「花月春江十四樓。」人多不知其事。蓋洪武中﹐建來賓﹑重譯﹑淸江﹑石城﹑鶴鳴﹑醉仙﹑樂民﹑集賢﹑謳歌﹑鼓腹﹑輕煙﹑淡粉﹑梅妍﹑柳翠十四樓於南京﹐以處官妓。蓋時未禁縉紳用妓也。

五代僭主能詞

五代僭僞十國之主﹐蜀之王衍﹑孟昶﹐南唐之李景﹑李煜﹐吳越之錢俶﹐皆能文﹐而小詞尢工。如王衍之「月明如水浸宮殿」﹐元人用之爲傳奇曲子。孟昶之洞仙歌﹐東坡極稱之。錢俶「金鳳欲飛遭掣搦。情脈脈。行卽玉樓雲雨隔」。爲宋藝祖所賞﹐惜不見其全篇。

花蕊夫人

花蕊夫人﹐宮詞之外﹐尢工樂府。蜀亡入汴﹐書葭萌驛壁云「初離蜀道心將碎﹐離恨綿綿。春日如年。馬上時時聞杜鵑。」書未畢﹐爲軍騎催行。後人續之云「三千宮女皆花貌﹐妾最嬋娟。此去朝天。只恐君王寵愛偏。」花蕊見宋祖﹐猶作「更無一个是男兒」之詩﹐焉有隨昶行而書此敗節之語乎。續之者不惟虛空架橋﹐而詞之鄙﹐亦狗尾續貂矣。

女郎王麗眞

女郎王麗眞﹐有詞名字字雙﹕「牀頭錦衾斑復斑。架上朱衣殷復殷。空庭明月閒復閒。夜長路遠山復山。」

李易安詞

宋人中塡詞﹐李易安亦稱冠絕。使在衣冠﹐當與秦七﹑黃九爭雄﹐不獨雄於閨閣也。其詞名漱玉集﹐尋之未得。聲聲慢一詞﹐最爲婉妙。其詞云「尋尋覓覓﹐冷冷淸淸﹐淒淒慘慘戚戚。乍暖還寒時候﹐最難將息。三杯兩盞淡酒﹐怎敵他﹑晚來風急。雁過也﹐正傷心﹐卻是舊時相識。

滿地黃花堆積。憔悴損﹐如今有誰堪摘。守著窗兒﹐獨自怎生得黑。梧桐更兼細雨﹐到黃昏﹐點點滴滴。這次第﹐怎一个愁字了得。」荃翁張端義貴耳集云﹕此詞首下十四个疊字﹐乃公孫大娘舞劍手。本朝非無能詞之士﹐未曾有下十四个疊字者。乃用文選諸賦格。「守著窗兒﹐獨自怎生得黑。」此黑字不許第二人押。又「梧桐更兼細雨﹐到黃昏點點滴滴」﹐四疊字又無斧痕﹐婦人中有此﹐殆間气也。晚年自南渡後﹐懷京洛舊事﹐賦元宵永遇樂詞云「落日原作月﹐王幼安據貴耳集攺。鎔金﹐暮云合璧。」已自工致。至於「染柳煙輕﹐吹梅笛怨﹐春意知幾許」﹐气象更好。後疊云「於今憔悴﹐風鬟霜鬢﹐怕見夜間出去。」皆以尋常言語﹐度入音律。煉句精巧則易﹐平淡入妙者難。山谷所謂以故爲新﹐以俗爲雅者﹐易安先得之矣。

辛稼軒用李易安詞語

辛稼軒詞「泛菊杯深﹐吹梅角暖」﹐蓋用易安「染柳煙輕﹐吹梅笛怨」也。然稼軒攺數字更工﹐不妨襲用。不然豈盜狐白裘手邪。

朱淑眞元夕詞

朱淑眞元夕生查子云「去年元夜時﹐花市燈如晝。月上柳梢頭﹐人約黃昏後。

今年元夜時﹐月與燈依舊。不見去年人﹐淚濕春衫袖。」詞則佳矣﹐豈良人家婦所宜邪。又其元夕詩云「火樹銀花觸目紅。極天歌吹暖春風。新歡入手愁忙裏﹐舊事經心憶夢中。但願暫成人繾綣﹐不妨長任月朦朧。賞燈那得工夫醉﹐未必明年此會同。」與其詞意相合﹐則其行可知矣。案元夕詞乃歐陽修作﹐見廬陵集卷一百三十一。

鐘離權

仙家稱鐘離先生者﹐唐人鐘離權也﹐與呂巖同時。韓澗泉選唐詩絕句﹐卷末有鐘離一首﹐可證也。近世俗人稱漢鐘離﹐蓋因杜子美元日詩﹐有「近聞韋氏妹﹐遠在漢鐘離」。流傳之誤﹐遂傳會以鐘離權爲漢將鐘離昧矣。可發一笑也。說神仙者﹐大率多欺世誑愚﹐如世傳沁園春及解紅二詞爲呂洞賓作。按沁園春詞﹐宋駙馬王晉卿初制此腔。解紅兒﹐則五代和凝歌童﹐凝爲制解紅一曲。初止五句﹐見陳氏樂書。後乃衍爲解紅兒慢。豈有呂洞賓在唐﹐預知其腔﹐而塡爲此曲乎。元兪琰又注沁園春。琰𨿽博學﹐亦惑於長生之說﹐而隨俗爾。琰子仲溫序其父陰符經云﹐先君七十而逝。由此言之﹐琰之篤意養生﹐壽止於此。世有村夫﹐目不識參同契一字﹐而年逾百歲﹐又何必勞心於不可知之術哉。達人君子﹐可以意悟。

解紅

曲名有解紅者﹐今俗傳爲呂洞賓作﹐見物外淸音﹐其名未曉。近閱和凝集﹐有解紅歌云「百戲罷﹐五音淸。解紅一曲新教成。兩个瑤池小仙子﹐此時奪卻柘枝名。」樂書云「優童解紅舞﹐衣紫緋繡襦﹐銀帶花鳳冠。」蓋五代時人也。焉有呂洞賓在唐世預塡此腔邪。

白玉蟾武昌懷古

白玉蟾武昌懷古詞云「漢江北瀉﹐下長淮﹐洗盡胸中今古。樓櫓橫波徵雁遠﹐誰見魚龍夜舞。鸚鵡洲云﹐鳳皇池月﹐付與沙頭鷺。功名何處。年年惟見春絮。

非不豪似周瑜﹐壯如黃祖﹐亦隨秋風度。野艸閒花無限數。渺在西山南浦。黃鶴樓人﹐赤烏年事﹐江漢庭前路。浮萍無據。水天幾度朝暮。」此調雄壯﹐有意效坡仙乎。詞名念奴嬌﹐因坡公詞尾聲三字﹐遂名酹江月。又恰百字﹐又名百字令。玉蟾詞﹐他如「一葉飛何處﹐天地起西風。鱗鱗波上煙寒﹐水冷剪丹楓」﹐皆佳句。詠燕子有「秋千節後初相見﹐祓禊人歸有所思」﹐亦有思致﹐不愧詞人云。

邱長春梨花詞

邱長春詠梨花無俗念云「春遊浩蕩﹐是年年寒食﹐梨花時節。白錦無紋香爛熳﹐玉樹瓊苞堆雪。靜夜沈沈﹐浮光靄靄﹐冷浸溶溶月。人間天上﹐爛銀霞照通徹。

渾似姑射眞人﹐天姿靈秀﹐意气殊髙潔。萬蕊參差﹐誰信道﹐不與羣芳同列。浩气淸英﹐仙材卓犖﹐下土難分別。瑤臺歸去﹐洞天方看淸絕。」長春﹐世之所謂仙人也﹐而詞之淸拔如此。予嘗問好事者曰「神仙惜气養眞﹐何故讀書史作詩詞。」答曰「天上無不識字神仙。」予因語吾黨曰「天上無不識字神仙﹐世間寧有不讀書道學耶。今之講道者﹐束書不看﹐號曰忘言觀妙﹐豈不反爲異端所笑耶。」

鬼仙詞

「曉星明滅。白露點﹐秋風落葉。故址頹垣﹐冷煙衰艸﹐前朝宮闕。

長安道上行客。依舊名深利切。攺變容顏﹐銷磨今古﹐隴頭殘月。」此五代新說載鬼仙詞也。非太白﹑長吉之流﹐豈能及此。

郝仙女廟詞

博陵縣有郝仙女廟。仙女﹐魏靑龍中人。年及笄﹐姿色姝麗。采蘋水中﹐蒼煙白霧﹐俄失所在。其母哀求水濱﹐願言一見。良久﹐異香襲人﹐隱約於波渚間。曰「兒以靈契﹐托迹綃宮﹐陰主是水府。世緣已斷﹐毋用悲悒。而今而後﹐使鄕社田蠶歲宜。有感而通﹐乃爲吾驗。」後人立廟焉。後有題喜遷鶯詞於壁云「汀洲蘋滿。記翠籠采采﹐相將鄰媛。蒼渚煙生﹐金支光爛﹐人在霧綃鮫館。小鬟頓成雲散。羅襪淩波﹐不見翠鸞遠。但淸溪如鏡﹐野花畱靨。

情睠。驚變現。身後神功﹐緣就吳蠶繭。漢女菱歌﹐湘妃瑤瑟﹐春動倚雲層殿。彤車載花一色﹐醉盡碧桃淸宴。故山晚。嘆流年一笑﹐人間飛電。」

鵲橋仙三詞

齊東野語載鸞箕鵲橋仙詞詠七夕﹐以八煞爲韻。其詞曰「鸞輿初駕﹐牛車齊發。聽隱隱﹑鵲橋伊軋。尢雲殢雨正歡濃﹐但只怕﹑來朝初八。

霞垂彩幔﹐月明銀蠟。更馥鬱﹑香焚金鴨。年年此際一相逢﹐未審是﹑甚時結煞。」方秋崖除夜小盡生日詞曰「今朝二十九﹐明朝初一。怎欠个秋崖生日。客中情緒老天知﹐道這月不消三十。

春盤縷翠﹐春缸搖碧。便泥做﹑梅花消息。雪邊試問是耶非﹐笑此字原脫﹐王幼安據秋崖詞補。今夕不知何夕。」近時東莞方彥卿後正月六日於兪君玉席上﹐擘糟蟹薦酒﹐壽其友人黃瑜﹐亦依此調。其詞云「艸頭八足。一團大腹。持螯笑向兪君玉。花燈預賞爲先生﹐生日是新正初六。

今宵過了﹐七人八谷。又七日天官賜福。福如東海壽如山﹐願歲歲春盤盈綠。」瑜字廷美﹐香山人。其孫才伯佐﹐與予同官﹐嘗爲予誦之。

衲子塡詞

唐宋衲子詩﹐盡有佳句﹐而塡詞可傳者僅數首。其一報恩和尙漁家傲云「此事楞嚴嘗布露。梅花雪月交光處。一笑寥寥空萬古。風甌語。迥然銀漢橫天宇。

蝶夢南華方栩栩。斑斑誰跨丰幹虎。而今忘卻來時路。江山暮。天涯目送飛鴻去。」其二壽涯禪師詠魚籃觀音云「深願宏慈無縫罅。乘時走入眾生界。窈窕丰姿都沒賽。提魚賣。堪笑馬郎來納敗。

淸冷露濕金襕壞。茜裙不把珠瓔蓋。特地掀來呈捏怪。牽人愛。還盡許多菩薩債。」

菩薩蠻

「牡丹帶露眞珠顆。佳人折向庭前過。含笑問檀郎。花彊妾貌彊。

檀郎故相惱。只道花枝好。一向發嬌嗔。碎挼花打人。」此詞無名氏﹐唐宣宗嘗稱之﹐蓋又在花間之先也。

徐昌圖

徐昌圖﹐唐人。冬景木蘭花一詞﹐縟麗可愛。今入艸堂之選﹐然莫知其爲唐人也。

小重山

韋莊小重山前段﹐今本「羅衣濕」下﹐遺「新搵舊啼痕」五字。

牛嶠

牛嶠﹐蜀之成都人﹐爲孟蜀學士。其酒泉子云「紫陌靑門﹐三十六宮春色。禦溝輦路暗相通。杏園風。咸陽沽酒寶釵空。笑指未央歸去。插花走馬落殘紅。月明中。」楊柳枝詞數首尢工﹐見樂府詩集。

日驀

南史王晞詩﹕「日驀當歸去﹐魚鳥見畱連。」俗本攺驀爲暮﹐淺矣。孟蜀牛嶠詞﹕「日驀天空波浪急」﹐正用晞語。

孫光憲

孫光憲﹐蜀之資州人。事荊南髙氏﹐爲從事﹐有文學名﹐著北夢瑣言。其詞見花間集﹐「一庭疏雨濕春愁」﹐秀句也。

李珣

李珣﹐蜀之梓州人。事王宗衍。浣溪沙詞有「早爲不逢巫峽夜﹐那堪虛度錦江春」之句。詞名瓊瑤集。其妹事王衍﹐爲昭儀﹐亦有詞藻。有「鴛鴦瓦上忽然聲」詞一首﹐誤入花蕊夫人集。蓋一百一首本羨此首也。

毛文錫

毛文錫﹑鹿虔扆﹑歐陽炯﹑韓琮﹑閻選﹐皆蜀人。事孟後主﹐有五鬼之號。俱工小詞﹐並見花間集。此集久不傳。正徳初﹐予得之於昭覺僧寺﹐乃孟氏宣華宮故址也。後傳刻於南方云。

潘祐

潘祐﹐南唐人。事後主﹐與徐鉉﹑湯悅﹑張泌﹐俱有文名。而祐好直諫。嘗應後主令作小詞﹐有「樓上春寒山四面。桃李不須誇爛熳。已失了東風一半」。蓋諷其地漸侵削也。可謂得諷諭之旨。

盧絳

盧絳﹐南唐人。夢一人歌菩薩蠻云「玉京人去秋蕭索。畫檐鵲起梧桐落。欹枕悄無言。月和淸夢圓。

背燈惟暗泣。甚處砧聲急。眉黛小山攢。芭蕉生暮寒。」其名不著﹐詞頗淸潤﹐特錄之。

花深深

艸堂詞「花深深」﹐按玉林詞選﹐乃李嬰之作。今以爲孫夫人﹐非也。

坊曲

唐制妓女所居曰坊曲﹐北裏志有南曲北曲﹐如今之南院北院也。宋陳敬叟詞﹕「窈窕靑門紫曲。」周美成詞﹕「小曲幽坊月暗。」又「愔愔坊曲人家」。近刻艸堂詩餘﹐攺作坊陌﹐非也。謝臯羽天地間集載孟鯁南京詩云「愔愔坊曲傍深春。活活河流過雨渾。花鳥幾時充貢賦﹐牛羊今日上邱原。猶傳柳七工詞翰﹐不見朱三有子孫。我亦前生梁楚士﹐獨持心事過夷門。」

檐花

杜詩「燈前細雨檐花落」﹐注謂檐下之花﹐恐非。蓋謂檐前雨映燈花如花爾。後人不知﹐或攺作「檐前細雨燈花落」﹐則直致無味矣。宋人小詞多用檐花字﹐周美成云「浮萍破處﹐檐花檐影顚倒。」又云「檐花紅雨照方塘。」多不悉記。

十六字令

周美成十六字令云「眠。月影穿窗白玉錢。無人弄﹐移過枕函邊。」詞簡思深﹐佳詞也。其片玉集中不載﹐見天機余錦。案此周晴川詞﹐見花艸粹編卷一﹐詞品誤作周邦彥詞。詞統﹑毛刻片玉詞補遺並承其誤。

應天長

周美成寒食應天長詞﹕「條風布暖﹐霏霧弄晴﹐池塘徧滿春色。正是夜堂無月﹐沈沈暗寒食。」今本遺條風至正是二十字。

過秦樓

周美成過秦樓首句是「水浴淸蟾」﹐今刻本誤作「涼浴。」

李冠詞

艸堂詩餘「朦朧澹月云來去」﹐齊人李冠之詞。今傳其詞﹐而隱其名矣。冠又有六州歌頭﹐道劉項事﹐慷慨悲壯﹐今亦不傳。

魚遊春水

尾句﹕「雲山萬重﹐寸心千里。」今刻誤作「雲山萬里」﹐以前段「鶯轉上林」﹐林字平聲例之可知。又注引李詩「雲山萬重隔」﹐爲重字無疑。

春霽秋霽

艸堂詞選春霽﹑秋霽二首相連﹐皆胡浩然作也。格韻如一﹐尾句皆是「有誰知得」﹐而不知何等妄人﹐於秋霽下添入陳後主名。不知六朝焉知此等慢調。況其中有孤鶩落霞語﹐乃襲用王勃之序。陳後主豈能預知勃文而倒用之邪。

岸艸平沙

艸堂詞﹐柳梢靑岸艸平沙一首﹐僧仲殊作也。今刻本往往失其名﹐故特著之。宋人小詞﹐僧徒惟二人最佳﹐覺範之作類山谷﹐仲殊之作似花間。祖可﹑如晦俱不及也。

周晉仙浪淘沙

周晉仙﹐名文璞﹐宋淳熙間人。其字曰晉仙者﹐因名璞﹐義取郭璞﹐故曰晉仙也。能詩詞﹐好奇怪。有灌口二郎歌﹐爲時所稱﹐以爲不減李賀。又題鐘山云「往在秦淮問六朝。江頭只有女吹簫。昭陽太極無行路﹐幾歲鵝黃上柳條。」嘗云﹕花間集只有五字佳﹐「絲雨濕流光」﹐語意俱微妙。又有題酒家壁浪淘沙一詞云「還了酒家錢。便好安眠。大槐宮裏著貂蟬。行到江南知是夢﹐雪壓漁船。

磐薄古梅邊。也是前緣。鵝黃雪白又醒然。一事最奇君記取﹐明日新年。」其詞飄逸似方外塵表。又因字晉仙﹐相傳以爲仙也﹐誤矣。晉有徐仙民﹐唐有牛仙客﹑王仙芝﹐豈皆仙乎。甚矣﹐人之好奇而不察也。然觀此則世之所傳仙迹﹐不幾類是哉。

閒適之詞

宋傳公謀水調歌頭曰「艸艸三間屋﹐愛竹旋添栽。碧紗窗戶﹐眼前都是翠云堆。一月山翁髙臥﹐踏雪水村淸冷﹐木落遠山開。惟有平安竹﹐畱得伴寒梅。

喚家童﹐開門看﹐有誰來。客來一笑淸話﹐煮茗更傳杯。有酒只愁無客﹐有客又愁無月﹐月下且徘徊。明日人間事﹐天自有安排。」黃玉林酹江月云「吾廬何有﹐有一灣蓮蕩﹐數間茅宇。斷塹疏籬聊補葺﹐那得粉墻朱戶。禾黍西風﹐雞豚曉日﹐活脫田家趣。客來茶罷﹐自挑野菜同煮。

多少甲第連云﹐十眉環座﹐人醉黃金塢。回首邯鄲春夢破﹐零落珠歌翠舞。得似衰翁﹐蕭然陋巷﹐長作溪山主。紫芝可采﹐更尋巖谷深處。」又劉靜修風中柳云「我本漁樵﹐不是白駒過谷。對西山﹑悠然自足。北窗疏竹。南窗叢菊。愛村居﹑數間茅屋。

風煙艸屨﹐滿意一川平綠。問前溪﹑今朝酒熟。幽泉歌曲。淸泉琴築。欲歸來﹑故人畱宿。」並呂居仁「東裏先生家何在」四詞﹐每獨行吟歌之﹐不惟有隱士出塵之想﹐兼如仙客禦風之遊矣。昔人謂「詩情不似曲情多」﹐信然。

驪山詞

昔於臨潼驪山之溫湯﹐見石刻元人一詞曰「三郎年少客﹐風流夢﹑繡嶺蠱瑤環。漸浴酒發春﹐海棠睡暖﹐笑波生媚﹐荔子漿寒。況此際﹑曲江人不見﹐偃月事無端。羯鼓三聲﹐打開蜀道﹐霓裳一曲﹐舞破潼關。

馬嵬西去路﹐愁來無會處﹐但淚滿關山。空有香囊遺恨﹐錦襪傳看。玉笛聲沈﹐樓頭月下﹐金釵信杳﹐天上人間。幾度秋風渭水﹐落葉長安。」再過之﹐石已磨爲別刻矣。案此詞乃石刻金人詞﹐非元人詞。

石次仲西湖詞

石次仲西湖多麗一曲云「晚山靑。一川雲樹冥冥。正參差煙凝紫翠﹐斜陽畫出南屏﹐館娃歸﹑吳臺遊鹿﹐銅仙去﹑漢苑飛螢。懷古情多﹐憑髙望極﹐且將樽酒尉漂零。自湖上愛梅仙遠﹐鶴夢幾時醒。空畱在﹑六橋疏柳﹐孤嶼危亭。

待蘇堤﹑歌聲散盡﹐更須攜妓西泠。藕花深﹑雨涼翡翠﹐菇浦軟﹑風弄蜻蜓。澄碧生秋﹐鬧紅駐景﹐采菱新唱最堪聽。一片水天無際﹐漁火兩三星。多情月﹐爲人畱照﹐未過前汀。」次仲詞在宋未著名﹐而淸奇宕麗如此。宋之塡詞爲一代獨藝﹐亦猶晉之字﹑唐之詩﹐不必名家而皆奇也。然奇而不傳者何限﹐而傳者未必皆奇。如唐之胡曾﹐宋之杜默﹐識者知笑之﹐而不能靳其傳。蓋亦有幸不幸乎。案此詞乃張翥作﹐見蛻崖詞。

梅詞

呂聖求東風第一枝詞云「老樹渾苔﹐橫枝未葉﹐靑春肯誤芳約。背陰未返冰魂﹐陽梢已含紅萼。佳人寒怯﹐誰驚起﹐曉來梳掠。是月斜窗外棲禽﹐霜冷竹間幽鶴。

雲淡澹﹐粉痕漸薄。風細細﹑凍香又落。叩門喜伴金樽﹐倚闌怕聽畫角。依稀夢裏﹐半面淺窺珠箔。甚時重寫鸞箋﹐去訪舊遊東閣。」古今梅詞﹐以坡仙綠毛幺鳳爲第一﹐此亦在魁選矣。案此詞乃張翥作﹐見蛻崖詞。

折紅梅

宋人折紅梅詞云「喜輕凘初綻﹐微和漸入﹐郊原時節。春消息﹑夜來陡覺﹐紅梅數枝爭發。玉溪珍館﹐不似个﹑尋常標格。化工別與﹐一種風情﹐似勻點胭脂﹐染成香雪。

重吟細閱。比繁杏夭桃﹐品流終別。可惜彩雲易散﹐冷落謝池風月。憑誰向說﹐三弄處﹑隴吟休咽。大家畱取倚闌干﹐聞有花堪折﹐勸君須折。」此詞見杜安世集。中吳記聞又作吳應之﹐未知孰是。

洪覺範梅詞

洪覺範詠梅點絳唇詞云「流水泠泠﹐斷橋斜路梅枝亞。雪花飛下。渾似江南畫。

白璧靑錢﹐欲買春無價。春歸也。風呼平野。一點香隨馬。」梅詞如此淸俊﹐亦僅有者﹐惜原作借﹐據函海本攺。未入艸堂之選。

曹元寵梅詞

曹元寵梅詞﹕「竹外一枝斜﹐想佳人天寒日暮。」用東坡「竹外一枝斜更好」之句也。徽宗時禁蘇學﹐元寵又近幸之臣﹐而暗用蘇甸﹐其所謂掩耳盜鈴者。噫﹐姦臣醜正惡直﹐徒爲勞爾。

李漢老

李漢老名邴﹐號云龕居士。父昭玘﹐元祐名士﹐東坡門生。漢老才學﹐世其家者也。其漢宮春梅詞入選最佳。曹元寵梅詞﹕「竹外一枝斜﹐想佳人天寒日暮。黃昏院落﹐無處著淸香﹐風細細﹐雪融融﹐何況江頭路。」甚工﹐而結句落韻殊不彊人意﹐曹蓋富於才而貧於學也。漢老詠美人寫字云「云情散亂未成篇﹐花骨欹斜終帶軟。」亦新美可喜。

蔣捷一剪梅

蔣捷一剪梅詞云「一片春愁帶酒澆。江上舟搖。樓上簾招。秋娘容與泰娘嬌。風又飄飄。雨又瀟瀟。

何日雲帆卸浦橋。銀字箏調。心字香燒。流光容易把人拋。紅了櫻桃。綠了芭蕉。」案容一作渡﹐嬌一作橋﹐何日雨帆卸浦橋﹐一作何日歸家洗客袍。

心字香

詞家多用心字香﹐蔣捷詞云「銀字箏調。心字香燒。」張於湖詞﹕「心字夜香淸。」晏小山詞﹕「記得年時初見﹐兩重心字羅衣。」範石湖驂鸞錄云「番禺人作心字香﹐用素馨茉莉半開者﹐著淨器中。以沈香薄劈﹐層層相間﹐密封之。日一易﹐不待花蔫。花過香成。」所謂心字香者﹐以香末縈篆成心字也。心字羅衣﹐則謂心字香燻之爾。或謂女人衣曲領如心字﹐又與此別。

招落梅魂

蔣捷有效稼軒體招落梅魂水龍吟一首云「醉兮瓊瀣浮觴些。招兮遣巫陽些。君勿去此﹐颶風將起﹐天微黃些。野馬塵埃﹐污君楚楚﹐白霓裳些。駕空兮云浪﹐茫洋東下﹐流君往他方些。

月滿兮方塘些。叫云兮笛淒涼些。歸來兮爲我﹐重倚蛟背﹐寒鱗蒼些。俯視春紅紅字原缺﹐王幼安據竹山詞補。浩然一笑﹐吐出香些。翠禽兮弄晚﹐招君未至﹐我心傷些。」共詞幽秀古艷﹐迥出纖冶穠華之外﹐可愛也。稼軒之詞曰醉翁操﹐並錄於此。「長松。之風。如公。肯予從。山中。人心與吾兮誰同。湛湛原一湛字﹐據稼軒詞補。千里之江﹐上有楓。噫﹐送子於東。原作送子東望君﹐據稼軒詞補。望君之門兮九重。女無悅己﹐誰適爲容。

不龜手藥﹐或一朝兮兮字原缺﹐王幼安據稼軒詞補。取封。昔與遊兮皆童。我獨窮兮今翁。一魚兮一龍。勞心兮衝衝。噫﹐命與時逢。子取之食兮萬元鐘。」小詞中離騷﹐僅見此二首也。案蔣捷詞乃效稼軒水龍吟押些字﹐並非效稼軒之醉翁操。

柳枝詞

唐人柳枝詞﹐劉禹錫﹑白樂天而下﹐凡數十首。予獨愛無名氏云「萬里長江一帶開。岸邊楊柳是誰栽。錦帆落盡西風起﹐惆悵龍舟更不回。」此詞詠史詠物﹐兩極其妙。首句見隋開汴通江。次句「是誰栽」三字作問詞﹐尢含蓄。不言煬帝﹐而譏弔之意在其中。末二句誰仰今古﹐悲感溢於言外。若情致則「淸江一曲柳千條。十五年前舊板橋。曾與情人橋上別﹐更無消息到今朝」。此詞小說以爲劉采春女周徳華之作。又云劉禹錫﹐然劉集中不載也。柳詞當以二首爲冠。

竹枝詞

元楊廉夫竹枝詞﹐一時和者五十餘人﹐詩百十餘首。予獨愛徐延徽一首云「盡說盧家好莫愁。不知天上有牽牛。剩拋萬斛燕脂水﹐瀉向銀河一色秋。」

蓮詞第一

歐陽公詠蓮花漁家傲云「葉重如將靑玉亞。花輕疑是紅綃掛。顏色淸新香脫灑。堪長價。牡丹怎得稱王者。

雨筆露箋吟彩畫。日壚風炭燻蘭麝。天與多情絲一把。誰廝惹。千條萬縷縈心下。」又云「楚國纖腰元自瘦。文君膩臉誰描就。日夜鼓聲催箭漏。昏復晝。紅顏豈得長如舊。

醉折嫩房紅芯嗅。天絲不斷淸香透。卻倚小闌凝望久。風滿袖。西池月上人歸後。」前首工致﹐後首情思兩極﹐古今蓮詞第一也。

卷三

蘇易簡

蘇易簡﹐梓州人﹐宋太宗朝狀元。所著有文集及文房四譜行於世。宋世蜀之大魁﹐自蘇始。其後閬州三人﹐簡州四人﹐夔州一人﹐終宋三百年得十六人﹐而陳氏﹑許氏皆兄弟﹐可謂盛矣。蘇之詞﹐惟越江吟應制一首﹐見予所選百琲明珠。

韓範二公詞

韓魏公點絳唇詞云「病起懨懨﹐庭前花樹添憔悴。亂紅飄砌。滴盡眞珠淚。

惆悵前春﹐誰向花前醉。愁無際。武陵凝睇。人遠波空翠。」範文正公禦街行雲﹕「紛紛墜葉飄香砌。夜寂靜﹐寒聲碎。珍珠簾捲玉樓空﹐天澹銀河垂地。年年今夜﹐月華如練﹐長是人千里。

愁腸已斷無由醉。酒未到﹐先成淚。殘燈明滅枕頭欹。諳盡孤眠滋味。都來此事﹐眉間心上﹐無計相回避。」二公一時勛徳重望﹐而詞亦情致如此。大抵人自情中生﹐焉能無情﹐但不過甚而已。宋儒云「禪家有爲絕欲之說者﹐欲之所以益熾也。道家有爲忘情之說者﹐情之所以益蕩也。聖賢但云寡欲養心﹐約情合中而已。」予友朱良矩嘗云「天之風月﹐地之花柳﹐與人之歌舞﹐無此不成三才。」𨿽戲語亦有理也。

滿江紅

範文正公謫睦州﹐過嚴陵釣臺。會吳俗歲祀裏巫迎神﹐但歌滿江紅﹐有「湘江好﹐洲漠漠。波似染﹐山如削。繞嚴陵灘畔﹐鷺飛魚躍」之句。公云「吾不善音律。」撰一絕送神曰「漢包六合綱英豪。一个冥鴻惜羽毛。世祖功臣三十六﹐雲臺爭似釣臺髙。」吳俗至今歌之。湘山野錄

溫公詞

世傳司馬溫公有席上所賦西江月詞云「寶髻松松綰就﹐鉛華澹淡妝成。紅顏翠霧罩輕盈。飛絮遊絲無定。

相見爭如不見﹐有情還似無情。笙歌散後酒微醒。深院月明人靜。」仁和姜明叔云「此詞決非溫公作。宣和間﹐恥溫公獨爲君子﹐作此誣之﹐不待識者而後能辧也。」

夏英公詞

姚子敬嘗手選古今樂府一帙﹐以夏英公竦喜遷鶯宮詞爲冠。其詞云「霞散綺﹐月沈鉤。簾捲未央樓。夜涼河漢接天流。宮闕鎖淸秋。

瑤階樹。金莖露。玉輦香和雲霧。三千珠翠擁宸遊。水殿按涼州。」富艷精工﹐誠爲絕唱。

林和靖

林君復惜別長相思詞云「吳山靑。越山靑。兩岸靑山相送迎。誰知離別情。

君淚盈。妾淚盈。羅帶同心結未成。江頭潮已平。」甚有情致。宋史謂其不娶﹐非也。林洪著山家淸供﹐其中言先人和靖先生云云﹐卽先生之子也。蓋喪偶後﹐遂不娶爾。

康伯可詞

康伯可西湖長相思詞云「南髙峯。北髙峯。一片湖光煙靄中。春來愁殺儂。

郎意濃。妾意濃。油壁車輕郎馬驄。相逢九里松。」蓋效和靖吳山靑之調也。二詞可謂敵手。

東坡賀新郎詞

東坡賀新郎詞「乳燕飛華屋」云云﹐後段「石橊半吐紅巾蹙」以下﹐皆詠橊。卜算子「缺月掛疏桐」云云「縹緲孤鴻影」以下﹐皆說鴻。別一格也。

東坡詠吹笛

嶺南太守閭邱公顯致仕﹐居姑蘇﹐東坡每過必畱連。坡嘗言﹐過姑蘇不遊虎邱﹐不謁閭邱﹐乃二欠事。其重之如此。一日﹐出其後房佐酒﹐有懿卿者﹐善吹笛﹐坡作水龍吟贈之﹐「楚山修竹如雲」是也。詞見艸堂詩餘﹐而不知其事﹐故著之。

密雲龍

密雲龍﹐茶名﹐極爲甘馨。宋廖正一﹐字明略﹐晚登蘇東坡之門﹐公大奇之。時黃﹑秦﹑晁﹑張號蘇門四學士﹐東坡待之厚。每來必令侍妾朝云取密雲龍﹐家人以此知之。一日﹐又命取密雲龍﹐家人謂是四學士﹐窺之﹐乃廖明略也。東坡詠茶行香子云「綺席才終﹐歡意猶濃。酒闌時﹑髙興無窮。共捧君賜﹐初拆臣封。看分月餅﹐黃金縷﹐密雲龍。

斗贏一水﹐功敵千鐘。覺涼生﹑兩腋淸風。暫畱紅袖﹐少卻紗籠。放笙歌散﹐庭館靜﹐略從容。」

瑞鷓鵠

苕溪漁隱曰「唐初歌詞﹐多是五言詩﹐或七言詩﹐初無長短句。中葉以後至五代﹐漸變成長短句﹐及本朝則盡爲此體。今所存者﹐止瑞鷓鴣﹑小秦王二闋﹐是七言八句詩﹐並七言絕句詩而已。瑞鷓鴣猶依字易歌﹐若小秦王必須雜以虛聲﹐乃可歌爾。」其詞曰「碧山影裏小紅旗。儂是江南踏浪兒。拍手又嘲山簡醉﹐齊聲爭唱浪婆詞。

西興渡口帆初落﹐漁浦山頭日未欹。儂送潮回歌底曲﹐樽前還唱使君詩。」此瑞鷓鴣也。「濟南春好雪初晴。行到龍山馬足輕。使君莫忘霅溪女﹐時作陽關腸斷聲。」此小秦王也﹐皆東坡所作。

陳季常

苕溪漁隱曰「東坡云﹕龍邱子自落之蜀﹐載二侍女﹐戎裝駿馬﹐至溪山佳處﹐輒畱數日﹐見者以爲異人。後十年﹐築室黃岡之北﹐號靜庵居士。作臨江仙贈之云﹕『細馬遠馱雙侍女﹐靑巾玉帶紅靴。溪山好處便爲家。誰知巴峽路﹐卻見洛城花。

面旋落英飛玉蕊﹐人間春日初斜。十年不見紫雲車。龍邱新洞府﹐鉛鼎養丹砂。』」龍邱子卽陳季常也。秦太虛寄之以詩﹐亦云「侍童雙擢玉﹐鬢髮光可照。駿馬錦障泥﹐相隨窮海嶠。暮年更折節﹐學佛得心要。鬻馬放阿樊﹐幅巾對沈燎。」故東坡作詩戲之﹐有「忽聞河東獅子吼﹐拄杖落手心茫然」之句。觀此﹐則知季常載侍女以遠遊﹐及暮年甘於枯寂﹐蓋有所制而然﹐亦可憫笑也哉。

六客詞

東坡云「吾昔自杭移髙密﹐與楊元素同舟﹐而陳令舉﹑張子野皆從予過李公擇於湖﹐遂與劉孝叔俱至松江。夜半月出﹐置酒垂虹亭上。子野年八十五﹐以歌詞聞於天下﹐作定風波令。其略云﹕『見說賢人聚吳分。試問。也應傍有老人星。』坐客歡甚﹐有醉倒者﹐此樂未嘗忘也。今七年爾﹐子野﹑孝叔﹑令舉﹐皆爲異物。而松江橋亭﹐今歲七月九日﹐海風駕潮﹐平地丈餘﹐蕩盡無復孑遺矣。追思曩時﹐眞一夢爾。」苕溪漁隱曰「吳興郡圃﹐今有六客亭﹐卽公擇﹑子瞻﹑元素﹑子野﹑令舉﹑孝叔﹐時公擇守吳興也。」東坡又云﹕余昔與張子野﹑劉孝叔﹑李公擇﹑陳令舉﹑楊元素會於吳興﹐時子野作六客詞﹐其卒章﹕「盡道賢人聚吳分。試問。也應傍有老人星。」凡十五年﹐再過吳興﹐而五人皆已亡矣。時張仲謀與曹子方﹑劉景文﹑蘇伯固﹑張秉道爲坐客。仲謀請作後六客詞云「月滿苕溪昭野堂。五星一老斗光芒。十五年間眞夢裏。何事。長庚對月獨淒涼。

綠鬢蒼顏同一醉。還是。六人吟笑水雲鄕。賓主談鋒誰得似。看取。曹劉今對兩蘇張。」

東坡中秋詞

古今詞話云「東坡在黃州﹐中秋夜﹐對月獨酌﹐作西江月詞云﹕『世事一場大夢﹐人生幾度新涼。夜來風葉已鳴廊。看取眉間原作尖﹐據函海本攺。鬢上。

酒賤常愁客少﹐月明多被云妨。中秋誰與共孤光。把盞淒然北望。』坡以讒言謫居黃州﹐鬱鬱不得志﹐凡賦詩綴詞﹐必寫其所懷。然一日不負朝廷﹐其懷君之心﹐末句可見矣。」苕溪漁隱曰「聚蘭集載此詞﹐注云寄子由。故後句云﹕『中秋誰與共孤光﹐把酒淒然北望。』則兄弟之情見於句意之間矣。疑是倅錢塘時作。子由時爲濉陽幕客。」若詞話所云﹐則非也。

晁次膺中秋詞

苕溪漁隱曰「中秋詞自東坡水凋歌頭一出﹐餘詞盡廢。然其後亦豈無佳詞﹐如晁次膺綠頭鴨一詞﹐殊淸婉。但樽俎間歌喉﹐以其篇長憚唱﹐故湮沒無聞焉。其詞云﹕『晚云收﹐淡天一片琉璃。爛銀盤來從海底﹐皓色千里澄暉。瑩無塵﹑素娥淡佇﹐淨可數﹑丹桂參差。玉露初零﹐金風未凜﹐一年無似此佳時。露坐久﹑疏螢時度﹐烏鵲正南飛。瑤臺冷﹐欄幹憑暖﹐欲下遲遲。

念佳人﹐音塵隔後﹐對此應解相思。最關情﹑漏聲正永﹐暗斷腸﹑花影潛移。料得來宵﹐淸光未減﹐陰晴天气又爭知。共凝戀﹐如今別後﹐還是隔年期﹐人縱健﹐淸樽素月﹐長願相隨。』」

蘇養直

蘇養直名伯固﹐與東坡爲同族﹐坡集中有送伯固兄詩是也。詩有淸江曲﹐「屬玉雙飛水滿塘」﹐當時盛傳。詞亦佳﹐「醉眠小塢黃茅店﹐夢倚髙城赤葉樓」﹐鷓鴣天之佳句也。

蘇叔黨詞

叔黨名過﹐東坡少子。艸堂詞所載點絳唇二首﹐「髙柳蟬嘶」及「新月娟娟」﹐皆叔黨作也。是時方禁坡文﹐故隱其名。相傳之久﹐遂或以爲汪彥章﹐非也。

程正伯

程正伯﹐號書舟﹐眉山人﹐東坡之中表也。其酷相思詞云「月掛霜林寒欲墜。正門外﹐催人起。柰別離﹑如今眞个是。欲住也﹐無畱計。欲去也﹐來無計。

馬上離情衣上淚﹐各自供憔悴。問江路梅花開也未。春到也﹐須頻寄。人到也﹐須頻寄。」其四代好﹑折紅英﹐皆佳。見本集。案程正伯非東坡之中表。正伯蓋與王季平同時﹐季平有書舟詞序作於紹熙五年甲寅。

李邦直

李邦直與東坡同時人﹐小詞有﹕「楊花落。燕子橫穿朱閣。苦恨春醪如水薄。閒愁無處著。

綠野帶紅山落角。桃杏參差殘萼。歷歷危檣沙外泊﹐東風晚來惡。」爲坡所稱。

柳詞爲東坡所賞

東坡云「人皆言柳耆卿詞俗﹐如『霜風淒緊﹐關河冷落﹐殘照當樓』﹐唐人佳處不過如此。」按其全篇云「對瀟瀟暮雨灑江天﹐一番洗淸秋。漸霜風淒緊﹐關河冷落﹐殘照當樓。是處紅衰綠減﹐冉冉物華休。惟有長江水﹐無語東流。

不忍登髙臨遠﹐望故鄕渺渺﹐歸思悠悠。嘆年來蹤迹﹐何事苦淹畱。想佳人妝樓凝望﹐誤幾回﹑天際識歸舟。爭知我﹑倚闌漧處﹐正恁凝眸。」蓋八聲甘州也。艸堂詩餘不選此﹐而選其如「願奶奶蘭心蕙性」之鄙俗﹐及「以文會友」﹑「寡信輕諾」之酸文﹐不知何見也。

木蘭花慢

木蘭花慢﹐柳耆卿淸明詞﹐得音調之正。蓋傾城﹑盈盈﹑歡情﹐於第二字中有韻。近見吳彥髙中秋詞﹐亦不失此體﹐餘人皆不能。然元遺山集中凡九首﹐內五首兩處用韻﹐亦未爲全知者。今載二詞於後。柳詞云「拆原作折﹐王幼安據吳禮部詩話攺。桐花爛熳﹐乍疏雨﹐洗淸明。正艷杏燒林﹐湘桃繡野﹐芳景如屏。傾城。盡尋勝去﹐驟雕鞍﹑紺幰出郊坰。風暖繁弦脆管﹐萬家齊奏新聲。

盈盈。鬥艸踏靑。人艷冶﹐遞逢迎。向路傍﹐往往遺簪墮珥﹐珠翠縱橫。歡情。對佳麗地﹐任金罍罄此字原脫﹐王幼安據吳禮部詩話補。竭玉山傾。拚卻明朝永日﹐畫堂一枕春酲。」吳詞云「敞千門萬戶﹐瞰蒼海﹐爛銀盤。對沆瀣樓髙﹐儲胥雁過﹐墜露生寒。闌干。眺河漢外﹐送浮雲﹑盡出眾星乾。丹桂霓裳縹緲﹐似聞雜佩珊珊。

長安。底處髙城﹐人不見﹐路漫漫。嘆舊日心情﹐如今容鬢﹐瘦沈愁潘。幽歡。縱容易得﹐數佳期﹐此三字原缺﹐王幼安據吳禮部詩話補。動是隔年看。歸去江湖一葉﹐浩然對景垂竿。」然吳詞後段起句﹐又異常體﹐柳爲正。

潘逍遙

潘閬﹐字逍遙﹐其人狂逸不檢﹐而詩句往往有出塵之語。詞曲亦佳﹐有憶西湖虞美人一闋云「長憶西湖湖水上。案逍遙詞無湖水上三字。盡日憑欄樓上望。三三兩兩釣魚舟。島嶼正淸秋。

笛聲依約蘆花裏。白鳥成行忽飛起﹐別來閒想整綸竿。思入水雲寒。」此詞一時盛傳。東坡公愛之﹐書於玉堂屏風。案此乃酒泉子﹐楊愼誤此爲虞美人。

斜陽暮

秦少遊踏莎行「杜鵑聲裏斜陽暮」﹐極爲東坡所賞。而後人病其斜陽暮﹐似重復﹐非也。見斜陽而知日暮﹐非復也。猶韋應物詩「須臾風暖朝日暾」﹐旣曰朝日﹐又曰暾﹐當亦爲宋人所譏矣。此非知詩者。古詩「明月皎夜光」﹐明﹐皎﹐光﹐非復乎。李商隱詩﹕「日向花間畱返照。」皆然。又唐詩「靑山萬里一孤舟」﹐又「滄溟千萬里﹐日夜一孤舟」﹐宋人亦言「一孤舟」爲復﹐而唐人累用之﹐不以爲復也。

秦少遊贈樓東玉

秦少游水龍吟﹐贈營妓樓東玉者﹐其中「小樓連苑」及換頭「玉佩丁東」隱樓東玉三字。又贈陶心兒﹐「一鉤殘月帶三星」﹐亦隱心字。山谷贈妓詞「你共人女邊著子﹐爭知我門裏添心」﹐亦隱「好悶」二字云。

鶯花亭

秦少遊謫處州日﹐作千秋歲詞﹐有「花影亂﹐鶯聲碎」之句﹐後人慕之﹐建鶯花亭。陸放翁有詩云「沙上春風柳十圍。綠陰依舊語黃鸝。故應畱與行人恨﹐不見秦郎半醉時。」

少遊嶺南詞

少遊謫藤州﹐一日醉野人家。有詞云「喚起一聲人悄。衾冷夢寒窗曉。瘴雨過﹐海棠開﹐春色又添多少。

社甕釀成微笑。半缺椰瓢共舀。覺傾倒﹐急投牀﹐醉鄕廣大人間小。」此詞本集不收﹐見於地誌。而修一統志者不識舀字﹐妄攺可笑﹐聊著之。

滿庭芳

秦少遊滿庭芳「晚色雲開」﹐今本誤作「晚兔雲開」﹐不通。維揚張綖刻詩餘圖譜﹐以意攺「兔」作「見」﹐亦非。按花庵詞選作「晚色雲開」﹐當從之。

明珠濺雨

秦淮海望海潮詞云「紋錦制帆﹐明珠濺雨﹐寧論爵馬魚龍。」按隋遺錄﹐煬帝命宮女灑明珠於龍舟上﹐以擬雨雹之聲﹐此詞所謂「明珠濺雨」也。

天粘衰艸

秦少遊滿庭芳「山抹微云﹐天粘衰艸」﹐今本攺粘作連﹐非也。韓文「洞庭汗漫﹐粘天無壁」。張祜詩「艸色粘天鶗鴂恨」。山谷詩「遠水粘天吞釣舟」。邵博詩「老灘聲殷地﹐平浪勢粘天」。趙文升詞「玉關芳艸粘天碧」。嚴次山詞「粘云江影傷千古」。葉夢得詞「浪粘天﹑蒲桃漲綠」。劉行簡詞「山翠欲粘天」。劉叔安詞「暮煙細艸粘天遠」。粘字極工﹐且有出處。又見避暑錄話可證。若作連天﹐是小兒之語也。

山抹微云女婿

範元實﹐範祖禹之子﹐秦少遊婿也。學詩於山谷﹐作詩眼一書。爲人凝重﹐嘗在歌舞之席﹐終日不言。妓有問之曰「公亦解詞曲否。」笑答曰「吾乃山抹微云女婿也。」可見當時盛唱此詞﹐艸堂詩餘亦有範元實詞。

晴鴿試鈴

張子野滿江紅「晴鴿試鈴風力軟﹐雛鶯弄舌春寒薄」﹐淸新自來無人道。

初寮詞

王初寮﹐字安中﹐名履道﹐初爲東坡門下士﹐詩文頗得膏腴。其詞有「椽燭垂珠淸漏長﹐遲畱春筍緩催觴」之句。又「天與麟符行樂分。緩帶輕裘﹐雅宴催雲鬢。翠霧縈紆銷篆印。箏聲恰度秋鴻陣。」爲時所稱。其後附蔡京﹐遂叛東坡﹐其人不足道也。

王元澤

王雱﹐字元澤﹐半山之子。或議其不能作小詞﹐乃援筆作倦尋芳詞一首﹐艸堂詞所載「露晞向曉」是也。自此絕不作。

宋子京

宋子京小詞﹐有「春睡騰騰﹐困入嬌波慢。隱隱枕痕畱一綫。膩云斜澑釵頭燕」。分明寫出春睡美人也。

韓子蒼

韓駒﹐字子蒼﹐蜀之仙井人﹐今井研縣也。其中秋念奴嬌「海天向晚」一首亞於東坡之作﹐艸堂已選。雪詞昭君怨云「昨日樵村漁浦。今日瓊川銀渚。山色捲簾看。老峯巒。

錦帳美人貪睡。不覺天花剪水。驚問是楊花。是蘆花。」案﹕雪詞昭君怨爲完顏亮作。

兪秀老弄水亭詞

兪紫芝秀老﹐弟澹淸老﹐名字見王介甫﹑黃魯直集中。詩詞傳世𨿽少﹐亦間見文鑑等篇。葉石林詩話誤以爲揚州人。魯直答淸老寒夜三詩﹐其一引牧羊金華山黃初平事言之﹐蓋黃上世亦出金華也。近覽淸溪圖﹐有秀老手題臨江仙詞一闋﹐後書兪紫芝。此詞世少知之﹐錄於後。「弄水亭前千萬景﹐登臨不忍空回。水輕墨澹寫蓬萊。莫教世眼﹐容易洗塵埃。

收去雨昏都不見﹐展時還似雲開。先生髙趣更多才。人人盡道﹐小杜卻重來。」

孫巨源

孫洙字巨源﹐嘗注杜詩。注中洙曰是也。元丰間﹐爲翰林學士﹐與李端願原作原﹐王幼安據宋史攺。太尉往來尢數。會一日鎖院﹐宣召者至其家﹐則出。十餘輩蹤迹得之於李氏。時李新納妾﹐能琵琶﹐公飲不肯去﹐而迫於宣命。入院幾二鼓矣﹐艸三制罷﹐作此詞。遲明遣示李。其詞云「樓頭尙有三通鼓。何須抵死催人去。上馬苦匆匆。琵琶曲未終。

回頭凝望處。那更廉纖雨。漫道玉爲堂。玉堂今夜長。」或傳以爲孫覿﹐非也。

陳后山

陳后山爲人極淸苦﹐詩文皆髙古﹐而詞特纖艷。如一落索換頭云「一顧教人微俏﹐那堪親見。不辭紫袖拂淸塵﹐也要識春風面。」又有席上贈妓詞云「不愁歌裏斷人腸﹐只怕有腸無處斷。」所謂彼亦直寄焉﹐以爲不知己者詬厲也。

雙魚洗

張仲宗夜遊宮詞云「半吐寒梅未拆。雙魚洗﹑冰凘初結。戶外明簾風任揭。擁紅壚﹐灑窗間﹐惟此字原脫﹐王幼安據蘆川詞補。稷雪。

此日去年時節。這心事有人歡悅。斗帳重燻鴛被疊。酒微醺﹐管燈花﹐今夜別。」雙魚洗﹐盥手之器﹐見博古圖。稷雪﹐霰也﹐形如米粒﹐能穿瓦透窗﹐見毛詩疏。

石州慢

張仲宗石州慢﹕「寒水依痕﹐春意漸回﹐沙際煙闊。」爲一句。今刻本於沙際之下截爲一句﹐非也。下文「煙闊溪柳」﹐成何語乎。

張仲宗詞用唐詩語

張仲宗﹐號蘆川﹐塡詞最工。其踏莎行雲﹕「芳艸平沙﹐斜陽遠樹。無情桃葉江頭渡。醉來扶上木蘭舟﹐將愁不去將人去。

薄劣東風﹐夭斜落絮。明朝重覓吹笙路。碧雲香雨小樓空﹐春光已到銷魂處。」唐李端詩﹕「江上晴樓翠靄間。滿闌春水滿窗山。靑楓綠艸將愁去﹐遠入吳云暝不還。」此詞「將愁不去將人去」一句﹐反用之。夭斜音歪斜﹐白樂天詩﹕「錢塘蘇小小﹐人道最夭斜。」自注﹕夭音歪。若不知其出處﹐不見其工。詞𨿽一小技﹐然非胸中有萬卷﹐下筆無一塵﹐亦不能臻其妙也。案此詞乃張翥作﹐見蛻崖詞。

張仲宗送胡澹庵詞

張仲宗送胡澹庵赴貶所賀新郎一闋云「夢繞神州路。恨西風﹐連營畫角﹐故宮禾黍。底事昆侖傾砥柱。九地黃流亂注。聚萬落千村狐兔。天意從來髙難問﹐況人情易老悲難訴。更南浦﹐送君去。

涼生岸柳催殘暑。耿斜河﹑疏星澹月﹐澹雲微度。萬里江山知何處。回首對牀夜雨。雁不到﹑書成誰與。目盡靑天懷今古。肯兒曹恩怨相爾汝。舉太白﹐聽金縷。」秦檜知之﹐亦與作詩王庭珪同貶責。此詞𨿽不工﹐亦當傳﹐況工致悲憤如此﹐宜表出之。

張仲宗

張仲宗﹐三山人﹐以送胡澹庵及寄李綱詞得罪﹐忠義流也。其詞最工﹐艸堂詩餘選其春水連天及捲珠箔二首﹐膾炙人口。他如「簾旌翠波颯﹐窗影殘紅一綫」及「溪邊雪靄藏雲樹﹐小艇風斜沙嘴路」﹐皆秀句也。詞中多以否呼爲府﹐與主舞字同押﹐蓋閩音也。如林外以鎖爲掃﹐兪克成以我爲襖﹐與好同押﹐皆鴂舌之音﹐可刪不可取也。曹元寵亦以否呼爲府。

林外

林外字豈塵﹐有洞仙歌﹐書於垂虹橋。作道裝﹐不告姓名﹐飲醉而去。人疑爲呂洞賓﹐傳入宮中。孝宗笑曰「云屋洞天無鎖。」鎖與老叶韻﹐則鎖音掃﹐乃閩音也。偵問之﹐果閩人林外也。此詞亦不工﹐不當入選。

韓世忠詞

韓世忠以元樞就第﹐絕口不言兵。杜門謝卻酬酢﹐時乘小騾放浪西湖泉石間。一日至香林園﹐蘇仲虎尙書方宴客﹐王徑造之。賓主歡甚﹐盡醉而歸。明日王餉以羊羔﹐且手書二詞以遺之。臨江仙云「冬日靑山瀟灑靜﹐春來山暖花濃。少年衰老與花同。世間名利客﹐富貴與貧窮。

榮華不是長生藥﹐淸閒不是死門風。勸君識取主人翁。單方只一味﹐盡在不言中。」南鄕子云「人有幾多般。富貴榮華總是閒。自古英雄都是夢﹐爲官。寶玉妻兒宿業纏。

年事已衰殘﹐須鬢蒼蒼骨髓乾。不道山林多好處﹐貪歡。只恐癡迷誤了賢。」王生長兵間﹐未嘗知書﹐晚歲忽若有悟﹐能作字及小詞﹐皆有意趣。信乎非常之才也。

卷四

趙元鎭

趙鼎﹐字元鎭﹐宋中興名相。小詞婉媚﹐不減花間﹑蘭畹。「慘結秋陰」一首﹐世皆傳誦之矣。點絳唇一道云「香冷金猊﹐夢回鴛帳餘香嫩。更無人問。一枕江南恨。

消瘦休文﹐頓覺春衫褪。淸明近。杏花吹盡。薄暮寒成陣。」

賀方回

賀方回浣溪沙云「鶩外紅銷一縷霞。淡黃楊柳帶棲鴉。玉人和月折梅花。

笑撚粉香歸繡戶﹐半垂羅幕護窗紗。東風寒似夜來些。」此詞句句綺麗﹐字字淸新﹐當時賞之﹐以爲花間﹑蘭畹不及﹐信然。近見玉林詞選﹐首句二字作樓角﹐非也。樓角與鶩外﹐相去何啻天壤。

孫浩然

「一帶江山如畫。風物向秋瀟灑。水浸碧天何處斷﹐霽色冷光相射。蓼嶼荻花洲﹐掩映竹籬茅舍。

雲際客帆髙掛。煙外酒旗底亞。多少六朝興廢事﹐盡入漁樵閒話。悵望倚層樓﹐寒日無言西下。」此孫浩然離亭宴詞也﹐悲壯可傳。

查荎透碧霄

「艤蘭舟。十分端是載離愁。練波送遠﹐屏山遮斷﹐此去難畱。相從爭柰﹐心期久要﹐屢變霜秋。嘆人生﹑杳似萍浮。又翻成輕別﹐都將深恨﹐付與東流。

想斜陽影裏﹐寒煙明處﹐雙槳去悠悠。愛渚梅幽香動﹐須采掇﹐倩纖柔。艷歌粲發﹐誰傳餘韻﹐來說仙遊。念故人畱此遐州。但春風老去﹐秋月圓時﹐獨倚江樓。」此查荎透碧霄詞也﹐所謂一不爲少。

陳子髙

陳子髙﹐名克﹐天臺人。有赤城詞一卷﹐甚工致流麗。艸堂詞「愁脈脈」一篇﹐子髙詞也﹐今刻失其名。

陳去非

陳去非﹐蜀之靑神人﹐陳季常之孫也﹐徙居河南。宋南渡後﹐又居建業。詩爲髙宗所眷注﹐而詞亦佳。語意超絕﹐筆力排奡﹐識者謂其可摩坡仙之壘﹐非溢美云。艸堂詞惟載憶昔午橋一首。其閩中漁家傲云「今日山頭云欲舉。靑蛟翠鳳移時舞。行到石橋聞細雨。聽還住。風吹卻過溪西去。

我欲尋詩寬久旅。桃花落盡春無數。渺渺籃輿穿翠楚。悠然處。髙林忽送黃鸝語。」又虞美人云「吟詩日日待春風。及至桃花開後卻匆匆。」又點絳唇云「愁無那。短歌誰和。風動梨花朵。」又南柯子云「闌干三面看晴空。背插浮圖﹐千尺冷煙中。」皆絕似坡仙語。

陳去非桂花詞

苕溪漁隱曰﹕木犀﹐閩中最多﹐路傍往往有參天合抱者﹐土人以其多而不貴之。漕宇門前兩徑﹐自有一二百株﹐至秋花盛開﹐籃輿行淸香中﹐殊可愛也。古人賦詠﹐惟東坡倅錢塘﹐八月十七日天竺送桂花分贈元素詩云「月缺霜濃細蕊乾。此花元屬桂堂仙。鷲峯子落驚前夜﹐蟾窟枝空記昔年。破衲山僧憐耿介﹐練裙溪女鬥淸妍。願公采擷紉幽佩﹐莫遣孤芳老澗邊。」陳去非有詞云「黃衫相倚。翠葆層層底。八月江南風日美。弄影山腰水尾。

楚人未識孤妍。離騷遺恨千年。無住庵中新夢﹐一枝喚起幽禪。」萬俟雅言有詞云「芳菲葉底。誰會秋工意。深綠護輕黃﹐怕靑女霜侵憔悴。開分早晚﹐都占九秋天﹐花四出﹐香七里。獨步珠宮裏。

佳名巖桂﹑卻因是遺子。不自月中來﹐又那得蕭蕭風味。霓裳舊曲﹐休問廣寒人﹐飛太白﹐酹仙蕊﹐香外無香比。」文昌雜錄云﹕京師貴家﹐多以酴醿漬酒﹐獨有芬香而已。近年方以榠楂花懸酒中﹐不惟馥鬱可愛﹐又能使酒味辛冽。始於戚裏﹐外人蓋所未知也。

葉少蘊

葉少蘊名夢得﹐號石林居士。妙齡秀發﹐有文章盛名。石林詞一卷﹐傳於世。賀新郎「睡起流鶯語」﹐虞美人「落花已作風前舞」﹐皆其詞之入選者也。中秋宴客念奴嬌末句云「廣寒宮殿﹐爲余聊借瓊林。」英英獨照者。

曾空靑

曾紆﹐字公衮﹐號空靑先生﹐子宣之子。淸樾軒二詩名世﹐詞亦佳。其臨江仙云「後院短墻臨綠水﹐春風急管繁弦。問原作向﹐王幼安據花庵詞選攺。誰親按小嬋娟。玉堂天上客﹐琳館地行仙。

安得此身長是健﹐徘徊夜飲朝眠。江南刺史漫垂涎。安排腸已斷﹐何況到樽前。」又菩薩蠻﹕「山光冷浸淸江底。江光只到柴門裏。臥對白蘋洲。欹眠數釣舟。」亦佳。惜全篇未稱。

曾純甫

曾覿﹐字純甫﹐號海野。東都故老﹐見汴都之盛﹐故詞多感慨﹐金人捧露盤是也。采桑子云「花裏遊蜂。宿粉棲香錦繡中。」爲當時傳歌。

張材甫

張材甫﹐名掄﹐南渡故老。詞多應制。元夕「雙闕中天」一首﹐繁華感慨﹐已入選矣。詠瑞香花西江月﹕「剪就碧雲團葉﹐刻成紫玉芳心。淺春不怕嫩寒侵。暖徹薰籠瑞錦。

花裏淸芬獨步﹐樽前勝韻難禁。飛香直到玉杯深。消得厭厭夜飲。」又柳梢靑前段云「柳色初勻﹐輕寒如水﹐纖雨如塵。一陣東風﹐縠紋微皺﹐碧沼鱗鱗。」亦佳。足稱詞人。

曾覿張掄進詞

曾覿進詞賦﹐遂進阮郎歸云「柳陰庭院占風光。呢喃春晝長。碧波新漲小池塘。雙雙蹴水忙。

萍散漫﹐絮飛揚。輕盈體態狂。爲憐流水落花香。銜將歸畫梁。」旣登舟﹐知閣張掄進柳梢靑雲﹕「柳色初濃﹐餘寒似水﹐纖雨如塵。一陣東風﹐縠紋微皺﹐碧沼鱗鱗。

仙娥花月精神。奏鳳筦﹑鸞弦斗新。萬歲聲中﹐九霞杯內﹐長醉芳春。」曾覿和進云「桃靨紅勻﹐梨腮粉薄﹐鴛徑無塵。鳳閣淩虛﹐龍池澄碧﹐芳意鱗鱗。

淸時酒聖花神。看內苑﹑風光又新。一部仙韶﹐九重鸞仗﹐天上長春。」

雪詞

「紫皇髙宴仙臺﹐雙成戲擊璚苞碎。何人爲把﹐銀河水剪﹐甲兵都洗。玉樣乾坤﹐八荒同色﹐了無塵翳。喜冰消太液﹐暖融鳷鵲﹐端門曉﹐班初退。

聖主憂民深意。轉鴻鈞﹑滿天和气。太平有象﹐三宮二聖﹐萬年千歲。雙玉杯深﹐五雲樓迥﹐不妨頻醉。看來不是飛花﹐片片是﹑丰年瑞。」太上大喜﹐賜鍍金酒器三百兩。

月詞

曾覿壺中天詞云「素飆漾碧﹐看天衢穩送﹐一輪明月。翠水瀛壺人不到﹐比似世間秋別。玉手瑤笙﹐一時同色﹐小按霓裳疊。天津橋上﹐有人偸記新闋。

當日誰幻銀橋﹐阿瞞兒戲﹐一笑成癡絕。肯信羣仙髙宴處﹐移下水晶宮闕。雲海塵淸﹐山河影滿﹐桂冷吹香雪。何勞玉斧﹐金甌千古無缺。」上皇大喜﹐曰「從來月詞﹐不曾用金甌事﹐可謂新奇。」賜金束帶紫番羅水晶碗。上亦賜寶醆。至一更五點還宮。是夜﹐西興亦聞天樂焉。

潮詞

江潮亦天下所獨﹐宣諭侍官各賦酹江月一曲﹐至晚呈上﹐以吳琚爲第一。其詞曰「玉虹遙掛﹐望靑山隱隱﹐恍此字原脫﹐王幼安據武林舊事補。如一抹。忽覺天風吹海立﹐好似春霆初發。白馬淩空﹐瓊鰲駕水﹐日夜朝天闕。飛龍舞鳳﹐鬱蔥環拱吳越。

此景天下應無﹐東南形勝﹐偉觀眞奇絕。好是吳兒飛彩幟﹐蹴起一江秋雪。黃屋天臨﹐水犀云擁﹐看擊中流楫。晚來波靜﹐海門飛上明月。」兩宮賞賜無限﹐至月上始還。

朱希眞

朱希眞﹐名惇儒﹐博物洽聞﹐東都名士也。天資曠遠﹐有神仙風致。其西江月二首﹐詞淺意深﹐可以警世之役役於非望之福者。艸堂入選矣。其相見歡云「東風吹盡江梅。橘原誤作揉﹐王幼安據樵歌攺。花開。舊日吳王宮殿長靑苔。

今古事﹐英雄淚﹐老相催。常恨夕陽西下晚潮回。」鷓鴣天云「檢盡歷頭冬又殘。愛他風雪耐他寒。拖條竹杖家家酒﹐上个籃輿處處山。

添老大﹐轉癡頑。謝天教我老年閒。道人還了鴛鴦債﹐紙帳梅花醉夢間。」其水龍吟末云「奇謀報國﹐可憐無用﹐塵昏白羽。鐵鎖橫江﹐錦帆衝浪﹐孫郎良苦。」亦可知其爲人矣。

李似之

李似之﹐名彌遜﹐仙井監人﹐自號筠翁﹐宋南渡名士。不附秦檜坐貶。有別友菩薩蠻一首云「江城烽火連三月。不堪對酒長亭別。休作斷腸聲。老來無淚傾。

風髙帆影疾。目送舟痕碧。錦字幾時來。薰風無雁回。」

張安國

張孝祥﹐字安國﹐蜀之簡州人﹐四狀元之一也。後卜居歷陽。平昔爲詞﹐未嘗著稿﹐筆酣興健﹐頃刻卽成﹐無一字無來處。如歌頭﹑凱歌諸曲﹐駿發蹈厲﹐寓以詩人句法者也。有於湖紫微雅詞一卷﹐湯衡爲序云云。其詠物之工﹐如「羅帕分柑霜落齒﹐冰盤剝芡珠盈掬」。寫景之妙﹐如「秋淨明霞乍吐﹐曙涼宿靄初消」。麗情之句﹐如「佩解湘腰﹐釵孤楚鬢」﹐不可勝載。案張孝祥爲唐詩人張籍七世孫﹐蓋和州烏江人。詞品誤作蜀之簡州人。

於湖詞

於湖玩鞭亭﹐晉明帝覘王惇營壘處。自溫庭筠賦詩後﹐張文潛又賦於湖曲﹐以正湖陰之誤。詞皆奇麗警拔﹐膾炙人口。徐寶之﹑韓南澗亦發新意﹐張安國賦滿江紅雲﹕「千古淒涼﹐興亡事﹐但悲陳迹。凝望眼﹐吳波不動﹐楚山空碧。巴滇綠駿追風遠﹐武昌云旆連天赤。笑老姦遺臭到如今﹐畱空壁。

邊書靜﹐烽煙息。通軺傳﹐銷鋒鏑。仰太平天子﹐聖明無敵。蹙踏揚州開帝裏﹐渡江天馬龍爲匹。看東南佳气鬱蔥蔥﹐傳千憶。」𨿽間采溫﹑張語﹐而詞气亦不在其下。嘗見安國大書此詞﹐後題云「乾道元年正月十日。」筆勢奇偉可愛。建康實錄﹐唐許嵩所著者﹐亦稱湖陰雲云。庭筠之誤﹐有自來矣。

醉落魄

張於湖醉落魄詞云「輕寒澹綠。可人風韻閒梳束。多情早是眉峯蹙。一點秋波﹐閒裏覷人毒。

桃花庭院光陰速。原作閒妝束﹐與上重﹐王幼安據宋本於湖集攺。銅鞮誰唱大堤曲。歸來想是櫻桃熟。不道秋千﹐誰伴那人蹴。」此詞毒蹴二字難下。醉落魄﹐元曲訛爲醉羅歌。

史邦卿

史邦卿﹐名達祖﹐號梅溪。今錄其萬年歡一首﹐亦鼎之一臠也。「兩袖梅風﹐謝橋邊岸痕二字原無﹐王幼安據梅溪詞補。猶帶陰雪。過了匆匆燈市﹐艸根靑發。燕子春愁未醒﹐誤幾處芳音遼絕。煙谿上﹐采綠人歸﹐定應愁沁花骨。

非干厚情易歇。柰燕臺句老﹐難道離別。小徑吹衣﹐曾記故里風物。多少驚心舊事﹐第一是﹑侵階羅襪。如今但柳發晞春﹐夜來和露梳月。」春雪詞云「行天入鏡﹐都做出﹑輕松纖軟。寒鑪重暖﹐便放慢春衫鍼綫。恐鳳鞋挑菜歸來﹐萬一灞橋相見。」此句尢爲姜堯章拈出。輕松纖軟﹐元人小令借以詠美人足云。又元夕詞﹕「羞醉玉﹐少年丰度。懷艷雪﹐舊家伴侶。」醉玉生春出蘭畹詞﹐艷雪出韋詩﹐語精字煉﹐豈易及耶。

杏花天

史邦卿杏花天詞云「軟波拖碧蒲芽短。畫樓外﹐花晴柳暖。今年自是淸明晚。便覺芳情較嬾。

春衫瘦﹐東風剪剪。逼花塢﹐香吹醉面。歸來立馬斜陽岸。隔水歌聲一片。」姜堯章云「史邦卿之詞﹐奇秀淸逸﹐有李長吉之韻﹐蓋能融情景於一家﹐會句意於兩得。」姜亦當時詞手﹐而服之如此。

姜堯章

姜夔﹐字堯章﹐號白石道人﹐南渡詩家名流。詞極精妙﹐不減淸眞樂府。其間髙處有周美成不能及者。善吹簫﹐自制曲﹐初則率意爲長短句﹐然後協以音律云。其詠蟋蟀齊天樂一詞最勝﹐其詞曰「庾郎先自吟愁賦。淒淒更聞私語。露濕銅鋪﹐苔侵石井﹐都是曾聽伊處。哀音似訴。正思婦無眠﹐起尋機杼。曲曲屏山﹐夜涼獨自甚情緒。

西窗又吹暗雨。爲誰頻斷續﹐相和砧杵。候館吟秋﹐離宮弔月﹐別有傷心無數。邠詩漫與。笑籬落呼燈﹐世間兒女。寫入琴絲﹐一聲聲更苦。」其過苕霅云「拂雪金鞭﹐欺寒茸帽﹐不記章臺走馬。雁磧沙平﹐漁汀人散﹐老去不堪遊冶。」人日詞云「池面冰膠﹐墻頭雪老﹐云意還又沈沈。朱戶粘雞﹐金盤簇燕﹐空嘆時序侵尋。」湘月詞云「歸禽時度﹐月上汀洲冷。中流容與﹐畫橈不點淸鏡。」從柳子厚「綠淨不可唾」之語翻出。戲張平甫納妾云「別母情懷﹐隨郎滋味﹐桃葉渡江時。」翠樓吟云「檻曲縈紅﹐檐牙飛翠﹐酒祓原作破﹐據白石詞攺。淸愁﹐花消英气。」法曲獻仙音云「過秋風未成歸計。重見冷楓紅舞。」玲瓏四犯云「輕盈喚馬﹐端正窺戶。酒醒明月下﹐夢逐潮聲去。」其腔皆自度者。傳至今﹐不得其調﹐難入管弦﹐秪愛其句之奇麗耳。

髙賓王

髙觀國﹐字賓王﹐號竹屋。詞名竹屋癡語﹐陳造爲序。稱其與史邦卿皆秦周之詞﹐所作要是不經人道語﹐其妙處﹐少遊﹑美成亦未及也。舊本艸堂詩餘選其玉蝴蝶一首﹐書坊翻刻﹐欲省費﹐潛去之。予家藏有舊本﹐今錄於此﹐以補遺略焉。「喚起一襟涼思﹐未成晚雨﹐先做秋陰。楚客悲殘﹐誰解此意登臨。古臺荒﹐斷霞斜照﹐新夢黯﹐微月疏砧。總難禁﹐盡將幽恨﹐分付孤斟。

從今。倦看靑鏡﹐旣遲勛業﹐可負煙林。斷梗無憑﹐歲華搖落又驚心。想蒓汀﹐水雲愁凝。閒蕙帳﹐猿鶴悲吟。信沈沈﹐故園歸計﹐休更侵尋。」又詠轎禦街行雲﹕「藤筠巧織花紋細。稱穩步﹐如流水。踏靑陌上寸初晴﹐嫌怕濕文鴛雙履。要人送上﹐逢花須住。才過處﹐香風起。

裙兒掛在簾兒底。更不把窗兒閉。紅紅白白簇花枝﹐卻稱得﹑尋春芳意。歸來時晚﹐紗籠引道﹐扶下人微醉。」他如秋懷喜遷鶯﹐弔靑樓永遇樂﹐佳作也。

盧申之

盧申之﹐名祖臯﹐邛州人。有蒲江詞一卷﹐樂章甚工﹐字字可入律呂。彭傳師此二字原誤作帥﹐王幼安據蒲江詞攺。於吳江作釣雪亭﹐擅漁人之窟宅﹐以供詩境也﹐約趙子野﹑翁靈舒諸人賦之﹐惟申之擅場。「江寒雁影梅花瘦。四無塵﹐雪飛風起﹐夜窗如晝。」其警句也。水龍吟詠荼蘼云「蕩紅流水無聲﹑暮煙細艸粘天遠。低回倦蝶﹐往來忙燕﹐芳期頓嬾。綠霧迷墻﹐翠虯騰架﹐雪明香暖。笑依依欲挽﹐春風教住﹐還疑是﹑相逢晚。

不似梅妝瘦減。占人間﹑丰神蕭散。攀條弄蕊﹐天涯猶記﹐曲闌小院。老去情懷﹐酒連風味﹐有時重見。對枕幃空想﹐東窗舊夢﹐帶將離怨。」洞仙歌詠茉莉云「玉肌翠袖﹐較似酴醿瘦。幾度燻醒夜窗酒。問炎州何許淸涼﹐塵不到﹑一段此二字原脫﹐王幼安據蒲江詞補。冰壺剪就。

晚來庭戶悄﹐暗數流光﹐細拾芳英黯回首。念日暮江東﹐偏爲魂銷人易老﹐幽韻淸標似舊。正簟紋如水帳如煙﹐更柰向﹐月明露濃時候。」

劉攺之詞

「新來塞北。傳到眞消息。赤地居民無一粒。更五單於爭立。

維師尙父鷹揚。熊羆百萬堂堂。看取黃金假鉞﹐歸來異姓眞王。」又云「堂上謀臣樽俎﹐邊頭將士干戈。天時地利與人和。燕可伐與曰可。

今日樓臺鼎鼐﹐明年帶礪山河。大家齊唱大風歌。同日四方來賀。」世傳辛幼安壽韓侂冑詞也。又有小詞一首﹐尢多俚談﹐不錄。近讀謝疊山文﹐論李氏系年錄﹑朝野雜記之非。謂乾道間﹐幼安以金有必亡之勢﹐願召大臣修邊備﹐爲倉卒應變之計﹐此憂國遠猷也。今摘數語﹐而曰贊開邊﹐借劉過小詞﹐曰﹐此幼安作也。忠魂得無冤乎。故今特爲拈出。

天仙子

劉攺之赴試別妾天仙子云「別酒醺醺渾易醉。回過頭來三十里。馬兒不住去如飛﹐行一憩﹐牽一憩﹐原作「來牽一憩」﹐衍「來」字﹐王幼安據調刪。斷送殺人山共水。

是則是功名終可喜。不道恩情拋得未。梅村雪店酒旗斜﹐去也是﹐住也是﹐煩惱自家煩惱你。」詞俗意佳﹐世多傳之。又小說載曹東畝赴試步行﹐戲作紅窗迥慰其足云「春闈期近也﹐望帝鄕迢迢﹐猶在天際。懊恨這一雙腳底﹐一日廝趕上﹑五六十里。爭气。扶持我去﹐轉得官歸﹑恁時賞你。穿對朝靴﹐安排你在轎兒裏。更選對宮樣鞋兒﹐夜間伴你。」其詞𨿽相似﹐而不及攺之遠甚。曹東畝名豳﹑字西士。

嚴次山

嚴仁﹐字次山﹐詞名淸江欸乃。其佳處有「粘云江影傷千古﹐流不去斷魂處」之句。又長於慶壽﹑贈行﹐灑然脫俗。如壽蕭禹平云「云表金莖珠璀璨。當日投懷驚玉燕。文章議論壓西崐﹐風流姓字翔東觀。」贈歐太守云「坐嘯淸香畫戟。聽丁丁﹐滴花晴漏﹐棠陰晝寂。」賡賓客竹枝楊柳送別云「相逢斜柳絆輕舟﹐渚香不斷蘋花老。」又「窗兒上﹐幾條殘月﹐斜玉此字原脫﹐王幼安據花庵詞選補。界羅幃」﹐皆爲當時膾炙。

吳大年

吳億﹐字大年﹐南渡初人。元夕「樓雪初消」一首入選。予愛其南鄕子一首云「江上雪初消。暖日晴煙弄柳條。認得裙腰芳艸綠﹐魂銷。曾折梅花過斷橋。

蟬鬢爲誰凋。長恨含嬌那處嬌。遙想晚妝呵手罷﹐無聊。更傍朱唇暖玉簫。」

張功甫

張功甫﹐名鎡﹐有玉照堂詞一卷。玉照堂以種梅得名﹐其詞多賞梅之作。其佳處如「光搖動﹐一川銀浪﹐九霄珂月」﹐又「宿雨初乾﹐舞梢煙瘦金絲裊。粉圍香陣擁詩仙﹐戰退春寒峭」﹐皆詠梅之作。𨿽不驚人﹐而風味殊可喜。

賀新郎

張功甫﹐名鎡﹐善塡詞。嘗卽席作賀新郎送陳退翁分教衡湘云「桂隱傳杯處。有風流千巖勝韻﹐太邱遺緒。原作譜﹐王幼安據花庵詞選攺。玉季金昆霄漢侶。平步鸞坡揮塵。莫便駕﹑飛颿煙渚。云動精神衡嶽去。向君山﹐帝野鏘韶濩。藝蘭畹﹐弔湘楚。

南湖老矣無襟度。但樽前﹐踉蹡醉飲﹐帽花顚僕。只恐淸時專文教﹐猶貸陰山狂虜。臥玉帳﹑貔貅鉦鼓。忠烈前勛賫萬恨﹐望神都﹑魏闕奔狐兔。呼翠袖﹐爲君舞。」此詞首尾變化﹐送教官而及陰山狂虜﹐非善轉換不及此。末句「呼翠袖﹐爲君舞」六字又能換回結煞﹐非千鈞筆力未易到此。辛稼軒有「憑誰喚取﹐盈盈翠袖﹐搵英雄淚」﹐此末句似之。

吳子和

吳子和﹐名禮之﹐錢塘人。有閏元宵喜遷鶯一詞入選。

鄭中卿

鄭中卿﹐名域﹐三山人﹐號松窗。使虜回﹐有燕谷剽聞二卷﹐紀虜事甚詳。昭君怨詠梅一詞云「道是花來春未。道是雪來香異。水外一枝斜。野人家。

冷淡竹籬茅舍。富貴玉堂瓊榭。兩地不同栽。一般開。」興比甚佳。麗情云「合是一釵雙燕﹐卻成兩處孤鸞。」樂府多傳之。

謝勉仲

謝勉仲﹐名懋﹐號靜寄居士。吳伯明稱其片言隻字﹐戛玉鏘金﹐醞籍風流﹐爲世所貴云。其七夕鵲橋仙一詞入選﹐「鉤簾借月」是也。若「餘酲未解扶頭懶﹐屏裏瀟湘夢遠」﹐亦的的佳句。

趙文鼎

趙文鼎﹐名善扛﹐號解林居士。其春遊重疊金雲「楚宮楊柳依依碧。遙山翠隱橫波溢。絕艷照穠春。春光欲醉人。

纖纖芳艸嫩。微步輕羅襯。花戴滿頭歸。遊蜂花上飛。」其二﹕「玉關芳艸粘天碧。春風萬里思行客。驕馬向風嘶。道歸猶未歸。

南云新有雁。望眼愁邊斷。膏沐爲誰容。日髙花影重。」重疊金卽菩薩蠻也。又十拍子闋亦佳。

趙徳莊

趙徳莊﹐名彥端﹐有介庵詞一卷。淸平樂一首云「桃根桃葉。一樹芳相接。春到江南二三月。迷損東家蝴蝶。

殷勤踏取春陽。風前花正低昂。與我同心梔子﹐報君百結丁香。」爲集中之冠。

易彥祥

易祓﹐字彥祥﹐長沙人﹐寧宗朝解褐狀元。艸堂詞驀山溪「海棠枝上﹐畱取嬌鶯語」﹐其所作也。

李知幾

李石﹐字知幾﹐號方舟﹐蜀之井研人。文章盛傳﹐有續博物志。詞亦風致。艸堂選「煙柳疏疏人悄悄」﹐其夏夜詞也。贈官妓詞﹐有「暖玉倚香愁黛翠。勸人須要人先醉。問道明朝行也未。猶自記。燈前背立偸垂淚」。好事者或攺偸爲佯。

危逢吉

危逢吉﹐名稹﹐有巽齋詞一卷。其詠箜篌漁家傲云「老去諸餘情味淺。詩情不上閒釵釧。寶幌有人紅兩靨。簾間見。紫雲元在深深院。

十四條弦音調遠。柳絲不隔芙蓉面。秋入西窗風露晚。歸去懶。酒酣一任烏巾岸。」按箜篌本二十三弦﹐十四弦蓋後世從省﹐非古制矣。

劉巨濟

劉涇﹐字巨濟﹐簡州人。文曰前溪集。其夏初臨詞「小橋飛蓋入橫塘」﹐今刻本飛下落一蓋字。

劉巨濟僧仲殊

張樞言龍圖守杭。一日﹐湖上開宴﹐劉涇巨濟﹑僧仲殊在焉。樞言命卽席作塡詞﹐巨濟先倡曰「憑誰好筆。橫掃素縑三百尺。天下應無。此是錢塘湖上圖。」仲殊應聲曰「一般奇絕。雲淡天髙秋夜月。費盡丹靑。只這些兒畫不成。」樞言又出梅花﹐邀二人同賦﹐仲殊曰「江南二月。猶有枝頭千點雪。邀上芳樽。卻占東君一半春。」巨濟曰「樽前眼底。南國風光都在此。移過江來。從此江南不復開。」乃減字木蘭花調也。

劉叔擬

劉叔擬﹐名仙倫﹐廬陵人﹐號招山。樂章爲人所膾炙。其賞牡丹賀新郎﹕「誰把天香和晚露﹐倩東風﹑特地勻芳臉。隔花聽取提壺勸。道此花過了春歸﹐蝶愁鶯怨。」最佳﹐而結句意俗。秋日念奴嬌云「西風何事﹐爲行人﹑掃蕩煩襟如洗。垂漲蒸瀾都捲盡﹐一片瀟湘淸泚。酒病驚秋﹐詩愁入鬢﹐對影人千里。楚宮故事﹐一時分付流水。

江上買取扁舟﹐排云湧浪﹐直過金沙尾。歸去江南邱壑處﹐不用重尋月姊。風露杯深﹐芙蓉裳冷﹐笑傲煙霞裏。艸廬如舊﹐臥龍知爲誰起。」此首絕佳。又有系裙腰一詞云「山兒矗矗水兒淸。船兒似葉兒輕。風兒更沒人情。月兒明。廝合湊送人行。

眼兒簌簌淚兒傾。燈兒更冷淸淸。遭逢雁兒﹐又沒前程。一聲聲。怎生得夢兒成。」此此下原衍一詩字﹐據文義刪。詞穠薄而意優柔﹐亦柳永之流也。

洪叔玙

洪叔玙﹐名瑹﹐自號空同詞客。其瑞鶴仙云「聽梅花吹動﹐涼夜何其﹐明星有爛。相看淚如霰。問而今去也﹐何時會面。匆匆聚散﹐恐此字原脫﹐王幼安據花庵詞選補。便作秋鴻社燕。最傷心﹐夜來枕上﹐斷雲零雨何限。

因念﹐人生萬事﹐回首悲涼﹐都成夢幻。芳心繾綣。空惆悵﹐巫陽館。況船頭一轉﹐三千餘里﹐隱隱髙城不見。恨無情﹐春水連天﹐片帆似箭。」詠新月南柯子云「柳浪搖晴沼﹐荷風度晚檐。碧天如水印新蟾。一罅淸光﹐斜露玉纖纖。

寶鏡微開匣﹐金鉤未押簾。西樓今夜有人歡。應傍莊臺﹐低照畫眉尖。」水宿菩薩蠻云「斷虹遠飲橫江水。萬山紫翠斜陽裏。系馬短亭西。丹楓明酒旗。

浮生長客路。事逐孤鴻去。又是月黃昏。寒燈人閉門。」其餘如「笑捐瓊佩遺交甫。肯把文梭擲幼輿。花上蝶﹐水中鳧。芳心密意兩相於。」用事用韻皆妙。又「合數松兒﹐分香帕子﹐總是牽情處」﹐用唐詩「樓頭擊鼓轉花枝﹐席上藏鬮握松子」事也。全篇如月華淸﹑水龍吟﹑驀山溪﹑齊天樂﹐皆不減周美成。不盡錄也。

馮偉壽

馮偉壽﹐字艾子﹐號雲月﹐詞多自制腔。艸堂詞選其「春風惡劣。把數枝香錦﹐和鶯吹折」一首。又「春風裊娜」﹐其自度曲也。「被梁間雙燕﹐話盡春愁。朝粉謝﹐午花柔。倚紅闌故與﹐蝶圍蜂繞﹐柳綿無數﹐飛上搔頭。鳳管聲圓﹐蠶房香暖﹐笑挽羅衫須少畱。隔院蘭馨趁風遠﹐鄰墻桃影伴煙收。

些子風情未減﹐眉頭眼尾﹐萬千事﹑欲說還休。薔薇刺﹐牡丹球。殷勤記省﹐前度綢繆。夢裏飛紅﹐覺來無覓﹐望中新綠﹐別後空稠。相思難偶﹐嘆無情明月﹐今年已見﹐三度如鉤。」殊有前宋秦﹑晁風艷﹐比之晚宋酸餡味﹑教督气不侔矣。餘句如「笑呼銀漢入金黥」﹐臨邛髙恥庵列爲麗句圖云。

吳夢窗

吳夢窗﹐名文英﹐字君特﹐四明人。尹君煥序其詞云「求詞於吾宋﹐前有淸眞﹐後有夢窗﹐此非煥之言﹐四海之公言也。」有聲聲慢一詞云「檀欒金碧﹐婀娜蓬萊﹐遊雲中蘸芳州。露柳霜蓮﹐十分點綴殘秋。新彎畫眉未穩﹐似含羞﹑低度墻頭。愁送遠﹐駐西臺車馬﹐共惜臨流。

知道池亭多宴﹐掩庭花﹐長是驚落秦謳。膩粉闌干﹐猶聞憑袖香畱。輸他翠漣拍甃﹐瞰新妝﹑終日凝眸。簾半捲﹐戴黃花﹐人在小樓。」蓋九日宴侯家園作也。

玉樓春

吳夢窗玉樓春云「茸茸貍帽遮梅額。金蟬羅剪胡衫窄。肩輿爭看小腰身﹐倦態彊隨閒鼓笛。

問稱家在城東陌。欲買千金應不惜。歸來困頓滯春眠﹐猶夢婆娑斜趁拍。」深具意態者也。

王實之

王邁﹐字實之﹐號臞庵﹐莆陽人﹐丁丑第四人及第。劉后村贈之詞云「天壤王郎﹐數人物﹑方今第一。談笑裏﹐風霆驚坐﹐雲煙生筆。落落元龍湖海气﹐瑯瑯董相天人策。」其重之如此。余又見翰苑新書﹐劉后村與王實之四六啟云「聲名早著﹐不數黃香之無雙。科目小低﹐猶壓杜牧之第五。元化孕此五百年之間气﹐同輩立於九萬里之下風。」又云「朱云折檻﹐諸公慚請劍之言。陽子哭庭﹐千載壯裂麻之語。一葉身輕﹐何去之勇。六丁力盡﹐而挽不回。有謫仙人駿馬名姬之風﹐無杜少陵冷炙殘杯之態。麗人歌陶秀實郵亭之曲﹐好事繪韓熙載夜宴之圖。擁通徳而著書﹐命便了以沽酒」云云。觀此﹐實之蓋進則忠鯁﹐退則豪俠﹐元龍﹑太白一流人也。可以補史氏之遺。

馬莊父

馬莊父﹐字子嚴﹐號古洲﹐建安人。有經學﹐多論著﹐塡詞其餘事也。艸堂詞選其春遊歸朝歡一首。餘如月華淸云「悵望月中仙桂。問竊藥佳人﹐與誰同歲。」賀聖朝云「遊人拾翠不知遠﹐被子規呼轉。」阮郎歸結句云「三三兩兩叫船兒﹐人歸春也歸。」元夕詞云「玉梅對妝雪柳﹐鬧蛾兒象生嬌顫。」可考見杭都節物。

萬俟雅言

萬俟雅言﹐精於音律﹐自號詞隱。崇寧中﹐充大晟府制撰﹐按月用律進詞﹐故多新聲。艸堂選載其三詞及梅花引二首而已。其大聲集多佳者﹐山谷稱之爲一代詞人。黃玉林云「雅言之詞﹐發妙音於律呂之中﹐運巧思於斧鑿之外﹐蓋詞之聖也。」今約載其二篇﹐昭君怨云「春到南樓雪盡。驚動燈期花信。小雨一番寒。倚闌干。

莫把闌干倚。一望幾重煙水。何處是京華﹐暮雲遮。」卓牌兒云「東風綠楊天﹐如畫出淸明院宇。玉艷淡泊﹐梨花帶月﹐燕支零落﹐海棠經雨。單衣怯黃昏﹐人正在﹑珠簾笑語。相並戲蹴秋千﹐共攜手﹐同倚闌干﹐暗香時度。

翠窗繡戶。路繚繞﹑潛通幽處。斷魂凝佇。嗟不似飛絮。閒悶閒愁﹐難消遣﹐此日年年意緒。無據。柰酒醒春去。」

黃玉林

黃玉林﹐名升﹐字叔暘﹐有散花庵﹐人止稱花庵云。嘗選唐宋詞名曰絕妙詞選﹐與艸堂詩餘相出入。今艸堂詞刻本多誤字及失名字者﹐賴此可證。此本世亦罕傳﹐予得錄於王吏部相山子名嘉賓。玉林之詞﹐附錄捲尾凡四十首。艸堂詞選其二﹐「南山未解松梢雪」及「枕鐵稜稜近五更」是也。然非其佳者。其月照梨花一首云「畫景方永。重簾花影。好夢猶酣﹐鶯聲喚醒。門外風絮交飛。送春歸。修蛾畫了無人問。幾多別恨﹐淚洗殘妝此字原脫﹐王幼安據花庵詞選補。粉。不知郎馬何處嘶。依律此句衍一嘶字﹐花庵詞選無。煙艸萋迷鷓鴣啼。」此首有花間遺意。又賀新郎梅詞云「自掃梅花下。問梢頭﹑冷蕊疏疏﹐幾時開也。間者闊焉今久矣﹐多少幽懷欲寫。有誰是﹐孤山流亞。香月一聯眞絕唱﹐與詩人千載爲嘉話。餘興味﹐付來者。

淸臒不戀雕闌榭。待與君﹐白髮相歡﹐竹籬茅舍。幸甚今年無酒禁﹐澑澑小漕壓蔗。已準擬﹐霜天雪夜。自醉自吟人自笑﹐任解冠落佩從嘲罵。書此意﹐寄同社。」此詞用文句﹐入音律而不酸﹐宋詞之體也。其餘若九日詞「蘭佩秋風冷﹐茱囊晚露新」﹐秋懷詞「月印金樞曉未收」﹐夜涼詞「冰雪襟懷﹐琉璃世界﹐夜气淸如許」﹐暮春詞「戲臨小艸書團扇﹐自揀殘花插淨瓶」﹐又「夜來能有幾多寒﹐已瘦了梨花一半」﹐贈丁南鄰云「待踞龜食蛤﹐相期汗漫﹐與煙霞會」﹐用盧敖事也﹐見淮南子。

評稼軒詞

廬陵陳子宏云﹕蔡光工於詞﹐靖康中陷虜庭。辛幼安嘗以詩詞謁之﹐蔡曰「子之詩則未也﹐他日當以詞名家。」故稼軒歸宋﹐晚年詞筆尢髙。嘗作賀新郎云「綠樹聽鵜鴂。更那堪杜鵑聲住﹐鷓鴣聲切。啼到春歸無尋處﹐苦恨芳菲都歇。算未抵﹑人間離別。馬上琵琶關塞黑﹐更長門翠輦辭金闕。看燕燕﹐送歸妾。

將軍百戰身名裂。向河梁回頭萬里﹐故人長絕。易水蕭蕭西風冷﹐滿座衣冠似雪。正壯士﹑悲歌未徹。啼鳥還知如許恨﹐料不啼淸淚﹐長啼血。誰伴我﹐醉明月。」此詞盡集許多怨事﹐全與李太白擬恨賦手段相似。又止酒沁園春云「杯﹑汝前來。老子今朝﹐點檢形骸。甚長年抱渴﹐咽如焦釜﹐於今喜溢﹐气似奔雷。漫說劉伶﹐古今達者﹐醉後何妨死便埋。渾如許﹐嘆汝於知己﹐眞少恩哉。

更憑歌舞爲媒。算合作﹑人間鴆毒猜。況怨無大小﹐生於所愛﹐物無美惡﹐過則爲災。與汝成言﹐勿畱丞退﹐吾力猶能肆汝杯。杯再拜﹐道麾之卽去﹐有召須來。」此又如賓戲﹑解嘲等作﹐乃是把做古文手段寓之於詞。賦築偃湖云「疊嶂西馳﹐萬馬回旋﹐眾山欲東。正驚湍直下﹐跳珠倒濺﹐小橋橫截。新月初弓。老合投閒﹐天教多事﹐檢校長身十萬松。吾廬小﹑在龍蛇影外﹐風雨聲中。

爭先見面重重。看爽气﹐朝來三四峯。似謝家子弟﹐衣冠磊落﹐相如庭戶﹐車騎雍容。我覺其間﹐雄深雅健﹐如對文章太史公。新堤路﹐問偃湖何日﹐煙水濛濛。」且說松﹐而及謝家﹑相如﹑太史公﹐自非脫落故常者﹐未易闖其堂奧。劉攺之所作沁園春﹐𨿽頗似其豪﹐而未免於粗。近日作詞者﹐惟說周美成﹑姜堯章﹐而以東坡爲詞詩﹐稼軒爲詞論。此說固當﹐蓋曲者曲也﹐固當以委曲爲體。然徒狃於風情婉孌﹐則亦易厭。回視稼軒所作﹐豈非萬古一淸風哉。或云周﹑姜曉音律﹐自能撰詞調﹐故人尢服之。

卷五

虞美人艸

賈氏談錄云「褒斜谷中﹐有虞美人艸﹐狀如雞冠﹐花葉相對。」益州艸木記云「雅州名山縣出虞美人艸﹐唱虞美人曲﹐應拍而舞。」酉陽雜俎云「舞艸出雅州。」益州方物圓贊﹕「虞作娛。」唐人舊曲云「帳中艸艸軍情變。月下旌旗亂。攬衣推枕愴離情。遠風吹下楚歌聲。正三更。

烏騅欲上重相顧。艷態花無主。手中蓮鍔凜秋霜。九泉歸去是仙鄕。恨茫茫。」宋黃載萬和云「世間離恨何時了。不爲英雄少。楚歌聲起霸圖休。

玉帳佳人﹐血淚滿東流。九字原缺﹐誤衍一野字﹐碧雞漫志亦脫﹐王幼安從花間粹編補。葛荒葵老蕪原作吳﹐王幼安據碧雞漫志攺。城暮。玉貌知何處。至今芳艸解婆娑。只有當時魂魄﹐未消磨。」

並蒂芙蓉詞

宋政和癸巳大晟樂成。嘉瑞旣生﹐蔡元長以晁端禮次膺薦於徽宗。詔乘驛赴闕。次膺至都下﹐會禁中嘉蓮生﹐異苞合趺﹐敻出天造﹐人意有不能形容者。次膺效樂府體屬詞以進﹐名並蒂芙蓉。上覽之﹐稱善﹐除大晟樂府協律郎﹐不克受而卒。其詞云「太液波澄﹐向鑑中照影﹐芙蓉同蒂。千柄綠荷深﹐並丹臉爭媚。天心著臨聖日﹐殿宇分明敞瑞。弄香嗅蕊。願君王﹐壽與南山齊比。

池邊屢回翠輦﹐擁羣仙醉賞﹐憑闌凝思。萼綠攬飛瓊﹐共波上遊戲。西風又看露下﹐更結雙雙新蓮子。鬥妝競美。問鴛鴦﹐向誰畱意。」不惟造語工致﹐而曲名亦新﹐故錄於此。然大臣諛﹐小臣佞﹐不亡何俟乎。

宋徽宗詞

宋徽宗北隨金虜﹐後見杏花﹐作燕山亭一詞云「裁剪冰綃﹐輕疊數重﹐冷淡胭脂凝注。新樣靚妝﹐艷溢香融﹐羞殺蕊珠宮女。易得凋零﹐更多少無情風雨。愁苦。閒院落淒涼﹐幾番春暮。

憑寄離恨重重﹐這雙燕何曾﹐會人言語。天遙地遠﹐萬水千山﹐知他故宮何處。怎不思量﹐除夢裏有時曾去。無據。和夢也﹐有時不做。」詞極淒惋﹐亦可憐矣。又在北遇淸明日詩曰「茸母初生認禁煙艸名。無家對景倍淒然。帝城春色誰爲主﹐遙指鄕關涕淚連。」又戲作小詞云「孟婆﹐孟婆﹐你做些方便。吹个船兒倒轉。」孟婆﹐宋京勾闌語﹐謂風也。﹝茸母孟婆﹐正是的對。﹞

孟婆

俗謂風曰孟婆﹐蔣捷詞云「春雨如絲﹐繡出花枝紅裊。怎禁他孟婆合早。」宋徽宗詞云「孟婆好做些方便。吹个船兒倒轉。」江南七月間有大風﹐甚於舶趠﹐野人相傳以爲孟婆發怒。按北齊李騊駼騁陳﹐問陸士秀﹐江南有孟婆﹐是何神也。士秀曰「山海經﹐帝之二女﹐遊於江中﹐出入必以風雨自隨﹐以帝女﹐故曰孟婆。猶郊祀志以地神爲泰媼。」此言𨿽鄙俚﹐亦有自來矣。

憶君王

徽宗被虜北行﹐謝克家作憶君王詞云「依依宮柳拂宮墻。宮殿無人春晝長。燕子歸來依舊忙。憶君王。月照黃昏人斷腸。」忠憤之气﹐寓於聲律﹐宜表出之﹐其調卽憶王孫也。

陳敬叟

陳敬叟﹐名以莊﹐號月溪。有水龍吟一首﹐自注﹕記錢塘之恨。蓋謝太后隨北虜去事也。其詞曰「晚來江闊潮平﹐越船吳榜催人去。稽山滴翠﹐胥濤濺恨﹐一襟離緒。訪柳章臺﹐問桃仙囿﹐物華如故。向秋娘渡口﹐泰娘橋畔﹐依稀是﹑相逢處。

窈窕靑門紫曲﹐舊羅衣﹑新番金縷。仙音恍記﹐輕攏慢撚﹐哀弦危柱。金屋難成﹐阿嬌已遠﹐不堪春暮。聽一聲杜宇﹐紅殷絲老﹐雨花風絮。」是時謝太后年七十餘﹐故有「金屋阿嬌﹐不堪春暮」之句。又以秋娘﹑泰娘比之﹐蓋惜其不能死也。有愧於苻登之毛氏﹑竇建徳之曹氏多矣。同時孟鯁有折花怨云「匆匆杯酒又天涯。晴日墻東叫賣花。可惜同生不同死﹐卻隨春色去誰家。」鮑輗亦有詩云「生死雙飛亦可憐。若爲白髮上徵船。未應分手江南去﹐更有春光七十年。」噫﹐婦人不足責﹐誤國至此者﹐秦檜﹑賈似道﹐可勝誅哉。

陳剛中詞

天臺陳剛中孚在燕﹐端陽日當母誕﹐作太常引二首云「采絲堂敞簇蘭翹。記生母﹑在今朝。無地捧金蕉。原作焦﹐王幼安據山房隨筆攺。柰煙水﹑龍沙路遙。

碧天迢遞﹐白雲何處﹐急雨瀟瀟。萬里夢魂銷。待飛逐﹑錢塘夜潮。」其二﹕「短衣孤劍客乾坤。柰無策﹑報親恩。三載隔晨昏。更疏雨﹑寒燈斷魂。

赤城霞外﹐西風鶴髮﹐猶想倚柴門。蒲醑漫盈樽。倩誰寫﹑靑衫淚痕。」時爲編修云。

惜分釵

呂聖求惜分釵一詞云「春將半。鶯聲亂。柳絲拂馬花迎面。小堂風。暮樓鐘。艸色連云﹐暝色連空。重重。

秋千畔。何人見。寶釵斜照春妝淺。酒霞紅。與誰同。試問別來﹐近日情悰。忡忡。」此詞妙在足韻。

鄒志完陳瑩中詞

復齋漫錄云﹕鄒志完徙昭﹐陳瑩中貶廉﹐間以長短句相諧樂。「有个胡兒模樣別。滿頷髭須﹐生得渾如漆。見說近來頭也白。髭須那得長長黑。逸一句籋子摘來﹐須有千莖雪。莫向細君容易說。恐他嫌你將伊摘。」此瑩中語﹐謂志完之長髭也。「有个頭陀修苦行﹐頭上頭髮摻摻。身披一副黲裙衫。緊纏雙腳﹐苦苦要遊南。聞說度牒一朝到﹐並除頷下髭髯。缽中無粥住無庵。摩登伽處﹐只恐卻重參。」此志完語﹐謂瑩中之多欲也。廣陵馬推官往來二公間﹐亦嘗以詩詞贈之。「有才何事老靑山。十載低回北斗南。肯伴雪髯千日醉﹐此心眞與古人參。」「不見故人今幾年。年來風物尙依然。遙知閒望登臨處﹐極目江湖萬里天。」志完語也。「一樽薄酒。滿酌勸君君舉手。不是朋親。誰肯相從寂寞濱。

人生似夢。夢裏惺惺何處用。盞倒休辭。醉後全勝未醉時。」瑩中語也。初﹐志完自元符間貶新州。徽宗卽位﹐以中書舍人召。未幾﹐謫零陵別駕﹐龍水安置。未幾﹐徙昭焉。

詞讖

復齋漫錄云﹕鄧肅謂余曰﹕宣和五年﹐初復九州﹐天下共慶﹐而識者憂之也。都下盛唱小詞云「喜則喜﹑得入手。愁則愁﹑不長久。歡則歡﹑我兩个廝守。怕則怕﹑人來破斗。」𨿽三尺之童皆歌之﹐不知何謂也。七年﹐九州復陷﹐豈非不長久也。郭藥師﹐契丹之帥也﹐我用以守疆。啟敵國禍者郭爾﹐非破斗之驗耶。

無名氏撲蝴蝶詞

苕溪漁隱曰﹕舊詞髙雅﹐非近世所及。如撲蝴蝶一詞﹐不知誰作﹐非惟藻麗可喜﹐其腔調亦自婉美。詞云「煙條雨葉﹐綠徧江南岸。思歸倦客﹐尋芳來較晚。岫邊紅日初斜﹐陌上花飛正滿。淒涼數聲羌管。怨春短。

玉人應在﹐明月樓中畫眉嬾。蠻箋錦字﹐多少魚雁斷。恨隨去水東流﹐事與行雲共遠。羅衾舊香猶暖。」

曹元寵詞

苕溪漁隱曰﹕曹元寵本善作詞﹐特以紅窗迥戲詞盛行於世﹐遂掩其名。如望月婆羅門一詞﹐亦豈不佳。詞云「漲雲暮捲﹐漏聲不到小簾櫳。銀河淡掃澄空。皓月當軒髙掛﹐秋入廣寒宮。正金波不動﹐桂影朦朧。

佳人未逢。嘆此夕與誰同。望遠傷懷對影﹐霜滿秋紅。南樓何處﹐想人在長笛一聲中。凝淚眼﹑立盡西風。」此詞語病﹐在「霜滿秋紅」之句﹐時太早爾。曾端伯編雅詞﹐乃以此爲楊如晦作﹐非也。

王采漁家傲詞

復齋漫錄云﹕王采輔道﹐觀文韶子也。徽宗朝﹐妄奏天神降於家﹐卒以此受禍。人以其父熙河妄殺之報爾。嘗爲漁家傲詞云「日月無根天不老。浮生總被消磨了。陌上紅塵常擾擾。昏復曉。一場大夢誰先覺。

洛水東流山四繞。路傍幾个新華表。見說在時官職好。爭信道。冷煙寒雨埋荒艸。」

洪覺範浪淘沙

冷齋夜話云﹕予畱南昌﹐久而忘歸。獨行無侶﹐意緒蕭然。偶登秋屏閣望西山﹐於是浩然有歸志﹐作長短句寄意。其詞曰「城裏久偸閒。塵涴云衫。此身已是再眠蠶。隔岸有山歸去好﹐萬壑千巖。

霜曉更憑闌。滅盡晴嵐。微云生處是茅庵。試問此生誰作伴﹐彌勒同龕。」

洪覺範禪師贈女眞詞

復齋漫錄云﹕臨川距城南一里﹐有觀曰魏壇﹐蓋魏夫人經遊之地﹐具諸顏魯公之碑。以故諸女眞嗣續不絕﹐然而守戒者鮮矣。陳虛中崇寧間守臨川﹐爲詩曰「夫人在兮若冰雪。夫人去兮仙迹滅。可惜如今學道人﹐羅裙帶上同心結。」洪覺範嘗以長短句贈一女眞云「十指嫩抽春筍﹐纖纖玉軟紅柔。人前欲展彊嬌羞。微露云衣霓袖。

最好洞天春晚﹐黃庭捲罷淸幽。凡心無計柰閒愁。試撚花枝頻嗅。」

錢思公詞

侍兒小名錄云﹕錢思公謫漢東日﹐撰玉樓春詞曰「城上風光鶯語亂。城下煙波春拍岸。綠楊芳艸幾時休﹐淚眼愁腸先已斷。

情懷漸變成衰晚。鸞鏡朱顏驚暗換。往年多病厭芳樽﹐今日芳樽惟恐淺。」每酒闌歌之﹐則泣下。後閣有白髮姬﹐乃鄧王歌鬟驚鴻也。遽言先王將薨﹐預戒挽鐸中歌木蘭花引紼爲送。今相公亦將亡乎。果薨於隨州。鄧王舊曲亦嘗有「帝鄕煙雨鎖春愁﹐故國山川空淚眼」之句。

劉后村

劉克莊﹐字潛夫﹐號後村。有後村別調一卷﹐大抵直致近俗﹐效稼軒而不及也。夢方孚若沁園春云「何處相逢﹐登寶釵樓﹐訪銅雀臺。喚廚人斫就﹐東溟鯨鱠﹐圉人呈罷﹐西極龍媒。天下英雄﹐使君與操﹐餘子誰堪共酒杯。車千乘﹐載燕南代北﹐劍客奇材。

飲酣畫鼓如雷。誰信被﹑晨雞催喚回。嘆年光過盡﹐功名未立﹐書生老去﹐機會主來。使李將軍﹐遇髙皇帝﹐萬戶侯﹑何足道哉。推衣起﹐但淒涼感舊﹐慷慨生哀。」舉一以例﹐他詞類是。其詠菊念奴嬌後段云「嘗度銓次羣芳﹐梅花差可﹐伯仲之間耳。佛說諸天金色界﹐未必莊嚴如此。尙友靈均﹐定交元亮﹐結好天隨子。籬邊坡下﹐一杯聊泛霜蕊。」亦奇甚。送陳子華帥眞州云「記得太行兵百萬﹐曾入宗爺駕禦。今把做﹑握蛇騎虎。堪笑書生心膽怯﹐向此字原脫﹐王幼安據後村長短句補。車中閉置如新婦。空目送﹐孤鴻去。」莊語亦可起懦。旅中浪淘沙云「紙帳素屏遮。全似僧家。無端霜月闖窗紗。驚起玉關徵戍夢﹐幾疊寒笳。

歲晚客天涯。鬢髮蒼華。今年衰似上些。詩酒近來都減價﹐孤負梅花。」見天機余錦。

劉伯寵

劉伯寵﹐名褒﹐一字春卿﹐其詞多俊語。元夕云「金猊戲掣星橋鎖。絳紗萬炬﹐玉梅千朵。羯鼓喧空﹐鵾弦沸曉﹐櫻梢微破。」春日旅況云「遺策誰家﹐蕩子唾花﹐何處新妝。流經有恨﹐拾翠無心﹐往事淒涼。紅淚不勝閨怨﹐白雲應老他鄕。」送別云「紅枕臂香痕未落﹐舟橫岸﹑作計匆匆。愁如織﹐斷腸啼鴂﹐饒舌訴東風。」

劉叔安

劉叔安﹐名鎭﹐號隨如。元夕慶春澤一首﹐入艸堂選。又有阮郎歸云「寒陰漠漠夜來霜。階庭風葉黃。歸鴉數點帶斜陽。誰家砧杵忙。

燈弄幌﹐月侵廊。燻籠添寶香。小屏低枕怯更長。和云入醉鄕。」亦淸麗可誦。其詠茉莉云「月浸闌乾天似水﹐誰伴秋娘窗戶。」評者以爲不言茉莉﹐而想象可得﹐他花不能承當也。又春宴云﹕原誤作一﹐據文義攺。「庭花弄影﹐一簾香月娟娟。原作涓涓﹐據海函本攺。」有富貴蘊藉之味。餞元宵餞春二詞皆奇﹐南渡塡詞鉅工也。

施乘之

施乘之﹐號楓溪。野外元夕云「休言冷落山家。山翁本厭繁華。試問蓮燈千炬﹐何如月上梅花。」髙情可想也。

戴石屏

戴石屏﹐名復古﹐字式之﹐能詩﹐江湖四靈之一也。詞一卷﹐惟赤壁懷古滿江紅一首﹐句有「萬炬臨江貔虎噪﹐千艘烈炬魚龍舞。幾度東風吹世換﹐千年往事隨潮去」﹐而全篇不稱。臨江仙一首差可。見予所選百琲明珠。餘無可取者。方虛谷議其胸中無百字成誦書故也。

張宗瑞

張宗瑞﹐鄱陽人﹐號東澤﹐詞一卷﹐名東澤綺語債。其詞皆倚舊腔﹐而別立新名﹐亦好奇之過也。艸堂詞選其疏簾澹月一篇﹐卽桂枝香也。予愛其垂楊碧一篇﹐卽謁金門。其詞云「花半濕。睡起一窗晴色。千里江南空咫尺。醉中歸夢直。

前度蘭舟送客。雙鯉沈沈消息。樓外垂楊如此碧。問春來幾日。」

李公昂

李公昴﹐名昴英﹐號文溪﹐資州盤石人。送太守詞﹐「有腳艷陽難駐」一詞得名。然其佳處不在此。文溪全集﹐予家有之。其蘭陵王一首絕妙﹐可並秦﹑周。其詞云「燕穿幕。春在深深院落。單衣試﹑龍沫旋燻﹐又怕東風曉寒薄。別來情緒惡。瘦得腰圍柳弱。淸明近﹐正似海棠怯雨﹐芳疏任飄泊。

釵畱去年約。恨易老嬌鶯﹐多誤靈鵲。碧雲杳杳天涯各。望不斷芳艸﹐又迷香絮﹐回文彊寫字屢錯。淚欲注還閣。

孤酌。信春腳。更彩局誰歡﹐寶軫慵學。階除拾取飛花嚼。是多少春恨﹐等閒吞卻。猛拍闌干﹐嘆命薄。悔舊諾。」案宋李昴英﹐字俊明﹐番禺人﹐有文溪存稿。詞品作李公昴誤﹐謂爲資州盤石人﹐亦誤。

陸放翁

放翁詞纖麗處似淮海﹐雄慨處似東坡。其感舊鵲橋仙一首﹕「華燈縱博﹐雕鞍馳射﹐誰記當年豪舉。酒徒一半取封侯﹐獨去作﹑江邊漁父。

輕舟八尺﹐低篷三扇﹐占斷蘋洲煙雨。鏡湖元自屬閒人﹐又何必﹑官家賜與。」英气可掬﹐流落亦可惜矣。其「墜鞭京洛﹐解佩瀟湘。欲歸時﹐司空笑問﹐漸近處﹐丞相嗔狂」﹐眞不減少遊。

張東父

張震﹐字東父﹐號無隱居士﹐蜀之益寧人也。孝宗朝爲諫官﹐有直聲。孝宗稱其知無不言﹐言無不當。光宗朝以數直言去位。時稱「王十朋去﹐省爲之空。張震去﹐臺爲之空」。一代名臣也﹐而其詞婉媚風流﹐乃知賦梅花者﹐不獨宋廣平也。其驀山溪「靑梅如豆」一首﹐艸堂入選﹐而失其名字。

天風海濤

趙汝愚題鼓山寺云「幾年奔走厭塵埃。此日登臨亦快哉。江月不隨流水去﹐天風常送海濤來。」朱晦翁摘詩中「天風海濤」字題扁﹐人不知其爲趙公詩也。嚴次山有水龍吟題於壁云「飈車飛上蓬萊﹐不須更跨琴髙鯉。砉然長嘯﹐天風澒洞﹐雲濤無際。我欲乘桴﹐從玆浮海﹐約任公起。辦虹竿千丈﹐犗鉤五十﹐親點對﹑連鰲餌。

誰榜佳名空翠。紫陽仙去騎箕尾。銀鉤鐵畫﹐龍拿鳳翥﹐畱人間世。更憶東山﹐哀箏此二字原脫﹐王幼安據花庵詞選補。一曲﹐灑原脫灑字﹐王幼安據花庵詞選補。沾襟淚。到而今﹐幸有髙亭遺愛﹐寓甘棠意。」此詞前段言江山景﹐後段「紫陽仙去」指朱文公﹐「東山」﹑「甘棠」指趙公也。趙詩﹑朱字﹑嚴詞﹐可謂三絕。特記於此。

劉篁�﹝山﹢栗﹞

劉圻父﹐字子寰﹐號篁�﹝山﹢栗﹞。早登朱文公之門﹐居麻沙﹐有文集行世。其玉樓春云「今來古往長安道。歲歲榮枯原上艸。行人幾度到江濱﹐不覺身隨楓樹老。

蒲花易晚蘆花早。客裏光陰如過鳥。一般垂柳短長亭﹐去路不如歸路好。」頗有驚悟。觀泉二句云「靜坐時看松鼠飲﹐醉眠不礙山禽浴。」亦新。

劉徳修

劉光祖﹐字徳修﹐號後溪﹐蜀之簡州人。有鶴林文集﹐小詞附焉。其醉落魄云「春風開者。一時還共春風謝。柳條送我今槐夏。不飲香醪﹐孤負人生也。

曲塘泉細幽琴寫。胡牀滑簟應無價。日遲睡起簾鉤掛。何不歸與﹐花竹秀而野。」

潘庭堅

潘牥﹐字庭堅﹐號紫巖﹐乙未何栗榜及第第三人。美姿容﹐時有諺云﹕狀元眞何郎﹐榜眼眞郭郎﹐探花眞潘郎也。庭堅以气節聞於時﹐詞止南鄕子一首﹐艸堂所選是也。首句「生怕倚闌干」﹐今本「生」誤作「我」。案潘牥端平二年進士﹐此云何栗榜﹐蓋升庵誤記。

魏了翁

魏了翁﹐字華父﹐號鶴山﹐邛州人。慶元己未第二人及第﹐與眞西山齊名。道學宗派﹐詞不作艷語。長短句一卷﹐綿壽詞也。菩薩蠻壽範靖倅云「東窗五老峯前月。南窗九疊坡前雪。推出侍郎山。著君窗戶間。

離騷鄕裏住。卻記庚寅度。挹取芷蘭芳。酌君千歲觴。」又鷓鴣天壽範靖州云「誰把璿璣運化工。參旗又掛玉梅東。三三律琯聲余亥﹐九九元經卦起中。」又水調歌頭云「玉圍腰﹐金系肘﹐繡籠鞍。」宋代壽詞﹐無有過之者。

吳毅甫

吳毅甫﹐名潛﹐號履齋﹐嘉定丁丑狀元﹐爲賈似道所陷﹐南遷。有履齋詩餘行世。有送李禦帶祺一詞﹐「報國無門空自怨﹐濟時有策從誰吐」﹐亦自道也。李祺號竹湖﹐亦當時名士。所著有春秋王霸列國分紀﹐予得之於市肆﹐故書中乃爲傳之﹐亦奇事也。並附見。

履齋贈妓詞

吳履齋有贈建寧妓女賀新郎詞﹐集中不載﹐見於小說﹐今錄於此。「可意人如玉。小簾櫳﹐輕勻淡佇﹐道家裝束。長恨春歸無尋處﹐全在波明黛綠。看冶葉倡條非俗。比似江梅淸有韻﹐更臨風對月斜依竹。看不足﹐詠不足。

曲屏半掩靑山簇。正輕寒﹐夜永花睡﹐半欹殘燭。縹渺九霞光裏夢﹐香在衣裳剩馥。又只恐﹑銅壺聲促。試問送人歸去後﹐對一奩﹑花影垂金粟。腸易斷﹐恨難續。」

向丰之

向丰之﹐號樂齋﹐有如夢令一詞云「誰伴明窗獨坐。我和影兒兩个。燈盡欲眠時﹐影也把人拋躲。無那。無那。好个淒惶的我。」詞似俚而意深﹐亦佳作也。

毛幵

毛幵小詞一卷﹐惟予家有之。其滿江紅雲﹕「潑火初收﹐秋千外﹐輕煙漠漠。春漸遠﹐綠楊芳艸﹐燕飛池閣。已著單衣寒食後﹐夜來還是東風惡。對空山寂寂杜鵑啼﹐梨花落。

傷別恨﹐閒情作。十載事﹐驚如昨。向花前月下﹐共誰行樂。飛蓋低迷南苑路﹐湔裙悵望東城約。但老來﹑憔悴惜春心﹐年年覺。」此作亦佳﹐聊記於此。

驀山溪

葛魯卿有驀山溪一曲﹐詠天穿節郊射也。宋以前﹐以正月二十三日爲天穿節。相傳云﹕女媧氏以是日補天﹐俗以煎餅置屋上﹐名曰補天穿。今其俗廢久矣。詞云「春風野外﹐卵色天如水。魚戲舞綃紋﹐似出聽﹑新聲北裏。追風駿足﹐千騎捲髙門。一箭過﹐萬人呼﹐雁落寒空裏。

天穿過了﹐此日名穿地。橫石俯淸波﹐競追隨﹑新年樂事。誰憐老子﹐使得縱遨遊﹐爭捧手﹐共憑肩﹐夾路遊人醉」。詞不甚工﹐而事奇﹐故拈出之。「卵色天」用唐詩「殘霞蹙水魚鱗浪﹐薄日烘云卵色天」之句。東坡詩亦云「笑把鴟夷一杯酒﹐相逢卵色五湖天。」今刻蘇詩不知出處﹐攺卵色爲柳色﹐非也。花間詞「一方卵色楚南天」﹐注以卵爲泖﹐亦非。

張卽之書莫崙詞

「聽春教燕顰鶯訴。朝朝花困風雨。六橋忘卻淸明後﹐碧盡柳絲千縷。蜂蝶侶。正閒覓﹐閒花閒艸閒歌舞。最憐西子﹐尙薄薄雲情﹐盈盈波淚﹐點點舊眉嫵。

流紅記﹐空泛秋宮怨句。才色何處嬌妒。落紅無限隨風絮。詩恨有誰曾遇。堪恨處。恨二十四番此四字原作前度﹐少二字﹐與譜不合﹐王幼安據詞綜攺。花信催花去。東君暗苦。更多囑多情﹐多愁杜宇﹐多訴斷腸語。」此宋人莫崙之詞﹐張卽之書﹐孫生顯祖家藏。墨迹如新﹐而字極怪。錄其詞如此。卽之號樗寥。莫崙號若山。

寫詞述懷

扶風馬大夫作詞述懷﹐聲寄滿庭芳云「雪點疏髯﹐霜侵衰鬢﹐去年猶勝今年。一回老矣﹐堪嘆又堪憐。思昔靑春美景﹐無非是﹑月下花前。誰知道﹐金章紫綬﹐多少事憂煎。

侵晨﹐騎馬出﹐風初暴橫﹐雨又淒然。想山翁野叟﹐正爾髙眠。更有紅塵赤日﹐也不到﹑松下林邊﹐如何好﹐吳淞江上﹐閒了釣魚船。」大夫名晉﹐字孟昭﹐嘗爲仕宦。

嶽珂祝英臺近詞

嶽珂北固亭祝英臺近塡詞云「澹煙橫﹑層霧斂。勝槪分雄占。月下鳴榔﹐風急怒濤颭。關河無限淸愁﹐不堪臨檻。正雙鬢﹐秋風塵染。

漫登覽。極目萬里沙場﹐事業頻看劍。古往今來﹐南北限天塹。倚樓誰弄新聲﹐重城門正掩。歷歷數﹑西州更點。」此詞感慨忠憤﹐與辛幼安「千古江山」一詞相伯仲。

蘇雪坡贈楊直夫詞

蘇雪坡贈楊直夫名棟﹐靑神人。﹝此姚勉詞﹐勉號雪坡﹐楊愼誤作蘇雪坡。﹞詞云「允文事業從容了。要岷峨人物﹐後先相照。見說君王曾有問﹐似此人才多少。況蜀珍﹑先已登廊廟。但側耳﹐聽新詔。」按小說﹐髙宗曾問馬騏曰「蜀中人才如虞允文者有幾。」騏對曰「未試焉知﹐允文亦試而後知也。」蘇與楊﹑馬皆蜀人。楊在眉山爲甲族。直夫之妹通經學﹐比於曹大家。嫁虞氏﹐生虞集﹐爲鉅儒。其學無師﹐傳於母氏也。此事蜀人亦罕知﹐故著之。馬騏﹐南郡人﹐涓之孫。

慶樂園詞

慶樂園﹐韓侂冑之南園也。張叔夏著髙陽臺詞云「古木迷鴉﹐虛堂起燕﹐歡遊轉眼驚心。南圃東窗﹐酸風掃盡芳塵。鬢貂飛入平原艸﹐最可憐﹑渾是秋陰。夜沈沈﹐不信歸魂﹐不到花深。

吹簫踏葉幽尋去﹐任船依斷石﹐岫裹寒云。老桂懸香﹐珊瑚碎擊無音。故園已是愁如許﹐撫殘碑﹑又卻傷今。更關情﹐秋水人家﹐斜照西林。」

詠云詞譏史彌遠

彌遠之比周於楊后也﹐出入宮禁﹐外議甚嘩。有人作詠云詞譏之云「往來與月爲儔﹐舒捲和天也蔽。」宋人言其本朝家法最正﹐母后最賢﹐至楊后則蕩然矣。

趙從橐壽賈似道陂塘柳

趙從橐陂塘柳云「指庭前翠雲含雨。霏霏香滿仙宇。一淸透徹渾無底﹐秋水也無流處。君試數。此樣襟懷﹐頓得乾坤住。閒情半許。聽萬物氤氳﹐從來形色﹐每向靜中覷。

琪花路。相接西池壽母。年年弦月時序。荷衣菊佩尋常事﹐分付兩山容與。天證取。此老平生﹐可向靑天語。瑤卮緩舉。要見我何心﹐西湖萬頃﹐來去自鷗鷺。」

賈似道壁詞

似道遭貶﹐時人題壁云「去年秋。今年秋。湖上人家樂復憂。西湖依舊流。

吳循州。賈循州。十五年間一轉頭。人生放下休。」此語視雷州寇司戶之句尢警。吳循州謂履齋之貶﹐乃賈擠之也。

劉須溪

須溪劉辰翁元宵雨詞雲﹕「角動寒譙。看雨中燈市﹐雪原作寒﹐王幼安據元艸堂詩餘攺。意蕭蕭。星球明戲馬﹐歌管雜鳴刁。泥沒膝﹐舞停腰。焰蠟任風飄。更何憐﹐紅啼桃臉﹐綠頮楊橋。

當年樂事朝朝。曾錦鞍呼妓﹐金屋藏嬌。圍香春醉酒﹐坐月夜吹簫。今老去﹐倦歌謠。嫌殺杜家喬。漫三杯﹑擁鑪覓句﹐斷送春宵。」以意難忘按之﹐可歌也。

詹天遊

詹天遊以艷詞得名﹐見諸小說。其送童甕天兵後歸杭齊天樂云「相逢喚醒京華夢﹐胡塵暗斑吟發。倚擔評花﹐認旗沽酒﹐歷歷行歌奇迹。吹香弄碧。有坡柳風情﹐逋梅月色。畫鼓江船﹐滿湖春水斷橋客。

當時何限俊侶﹐甚花天月地﹐人被云隔。卻載蒼煙﹐更此字原脫﹐王幼安據元艸堂詩餘補。招白鷺﹐一醉修江又別。今回記得。再折柳穿魚﹐賞梅催雪。如此湖山﹐忍教人更說。」此伯顏破杭州之後也。觀其詞全無黍離之感﹐桑梓之悲﹐而止以遊樂言。宋末之習﹐上下如此﹐其亡不亦宜乎。童甕天失其名氏﹐有甕天脞語一卷傳於今云。天遊又有淸平調云「醉紅宿翠。髻嚲烏雲墜。管甚夜來不得此字原脫﹐王幼安據金穀遺音補。睡。那更今朝早起。

東風滿搦腰肢。階前小立多時。卻恨一番新雨﹐想應濕透鞋兒。」蓋詠妓訴狀立廳下也。又見石次仲集。

鄧千江

金人樂府稱鄧千江望海潮爲第一。其詞云「云雷天塹﹐金湯地險﹐名藩自古臯蘭。營屯繡錯﹐山形米聚﹐喉襟百二秦關。鏖戰血猶殷。見陣云冷落﹐時有雕盤。靜塞樓頭﹐曉月依舊玉弓彎。

看看定遠西還。有元戎閫令﹐上將齋壇。區脫晝空﹐兜零夕舉﹐甘泉又報平安。吹笛虎牙間。且宴陪珠履﹐歌按雲鬟。來招英靈醉魄﹐長繞賀蘭山。」此詞全步驟沈公述上王君貺一首﹐今錄於此﹕「山光凝翠﹐川容如畫﹐名都自古並州。簫鼓沸天﹐弓刀似水﹐連營百萬貔貅。金騎走長楸。少年人﹐一一錦帶吳鉤。路入楡關﹐雁飛汾水正宜秋。

近思昔日風流。有儒將醉吟﹐才子狂遊。松偃舊亭﹐城髙故國﹐空畱舞榭歌樓。方面倚賢侯。便恐爲霖雨﹐此字原脫﹐王幼安據花庵詞選補。歸去難畱。好向西溪﹐此二字原脫﹐王幼安據花庵詞選補。恣攜弦管宴蘭舟。」然千江之詞﹐繁縟雄壯﹐何啻十倍過之﹐不止出藍而已。

王予可

王予可﹐金明昌時人。或傳其仙去﹐事不可知。其生查子云「夜色明河淨﹐好風來千里。水殿謫仙人﹐皓齒淸歌起。

前聲金斝中﹐後聲銀河底。一夜嶺頭云﹐繞徧樓前水。」詞之飄逸髙妙如此﹐固謫仙之流亞也。

滕玉霄

元人工於小令套數﹐而宋詞又微。惟滕玉霄集中﹐塡詞不減宋人之工。今略記其百字令一首云「柳顰花困。把人間恩怨﹐樽前傾盡。何處飛來雙比翼﹐直是同聲相應。寒玉嘶風﹐香雲捲雪﹐一串驪珠引。阮郎去後﹐有誰著意題品。

誰料濁羽淸商﹐繁弦急管﹐猶自餘風韻。莫是紫鸞天上曲﹐兩兩玉童相並。白髮梨園﹐靑衫老傳﹐試與畱連聽。可人何處﹐滿庭霜月淸冷。」玉霄又有贈歌童阿珍瑞鷓鴣云「分桃斷袖絕嫌猜。翠被紅裩興不乖。洛浦乍陽新燕爾﹐巫山行雨左風懷。

手攜襄野便娟合﹐背抱齊宮婉孌懷。玉樹庭前千載曲﹐隔江唱罷月籠階。」蓋鄭櫻桃解紅兒之流也。用事甚工。予同年吳學士仁甫喜誦之。

牧庵詞

姚牧庵醉髙歌詞云「十年燕月歌聲。幾點吳霜鬢影。西風吹起鱸魚興。已在桑楡暮景。

榮枯枕上三更。傀儡場中四並。人生幻化如泡影。幾个臨危自省。」牧庵一代文章巨公﹐此詞髙古﹐不減東坡﹑稼軒也。

元將塡詞

元將紇石烈子仁上平南詞云「蠆鋒搖﹐螳臂振﹐舊盟寒。恃洞庭﹐彭蠡狂瀾。天兵小試﹐萬蹄一飲楚江乾。捷書飛上九重天。春滿長安。

舜山川。周禮樂﹐唐日月﹐漢衣冠﹐洗五州妖气關山。已平全蜀﹐風行何用一泥丸。有人傳喜﹐日邊都護先還。」此亦黠虜也。天欲戕我中國人﹐乃生此種﹐反指中國爲妖气也耶。非我皇明一汛掃之﹐天柱折而地維陷矣。

江西烈女詞

戴石屏薄遊江西﹐有富翁以女妻之。畱三年﹐一日思歸。詢其所以﹐告以曾娶。妻以白其父﹐父怒。妻宛曲解之﹐盡以嫁奩贈之﹐仍餞之以詞﹐自投江而死。其詞云「惜多才﹐憐薄命﹐無計可畱汝。揉碎花箋﹐仍寫斷腸句。道傍楊柳依依﹐千絲萬縷﹐抵不住﹑一分愁緒。

捉月盟言﹐不是夢中語。後回君若重來﹐不相忘處﹐把杯酒澆奴墳土。」嗚呼﹐石屏可謂不仁不義之甚矣。旣誑良人女爲妻﹐三年興盡而棄之。又受其奩具而甘視其死。俗有謔詞云「孫飛虎好色﹐柳盜跖貪財﹐這賊牛兩般都愛。」石屏之謂與。出桂苑叢談﹐馮翊子伏著。

卷六

八詠樓

沈休文八詠詩﹐語麗而思深﹐後人遂以名樓﹐照映千古。近時趙子昂﹑鮮於伯機詩詞頗勝。趙詩云「山城秋色靜朝暉。極目登臨未擬歸。羽士曾聞遼鶴語﹐徵人又見塞鴻飛。西流二水玻瓈合﹐南去千峯紫翠圍。如此溪山良不惡﹐休文何事不勝衣。」鮮於百字令云「長溪西注﹐似延平雙劍﹐千年初合。溪上千峯明紫翠﹐放出羣龍頭角。瀟灑雲林﹐微茫煙艸﹐極目春洲闊。城髙樓迥﹐恍然身在寥廓。

我來陰雨兼旬﹐灘聲怒起﹐此字原脫﹐王幼安據詞綜補。日日東風惡。須待靑天明月夜﹐一試嚴維佳作。風景不殊﹐溪山信美﹐處處堪行樂。休文何事﹐年年多病如削。原作多病年年如削﹐王幼安據詞綜攺。」二作結句略同﹐稍含微意﹐不專爲詠景發。予故取而著之也。

杜伯髙三詞

杜旟﹐字伯髙﹐蘭亭詩爲世所傳﹐樂府亦佳。酹江月賦石頭城云「江山如此﹐是天開萬古﹐東南王气。一自髯孫橫短策﹐坐使英雄鵲起。玉樹聲消﹐金蓮影散﹐多少傷心事。千年遼鶴﹐並疑城郭非是。

當日萬駟云屯﹐潮生潮落處﹐石頭孤峙。人笑褚淵今齒冷﹐只有袁公不死。斜日荒煙﹐神州何在﹐欲墮新亭淚。元龍老矣﹐世間何限餘子。」摸魚兒湖上賦云「放扁舟﹐萬山環處﹐平鋪碧浪千頃。仙人憐我徵塵久﹐借與夢遊淸枕。風乍靜﹐望兩岸羣峯﹐倒浸玻瓈影。樓臺相映。更日薄煙輕﹐荷花似醉﹐飛鳥墮寒鏡。

中都內﹐羅綺千街萬井。天教此地幽勝。仇池仙伯今何在﹐堤柳幾眠還醒。君試問﹐問此字原缺﹐與律不合﹐王幼安據詞綜補。此意只今﹐更有何人領。功名未竟。待學取鴟夷﹐仍攜西子﹐來動五湖興。」驀山溪賦春云「春風如客﹐可是繁華主。紅紫未全開﹐早綠徧江南千樹。一番新火﹐多少倦遊人。纖腰柳﹐不知愁﹐猶作風前舞。

小闌干外﹐兩兩幽禽語。問我不歸家﹐有佳人天寒日暮。老來心事﹐惟只有春知。江頭路﹐帶春來﹐更帶春歸去。」

徐一初登髙詞

徐一初登髙摸魚兒詞﹕「對茱萸﹐一年一度。龍山今在何處。參軍莫道無勛業﹐消得從容樽俎。君看取。便破帽飄零﹐也傳名千古。當年幕府。知多少時流﹐等閒收拾﹐有个客如許。

追往事﹐滿目山河晉土。徵鴻又過邊羽。登臨莫苦。髙怪望﹐怕見故宮禾黍。觴綠醑。澆萬斛牢愁﹐淚閣新亭雨。黃花無語。畢竟是西風﹐朝來此出吳禮部詩話﹐朝來二字原缺﹐王幼安據渚山堂詞話補。披拂﹐猶識舊時主。」亦感慨之詞也。

南澗詞

韓南澗題采石蛾眉亭詞云「倚天絕壁。直下江千尺。天際兩蛾橫黛﹐愁與恨﹐幾時極。

暮潮風正急。酒闌聞塞笛。試問謫仙何處﹐靑山外﹐遠煙碧。」此霜天曉角調也。未有能繼之者。

髙竹屋蘇堤芙蓉詞

髙竹屋詠蘇堤芙蓉菩薩蠻詞﹕「紅雲半壓秋波急。艷妝泣露啼嬌色。幽夢入仙城﹐風流石曼卿。

宮袍呼醉醒。休捲西風錦﹐明月粉香殘。六橋煙水寒。」

念怒嬌祝英臺近

徳祐乙亥﹐太學生作念奴嬌云「半堤花雨。對芳辰消遣﹐無柰情緒。春色尙堪描畫在﹐萬紫千紅塵土。鵑促歸期﹐鶯收佞舌﹐燕作畱人語。繞闌紅藥﹐韶華畱此孤主。

眞个恨殺東風﹐幾番過了﹐不似今番苦。樂事賞心磨滅盡﹐忽見飛書傳羽。湖水湖煙﹐峯南峯北﹐總是堪傷處。新塘楊柳﹐小橋猶自歌舞。」又祝英臺近云「倚危闌﹐斜日暮。驀驀甚情緒。稚柳嬌黃﹐全未禁風雨。春江萬里雲濤﹐扁舟飛渡。那更塞鴻無數。

歡離阻。有恨落天涯﹐誰念孤旅。滿目風塵﹐冉冉如飛霧。是何人惹愁來﹐那人何處。怎知道﹑愁來又去。」

文山和王昭儀滿江紅詞

王昭儀之詞﹐傳播中原。文天祥讀至末句﹐嘆曰「惜也﹐夫人於此少商量矣。」爲之代作一篇云「試問琵琶﹐胡沙外﹑怎生風色。最苦是﹐姚黃一朵﹐移根仙闕。王母歡闌瓊宴罷﹐仙人淚滿金盤側。聽行宮﹑半夜雨淋鈴﹐聲聲歇。

彩雲散﹐香塵滅。銅它恨﹐那堪說。想男兒慷慨﹐嚼穿齦血。回首昭陽離落日﹐傷心銅雀迎新月。算妾身不願似天家﹐金甌缺。」又和云「燕子樓中﹐又捱過﹑幾番秋色。相思處﹐靑年如夢﹐乘鸞仙闕。肌玉暗消衣帶緩﹐淚珠斜透花鈿側。最無端﹑蕉影上窗紗﹐靑燈歇。

曲池合﹐髙臺滅。人間事﹐何堪說。向南陽阡上﹐滿襟淸血。世態便如翻覆雨﹐妾身元是分明月。笑樂昌一段好風流﹐菱花缺。」附王昭儀詞﹕「太液芙蓉﹐渾不是﹑舊時顏色。曾記得﹐恩承雨露﹐玉樓金闕。名播蘭簪妃後裏﹐暈潮蓮臉君王側。忽一朝顰鼓揭天來﹐繁華歇。

龍虎散﹐風雲滅。千古恨﹐憑誰說。對山河百二﹐淚沾襟血。驛館夜驚塵土夢﹐宮車晚碾關山月。願嫦娥﹑相顧肯相容﹐隨圓缺。」

徐君寶妻詞

兵州徐君寶妻某氏﹐被虜來杭﹐居韓蘄王府。自嶽至杭﹐自從數千里。其主者數欲犯之﹐而終以巧計脫。蓋某氏有令姿﹐主者弗忍殺之也。一日﹐主者怒甚﹐將卽彊焉。因告曰﹕俟妾祭謝先夫﹐然後乃爲君婦不遲也﹐君奚怒焉。主者喜諾。某氏乃焚香再拜默祝﹐南向飲泣﹐題滿庭芳一詞於壁上。書已﹐投大池中以死。詞云「漢上繁華﹐江南人物﹐尙遺宣政風流。綠窗朱戶﹐十里爛銀鉤。一旦刀兵齊舉﹐旌旗擁﹑百萬貔貅。長驅入﹑歌樓舞榭﹐風捲落花愁。

淸平三百載﹐典章人物﹐掃地都休。幸此身未北﹐猶客南州。破鑑徐郎何在﹐空惆悵﹑相見無由。從今後﹐斷魂千里﹐夜夜嶽陽樓。」

傅按察鴨頭綠

元時有傅按察者﹐嘗作鴨頭綠一詞悼宋云「靜中看。記昔日淮山隱隱﹐宛若虎踞龍盤。下樊襄。指揮湘漢﹐鞭云騎﹑圍繞江幹。原作三千﹐王幼安據輟耕錄攺。勢不成三﹐時當混一﹐過唐之數不爲難。陳橋驛﹐孤兒寡婦﹐久假當還。

掛徵帆。龍舟催發﹐紫宸初捲朝班。禁庭空﹐土花暈碧﹐輦路悄﹐訶喝聲乾。縱余得﹑西湖風景﹐花柳亦凋殘。去國三千﹐遊仙一夢﹐依然天淡夕陽間。昨宵也﹐一輪明月﹐還照臨安。」

楊復初南山詞

楊復初築室南山﹐以邨居爲號。淩彥翀以漁家傲詞壽之云「采芝步入南山道。山深宛似蓬萊島。聞說村居詩思好。還被惱。蒼苔滿地無人掃。

載酒亭前松合抱。客來便許同傾倒。玉兔已將靈藥搗。秋意早。月華長似人難老。」復初和詞云「當時承望求仙道。那知薄命如郊島。畱得殘生猶自好。多懊惱。塵緣俗慮何時掃。

子已成童無用抱。醉眠任使和衣倒。今歲砧聲秋未搗。涼風早。看來只恐中年老。」瞿宗吉和詞云「喜來不涉邯鄲道。愁來不竄沙門島。惟有村居閒最好。無事惱。苔階竹徑頻頻掃。

有酒可斟琴可抱。長年擬看三松倒。臼內靈砂親自搗。歸隱早。朝來未放玄眞老。」宗吉旣和此詞﹐而復序云﹕舊譜皆以仄聲起﹐歐公呼範文正爲「窮塞主」﹐首句所謂「塞上秋來」者﹐正此格也。他如王荊公之「平岸小橋千嶂抱」﹐周淸眞之「幾日春陰寒側側」﹐謝無逸之「秋水無痕淸見底」﹐張仲宗之「釣笠披云靑嶂繞」﹐亦皆如是。今二公皆以平聲易之﹐特著此﹐以俟知音爾。

淩彥翀無欲念

淩彥翀作無俗念詞云「等閒屈指﹐算今來古往﹐誰爲英傑。耳目聰明天賦予﹐怎肯虛生虛滅。去燕來鴻﹐飛烏走兔﹐世事何時歇。風波境界﹐大川不用頻涉。

空踏徧﹑萬戶千門﹐五湖四海﹐一樣中秋月。正面相看君記取﹐全體本來無缺。空裏非空﹐夢中是夢﹐莫向癡人說。便便字原脫﹐王幼安據柘軒詞補。須騎鶴﹐夜深朝禮金闕。」又蝶戀花詞云「一色杏花三百樹。茅屋無多﹐更在花深處。旋壓小槽畱客住。舉杯忽聽黃鸝語。

醉眼看花花亦舞。風妒殘紅﹐飛過鄰墻去。卻似牧童遙指處。淸明時節紛紛雨。」詞格淸逸﹐一洗鉛華﹐非駢金儷玉者比也。

瞿宗吉西湖秋泛

宗吉西湖秋泛滿庭芳詞﹕「露葦催黃﹐煙蒲駐綠﹐水光山色相連。紅衣落盡﹐辜負采蓮船。點檢六橋楊柳﹐但幾个﹑抱葉殘蟬。秋容晚﹐云寒雁背﹐風冷鷺鷥肩。

華筵。容易散。愁添酒量﹐病減詩顚。況情懷沖淡﹐漸入中年。掃退舞裙歌扇﹐盡付與﹑一枕髙眠。淸閒好﹐脫巾露發﹐仰面看靑天。」又西湖四時望江南詞﹕「西湖景﹐春日最宜晴。花底管弦公子宴﹐水邊羅綺麗人行。十里按歌聲。」「西湖景﹐夏日正堪遊。金勒馬嘶垂柳岸﹐紅妝人泛采蓮舟。驚起水中鷗。」「西湖景﹐秋日更宜觀。桂子岡巒金粟富﹐芙蓉洲渚彩雲間。爽气滿山前。」「西湖景﹐冬日轉淸奇。賞雪樓臺評酒價﹐觀梅園圃定春期。共醉太平時。」

瞿宗吉鞋杯詞

楊廉夫嘗訪瞿士衡﹐以鞋杯行酒﹐命其侄孫宗吉詠之。宗吉作沁園春以呈﹐廉夫大喜﹐卽命侍妓歌以侑觴。詞云「一掬嬌春﹐弓樣新裁﹐蓮步未移。笑書生量窄﹐愛渠盡小﹐主人情重﹐酌我休遲。醞釀朝云﹐斟量暮雨﹐能使麯生風味奇。何須去﹐向花塵畱迹﹐月地偸期。

風流到處便宜。便豪吸雄吞不用辭。任淩波南浦﹐惟誇羅襪﹐賞花上苑﹐只勸金卮。羅帕髙擎﹐銀瓶低注﹐絕勝翠裙深掩時。華筵散﹐柰此心先醉﹐此恨誰知。」

馬浩瀾著花影集

馬浩瀾著花影集﹐自序云「予始學爲南詞﹐漫不知其要領。偶閱吹劍錄﹐中載東坡在玉堂日﹐有幕士善歌。坡問曰﹕『吾詞何如柳耆卿。』對曰﹕『柳郎中詞宜十七八女孩兒﹐按紅牙拍﹐歌楊柳岸曉風殘月。學士詞須關西大漢﹐執鐵板唱大江東去。』緣是求二公詞而讀之﹐下筆略知蹊徑。然四十餘年﹐僅得百篇﹐亦不可謂不難矣。法云道人嘗勸山谷勿作小詞。山谷云﹕『空中語爾。』予欲以空中語名其集﹐或曰不文﹐攺稱花影集。花影者﹐月下燈前﹐無中生有。以爲假則眞﹐謂爲實猶涉虛也。」今漫摘數首﹐以便展玩云。其商調少年遊雲﹕「弄粉調脂﹐梳云掠月﹐次第曉妝成。鸚鵡籠邊﹐秋千墻裏﹐半晌不聞聲。

原來卻在瑤階下﹐獨自踏花行。笑摘朱櫻﹐微揎翠袖﹐枝上打流鶯。」行香子云「紅徧櫻桃。綠暗芭蕉。鎖窗深﹑春思無聊。雙飛燕嬾﹐百囀鶯嬌。正漏聲遲﹐簾影靜﹐篆香飄。

惜月前宵。病酒今朝。有誰知﹑臂玉微銷。封題錦字﹐寄與蘭翹。恨樹重重﹐云渺渺﹐水迢迢。」春夜生查子云「燒罷夜香時﹐獨立簾兒下。眞个可憐宵﹐一刻千金價。

啼痕不記行﹐暗濕鮫綃帕。蝶宿牡丹叢﹐月轉秋千架。」春日海棠春云「越羅衣薄輕寒透。正畫閣﹑風簾飄繡。無語小鶯慵﹐有恨垂楊瘦。

桃花人面應依舊。憶那日﹑擎漿時候。添得暮愁牽﹐只爲秋波澑。」鳳凰臺上憶吹簫云「淡淡秋容。澄澄夜影﹐娟娟月掛梧桐。愛簫聲縹緲﹐簾影玲瓏。彩鳳銜書未至﹐玉宇淨﹑香霧空濛。涼如水﹐翠苔凝露﹐琪樹吟風。

匆匆。年華暗換﹐嗟舊歡成夢。芳鬢飛蓬。想淸江泛鷁﹐紫陌遊驄。應念佳期虛負﹐瞻素彩﹑感慨相同。凝情久﹐誰家搗衣﹐砧桁丁東。」靑玉案云「平川渺渺花無數。明鏡裏﹐孤舟度。華下美﹐人和笑顧。問郎莫似﹐乞漿崔護﹐別久來何暮。

盈盈羅襪淩波步。眉月連娟鬢如霧。人世光陰花上露。勸郎休去﹐再來恐誤﹐个是桃源路。」中秋鵲橋仙云「不寒不暑﹐無風無雨﹐秋色平分佳節。桂花香散夜涼生﹐小樓上﹑簾兒髙揭。

多愁多病﹐閒憂閒悶﹐綠鬢紛紛成雪。平生不作負恩人﹐惟負了﹑今宵明月。」九日金菊對芙蓉云「過雁行低﹐嗚螿韻急﹐紛紛葉下亭臯。向霜庭看菊﹐飈館題糕。依然賓主東南美﹐勝龍山﹐迢遞登髙。繡屏孔雀﹐金盤螃蟹﹐銀甕葡萄。

痛飲鯨捲波濤。笑百年春夢﹐萬事秋毫。問臺前戲馬﹐海上連鰲。當時二子今安在﹐乾坤大﹑容我粗豪。四弦裂帛﹐雙鬟舞雪﹐左手持螯。」梅花東風第一枝云「餌玉餐香﹐夢云情月﹐花中無此淸瑩。儼然姑射仙人﹐華佩明璫新整。五銖衣薄﹐應怯瑤臺淒冷。自驂鸞來下人間﹐幾度雪深煙暝。

孤絕處﹐江波流影。憔悴也﹐春風銷粉。相思千種閒愁﹐聲聲翠禽啼醒。西湖東閣﹐休說當時風景。但畱取﹑一點芳心﹐他日調羹金鼎。」落花滿庭芳云「春老園林﹐雨餘庭院﹐偏惹蝶駭鶯猜。蔫紅皺白﹐狼藉滿蒼苔。正是愁腸欲斷﹐珠箔外﹑點點飄來。分明似﹑身輕飛燕﹐扶下碧雲臺。

當初珍重意﹐金錢競買﹐玉砌新栽。正翠屏遮護﹐羯鼓催開。誰道天機繡錦﹐都化作﹑紫陌塵埃。紗窗裏﹐有人憐惜﹐無語托香腮。」

馬浩瀾詞

馬浩瀾洪﹐仁和人﹐號鶴窗。善詩詠而詞調尢工。皓首韋布﹐而含吐珠玉﹐錦繡胸腸﹐褒然若貴介王孫也。嘗題許應和松竹雙淸扇景詞云「剪蒿萊。曾將雙翠親裁。旋添成﹑園林佳勝﹐依稀嶰谷䢐徠。鳳飛過﹐文章燦爛﹐蛟騰攫﹐鱗甲毰毸。剉節題詩﹐收花釀酒﹐鬢黏香粉袖黏苔。無人識﹐棟梁之具﹐管籥之才。蔭亭臺。盡多風月﹐淸無半點塵埃。

竿期截﹐六鰲連舉﹐巢堪托﹐孤鶴時來。色瑩瑯玕﹐脂凝琥珀﹐笑他們柳與庭槐。蕭郎去﹐畢宏已老﹐誰富寫生才。君看取﹐歲寒三友﹐只欠梅開。」蓋多麗詞也。許東溟以爲可追迹康伯可﹐可謂信然。又題梅花江城引云「雪晴閒覽瘦筇扶。過西湖。訪林逋。湖上天寒﹐艸樹盡凋枯。忽見瓊葩光照眼﹐仙格調﹐玉肌膚。

夜空云靜月輪孤。巧相摹。海濤圖。時聽枝頭﹐啁哳翠禽呼。縱有明珠三百琲﹐知似得﹐此花無。」淸气逸髮﹐瑩無塵想。又題許東溟小景昭君怨云「路遠危峯斜照。瘦馬塵風衣帽。此去向蕭關。向長安。

便坐紫薇花底。只似黃粱夢裏。三徑易生苔。早歸來。」言有盡而意無窮﹐方是作者。徐伯齡言﹐鶴窗與陸淸溪偕出菊莊之門﹐而淸溪得詩律﹐鶴窗得詞調﹐異體齊名﹐可謂盛矣。

馬浩瀾念奴嬌

馬浩瀾念奴嬌詞云「東風輕軟﹐把綠波吹作﹐縠紋微皺。彩舫亭亭寬似屋﹐載得玉壺芳酒。勝景天開﹐佳朋雲集﹐樂繼蘭亭後。珍禽兩兩﹐驚飛猶自回首。

學士港口桃花﹐南屏松色﹐蘇小門前柳。冷翠柔金紅綺幔﹐掩映水明山秀。閒試評量﹐總宜圖畫﹐無此丹靑手。歸時侵夜﹐香街華月如晝。」

聶大年詞附馬浩瀾和

聶大年嘗賦卜算子二首﹐蓋自況也。詞云「楊柳小蠻腰﹐慣逐東風舞。學得琵琶出教坊﹐不是商人婦。忙整玉搔頭﹐春筍纖纖露。老卻江南杜牧之﹐懶爲秋娘賦。」「粉淚濕鮫綃﹐只恐郎情薄。夢到巫山第幾峯﹐酒醒燈花落。

數日尙春寒﹐未把羅衣著。眉黛含顰爲阿誰﹐但悔從前錯。」馬浩瀾和云「歌得雪兒歌﹐舞得霓裳舞。料想前身跨鳳仙﹐合作蕭郎婦。

顏色雪中梅﹐淚點花梢露。雲雨巫山十二峯﹐未數髙唐賦。」「花壓鬢云低﹐風透羅衫薄。殘夢瞢騰下翠樓﹐不覺金釵落。

幾許別離愁﹐獨自思量著。欲寄蕭郎一紙書﹐又怕歸鴻錯。」

一枝春守歲詞

守歲之詞𨿽多﹐極難其選﹐獨楊守齋一枝春最爲近世所稱。詞云「竹爆驚春﹐競喧闐夜起﹐千門簫鼓。流蘇帳暖﹐翠鼎緩騰香霧。停杯未舉。柰剛要﹑送年新句。應自賞﹑歌淸字圓﹐未誇上林鶯語。

從他歲窮日暮。縱閒愁﹐怎減劉郎風度。屠蘇辦了﹐迆邐柳忻梅妒。宮壺未晚﹐早驕馬繡車盈路。還又把﹐月夕花朝﹐自今細數。」

鬥艸詞

春日﹐婦女喜爲鬥艸之戲。黃子常綺羅香詞云「綃帕藏春﹐羅裙點露﹐相約鶯花叢裏。翠袖拈芳﹐香沁筍芽纖指。偸摘徧﹑綠逕煙霏﹐悄攀下﹐畫闌紅紫。掃花階﹐褥展芙蓉﹐瑤臺十二降仙子。

芳園淸晝乍永﹐亭上吟吟笑語﹐妒穠誇麗。奪取籌多﹐贏得玉璫瑜珥。凝素靨﹐香粉添嬌﹐映黛眉﹐淡黃生喜。綰胸帶﹐空系宜男﹐情郎歸也未。」

賣花聲

黃子常賣花聲詞云「人過天街﹐曉色擔頭紅紫。滿筠筐﹑浮花浪蕊。畫樓睡醒﹐正眼橫秋水。聽新腔﹐一回催起。

吟紅叫白﹐報得蜂兒知未。隔東西﹐餘音軟美。迎門爭買﹐早斜簪云髻。助春嬌﹐粉香簾底。」喬夢符和詞云「侵曉園丁﹐叫道嫩紅嬌紫。巧工夫﹑攢枝餖蕊。行歌佇立﹐灑洗妝新水。捲香風﹑看街簾起。

深深巷陌﹐有个重門開未。忽驚他﹑尋春夢美。穿窗透閣﹐便憑伊喚取。惜花人﹑在誰根底。」

梁貢父木蘭花慢

梁貢父曾﹐燕京人。大徳初﹐爲杭州路總管。政事文學﹐皆有可觀。嘗作西湖送春木蘭花慢詞云「問花花不語﹐爲誰落﹐爲誰開。算春色三分﹐半隨流水﹐半入塵埃。人生能幾歡笑﹐但相逢﹑樽酒莫相推。千古幕天席地﹐一春翠繞珠圍。

彩雲回首暗髙臺。煙樹渺吟懷。拚一醉畱春﹐畱春不住﹐醉裏春歸。西樓半簾斜日﹐怪銜春﹑燕子卻飛來。一枕靑樓好夢﹐又教風雨驚回。」此詞格調俊雅﹐不讓宋人也。

花綸太史詞

杭州花綸﹐年十八﹐黃觀榜及第三人。初讀卷官進捲﹐以花綸第一﹐練子寧第二﹐黃觀第三。禦筆攺定以黃第一﹐練第二﹐花第三。南京諺有「花練黃﹑黃練花」之語。故後人猶以花狀元稱之。其題科名記及登科錄﹐皆以黃練二公死革除之難劃毀﹐故相傳多誤。花有詞藻﹐其謫戍雲南﹐有題楊太眞畫圖水仙子一闋云「海棠風﹐梧桐月﹐荔枝塵。霓裳舞﹐翠般嬌﹐繡嶺春。錦繃嬉﹐金釵信。香囊恨。癡三郎﹐泥太眞。馬嵬坡﹐血污遊魂。楊柳眉﹑侵顰黛損。芙蓉面﹑零脂落粉。牡丹芽﹑剪艸除根。」其風致不減元人小山酸齋輩。滇人傳唱﹐多訛其字﹐余爲訂之云。

鎖懋堅詞

鎖懋堅﹐西域人﹐扈宋南渡﹐遂爲杭人。代有詩名﹐懋堅尢善吟寫。成化間﹐遊苕城﹐朱文理座間﹐索賦其家假山﹐懋堅賦沈醉東風一闋云「風過處。香生院宇。雨收時﹐翠濕琴書。移來小朵峯﹐幻出天然趣。倚闌干﹐盡日披圖。謾說蓬萊本是虛。只此是﹑神仙洞府。」爲一時所稱。

詞品拾遺

卓稼翁詞

三山卓田﹐字稼翁﹐能賦馳聲。嘗作詞云「丈夫只手把吳鉤。欲斷萬人頭。因何鐵石﹐打成心性﹐卻爲花柔。

君看項籍並劉季﹐一怒使人愁。只因撞著虞姬﹑戚氏﹐豪傑都休。」其爲人溺志可想。

王昂催妝詞

探花王昂榜下擇婿時﹐作催妝詞云「喜气滿門闌﹐光動綺羅香陌。行到紫薇花下﹐悟身非凡客。

不須脂粉污天眞﹐嫌怕太紅白。畱取黛眉淺處﹐畫畫字上原有一共字﹐王幼安據陶朱新錄刪。章臺春色。」

蕭軫娶再婚

三山蕭軫登第﹐榜下娶再婚之婦。同捨張任國以柳梢靑詞戲之曰「掛起招牌。一聲喝采﹐舊店新開。熟事孩兒﹐家懷老子﹐畢竟招財。

當初合下安排。又不豪門買呆。自古道﹐正身替代﹐見任添差。」

平韻憶秦娥

太學服膺齋上捨鄭文﹐秀州人。其妻寄以憶秦娥云「花深深。一鉤羅襪行花陰。行花陰。閒將羅帶﹐試結同心。

日邊消息空沈沈。畫眉樓上愁登臨。愁登臨。海棠開後﹐望到如今。」此詞爲同捨者傳播﹐酒樓妓館皆歌之﹐以爲歐陽永叔詞﹐非也。

劉鼎臣妻詞

婺州劉鼎臣赴省試﹐臨行﹐妻作詞名鷓鴣天云「金屋無人夜翦繒。寶釵翻過齒痕輕。臨行執手殷勤送﹐襯取蕭郎兩鬢靑。

聽囑付﹐好看成。千金不抵此時情。明年宴罷瓊林晚﹐酒面微紅相映明。」

易祓妻詞

易祓﹐字彥章﹐潭州人。以優校爲前廊﹐久不歸。其妻作一翦梅詞寄云「染淚修書寄彥章。貪作前廊。忘卻回廊。功名成遂不還鄕。石做心腸。鐵做心腸。

紅日三竿嬾畫妝。虛度韶光。瘦損容光。相思何日得成雙。羞對鴛鴦。嬾對鴛鴦。」

柔奴

東臯雜錄云﹕王定國嶺外歸﹐出歌者勸東坡酒。坡作定風波序云「王定國歌兒曰柔奴﹐姓宇文氏。眉目娟麗﹐善應對。家世住京師。定國南遷歸﹐余問柔﹕『廣南風土﹐應是不好。』柔對曰﹕『此心安處﹐便是吾鄕。』因爲綴此詞云。」「常羨人間琢玉郎。天教分付點酥娘。自作淸歌傳皓齒。風起。雪飛炎海變淸涼。

萬里歸來年愈少。微笑。笑時猶帶嶺梅香。試問嶺南應不好。卻道。此心安處是吾鄕。」

美奴

苕溪漁隱曰﹕陸惇禮藻有侍兒名美奴﹐善綴詞。出侑樽俎﹐每乞韻於坐客﹐頃刻成章。卜算子云「送我出東門﹐乍別長安道。兩岸垂楊鎖暮煙﹐正是秋光老。

一曲古陽關﹐莫惜金樽倒。君向瀟湘我向秦﹐魚雁何時到。」如夢令云「日暮馬嘶人去。船逐淸波東注。後夜最髙樓﹐還肯思量人否。無緒。無緒。生怕黃昏疏雨。」

李師師

李師師﹐汴京名妓。張子野爲制新詞﹐名師師令。略云「蜀彩衣長勝未起。縱亂雲垂地。正值殘英和月墜。寄此情千里。」秦小遊亦贈之詞云「看徧潁川花﹐不似師師好。」後徽宗微行幸之﹐見宣和遺事。甕天脞語又載﹐宋江至李師師家﹐題一詞於壁云「天南地北﹐問乾坤何處﹐可容狂客。借得山東煙水寨﹐來買鳳城春色。翠袖圍香﹐鮫綃籠玉﹐一笑千金值。神仙體態﹐薄倖如何銷得。

想蘆葉灘頭﹐蓼花汀畔﹐皓月空凝碧。六六雁行連八九﹐只待金雞消息。義膽包天﹐忠肝蓋地﹐四海無人識。閒愁萬種﹐醉鄕一夜頭白。」小詞盛於宋﹐而劇賊亦工如此。

於湖南鄕子

張於湖送朱元晦行﹐與張欽夫﹑邢少連同集﹐作南鄕子一詞云「江上送歸船。風雨排空浪拍天。賴有淸樽澆別恨﹐淒然。寶燭燒花看吸川。

楚舞對湘弦。暖響圍春錦帳氈。坐上定知無俗客﹐俱賢。便是朱張與少連。」此詞見蘭畹集。觀「楚舞湘弦」之句及朱文公雲谷寄友絕句云「日暮天寒無酒飲﹐不須空喚莫愁來。」則晦翁於宴席﹐未嘗不用妓。廣平之賦梅花﹐又司馬公亦有艷辭﹐亦何傷於淸介乎。

珠簾秀

姓朱氏﹐行第四﹐雜劇爲當今獨步。駕頭﹑花旦﹑軟末泥等﹐悉造其妙。胡紫山宣尉嘗以沈醉東風曲贈云「錦織江邊翠竹﹐絨穿海上明珠。月淡時﹐風汪處﹐都隔斷﹑落紅塵土。一片閒情任捲舒。掛盡朝雲暮雨。」馮海粟待制亦贈以鷓鴣天云「憑倚東風遠映樓。流鶯窺面燕低頭。蝦須瘦影纖纖織﹐龜背香紋細細浮。

紅霧斂﹐彩雲收。海霞爲帶月爲鉤。夜來捲盡西山雨﹐不著人間半點愁。」蓋朱背微僂﹐馮故以簾鉤寓意。至今後輩﹐以朱娘娘稱之者。

趙眞眞楊玉娥

趙眞眞﹑楊玉娥﹐善唱諸宮調。楊立齋見其謳張五牛﹑商正叔所編雙漸小卿怨﹐因作鷓鴣天﹑哨徧﹑耍孩兒煞以詠之。後曲多不錄。今錄前曲云「煙柳風花錦作園。霜芽露葉玉裝船。誰知皓齒纖腰會﹐只在輕衫短帽邊。

啼玉靨﹐咽冰弦。五牛身去更無傳。詞人老筆佳人口﹐再喚春風在眼前。」

劉燕歌

劉燕歌善歌舞﹐齊參議還山東﹐劉賦太常引以餞云「故人別我出陽關。無計鎖雕鞍。今古別離難。況隔斷﹑蛾眉遠山。

一樽別酒﹐一聲杜宇﹐寂寞又春殘。明月小樓閒。第一夜﹑相思淚彈。」至今膾炙人口。

杜妙隆

杜妙隆﹐金陵佳麗人也。盧疏齋欲見之﹐行李匆匆﹐不果所願。因題踏莎行於壁云「雪暗山明﹐溪深花早。行人馬上詩成了。歸來聞說妙隆歌﹐金陵卻比蓬萊渺。

寶鏡慵窺﹐玉容空好。梁塵不動歌聲悄。無人知我此時情﹐春風一枕松窗曉。」

宋六嫂

宋六嫂﹐小字同壽。元遺山有贈觱栗工張嘴兒詞﹐卽其父也。宋與其夫合樂﹐妙入神品。蓋宋善謳﹐其夫能傳其父之藝。滕玉霄待制嘗賦念奴嬌以贈云「柳顰花困」云云﹐詞見第五卷

。念奴嬌一名百字令。

一分兒

一分兒﹐姓王氏﹐京師角妓也。歌舞絕綸﹐聰慧無比。一日﹐丁指揮會才人劉士昌﹑程繼善等於江鄕園小飲﹐王氏佐樽。時有小姬歌菊花會南呂曲云「紅葉落﹐火龍褪甲。靑松枯﹐怪蟒張牙。」丁曰「此沈醉東風首句也﹐王氏可足成之。」王應聲曰「紅葉落﹐火龍褪甲。靑松枯﹐怪莽張牙。可詠題﹐堪描畫。喜觥籌﹐席上交雜。答剌蘇頻斟入禮廝麻。不醉呵﹐休扶上馬。」一座吹賞﹐由是聲價愈重焉。

詞品補

轉應曲

轉應曲與宮中調笑﹐平仄相合﹐予常擬之。

鼓子詞

宋歐陽六一作十二月鼓子詞﹐卽今之漁家傲也。元歐陽圭齋亦擬爲之﹐專詠元世燕風物。以上見函海本詞品卷一

劉會孟

劉須溪丁酉元夕寶鼎現詞云「紅妝春騎﹐踏月花影﹐牙旗穿市。望不盡﹑歌樓舞榭﹐習習二字原脫﹐王幼安從元艸堂詩餘補。香塵蓮步底。簫聲斷﹐約彩鸞歸去﹐未怕金吾呵醉。甚輦路﹑喧闐且止。聽得念奴歌起。父老猶記宣和事﹐此字原脫﹐王幼安從元艸堂詩餘補。抱銅仙﹐淸淚如水。還轉盼﹐沙河多麗。滉漾明光連邸第﹐簾影動﹐原作凍﹐王幼安從元艸堂詩餘攺。散紅光成綺。月浸蒲桃十里。看往來神仙才子。肯把菱花撲碎。

腸斷竹馬兒童﹐空見說﹐三千樂指。等多時﹑春不歸來﹐到春時欲睡。又說向﹑燈前擁髻。暗滴鮫珠墜。便當日﹑親見霓裳﹐天上人間夢裏。」此詞題云「丁酉」﹐蓋元成宗大徳元年﹐亦淵明書甲子之意也。詞意淒婉﹐與麥秀歌何殊。尹濟翁壽須溪風入松詞云「曾聞幾度說京華。愁壓帽檐斜。朝衣熨貼天香在﹐如今但﹑彈指蘭闍。不是柴桑心遠﹐等閒過了元嘉。

長生休說棗如瓜。壺日自無涯。河傾南紀明奎壁﹐長教見﹑壽气成霞。但得重攜溪上﹐年年人共梅花。」

鏡聽

李廊﹑王建﹐皆有鏡聽詞。鏡聽﹐今之響卜也。以上見函海本詞品卷六

明嘉靖本詞品六卷﹐世鮮傳本。淸乾隆間﹐李調元刻函海亦收詞品﹐第作五卷。且兩本之次序亦大異。又嘉靖本較函海本多出十二則。而函海本亦有四則爲嘉靖本所無。玆以嘉靖本爲主﹐而以函海本增補之。至兩本字句互有訛脫﹐擇其是者而從之。其有均誤者﹐則以本集或選集訂正。甲冬月﹐江寧秋帆陳作楫跋。案一九六○年﹐人民文學出版社曾出版過王幼安詞品校點本﹐但仍有訛脫﹐玆復加以補正。一九七八年圭章記。

