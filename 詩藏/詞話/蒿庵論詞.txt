《蒿庵論詞》淸﹟馮煦撰

一

詞至南唐﹐二主作於上﹐正中和於下﹐詣微造極﹐得未曾有。宋初諸家﹐靡不祖述二主﹐憲章正中﹔譬之歐﹑虞﹑褚﹑薛之書﹐皆出逸少。晏同叔去五代未遠﹐馨烈所扇﹐得之最先﹐故左宮右徵﹐和婉而明麗﹐爲北宋倚聲家初祖。劉攽《中山詩話》謂「元獻喜馮延巳歌詞﹐其所自作﹐亦不減延巳」。信然。

二

宋初大臣之爲詞者﹕寇萊公﹑晏元獻﹑宋景文﹑範蜀公與歐陽文忠並有聲藝林﹔然數公或一時興到之作﹐未爲專詣﹔獨文忠與元獻學之旣至﹐爲之亦勤﹐翔雙鵠於交衢﹐馭二龍於天路。且文忠家廬陵﹐而元獻家臨川﹐詞家遂有西江一派。其詞與元獻同出南唐﹐而深致則過之。宋至文忠﹐文始復古﹐天下翕然師尊之﹐風尙爲之一變。卽以詞言﹐亦疏雋開子瞻﹐深婉開少遊。本傳云「超然獨騖﹐眾莫能及。」獨其文乎哉﹗獨其文乎哉﹗

三

耆卿詞﹐曲處能直﹐密處能疏﹐奡處能平﹐狀難狀之景﹐達難達之情﹐而出之以自然﹐自是北宋巨手。然好爲俳體﹐詞多媟黷﹐有不僅如《提要》所云「以俗爲病」者。《避暑錄話》謂「凡有井水飲處﹐卽能歌柳詞。」三變之爲世詬病﹐亦未嘗不由於此﹐蓋與其千夫競聲﹐毋寧白雪之寡和也。

四

興化劉氏熙載所著《藝槪》﹐於詞多洞微之言﹐而論東坡尢爲深至。如雲﹕「東坡詞頗似老杜詩﹐以其無意不可入﹐無事不可言也。若其豪放之致﹐則時與太白爲近。」又云「東坡《定風波》云﹕『尙餘孤瘦雪霜姿。』《荷華媚》云﹕『天然地別是風流標格。』『雪霜姿』﹑『風流標格』﹐學東坡詞者﹐便可從此領取。」又云「詞以不犯本位爲髙。東坡《滿庭芳》﹕『老去君恩未報﹐空回首﹐彈鋏悲歌。』語誠慷慨﹔然不若《水調歌頭》﹕『我欲乘風歸去﹐又恐瓊樓玉宇﹐髙處不勝寒。』尢覺空靈蘊藉。」觀此可以得東坡矣。

五

後山以秦七﹑黃九並稱﹔其實黃非秦匹也。若以比柳﹐差爲得之。蓋其得也﹐則柳詞明媚﹐黃詞疏宕﹔而褻諢之作﹐所失亦均。

六

少遊以絕塵之才﹐早與勝流﹐不可一世﹔而一謫南荒﹐遽喪靈寶﹐故所爲詞﹐寄慨身世﹐閒雅有情思﹐酒邊花下﹐一往而深﹐而怨悱不亂﹐悄乎得《小雅》之遺﹔後主而後﹐一人而已。昔張天如論相如之賦云「他人之賦﹐賦才也﹔長卿﹐賦心也。」予於少遊之詞亦云﹕他人之詞﹐詞才也﹔少遊﹐詞心也。得之於內﹐不可以傳。𨿽子瞻之明雋﹐耆卿之幽秀﹐獨若有瞠乎後者﹐況其下邪﹖

七

淮海﹑小山﹐眞古之傷心人也。其淡語皆有味﹐淺語皆有致﹐求之兩宋詞人﹐實罕其匹。子晉欲以晏氏父子追配李氏父子﹐誠爲知言﹐彼《丹陽歸愚》之相承﹐固瑣瑣不足數爾。

八

程正伯淒婉綿麗﹐與艸窗所錄《絕妙好詞》家法相近﹐故是正鋒。𨿽與子瞻爲中表昆弟﹐而門徑絕不相入。若其《四代好》《閨怨無悶》《酷相思》諸闋﹐在《書舟集》中極俳薄﹐不類其他作﹐而升庵乃亟稱之﹐眞物色牝牡驪黃外矣﹗

九

晁無咎爲蘇門四士之一﹐所爲詩餘﹐無子瞻之髙華﹐而沈咽則過之。葉少蘊主持王學﹐所著《石林詩話》﹐陰抑蘇﹑黃﹔而其詞顧挹蘇氏之餘波。豈此道與所問學﹐固多岐出邪﹖

一〇

詞爲文章末技﹐固不以人品分升降﹔然如毛滂之附蔡京﹐史達祖之依侂冑﹐王安中之反覆﹐曾覿之邪佞﹐所造𨿽深﹐識者薄之。梅溪生平﹐不載史傳﹐據其《滿江紅》「詠懷」所云「憐牛後﹐懷雞肋。」又云「一錢不值貧相逼。」則韓氏省吏之說﹐或不誣與﹖

一一

《姑溪詞》長詞近柳﹐短調近秦﹐而均未有至。

一二

《溪堂》溫雅有致﹐於此事蘊釀甚深。子晉只稱其輕倩﹐猶爲未盡。《樵隱》勝處不減《溪堂》﹐情味差薄耳。

一三

陳氏子龍曰「以沈摯之思﹐而出之必淺近﹐使讀之者驟遇之﹐如在耳目之前﹐久誦之﹐而得雋永之趣﹐則用意難也。以儇利之詞﹐而制之必工煉﹐使篇無累句﹐句無累字﹐圓潤明密﹐言如貫珠﹐則鑄詞難也。其爲體也纖弱﹐明珠翠羽﹐猶嫌其重﹐何況龍鸞﹖必有鮮妍之姿﹐而不藉粉澤﹐則設色難也。其爲境也婉媚﹐𨿽以驚露取妍﹐實貴含蓄不盡﹐時在低回唱嘆之餘﹐則命篇難也。」張氏綱孫曰「結構天成﹐而中有艷語﹑雋語﹑奇語﹑豪語﹑苦語﹑癡語﹑沒要緊語﹐如巧匠運斤﹐豪無痕迹。」毛氏先舒曰「北宋﹐詞之盛也﹐其妙處不在豪快﹐而在髙健﹔不在艷冶﹐而在幽咽。豪快可以气取﹐艷冶可以言工﹔髙健幽咽﹐則關乎神理骨性﹐難可彊也。」又曰「言欲層深﹐語欲渾成。」諸家所論﹐未嘗專屬一人﹐而求之兩宋﹐惟片玉﹑梅溪足以備之。周之勝史﹐則又在「渾」之一字。詞至於渾﹐則無可復進矣。

一四

千里和淸眞﹐亦趨亦步﹐可謂謹嚴。然貌合神離﹐且有襲迹﹐非眞淸眞也。其勝處則近屯田。蓋屯田勝處﹐本近淸眞﹐而淸眞勝處﹐要非屯田所能到。趙師岌序呂濱老《聖求詞》﹐謂其「婉媚深窈﹐視美成﹑耆卿伯仲。」實只其《撲胡蝶近》之上半在周﹑柳之間﹐其下闋已不稱﹐此外佳構﹐亦不過《小重山》《南歌子》數篇﹐殆又出千里下矣。

一五

坦菴﹑介菴﹑惜香皆宋氏宗室﹐所作並亦淸雅可誦。髙宗於彥端《西湖詞》有「我家里人也會作此等語」之稱。其實﹐介菴所造﹐比諸坦菴﹑惜香﹐似尙未逮。毛氏旣許坦菴爲放翁一流﹐又謂其多富貴气﹔不亦自相矛盾耶﹖

一六

《壽域詞》《四庫全書》存目謂其字句訛脫﹐不一而足。今取其詞讀之﹐卽常用之調﹐亦平仄拗折﹐與他人微異。則是壽域有意爲之﹐非盡校者之疏。

一七

蔡伸道與向伯恭嘗同官彭城漕屬﹐故屢有酬贈之作﹐毛氏謂其遜《酒邊》三捨﹐殊非竺論。考其所作﹐不獨《菩薩蠻》「花冠鼓翼」一首﹐雅近南唐﹔卽《驀山溪》之「孤城莫角」﹑《點絳唇》之「水繞孤城」諸調﹐與《蘇武慢》之前半﹐亦幾幾入淸眞之室。恐子諲且望而卻步﹐豈惟伯仲間耶﹖至以厥祖忠惠譜荔支﹐而怪其集中無一語及「玉堂紅」者﹐是猶責工部之不詠海棠也。

一八

《酒邊詞》「紹興乙卯大雪﹐行鄱陽道中」《阮郎歸》一闋﹐爲二帝在北作也。眷戀舊君﹐與鹿虔扆之「金鎖理門」﹑謝克家之「依依宮柳」﹐同一辭旨怨亂。不知壽皇見之﹐亦有慨於心否﹖宜爲賊檜所疾也。「終是愛君」﹐獨一「瓊樓玉宇」之蘇軾哉﹖彼以詞駘宕不可爲者﹐殆第見屯田﹑山谷諸作﹐而未見此耳。

一九

後山﹑孏窟﹑審齋﹑石屛諸家﹐並嫻雅有餘﹐綿麗不足﹐與盧叔陽﹑黃叔暘之專尙細膩者﹐互有短長。《提要》之論後山﹑石屛﹐皆謂其以詩爲詞﹐然後山筆力甚健﹐要非式之所可望也。

二〇

周少隱自言少喜小晏﹐時有似其體制者。晚年歌之﹐不甚如人意。今觀其所指之三篇﹐在《竹坡集》中﹐誠非極旨﹐若以爲有類小山﹐則殊未盡然。蓋少隱誤認幾道爲淸倩一派﹐比其晚作﹐自覺未逮。不知北宋大家﹐每從空際盤旋﹐故無椎鑿之迹。至竹坡﹑無住諸君子出﹐漸於字句間凝煉求工﹐而昔賢疏宕之致微矣。此亦南北宋之關鍵也。

二一

蘆川居士以《賀新郎》一詞送胡澹菴謫新州﹐至忤賊檜﹐坐是除名。與楊補之之屢徵不起﹐黃師憲之一官遠徒﹐同一髙節。然其集中壽詞實繁﹐而所壽之人﹐由或書或不書。共《瑞鶴仙》一闋﹐首云「倚格天峻閣。」疑卽壽檜者。蓋檜有一徳格天閣也。意居士始亦與檜周旋﹐至穢徳彰聞﹐乃存詞而削其名邪﹖

二二

於湖在建康畱守席上賦《六州歌頭》﹐感憤淋漓﹐主人爲之罷席。他若《水調歌頭》之「雪洗虜塵靜」一首﹐《木蘭花慢》之「擁貔貅萬騎」一首﹐《浣溪沙》之「霜日明霄」一首﹐率皆眷懷君國之作。龍川痛心北虜﹐亦屢見於辭﹐如《水調歌頭》云「堯之都﹑舜之壤﹑禹之封﹐於今應有一个半个恥和戎」﹔《念奴嬌》云「因笑王謝諸人﹐登髙懷遠﹐也學英雄涕」﹔《賀新郎》云「舉目江河休感涕﹐念有君如此何愁虜」﹔又﹕「涕出女吳成倒轉﹐問魯爲齊弱何年月」﹕忠憤之气﹐隨筆而出﹔並足喚醒當時聾聵﹐正不必論詞之工拙也。

二三

曾純甫賦進《禦月》詞﹐其自記云「是夜﹐西興亦聞天樂。」子晉遂謂天神亦不以人廢言。不知宋人每好自神其說﹕白石道人尙欲以巢湖風駛﹐歸功於《平調滿江紅》﹔於海野何譏焉﹖《獨醒雜誌》謂邏卒聞張建封廟中鬼﹐歌東坡燕子樓樂章﹐則又出他人之傅會﹐益無徵已。

二四

稼軒負髙世之才﹐不可羈勒﹐能於唐宋諸大家外﹐別樹一幟。自玆以降﹐詞遂有門戶﹑主奴之見。而才气橫軼者﹐羣樂其豪縱而效之﹔乃至裏俗浮囂之子﹐亦靡不推波助瀾﹐自托辛﹑劉﹐以屏蔽其陋﹔則非稼軒之咎﹐而不善學者之咎也。卽如集中所載《水調歌頭》「長恨復長恨」一闋﹐《水龍吟》「昔時曾有佳人」一闋﹐連綴古語﹐渾然天成﹐旣非東家所能效顰﹔而《摸魚兒》《西河》《祝英臺近》諸作﹐摧剛爲柔﹐纏綿悱側﹐尢與粗獷一派﹐判若秦越。

二五

龍洲自是稼軒附庸﹔然得其豪放﹐未得其宛轉。子晉亟稱其《天仙子》《小桃紅》二闋﹐云纖秀爲稼軒所無。今視其語﹐《小桃紅》褻矣而未甚也﹔《天仙子》則皆市井俚談﹐不知子晉何取而稱之﹖殆與陶九成之稱其《沁園春》詠美人指足﹐同一見地邪﹖周必大《近體樂府》﹑黃機《竹齋詩餘》﹐亦幼安同調也。又有與幼安周旋而卽效其體者﹐若西樵﹑洺水兩家﹐惜懷古味薄﹐濟翁筆亦不健﹐比諸龍洲﹐抑又次焉。

二六

劍南屏除纖艷﹐獨往獨來﹐其逋峭沈鬱之槪﹐求之有宋諸家﹐無可方比﹔《提要》以爲詩人之言﹐終爲近雅﹐與詞人之冶蕩有殊﹐是也。至謂遊欲驛騎東坡﹑淮海之間﹐故奄有其勝﹐而皆不能造其極﹐則或非放翁之本意歟﹖

二七

《提要》謂沈端節吐屬婉約﹐頗具風致﹔似尙未盡克齋之妙。周氏濟論詞之言曰「初學詞求空﹐空則靈气往來。旣成格調求實﹐實則精力彌滿。」克齋所造﹐已臻實地﹐而《南歌子》「遠樹昏鴉鬧」一闋﹐尢爲字字沈響﹐匪僅以婉約擅長也。

二八

平齋工於發端﹐其《沁園春》凡四首﹐一曰「《詩》不云乎﹖蒹葭蒼蒼﹐白露爲霜。」二曰「歸去來兮﹐杜宇聲聲﹐道不如歸。」三曰「飲馬咸池﹐攬轡昆侖﹐橫鶩九州。」四曰「秋气悲哉﹐薄寒中人﹐皇皇何之﹖」皆有振衣千仞气象﹔惜其下並不稱。

二九

《金穀遺音》小調間有可采﹔然好爲俳語﹐在山谷﹑屯田﹑竹山之間﹐而雋不及山谷﹐深不及屯田﹐密不及竹山﹐蓋皆有其失而無其得也。今選於此數家﹐披揀尢嚴﹐稍涉俳諢﹐寧從割捨﹐非刻繩前人也﹐固欲使世之譚藝者﹐羣曉然於此事自有正變﹐上媲《騷》《雅》﹐異出同歸。而淫蕩浮靡之音﹐庶不致靦顏自附於作者﹐而知所返哉﹗

三〇

白石爲南渡一人﹐千秋論定﹐無俟揚榷。《樂府指迷》獨稱其《暗香》《疏影》《揚州慢》《一萼紅》《琵琶仙》《探春慢》《淡黃柳》等曲﹔《詞品》則以詠蟋蟀《齊天樂》一闋爲最勝。其實石帚所作﹐超脫蹊逕﹐天籟人力﹐兩臻絕頂﹐筆之所至﹐神韻俱到﹔非如樂笑﹑二窗輩﹐可以奇對警句相與標目﹔又何事於諸調中彊分軒輊也﹖孤云野飛﹐去畱無迹﹐彼讀姜詞者﹐必欲求下手處﹐則先自俗處能雅﹐滑處能澀始。

三一

夢窗之詞麗而則﹐幽邃而綿密﹐脈絡井井﹐而卒焉不能得其端倪。尹惟曉比之淸眞。沈伯時亦謂深得淸眞之妙﹐而又病其晦。張叔夏則譬諸七寶樓臺﹐眩人眼目。蓋《山中白雪》專主「淸空」﹐與夢窗家數相反﹐故於諸作中﹐獨賞其《唐多令》之疏快。實則「何處合成愁」一闋﹐尙非君特本色。《提要》云「天分不及周邦彥﹐而研煉之功則過之。詞家之有文英﹐如詩家之有李商隱。」予則謂﹕商隱學老杜﹐亦如文英之學淸眞也。

三二

詞家各有塗逕﹐正不必彊事牽合。毛子晉於洪叔嶼﹐則舉「燕子又歸來﹐但惹得滿身花雨」﹐及「花上蝶﹐水中鳧﹐方心密意兩相於」等語﹐而信其不減周美成。楊用修於李俊明﹐則以爲《蘭陵王》一首﹐可並秦﹑周。至《蕓窗》全捲只五十闋﹐而應酬諛頌之作﹐幾及十九﹔子晉乃取其警句﹐分配放翁﹑邦卿﹑秦七﹑黃九﹔以一人之筆﹐兼此四家﹐恐亦勢之所不能也。

三三

陳造序髙賓王詞﹐謂竹屋﹑梅溪﹐要是不經人道語。玉田亦以兩家與白石﹑夢窗並稱。由觀國與達祖疊相唱和﹐故援與相比。平心論之﹕竹屋精實有餘﹐超逸不足﹔以梅溪較之﹐究未能旗鼓相當。今若求其同調﹐則惟《盧蒲江》差足肩隨耳。

三四

後邨詞與放翁﹑稼軒﹐猶鼎三足。其生丁南渡﹐拳拳君國﹐似放翁。志在有爲﹐不欲以詞人自域﹐似稼軒。如《玉樓春》云「男兒西北有神州﹐莫滴水西橋畔淚」﹔《憶秦娥》云「宣和宮殿﹐冷煙衰艸﹐傷時念亂」﹔可以怨矣。又其宅心忠厚﹐亦往往於詞得之﹕《滿江紅》送宋惠父入江西幕云「帳下健兒休盡說﹐艸間赤子俱求活」﹔《賀新郎》壽張史君云「不要漢庭誇擊斷﹐要史家編入循良傳」﹔《念奴嬌》壽方徳潤云「須信諂語尢甘﹐忠言最苦﹐橄欖何如蜜」﹖胸次如此﹐豈翦紅刻翠者比邪﹖升菴稱其壯語﹔子晉稱其雄力﹕殆猶之皮相也。

三五

子晉之於竹山﹐深爲推挹﹐謂其有《世說》之靡﹐六朝之隃﹔且比之二李﹑二晏﹑美成﹑堯章。《提要》亦云「練字精深﹐調音諧暢﹐爲倚聲家之矩矱。」然其全集中﹐實多有可議者﹕如《沁園春》「老子平生」二闋﹐《念奴嬌》「壽薛稼翁」一闋﹐《滿江紅》「一掬鄕心」一闋﹐《解佩令》「春睛也好」一闋﹐《賀新郎》「甚矣吾狂矣」一闋﹐皆詞旨鄙俚﹔匪惟李﹑晏﹑周﹑姜所不屑爲﹐卽屬稼軒﹐亦下乘也。又好用俳體﹕如《水龍吟》仿稼軒體﹐押腳純用「些」字﹔《瑞鶴仙》「玉霜生穗也」押腳純用「也」字﹔《聲聲慢》秋聲一闋﹐押腳純用「聲」字﹐皆不可訓。卽其善者﹐亦字雕句琢﹐荒艷炫目﹕如《髙陽臺》云「霞鑠簾珠﹐云蒸篆玉」﹔又云「燈搖縹暈茸窗冷」﹔《齊天樂》云「電紫鞘輕﹐云紅筤曲」﹔又云「峯繪岫綺」﹔《念奴嬌》云「翠簨翔龍﹐金樅躍鳳」﹔《瑞鶴仙》云「螺心翠靨﹐龍吻瓊涎」﹔《木蘭花慢》云「但鷺斂瓊絲﹐鴛藏繡羽」等句﹐嘉﹑道間吳中七子類祖述之﹐其去質而俚者自勝矣﹐然不可謂正軌也。

三六

《提要》辧韓玉有二﹕一終於金﹐字溫甫﹐爲鳳翔府判官﹔一爲北方之豪﹐由金入宋﹐而歷引集中在南諸題以爲證﹐分析頗詳。乃毛識《東海詞》﹐直稱韓溫甫﹔竹垞《詞綜》﹐歸之金人﹐其所敍爵裏﹐亦與終金者合。蓋皆誤並二人爲一人﹐當據《提要》以正之。

三七

汲古原該﹐未嘗差別時代﹐故蔣勝欲以南都遺老﹐而列書舟之前。晁補之﹑陳后山生際神京﹐顧居六集之未。蓋隨得隨雕﹐無從排比。今選一依其次﹐亦不復第厥後先﹐惟篇帙較原書不及十之二三﹐聯合成捲﹐異乎人自爲集矣。

三八

《四庫總目》盛推毛氏考證釐定之功。觀所記跋﹐知於辧訛糾謬﹐所得已多﹔然字句之間﹐頗有尙待商榷者﹐爰以見存選錄﹐校刊各本﹐一一讎對﹕凡義得兩通者﹐一仍毛本之舊﹔其有顯然舛失﹐則從別本攺正。如《淮海》《菩薩蠻》詞﹕「欲似柳千縷」﹐「縷」誤「絲」﹐據王氏敬之刊本所引汲古攺。《小山》《泛淸波摘徧》詞「暗惜光陰恨多少」﹐「光」上衍「花」字﹐據萬氏樹《詞律》刪。《琴趣外篇》《滿江紅》詞﹕「便江湖與世永相忘」﹐「與世」誤在「江湖」上﹐據趙氏聞禮《樂府雅詞》乙轉。《聖求》《小重山》詞﹕「小窗風動竹」﹐「小」誤「上」﹐據朱氏彜尊《詞綜》攺。《蒲江》《賀新郎》詞﹕「荒祠誰寄風流後」﹐「祠」誤「詞」﹐據黃氏昇《花菴詞選》﹑周氏密《絕妙好詞》攺。若片玉﹑梅溪﹑白石﹑夢窗諸家﹐則率從近世戈氏﹑杜氏校訂之本﹐亦卽用戈選宋七家例﹐不復指明所出﹐以省繁重﹔惟於原刻可通而他本異文足資參酌者﹐則旁注篇中﹐以質大雅。見聞僻陋﹐藏本尢尠﹐掛一漏萬﹐知難免爾。

三九

詞有本事﹐待注乃明知。稼軒所賦各闋﹐尢多寄托。汲古於詞前備載其子沃所案﹐今移爲詞下夾注﹐而標名於首。其他作者自記﹐及子晉校語﹐凡在詞下者﹐並冠以「原注」﹐示與今校區別。

四〇

篇中疑字﹐有無可勘正者﹐間亦標注。又或本詞之內﹐一韻重押﹐若周紫芝《天仙子》﹐再出「暝」字﹔韓玉《賀新郎》﹐再出「冷」字之類﹐偶爾失檢﹐不必爲作者曲諱。而兩詞聲情婉約﹐亦未可以一眚揜也。

四一

各集內有一詞而見兩家者﹕梅溪集載《玉胡蝶》詞「晚雨未摧宮樹」一首﹐《夢窗乙稿》中﹐復列此章。詳其語意﹐似與邦卿爲近﹐故歸之史集。又原刻遇兩本通闋歧出者﹐每附注詞下﹔玆則惟善之從。故於《後山》送胡舍人﹐錄原詞﹔而贈晁無咎舞鬟﹐則易用注中之一本云。

四二

楊西樵名炎正﹐號濟翁。《文獻通考》誤「正」作「止」﹐且屬下爲號。竹垞﹑紅友並沿其謬。汲古初刻亦舛。今定從後攺之本。此外﹐人名﹑集名有待參考者﹐如﹕黃叔暘名昇﹐諸書所同﹔而毛氏獨以「昇」爲「昃」。又楊無咎《逃禪詞》﹐「楊」字從「木」﹐《提要》據《圓繪寶鑑》攺「楊」作「揚」。李公昂《文溪詞》《提要》據《宋史﹟黃雍傳》﹝案﹕昴英附見黃師雍傳。﹞及《文溪集》﹐定爲名昴英﹐辧毛題李公昴之誤﹔然今本實作公昂﹐非公昴﹐與《提要》所見之汲古歧出。盧炳《烘堂詞》《提要》據《書錄解題》﹐攺「烘」作「哄」﹐多足證明子晉之疏。今悉附著於此。而篇中則疑以傳疑﹐不攺遽變其舊。

四三

古無所謂詞韻也。《菉斐軒》𨿽稱紹興二年所刊﹐論者猶疑其僞托﹐它無論已。近戈氏載撰《詞林正韻》﹐列平上去爲十四部﹐入聲爲五部﹐參酌審定﹐盡去諸獘﹐視以前諸家﹐誠爲精密。故所選七家﹐卽墨守其說﹐名章佳構﹐未嘗少有假借。然考韻錄詞﹐要爲兩事﹕削足就屨﹐寧無或過﹖且綺筵舞席﹐按譜尋聲﹐初不暇取《禮部韻略》逐句推敲﹐始付歌板。而土風各操﹐又詎能與後來撰著﹐逐字吻合邪﹖今所甄錄﹐就各家本色﹐擷精含粗﹐其用韻之偶爾出入﹐有未忍槪從屏棄者﹐姑舉一二以見例。如﹕竹山《永遇樂》詞﹐以「水」「袂」葉「聚」「去」﹔竹屋《風入松》詞﹐以「陰」及「根」葉「晴」「情」﹔龍州《賀新郎》詞﹐以「悴」「淚」葉「路」「雨」之屬﹐皆是。匪獨《老學菴筆記》引山谷《念奴嬌》詞﹐「愛聽臨風笛」﹐謂「笛」乃蜀中方音﹐爲不合《中州音韻》也。是在讀者折衷今古﹐去短從長﹐固無庸執後儒論辧﹐追貶曩賢﹔亦不援宋人一節之疏﹐自文其脫略﹐斯兩得之。

四四

毛氏就其藏本﹐更繼付梓﹐於兩宋名家﹐若半山﹑子野﹑方回﹑石湖﹑東澤﹑日湖﹑艸窗﹑碧山﹑玉田諸君子﹐未及匯入。卽所刻諸家之中﹐亦仍有裒集未備者。玆旣從之甄采﹐𨿽別得傳本﹐亦不敢據以選補。域守一隅﹐彌自恧已。

