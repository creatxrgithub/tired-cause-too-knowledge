海綃說詞﹝淸﹞陳洵撰

◎通論

○本詩﹝謂三百篇也﹞

詩三百篇﹐皆入樂者也。漢魏以來﹐有徒詩﹐有樂府﹐而詩與樂分矣。唐之詩人﹐變五七言爲長短句﹐制新律而系之詞﹐蓋將合徒詩﹑樂府而爲之﹐以上窺國子弦歌之教。謂之爲詞﹐則與廿五代興者也。

○源流正變

詞興於唐﹐李白肇基﹐溫岐受命。五代纘緒﹐韋莊爲首。溫韋旣立﹐正聲於是乎在矣。天水將興﹐江南國蹙﹐心危音苦﹐變調斯作﹐文章世運﹐其勢則然。宋詞旣昌﹐唐音斯暢。二晏濟美﹐六一專家。爰逮崇寧﹐大晟立府﹐制作之事﹐用集美成。此猶治道之隆於成康﹐禮樂之備於公日﹐監殷監夏﹐無間然矣。東坡獨崇气格﹐箴規柳秦﹐詞體之尊﹐自東坡始。南渡而後﹐稼軒崛起﹐斜陽煙柳﹐與故國月明相望於二百年中﹐詞之流蠻﹐至此止矣。湖山歌舞﹐遂忘中原﹐名士新亭﹐不無涕淚﹐性情所寄﹐慷慨爲多。然達事變﹐懷舊俗﹐大晟餘韻﹐未盡亡也。天祚斯文﹐鍾美君特。水樓賦筆﹐年少承平﹐使北宋之緒﹐微而復振。尹煥謂前有淸眞﹐後有夢窗﹐信乎其知言矣。

稼軒由北開南﹐夢窗由南追北﹐善乎周氏之能言也。南宋諸家﹐鮮不爲稼軒牢籠者﹐龍洲﹑後屯阝﹑白石皆師法稼軒者也。二劉篤守師門﹐白石別開家法。白石立而詞之國土蹙矣。至玉田演爲淸空﹐奉白石爲祧廟。畫江畫淮﹐號令所及﹐使人遂忘中原﹐微夢窗誰與言恢復乎。

周止庵曰「近人頗知北宋之妙﹐然終不免有姜張二字﹐橫互胸中。豈知姜張在南宋亦非巨擘乎。論詞之人﹐叔夏晚出﹐旣與碧山同時﹐又瑟夢窗別派﹐是以過尊白石﹑但主淸空。後人不能細研詞中淺深曲折之故﹐羣聚而和之﹐並爲一談﹐亦固其所也。」

洵按﹕自元以來﹐若伊仁近﹑張仲舉﹐皆宗姜張者。以至於淸竹﹑樊榭極力推演﹐而周吳之緒幾絕矣。竹至謂夢窗亦宗白石﹐尢言之無理者。

○師周吳

周止庵立周辛吳王四家﹐善矣。惟師說𨿽具﹐而統系未明。疑於傳授家法﹐或未洽也。吾意則以周吳爲師﹐餘子爲友﹐使周吳有定尊﹐然後餘子可取益。於師有未達﹐則博求之友。於友有未安﹐則還質之師。如此﹐則系統明﹐而源流分合之故﹐亦從可識矣。周氏之言曰「淸眞﹐集大成者也。稼軒斂雄心﹐抗髙調﹐變溫婉﹐成悲涼。碧山切理饜心﹐言近指遠﹐聲容調度﹐一一可循。夢窗奇思壯采﹐騰天潛淵﹐返南宋之淸氵此﹐爲北宋之摯﹐是爲四家﹐領袖一代。所謂師說具者也。」又曰「問塗碧山﹐歷夢窗﹑稼軒﹐以還淸眞之渾化。」所謂統系未明者也。

周氏自言受法於董晉卿﹐而晉卿則師其舅張臯文。又曰「已而造詣日以異﹐論說亦互相短長。晉卿初好玉田﹐余曰﹕『玉田意盡於言﹐不足好。』余不喜淸眞﹐而晉卿推其沈著拗怒﹐比之少陵。牾者一年﹐晉卿益厭玉田﹐而余遂篤好淸眞。」又曰「因欲次第古人之作﹐辧其是非﹐與二張董氏﹐各存岸略。」張氏輯詞選﹐周氏撰詞辧﹐於是兩家並立﹐皆宗美成。而臯文不取夢窗﹐周氏謂其爲碧山門徑所限。周氏知不由夢窗不足不窺美成﹐而必曰問塗碧山者﹐以其蹊徑顯然﹐較夢窗爲易入耳。非若臯文欲由碧山直造成成也。吾年三十﹐始學爲詞。讀周氏四家詞選﹐卽欲從事於美成。乃求之於美成﹐而美成不可見也。求之於稼軒﹐而美成不可見也。求之於碧山﹐而美成不可見也。於是專求之於夢窗﹐然後得之。因知學詞者﹐由夢窗以窺美成﹐猶學詩者由義山以窺少陵﹐皆塗轍之至正者也。今吾立周吳爲師﹐退辛王爲友﹐𨿽若與周氏小有異同﹐而實本周氏之意﹐淵源所自﹐不敢誣也。

○志學

有志然後有學﹐學所以成志也。學者誠以三百廿五爲志﹐則溫柔惇厚其教也﹐芬芳悱惻其懷也。人心旣正﹐學術自明﹐豈復有放而不返者哉。若夫研窮事物以積理﹐博采文藻以積詞﹐深通漢魏六朝文筆以知離合順逆之法﹐入而出之﹐神而明之。海水洞汨﹐山林杳冥﹐援琴而歌﹐將移我情﹐其於斯道﹐庶有洽乎。

○嚴律

凡事嚴則密﹐寬則疏﹐詞亦然。以嚴自律﹐則常精思。以寬自恕﹐則多懈弛。懈弛則性靈昧矣。彼以聲律爲束縛者﹐非也。或又謂宮商絕學﹐但主文章﹐豈知音節不古﹐則文章必不能古乎。﹝無韻之文尙爾﹐何況於詞。﹞凝思靜气﹐神與古會﹐自然一字不肯輕下。莊敬日彊﹐通於進徳﹐小道云首哉。

○貴拙

唐五代令詞﹐極有拙致﹐北宋猶近之。南渡以後﹐𨿽極名雋﹐气而質不逮矣。昔朱復古善彈琴﹐言琴須帶拙聲﹐若太巧﹐卽與箏阮何異。此意願與聲家參之。

○貴養

詞莫難於气息﹐气息有雅俗﹐有厚薄﹐全視其人平日所養﹐至下筆時則殊﹐不自知也。

○貴畱

詞筆莫妙於畱﹐蓋能畱則不盡而有餘味。離合順逆﹐皆可隨意指揮﹐而沈深渾厚﹐皆由此得。𨿽以稼軒之縱橫﹐而不流於悍疾﹐則能畱故也。

○以畱求夢窗

以澀求夢窗﹐不如以畱求夢窗。見爲澀者﹐以用事下語處求之。見爲畱者﹐以命意運筆中得之也。以澀求夢窗﹐卽免於晦﹐亦不過極意研煉麗密止矣﹐是學夢窗﹐適得艸窗。以畱求夢窗﹐則窮髙極深﹐一步一境。沈伯時謂夢窗深得淸眞之妙﹐蓋於此得之。

○由大幾化

淸眞格調天成﹐離合順逆﹐自然中度。夢窗神力獨運﹐飛沈起伏﹐實處皆空。夢窗可謂大﹐淸眞則幾於化矣。由大而幾化﹐故當由吳以希周。

○內美

飛卿嚴妝﹐夢窗亦嚴妝。惟其國色﹐所以爲美。若不觀其倩ツ之質﹐而徒眩其珠翠﹐則飛卿且譏﹐何止夢窗。﹝玉田所謂碎拆不成片段者﹐眩其珠翠耳。﹞

○襟度

淸眞不肯附和祥瑞﹐夢窗不肯攀援藩邸﹐襟度旣同﹐自然玄契。詩云「惟其有之﹐是以似之。」

◎宋吳文英夢窗詞

○霜花腴翠微路窄

海綃翁曰﹕此石湖作﹐非身在翠微也。次句乃翻杜子美宴藍田莊詩意﹐言若翠微路窄﹐則誰爲整冠乎。翻騰而起﹐擲筆空際﹐使人驚絕。三四五﹐座中景﹐如此一落﹐非具絕大神力不能。起句如神龍夭嬌﹐奇采盤空。至此則雲收霧斂﹐曠然開朗矣。「病懷彊寬」領起﹐「恨雁聲偏落歌前」轉身﹐才寬又恨﹐才恨便記﹐以提爲煞﹐漢魏六朝文往往遇之﹐今復得之吳詞。換頭三句﹐遙接歌前﹐與年時相顧﹐正見哀樂無端。芳節二句﹐用反筆作脫﹐則晴暉句加倍有力。「多陰」﹑映「幕煙疏雨」。「稀會」﹑映「舊宿淒涼」。來敍夾議﹐潛气內轉。移船就月﹐再跌進一步﹐筆力酣暢極矣。收合有不盡之意。上文奇峯疊起﹐去路卻極坦夷﹐豈非神境。霜花腴名集﹐想見覺翁得意。於空際作奇重之筆﹐此詣讓覺翁獨步。

○霜葉飛斷煙離緒

海綃翁曰﹕起七字﹐已將縱玉勒以下攝起在句前。「斜陽」六字﹐依稀風景。「半壺」至「風雨」十四字﹐情隨事遷。以下五句﹐上二句突出悲涼﹐下三句平放和婉。「彩扇」屬「寒蟬」。徒聞寒蟬﹐不見蠻素﹐但仿佛其歌扇耳﹐今則更成倦夢﹐故曰不知。兩句神理﹐結成一片﹐所謂關心事者如此。換頭於無聊中尋出消遣﹐「斷闋慵賦」﹐則仍是消遣不得。「殘蛩」對上「寒蟬」﹐又換一境。蓋蠻素旣去﹐則事事都嫌矣。收句與「聊對舊節」一樣意思﹐見在如此﹐未來可知。極感愴﹐卻極閒冷﹐想見覺翁胸次。

○澡蘭香盤絲系腕

海綃翁曰﹕此懷歸之賦也。起五句全敍往事﹐至第六句點出寫裙﹐是睡中事。「橊」字融人事入風景﹐「褪萼」見人事都非﹐卻以風景不殊作結。後片純是空中設景﹐主意在「念秦樓也擬人歸」一句。「歸」字緊與「招」字相應﹐言家人望己歸﹐如宋玉之招屈原也。旣欲歸不得﹐故曰「難招」﹐曰「莫唱」﹐曰「但悵望」﹐則「也擬」亦徒然耳。擊首則尾應﹐擊尾則首應﹐擊中間則首尾皆應﹐陣勢奇變極矣。金鍼度人﹐全在數虛字。屈原事﹐不過借古以陳今。薰風三句﹐是家中節物。秦樓倒影﹐秦樓用弄玉事﹐謂家所在。

○六幺令露蛩初響

海綃翁曰﹕此事偏要實敍﹐不怕驚死談淸空一流﹐卻全是世間癡兒女幻境。極力逼出換頭二句。「那知二字﹐劈空提出」。「乞巧樓南北」﹐倒鉤。以下分作兩層感嘆。「誰見金釵擘」﹐則不獨「不見津頭艇子」﹐人天今古﹐一切皆空。惟有眼前景物﹐聊與周旋耳。前段運思奇幻﹐後段寄情閒散﹐點化處在數虛字。

○唐多令何處合成愁

海綃翁曰﹕玉田不知夢窗﹐乃欲拈出此闋﹐牽彼就我。無識者羣聚而和之﹐遂使四明絕調﹐沈沒幾六百年﹐可嘆。

○八聲甘州渺空煙四遠

海綃翁曰﹕換頭三句﹐不過言山容水態﹐如吳王範蠡之醉醒耳。「蒼波」承「五湖」﹐「山靑」承「宮裏」﹐獨醒無語﹐沈醉柰何﹐是此詞最沈痛處。今更爲推演之﹐蓋惜夫差之受欺越王也。長頸之毒﹐蠡知之而王不知﹐則王醉而蠡醒矣。女眞之猾﹐甚於勾踐。北狩之辱﹐奇於甬東。五國城之崩﹐酷於卑猶位。遺民之憑弔﹐異於鴟夷之逍遙。而遊艮嶽幸樊樓者﹐乃荒於吳宮之沈湎。北宋已矣﹐南渡宴安﹐又將岌岌﹐五湖倦客﹐今復何人。一倩字有眾人皆醉意﹐不知當時庾幕諸公﹐何以對此。

○宴淸都繡幄鴛鴦柱

海綃翁曰﹕只運化一篇長恨歌﹐乃放出如許異采﹐見事多﹐識理透故也。得力尢在換頭一句。「人間萬感」﹐天上嫠蟾﹐橫風忽斷﹐夾敍夾議﹐將全篇精神振起。「華淸」以下五句﹐對上「幽單」﹐有好色不與民同意﹐天寶之不爲靖康者幸耳﹐故曰「憑誰爲歌長恨」。

○渡江云羞紅顰淺恨

海綃翁曰﹕此詞與鶯啼序第二段參看。「漸路入仙塢迷津」﹐卽「逆紅漸招入仙溪」。「題門」「墮履」﹐與錦兒偸寄幽素﹐是一時事﹐蓋相遇之始矣。明朝以下﹐天地變色﹐於詞爲奇幻﹐於事爲不祥﹐宜其不終也。

○風入松聽風聽雨

海綃翁曰﹕思去妾也。此意集中屢見。渡江云題曰西湖淸明﹐是邂逅之始﹐此則別後第一个淸明也。「樓前綠暗分攜路」﹐此時覺翁當仍寓西湖。風雨新晴﹐非一日間事﹐除了風雨﹐卽是新晴。蓋云﹐我只如此度日。「掃林亭」﹐猶望其還﹐賞則無聊消遣。見秋千而思纖手﹐因蜂撲而念香凝﹐純是癡望神理。「雙鴛不到」﹐猶望其到﹐「一夜苔生」﹐縱迹全無﹐則惟日日惆悵而已。當味其詞意醞釀處﹐不徒聲容之美。

○三姝媚吹笙池上道

海綃翁曰﹕池上道﹐湖上故居。吹笙仙侶﹐「王孫重來」﹐客遊初歸﹐則別非一日矣。「旋生芳艸」﹐倒鉤。「燕沈鶯悄」﹐杳無消息。「禁煙殘照」﹐時節關心﹐兩層聯下﹐爲往事二字追逼。「怨紅淒調」﹐再跌進一步作歇。態濃意遠﹐顧望懷愁。「方亭」卽西園之林亭﹐「雙鴛」卽惆悵不到之雙鴛。彼猶有望﹐此但記憶﹐記字倒鉤。「頓隔年華」﹐起步﹐「似夢回花上﹐露平曉」﹐復畱步﹐眞个回眸一笑之態。客卽孤鴻﹐可與放客送客之客字參看﹐言在此而意在彼也。又字還字最幻﹐蓋其人之去﹐已兩淸明矣。所謂「頓隔年華」﹐「靑梅已老」﹐比怨紅更悲﹐卻是眼前景物。

○瑞鶴仙淚荷拋碎璧

海綃翁曰﹕此詞最驚心動魄﹐是「暮砧催﹑銀屏翦尺」一句。蓋因聞砧而思裁翦之人也。堂空塵暗﹐則人去已久﹐是其最無聊處﹐風雨不過佐人愁耳。上文寫風雨﹐層聯而下﹐字字淒咽﹐誰知卻只爲此。「行客」﹐點出客卽燕﹐三姝媚之孤鴻言客﹐此之燕去亦言客﹐皆言在此而意在彼也。「似曾相識」﹐言其不歸來﹐語含吞吐﹐此曲斷腸﹐惟此聲矣。林下二句﹐西園陳迹。今則惟有「寒蛩殘夢﹐歸鴻心事」耳。一念字有無可告訴意。夜笛比暮砧又換一境﹐暮砧提起﹐夜笛益悲﹐人生如此﹐安得不老。結句情景雙融﹐神完气足。

○瑞鶴仙晴絲牽緒亂

海綃翁曰﹕吳苑是其人所在﹐此時覺翁不在吳也﹐故曰「花飛人遠」。鶯啼序曰「晴煙冉冉吳宮樹。」玉蝴蝶曰「羨故人還買吳航。」尾犯贈浪翁重客吳門曰「長亭曾送客。」新雁過妝樓曰「江寒夜楓怨落。」又是吳中事﹐是其人旣去﹐由越入吳也。旗亭二句﹐當年邂逅﹐正是此時。蘭情二句﹐對面反擊﹐跌落下二句﹐思力沈透極矣。舊衫是其人所裁﹐「流紅千浪」﹐復上闋之花飛。「缺月孤樓﹐總難畱燕」﹐復上闋之人遠﹐爲淒斷二字鉤勒。「歌塵凝扇」﹐對上「蘭情蕙盼」﹐人一處﹐物一處。「待憑信﹐拚分鈿」﹐縱開﹐「還依不忍」﹐仍轉故步。「箋幅偸和淚捲」﹐復「挑燈欲寫」﹐疑往而復﹐欲斷還連﹐是深得淸眞之妙者。「應夢見」﹐尙不曾夢見也。含思淒婉﹐低回無盡。

○齊天樂煙波桃葉

海綃翁曰﹕此與鶯啼序蓋同一年作。彼云十載﹐此云十載﹐此云十年也。西陵﹐邂逅之地﹐提起。「斷魂潮尾」﹐跌落。中間送客一事﹐畱作換頭點睛三句﹐相爲起伏﹐最是局勢精奇處。譚復堂乃謂爲平起﹐不知此中曲折也。「古柳重攀」﹐今日。「輕鷗聚別」﹐當時。平入逆出。「陳迹危亭獨倚」﹐歇步。「涼ざ乍起」﹐轉身。「渺煙磧飛帆﹐暮山橫翠」。空際出力。「但有江花﹐共臨秋鏡照憔悴」﹐收合倚亭。送客者﹐送妾也。柳渾侍兒名琴客﹐故以客稱妾﹐新雁過妝樓之宜城當時放客﹐風入松之舊曾送客﹐尾犯之長亭曾送客﹐皆此客字。「眼波回盼」﹐是將去時之客。「素骨凝冰﹐柔蔥蘸雪」﹐是未去時之客。「猶憶分瓜深意」﹐別後始覺不祥﹐極幽抑怨斷之致﹐豈其人於此時已有去志乎。「淸尊未洗」﹐此愁酒不能消。「涼ざ」句是領下﹐此句是煞上。「行雲」句著一「濕字」﹐藏行雨在內。言朝來相思﹐至暮無夢也。夢窗運典隱僻﹐如詩家之玉﹐「亂蛩疏雨」﹐所謂「漫г殘淚」。

○鶯啼序殘寒政欺病酒

海綃翁曰﹕第一段傷春起﹐卻藏過傷別﹐畱作第三段點睛。燕子畫船﹐含無限情事﹐淸明吳宮﹐是其最難忘處。第二段「十載西湖」﹐提起。而以第三段「水鄕尙寄旅」作鉤勒。「記當時﹑短楫桃根渡」﹐記字逆出﹐將第二段情事﹐盡銷納此一句中。「臨分」「淚墨」﹐「十載西湖」﹐乃如此了矣。臨分於別後爲倒應﹐別後於臨分爲逆提。漁燈分影﹐於水鄕爲復筆﹐作兩番鉤勒﹐筆力最渾厚。「危亭望極﹐艸色天涯」遙接「長波妒盼﹐遙山羞黛」﹐望字遠情﹐嘆字近況﹐全篇神理﹐只消此二字。「歡唾」是第二段之歡會﹐「離痕」是第三段之臨分。「傷心千里江南﹐怨曲重招﹐斷魂在否」﹐應起段「遊蕩隨風﹐化爲輕絮」作結。通體離合變幻﹐一片淒迷﹐細繹之﹐正字字有脈絡﹐然得其門者寡矣。

○絳都春情黏舞綫

海綃翁曰「情黏舞綫」﹐從題前起。「悵駐馬灞橋﹐天寒人遠」﹐反跌。「旋翦露痕」﹐入題。「移得春嬌栽瓊苑」﹐歇步。流鶯以下﹐空際取神﹐開合動蕩﹐卻純用興體﹐以起後闋所賦。「梅花」以下﹐又遙接「移得春嬌」﹐讀之但覺滿室春气。詞中不外人事風景﹐人事入風景﹐則實處皆空。風景入人事﹐則空處皆實。此篇人事風景交煉﹐表裏相宣﹐才情並美﹐應酬之作﹐難得如許精粹。

○祝英臺近剪紅情

海綃翁曰﹕前闋極寫人家守歲之樂﹐全爲換頭三句追攝遠神。與「新腔一唱雙金斗」一首﹐同一機杼。彼之何時﹐此之舊字﹐皆一篇精神所注。

○珍珠簾蜜沈鑪暖

海綃翁曰﹕此因聞簫鼓﹐而思舊人也﹐亦爲其去姬而作。起七字千錘百煉而出之。「蜜沈」伏「愁香」﹐「煙裊」伏「云渺」﹐「麟帶」﹐舊意。「舞簫」﹐今情。作兩邊鉤勒。「恨縷情絲」﹐提起。「銀屏別是一處」﹐非貴人家。垂柳腰小﹐亦指所思之人﹐與貴家按舞無涉。「綠水淸明」是其最難忘處﹐當年邂逅﹐正此時也。乃彼則銀屏難到﹐此則客枕幽單﹐徘徊嘆息﹐蓋爲此耳。「香蘭如笑」按舞之樂﹐而已則歌沈人去﹐惟有落淚。一篇神理﹐注此二句﹐題目是借他人酒杯。

○浣溪沙門隔花深

海綃翁曰「夢」字點出所見﹐惟夕陽歸燕。「玉纖香動」﹐則可聞而不可見矣。是眞是幻﹐傳神阿堵﹐門隔花深故也。「春墮淚」爲懷人﹐「月含羞」因隔面﹐義兼比興。東風臨夜﹐回睇夕陽﹐俯仰之間﹐已爲陳迹﹐卽一夢亦有變遷矣。「秋」字不是虛擬﹐有事實在﹐卽起句之舊遊也。秋去春來﹐又換一番世界﹐一「冷」字可思。此篇全從張子澄「別夢依依到謝家」一詩化出﹐須看其遊思縹緲﹐纏綿往復處。

○浣溪沙波面銅花

海綃翁曰「玉人垂釣理纖鉤」﹐是下﹐句倒影﹐非謂眞有一玉人垂釣也。「纖釣」是月﹐「玉人」言風景之佳耳。「月明池閣」﹐下句醒出。甲稿解蹀躞「可憐殘照西風﹐半妝樓上」﹐半妝亦謂殘照西風。西子西湖﹐比興常例﹐淺人不察﹐則謂覺翁晦耳。

○風入松蘭舟髙蕩

海綃翁曰﹕此非賦桂﹐乃借桂懷人也。西園送客﹐是一篇之眼。客者﹐妾也。西園﹐故居。郵亭﹐別地。旣被妨﹐故還泊﹐而秋娘不可見矣﹐此遊固未到西園。蟬聲似曲﹐歌扇都非﹐「臨水開窗」﹐故居回首﹐至重尋已斷﹐則西園固可不到矣﹐何恨於矮橋哉。和醉應喚酒﹐脈絡字字可尋。

○探芳訊爲春瘦

海綃翁曰﹕本是傷離﹐卻說爲春。半艸探花﹐佳時易過﹐雨聲如此﹐晴晝柰何。曰年年﹐則離非一日。曰半中酒﹐則此懷何堪。用兩層逼出換頭一句。以下全寫相思﹐相思是骨。外面只見嬌懶﹐傳神阿堵﹐須理會此兩句。

○花犯小娉婷

海綃翁曰﹕自起句至相認﹐全是夢境。「昨夜」﹐逆入。「驚回」﹐反跌。極力爲「送曉色」一句追逼。復以「花夢準」三字鉤轉作結。後片是夢非夢﹐純是寫神。「還又見」應上「相認」﹐「料喚賞」應上「送曉色。」眉目淸醒﹐度人金鍼。全從趙師雄夢梅花化出﹐須看其離合順逆處。

○解連環暮檐涼薄

海綃翁曰﹕起三句興與新雁過妝樓「風檐近﹑渾疑玉佩丁東」同意﹐蓋亦思去妾而作也。暮涼﹐起賦。「故人」﹐點出。「來邈」一斷﹐卻以「夜久」承「暮涼」。「纖白」一斷﹐卻以「夢遠」承「來邈」。掩帷倦入﹐跌進一步﹐復以闌承檐。筆筆斷﹐筆筆續﹐須看其往復脫換處。換頭六字﹐一篇命意所注。未秋先覺﹐加一倍寫﹐鉤勒渾厚。「抱素影」三句﹐謂舊意猶在﹐未忍棄捐。「翠冷」二句﹐謂其人已去。「絳綃暗解」﹐追憶相逢﹐「褪花墜萼」﹐則而今憔悴﹐人事風景﹐一气鑄﹐覺翁長技。明月謂扇﹐楚山扇中之畫﹐卻暗藏髙唐神女事﹐疑其人此時已由吳入楚也。

○髙陽臺修竹凝妝

海綃翁曰「淺畫成圖」﹐半壁偏安也。「山色誰題」﹐無與國者。「東風緊送」﹐則危急極矣。「凝妝」「駐馬」﹐依然歡會。酒醒人老﹐偏念舊寒﹐燈前雨外﹐不禁傷春矣。「愁魚」﹐殃及池魚之意。「淚滿平蕪」﹐則城邑丘墟﹐髙樓何有焉。故曰「傷春不在髙樓上」﹐是吳詞之極沈痛者。

○掃花游水雲共色

海綃翁曰「水雲共色」﹐正面空處起步。「章臺春老」﹐側面實處轉步。「山陰夜晴」﹐對面寬處歇步。「徧地梨花」﹐復側面空處回步﹐以下步步轉﹐步步歇﹐往復盤旋﹐一步一境。換頭五字﹐貫澈上下﹐通體渾融矣。

○聲聲慢檀欒金碧

海綃翁曰﹕郭希道池亭﹐卽淸華池館﹐是覺翁常遊之地。孫無懷只以別筵暫駐﹐平時之多宴﹐固未與也。「知道」二字﹐爲無懷設想﹐眞是黯然銷魂。「膩粉」以下﹐純作癡戀語﹐爲惜別加倍出力。學者須聽弦外音。人在﹑凝眸﹑瞰妝﹐純用倒捲。共惜﹑知道﹑輪他﹐是詞中點晴。起八字殊有拙致。

○杏花天幽歡一夢

海綃翁曰「幽歡一夢成炊黍」﹐以下三句繳足﹐「樓上宮眉在否」﹐以上三句逼取﹐順逆往來﹐無不如意。

○靑玉案新腔一唱

海綃翁曰「疏酒」﹐因無翠袖故也﹐卻用上闋人家度歲之樂﹐層層對照﹐爲「何時」二字﹐十二分出力。

○金縷歌喬木生雲气

海綃翁曰「此心與﹑東君同意」﹐能將履齋忠款道出。是時邊事日亟﹐將無韓嶽﹐國脈微弱﹐又非昔時。愎齋意主和守﹐而屢疏不省﹐卒致敗亡。則所謂「後不如今今非昔﹐兩無言﹑相對滄浪水。懷此恨﹑寄殘醉」也。言外寄慨﹐學者須理會此旨。前闋滄浪起﹐看梅結。後闋看梅起﹐滄浪結。章法一絲不走。

○夜遊宮窗外捎溪

海綃翁曰﹕通章只做「夢覺新愁舊風景」一句。「見幽仙﹐步淩波﹐月邊影」﹐是覺。「紺云欹﹐玉搔斜﹐酒初醒」﹐又復入夢矣。

○夢芙蓉西風搖步綺

海綃翁曰﹕前闋全寫眞花。「記長是」﹐逆入。「當時」﹐平出。「自別」轉「慵起」結﹐然後以「秋魂」起﹑「環佩」落﹐千回百折以出。「畫圖重展」四字﹐眞有玉花卻在禦榻上之意。「驚認舊梳洗」﹐眞有圉人太僕皆惆悵之意。「林斷瓊娘」﹐復回顧前闋﹐又眞有榻上庭前屹相向之意。寫神固不待言﹐難得如此筆力。

○尾犯翠被落紅妝

海綃翁曰﹕此因浪翁客吳﹐而思在吳之人也。在吳之人﹐卽其去姬。「流水膩香﹐猶共吳越」﹐此起興﹐言外見人之不如。「十載」二句﹐請其人畱吳已久﹐有如此曲折﹐則蟬歌之咽﹐蓋不爲今別矣。「曾送客」﹐揭出。項莊舞劍﹐固意在沛公。「錦雁」是西湖上山﹐祝英臺近所謂「錦雁峯」前也。下二句﹐謂其人去﹐則錦雁之淚眼﹐與孤城接連﹐惟見「平蕪煙闊」耳。半鏡猶冀重逢﹐故人但有夢見﹐茫茫此恨﹐不知已浪翁能代傳否。篇中忽吳忽越﹐極神光離合之妙。

○玉蝴蝶角斷簽嗚

海綃翁曰﹕此篇脈絡頗不易尋﹐今爲細繹之。當先認定「書光」「書」字﹐謂得其去姬書札也。「生動」「淒涼」﹐全爲此書。所謂「萬種」﹐只此一事。秋气特佐人悲耳。「舊衫」二句﹐乃從去時追寫。謂臨別之淚﹐染此衫中﹐今則已成舊色﹐爲此書提起。而「花碧」「蜂黃」﹐皆歷歷在目﹐所謂淒涼也。「傷」字﹐又提。「楚魂」應悲秋﹐「雁汀」「來信」﹐收束「書」字。以虛結實。「都忘」﹐反接﹐最奇幻﹐得此二字﹐超然遐舉矣。言未得書前﹐往事都不記省也。「水沈」﹐花香。「岸錦」﹐葉色。舊賞﹐則未別前事。禦溝題葉﹐又是定情之始。今則此情「應不到流湘」矣﹐蓋其人已由吳入楚也。「數客路﹑又隨淮月」﹐又將由楚入淮﹐則身益零落﹐固不如居吳時也﹐吳則覺翁常遊之地﹐故曰「羨故人還買吳航」﹐二語蓋皆書中所具。語語徵實﹐筆筆淩空﹐兩結尢極縹緲之致。

○點絳唇時霎淸明

海綃翁曰﹕此亦思去姬而作。「西園」﹐故居。「淸明」﹐邂逅之始。「春畱」﹐正見人去。卻只言往事﹐只言舊寒。旣云不過﹐則綠陰燕子﹐皆是想象之詞﹐當前惟有徵衫之淚耳。

○解連環思和云結

海綃翁﹕雲起夢結﹐遊思縹緲﹐空際傳神。中間「來時」﹐逆挽。「相憶」﹐倒提。全章機杼﹐定此數處。其餘設情布景﹐皆隨手點綴﹐不甚著力。

○拜新月慢絳雪生涼

海綃翁曰「昨夢」九字﹐脫開以取遠神。以下卽事感嘆。「身世遊蕩」四字是骨。後闋復起。三句作層層跌宕﹐回視昨夢﹐眞如海上三神山矣。絳都春南樓墜燕

海綃翁曰「墜燕」﹐去妾也。已成往事﹐故曰又。「葉吹」十一字﹐言我朝暮只如此過。從「夜涼」再展一步﹐然後以「當時」句提起﹐「客路」句跌落。「霧鬟」三句﹐一步一轉﹐收合「明月娉婷」。「別館」正對「南樓」﹐乍識似人﹐從不見轉出。「舊色舊香」﹐又似眞見﹐「閒雨閒雲情終淺」﹐則又不如不見矣。層層脫換﹐然後以「眞眞難畫」﹐只作花看收住。復轉一步作結﹐筆力直破餘地。

○瑞龍吟黯分袖

海綃翁曰﹕一詞有一詞命意所在﹐不得其意﹐則詞不可讀也。題是夢窗送梅津﹐詞則惟說梅津傷別。所傷又是他人﹐置身題外﹐作旁觀感嘆﹐用意透過數層。「黯分袖」﹐謂梅津在吳﹐所眷者此時不在別筵也。第一二段設景設情﹐皆是空際存想。後闋始敍別筵﹐一宵歌酒﹐陡住。翠微是西湖上山﹐故下云「西湖到日」。「猶憶」是逆溯﹐「到日」是倒提。「誰家聽﹑琵琶未了﹐朝驄嘶漏」﹐乃用孫巨源在李太尉家聞召事。梅津此時蓋由吳赴闕也。「待來共憑﹐齊云話舊」﹐一筆鉤轉。然後以「莫唱朱櫻口」一句歸到別筵。「空教人瘦」﹐則黯分袖之人也。吳詞之奇幻﹐眞是急索解人不得。

○憶舊遊送人猶未苦

海綃翁曰﹕言是傷春﹐意是憶別﹐此恨有觸卽發﹐全不注在澹翁也﹐故曰「送人猶未苦」「片紅」「潤綠」﹐比興之義。跌起賦情﹐筆力奇重。病渴分香﹐意乃大明。不爲送人﹐亦不爲送春矣。「西湖斷橋」﹐昔之別地。下二句﹐言風景不殊。「離巢」二句﹐謂其人已去。「故人」﹐指澹翁。寫怨正與賦情對看﹐言我方在此賦情﹐故人則到彼﹐爲我寫怨矣。澹翁此行﹐當是由吳入杭。

○三姝媚湖山經醉慣

海綃翁曰﹕過舊居﹐思故國也。讀起句﹐可見「啼痕酒痕」﹐悲歡離合之迹。以下緣情布景﹐憑弔興亡﹐蓋非僅興懷陳迹矣。「春夢」須斷﹐往來常理﹐人間二字﹐不可忽過。正見天上可哀﹐「夢緣能短」﹐治日少也。「秦箏」三句﹐回首承平﹐「紅顏先變」﹐盛時已過﹐則惟有斜陽之淚﹐送此湖山耳。此蓋覺翁晚年之作﹐讀艸窗「與君共承平年少」﹐及玉田「獨憐水樓賦筆﹐有斜陽還怕登臨」﹐可與知此詞。

○新雁過妝樓夢醒芙蓉

海綃翁曰「翠微」西湖上山﹐「流水」則西湖也。其人以春來以秋去。故曰「苦似春濃」。「紺云未合」﹐佳人未來之意。「不見徵鴻」﹐則音問全無。「宜城放客」﹐分明點出江楓夜落﹐其人在吳。下句謂其思我題葉相寄﹐亦如我之賦情也。結與起應﹐神光離合。

○隔浦蓮近橊花依舊

海綃翁曰「依舊」﹐逆入。「夢繞」﹐平出。「年少」﹐逆入。「恨緒」﹐平出。筆筆斷﹐筆筆續。「旅情懶」三字﹐縮入上段看。以下言長橋重午﹐只如此過﹐無復他情。詞極蕭散﹐意極含蓄。

○應天長麗花斗靨

海綃翁曰﹕上闋全寫盛時節物﹐極力爲換頭三句追逼。至「巷空人絕﹐殘燈塵壁」﹐則幾不知爲元夕矣。此與六醜吳門元夕風雨立意自異。此見盛極必衰﹐彼則今昔之感。

○解蹀躞醉云又兼醒雨

海綃翁曰﹕此蓋其人去後﹐過其舊居而作也。從題前起﹐言前此未來﹐魂夢固已時到矣。且疑醉疑醒﹐如倦蜂之迷著矣。「梨花」乃用梨花云事﹐亦夢也。三句一气﹐非景語。「還做一段相思」﹐從下二句見。「還做」句﹐倒提。下二句﹐逆挽。「朱橋深」巷﹐「殘照西風」﹐夢境依稀﹐通體渾化﹐欲學淸眞﹐當先識此種。

○鶯啼序橫塘棹穿艷錦

海綃翁曰「橫塘」﹐吳地﹐伏結段之吳宮。「西園」﹐杭居﹐承第三段之「西湖」。第二段閉門思舊﹐空際盤旋﹐是全篇精神血脈貫注處。花歸而人不至﹐舊愁新恨﹐掩抑怨斷﹐當爲其去姬作。

○惜黃花慢送客吳臯

海綃翁曰﹕題外有事﹐當與瑞龍吟黯分袖參看。「沈郎」謂梅津﹐「系蘭橈」﹐蓋有所眷也。「仙人」謂所眷者﹐「鳳簫」則有夫婦之分。「斷魂」二句﹐言如此分別﹐𨿽九辯難招﹐況淸眞詞乎。含思淒婉﹐轉出下四句﹐實處皆空矣。「素秋」言此間風景﹐不隨船去則兩地趁濤﹐惟葉依稀有情。「翠翹」卽上之仙人﹐特不知與瑞龍吟所別﹐是一是二。

○齊天樂曲塵猶沁

海綃翁曰﹕此夏日泛湖作也。「春換」﹐逆入。「秋怨」﹐倒提。「平蕪未翦」﹐釵勒。「一夕西風」﹐空際轉身﹐極離合脫換之妙。

○踏莎行潤玉籠綃

海綃翁曰﹕讀上闋﹐幾疑眞見其人矣。換頭點睛﹐卻只一夢。惟有雨聲菇葉﹐伴人淒涼耳。生秋怨﹐則時節風物﹐一切皆空。

○靑玉案短亭芳艸

海綃翁曰﹕此與「黃蜂頻撲秋千索」異矣﹐豈其人已沒乎。詞極淒艷﹐卻具大起大落之勢﹐大家之異人如此。

○浪淘沙燈火雨中船

海綃翁曰「春艸」﹐邂逅之始。「秋煙」﹐別時。「來去年年」﹐遂成往事﹐「西園」﹐故居﹐「春事攺」﹐人事遷﹐也不承上闋秋字。

○六醜漸新鵝映柳

海綃翁曰﹕題是「吳門元夕風雨」。上闋乃全寫昔之無風雨﹐卻以「年光舊情盡別」作鉤勒。下文風雨只閒閒帶出。「少年花月」﹐回首承平。「長安夢」﹐望京華也。天時人事之感﹐故國平居之思﹐復誰領得。

○鷓鴣天池上紅衣

海綃翁曰「楊柳閶門」﹐其去姬所居也。全神注定﹐是此一句。「吳鴻歸信」﹐言己亦將去此間矣﹐眼前風景何有焉。

○夜行船鴉帶斜陽

海綃翁曰﹕此與鷓鴣天皆寓化度寺作。彼之池上﹐化度寺中之池。此言「西池」﹐西園中之池﹐當時別地也。兩首合看﹐意乃大明。

○古香慢怨娥墜柳

海綃翁曰﹕此亦傷宋室之衰也。「月中遊」用唐玄宗事。「殘雲剩水」﹐則無復霓裳之盛矣。「夜約羽林」用漢武帝事﹐「輕誤」則屯衛非人矣。滄浪韓王別業﹐故家喬木﹐觸目生哀。故後闋遂縱懷故國﹐「殘照誰主」﹐不禁說出。重陽催近﹐光景無多﹐勢將岌岌。詞則如五雲樓閣﹐縹緲空際﹐不可企矣。「金風翠羽」是七夕﹐「月中遊」則中秋也﹐重陽又催近﹐由此轉出﹐由此轉出﹐離合之妙如此。豪宕感激﹐眞气彌滿﹐卻非稼軒。嘗論詞有眞气﹐有盛气。眞气內充﹐盛气外著﹐此稼軒也。學稼軒者無其眞气﹐而欲襲其盛气﹐鮮有不敗者矣。能者則眞气內含﹐盛气外斂。

○夜遊宮人去西樓

海綃翁曰「楚山」夢境﹐「長安」﹐京師﹐是運典。「揚州」則舊遊之地﹐是賦事。此時覺翁身在臨安也。詞則沈朴渾厚﹐直是淸眞後身。

○點絳唇明月茫茫

海綃翁曰﹕詞中句句是懷人﹐且至於夢﹐至於啼。又曰「可惜人生」﹐曰「心期誤」﹐淒咽如此﹐決非徒爲吳吟可知。與當楊柳閶門參看。

○惜秋華細響殘蛩

海綃翁曰「殘蛩」正見深秋﹐細響則懷抱無多耳。因物起興﹐風詩之遺。已是燈前始念殘照﹐又由殘照而追曉影﹐純用倒捲。此筆尙易見﹐一日之中﹐已是不堪回首﹐況隔年乎。用加倍法以逼起。換頭五字如此運意﹐則急索解人不得矣。「娟好」正對「老」字﹐有情故好。「晚夢」三句有情柰何﹐「秋娘」二句無情柰何。層層脫換﹐筆筆變化。「淚」字是「雨」字倒影﹐結句縮入上「閒」字看。「畫船」﹐多少人家樂事。已則無心遊賞﹐所以閒也。閉門思舊意﹐卻不說出﹐含蓄之妙如此。案亦思去姬而作。其人以秋去﹐故曰「深秋懷抱」。「翠微」﹐西湖上山﹐舊攜手地也。「秀色」「秋娘」﹐義兼比興。題曰重九﹐僅半面耳。將此詞與淸眞丹鳳吟並讀﹐宜有司入處﹐則周吳之祕亦傳矣。

○丁香結香裊紅霏

海綃翁曰﹕詠物題卻似紀遊﹐又似懷舊﹐俯仰陳迹﹐無限低徊。置身空際﹐大起大落﹐獨往獨來。稼摯中有雄傑意態﹐讀吳詞者所當辧也。「自傷時背」﹐賢者退而窮處意。「秋風換故園夢裏」﹐朝局變遷也﹐言外之旨﹐善讀者當自得之。

○喜遷鶯江亭年暮

海綃翁曰「趁飛雁﹑又聽數聲柔櫓」﹐已動歸興。「藍尾」二句﹐人家節物﹐歸興愈濃。至此咽住﹐卻翻身轉出舊時羈旅﹐言欲歸不得﹐正不止今日江亭也。讀者得訣﹐在辧承轉。讀六朝文如是﹐讀吳詞亦如是。「雪舞」以下江亭風景﹐言此時宜做初番花信矣。而峭寒如此﹐天心尙可問乎。身世之感﹐言外寄慨。何處正對江亭﹐博良宵﹐則無復關心花信﹐故曰「誰念行人﹐愁先芳艸」。「短檠」二句﹐非紅燭畫堂所知。「便歸好」﹐蓋猶未也。結句﹐正見年華如羽﹐見在如此﹐未來可知。

○風入松﹝畫船簾密﹞

海綃翁曰﹕是香是夢﹐遊思縹緲﹐吳詞之極費尋索首。「不藏香」﹐起﹐「楚云」則夢也。「鑪燼」承香﹐「朝陽」承云。香旣不可久﹐則夢亦不可畱﹐故曰「怕暖消春日朝陽」。「晴燻」則日暖未消﹐「斷煙」則餘香尙裊﹐斷續反正﹐脈絡井井﹐不得其旨﹐則謂爲晦耳。「思量」起下闋﹐樓隔垂楊﹐燕鎖幽妝﹐人已去也。「梅花」二句﹐影事全空﹐徒增煩惱。「霜鴻」往事﹐「寒蝶」今情﹐當與解蹀躞一闋參看。蓋亦爲其去姬而作也。

○好事近﹝琴冷石牀云﹞

海綃翁曰﹕上闋已了﹐下闋加以烘﹐始覺萬籟皆寂。

○倦尋芳墜瓶恨井

海綃翁曰﹕起從題前盤旋﹐結從題後搖曳。中間敍遇舊﹐眞是俯仰陳迹。

○朝中措海東明月

海綃翁曰﹕思去姬也。「只別時難忘」一句耳﹐卻寫得香色皆空﹐使人作天際眞人想。

○解語花檐花舊滴

海綃翁曰「舊滴」﹐逆入。「新啼」﹐平出。復以「殘冬」鉤轉。三句極伸縮之妙。「澹煙」二句脫開﹐寫春人如畫。梅痕二句復「舊滴」「新啼」。歇拍﹐復寫春人續「淩波」「挑薺」。「辛盤蔥翠」﹐節物依然。「靑絲牽恨」﹐舊情猶在。「還斗」﹐平入。「曾試」﹐逆出。「帆去」﹐復由復回轉落。「泥云萬里」﹐重將風雨一提﹐然後跌落。「翦斷紅情綠意」﹐「輕憐」「宜睡」﹐復拗轉作收。筆力之大﹐無堅不破。

○塞垣春漏瑟侵瓊管

海綃翁曰﹕題是元旦。自起句至「花心短」﹐卻全寫除夕。至「夢回」「春遠」﹐乃點出春字。下闋寫春事如許﹐回憶曲屏﹐向所謂遠者﹐今乃歷歷在目矣。章法入神﹐勿徒賞其研煉。「柳絲裙」﹐言柳絲如春人之裙也。「爭拜東風盈灞橋岸」﹐是柳絲﹐是春人﹐寫得絢爛。「髻落」二句﹐言元旦則簪花勝矣。而燕子遲來﹐故釵落成恨﹐用事入化。

○惜秋華露蛛絲

海綃翁曰﹕因「樓陰墮月」﹐而思「宮漏未央」。因「宮漏未央」而思「鈿釵遺恨」。觸景生情﹐復緣情感事。以下夾敍夾議﹐至於此情難問﹐則人間天上﹐可哀正多﹐又不獨鈿釵一事矣。殆未忘北狩帝後之痛乎。

○燭影搖紅碧澹山姿

海綃翁曰﹕湖山起﹐坊陌承「漸暖」﹐則忘卻暮寒矣。「恣遊不怕」﹐並且無愁﹐湖山柰何﹐殘梅自怨﹐翠屏自不照﹐哀樂不同也。「楚夢」﹐衰世君臣﹐「畱情未散」﹐彼昏不知。「天長信遠」﹐猶望明時。「春陰簾捲」﹐仍復無望﹐如此看去﹐有多少忠愛。

○髙陽臺宮粉雕痕

海綃翁曰「南樓」七字﹐空際轉身﹐是覺翁神力獨運處。細雨二句﹐空中渲染﹐傳神阿堵。解此二處﹐讀吳詞方有入處。

○掃花遊冷空澹碧

海綃翁曰﹕不過寫春陰變雨耳。「驟捲風埃」﹐從輕雲深務一變。「紅濕杏泥」﹐從冷空澹碧一變。卻用「笙簫」二句橫空一斷﹐從遊人眼中看出﹐帶起下闋。「艷辰易午」﹐「恨春太妒」﹐是通篇眼目。天气旣變﹐人情亦乖﹐柰此良辰美景何﹐極稼厚深摯。

○過秦樓藻國淒迷

海綃翁曰﹕因妒故怨﹐怨字倒提。「凝情誰」﹐怨妒都有。下闋人情物理﹐雙管齊下。「哀蟬」三句﹐見盛衰不常﹐隨時變易﹐而道則終古不變也。「能西風老盡﹐羞趁東風嫁與」﹐是在守道君子。此不肯攀援藩邸﹐而老於韋布之大本領﹐勿以齊梁小賦讀之。

◎宋周邦彥片玉詞

○瑞龍吟章臺路

海綃翁曰﹕第一段地﹐「還見」逆入﹐「舊處」平出。第二段人﹐「因記」逆入﹐「重到」平出﹐作第三段起步。以下撫今追昔﹐層層脫卸。「訪鄰尋裏」﹐今。「同時歌舞」﹐昔。「惟有舊家秋娘﹐聲價如故」﹐今猶昔。而秋娘已去﹐卻不說出﹐乃吾所謂畱字訣者。於是「吟箋賦筆」﹐「露飲」「閒步」﹐與「窺戶」「約黃」﹐「障袖」「笑語」﹐皆如在目前矣。又吾所謂能畱﹐則離合順逆﹐皆可隨意指揮也。「事與孤鴻去」﹐咽住﹐將昔遊一齊結束。然後以「探春」二句﹐轉出今情。「官柳」以下﹐復緣情敍景。「一簾風絮」﹐繞後一步作結。時則「褪粉梅梢﹐試花桃樹」﹐又成過去矣。後之視今﹐猶今視昔﹐柰此斷腸院落何。

○風流子新綠小池塘

海綃翁曰﹕池塘在莓墻外﹐莓墻在繡閣外﹐繡閣又在鳳幃外﹐層層布景﹐總爲「深幾許」三字出力。旣非巢燕可以任意去來﹐則相見亦良難矣。「聽得」「遙知」﹐只是不見。夢亦不到﹐見字絕望。甚時轉出見字後路﹐千回百折﹐逼出結句。畫龍點睛﹐破壁飛去矣。

○蘭陵王柳陰直

海綃翁曰﹕柳起興﹐非詠柳也。「弄碧」一畱﹐卻出「隋堤」。「行色」一畱﹐卻出「故國」。「長亭路」復「隋堤上」。「年去歲來」復「曾見幾番」。「柔條千尺」復拂水飄綿。全爲「京華倦客」四字出力。第二段「舊蹤」往事﹐一畱。「離席」今情﹐又一畱﹐於是以「梨花楡火」一句脫開。「愁一箭」至「數驛」三句逆提。然後以「望人在天北」一句﹐復上「離席」作歇拍。第三段「漸別浦」至「岑寂」﹐證上「愁一箭」至「波暖」二句。蓋有此漸﹐乃有此愁也。愁是倒提﹐漸是逆挽。「春無極」遙接「催寒食」。「催寒食」是脫﹐「春無極」是復。結則所謂「閒尋舊蹤迹」也。蹤迹虛提﹐「月榭」「露橋」實證。

○瑣窗寒﹝暗柳啼鴉﹞

海綃翁曰﹕此篇機杼﹐當認定「故人翦燭西窗語」一句。自起句至「愁雨」﹐是從夜闌追溯。由戶而庭﹐乃有此西窗。由昏而夜﹐乃爲此翦燭。用層層趕下。「嬉遊」五句﹐又從「暗柳」「單衣」前追溯。旗亭無分﹐乃來此戶庭。儔侶俱謝﹐乃見此故人。用層層繳足作意﹐已極圓滿。「東園」以下﹐復從後一步繞出﹐筆力直破餘地。「少年」「遲幕」﹐大開大合﹐是上下片緊湊處。

○丹鳳吟迆邐春光無賴

海綃翁曰﹕本是「睡起無そ」﹐卻說「春光無賴」。已「暮景」矣﹐始念「朝來」。已「殘照」矣﹐因思「晝永」。筆筆逆﹐筆筆斷﹐爲「迆邐」二字曲曲傳神。以墊起換頭「況是」二字。不爲別離﹐已是無そ﹐縮入上闋﹐加倍出力。然後轉出下句。「心緒惡」則比「無そ」難遣﹐故曰「無計」。進此一步﹐已是盡頭﹐復作何語。卻以「那堪」二句鉤轉。「弄粉」二句放開。至「怕人道著」﹐則無そ無計﹐一齊收起﹐惟有無賴之春光耳。三「無」字極幻化。

○滿路花金花落燼燈

海綃翁曰「玉人新閒闊」﹐脫。「更當恁地時節」﹐復上六句。後闋全寫著這情懷。前用虛提﹐後用實證。

○慶春宮云接平崗

海綃翁曰﹕前闋離思﹐滿紙秋气。後闋畱情﹐一片春聲。而以「許多煩惱」一句﹐作兩邊綰合﹐詞境極渾化。

○華胥引川原澄映

海綃翁曰﹕日髙醉起﹐始念夜來離思﹐卽景敍情。順逆申縮﹐自然深妙。

○意難忘衣染鶯黃

海綃翁曰「檐露滴﹐竹風涼」六字﹐如繁休伯與魏文帝箋。是時日在西隅﹐涼風拂衽也。

○霜葉飛露迷衰艸

海綃翁曰﹕只是「美人邁兮音塵絕﹐隔千里兮共明月」二句耳﹐以換頭三句結上闋。鳳樓以下﹐則爲其人設想。一邊寫景﹐卽景見情。一邊寫情﹐卽情見景。雙煙一气﹐善學者自能於意境中求之。

○法曲獻仙音蟬咽涼柯

海綃翁曰﹕著眼兩「時」字﹐曰倦曰困﹐皆由此生。又著眼「向﹑處」字﹐窗外窗內﹐一齊收拾。以換頭三字結足上闋。文園以下﹐全寫抱影凝情。虛提實證﹐是淸眞度人處。

○渡江云晴嵐低楚甸

海綃翁曰「暖回」二句﹐人歸落雁後也。「驟驚春在眼」﹐偏驚物候新也。皆從前人詩句化出。又皆宦途之感﹐於是不禁有羨於山家矣。「何時」妙﹐「委曲」又妙。下四句極寫春色﹐乃極寫山家。換頭「堪嗟」二字﹐突出甚奇。「東」「西」又奇﹐「指長安」又奇。如此則還山無日矣。春到而人不到﹐謂之何哉。此行當是由荊南入都。風翻潮濺﹐視山家安穩何如。水驛蒹葭﹐視山家偃息何如。「處」字如此心安處之處﹐是全篇結穴。

○六醜正單衣試酒

海綃翁曰﹕薔薇謝後﹐言春去也。故直從惜春起。「畱」字「去」字﹐將大意揭出。「爲問家何在」﹐猶言春歸何處也。「夜來」以下﹐從薔薇謝後指點。結則言蜂蝶但解惜花﹐未解惜春也。惜花小﹐惜春大。東園二句﹐謝後又換一境。「成嘆息」三字用重筆﹐蓋不止惜花矣。「長條」三句﹐花亦願春暫畱。「殘英」七字﹐「畱」字結束﹐終不似至「欹側」﹐「去」字結束。「漂流」七字﹐願字轉身。「斷紅」句逆挽「畱」字﹐何由見得逆挽「去」字﹐言外有無限意思。讀之但覺回腸蕩气﹐復何處尋其源耶。

○夜飛鵲河橋送人處

海綃翁曰﹕河橋逆入﹐前地平出。換頭三句﹐鉤勒渾厚。轉出下句﹐始覺沈深。

○滿庭芳風老鶯雛

海綃翁曰﹕層層脫卸﹐筆筆鉤勒﹐面面圓成。

○花犯粉墻低

海綃翁曰﹕起七字極沈著﹐己將三年情事﹐一齊攝起。舊風味從去年虛提。露痕三句﹐復爲照眼作周旋。然後去年逆入﹐今年平出。相將倒提﹐夢想逆挽。圓美不難﹐難在渾勁。

○過秦樓水浴淸蟾

海綃翁曰﹕通篇只做前結三句。自起句至「更箭」﹐是去秋情事。「梅風」三句﹐又歷春夏﹐所謂「年華一瞬」。「見說」三句﹐「人今千里」。「誰信」三句﹐「夢沈書遠」也。明河疏星﹐又到秋景。前起逆入﹐後結仍用逆挽。構局精奇﹐金鍼度盡。

○大對宿煙收

海綃翁曰﹕玩一「對」字﹐已是驚覺後神理。「困眠初熟」﹐卻又拗轉。而以「郵亭」五字﹐作中間停頓﹐前後周旋。換頭五字陡接。「流潦」八字﹐復繞後一步出力。然後以「怎柰向」三字鉤轉。將前闋所有情景﹐盡收入「傷心目」中。「平陽」二句﹐脫開作墊﹐跌落下六字。「紅糝」二句﹐復加一層渲染﹐出結句。與「自憐幽獨」﹐顧盼含情。神光離合﹐乍陰乍陽﹐美成信天人也。

○塞垣春暮色分平野

海綃翁曰「漸別離气味難禁也」﹐脫。「更物象﹑供瀟灑」﹐復上五句。然後以「念多才」十二字﹐歸到別離气味上。後闋全從對面寫﹐層聯而下﹐總收入「追念」二字中﹐正是難禁難寫處。比「金花落燼燈」一首﹐又加變化。學者悟此﹐固當飛。

○四園竹浮雲護月

海綃翁曰「鼠搖」「螢度」﹐於靜夜懷人中見﹐有東山詩人之意。「猶在紙」二語驚人﹐是明明有前期矣。讀結語則仍是漫與。此等處皆千回百折而出之﹐尢佳在朴拙。

○隔浦蓮近拍新篁搖動翠葆

海綃翁曰﹕自起句至換頭第三句﹐皆驚覺後所見。「綸巾」「困臥」﹐卻用逆敍。「身在江表」﹐夢到吳山。船且到﹐風輒引去﹐仙乎仙乎。周詞固善取逆勢﹐此則尢幻者。「檐花簾影」﹐從「萍破處」見。蓋曉燈未滅﹐所以有檐花。風動簾開﹐所以有簾影。若作簾花檐影﹐興趣索然矣。胡仔固是膠柱鼓瑟﹐王又愈引愈遠。可惜於此佳處﹐都未領會。

○齊天樂綠蕪凋盡

海綃翁曰﹕此美成晚年重遊荊南之作。觀起句﹐當是由金陵入荊南。又先有次句﹐然後有起句。因「殊鄕秋晚」﹐始念「綠蕪凋盡」也。畱滯最久﹐蓋合前遊言之。渭水長安指汴京。此行又將由荊南入開封矣。渡江云「晴嵐低楚甸」﹐疑繼此而作。王國維謂作於金陵﹐微論後闋﹐卽第二句已不可通矣。周濟謂渭水長安指關中﹐亦非。

○拜星月慢夜色催更

海綃翁曰﹕荒寒寄宿﹐追憶舊歡﹐只消秋一嘆。伊威在室﹐螵蛸在戶﹐不可畏也﹐伊可懷也。畫圖昭君﹐瑤臺玉環﹐以比師師。在美成爲相思﹐在道君爲長恨矣﹐當悟此微旨。

○解連環怨懷無

海綃翁曰﹕全是空際盤旋。「無」起﹐「淚落」結。中間「紅藥」一情﹐「杜若」一情﹐「梅萼」一情。隨手拈來﹐都成妙諦。夢窗「思和云結」﹐從此脫胎。味「縱妙手能解連環」句﹐當有事實在﹐疑亦謂李師師也。今謂「信音遼邈」﹐昔之「閒語閒言」﹐又不足憑。篇中設景設情﹐純是空中結想﹐此周詞之極幻者。

○關河令秋陰時晴

海綃翁曰﹕由更深而追想過去之暝色﹐預計未盡之長夜。神味拙厚﹐總是筆力有餘。

○綺寮怨上馬人扶殘醉

海綃翁曰﹕此重過荊南途中作。楊瓊﹐蘇州歌者﹐見白香山詩。「徘徊」「嘆息」﹐蓋有在矣。「斂愁黛﹐與誰聽」﹐知音之感。「何曾再問」﹐正急於欲問也。「舊曲」「誰聽」﹐「念我」「關情」﹐問之不已﹐特不知故人在否耳。拙重之至﹐彌見沈渾。江陵以下﹐言知音難遇也。故人二字倒鉤。未歌先淚﹐又不止斂愁黛矣。顧曲周郎﹐其亦有身世之感乎。

○尉遲杯隋堤路

海綃翁曰「澹月」「河橋」﹐始念隋堤日晚。「畫舸」「煙波」﹐「重衾」「離恨」﹐節節逆溯﹐還他隋堤。「舊客京華」﹐仍用逆溯。「漁村水驛」﹐收合河橋。夢魂是重衾裏事。無聊自語﹐則酒夢都醒也。「小檻」對「疏林」﹐「歡聚」對「偎傍」﹐「珠歌翠舞」對「冶葉倡條」﹐「仍慣見」對「俱相識」﹐是搓挪對法。紅友謂於傍字讀﹐非。「亭亭畫舸系春潭。只待行人酒半酣。不管煙波與風雨﹐載將離恨過江南。」張文潛詩。

○浪淘沙慢曉陰重

海綃翁曰「經時信音絕」﹐是全篇點睛。自起句至「親折」﹐皆是追敍別時。下二段全寫憶別。上下神理﹐結成一片﹐是何等力量。

○應天長條風布暖

海綃翁曰﹕前闋如許風景﹐皆從「閉門」中過。後闋如許情事﹐偏從「閉門」中記。「靑靑艸」以下﹐眞似一夢﹐是日間事﹐逆出。

○掃花遊曉陰翳日

海綃翁曰﹕微雨春陰﹐繞堤駐馬﹐閒閒寫景。「信流去」陡接﹐怨題逆出。「任占地持杯﹐掃花尋路」﹐言任是如此﹐春亦無多耳。縮入上句。「看將愁度日」﹐再推進一層。如此則好春亦只是愁。而春事之多少﹐更不足問矣。「文君更苦」﹐復從對面反逼。「扁城鐘鼓」﹐遊思縹緲﹐彌見沈鬱。

○玉樓春桃溪

海綃翁曰﹕上闋大意已足﹐下闋加以渲染﹐愈見精采。

○漁家傲幾日輕陰

海綃翁曰「醉」字倒提。「金杯側」逆挽。上闋是朝來事﹐下闋是昨宵事。

○驀山溪樓前疏柳

海綃翁曰「無窮路」﹐從歸來後追憶此柳﹐眞是黯然銷魂。「偏向此山明」﹐有多少往事在。「倦追尋﹑酒旗戲鼓」﹐所以見此山而無語凝佇也。前虛後實﹐鉤勒無迹。「今宵」以下﹐聊復爾爾﹐正見往事都非﹐「幸有」云者﹐聊勝於無耳。

○秋蕊香乳鴨池塘

海綃翁曰﹕春閨無事﹐妝罷惟有睡耳。作想象之詞看最佳﹐不必有本事也。夢春遠﹐妙。此時風景﹐皆消歸夢中﹐正不止一簾內外。

○品令夜闌人靜

海綃翁曰﹕如此美景﹐只於簾內依稀。「曲角闌干」﹐卻不敢憑﹐以其爲「舊攜手處」也。如此﹐則應是「不禁愁與恨」矣。以換頭結上闋。「縱相逢難問」﹐加一倍寫。「黛痕」七字﹐卽恨卽愁。「後期無定」﹐未有相逢﹐「腸斷香消」﹐收足起句。

○木蘭花令歌時宛轉

海綃翁曰「薄酒」七字﹐是全闋點睛。「歌時」三句﹐從醒後逆溯。下闋句句是愁。

○丁香結蒼蘚沿階

海綃翁曰﹕起五句全寫秋气﹐極力逼起「漢姬」五字﹐愈覺下句筆力千鈞。「登山臨水」﹐卻又推開﹐從寬處展步。然後跌落換頭「牽引」二字。以下一轉一步一畱﹐極頓挫之能事。

○驀山溪江天雪意

海綃翁曰「恨眉羞斂」﹐結上闋所謂往事。「人去」五字﹐轉出今情﹐卻從梅寫﹐气味Ο厚。

○夜遊宮葉下斜陽

海綃翁曰﹕橋上則「立多時」﹐屋內則「再三起」﹐果何爲乎。「蕭娘書一紙」﹐惟已獨知耳﹐眼前風物何有哉。

◎宋辛棄疾稼軒詞

○永遇樂千古江山

海綃翁曰﹕金陵王气﹐始於東吳。權不能爲漢討賊﹐所謂英雄﹐亦公保江東耳。事隨運去﹐本不足懷﹐「無覓」亦何恨哉。至於寄奴王者﹐則千載如見其人。「尋常巷陌」勝於「舞榭歌臺」遠矣。以其能虎步中原﹐气吞萬里也。後闋謂元嘉之政﹐尙足有爲。乃艸艸卅年﹐徒憂北顧﹐則文帝不能繼武矣。自元嘉二十九年﹐更謀北伐無功。明年癸巳﹐至齊明帝建武二年﹐此四十三年中﹐北師屢南﹐南師不復北。至於魏孝文濟淮問罪﹐則元嘉且不可復見矣。故曰「望中猶記」﹐曰「可堪回首」。此稼軒守南徐日作﹐全爲宋事寄慨。「廉頗老矣﹐尙能飯否」﹐謂己亦衰老﹐恐無能爲也。使事𨿽多﹐脈絡井井可尋﹐是在知人論世者。

○摸魚兒更能消

海綃翁曰﹕時春未去也﹐然更能消幾番風雨乎。言只消幾番風雨﹐則春去矣。倒提起。「惜春」七字﹐復用逆溯﹐然後跌落下句﹐思力沈透極矣。「春且住」﹐咽住。「無歸路」﹐復爲春計不得。「怨春不語」﹐又咽住。「蛛网」「飛絮」﹐復爲怨春者計亦不得﹐極力逼起下闋「佳期」。果有佳期﹐則不怨春矣﹐如又誤何。至佳期之誤﹐則以蛾眉之見妒也。縱有相如之賦﹐亦無人能諒此情者﹐然後佳期眞無望矣。「君」字承「誰」字來。旣訴矣﹐則君亦安所用舞乎﹐咽住。環燕塵土﹐復推開﹐言不獨長門一事也﹐亦以提爲勒法。然後以「閒愁最苦」四字﹐作上下脫卸。言此皆往事﹐不如眼前春去之閒愁爲最苦耳。斜陽煙柳﹐便無風雨﹐亦只匆匆。如此開合﹐全自龍門得來﹐爲詞家獨辟之境。「佳期」二字﹐是全篇點睛。時稼軒南歸十八年矣﹐應問三篇﹐美芹十論﹐以講和方定議﹐不行。佳期之誤﹐誰誤之乎。讀公詞﹐爲之三嘆。寓幽咽怨斷於渾灝流轉中﹐此境亦惟公有之﹐他人不能爲也。然苟於此中求索消息﹐而以不似學之﹐則亦何不可學之有。﹝lz﹞

