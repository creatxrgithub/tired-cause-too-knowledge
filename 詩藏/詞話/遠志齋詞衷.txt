遠志齋詞衷淸鄒祗謨撰○長調音節有出入己丑庚寅間﹐常與文友取唐人尊前﹑花間集﹐宋人花庵詞選﹐及六十家詞﹐摹亻放僻調將徧。因爲錯綜諸家﹐考合音節﹐見短調字數多協﹐而長調不無出入。以是知刻舟記柱﹐非善用趙座者也。○張程二譜多舛誤今人作詩餘﹐多據張南湖詩餘圖譜﹐及程明善嘯余譜二書。南湖譜平仄差核﹐而用黑白及半黑半白圈﹐以分別之﹐不無魚豕之訁爲。且載調太略﹐如粉蝶兒與惜奴嬌﹐本系兩體﹐但字數稍同﹐及起句相似﹐遂誤爲一體﹐恐亦未安。至嘯余譜則舛誤益甚﹐如念奴嬌之與無俗念﹑百字謠﹑大江乘﹐賀新郎之與金縷曲﹐金人捧露盤之與上西平﹐本一體也﹐而分載數體。燕春臺之卽燕臺春﹐大江乘之卽大江東﹐秋霽之卽春霽﹐棘影之卽疏影﹐本無異名也﹐而誤仍訁爲字。或列數體﹐或逸本名。甚至錯亂句讀﹐增減字數﹐而彊綴標目﹐妄分韻腳。又如千年調﹑六州歌頭﹑陽關引﹑帝臺春之類﹐句數率皆淆亂。成譜如是﹐學者奉爲金科玉律﹐何以迄無駁正者耶。○詞中同調異體兪少卿云﹕郎仁寶瑛﹐謂塡詞名同而文有多寡﹐音有平仄各異者甚多﹐悉無書可證。然三人占則從二人﹐取多者証之可矣。所引康伯可之應天長﹑葉少蘊之念奴嬌﹐俱有兩首﹐不獨文稍異﹐而多寡懸殊﹐則傳流鈔錄之誤也。樂章集中尢多。其他往往平泰﹐小異者亦多。吾向謂間亦有可移者﹐此類是也。又云﹕有二句合作一句﹐一句分作二句者﹐字數不差﹐妙在歌者上下縱橫所協﹐此自確論。但子瞻塡長調﹐多用此法﹐他人卽不爾。至於花間集同一調名﹐而人各一體﹐如荷葉杯﹑訴衷情之類﹐至河傳﹑酒泉子等尢甚。當時何不另創一名耶﹐殊不可曉。愚按此等處﹐近譜俱無定例﹐作詞者旣用某體﹐卽於本題注明亦可。○詞中一調多名兪少卿云﹕花間集內三十二調﹐艸堂諸本所無。尊前集僅當花間三之一﹐而艸堂所無者二十八調。內八調與花間同﹐余又皆花間所無。有喜遷鶯﹑應天長﹑三臺﹐名與艸堂同﹐而詞調不同。又有調同而名異者﹐﹝憶仙姿卽如夢令﹐羅敷艷歌卽醜奴兒令。﹞又有調同而微不同者﹐﹝瀟湘神﹑赤棗子之於搗練子﹐一斛珠之於醉落魄。﹞余叵殫述。大抵一調之始﹐隨人遣詞命名﹐初無定準﹐致有紛。至花艸粹編異體怪目﹐渺不可極。或一調而名多至十數﹐殊厭披覽﹐後世有述﹐則吾不知。愚按﹐此類宋詞極多﹐張宗瑞詞一卷﹐悉易新名。近來名人﹐亦間效此。余選悉從舊名﹐而詳爲考注﹐庶使觀者披捲曉然耳。○詞選須從舊名阮亭嘗云﹕詞選須從舊名﹐如本艸志藥﹐一種數名﹐必好稱新目﹐無裨方理﹐徒惑聽睹。愚謂好用舊譜之攺稱者﹐如本艸中之別名也。又有自立新名﹐按其詞則枵然無有者﹐如淸異錄中藥名﹐好奇妄撰者也。然間有古名無謂﹐而偶易佳名者﹐如用修易六醜爲个儂﹐阮亭亦易秋思耗爲畫屏秋色﹐但就本詞稱之﹐亦不妨小作狡獪。○花間非全無定體詞有一體而數名者﹐亦有數體而一名者。詮敍字數﹐不無次第參錯。其一二字之間﹐在於作者研詳綜變﹐譜中譜外﹐多取唐宋人本詞較合﹐便得指南。張世文﹑謝天瑞﹑徐伯魯﹑程明善等前後增損繁簡﹐俱未盡善。沈天羽謂花間無定體﹐不必派入體中。但就河傳﹑酒泉子諸調言之可耳﹐要之亦非定論。前人著令﹐後人爲律﹐如樂府鐃歌諸曲﹐歷晉宋六朝以迄三唐﹐名同實異﹐參稽互變。必謂花間無定體﹐艸堂始有定體﹐則作小令者﹐何不短長任意耶。中郎虎賁﹐吾善乎兪光祿之言耳。○柳詞僻調最多僻調之多﹐以柳屯田爲最。此外則周淸眞﹑史梅溪﹑姜白石﹑蔣竹山﹑吳夢窗﹑馮艾子集中﹐率多自制新調﹐余家亦復不乏。至如晁次膺﹑萬俟雅言之依月按律﹐進詞應制﹐調名尙數百種未傳。曾覿﹑張掄﹑吳琚輩亦然。今人好摹樂府﹐句櫛字比﹐行數墨尋﹐而詞律之學棄如秋蒂。間有染指﹐不過艸堂遺調﹐率趨易厭難之故﹐豈欲盡理還之日耶。○後人制調創名詞之歌調﹐卽已失傳﹐而後人制調創名者﹐亦復不乏。此用修之落燈風﹑款殘紅﹐元美之小諾臯﹑怨朱弦﹐緯眞之水慢聲﹑裂石靑江﹐仲茅之美人歸﹐仲醇之闌干拍﹐以及支機集之瑯天樂﹑天臺宴等類﹐不識比之樂章﹑大聲諸集﹐輒叶律與否。文人偶一爲之可也。○詞體不可解宋人諸體﹐亦有不可驟解者﹐如蘇長公之皂羅特髻﹐﹝中調﹞連用七采菱拾翠字。程書舟之四代好﹐﹝長調﹞連用八好字。劉龍洲之四犯剪梅花﹐﹝長調﹞中犯解連環﹑醉蓬萊﹑﹝二段﹞雪獅兒等體。又如柳屯田樂章集中﹐傾杯﹑塞孤﹑祭天神諸長調﹐俱不分換頭。凡此等類﹐未易縷析。龍洲之四犯﹐想卽如南北曲之有二犯三犯耶。或後人所增﹐如劉之嫁名歐陽﹐未可知也。○調名原起辧調名原起之說﹐起於楊用修及都元敬﹐而沈天羽掩楊論爲己說。如蝶戀花取梁元帝「翻階蛺蝶戀花情」。滿庭芳取吳融「滿庭芳艸易黃昏」。點絳唇取江淹「白雪凝瓊貌﹐明珠點絳唇」。鷓鴣天取鄭「春遊雞鹿塞﹐家在鷓鴣天」。惜餘春取太白賦語。浣溪沙取杜陵詩意。靑玉案取四愁詩語。踏莎行取韓詩「踏莎行艸過靑溪」。西江月取衛萬詩「只今惟有西江月」。菩薩蠻﹐西域婦髻也。蘇幕遮﹐﹝髙昌女子所戴油帽。﹞西域婦帽也。尉遲杯﹐尉遲敬徳飲酒﹐必用大杯也。蘭陵王﹐每入陣必先歌其勇也。生查子﹐古槎字﹐張騫乘槎事也。瀟湘逢故人﹐柳句也。此升庵詞品也。﹝卽沈天羽所載疏名。﹞又如滿庭芳取柳柳州「滿庭芳艸積」。玉樓春取白樂天詩「玉樓宴罷醉和春」。丁香結取古詩「丁香結恨新」。霜葉飛取杜詩「淸霜洞庭葉﹐故欲別時飛」。宴淸都取沈隱侯「朝上閶闔宮﹐夜宴淸都闕」。又云﹕風流子出文選﹐劉良文選注曰﹐風流言其風美之聲﹐流於天下﹐子者﹐男子之通稱也。荔枝香出唐書﹐貴妃生日﹐命小部奏新曲﹐未有名﹐適進荔枝至﹐因名荔枝香。解語花出天寶遺事﹐亦明皇稱貴妃語。解連環出莊子連環可解也。華胥引出列子﹐黃帝晝寢﹐夢遊華胥之國。塞垣春﹐塞垣二字出後漢書鮮卑傳。玉燭新﹐玉燭二字出爾雅。此元敬南濠詩話也。卓珂月又云﹕多麗﹐張均妓名﹐善琵琶者也。念奴嬌﹐唐明皇宮人念奴也。愚按宋人詞調不下千餘﹐新度者卽本詞取句命名﹐余俱按譜塡綴﹐若一一推鑿﹐何能盡符原指。安知昔人最始命名者﹐其原詞不已失傳乎。且僻調甚多﹐安能一一傳會載籍。自命稽古學者﹐寧失闕疑﹐毋使後人徒資彈射可耳。○辧詞名本詩說胡元瑞筆叢﹐駁用修處最多。其辧詞調﹐尢極縷。如辧詞名之本詩者﹐點絳唇﹑靑玉案等﹐楊說或協﹐余俱偶合﹐未必盡自詩中。「滿庭芳艸易黃昏」﹐唐人本形容姜寂﹐詞名滿庭芳﹐豈應出此。生查子﹐謂查卽古槎字﹐合之博望﹐意義不通。菩薩蠻﹐謂蠻國之人﹐危髻金冠﹐瓔絡被體﹐故名﹐非專指婦髻也。蘭陵王入陣曲﹐見北齊史。尉遲大杯﹐正史無考﹐乃誤認元人雜劇。鷓鴣天謂本鄭詩﹐則雞鹿塞當入何調。曲中有黃鶯兒﹑水底魚﹑鬥鵪鶉﹑混江龍等﹐又本何調耶。元瑞此論﹐可謂詞品董狐矣。愚按用修﹑元敬﹐俱號綜博﹐而過於求新作好﹐遂多瑣漏。如一滿庭芳﹐而用修謂本吳融﹐元敬謂本柳州﹐果何所原起歟。風流子二字一解﹐尢爲可笑。詞中如贊浦子﹑竹馬子之類極多﹐亦男子通稱耶﹐則兒子又屬何解。荔枝香﹑解語花﹑與安公子等類相近﹐似乎可據。若連環﹑華胥本之莊﹑列﹐塞垣﹑玉燭本之後漢書﹑爾雅﹐遙遙華冑﹐探河星宿﹐毋乃太遠﹐此俱穿鑿傳會之過也。然元瑞考據精詳﹐而於詞理未盡研涉。毛馳黃詩辧坻駁胡元瑞云﹕詞人以所長入詩﹐其七言律﹐非平韻玉樓春﹐則襯字鷓鴣天﹐而玉樓春無平韻者﹐鷓鴣天無襯字者﹐是不知有瑞鷓鴣﹐而以臆說附會也。此數調﹐本在眉睫﹐而持論或誤﹐信乎博而且精之爲難矣。愚又按﹐詞品序中云﹕唐七言律﹐卽詞之瑞鷓鴣也。七言仄韻﹐卽詞之玉樓春也。胡豈不知﹐而臆辭若此﹐豈有意避楊語﹐或下筆之偶誤耶。○古詞調名多屬本意詞品云「唐詞多緣題所賦﹐臨江仙則言水仙﹐女冠子則述道情﹐河瀆神則緣祠廟﹐巫山一段雲則狀巫峽﹐醉公子則詠公子醉也。」胡元瑞藝林學山云「諸詞所詠﹐固卽調名﹐然詞家亦間如此﹐不盡泥也。菩薩蠻稱唐世諸調之祖﹐昔人著作最眾﹐乃無一曲與調名相合。餘可類推。猶樂府然﹐題卽詞曲之名也﹐聲調卽詞曲音節也。宋人塡詞絕唱﹐如流水孤村﹑曉風殘月等篇﹐皆與調名了不關涉。而王晉卿人月圓﹑謝無逸漁家傲﹐殊碌碌無聞。則樂府所重在調不在題明矣。」愚按此論﹐楊固太泥﹐胡亦未盡通方也。大率古人由詞而制調﹐故命名多屬本意。後人因調而塡詞﹐故賦寄率離原辭。曰塡﹑曰寄﹐通用可知。宋人如黃鶯兒之詠鶯﹐迎新春之詠春﹐﹝柳耆卿月下笛之詠笛﹐﹝周美成暗香疏影之詠梅﹐姜夔﹞粉蝶兒之詠蝶﹐﹝毛滂﹞如此之類﹐其傳者不勝屈指﹐然工拙之故﹐原不在是。近阮亭﹑金粟﹐與僕題余氏女子諸繡﹐如浣紗圓﹐則用浣溪紗﹑思越人﹑西施等名。髙唐神女圖﹐則用巫山崗一段云﹑髙陽臺﹑陽臺路等名。洛神圖﹐則用解佩令﹑伊川令﹑南浦等名。柳毅傳書圖﹐則用望湘人﹑傳言玉女﹑瀟湘逢故人慢等名。其他集中所載﹐亦居什一。偶爾引用﹐巧不累雅。藉是名工﹐所謂竇中窺日﹐未見全照耳。○胡元瑞意見有偏胡元瑞又云「升庵論曲中黃鶯兒﹑素帶兒﹐亦詠鶯詠帶者﹐尢非。鶯以諭聲﹐帶以寓情耳。」愚按詞中亦有黃鶯兒﹐柳永樂章集第一首卽是詠鶯﹐何胡見之偏也。大約此等處刻於彈射﹐輸攻墨守﹐徒勞搖襞﹐與詞理正自逕庭。○詞曲同調名沈天羽云﹕詞名多本樂府﹐然去樂府遠矣。南北劇名﹐又本塡詞來﹐去塡詞更遠矣。按南北劇與塡詞同者﹐靑杏兒﹝中調﹞卽北劇小石調。憶王孫﹝小令﹞卽北劇仙呂調。小令之搗練子﹑生查子﹑點絳唇﹑霜天曉角﹑卜算子﹑謁金門﹑憶秦娥﹑海棠春﹑秋蕊香﹑燕歸梁﹑浪淘沙﹑鷓鴣天﹑虞美人﹑步蟾宮﹑鵲橋仙﹑夜行船﹑梅花引﹐中調之唐多令﹑一剪梅﹑破陣子﹑行香子﹑靑玉案﹑天仙子﹑傳言玉女﹑風入松﹑剔銀燈﹑祝英臺近﹑滿路花﹑戀芳春﹑意難忘﹐長調之滿江紅﹑尾犯﹑滿庭芳﹑燭影搖紅﹑絳都春﹑念奴嬌﹑髙陽臺﹑喜遷鶯﹑東風第一枝﹑眞珠簾﹑齊天樂﹑二郎神﹑花心動﹑寶鼎現﹐皆南劇之引子。小令之柳梢靑﹑賀聖朝﹐中調之醉春風﹑紅林檎近﹑驀山溪﹐長調之聲聲慢﹑八聲甘州桂枝香﹑永遇樂﹑解連環﹑沁園春﹑賀新郎﹑集賢賓﹑哨徧﹐皆南劇慢詞。外此鮮有相同者。更有南北曲與詩餘同名﹐而調實不同者﹐又不能盡數。胡元瑞云﹕宋人黃鶯兒﹑桂枝香﹑二郎神﹑髙陽臺﹑好事近﹑醉花陰﹑八聲甘州之類﹐與元人毫無相似。若菩薩蠻﹑西江月﹑鷓鴣天﹑一剪梅﹐元人𨿽用﹐悉不可按腔矣。愚按﹐此等九宮譜中悉載﹐然有全體俱似者﹐又有不用換頭者。至詞曲之界﹐本有畦畛﹐不得謂調同而詞意悉同﹐竟至儒墨無辧也。○長調須一气流貫朱承爵存余堂詩話云﹕詩詞𨿽同一機杼﹐而詞家意象﹐與詩略有不同。句欲敏﹐字欲捷﹐長篇須曲折三致意﹐而气自流貫﹐乃得。此語可爲作長調者法﹐蓋詞至長調而變已極。南宋諸家凡以偏師取勝者無不以此見長。而梅溪﹑白石﹑竹山﹑夢窗諸家﹐麗情密藻﹐盡態極妍。要其瑰琢處﹐無不有蛇灰蚓綫之妙﹐則所云一气流貫也。○董文友詞論余常與文友論詞﹐謂小調不學花間﹐則當學歐｜晏｜秦｜黃。花間綺琢處﹐於詩爲靡。而於詞則如古錦紋理﹐自有黯然異色。歐﹑晏蘊藉﹐秦﹑黃生動﹐一唱三嘆﹐總以不盡爲佳。淸眞﹑樂章﹐以短調行長調﹐故滔滔莽莽處﹐如唐初四傑﹐作七古嫌其不能盡變。至姜﹑史﹑髙﹑吳﹐而融篇煉句琢字之法﹐無一不備。今惟合肥兼擅其勝﹐正不如用修好入六朝麗字﹐似近而實遠也。○小調換韻小調換韻﹐長調多不換韻。間如小梅花﹑江南春諸調﹐凡換韻者﹐多非正體﹐不足取法。○雲間詞長篇不足阮亭常爲予言﹐詞至雲間﹐幽蘭｜湘眞諸集﹐言內意外﹐已無遺議。柴虎臣所謂華亭腸斷﹐宋玉魂消﹐稱諸妙合﹐謂欲詣。斯言論詩未允﹐論詞神到。所微短者﹐長篇不足耳。北宋諸家﹐大率如是。正如嘉州﹑右丞﹐不能爲工部之五七排體﹐自足名家。○子山其年詞情景兼得阮亭旣極推雲間三子﹐而謂入室登堂﹐今惟子山﹑其年。子山江楓一集﹐力刪透露。其年詠枕諸篇﹐更饒含蘊﹐情景兼得﹐吾何間然。○詞自選詩樂府來詞品云﹕塡詞於文爲末﹐而非自選詩﹑樂府來﹐不能入妙。李易安詞「淸露晨流﹐新桐初引」﹐乃全用世說語。愚按詞至稼軒﹐經子百家﹐行間筆下﹐驅斥如意。近則婁東善用南北史﹐江左風流﹐惟有安石﹐詞家妙境﹐重見桃源矣。稼軒雄深雅健﹐自是本色﹐俱從南華沖虛得來。然作詞之多﹐亦無如稼軒者。中調短令亦間作嫵媚語﹐觀其得意處﹐眞有壓倒古人之意。爾來如展成反止酒﹐弈先偶然間﹐惇五焚筆硯﹐紫曜夢醒諸作﹐爭先﹐無夏公謹宣武學司空之恨。至阮亭﹑金粟﹑艾庵唱和﹐偶興數闋﹐以筆墨牢騷﹐寫胸中塊壘﹐無意摹古﹐而提劉攀陸﹐予能無續貂之愧耶。○詞不宜和韻張玉田謂詞不宜和韻﹐蓋詞語句參錯﹐復格以成韻﹐支分驅染﹐欲合得離。能如李長沙所謂善用韻者﹐𨿽和猶如自作﹐乃爲妙協。近則龔中丞綺讖諸集﹐半用宋韻。阮亭稱其與和杜諸作﹐同爲天才﹐不可學。其餘名手﹐多喜爲此﹐如和坡公楊花諸闋﹐各出新意﹐篇篇可誦。但不可如方千里之和片玉﹐張杞之和花間﹐首首彊葉。縱極意求肖﹐能如新丰雞犬﹐盡得故乎處。○詠物須神似詠物固不可不似﹐尢忌刻意太似。取形不如取神﹐用事不若用意。宋詞至白石﹑梅溪﹐始得个中妙諦。今則短調﹐必推雲間。長調則阮亭贈雁﹐金粟詠螢﹑詠蓮諸篇﹐可謂神似矣。僕於銷夏時﹐亦詠僻題數十闋﹐𨿽選料煉句處﹐謬爲諸公所嘆﹐然形神縹緲之間﹐固不無望三神山之恨。○詠古詞須有寄托詞至詠古﹐非惟著不得宋詩腐論﹐並著不得晚唐人翻案法。反復流連﹐別有寄托﹐如楊文公讀義山「珠箔輕明」一絕句﹐能得其措辭寓意處﹐便令人感慨不已。○集句詞不必多作賀黃公云﹕生平不喜集句詩﹐以佳則僅一斑斕衣﹐不佳且百補破衲也。至詞則尢難神合。曩惟仲茅﹐今則文友﹑阮亭﹐稱爲老手並驅﹐然此體正不必多作。○詞有回文體詞有隱括體﹐有回文體。回文之就句回者﹐自東坡﹑晦庵始也。其通體回者﹐自義仍始也。近來吾友公阮﹑文友﹐有一首回作兩調者。文人慧筆﹐曲生狡獪﹐此中故有三昧﹐匪徒乞靈竇家余巧也。○兪光祿論詞阮亭極推兪光祿小調﹐爲近今第一手。方學士坦庵云﹕嘗與光祿論詞﹐其言專主音格﹐謂亭絀意以就字﹐不可軼字以伸意。余謂此卽光祿長調所以不能勝人處。○明人有佳詞兪少卿云﹕萬曆以來﹐詩文制義﹐化爲四目蒙﹐九頭妖鳥。而詩餘以無人染指﹐故獨畱本來面目。此言故是激論﹐如馮﹑董二文敏﹑趙忠毅﹑吳文端﹑李太僕﹑範尙寶﹑焦修撰﹑王編修諸公﹐何嘗無一二佳調﹐但非專家﹐故不爲少卿所推藉耳。○詞不以多爲貴艸堂不選竹齋﹑﹝黃機﹞金穀﹑﹝石孝友﹞詞﹐花庵不選姑溪﹑﹝李之儀﹞友古﹑﹝蔡伸﹞詞﹐古來名作散軼﹐或其佳處而不傳﹐或傳者未必盡佳﹐正賀黃公所謂文之所在﹐不必名之所在也。然賈文元生平止作一詞﹐阮閎休﹑王元澤亦復止一二闋﹐琪花瑤艸﹐正以不多爲貴。抑「楓落吳江冷」﹐便所見不如所聞耶。○詩詞有別詞之紇那曲﹑長相思﹐五言絕句也。﹝俱載尊前集中﹞。柳枝﹑竹枝﹑淸平調引﹑小秦王﹑陽關曲﹑八拍蠻﹑浪淘沙﹐七言絕句也。阿那曲﹑雞叫子﹐仄韻七言絕句也。﹝花間集中多收諸體。﹞瑞鷓鴣﹐七言律詩也。﹝載艸堂集中。﹞款殘紅﹐五言古詩也。﹝楊用修體。﹞體裁易混﹐徵選實繁﹐故當稍別之﹐以存詩詞之辧。○卓徐詞浸淫元曲卓珂月﹑徐野君詞統一書﹐搜奇葺僻﹐可謂詞苑功臣。而珂月蕊淵﹑野君雁樓二集﹐亦復風臻淋漓﹐艷訁失競響。但過於尖透處﹐未免浸淫元曲耳。其間野君持論更優﹐觀其序陸藎思詞數語﹐可謂得詞理三昧。○詞有閒澹一派詩家有王﹑孟﹑儲﹑韋一派﹐詞流惟務觀﹑仙倫﹑次山﹑少魯諸家近似﹐與辛﹑劉徒作壯語者有別。近惟顧庵學士情景相生﹐縱筆便合﹐酷似渭南老人。言遠方伯﹐洮洮淸迥﹐與葛理問震父瑜亮。更如岸初﹑文夏﹑耕烏﹑昆侖諸公﹐俱以閒澹秀脫爲宗﹐不作濃情致語。求之近代﹐其文待詔﹑陳徽君之間乎。○賀黃公紅牙集賀黃公詩話云﹕元﹑白﹑溫﹑李﹐綿稱艷手。而元之「頻頻聞動中門鎖﹐猶帶春酲懶相送」﹐李之「書被催成墨未濃﹐車走雷聲語未通」。始眞是浪子宰相﹐淸狂從事。詞筌云﹕詞至少遊「無端銀燭殞秋風」之類而蔓艸頓邱﹐不惟極意形容﹐兼亦直認無諱數語﹐可謂樂而不淫。然黃公紅牙一集﹐其刻畫迷離處﹐西陵松析﹐北裏菖蒲﹐履遺纓絕﹐宛然在目。所云生平悔習此技者﹐其黃才伯如花落梅之諭耶﹐抑洲所謂寧爲大雅罪人也。○詩人之詞與詞人之詞阮亭嘗云﹕有詩人之詞﹐有詞人之詞。詩人之詞﹐自然勝引﹐托寄髙曠﹐如虞山﹑曲周﹑吉水﹑蘭陽﹑新建﹑益都諸公是也。詞人之詞﹐纏綿蕩往﹐窮纖極隱﹐則凝父﹑遐周﹑蒓僧﹑去矜諸君而外﹐此理正難簡會。○沈天羽別集選沈天羽別集一選﹐自謂有扌追腸鏤腎之妙。吾最喜其意致相詭﹐言語妙天下數語﹐爲詩餘開卻生面。近如嵇叔子﹑尢展成﹑許有介﹑王山長諸集﹐類皆環姿逸穎﹐體裁別出。然亦有刻意纖僻﹐臻離本旨﹐如蕪陰張淥漁﹑雲間朱宗遠﹑楚中許漱石﹑趙友沂諸君﹐不無奇過得庸﹐深極反淺之病。岷源濫觴﹐不得不歸咎於別集二字。○雲間諸子詞王次公云﹕詞曲家非當行本色﹐𨿽麗語博學無用。麗語而復當行﹐不得不以此事歸之雲間諸子。至婁東惟夏次谷二君﹐善能作本色語﹐揆之乃祖﹐可謂大小美復出。○詩詞各有格李長文學士詞﹐淸姿朗調﹐原本秦﹑黃。爲予言﹐少作極多﹐因在館署日﹐薛行屋侍郎勸弗多作﹐以崇詩格﹐乃遂擱筆。昔文太靑少卿﹐亦持此論﹐先輩大率如此。楊用修云﹕詩聖如子美﹐而集內塡詞無聞。少遊﹑幼安﹐詞極工矣﹐而詩殊不彊人意。揆之通論﹐夫豈盡然。○柳洲詞派詞至柳洲諸子﹐幾二百餘家﹐可謂極盛。無論袁錢戈支諸先輩﹐吐納風流如爾斐﹑子顧﹑子更﹑子存﹑卜臣﹑古皇諸家﹐先後振藻。飈流符會﹐實有倡導之功。要之阮亭所云﹐不纖不詭﹐一往熨貼﹐則柳洲詞派盡矣。○文友詞廣陵寓捨﹐一日﹐彭十金粟雨中過﹐集讀雲華﹑蓉渡諸詞曰﹐此非秀法師所訶耶。如此泥犁﹐安得有空日。又曰﹕自山谷來﹐泥犁盡如我輩﹐此中便無俗物敗人意﹐爲之絕倒。○雲華詞雲華詞﹐其撫仿屯田處﹐窮纖極眇﹐纏綿儇俏。然毛馳黃雲﹕柳七不足師﹐此言可爲獻替。蓋樂章集多在旗亭北裏間﹐比片玉詞更宕而盡。鄭繁雅簡﹐便啟打棗掛枝會倆。阮亭與僕於文友少作﹐多所刪逸﹐亦是此意。○廣陵諸子詞廣陵諸子﹐善百﹑園次﹐巧於言情。宗子梅岑﹐精於取境。然宗固是艷才﹐刻意避香奩語﹐豈畏北海無禮之呵耶。○夏貴溪詞虞山詩選云﹕夏貴溪喜爲長短句﹐詩餘小令﹐艸稿未削﹐已傳布都下﹐互相傳唱。歿未百年﹐而花間﹑艸堂之集﹐無有及公謹名氏者。求如前代所謂曲子相公﹐亦不可得。大約花間﹑艸堂﹐亦宋人選集之偶傳者耳﹐此外不傳者何限。況並不入選中﹐則值班司滅沒﹐又不知其幾矣。近嚴都諫顥亭亦云然。邇來詩餘撫成選﹐故名作遂多散軼。目前如此﹐將來可知﹐安得呵爲剩技﹐遂云無關大雅哉。○南湖詩餘圖譜張光州南湖詩餘圖譜﹐於詞學失傳之日﹐創爲譜系﹐有蓽路藍縷之功。虞山詩選云﹕南湖少從王西樓遊﹐刻意塡詞﹐必求合某宮某調﹐某調第幾聲﹐其聲出入第幾犯﹐抗墜圓美﹐必求合作﹐則此言似屬溢論。大約南湖所載。俱系習見諸體﹐一按字數多寡韻腳平仄﹐而於音律之學﹐尙隔一塵。試觀柳永樂章集中﹐有同一體而分大石歇指諸調﹐按之平仄﹐亦復無別。此理近人原無見解﹐亦如公﹤甬戈﹥所言徐六擔板耳。○彭金粟詞長調惟南宋諸家﹐才情蹀躞﹐盡態極妍。阮亭嘗云﹕詞至姜﹑吳﹑蔣﹑史﹐有秦﹑李所未到者。正如晚唐絕句﹐以劉賓客﹑杜紫微爲神詣﹐時出供奉﹑龍標一頭地。彭十金粟所作數十闋長調﹐妙合斯忄旨。阮亭戲謂彭十是艷詞專家。余亦云﹕詞至金粟﹐一字之工﹐能生百媚﹐𨿽欲怫然不受﹐豈可得耶。○詩詞曲語襲而愈工詩語入詞﹐詞語入曲﹐善用之卽是出處﹐襲而愈工。阮亭極持此論﹐嘗評金粟花心動秋思詞有云﹕白太傳「吳暮雨瀟瀟曲﹐自別江南久不聞」﹐錢宗伯「東風誰唱吳娘曲﹐暮雨瀟瀟ウ禁城」及自作「年來慣聽吳娘曲﹐暮雨瀟瀟水閣頭」。金粟乃云「驚秋客到傷心處﹐江南夢﹑一曲瀟瀟暮雨。」總由「暮雨瀟瀟郎不歸」生出如許心想。使拙筆爲之﹐便如芻狗再夢﹐數見不鮮矣。○倚聲非卑格梁﹑雲門諸子﹐才華斐然。近對巖以蓀友﹑樂天﹑景行﹑華峯﹑靑蓮及家黎眉詞見示﹐合之山來﹑沛玄諸子舊作﹐筆古蘊藉﹐淸艷兼長。惜全集欲成﹐采擷絕少﹐不無蛤帳將旦之恨。乃對巖以古文作手自命﹐諸子亦詩歌競爽﹐而詞悉當家。故知攬芳擷蕤﹐正不以倚聲爲卑格耳。○阮亭詞序余向序阮亭詞云「同裏諸子﹐好工小詞﹐如文友之儇艷﹐其年之矯麗﹐云孫之雅逸﹐初子之淸揚﹐無不盡東南之瑰寶。今則陳﹑董愈加綿渺﹐二黃益屬深妍。更加庸庵之醇潔﹐風山之超爽﹐卓人之精腴﹐介眉之雋練﹐公阮之幽峭﹐紫曜之鮮圓﹐陶云之雅潤﹐賡明之秀濯﹐含英咀華﹐彬彬可誦。詞𨿽小道﹐讀之亦覺風气日上。」○衍波詞序序衍波詞者﹐唐祖命云「極哀艷之深情﹐窮倩盼之逸趣﹐其旖旎而稼麗者﹐則景﹑煜﹑淸照之遺也。」其芊綿而後爽者﹐則淮海﹑屯田之匹上景呂云「朦朧萌折﹐明雋淸圓﹐卽令小山選句以爭妍﹐淮海含毫而競秀﹐諒無慚夫入室﹐或興嘆於積薪。」徐東癡云「采筆豪人﹐事窮工於一字。瓊裾慧女﹐購善本以千金。」又云「流商激楚之音﹐發皓揚淸之技。芳澤雜糅﹐竹絲漸近。錦囊之句﹐兼善夫短長。團扇之篇﹐妙得諸參錯」。凡玆數則﹐不獨爲阮亭詩餘寫照﹐亦可以溯洄詞蘊矣。○袁籜庵序衍波詞袁籜庵以樂府擅名﹐自謂醉心馬貫音學。其序衍波詞云「詞律甚嚴﹐稍戾卽不葉﹐其關要處﹐正需此一字﹐阮亭剛剛塡此一字。其行文如水之流坎﹐落韻如屨之稱足﹐音文雙妙﹐自然天成。卽口頭極平極淡之字﹐一經陶寫﹐便覺香破鏗訇﹐壓紙欲飛。生居古人之後﹐而猶多創獲之詞﹐非才倍古人者弗能。」此論多主音律﹐微近曲理﹐然阮亭固當不愧此語。○金粟論衍波集金粟云﹕阮亭衍波一集﹐體備唐宋﹐珍逾琳瑯﹐美非一族﹐目不給賞。如春雲海爲來二闋﹐以及「射生歸晚﹐雪暗盤雕﹐屈子離騷﹐史公貨殖」等語﹐非稼軒之托興乎。揚子江上之「風髙雁斷」﹐蜀風眺望之「亂柳棲鴉」﹐非坡公之弔古乎。詠鏡之「一泓春水碧如煙」﹐贈雁之「水碧沙明﹐參橫月落﹐遠向瀟江去」﹐非梅溪﹑白石之賦物乎。「楚簟涼生﹐孤睡何曾著。借錦水桃花箋色﹐合鮫淚和入兪麋﹐小字重封」﹐非淸眞﹑淮海之言情乎。約而言之﹐其工致而綺靡者﹐花間之致語也。其婉孌而流動者﹐艸堂之麗字也。洵乎排黃軼秦﹐淩周駕柳﹐盡態窮姿﹐色飛魂斷矣。凡此雅論﹐無非實錄。昔空同﹑大復﹐苦相排難﹐郎琊﹑歷下﹐過屬稚標﹐我輩正當祛斯二惑耳。○阮亭詞序略余昔序阮亭詞﹐略云﹕嘗論前代諸家﹐文成之於元獻﹐猶蘭亭之似梓澤也。新都之於廬陵﹐猶宏治之似伯玉也。郎琊之於眉山﹐猶小令之似大令也。公謹之於幼安﹐猶宣武之似司空也。逮黃門舍人之於屯田﹑待制﹐直如曹﹑劉之於蘇﹑李﹐遂覺後來益工﹐然未有如吾阮亭者也。世有解人﹐應不河漢餘言。○香奩詩可不作汪茹文說鈴云﹕二王好香奩詩﹐每唱和至數十首。劉比部寓書輒問訊博士曰﹕王六﹝西樵﹞不致墮韓冬郎雲霧否。此𨿽慧業﹐並此不作可也。余戲謂阮亭云﹕公﹤甬戈﹥曾爲此論﹐何以又作詞繹一書。然苕文又云﹕彈棋賦詩﹐俱是惡業﹐但日誦楞嚴經一卷﹐便足了事。信如此言﹐盡當掃卻文字禪耳。○唐詞多有調無題沈豳祈云﹕唐詞多述本意﹐故有調無題。以題綴調﹐深乖古則。此言亦詞理之末端耳。集中有亻放詞旃命題﹐卽本詞取名者﹐故不嫌偶增一二。○彭王齊名金粟延露﹐阮亭衍波﹐髙才閒擬﹐濡筆奇工﹐合之雙美﹐離之各擅﹐彭王齊名﹐良云不忝。然阮亭嘗云﹕每當彭十﹐輒復自慚傖父。金粟亦謂阮亭云﹕君詩文歌詞﹐悉踞峯頂﹐令我輩從何處生活。近有以僕麗農詞﹐列爲三家者﹐糠謬先﹐當有子魚龍尾聲之恧矣。○詞韻寬於詩韻阮亭常與餘論韻﹐謂周挺齋中原音韻爲曲韻﹐則範善溱中州全韻當爲詞韻。至洪武正韻﹐斟酌諸書而成。其於詩韻﹐有獨用並爲通用者﹐﹝東冬淸靑之屬。﹞有一韻析爲二韻者﹐﹝虞模麻遮之屬。﹞如冬鍾並入東韻﹐江並入陽韻﹐挑出元字等入先韻﹐翻字殘字等入刪韻﹐俱於宋詞暗合。塡詞者所當援據﹐議極簡核。但愚按中州之比中原﹐止省陰陽之別﹐及所收字微寬耳。其減入聲作三聲﹐及分車遮等韻﹐則一本中原﹐尙與詞韻有辧。卽阮亭舊作如南鄕子﹑卜算子﹑念奴嬌﹑賀新郎諸闋﹐所用魚模仄韻﹐有將入聲轉葉者﹐俱用中州韻故耳。揆諸宋人韻腳所拘﹐借用一二﹐亦轉本音﹐竟爾通葉﹐昔人少覯。至毛氏南曲韻十九則﹐乃全依正韻分部。而又云﹕沈氏詞韻﹐中原音韻﹐可以參用。大約詞韻寬於詩韻﹐合諸書參伍以盡變﹐則了如指掌矣。○去矜詞韻質疑沈天羽云﹕曲韻近於詞韻﹐而支紙上下分作支思齊微兩韻﹐麻馬上下分作家麻車遮兩韻﹐及減去入聲﹐故曲韻不可爲詞韻。胡文煥詞韻﹐三聲用曲韻﹐而入聲用詩韻﹐居然大盲。將詞韻不亡於無﹐而亡於有﹐深可嘆也。今有去矜詞韻﹐考據該洽﹐部分秩如﹐可爲塡詞家之指南。但內中如支紙佳蟹二部﹐與周韻齊微皆來近﹐元阮一部﹐與周韻寒山桓歡先天殊。周韻平上去聲十九部﹐而沈韻平上去聲止十四部﹐故通用處較寬。然四支竟全通十灰﹐半元寒刪先全通用﹐𨿽宋詞蘇柳間然﹐畢竟稍濫﹐覺不如周韻之有別。且上去二聲﹐宋詞上如紙尾聲語禦薺﹐去如未禦遇霽﹐多有通用﹐近詞亦然。而平韻如支微魚虞齊﹐則斷無合理﹐似又未能槪以平貫去入。蓋詞韻本無蕭畫﹐作者遽難曹隨。分合之間﹐辧極銖黍﹐苟能多引古籍﹐參以神明﹐源流自見。余於沈韻質疑一二﹐以當莛叩﹐不敢輕爲嗤點也。○用韻須遵成法宋人詞韻有通用至數韻者﹐有忽然出一韻者﹐有數人如一轍者﹐有一首而僅見者。後人不察﹐利爲輕便﹐一韻偶侵﹐遂延他部﹐數字相引﹐竟及全文﹐此毛氏一人通譜﹐全族通譜之諭爲不易也。學者但遵成法﹐並舉習見者於繩尺﹐自鮮蹉跌。無遽以魯男子之不可﹐學柳下惠之可耳。○詞筌未畱意詞韻自詞韻無成書﹐而近來名手操觚者﹐隨意調葉﹐不按古法﹐如賀黃公詞筌一書﹐引斷典﹐而於詞韻未嘗畱意。其所制紅牙集﹐長調多有出入﹐如一萼紅感舊之成溫音吟通葉﹐風流子本意之陰溫靑裙及衣襦兪醫通葉﹐多麗本意之零薰裙屏通葉﹐則支齊魚虞四韻庚靑蒸侵眞文元七韻﹐均不辧矣。而柳洲諸家﹐有以魚虞歌三韻通用者﹐良由浙音使然。更甚者﹐寒山先天覃咸鹽七韻﹐遞相牽綴﹐龐然雜出。而入聲一韻﹐尢隨手塡湊﹐淄澠無別。此等因習﹐佳詞不乏﹐所云一韻之駁﹐坐累全篇﹐亮音俊曲﹐終於廢棄﹐反不如胡氏詞韻之按部就班矣。○宋詞多上去通用宋詞多上去通用﹐其來已久。考樂府雜錄云﹕平聲羽七調﹐上聲角七調﹐去聲宮七調﹐入聲商七調。又元和韻譜云﹕平聲者哀而安﹐上聲者厲而舉﹐去聲者淸而遠﹐入聲者直而促。則昔人歌筵舞袖間﹐何以使紅牙畢協﹐其理固不可彊解。○入聲最難分別入聲最難分別﹐卽宋人亦錯綜不齊﹐沈氏詞韻當已。近柴虎臣古韻﹐則一屋二沃通﹐而三覺半通。﹝三覺半﹐如嶽濁角數之類。﹞四質五物通﹐而九屑半通。﹝九屑半﹐如耋拙譎結之類。﹞六月七曷八黠九屑通。十藥十一陌通﹐而三覺半通。﹝三覺半﹐如這類。﹞十二錫十三職通﹐而十一陌半通。﹝十一陌半﹐如辟革易麥之類。﹞十四緝獨用。十五合十六葉十七洽通。毛馳黃曲韻﹐則準洪武正韻﹐而一屋單用。二質七陌八緝通用。三曷六藥通用。四轄九合通用。五屑十葉通用。又﹐屑葉可單用﹐因南曲入聲單押而設也﹐與詞韻俱可參證。又毛氏唐韻四聲表﹐統以穿鼻﹑展輔﹑抵齶﹑斂唇﹑直喉﹑閉口諸部分爲經緯。其於入聲辧析益嚴。中間子母離合﹐嫡裔判承﹐證古之外﹐以按文尋聲得之。窮源別支﹐轉換反葉﹐兼及陰陽首尾之故﹐鉤貫探索﹐爲說甚辯。玆但取其關要詞譜者﹐蒼撮一二耳。○詩詞曲韻不同毛氏五韻目云﹕柴氏古韻﹐爲晉宋以前古體詩辭之韻。孫忄面唐韻﹐爲齊梁以後古近體詩詞之韻。周徳淸中原音韻﹐爲北曲韻。沈氏詞韻﹐爲塡詞韻。毛氏南曲正韻﹐爲南曲韻﹐畦畛劃然。陳其年敍有云「自六季以迄金元﹐新聲代啟﹐韻亦因之。若使擬贈婦﹑述祖之篇﹑而必押家爲姑。作吳兪越艷之體﹐而乃激些成亂。染指花間﹐而預爲車遮勸進。耽情南曲﹐而仍爲關鄭殘客。實大雅之罪人﹐抑閨之別錄也。」此數語可爲破的。○塡詞當以近韻爲法嘗觀方子謙韻會小補所載﹐有一字而數音者﹐有一字而古讀與古葉各殊者。古人用韻參錯﹐必有援據。今人孟浪引用﹐借以自文﹐惑已。如辛稼軒歌麻通用﹐鮮不疑之。毛馳黃雲﹕古六麻一部﹐入魚虞歌三部﹐盡車讀如居﹐邪讀如徐﹐花讀如敷﹐家瓜讀如姑﹐麻讀如磨﹐他讀如拖之類是也。塡詞與騷賦異體﹐自當斷以近韻爲法。○韻有統系沈休文四聲韻中﹐如朋與蒸﹐靴與戈﹐車與麻﹐打與等﹐卦劃與怪壞之類﹐挺齋升庵﹐俱駁爲舌。而宋詞中至張仲宗呼否爲府﹐以葉主舞。林外呼瑣爲掃﹐以葉老。兪克成呼我爲襖以葉好。詞品皆指爲閩音﹐其說甚當。而毛馳黃謂沈韻本屬同文﹐非江淮間偏音﹐挺齋詆之﹐謬已。蓋自三百篇楚詞﹐以迄南曲﹐一系相承﹐俱屬爲韻統﹐而北曲偏音﹐四聲不備爲別統。故金元人作詩﹐亦用沈韻。作詞亦不專用周韻﹐從無以入聲分葉平上去者。又安得以曲韻廢詞韻﹐且上格詩韻乎。◎補遺﹖吳魯於和稼軒詞吳魯於孝廉﹐能詩善書﹐築墅南郭﹐盡泉池澗石亭臺花竹之勝。小詞瀟灑絕妙﹐自比稼軒。有和稼軒卜算子詞云「性嫩不衣冠﹐地僻無車馬。誰與山翁作往還﹐五月披裘者。髙枕石爲牀﹐劇飲盆爲瓦。不讓羲皇已上人﹐五柳先生也。」「倦放林逋鶴懶策山公馬。千尺長廊水一方﹐猶羨舟居者。地僻蘚侵階﹐屋老松生瓦。門外人來問主人﹐山水之間也。」

