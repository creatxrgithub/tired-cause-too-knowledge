介存齋論詞雜著﹝淸﹞周濟

一

兩宋詞各有盛衰﹕北宋盛於文土而衰於樂工﹔南宋盛於樂工而衰於文土。二

北宋有無謂之詞以應歌﹐南宋有無謂之詞以應社。然美成《蘭陵王》﹑東坡《賀新郎》當筵命筆﹐冠絕一時。碧山《齊天樂》之詠蟬﹐玉潛《水龍吟》之詠白蓮﹐又豈非社中作乎﹖故知雷雨鬱蒸﹐是生芝菌﹔荊榛蔽芾﹐亦產蕙蘭。三

詞有髙下之別﹐有輕重之別。飛卿下語鎭紙﹐端己揭響入云﹐可謂極兩者之能事。四

近人頗知北宋之妙﹐然不免有姜﹑張二字﹐橫亙胸中。豈知姜﹑張在南宋﹐亦非巨擘乎﹖論詞之人﹐叔夏晚出﹐旣與碧山同時﹐又與夢窗別派﹐是以過尊白石﹐但主「淸空」。後人不能細研詞中曲折深淺之故﹐羣聚而和之﹐並爲一談﹐亦固其所也。五

學詞先以用心爲主﹐遇一事﹑見一物﹐卽能沈思獨往﹐冥然終日﹐出手自然不平。次則講片段﹐次則講離合﹔成片段而無離合﹐一覽索然矣。次則講色澤﹑音節。六

感慨所寄﹐不過盛衰﹕或綢繆未雨﹐或太息厝薪﹐或己溺己饑﹐或獨淸獨醒﹐隨其人之性情學問境地﹐莫不有由衷之言。見事多﹐識理透﹐可爲後人論世之資。詩有史﹐詞亦有史﹐庶乎自樹一幟矣。若乃離別懷思﹐感士不遇﹐陳陳相因﹐唾瀋互拾﹐便思髙揖溫﹑韋﹐不亦恥乎﹖七

初學詞求空﹐空則靈气往來。旣成格調求實﹐實則精力彌滿。初學詞求有寄托﹐有寄托則表裏相宜﹐斐然成章。旣成格調﹐求無寄托﹐無寄托﹐則指事類情﹐仁者見仁﹐知者見知。北宋詞﹐下者在南宋下﹐以其不能空﹐且不知寄托也﹔髙者在南宋上﹐以其能實﹐且能無寄托也。南宋由下不犯北宋拙率之病﹐髙不到北宋渾涵之詣。八

臯文曰「飛卿之詞﹐深美閎約。」信然。飛卿醞釀最深﹐故其言不怒不懾﹐備剛柔之气。鍼縷之密﹐南宋人始露痕迹﹐《花間》極有渾厚气象。如飛卿則神理超越﹐不復可以迹象求矣﹔然細繹之﹐正字字有脈絡。九

端己詞﹐淸艷絕倫﹐初日芙蓉春月柳﹐使人想見風度。一〇

臯文曰「延巳爲人﹐專蔽固嫉﹐而其言忠愛纏綿﹐此其君所以深信而不疑也。」一一

永叔詞﹐只如無意﹐而沈著在和平中見。一二

耆卿爲世訾謷久矣﹐然其鋪敍委婉﹐言近意遠﹐森秀幽淡之趣在骨。耆卿樂府多﹐故惡濫可笑者多﹐使能珍重下筆﹐則北宋髙手也。一三

晉卿曰「少遊正以平易近人﹐故用力者終不能到。」一四

良卿曰「少遊詞﹐如花含苞﹐故不甚見其力量。其實後來作手﹐無不胚胎於此。」一五

美成思力獨絕千古﹐如顏平原書﹐𨿽未臻兩晉﹐而唐初之法﹐至此大備﹐後有作者﹐莫能出其範圍矣。讀得淸眞詞多﹐覺他人所作﹐都不十分經意。鉤勒之妙﹐無如淸眞﹔他人一鉤勒便薄﹐淸眞愈鉤勒﹐愈渾厚。一六

子髙不甚有重名﹐然格韻絕髙﹐昔人謂晏﹑周之流亞。晏氏父子﹐俱非其敵﹔以方美成﹐則又擬不於倫﹔其溫﹑韋髙弟乎﹖比溫則薄﹐比韋則悍﹐故當出入二氏之門。一七

梅溪甚有心思﹐而用筆多涉尖巧﹐非大方家數﹐所謂一鉤勒卽薄者。《梅溪詞》中﹐喜用偸字﹐中以定其品格矣。一八

良卿曰「尹惟曉『前有淸眞﹐後有夢窗』之說﹐可謂知言﹐夢窗每於空際轉身﹐非具大神力不能。」夢窗非無生澀處﹐總勝空滑。況其佳者﹐天光云影﹐搖蕩綠波﹔撫玩無斁﹐追尋已遠。尹特意思甚感慨﹐而寄情閒散。使人不易測其中之所有。一九

李后主詞如生馬駒﹐不受控捉。毛嬙﹑西施﹐天下美婦人也。嚴妝佳﹐淡妝亦佳﹐粗服亂頭﹐不掩國色。飛卿﹐嚴妝也﹔端己﹐淡妝也﹔後主則粗服亂頭矣。二〇

人賞東坡粗豪﹐吾賞東坡韶秀﹕韶秀是東坡佳處﹐粗豪則病也。二一

東坡每事俱不十分用力。古文﹑書﹑畫皆爾﹐詞亦爾。二二

稼軒不平之鳴﹐隨處輒發﹐有英雄語﹐無學問語﹐故往往鋒穎太露﹔然其才情富艷﹐思力果銳﹐南北兩朝﹐實無其匹﹐無怪流傳之廣且欠也。世以蘇辛並稱﹐蘇之自在處﹐辛偶能到﹔辛之當行處﹐蘇必不能到﹕二公之詞﹐不可同日語也。後人以粗豪學稼軒﹐非徒無其才﹐並無其情。稼軒固是才大﹐然情至處﹐後人萬不能及。二三

北宋詞﹐多就景敍情﹐故珠圓玉潤﹐四照玲瓏﹐至稼軒﹑白石一變而爲卽事敍景﹐使深者反淺﹐曲者反直。吾十年來服膺白石﹐而以稼軒爲外道﹐由今思之﹐可謂瞽人捫籥也。稼軒郁勃﹐故情深﹔白石放曠﹐故情淺﹔稼軒縱橫﹐故才大﹐白石局促﹐故才小。惟《暗香》《疏影》二詞﹐寄意題外﹐包蘊無窮﹐可與稼軒伯仲﹔余俱據事直書﹐不過手意近辣耳。白石詞﹐如明七子詩﹐看是髙格響調﹐不耐人細看。白石以詩法入詞﹐門徑淺狹﹐如孫過庭書﹐但便後人模仿。白石好爲小序﹐序卽是詞﹐詞仍是序﹐反復再觀﹐如同嚼蠟矣。詞序﹑序作詞緣起﹐以此意詞中未備也。今人論院本﹐尙知曲白相生﹐不許復沓﹐而獨津津於白石序﹐一何可笑﹗二四

竹山薄有才情﹐未窺雅操。二五

公謹敲金戛玉﹐嚼雪盥花﹐新妙無與爲匹。公謹只是詞人﹐頗有名心﹐未能自克﹔故𨿽才情詣力﹐色色絕人﹐終不能超然遐舉。二六

中仙最多故國之感﹐故著力不多﹐天分髙絕﹐所謂意能尊體也。中仙最近叔夏一派﹐然玉田自遜其深遠。二七

玉田﹐近人所最尊奉。才情詣力﹐亦不後諸人﹔終覺積穀作米﹐把纜放船﹐無開闊手段﹔然其淸絕處﹐自不易到。玉田詞﹐佳者匹敵聖﹐往往有似是而非處﹐不可不知。叔夏所以不及前人處﹐只在字句上著功夫﹐不肯換意﹐若其用意佳者﹐卽字字珠輝玉映﹐不可指摘。近有喜學玉田﹐亦爲修飾字句易﹐換意難。二八

西麓疲軟凡庸﹐無有是處。書中有館閣書﹐西麓殆館閣詞也。西麓不善學少遊。少遊中行﹐西麓鄕願。竹屋得名甚盛﹐而其詞一無可觀﹐當由社中標榜而成耳。然較之西麓﹐尙少厭气。二九

蒲江小今﹐時有佳趣﹐長篇則枯寂無味﹐此才小也。三〇

玉潛非詞人也﹐其《水龍吟》「白蓮」一首﹐中仙無以遠過。信乎忠義之士﹐性情流露﹐不求工而自工。特錄之以終第一卷

﹐後之覽者﹐可以得吾意矣。三一

閨秀詞惟淸照最優﹐究苦無骨﹐存一篇尢淸出者。

向次《詞辧》十卷﹕一卷起飛卿﹐爲正﹔二卷起南唐後主﹐爲變﹔名篇之稍有疵累者爲三﹑四卷﹔平妥淸通﹐才及格調者爲五﹑六卷﹔大體紕繆﹑精彩間出爲七﹑八卷﹔本事詞話爲九卷。庸選惡札﹐述誤後生﹐大聲疾呼﹐以昭炯戒爲十卷。旣成寫本付田生。田生攜以北﹐附糧艘行﹐衣袽不戒﹐厄於黃流﹐旣無副本﹐惋嘆而已﹗爾後稍稍追憶﹐僅存正﹑變兩卷﹐尙有遺落。頻年客遊﹐不及裒集補緝﹔恐其久而復失﹐乃先錄付刻﹐以俟將來。於呼﹗詞小技也﹐以一人之心力才思﹐進退古人﹐旣未必盡無遺憾﹐而尙零落﹐則述錄之難﹐爲何如哉﹗介存又記。﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣附錄宋四家詞選目錄序論

序曰﹕

淸眞﹐集大成者也。稼軒斂雄心﹐抗髙調﹐變溫婉﹐成悲涼。碧山饜心切理﹐言近指遠﹐聲容調度﹐一一可循。夢窗奇思壯采﹐騰天潛淵﹐返南宋之淸泚﹐爲北宋之穠摯。是爲四家﹐領袖一代。餘子犖犖﹐以方附庸。夫詞﹐非寄托不入﹐專寄托不出﹐一物一事﹐引而伸之﹐觸類多通﹐驅心若遊絲之罥飛英﹐含毫如郢斤之斫蠅翼﹐以無厚入有間﹐旣習已﹐意感偶生﹐假類畢達﹐閱載千百﹐謦欬弗達﹐斯入矣。賦情獨深﹐逐境必寤﹐醞釀日久﹐冥發妄中﹐𨿽鋪敍平淡﹐摹繢淺近﹐而萬感橫集﹐五中無主﹐讀其篇者﹐臨淵窺魚﹐意爲魴鯉﹐中宵驚電﹐罔識東西﹐赤子隨母笑啼﹐鄕人緣劇喜怒﹐抑可謂能出矣。問塗碧山﹐歷夢窗﹑稼軒以還淸眞之渾化。余所望於世之爲詞人者﹐蓋如此。

論曰﹕

淸眞渾厚﹐正於鉤勒處見。他人一鉤勒便刻削﹐淸正愈鉤勒﹐愈渾厚。

耆卿鎔情入景﹐故淡遠。方回鎔景入情﹐故穠麗。

少遊最和婉醇正﹐稍遜淸眞者辣耳。少遊意在含蓄﹐如花初胎﹐故少重筆。然淸眞沈痛至極﹐仍能含蓄。

子野淸出處﹑生脆處﹐味極雋永﹐只是偏才﹐無大起落。

晏氏父子﹐仍步溫﹑韋﹔小晏精力尢勝。

西麓宗少遊﹐徑平思鈍﹐鄕願之亂徳也。

蘇﹑辛並稱。東坡天趣獨到處﹐殆成絕詣﹐而苦不經意﹐完璧甚少。稼軒則沈著痛快﹐有轍可循﹐南宋諸公﹐無不傳其衣缽﹐固未可同年而語也。稼軒由北開南﹔夢窗由南追北﹕是詞家轉境。

韓﹑範諸巨公﹐偶一染翰﹐意盛足舉其文﹐𨿽足樹幟﹐故非專家﹔若歐公則當行矣。

白石脫胎稼軒﹐變雄健爲淸剛﹐變馳驟爲疏宕﹕蓋二公皆極熱中﹐故气味吻合。辛寬姜窄﹕寬﹐故容穢﹔窄﹐故斗硬。

白石號爲宗工﹐然亦有俗濫處﹑﹝《揚州慢》﹕準左名都﹐竹西佳處。﹞寒酸處﹑﹝《法曲獻仙音》﹕象筆鸞箋﹐甚而今不道秀句。﹞補湊處﹑﹝《齊天樂》﹕邠詩溫與﹐笑蘺落呼燈﹐世間兒女。﹞敷衍處﹑﹝《淒涼犯》追念西湖上半闋。﹞支處﹑﹝《湘月》﹕舊家樂事誰省。﹞復處﹐《一萼紅》﹕翠藤共﹐閒穿徑竹﹐記曾共西樓雅集。﹞不可不知。

白石小序甚可觀﹐苦與詞復。若序其緣起﹐不犯詞境﹐斯爲兩美已。

竹山有俗骨﹐然思力沈透處﹐可以起懦。碧山胸次恬淡﹐故黍離﹑麥秀之感﹐只以唱嘆出之﹐無劍拔弩張習气。

詠物最爭托意隸事處﹐以意貫串﹐渾化無痕﹐碧山勝場也。

詞以思﹑筆爲入門階陛﹐碧山思﹑筆﹐可謂雙絕。幽折處﹐大勝白石﹐惟圭角太分明﹐反復讀之﹐有水淸無魚之恨。

梅溪才思﹐可匹竹山。竹山粗俗﹐梅溪纖巧。粗俗之病易見﹔纖巧之習難除﹐穎悟子第﹐尢易受其燻染。余選梅溪詞﹐多所割愛﹐蓋愼之又愼云。梅溪好用偸字﹐品格便不髙。

玉田才本不髙﹐專恃磨礱雕琢﹐裝頭作腳﹐處處妥當﹐後人翕然宗之。然如《南浦》之賦春水﹐《疏影》之賦梅影﹐逐韻湊成﹐豪無脈胳﹐而戶誦不已﹐眞耳食也﹗其他宅句安章﹐偶出風致﹐乍見可喜﹐深味索然者﹐悉從沙汰。

筆以行意也﹐不行須換筆﹐換筆不行﹐便須換意。玉田惟換筆﹐不換意。

臯文不取夢窗﹐是爲碧山門逕所限耳。夢窗立意髙﹐取逕遠﹐皆非餘子所及。惟過嗜餖飣﹐以此被議。若其虛實並到之作﹐𨿽淸眞不過也。

竹屋﹑蒲江並有盛名。蒲江窘促﹐等諸自鄶﹔竹屋硜硜﹐亦凡聲耳。

艸窗鏤冰刻楮﹐精妙絕倫﹔但立意不髙﹐取韻不遠﹐當與玉田抗行﹐未可方駕王﹑吳也。

北宋主樂章﹐故情景但取當前﹐無窮髙極深之趣。南宋則文人弄筆﹐彼此爭名﹐故變化益多﹐取材益富。然南宋有門逕﹐有門逕﹐故似深而轉淺﹔北宋無門逕﹐無門逕﹐故似易而實難。初學琢得五七字成句﹐便思髙揖晏﹑周﹐殆不然也﹐北宋含蓄之妙﹐逼近溫﹑韋﹔非點水成冰時﹐安能脫口卽是﹖

周﹑柳﹑黃﹑晁皆喜爲曲中俚語﹐山谷尢甚﹐此當時之軟平勾領﹐原非雅音。若托體近俳﹐而擇言尢雅﹐是名本色後語﹐又不可抹煞矣。

雅俗有辧﹐生死有辧﹐眞僞有辧﹐眞僞尢難辧。稼軒豪邁是眞﹐竹山便僞﹔碧山恬退是眞﹐姜﹑張皆僞。味在酸鹹之外﹐未易爲淺嘗人道也。

詞筆不外順﹑逆﹑反﹑正﹐尢妙在復﹑在脫。復處無垂不縮﹐故脫處如望海山﹐三山妙發。溫﹑韋﹑晏﹑周﹑歐﹑柳﹐推演盡致﹔南渡諸公﹐罕復從事矣。

「東」「眞」韻寬平。「支」「先」韻細膩﹐「魚」「歌」韻纏綿﹐「蕭」「尢」韻感慨﹐各有聲響﹐莫艸艸亂用。

陽聲字多則沈頓﹐陰聲字多則激昂﹐重陽間一陰﹐則柔而不靡﹐重陰間一陽﹐則髙而不危。

韻上一字最要相發。或竟相貼﹐相其上下而調之﹐則鏗鏘諧暢矣。

紅友極辧「上」「去」﹐是已。「上」「入」亦宜辧﹕「入」可代「去」﹐「上」不可代「去」﹐「入」之作「平」者無論矣。其作「上」者可代「平」﹐作「去」者斷不可以代「平」。「平」「去」是兩端﹕「上」由「平」而之「去」﹐「入」由「去」而之「平」。

「上」聲韻﹐韻上應用仄字者﹐「去」爲妙。「去」「入」韻﹐則「上」爲妙。「平」聲韻﹐韻上應用仄字者﹐「去」爲妙﹐「入」次之。疊則聱牙﹐鄰則無力。

雙聲疊韻字﹐要著意布置﹐有宜雙不宜疊﹐宜疊不宜雙處。重字則旣雙且疊﹐尢宜斟酌。如李易安之「淒淒慘慘戚戚」三疊韻﹑六雙聲﹐是鍛煉出來﹐非偶然拈得也。

硬字軟字宜相間﹐如《水龍吟》等俳句尢重。

領句單字﹐一調數用﹐宜令變化渾成﹐勿相犯。

一領四五六字句﹐上二下三﹑上三下二句﹐上三下四﹑上四下三句﹐四字平句﹐五七字渾成句﹐要合調無痕﹔重頭疊腳﹐蜂腰鶴膝﹐大小韻﹐詩中所忌﹐皆宜忌字。

積字成句﹐積句成段﹐最是見筋節處。如《金縷曲》中第四韻﹐煞上則妙﹐領下則減色矣。

吞吐之妙﹐全在換頭煞尾。古人名換頭爲「過變」﹐或藕斷絲連﹐或異軍突起﹐皆須令讀者耳目振動﹐方成佳制。換頭多偸聲﹐須和婉。和婉則句長節短﹐可容攢簇。煞尾多減字﹐須峭勁。峭勁則字過音畱﹐可供搖曳。

文人卑塡詞小道﹐未有以全力注之者。其實專精一二年﹐便可卓然成家。若厭難取易﹐𨿽畢生馳逐﹐費煙楮耳﹗余少嗜此﹐中更三變﹐年逾五十﹐始識康莊。自悼冥行之艱﹐遂慮問津之誤﹔不揣挽陋﹐爲察察言。退蘇進辛﹐糾彈姜﹑張。剟刺陳﹑史﹐芟夷廬﹑髙﹐皆足駭世。由中之誠﹐豈不或亮﹖其或不亮﹐然余誠矣﹗道光十有二年冬十一月八日止庵周濟記於春水懷人之舍乾宿雨據人民文學出版社《介存齋論詞雜著復堂詞話蒿庵論詞》一九五九年版錄入

