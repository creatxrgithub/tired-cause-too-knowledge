近代詞人逸事﹝淸﹞張爾田

鹿潭﹐先君子學詞之師也。性落拓。官兩淮鹽大使。罷官﹐避地東淘﹐杜小舫觀察愛其才﹐時周給之。小舫之詞﹐多出其手定。鹿潭素不善治生﹐歌樓酒館﹐隨手散盡。晚年與女子黃婉君結不解之緣﹐迎之歸於泰州。又以貧故﹐不安於室。鹿潭則大憤﹐走蘇州﹐謁小舫。小舫方署臬使﹐不時見鹿潭。旣失望﹐歸舟泊垂虹橋﹐夜書冤詞﹐懷之﹐仰藥死。小舫爲經紀其喪。婉君聞之﹐亦以死殉。余從嫂黃亦家泰州﹐親見婉君死狀﹐言之甚悉。是亦詞人之一厄也。鹿潭遺詩宗源瀚序﹐略及其事﹐而不能詳云。文小坡焯爲瑛蘭坡中丞子。一門鼎盛﹐兄弟十八﹐裘馬麗都。惟小坡被服儒雅﹐少登乙科﹐官內閣中書﹐不樂仕進。旅食江蘇﹐爲巡撫幕客四十餘年。善詼諧﹐工尺牘。故所歷賢主人﹐無不善遇之。然其中落落﹐恆有不自得者。先君子諱上龢﹐字沚﹖﹐曾從蔣鹿潭學詞﹐從沈旭庭梧學畫﹐與小坡爲詞畫至交。時余家居蘇州天燈巷。曾記一日大雪﹐晚飯後﹐小坡攜﹖具﹐敲門入﹐欲拉同赴盤門﹐觀女伶林黛玉演戲。或曰︰「此是殘花敗柳。」小坡笑曰︰「我輩又何嘗非殘花敗柳。」余隅坐﹐誦昔人句云︰「多謝秦川貴公子﹐肯持紅燭賞殘花。」小坡爲太息久之﹐蓋自傷其老而依人也。小坡塡詞之外﹐能畫﹐兼工醫術﹐自謂於音律有神悟。所著《詞源斠律》﹐大抵依據《燕樂考原》。余爲糾正數條﹐小坡大驚曰︰「是能傳吾大晟之業者也。」金石小學﹐靡不綜貫﹐皆非其至者﹐然自喜特甚。其齋中懸一聯云「籀說文九千字﹐治墨學十三篇。」楊守敬所書也。尊罍筆硯﹐事事精潔﹐有南宋江湖詩人風趣。鼎革後﹐以賣畫爲生﹐樵紅別墅所藏﹐一夕散盡。光緒甲午﹐先君子棄官僑吳中﹐與小坡及張子苾諸君連舉詞社。小坡方有「比紅」之賦﹐卽所謂侍兒紅冰是也。後遂歸於小坡。乃於翦金橋卜西樓以貯之。《冷紅詞》一卷﹐大半詠此。小坡晚年營別墅於孝義坊﹐其東坡陀亙﹐按圖經知爲吳小城﹐賦詞以張之。手種梅竹﹐極幽蒨之致。小坡歿後﹐吳印臣昌綬擬爲保存其墅﹐余爲題「僑吳舊築」四字﹐後亦未果﹐聞已易主矣。孟劬記於觀我生室。

夔笙爲兩江總督端忠敏方幕客﹐爲之審定金石﹐代作跋尾﹐忠敏極愛之。時蒯禮卿光典亦以名士官觀察﹐與夔笙學不同﹐每見忠敏﹐必短夔笙。一日﹐忠敏宴客秦淮﹐禮卿又及夔笙。忠敏太息曰「我亦知夔笙將來必餓死﹐但我端方不能看其餓死。」夔笙聞之﹐至於涕下。李審言﹐禮卿客也﹐有詠忠敏詩云「輕薄子云猶未死﹐可憐難返蜀川魂。」自是有宴會﹐夔笙與審言必避不相見。噫﹐忠敏之愛才﹐無媿明珠太傅﹐而夔笙知己之感﹐𨿽死不忘﹐尢可念也。

案﹕況李交惡事﹐據審言先生哲嗣語予﹐其先人詠忠敏詩云云﹐蓋別有所指﹐非詆夔笙﹐或孟劬先生偶據傳聞之語歟。編者附記。

有一人謁培老﹐自言家貧﹐非作官不可。培老笑曰「西山薇蕨﹐本我輩專利品﹐原不敢分潤公等。」旣而正色曰︰「我有一言奉告﹐作官盡管作官﹐切不可胡鬧。」其人踧踖不安﹐逡巡而退。此僕在座親聞者﹐殊可見此老風骨。附錄

龍陽易實甫﹐仕而不達﹐漸簡右江道﹐途出海上﹐臨桂況蕙風見之﹐欣然道故﹐挾之肘腋曰「吾抱道在躬。」歸安朱彊村﹐詞流宗師﹐方其選三百首宋詞時﹐輒攜鈔帙﹐過蕙風簃寒夜啜粥﹐相與探論。維時風雪甫定﹐淸气盈宇﹐曼誦之聲﹐直充閭巷。

臨桂王右遐於蕙風爲前輩﹐同直薇垣﹐研討詞事。右遐每有所作﹐輒就蕙風訂拍﹐蕙風謹嚴﹐屢作爲之屢攺﹐半塘或不耐﹐於稿尾大書「奉旨不攺了」。

海寧王靜安﹐朴學大師﹐間作小詞﹐亦循蘇﹑辛一流﹐不肯暱暱作兒女子語。時客海上﹐梅子畹華方有《香南雅集》﹐一時名流﹐題詠藻繪﹐蕙風彊靜安塡詞﹐靜安亦首肯﹐賦﹝淸平樂﹞一章﹐題永觀堂書。

梅畹華演劇﹐一時無兩﹐嘗搬演彩樓配於上海之天蟾舞臺。彊村﹑蕙風﹐聯袂入座﹐時姜妙香飾薛平貴﹐襤褸得彩球。彊村忽口占云「恨不將身變叫花。」蕙風應曰「天蟾咫尺隔天涯。」轉瞬成﹝浣溪沙﹞一解﹐曰「不足爲世人知之。」

仁和邵伯褧﹐儀容整適﹐垂頤廣頰﹐或曰「此天官相。」

淳安邵次公嘗有所眷娉婷﹐殘年風雨﹐戎馬載途﹐乃自析津隨至京師﹐次公欣然以造像屬朋輩徵題詠﹐曰采芳圖﹐不逾年﹐娉婷他適﹐次公遂屏不復言。

傅彩雲以絕色負盛名﹐某名士嫟之﹐嘗與蕙風同過酩酊﹐蕙風亦欣賞。迨其官浙東﹐彩雲少不繼﹐蕙風爲作小箋﹐詞意婉委﹐其人爲致二百金慰之。

歸安朱彊村暇輒行博﹐蕙風爲賦詞﹝竹馬子﹞﹐以紀其事。或勸之曰「久坐傷骨﹐久視傷脾。」彊村曰「不坐傷心。」

南海譚瑑靑久客京師﹐精治庖膳。客有北行者﹐以不得就一餐爲恨。

蕙風有芙蓉癖﹐濡染彊村﹐微燈雙枕﹐抵掌劇談﹐往往中夜。

安吉吳昌碩於書畫篆刻負盛名﹐所居邇彊村﹑蕙風﹐輒就夜談。忽一日﹐吳姬宵遁﹐昌碩爲之不歡。彊村曰「老人乃一往情深。」蕙風曰「姬人一往﹐此老情深。」

半塘字妾曰抱賢﹐蕙風就訊其義﹐唯唯曰「余以賢自況而已。」

伶女潘雪艷父事蕙風﹐迨蕙風歿﹐哭泣致賻﹐發引日﹐衣大布﹐隨靈輀以行﹐途人側目。

嘉興沈子培居上海﹐十年不涉歌場。自畹華來滬﹐遂往觀劇﹐並作﹝臨江仙﹞一解﹐時人以爲難能。

南海康長素傲岸自大﹐或於稠座請赴梨園﹐應曰「余豈不畏人剽殺者耶。」

鐵嶺文叔問之喪﹐康長素往哭之哀﹐卽寢其書捨﹐午夜檢叔問遺籍﹐丹鉛幾徧﹐彌爲泫然﹐因輦之海上。叔問有姬字南柔﹐後叔問十五年卒﹐無以爲葬。彊村﹑蕙風約客醵資薶之虎邱﹐題冷紅閣故姬南柔之墓﹐過者每爲掩涕。

南陵徐積余富藏書﹐尢好詞籍﹐當選閨秀百家付剞人﹐裒然成集。或以元詩選故事告之曰「行見裙釵羅列下拜。」

或問彊村翁﹕「晚歲何以少作詞。」翁噱然曰「理屈詞窮。」以上《詞林新語》三則﹐見《詞學季刊》第一卷

第三號

番禺潘蘭史先生﹐四十後﹐更字老蘭﹐主香港華報﹑實報筆政。曾梓其文稿與遊記﹑詩集﹐都爲十四卷。而詞則自《海山》《花語》二集之後﹐未有繼刊。有人傳誦其香海別洪銀屏校書云「客裏云萍情緒亂。便道歡場﹐說夢應腸斷。莫惜深杯珍重勸。銀箏醉死銀燈畔。同是天涯何所戀。月識郎心﹐花也如儂面。東去伯勞西去燕。人生那得長相見。」右調﹝蝶戀花﹞。此詞纏綿盡致﹐一往情深﹐置之子野﹑耆卿集中﹐不能過也。

蘭史嘗遊柏林﹐氈裘絕域﹐聲教不同﹐碧眼細腰﹐執經問字﹐亦從來文人未有之奇也。所著《說劍堂集》﹐意幕定庵﹐而無其發風動气。蘭史婦梁佩瓊亦能詩詞﹐其斷句如「花陰一抹香如水﹐柳色千行冷化﹖」﹐「花前怕倚回闌望﹐紅是相思綠是愁」﹐皆淒婉可誦。梁卒﹐蘭史賦《長相思詞》十六章﹐聞者掩涕。

蘭史詞已梓者﹐《海山詞》《花語詞》《珠江低唱》《長相思詞》四種。詞筆自是一代作手﹐求諸近代中﹐於納蘭公子性徳爲近。並世詞家﹐如浙江張蘊梅太史﹐亦嫌气促﹐遑論其他。

蘭史多情﹐尢多艷。居徳意志時﹐有女史名媚雅者﹐授琴來柏林﹐彼此有身世之感﹐蘭史賦﹝訴衷情﹞詞云「樓迥。人靜。移玉鏡。照銀櫳。琴語定。簾影月朦朧。芳思與誰同。丁東。隔花彈亂紅。一痕風。」他日媚雅邀遊蝶渡﹐招同女史二十六人﹐各按琴曲﹐延蘭史入座正拍。復成﹝琵琶仙﹞詞云「仙舫晶屏﹐有人畫洛浦靈妃眉嫵。歌扇輕約蘋風﹐雲鬟醮香霧。芳渡口﹐銀奩浸綠﹐更紅了櫻桃千樹。初度劉郎﹐三生杜牧﹐塵夢休賦。還憐我似水才名﹐話佳日匆匆莫閒度。都把一襟羈思﹐與前汀鷗鷺。扶窄袖﹐瑤絲代語﹐喚水仙共點琴譜。只惜弦裏飛花﹐斷腸何處。」順徳賴虛舟﹐年七十矣﹐續而艷之﹐詫爲奇福﹐縵情云結綺寮。萬花叢裏擁嬌嬈。文君自有求凰曲﹐不待相如玉軫挑。琴﹖因題其後云「𨿽異體一般弦。得宮商韻總圓。廿六嬌娥翻舞袖﹐倚聲齊踏鷓鴣天。」以上三則見《詞學季刊》一卷第四號

