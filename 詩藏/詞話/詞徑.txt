詞徑﹝淸﹞孫麟趾

夢窗足醫滑易之病﹐不善學之﹐便流於晦。余謂詞中之有夢窗﹐如詩中之有長吉。篇篇長吉﹐閱者易厭。篇篇夢窗﹐亦難悅目。篇篇夢窗﹐亦難悅目。

作詞須擇調﹐如﹝滿江紅﹞﹑﹝沁園春﹞﹑﹝水調歌頭﹞﹑﹝西江月﹞等調﹐必不可染指﹐以其音調粗率板滯﹐必不細膩活脫也。

作詞尢須擇韻﹐如一調應十二个字作韻腳者﹐須有十三四字方可擇用。若僅有十一个字可用﹐必至一韻牽彊。詞中一字未妥﹐通體且爲之減色﹐況押韻不妥乎。是以作詞先貴擇韻。

詞韻向無定本﹐惟沈去矜韻最妥﹐然失之太拘。且於通用兼收之處﹐未經宣說明白。余有《詞韻指南》﹐傳宋人不傳之祕﹐將梓行以公同好。

詞有名同﹐句之長短不同者﹐塡者須注明從某人體。

學問到至髙之境﹐無可言說。詞之髙妙在气味﹐不在字句也。能審其气味者﹐其惟儲麗江乎。

牛鬼蛇神﹐詩中不忌﹐詞則大忌。運用典故須活潑。

近人作詞﹐尙端莊者如詩﹐尙流利者如曲。不知詞自有界限﹐越其界限﹐卽非詞。蔗鄕云﹕無才固不可作詞﹐然逞才作詞﹐詞亦不佳。須斂才煉意﹐而以句調運之。詞中四字對句﹐最要凝煉。如史梅溪云「做冷欺花﹐將煙困柳。」只八个字﹐已將春雨畫出。七字對貴流走。如夢窗﹝倦尋芳﹞云「珠珞香消空念往﹐紗窗人老羞相見。」令人讀去﹐忘其爲對乃妙。

閱詞者不獨賞其詞意﹐尢須審其節奏。節奏與詞意俱佳﹐是爲上品。

余嘗取古人之拗句誦之﹐始上口似拗﹐久之覺非拗不可。蓋陰陽淸濁之間﹐自有一定之理。妄易之﹐則於音律不順矣。

包愼伯明府云﹕感人之速莫如聲﹐故詞別名倚聲。倚聲得者又有三﹕曰淸﹑曰脆﹑曰澀。不脆則聲不成﹐脆矣而不淸則膩﹐脆矣淸矣而不澀則浮。

作詞十六要訣﹕淸﹑輕﹑新﹑雅﹑靈﹑脆﹑婉﹑轉﹑畱﹑托﹑澹﹑空﹑皺﹑韻﹑超﹑渾。

天之气淸﹐人之品格髙者﹐出筆必淸。五采陸離﹐不知命意所在者﹐气未淸也。淸則眉目顯﹐如水之鑑物無遁影﹐故貴淸。

重則板﹐輕則圓。重則滯﹐輕則活。萬鈞之鼎﹐隨手移去﹐豈不太妙。

陳言滿紙﹐人云亦云﹐有何趣味。若目中未曾見者﹐忽焉睹之﹐則不覺拍案起舞矣﹐故貴新。

座中多市井之夫﹐語言面目﹐接之欲嘔﹐以其欠雅也。街談巷語﹐入文人之筆﹐便成絕妙文章。一句不雅﹐一字不雅﹐一韻不雅﹐皆足以累詞﹐故貴雅。

惟靈能變﹐惟靈能通。反是則笨﹑則木﹐故貴靈。

鶯語花間﹐動人聽者﹐以其脆也。音如敗鼓﹐人欲掩耳矣。故貴脆。

恐其平直﹐以曲折出之﹐謂之婉。如淸眞低聲問數句﹐深得婉字之妙。

路已盡而復開出之﹐謂之轉。如「誰得似長亭樹﹐樹若有情時﹐不會得靑靑如此」﹐「當時送行﹐共約雁歸時。人賦歸歟。雁歸也﹐問人歸如雁也無」﹐「甚近來翻致無書。書縱遠﹐如何夢也都無」﹐皆用轉筆﹐以見其妙者也。

何謂畱﹐意欲暢達﹐詞不能住﹐有一瀉無餘之病。貴能畱住﹐如懸﹖勒馬﹐用於收處最宜。

何謂托﹐泥煞本題﹐詞家最忌。托開說去﹐便不窘迫﹐卽縱送之法也。

花之淡者其香淸﹐友之淡者其情厚。耐人尋繹﹐正在於此﹐故貴淡。

天以空而髙﹐水以空而明﹐性以空而悟。空則超﹐實則滯。

石以皺爲貴﹐詞亦然。能皺必無滑易之病﹐夢窗最善此。

韻卽態也﹐美人之行動﹐能令人銷魂者﹐以其韻致勝也。作詞能攝取古人神韻必傳矣。

識見低﹐則出句不超。超者﹐出乎尋常意計之外﹐白石多淸超之句﹐宜學之。

何謂渾﹐如「淚眼問花花不語。亂紅飛過秋千去」﹐「江上柳如﹖。雁飛殘月天」﹐「西風殘照﹐漢家陵闕」﹐皆以渾厚見長者也。詞至渾﹐功候十分矣。

詞成錄出﹐粘於壁﹐隔一二日讀之﹐不妥處自見。攺去仍錄出粘於壁﹐隔一二日再讀之﹐不妥處又見。又攺之如是數次﹐淺者深之﹐直者曲之﹐松者煉之﹐實者空之。然後錄呈精於此者﹐求其評定﹐審其棄取之所由﹐便知五百年後﹐此作之傳不傳矣。

深而晦﹐不如淺而明也。惟有淺處﹐乃見深處之妙。譬如畫家有密處﹐必有疏處。能深入不能顯出﹐則晦。能流利不能蘊藉﹐則滑。能尖新不能渾成﹐則纖。能刻畫不能超脫﹐則滯。一句一轉﹐忽離忽合﹐使閱者眼光搖晃不定﹐技乃神矣。

用意須出人意外﹐出句如在人口頭﹐便是佳作。

髙澹婉約﹐艷麗蒼莽﹐各分門戶。欲髙澹學太白﹑白石。欲婉約學淸眞﹑玉田。欲艷麗學飛卿﹑夢窗。欲蒼莽學蘋洲﹑花外。至於融情入景﹐因此起興﹐千變萬化﹐則由於神悟﹐非言語所能傳也。

《詞徑》一卷﹐江山劉履芬藏本。內有脫葉。後見陳凝遠校本﹐則見劉本所脫之淡字一條﹐赫然在目。然後孫氏所謂十六字要訣﹐乃是窺其全豹﹐是亦一大快事也。圭璋識。附錄

長洲孫君月坡﹐以詞名道咸間。客金陵西江最久﹐刻所著詞凡十餘種。余以丙辰丁巳間﹐遇諸吳門。君年六十餘﹐𨿽歸裏﹐家無一椽﹐僦居委巷中。一子婦﹑一女孫﹐親操井臼。君日扶杖遊行街巷﹐賣文易粟﹐取供朝夕。庚申寇亂﹐以老病死。晚年嘗選所作爲《零珠》《碎玉》兩編刻之。今余尙存刊本﹐內有脫葉﹐末由錄補。《詞徑》一卷﹐嘗以寄余京都﹐僅而獲存。取以重刊﹐亦講詞學家不可少之書也。同治九年仲秋﹐江山劉履芬。

