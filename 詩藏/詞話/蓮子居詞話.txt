蓮子居詞話﹝淸﹞吳衡照

序

卷一

卷二

卷三

卷四

序

詩莫盛於唐﹐唐人不作詩話。詞莫盛於宋﹐宋人不作詞話。其有論詞者﹐類皆附見詩話中﹐不別自爲書﹐惟周艸窗浩然齋雅談末有詞話一卷。國朝毛西河﹑徐虹亭外﹐傳者亦復寥寥。自李唐迄今﹐以詞名世﹐不下數百家﹐而詞話獨少﹐非藝林之缺事歟。吾友吳君子律深於詞﹐撰詞話四卷﹐其中有校正詞律僞缺之處﹐有考訂詞韻分並之處﹐有評定詞家優劣之處﹐有折衷古今論詞異同之處。至於博徵明辧﹐搜羅散佚﹐信足爲詞苑有功之書。間有遺聞軼事﹐偶記一二﹐不必盡有關乎詞﹐要其所列皆詞人也。此亦溫公詩話載梅堯臣一條之例。讀旣竟﹐知子律於此事用力勤矣。吾浙之妙解音律者﹐向推君家西林先生。聞其手制數十塤吹之﹐皆不得聲﹐末取吳山頂上土爲之﹐乃始合律。其專且精如是。今子律分刌節度﹐咀嚼宮商﹐知其淵源不爲無所自也。嘉慶二十三年戊寅秋錢唐屠倬序。

文章體制﹐惟詞溯至李唐而止﹐似爲不古。然自周樂亡﹐一易而爲漢之樂章﹐再易而爲魏晉之歌行﹐三易而爲唐之長短句。要皆隨音律遞變﹐而作者本旨﹐無不濫觴楚騷﹐導源風雅﹐其趣一也。故覽一篇之詞﹐而品之純駁﹐學之淺深﹐如或貢之。命意幽遠﹐用情溫厚﹐上也。辭旨儇薄﹐冶蕩而忘反﹐釀其性命之理﹐則大雅君子弗爲也。王少寇述庵先生嘗言﹕北宋多北風雨雪之感﹐南宋多黍離麥秀之悲﹐所以爲髙。亡友陽湖張編修皐文爲詞選﹐亦深明此意。海昌吳君子律以名進士裏居著述﹐輯蓮子居詞話四卷﹐於前哲及近人論次略備﹐持論尢雅。間有考訂古韻﹐辧證軼事﹐無不精審詳當。學者之津梁﹐譚者之園囿也。少寇昔撰續詞綜﹐於海內詞家﹐收采靡遺。吾郡陳君鑾本事詞﹐道古宏富。子律此書﹐則兼而有之矣。嘉慶二十三年春正月徳淸許宗彥序。

詞學萌芽於唐﹐根柢於宋。逮國朝而家家香徑﹐處處紅樓。靡不翦葉爭妍﹐裁花競巧﹐淺斟低唱﹐上揜古賢﹐猗歟盛矣。𨿽然﹐拂弦偶差﹐匪周郎弗知其誤。吹律不競﹐微晉曠莫審厥音。吾浙吳子律進士﹐名髙藝苑﹐才擅花間。爰續艸窗之雅談﹐特編蓮子之詞話。狐腋集眾﹐雞蹠食千﹐春風夜月﹐妙其品題﹐檀板金樽﹐如相晤語。且也溯源竟委﹐沿波討瀾﹐淄澠之味能分﹐妃豨之僞必辧﹐尢足資夫鏡考﹐匪獨善於琹言。余粗解倚聲﹐無與正譜﹐輒手此卷﹐藉作導師。嗣因蘭友之轉鈔﹐乃命梓人而重鍥﹐用詒同好﹐庶廣流傳云爾。同治十年春二月﹐永康胡鳳丹月樵氏序於鄂江之退補齋。

蓮子居詞話卷之一

西林先生論塡詞

家西林先生穎芳言﹕詞之興也﹐先有文字﹐從而宛轉其聲﹐以腔就辭者也。洎乎傳播通久﹐音律確然﹐繼起諸詞人﹐不得不以辭就腔。於是必遵前詞字腳之多寡﹐字面之平仄﹐號曰塡詞。或變易前詞仄字而平﹐或變易前詞平字而仄﹐要於音律無礙。或前詞字少而今多之﹐則融洽其多字於腔中。或前詞字多而今少之﹐則引伸其少字於腔外﹐亦仍與音律無礙。蓋當時作者述者皆善歌﹐故制辭度腔﹐而字之多寡平仄參焉。今則歌法已失其傳﹐音律之故不明﹐變易融洽﹐引伸之技﹐何由而施。操觚家按腔運辭﹐兢兢尺寸﹐不易之道也。此論極韙。所謂融洽引伸之旨﹐實發宜興萬氏樹所未發。先生博極羣書﹐音律之學﹐尢具神解。著有吹豳錄五十卷﹐大致仿陳氏樂書﹐而詳於宋以後文章制度﹐爲講樂家有物之言。

爲姜夔立傳

余姚邵二云晉涵擬作南宋朝事略﹐以續東都事略﹐本黃梨洲宗羲重修宋史誌也。書未成而卒。竊意南宋朝如姜堯章﹐尢不可不立傅。儀徵阮雲臺中丞元所錄詁經精舍文集中多擬作﹐可補舊史氏之缺﹐不特爲東仙﹑白石小傳搜遺而已。堯章葬杭之西馬塍﹐在錢唐門外﹐今莫識其處。淸明挈榼﹐欲仿花山弔柳會﹐不可得也。

論姜夔旁譜

白石自制曲﹐其旁注半字譜﹐共十七調。譜與朱子全集字樣微不同﹐由涉筆時就各便也。半字之譜﹐昉自唐以來﹐陳氏樂書可證。黃泰泉佐因楚辭大招四上競气之語﹐謂卽大呂四字﹑仲呂上字。尋摭穿鑿﹐不若王叔師舊注爲長。

姜夔畢曲不苟

歌家十六字外﹐別有疾徐重輕赴節合拍之字﹐見夢溪筆談﹐亦半字也。白石此譜﹐有折有掣﹐折髙半格﹐掣低半格﹐於畢曲處尢兢兢不苟﹐足見當時詞律之細。

太白詞气體俱髙

漢人之詩﹐渾渾穆穆。魏人之詩﹐浩浩落落。漢詩髙在體﹐魏詩髙在气。太白詞气體俱髙﹐詞中之漢魏也。

太白認不類溫方城

唐詞菩薩蠻﹑憶秦娥二闋﹐花庵以後﹐咸以爲出自太白。然太白集本不載。至楊齊賢﹑蕭士贇注﹐始附益之。胡應麟筆叢疑其僞托﹐未爲無見。謂詳其意調﹐絕類溫方城﹐殊不然。如「暝色入髙樓。有人樓上愁」﹐「西風殘照﹐漢家陵闋」等語﹐神理髙絕﹐卻非金荃手筆所能。

宋板金荃集

飛卿菩薩蠻二十首﹐以全唐詩校之﹐逸其四之一﹐未審金荃詞所載何如也。長洲顧氏嗣立言所見宋板金荃集八卷﹐末金荃詞一卷。而其刻飛卿詩﹐則不及詩餘﹐益集外詩以傅合宋本卷數﹐致使零篇剩句﹐幾與乾饌子同不傳﹐亦可惜已。

溫詞著色

飛卿菩薩蠻云「江上柳如煙。雁飛殘月天。」更漏子云「銀燭背﹑繡簾垂。夢長君不知。」酒泉子云「月孤明﹐風又起﹐杏花稀。」作小令不似此著色取致﹐便覺寡味。

韋詞淸空

韋相淸空善轉﹐殆與溫尉異曲同工。所賦荷葉杯﹐眞能攄摽擗之憂﹐發踟躕之愛。

榕園詞韻最確

毛奇齡言﹕詞本無韻﹐今創爲韻﹐轉失古意。西河初不知宋詞韻也﹐故爲是言。錢塘沈謙取劉淵﹑陰時夫﹐而參之周徳淸韻﹐並其所分﹐分其所並﹐甚至割裂數字﹐並失廣韻二百六部所屬﹐誠多可議。萊陽趙鑰﹑宜興曹亮武次第刊行﹐均失之也。全椒吳烺學宋齋本小變其面目﹐終亦沿沈氏誤處。近日海鹽吳應和榕園韻﹐遵廣韻部目﹐斟酌分並﹐平聲從沈氏﹐上﹑去以平爲準﹐入以平﹑上﹑去爲準﹐最確。其中有增益刪汰而無割裂﹐亦屬至是。敢以俟論定者。

菉斐軒詞韻似北曲

菉斐軒詞韻﹐不著撰者姓氏。平聲立十九韻﹐次以上﹑去聲﹐其入聲卽配隸三聲﹐不另立韻。厲樊榭詩﹐所謂「欲呼南渡諸公起﹐韻本重雕菉斐軒」也。顧其書無入聲韻﹐究似北曲。且旣爲南宋時所刊﹐尢不應有一百六部目也。

學宋齋詞韻

宋朱希眞嘗擬詞韻﹐元陶南村譏其侵尋鹽成廉纖閉口三韻混入﹐欲重爲攺定。今其書不傳。此亦宋詞韻之可考者。學宋齋本分入聲作四﹐與希眞合﹐而平﹑上﹑去僅止十一﹐希眞則十六也。似仍非有所據而爲之。

詩餘句中韻

戴東原集﹐詩有瀰濟盈﹐有鷕雉鳴。釋文﹐鷕﹐以水反﹐鷕從惟得聲﹐與瀰爲句中韻。下復舉濟盈雉嗚﹐亦句中韻。後因水僞小﹐遂有以小反之音。廣韻入三十小﹐攺小作沼﹐並其所由致僞﹐幾莫可考。按句中韻﹐毛詩有此例﹐東原之言是也。今詩餘如點絳唇次句﹐東坡云「今年身健還髙宴。」吳琚云「故人相遇情如故。」舒亶云「翠華風轉花隨輦。」本七字句﹐而中間健字﹑遇字﹑轉字用韻﹐亦句中韻。元應次蘧﹑蕭允之作皆然。此例仿毛詩。

詞有借葉

詞有借葉﹐借葉有二。否讀府﹐北讀卜﹐從方言也。唐及兩宋多有之。若辛幼安歌麻合用﹐筱有合用﹐則用古韻。大抵前人韻有不合處﹐以二者通之﹐靡不合也。

借叶韻繁

借葉之說興而韻益紊。任取雨宋人所借之韻﹐因而旁通遞轉﹐縱逸無歸﹐古響方音﹐錯雜並奏﹐詞又何貴乎韻。所以爲是言者﹐蓋以著兩宋詞﹐亦有此例﹐不獨古經騷賦詩也。家數旣殊﹐體裁斯判﹐且又止此數字庶幾近之。而有才者﹐本韻自足﹐何必然也。

詞忌

詞忌堆積﹐堆積近縟﹐縟則傷意。詞忌雕琢﹐雕琢近澀﹐澀則傷气。

萬樹詞宗護法

萬紅友當轇轕榛楛之時﹐爲詞宗護法﹐可謂功臣。舊譜編類排體﹐以及調同名異﹐調異名同﹐乖舛蒙混﹐無庸譏矣。其於段落句讀﹐韻腳平仄間﹐尢多模糊。紅友詞律﹐一一訂正﹐辯駁極當。所論上﹑去﹑入三聲﹐上﹑入可替平﹐去則獨異。而其聲激厲勁遠﹐名家轉摺趺蕩﹐全在乎比﹐本之伯時。煞尾字必用何音方爲入格﹐本之挺齋。均造微之論。

迦陵塡詞圖

迦陵塡詞圖爲釋大汕傳神﹐掀髯露頂﹐眞有國士風。旁坐麗人拈洞簫而吹﹐恍唱「楊柳岸曉風殘月」也。洪昉思﹑蔣心余兩先生題曲絕佳。隨筆於此。洪曰「集賢賓誰將翠管親畫描。這一片生綃。活現陳郎風度好。撚吟髭﹐慢展霜毫。評花課鳥。待寫就新詞絕妙。君未老。旁坐著那人兒年少。琥珀貓兒墜湘裙低覆﹐一葉翠芭蕉。素指纖纖弄玉簫。朱唇淺淺破櫻桃。多嬌。睹轉橫波﹐待吹還笑。啄木鸝他聲將啟﹐你魂便銷。半幅花箋題未了。細烹來陽羨茶淸﹐再添些迷疊香燒。數年坐對如花貌。麗詞譜出三千調。鬢蕭蕭。須髯似戟﹐輸爾太風騷。玉交枝詞場名噪。赴徵車竟畱聖朝。柳七郎已受塡詞詔。暫分攜繡閣鸞交。夢魂裏﹑怎將神女邀。畫圖中﹑翻把眞眞叫。想殺他﹑花邊翠翹。盼殺他﹑風前細腰。憶多嬌夜正遙。月漸髙。誰唱新聲隔柳橋。紙帳梅花人寂寥。休得心焦。休得心焦。明夜飛來畫橈。月上海棠眞湊巧。畫圖人面能相照。覷香溫玉秀﹐一樣丰標。按紅牙﹑且底歡娛﹐斟綠醑﹑花前傾倒。把雙蛾掃。向鏡臺燈下﹐不待來朝。尾聲烏絲總是秦樓調。寶軸奚囊索護牢。怕只怕並跨靑鸞飛去了。」蔣云「中呂粉蝶兒黯淡冰綃。卷中人一雙遺照。盡流傳把玩魂銷。後視今﹐今視昔﹐不勝憑弔。莽風流大抵無聊。寫生時已曾知道。叫聲當日个低徊處﹐盡人描。細瞧細礁。看風鬟雲鬢裊。待塡成綺麗數篇詞﹐便畱下風情一幅稿。醉春風烏闌紙﹑慢鋪開﹐錦地衣﹑平展著。玉人此處教吹簫。到如今可也老老。莽添來白髮蕭蕭。廝趕上紅顏憔悴﹐都並入丹靑枯槁。迎仙客千金字﹑五色毫。細認詩人陳檢討。比東坡﹑對琴操。月夜花朝。消受風光飽。紅繡鞋把筆處﹑掀髯微笑。構思時﹑吟鬢斜搔。移宮換羽自推敲。歌來仙史校。傅去解人抄。付卿卿﹑共評度。普天樂想當初復壁趙岐藏﹐別捨程嬰保。亡命在﹑書城筆陣﹐錦雉如皐。廿年家埋頭伴蠹魚﹐一旦的曳履遊蓬島。中間吳市學吹簫。攜著个小云郎﹐天涯流落。不多時﹑燕子歸巢。又引新詩做美﹐多謝梅梢。石橊花玉堂偎傍可兒嬌。不但鄭櫻桃。把酸寒風味變淸豪。嬋娟同坐了。雙頰紅潮。一聲聲低和迦陵鳥。酒醒來﹑何處今宵。助風魔﹑狂煞諸詩老。岡髯翁﹑艷福怎能消。剔銀燈片時石火光搖。多時粉黛容凋。轉瞬間﹑聽詩翁題品詩翁弔。捧瑯函﹑仗後人守護堅牢。一任把香篆燒。酒詩澆。可還有低拍紅牙按綠麼。蘇武持節一樣古人才調。甚富貴難相較。渾不是畫麟臺容貌﹐寫淩煙臉腦。燭三條。冰一條。誰家史席紅妝繞。甚處經帷女樂飄。愁鬢刁騷。半生來﹑送窮文﹑十易稿。紅衫兒生逐鶯花老。死憑風月弔。魂枉勞。夢枉勞。幻泡從何找。愁也拋。恨也拋。一代才華過了。煞尾畫圖魂﹑難將前輩招。史書堆﹑且睡書呆覺。可憐他冷風煙﹐埋滅盡詩人照。叮囑你个太守收藏﹐莫令這幻影見都亡了。」大汕﹐字石濂﹐江南人。又曾爲先生作天女散花小像。

李之儀和陳賀黃詞

謝集附王融﹑沈約﹑虞炎﹑柳惲詩。杜集附李邕﹑賈至﹑嚴武﹑髙適﹑郭受﹑韋迢詩。李之儀姑溪詞﹐和陳瓘﹑賀鑄﹑黃庭堅等作﹐並錄原詞﹐蓋用此例。

曹杓注淸眞詞

曹杓﹐字季中﹐號一壺居士﹐注淸眞詞二卷﹐見書錄解題﹐今不傅。

和淸眞詞

和淸眞詞﹐有方千里﹑楊澤民二家﹐又有陳允平繼周集。余在知不足齋見寫本。

知不足齋寫本詞

知不足齋寫本詞﹐竹垞詞綜未采者﹐宋曹冠燕喜詞一卷﹐袁去華宣卿詞一卷﹐李好古碎錦詞一卷﹐趙磻老拙庵詞一卷﹐元韓弈韓山人詞一卷。

陳經國龜峯詞

宋陳經國龜峯詞皆沁園春調。竹垞詞綜謂嘉熙淳祐間人﹐未著履歷。知不足齋云﹕按寶祐四年登科錄﹐第四甲第一百四十八人。陳經國﹐字伯夫﹐小字定夫﹐本貫潮州海陽縣人。詞後有陳所齋跋﹐稱剛父兄﹐則又字剛父也。

平韻釵頭鳳

吾鄕許蒿廬先生昂霄嘗疑放翁室唐氏攺適趙某事爲出於傅會﹐說見帶經堂詩話校勘類附識。拜經樓詩話亦以齊東野語所敍歲月先後參錯不足信﹐與蒿廬說合。則當時仲卿新婦之厄﹐翁子故妻之情﹐殆好事者從而爲之辭與。唐氏答詞﹐語極俚淺﹐然因知釵頭鳳有換平韻者﹐紅友詞律又疎已。

補山中白雲警句

陸輔之詞旨﹐摘樂笑翁警句十餘條。閱山中白雲﹐警句殆不止此﹐因爲之補。能幾番遊﹐看花又是明年。髙陽臺。西湖春感。梨花落盡﹐一點新愁﹐曾到西泠。慶春宮。都下寒食。十年前事翻疑夢﹐重逢可憐俱老。臺城路。遇汪菊坡回憶舊遊。折蘆花贈遠﹐零落一身秋。甘州。別沈堯道﹐並寄趙學舟。卻笑歸來﹐石老云荒﹐身世飄然一葉。疎影。北歸與諸友夜酌。怕依然﹑舊時歸燕﹐定應未識江南冷。最憐他﹑樹底蔫紅不語﹐背人吹盡。瑣窗寒。旅窗孤寂﹐雨意垂垂﹐買舟西渡未能也。未了淸遊興﹐又飄然獨去﹐何處山川。憶舊遊。寄沈堯道諸公。記小舟夜悄﹐波明香遠﹐渾不見﹑花開處。水龍吟。白蓮。回潮似咽。送一點愁心﹐故人天末。臺城路。寄陳文卿。依稀倩女離魂處﹐緩步出﹑前村時節。疎影。梅影。江風緊。一行柳陰吹暝。梅子黃時雨。病後別羅江諸友。楊花點點是春心﹐替風前﹑萬花吹淚。西子妝慢。野遊江上。雅淡不成嬌﹐擁玲瓏春意。眞珠簾。梨花。恨西風不庇寒蟬﹐便掃盡﹑一林殘葉。長亭怨。舊居有感。水痕吹杏雨﹐正人在﹑隔江船。木蘭花慢。舟行。

延露詞時逼秦柳

董東亭潮東皐雜抄﹐彭羨門晚年自悔其少作﹐厚價購其所爲延露詞﹐隨得隨毀。與北夢瑣言載晉和凝事適相類。文人自愛﹐率復爾爾。然陳王八斗﹐江郎五色﹐少宰天才俊艷﹐弗可及也。詞中如問病云云﹐閨恨云云﹐訊使云云﹐扶病云云﹐離別云云﹐旅夢云云﹐春盡日﹐有寄云云﹐螢火雲云﹐蓮花云云﹐南窗睡覺云云﹐姿致幽眇﹐神味綿遠﹐良由取境髙﹐故時逼秦柳。今人學延露詞﹐適得其纖佻褻狎之習﹐非所謂知音。

延露詞時帶辛气

廷露詞亦有兩副筆墨。如華遜來生日云云﹐長歌云云﹐酌酒與孫默云云﹐又時帶辛气。

辛棄疾別開天地

辛稼軒別開天地﹐橫絕古今。論﹑孟﹑詩小序﹑左氏春秋﹑南華﹑離騷﹑史﹑漢﹑世說﹑選學﹑李杜詩﹐拉雜運用﹐彌見其筆力之峭。稼軒長短句十二卷﹐元大徳己亥﹐孫粹然﹑張公俊刊於廣信書院﹐余在知不足齋見寫本。

詞品篤論

楊升庵詞品云﹕詞人語意所到﹐問有參差﹐或兩句作一句﹐或一句作兩句。惟妙於歌者﹐上下縱橫取協。此是篤論﹐如曲子家之有活板眼也。東坡「小喬初嫁了﹐雄姿英發」﹐「細看來不是楊花﹐點點是離人淚」等處﹐皆當以此說通之。若契舟膠柱﹐徐虹亭所謂髯翁命宮磨蠍﹐身後又硬受此差排矣。

丹鉛錄誤載東坡詞

升庵丹鉛錄載東坡詞﹕「允文事業從容了。要岷峨人物﹐後先相照。見說君王曾有問﹐似此人才多少。」引小說髙宗問蜀中人才如虞允文者有幾云云。按允文采石之功﹐在南渡以後。東坡之歿久矣﹐安得先有此詞。曹石倉蜀中十志因之﹐略不駁正。說見王阮亭古夫於亭雜錄。﹝按此首姚勉雪坡詞﹐升庵誤作東坡。﹞

詞家三聲互葉所祖

詩野有蔓艸﹐首章溥婉願葉。民勞末章﹐安殘綣反諫葉。江漢末章﹐首休壽葉。比詞家三聲互葉所祖。

訶梨子

和凝采桑子﹕「蝤蠐領上訶梨子。」朱竹垞云﹕訶梨﹐婦女云肩也。考云肩見元史﹐五代時未得有。此本艸訶梨勒子﹐似橄欖六稜﹐殆當時婦女領上有此飾﹐如姚翻日照茱萸領云云也。

奴卽儂之轉聲

古男子稱奴﹐見世說。唐昭宗「何處是英雄。迎儂歸故宮。」錢竹汀先生大昕養新錄引唐詩紀事儂作奴云﹐奴卽儂之轉聲。

黃大輿編梅苑

梅苑十卷﹐宋黃大輿所編詠梅之詞。後周輝乃集晉宋以後詠梅之詩﹐作梅史三十卷﹐未及刊行。大輿﹐字載萬﹐碧雞漫志稱其歌詞號樂府廣變風。畢髙才贍﹐意深思遠﹐直與唐名賢相角逐。今不甚傳。漫志有載萬更漏子云「憐宋玉﹑許王昌。東西鄰短墻。」數語殊工。宋玉賦稱東鄰之子﹐卽宋玉爲西鄰也。上官儀詩﹕「東家復是憶王昌。」李商隱詩﹕「王昌且在墻東住。」韓偓詩﹕「王昌只在此墻東。」則王昌爲東鄰。用筆之細﹐似曾經界兩家過來。輝字昭禮﹐卽撰淸波雜誌者。

翁元龍詞稱陶郎

有以子卿爲蘇郎﹑道林爲支郎者﹐今不記其處。適閱翁元龍絳都春詞「恨他情淡陶郎﹐舊緣較淺」﹐爲之捧腹。詩文中如阮籍稱阮公﹑謝朓稱謝公﹐尙不得借用阮郎謝郎。況陶公素望巍巍﹐忽被江淹﹑沈約之呼﹐其何以稱。

蜜燭卽蠟燭

西京雜記﹐南越王獻髙帝蜜燭二百枚﹐卽蠟燭也。翁元龍詞「花嬌半面﹐記蜜燭夜闌﹐同醉深院」用此。

查繼佐耽音律

查東山先生繼佐以名孝廉負盛譽於時。性耽音律﹐聲伎登場﹐旦色皆以些爲名。有柔些者尢妙絕。汪蛟門楫制春風裊娜以贈云「看先生老矣﹐兀自風流。圍翠袖﹐暱紅樓。羨香山﹑攜得小蠻樊素﹐玉簫金管﹐到處遨遊。舞愛前溪﹐歌憐子夜﹐記曲娘還數阿柔。戲罷更教彈絕調﹐氍毹端坐撥箜篌。新制南唐院本﹐衣冠巾幗﹐抵多少﹑優孟春秋。拖六幅﹐掩雙鉤。英雄意態﹐兒女嬌羞。燈下紅兒﹐眞堪銷恨﹐花前碧玉﹐耐可忘憂。是鄕足老﹐任悠悠世事﹐爛羊作尉﹐屠狗封侯。」下半指先生新制嗚鴻度等樂府也。先生遇吳順恪事﹐觀共自著敬修堂同學出處偶記﹐似有出於傳聞之過者。然當時已有」不羨林宗知孟敏﹐還同李白識汾陽「之語﹐傳聞亦非盡無因也。蔣心餘士銓雪中人傳奇﹐敍事頗核﹐惟誤其名作培繼。培繼﹐字玉望﹐先生族弟也。縐云石﹐今歸吾鄕扶風氏。

王昭儀題驛壁詞

王昭儀題驛壁詞﹐結語爲文山所諷。後抵北﹐乞爲女道士﹐號衝華﹐卒不得與陳朱二夫人比烈。觀文山之惜昭儀﹐卽以見文山審擇自處﹐蓋已有素﹐安得重有黃冠之請﹐與昭儀同符耶。趙翼陔余叢考﹐謂當以心史爲據﹐宋史誣爲文山云云﹐記載失實。然心史記文山事﹐他亦未可盡信。徐乾學通鑑後編考異﹐謂姚士粦所僞托也。昭儀詞﹐陳霆渚山堂詞話云﹐宮人張璚英作。

詩女史記少遊女詩不可信

詩女史載靖康間題驛壁詩﹕「眼前𨿽有還鄕路﹐馬上曾無放我情。」爲秦少遊女。考少遊女適範祖禹子仲溫﹐所謂「山抹微云女壻」也。與其妾紅鸞﹐俱不聞有流離事。而少遊又不聞有第二女。詩女史之說﹐與宋詩紀事所引梅澗詩話﹐槪不可信。祖禹謚正獻﹐見困學紀聞﹐宋史失載。

滹南論坡詞

王從之若虛﹐自號慵夫﹐稾城人。金承安二年進士。博學好持論﹐多爲名流所推服。生平論詩﹐大抵本其舅周徳卿昂之說。不喜涪翁而尊坡公﹐嘗言﹕」坡公﹐孟子之流﹐涪翁則楊子法言而已。「著有滹南詩話﹐間及詩餘﹐亦往往中肯。云陳后山謂坡公以詩爲詞﹐大是妄論。蓋詞與詩只一理﹐自世之末作﹐習爲纖艷柔脆﹐以投流俗人之好。髙人勝士﹐或亦以是相矜﹐日趨於委靡﹐遂謂其體當然﹐而不知其獘至於此也。顧或謂先生慮其不幸而溺焉﹐故援而止之﹐特寓以詩之法。斯又不然。公以文章餘事作詩﹐又溢而作詞﹐其揮霍遊戲所及﹐何矜心作意於其間哉。要其天資髙﹐落筆自超凡耳。此條論坡公詞極透徹。髯翁樂府之妙﹐得滹南而論定也。

七絕歌法

唐七言絕歌法﹐若竹枝﹑柳枝﹑淸平調﹑雨淋鈴﹑陽關﹑小秦王﹑八拍蠻﹑浪淘沙等闋﹐但異其名﹐卽變其腔。至宋而譜之﹐存者獨小秦王耳。故東坡陽關曲借小秦王之聲歌之。漁隱叢話云﹕小秦王必雜以虛聲乃可歌。此卽樂府指迷所謂教師唱家之有襯字。其中二十八字爲正格﹐餘皆格外字﹐以取便於歌﹐如古樂府妃呼豨云云。凡七言絕皆然﹐不獨小秦王也。元人歌陽關衍至一百餘字﹐想亦借小秦王之聲﹐非當時裂笛之舊已。

塡詞不別用襯字

唐七言絕歌法﹐必有襯字以取便於歌。五言六言皆然﹐不獨七言也。後並格外字入正格﹐凡虛聲處﹐悉塡成辭﹐不別用襯字﹐此詞所繇興已。沈存中云﹕托始於王涯。又云﹕前貞元﹑元和間﹐爲之者已多。陸務觀云﹕倚聲制辭﹐起於唐之季世。

竹垞詠遼後洗妝樓詞

王鼎焚椒錄﹐甚穢褻﹐不足道。然其載蕭后被寃誣始末﹐與史誌異同﹐詳略互見﹐堪資考訂。自古宮闈之獄﹐未有甚於後者。所惜耶律乙辛﹐張孝傑剖棺戮屍﹐時鼎尙在﹐不爲之補敍﹐以快讀者﹐亦紀事家未了案也。朱竹垞詠遼後洗妝樓詞﹕」回心院子﹐問殿腳香泥﹐可畱蕭字。懷古情深﹐焚椒尋蠹紙。「直以洗妝樓屬道宗蕭后也。

周邦彥得罪之由

小說﹐周美成以少年遊得罪外謫。考浩然齋雅談﹐周時爲太學生﹐因此詞遂與解褐﹐未有外謫之事。旣而上問六醜之義﹐教坊使袁祹進曰「起居舍人新知潞州周邦彥所作也。」召而訊之﹐對曰「此犯六調﹐皆聲之美者﹐然絕難歌。昔髙陽氏有子六人﹐才而醜﹐故以比之。」上喜﹐意將畱行。會起居郎張果與之不咸﹐廉知周嘗於親王席上賦詞贈歌鬟﹐爲蔡京道其事。上知之﹐自此得罪。是周之得罪﹐由於張果。蔡京之譖﹐非爲少年遊詞﹐因親王席上妓﹐非師師也。弁陽翁之言﹐較小說家差核實可據。六醜﹐楊用修易爲个儂﹐殆未諭淸眞之義耶。

賀鑄爲宋之武臣

劉后村跋總管徐汝乙詩﹐以賀鑄爲宋之武臣。而老學庵筆記稱其喜校書﹐丹黃不去手﹐詩文皆髙﹐不獨詞也。古之武臣工詩文者有矣﹐若丹黃好典籍﹐惟方回耳。系年要錄﹐紹興二年正月甲子﹐詔平江府守臣市賀鑄家所鬻書﹐以實三館。二月戊午﹐將仕郎賀廩獻書五千卷﹐詔吏部添差﹐廩監平江府糧料院。廩﹐鑄子也。鑄二子﹐曰房﹑日廩﹐隱方回二字於中。房不可考。

西麓竹山品誼髙

陳西麓嘗爲制置司參議官。宋亡﹐有告慶元遺老通於海上﹐西麓爲魁﹐幸而得脫。蔣竹山﹐元大徳間憲使臧夢解﹑陸垕交章薦其才﹐卒不起。生平著述﹐多以義理爲主﹐有小學詳斷。觀二公軼事﹐足見品誼之髙﹐不止爲塡詞家也。

詞襲前人語

詞有襲前人語而得名者﹐𨿽大家不免。如方回「梅子黃時雨」﹐耆卿「楊柳岸曉風殘月」﹐少遊「寒鴉數點﹐流水繞孤村」﹐幼安「是他春帶愁來﹐春歸何處﹐卻不解帶將愁去」等句﹐惟善於調度﹐正不以有藍本爲嫌。

黃升考證疏

東坡守錢塘﹐毛滂爲法曹掾。旣辭去﹐以贈妓惜分飛詞﹐激賞於東坡﹐遂折柬追回﹐畱連數月。說見黃升絕妙詞選。按東坡集施元之注﹐元祐初﹐公在翰苑﹐滂自浙入京師﹐以詩文謁見。公出守錢塘﹐滂適爲掾云云。是公與滂在翰苑日已知之﹐不自守錢塘始也。公尺牘中答滂者七﹐其一﹑其二皆翰苑時作﹐尢爲可據。至滂在元祐初爲知名士﹐同時如孫使君﹑賈耘老﹑沈文伯咸與交。以公之禮賢愛才﹐顧俟旣去﹐始見其詞而激賞追回﹐應無是理。升南宋人﹐考證若是之疏﹐不可解也。

劉輝誣歐公

歐陽公知貢舉﹐爲下第舉子劉輝等所忌﹐作醉蓬萊﹑望江南誣之。按輝﹐原名幾﹐字之道﹐鉛山人﹐嘉祐四年進士。公素惡其文﹐及是以堯舜性仁賦爲公所賞﹐見文獻通考。是輝後仍出歐陽公之門矣。

範公漁家傲得東山詩意

範公漁家傲﹐自得束山詩意。小序﹕「君子之於人﹐序其情而閔其勞﹐所以悅也。」必以六月﹑采芑繩之﹐無乃非姬公之志與。瞿佑歸田詩話﹐襲窮塞主之說﹐言公以總帥而出此語﹐宜乎士气不振﹐而無成功。書生之見﹐眞足噴飯。

韓侂冑索陸遊詞

四朝聞見錄﹐放翁致仕後﹐韓侂冑固欲其出﹐公勉應之。侂冑喜附己﹐至出所愛四夫人擘阮起舞﹐索公爲詞﹐有「飛上錦裀紅縐」之語。今放翁集無此詞。四夫人﹐侂冑新進之妾﹐亦見四朝聞見錄。詞林紀事引續資洽通鑑張﹑譚﹑王﹑陳四知郡夫人者﹐誤也。

辛棄疾不附和韓侂冑

宋史﹐辛棄疾附和韓侂冑開兵端﹐見侂冑傳﹐而棄疾本傳不載﹐蓋傳聞之誣﹐謝疊山已曾辯之。夫稼軒當宋末造﹐以文章气節自命﹐交遊如朱晦翁﹑陳同甫﹑黨懷英輩﹐皆一時儒碩俊雄﹐而死後又若與疊山有冥契焉﹐偉矣。曾生前不及華嶽﹑葉洪之徒﹐而附和侂冑以希榮乎。至劉攺之西江月﹑淸平樂等闋﹐眞與劉后村啟﹐並騰笑千古矣。

史彌遠專權

史彌遠專權三十餘年﹐威焰聲勢﹐尢甚於侂冑﹐而宋史不入姦臣傳。豈以弛僞學之禁﹐而爲之諱哉。乃僞學禁弛﹐旋禁其士大夫作詩﹐益可笑已。江湖集詩餘凡二家﹐殆卽瀛奎律髓所謂孫花翁之徒﹐攺業而爲詞與。陳宗之書肆名蕓居樓﹐在今杭城之弼教坊。吳夢窗丹鳳鳴詞﹐感蕓居樓而作。

梅村閨詞

梅村閨詞﹕「煙鎖畫橋人病。燕子玉關歸信。」詠助詞﹕「廉織細雨綠楊舟。畫閣玉人垂手。」尋常吐屬﹐自不作三家村語。

南宋諸老擅長詠物詞

詠物𨿽小題﹐然極難作﹐貴有不著粘不脫之妙﹐此體南宋諸老尢擅長。姜白石蟋蟀云「候館迎秋﹐離宮弔月﹐別有傷心無數。」髙竹屋梅云「云隔溪橋人不度﹐的皪春心未縱。又開徧西湖春意爛﹐算羣花正做江山夢。」史梅溪春燕云「還相雕梁藻井﹐又軟語商量不定。飄然快拂花梢﹐翠尾分開紅影。」王碧山春水雲﹕「別君南浦﹐翠眉曾照波痕淺。再來漲綠迷舊處﹐添卻殘紅幾片。」蟬云「病翼驚秋﹐枯形閱世﹐消得斜陽幾度。」櫻桃云「薦筍同時﹐嘆故園春事﹐已無多了。貯滿筠籠﹐偏暗觸﹑天涯懷抱。謾想靑兒初見﹐花陰夢好。」張玉田春水雲﹕「和云流出空山﹐甚年年淨洗﹐花香不了。」孤雁云「寫不成書﹐只寄得相思一點。」數語刻畫精巧﹐運用生動﹐所謂空前絕後矣。

詞貴雅正

張玉田云﹕詞貴雅正﹐如周美成「最苦今宵﹐夢魂不到伊行。天便教人﹐霎時廝見何妨」﹐「許多煩惱﹐只爲當時一晌畱情」﹐所謂變淳泊爲澆漓矣。韙哉是言。雅俗正變之殊﹐學者誠不可不辧。銷魂當此際﹐東坡所以致誚於少遊也。

邊廷實詩詞

邊廷實詩﹕「自聞秋雨聲﹐不種芭蕉樹。」爲王元美所誚﹐以芭蕉無樹名。朱竹垞云﹕芭蕉樹﹐出維摩詰經﹐固不止王阮亭所舉花間詞﹐笑指芭蕉林裏住﹐可通融也。廷實又有詞云「亭上兩來人欲去。爲怕離聲﹐不近芭蕉樹。」

楊孟載詞纖巧

王元美摘楊孟載「尙短柳如新折後﹐已殘梅似半開時」﹐謂類浣溪沙詞。朱竹垞又舉「細柳已黃千萬縷﹐小桃初白兩三花」﹐「雨頡風頏枝外蝶﹐柳遮花映樹頭鶯」﹐「花裏小樓雙燕入﹐柳邊深巷一鶯啼」﹐「眉暈淺顰橫曉綠﹐臉消殘纈膩春紅」﹐「小雨送花靑見萼﹐輕雷催筍碧抽尖」等句﹐執是以例﹐其不爲浣溪沙者幾何﹐豈獨孟載哉。大抵孟載未洗元人之習﹐詩多工秀輕俊。工秀之極﹐形爲纖巧﹐輕俊之過﹐流於卑弱﹐勢所必至。至如「白鷺下田千點雪﹐黃鶯上樹一枝花」﹐益乖大雅矣。

詩餘名義緣起

詩餘名義緣起﹐始見宋王灼碧雞漫志。至明楊愼丹鉛錄﹐都穆南濠詩話﹐毛先舒塡詞名解﹐因而附益之。今知不足齋叢書所刻碧雞漫志﹐頗有舛誤﹐疑非善本。

蘇辛以琴曲入詞

醉翁操本琴曲﹐今入詞﹐傳詞亦止蘇辛兩首。

梁貢父詞灑脫有致

山谷云「春歸何處。寂寞無行路。若有人知春去處。喚取歸來同住。」通叟云「若到江南趕上春﹐千萬和春住。」碧山云「怕此際春歸﹐也過吳中路。君行到處﹐便快折河邊千條翠柳﹐爲我系春住。」三詞同一意﹐山谷失之笨﹐通叟失之俗﹐碧山差勝。終不若元梁貢父云「拚一醉畱春﹐畱春不住﹐醉裏春歸。」爲灑脫有致。

吳彥髙用韻謹飭有法

吳彥髙爲中州樂府之冠﹐不特詞髙﹐其用韻亦謹飭有法。如人月圓專用麻韻﹐春從天上來專用靑韻﹐滿庭芳專用鹽韻﹐皆用廣韻。卽風流子陽﹑唐並用﹐只就近通融﹐不擱入江也。

古詞不全

古來詞不全者﹐後蜀主孟昶洞仙歌令﹐花蕊夫人采桑子﹐宋司馬棫女鬼黃金縷﹐戴復古妻祝英臺近﹐無名子唐多令﹐明張紅橋蝶戀花﹐小靑南鄕子。

詞不全而並亡調名

詞不全而並亡調名者﹐唐杜牧「正銷魂梧桐又移翠陰」﹐吳越王錢俶「金鳳欲飛遭掣搦。情脈脈。行卽玉樓雲雨隔」。南唐潘佑「樓上春寒花四面。桃李不須誇爛漫。已失了東風一半」。宋陸遊「飛上錦裀紅縐」﹐王安石妻吳國夫人「待得明年重把酒。攜手。那知無雨又無風」。

調名師師令非因李師師

張子野師師令﹐相傳爲贈李師師作。按子野天聖八年進士﹐見齊東野語。至熙寧六年﹐年八十五﹐見東坡集。熙寧十年﹐年八十九卒﹐見吳興志。自子野之卒﹐距政和﹑重和﹑宣和年間﹐又三十餘年﹐是子野已不及見師師﹐何由而爲是言乎。調名師師令﹐非因李師師也。好事者率意附會﹐並忘子野年幾何矣﹐豈不疎與。

周必大贈小瓊詞

歌者小瓊﹐石湖居士所謂三傑之一也。周益公贈以點絳唇詞。按益公夫人極妬﹐韋居聽輿載其事﹐頗足發哂。南宋相眼﹐益公有侍妾曰蕓香﹐姓孫氏﹐錢唐人﹐能爲新聲﹐豈卽夫人所妬之媵與。厲樊榭云﹕益公﹐宋史紹興二十年進士﹐據咸淳臨安志﹐紹興二十一年趙逵榜﹐宋史誤也。

史邦卿爲詞中俊品

史邦卿奇秀淸逸﹐爲詞中俊品﹐張功甫序其集而行之﹐乃甘作權相堂吏﹐身敗名裂﹐卒與耿檉﹑董如璧輩﹐並送大理﹐何其悖也。新安程有徽以進士第﹐久滯選調﹐侂冑招而館之南園。程經年不與朝士大夫接﹐朝士大夫亦無知之者。初未嘗從侂冑求官﹐侂冑欲授以掌故﹐程不願也。侂冑旣敗﹐拂袖歸﹐人方知之而憐之﹐不謂侂冑黨也。邦卿顧不出此﹐而爲蘇師旦之續﹐至使雕華妙手﹐姓氏不見錄於文苑中。其才𨿽佳﹐其人無足稱已。樓敬思儼科目困人之語﹐非持平之論。

周黃詠梨花詞

周美成詠梨花云「傳火樓臺﹐妬花風雨﹐長門深閉。亞簾櫳半濕﹐一枝在手﹐偏勾引黃昏淚。」用深閉門及一枝春帶雨意﹐圓轉工切。黃徳夫則云「一春花下﹐幽恨重重。又愁晴﹐又愁雨﹐又愁風。」卻絕不使梨花事﹐然何嘗不是梨花耶。

蓮子居詞話卷之二

易安居士蒙詬抱誣

妃子沼吳﹐重歸少伯。美人亡息﹐再醮荊王。簡帙工訛﹐殊難理遣。世傳易安居士再適張汝舟﹐卒至對簿﹐有與綦處厚啟云云﹐爲時訕笑。今以金石錄後序考之﹐易安之歸徳甫﹐在建中辛巳﹐時年一十有八。後二年癸未﹐徳甫出仕宦越。二十三年靖康丙午﹐徳甫守淄川。其明年建炎丁未﹐奔母喪。又明年戊申﹐徳甫起復﹐知建康府。又明年己酉春﹐罷職。夏﹐被旨知湖州。秋﹐徳甫遂病不起。時易安年四十有六矣。越五年﹐紹興甲寅﹐作金石錄後序﹐時年五十有一。其明年乙卯﹐有上韓胡二公詩﹐猶自稱閶閻嫠婦﹐時年五十有二。豈有就木之齡已過﹐隳城之淚方深﹐頗爲此不得已之爲﹐如漢文姬故事。意必當時嫉元祐君子者﹐攻之不已﹐而及其後。而文叔之女多才﹐尢適供謠諑之喙。致使世家帷簿﹐百世而下﹐蒙詬抱誣﹐可慨也已。

易安再適不可信

易安居士再適張汝舟﹐卒至對簿﹐有與綦處厚啟云云。宋人說部﹐多載其事。大抵彼此衍襲﹐未可盡信。宋史李文叔傳附見易安居士﹐不著此語。而容齋去徳甫未遠﹐其載於四筆中﹐無微辭也。且失節之婦﹐子朱子又何以稱乎。反覆推之﹐易安當不其然。

易安武陵春

易安武陵春﹐其作於祭湖州以後歟。悲深婉篤﹐猶令人感伉儷之重。葉文莊乃謂語言文字﹐誠所謂不祥之具﹐遺譏千古者矣﹐不察之論也。南康謝蘇潭方伯啟昆詠史詩云「風鬟尙怯胥江冷﹐雨泣應含杞婦悲﹐回首靜治堂舊事﹐翻茶校帖最相思。」措語得詩人忠厚之致。

易安淑眞均善於言情

易安「眼波才動被人猜」﹐矜持得妙。淑眞「嬌癡不怕人猜」﹐放誕得妙。均善於言情。

言情以雅爲宗

言情以雅爲宗﹐語丰則意尙巧﹐意褻則語貴曲。顧敻訴衷情云云﹐張泌江城子云云﹐直是傖父唇舌﹐都乏佳致。

言情之詞必藉景色映托

言情之詞﹐必藉景色映托﹐乃具深宛流美之致。白石「問後約﹑空指薔薇﹐嘆如此溪山﹐甚時重至。」又「想文君望久﹐倚竹愁生步羅襪。歸來後翠尊雙飲﹐下了珠簾﹐玲瓏閒看月。」似此造境﹐覺秦七﹑黃九尙有未到﹐何論餘子。

詞律失考

紅友詞律﹐如南歌子﹑荷葉杯等體﹐多注雙調。西林先生云﹕雙調乃唐宋燕樂二十八調﹑商聲七之一曲之大段名也。詞中雨淋鈴﹑何滿子﹑翠樓吟﹐皆入雙調。萬氏失考﹐誤以再疊當之﹐有此卮言。

林外用古韻

林外洞仙歌﹐見四朝聞見錄。外﹐紹興三十年進士﹐著嫩窟類稿。齊東野語稱其人西湖酒肆﹐傾倒錢篋﹐循環無窮﹐時人驚傳酒肆有神仙至云云。與聞見錄所載題垂虹橋事﹐遊戲奇譎﹐仿佛同之。海鹽張詠川宗橚詞林紀事言此闋用筱﹑嘯韻﹐後段我字過字鎖字用哿﹑个韻。古以魚﹑虞﹑蕭﹑肴﹑豪﹑歌﹑麻﹑尢八韻爲角聲﹐皆可通轉﹐此用古韻﹐不獨方言也。

以方言合韻

以方言合韻﹐不獨林外詞。韓玉賀新郎﹑卜算子﹐程珌滿庭芳﹑減字木蘭花﹐趙長卿水龍吟﹐與黃魯直「老子平生﹐江南江北﹐最愛臨風笛」﹐借葉瀘邛間音均﹐詞家用韻變例。

浣溪沙

周官內司服素沙。鄭注﹕今之白縛也。按沙﹐古紗字﹐今詞名浣溪沙﹐作沙是也。縛﹐聲類以爲今正絹字。

無名氏同調異名錄

臨江仙一名雁後歸﹐見東山寓聲樂府。江城梅花引一名攤破江神子﹐見書舟詞。八聲甘州一名瀟瀟雨﹐鳳凰閣一名數花風﹐霜葉飛一名斗嬋娟﹐見山中白雲。朝天子一名朝天紫﹐見詞品。十六字令一名花嬌女﹐如夢令一名小梅花﹐天仙子一名萬斯年﹐點絳唇一名十八香﹐思歸樂一名二色宮桃﹐朝玉階一名散天花﹐靑玉案一名客中憶﹐夢行雲一名六麼花十八﹐倒犯一名吉了犯﹐見無名氏同調異名錄。此紅友詞律所未載。

明人自度腔

紅友詞律﹐於明人自度腔槪置弗錄。旣錄金元制矣﹐何獨於明而置之。謂律呂有未協﹐又安知律呂之必不協也。竊意王太倉之怨朱弦﹑小諾皐﹐楊新都之落燈風﹑誤佳期﹐徐山陰之鵲踏花翻﹐陳華亭之闌干拍﹐皆當補列。惟湯臨川添字昭君怨﹐本出傳奇﹐宜從榦荷葉﹑小桃紅例﹐以示界限。

沈毛自度曲

滿鏡愁﹐仁和沈謙自度曲也。撥香灰﹐錢唐毛先舒自度曲也。

張炎絕句

袁桷延祐四明誌載張炎題腰帶水絕句云「犀繞魚懸事已非。水光猶自濕云衣。山中幾日渾無雨﹐一夜溪痕又減圍。」趙谷林稱其語意佳絕。按叔夏詩﹐朱竹垞曾見於金陵﹐後不可得。其詞源上下卷﹐令江都有刊本。

張炎題墨蒲萄畫卷

張叔夏題曾心傳藏溫日觀墨蒲萄畫卷詞﹐山中白雲失載。曾與叔夏交最深﹐集中故多寄贈之作。溫號知歸子﹐宋末僧也。詞云「想不勞﹑添竹引龍須﹐斷梗忽傳芳。記珠懸潤碧﹐飄颻秋影﹐曾印禪窗。詩外片雲落莫﹐錯認是花光。無色空塵眼﹐霧老煙荒。一翦靜中生意﹐任前看冷淡﹐眞味深長。有淸風如許﹐吹斷萬紅香。且休教夜深人見﹐怕誤他﹑看月上銀牀。凝眸久﹐卻愁捲去﹐難博西涼。」系甘州調。叔夏亦工墨水仙﹐當時謂得趙子固瀟灑之意。

竹垞得力於樂笑翁

竹垞自云「倚新聲﹐玉田差近。」其實玉田詞疎﹐竹垞謹嚴。玉田詞淡﹐竹垞精致。殊不相類。竊謂小長蘆撮有南宋人之勝﹐而其圓轉瀏亮﹐應得力於樂笑翁耳。

茗柯

竹垞橄欖詞﹕「更憶夜闌時﹐配取茗柯消殘醉﹐滿傾壇盞。」用世說劉尹茗柯有實理語。按世說賞譽篇注﹐柯一作朾﹐又作仃﹐又作打。吾友陳仲魚鱣云﹕作朾是也。仃打別字。任誕篇﹐茗艼﹐卽茗朾也。晉書山簡傳作酩酊﹐乃俗字。茗朾蓋形容其頹唐。晉書張憑傳﹐憑勃窣爲理窟﹐亦卽茗朾有實理之義。仲魚又嘗辧文選潘嶽閒居賦注引安革猛詩﹐革猛爲韋孟之僞﹐安羨文。錢宮詹載其說入養新錄。

竹垞詠物

竹垞詠物﹐不減南宋諸老。李秋錦催雪詠珍珠蘭﹐惜秋華詠牽牛花﹐李耕客珍珠令詠珥﹐解連環詠釧﹐瑤花詠玉繡球等作﹐細意熨貼﹐𨿽茶煙閣體物﹐亦無以過也。

秋錦筍詞

嘉興人家﹐蠶時忌筍﹐以音同損也。秋錦筍詞﹕「猶憶曉垞煙際。山童擔向水寺。正采桑時候﹐除了蠶娘﹐更無人諱。」運俗事極雅。秋錦原名虞兆潢﹐海鹽籍。全謝山祖望詞科摭言﹐戴菔塘璐吏垣牘略兩名並列﹐俱屬謬誤。見李敬堂集鶴徵錄。

耕客寫帆影

耕客耒邊詞﹕「忽遮紅日江樓暗﹐只認是涼雲飛度。待翠蛾簾底憑看﹐已過幾重煙浦。」寫帆影﹐眞入神之筆。

王價人深於詞

嘉興王價人翃﹐爲梅裏風雅之倡﹐尢深於詞。相傳價人少失畢﹐論孟不卒讀。弱冠偶覽琵琶傳奇﹐輒欣然會意曰﹐此無難。卽據案唔唔學塡詞﹐竟合調﹐積三千餘篇。族弟邁人庭守粵﹐捆裁以往。舟次瑞洪鎭﹐鎭有張睢陽公廟﹐卽鄱陽湖神也。凡渡湖者﹐祀廟始發。價人以公義炳千秋﹐功撐半壁﹐陰司楚粵之靈封﹐默相風濤之巨險﹐自應軫民財而紓物力。乃明禋之侈﹐同於暴殄﹐神意當不其然。因爲文祭告焚之。旋解維﹐不數里﹐遇盜﹐價人赴水僅脫。盜取篋衍﹐盡投諸湖。迨抵粵署﹐日夕記憶不可得。鬱鬱居歲餘﹐復積百闋緘之。歸到家後發視﹐碎如刀劃﹐蝕如虫嚙﹐殆無完紙。此事絕異﹐眞理之不可解者。價人買妾﹐難婦也﹐逢其故偶﹐還之﹐作滿庭芳以贈。

侯彭老詞

陳東率諸生上書﹐論者以比賈誼之痛哭﹐然其先固已有之。徽宗建中靖國元年﹐長沙侯彭老以太學生上書得罪﹐詔歸本貫﹐綴詞別同捨﹐事見淸波雜誌。今人知有陳東﹐不知有侯彭老也。詞云「十二封章﹐三千里路。當年走徧東西府。時人莫訝出都忙﹐官家送我還鄕去。三詔出山﹐一言悟主。古人料得皆虛語。太平朝野總多歡﹐江湖幸有寬閒慮。」

遼詩話載宋髙麗詞

吾鄕周松靄先生春著遼詩話﹐爲沈歸愚先生所賞﹐稱其事典而核﹐語贍而雅。所載宋髙麗詞十四闋﹐足以備徵文而資數典﹐因錄之﹐並附句讀。太平年云「皇州春滿羣芳麗。韻散異香旖旎。葉鰲宮開宴賞佳致。葉舉笙歌鼎沸。葉盡日遲遲和風媚。葉柳色煙凝翠。葉惟恐日西墜。葉且樂歡醉。葉」金盞子令云「東風報暖﹐句到頭佳气漸融怡。韻巍峨鳳闕﹐句起鰲山萬仞﹐句爭聳云涯。葉梨園子弟﹐句齊奏新曲﹐句半是塤篪。葉見浦筵簪紳醉飽﹐句頌鹿鳴詩。葉」獻天壽云「日暖風和更遲。韻是太平時。葉我從蓬島整容姿。葉來降賀丹墀。葉幸逢鐙節眞佳會﹐句喜近天威。葉神仙騫算好無期。葉獻君壽﹐句萬千斯。葉」慶金枝令云「莫惜金縷衣。韻勸君惜﹑讀少年時。葉花開堪折直須折﹐句莫待折空枝。葉一朝杜宇才嗚後﹐句便從此﹑讀歇芳菲。葉有花有酒且開眉。葉莫待滿頭絲。葉」風中柳令云「愛鬢雲長﹐句惜眉山翠﹐句昨相見一時眠起。韻爲伊尙未。葉欲將言相戲。葉早尊前會人深意。葉霎時間阻﹐句眼兒早巴巴地。葉便也解封題相寄。葉怎生是款曲﹐終成連理。葉管勝如舊來識底。葉」行香子慢云「瑞景光融。韻煥中天霽煙﹐佳气蔥蔥。葉皇居崇壯麗﹐句金碧輝空。葉彤霄外﹑讀瑤殿深處﹐句簾卷花影重重。葉迎步輦幾簇眞仙﹐句賀慶壽新宮。葉方逢。葉聖主龍飛正休盛﹐句大寧朝野歡同。葉何妨宴賞﹐句奉宸意慈容。葉韶音接﹑讀霞觴將進﹐句慧鑪飄馥香濃。葉長願承顏﹐句千秋萬歲﹐句明月淸風。葉」雨中花慢云「宴闋倚闌﹐句郊外乍別芳姿﹐句醉登長陌。韻漸覺聯綿離緒﹐句淡薄秋色。葉寶馬嘶頻﹐句寒蟬噪晚﹐句正傷行客。葉念少年蹤迹。葉風流聲價﹐句淚珠偸滴。葉從前與酒朋花侶﹐句鎭賞畫樓瑤席。葉今夜裏淸風明月﹐句水邨山驛。葉往事悠悠如夢﹐句新愁苒苒如織。葉斷腸望極。葉重逢何處﹐句暮云凝碧。葉」萬年歡慢云「禁籞初晴。韻見萬年枝上﹐句巧囀鶯聲。韻藻殿連云﹐句萍曦髙照檐楹。葉好是簾開麗景﹐句裊金鑪﹑讀香暖煙輕。葉傳呼道天蹕來臨﹐句兩行拱引簪纓。葉看看筵敞三淸。葉洞寶玉杯中﹐句滿酌犀觥。葉爛漫芳葩﹐句斜簪慶快春情。葉更有簫韶九奏﹐句簇魚龍﹑讀百戲俱呈。葉吾皇願久保洪圖﹐句四方長樂升平。葉」百寶妝云「一抹弦器﹐句初宴畫堂﹐句琵琶人抱當頭。韻髻雲腰素﹐句仍占絕風流。葉輕攏慢撚生情態﹐句翠眉顰﹑讀無愁還似愁。葉變新聲自成濩索﹐句還共聽﹐句奏梁州。葉彈到徧急敲頻﹐句分明似話﹐句爭知指面纖柔。葉坐中無語﹐句惟斷續金虯。葉曲終暗會王孫意﹐句轉步蓮﹑讀徐徐卸鳳鉤。葉捧瑤觴爲喜知音﹐句勸佳人沈醉遲畱。葉」惜花春起早慢云「向春來睹園林繡出﹐句滿楹鮮萼。韻流鶯海棠枝上弄舌﹐句紫燕飛繞池閣。葉三眠細柳﹐句垂萬條羅帶柔弱。葉爲思量昨夜﹐句去看花猶自斑駁。葉須拚盡日尊前﹐句當媚景良辰﹐句且恁歡謔。葉更闌夜深﹐句秉燭對花酌。葉莫孤輕諾。葉鄰雞唱曉﹐句驚覺來連忙梳掠。葉向西園惜羣葩﹐句恐怕狂風吹落。葉」水龍吟令云「洞天景色長春﹐句嫩紅淺白開輕萼。韻瓊筵鎭起﹐句金鑪煙重﹐句香凝錦幄。葉窈窕神仙﹐句妙呈歌舞﹐句攀花相約。葉彩雲月轉﹐句朱絲网除﹐句任語笑﹑讀拋球樂。葉繡袂風翻鳳舉﹐句轉星眸﹑柳腰柔弱。葉頭籌得勝﹐句歡聲近地﹐句花光容約。葉滿座嘉賓﹐句喜聽仙樂。葉交傳觥爵。葉龍吟欲罷﹐句彩雲搖曳﹐句相將去﹑讀歸寥廓。葉」水龍吟慢云「玉皇金闕長春﹐句民仰髙天欣戴。韻年年一度定佳期﹐句風情多感慨。葉綺羅競交會。葉爭折花枝兩相對。葉舞袖翩翩歌舞﹐句妙撩粉面﹐句斜窺翠黛。葉錦額門開﹐句彩架球兒﹐句當先誘神仙隊。葉融香拂席﹐句舞霓裳﹑讀動鏗鏘環佩。葉寶座巍巍﹐句五云密﹑讀歡呼爭拜。葉退管弦﹐眾作欲歸去﹐句願吾皇萬年恩愛。葉」金盞子云「麗日舒長﹐句正蔥蔥瑞气﹐句徧滿神京。韻九重天上﹐句五雲開處﹐句丹樓碧閣崢嶸。葉繁宴初開﹐句錦帳繡幕交橫。葉應上元佳節﹐句君臣際會﹐句共樂升平。葉廣庭羅綺紛盈。葉動一部笙歌盡新聲。葉蓬萊宮殿神仙景﹐句浩蕩春光﹐句邐迆玉城。葉煙收雨歇﹐句天色夜更澄淸。葉又千尋火樹鐙山﹐句參差帶月鮮明。葉」千秋歲引云「想風流態﹐句種種般般媚。韻恨別離時太容易。葉香箋欲寫相思意﹑葉相思淚滴香箋字。葉畫堂深﹐句銀燭暗﹐句重門閉。葉似當日歡娛何日遂。葉願早早相逢重設誓。葉美景良辰莫輕棄。葉鴛鴦帳裏鴛鴦被。葉鴛鴦枕上鴛鴦睡﹐句似恁地﹐句長恁地﹐句千秋歲。葉」以上風中柳令﹑雨中花慢﹑萬年歡慢﹑水龍吟令﹑千秋歲引五闋﹐與宋樂府亦不甚異。

丁誠齋編歌詞自得譜

唐四聲二十八調﹐自宋以後﹐移並裁減﹐沿稱某宮某調。所謂某官某調者﹐曲之大段名。凡詞統入諸調中。宮調之理﹐近莫可曉。明成化間﹐丁誠齋文頫自號秦淮漁隱。編歌詞自得譜數十卷﹐如李太白「簫聲咽」﹐司馬才仲「妾本錢塘江上住」﹐蘇子瞻「大江東去」﹐李易安「蕭條庭院」﹐皆注明某宮某調﹐及十六字法﹐足備考訂﹐然亦安能質前人於異代而信其必然也。

樂府指迷

樂府指迷本爲沈伯時撰﹐今相傳張玉田樂府指迷﹐與陸輔之詞旨並行者﹐實卽玉田詞源下卷也。

度曲之度當讀入聲

度曲之度﹐今人去聲讀﹐而不知當從入聲讀也。漠書元帝贊﹕「自度曲﹐被歌聲」。注﹕度﹔音大各反﹐其義爲隱度之度﹐非過度之度。以此知古文苑宋玉笛賦「度曲羊腸」﹐文選張衡西京賦「度曲未終」﹐均讀如漢書贊。

少遊遣姬

秦少遊姬人邊朝華﹐極慧麗﹐恐礙學道﹐賦詩遣之﹐白傳所謂「春隨樊素一時歸」也。未幾南遷﹐過長沙﹐有妓生平酷慕少遊詞﹐至是托終身焉。少遊有「郴江幸白繞郴山﹐爲誰流下瀟湘去」云云。繾綣甚至。豈情之所屬﹐遽忘其前後之矛盾哉。藉令朝華聞之﹐又何以爲情。及少遊卒於藤﹐喪還﹐妓自縊以殉。此女固出婁婉﹑陶心兒上矣。

蕭淑蘭詞

蕭淑蘭寄張世英詞「妾意爲君多﹐君心棄妾那。」押虛字古雅。此左氏傳棄甲則那之那﹐訓何也。若後漢書公是韓伯休那﹐乃語助﹐當去聲讀。

劉伯壽花發狀元紅慢

劉伯壽花發狀元紅慢一百二字﹐紅友詞律失載。伯壽名幾﹐洛陽九老之一﹐石林燕語所謂戴花劉使也。神宗朝﹐官祕書監。時洛陽花品以狀元紅爲冠﹐幾致仕後﹐攜歌工花日新就妓郜懿家賞燕﹐乃撰此曲。詞云「三春向暮﹐萬卉成陰﹐有嘉艷方坼。嬌姿嫩質。冠羣品﹐共賞傾城傾國。上苑睛畫暄﹐千素萬紅尢奇特。綺筵開﹐會詠歌才子﹐壓倒元白。別有芳幽苞小﹐步障華絲﹐綺軒油壁。與紫鴛鴦﹑素蛺蝶﹐自淸旦﹑往往連夕。巧鶯喧翠管﹐嬌燕語雕梁畱客。武陵人﹐念夢役意濃﹐堪遣情溺。」郜懿﹐李定母。宋同時有三李定﹐此劾東坡之李資深也。

詞律遺漏

詞八百二十餘調﹐二千三百餘體。紅友詞律錄止六百六十餘調﹐千百八十餘體﹐則此外滲漏正多矣。姑就其所見之尢可誦者抄之。袁宣卿劍器近九十六字﹕「夜來雨。賴倩得﹑東風吹住。海棠正妖嬈處。且畱取。悄庭戶。試細聽﹑驚啼燕語。分明共人愁緒。怕春去。佳樹。翠陰初轉午。重簾未捲﹐乍睡起﹑寂寞看風絮。愉彈淸淚寄煙波﹐見江頭故人﹐爲言憔悴如許。彩箋無數。去卻寒暄﹐到了渾無定據。斷腸落日千山暮。」元遺山小聖樂七十五字﹕「綠葉陰濃﹐徧池亭水閣﹐偏趁涼多。海橊初綻﹐朵朵蹙紅羅。乳燕雛鶯弄語﹐對髙柳鳴蟬相和。驟雨過。似瓊珠亂撒﹐打徧新荷。人世百年有幾﹐念良辰美景﹐休放虛過。富貴前定﹐何用苦奔波。命友邀賓﹐燕賞飲芳醑﹐淺斟低歌。且酩酊﹑從教二輪﹐來往如梭。」

詞律失載珍珠令

山中白雲珍珠令五十字﹐紅友詞律失載。詞云「桃花扇底歌聲杳。愁多少。便覺道花陰閒了。因甚不歸來﹐甚歸來不早。滿院飛花休要掃。待畱與薄情知道。伯一似飛花﹐和春都老。」

詞品引據博洽

楊用修詞品四卷﹐論列詩餘﹐頗具知人論世之槪﹐不獨引據博洽而已。其引據處﹐亦足正俗本之誤。如雲﹕文選江淹別賦「閨中風暖﹐陌上艸燻」﹐六一詞「艸燻風暖搖徵轡」用此。俗本攺燻作芳。中山王文木賦「奔電屯云﹐薄霧濃雰」﹐漱玉詞「薄霧濃雰愁永晝」用此。俗本攺雰作云。杜公「關山同一點﹐一點字絕妙」﹐東坡洞仙歌「一點明月窺人」用此。今杜詩攺點作照﹐成小兒語﹐幸艸堂詩餘注可證。其他辧訂﹐淵該綜核﹐終非陳耀文﹑胡應麟輩所可仰而攻也。

柳墓在襄陽

宋茗香先生大大樽邗江雜詠云「曉風殘月劇堪憐﹐夢續揚州不計年。一種荒寒誰管領﹐杜司動讓柳屯田。」詩致絕佳﹐蓋猶沿分甘餘話稱儀徵西地名仙人掌﹐有柳耆卿墓之訛。其實柳墓在襄陽﹐非儀徵也。漁洋說似與避暑錄話較近。

山房隨筆之談

山房隨筆載劉攺之見辛幼安﹐朱子張南軒爲之地云云﹐與宋史不合。幼安兩知紹興府﹐皆在慶元四年以後。朱子官浙東﹐乃淳熙八九年間。南軒初未嘗官浙東也﹐又何得爲之地乎。正與絕妙詞選載毛澤民見蘇子瞻事﹐同爲無稽之言也。

日知錄論辛識

辛詞「小艸舊曾呼遠志﹐故人今有寄當歸。」日知錄云﹕稼軒久宦南朝﹐未得大用﹐晚歲有廉頗思用趙之意。竊謂此當與摸魚兒﹑破陣子等闋合看﹐感慨自見。

今本長吉詩之訛

嘗疑李長吉美人梳頭歌「玉釵落處無聲膩」﹐釵當作梳﹐於義爲順﹐且與下釵字不復﹐苦無從校勘。後閱苕溪漁隱水龍吟櫽括梳頭歌詞云「纖手犀梳﹐落處膩無聲﹐重盤鴉翠。」乃信今本長吉詩之訛﹐賴有漁隱詞爲之證也。

姜夔詞誤引桓溫語

白石長亭怨慢﹐小引桓大司馬云云﹐乃庾信枯樹賦﹐非桓溫語。

白日見鬼語亦有本

「雲中雞犬劉郎過﹐月下笙歌煬帝歸。」羅江東句也﹐人謂之見鬼詩。然則嶽倦翁笑劉攺之白日見鬼﹐語亦有本。

張仲舉詞兼諸公之長

張仲舉詞出南宋﹐而兼諸公之長。如題梅花卷子云「墨池雪嶺三生夢﹐喚起縞衣仙子。仍獨自伴﹐瘦影黃昏﹐和月窺窗紙。」絕似石帚。西湖泛舟云「藕花深﹐雨涼翡翠﹐菇蒲軟﹐風弄蜻蜓。」絕似梅溪。玉簪云「琢就瑤笄光映﹐鬢云斜矗。」絕似夢窗。西江客捨聞梅花吹香滿牀云「一樹瑤花﹐可憐影低映。怕月明﹑照見靑禽相位。」絕似碧山。蓼花云「船窗雨後﹐數枝低入﹐香零粉碎。」絕似玉田。

張仲舉雨詞

仲舉雨中舟次洹上﹐先寫四時之雨﹐雲﹕「水閣云窗﹐總是慣曾經處。」二語總束。接云「曾信有客裏關河﹐又怎禁夜深風雨。」二語跌醒。接云「一聲聲滴在疎篷﹐做成情味苦。」二語煞足。章法絕奇﹐從辛稼軒賀新郎化出。

虞伯生櫽括遼詩

「昨日得卿黃菊賦。細翦金英﹐題作多情句。冷落西風吹不去。袖中猶有餘香度。滄海塵生秋日暮。玉砌雕闌﹐木葉鳴疎雨。江總白頭心更苦。素琴猶寫幽蘭譜。」此虞伯生集櫽括故遼主詩﹐事詳伯生序。周松靄春遼詩話據錢葆馚芳標蒓漁詞話﹐謂張繼孟肯作﹐想因伯生詞而繼孟偶書之﹐致有此誤。

趙雍樂府

許初跋趙仲穆樂府卷子云「待制樂府自書以就正王筠庵﹐凡三十五首。憑闌干﹑水調歌頭二闋﹐頗以孤忠自許﹐而興亡骨肉之感﹐默寓其中。意當時父子之仕﹐亦實有不得已者﹐良可悲也。數語差足爲松雪道人父子洗穢。筠庵名徳璉﹐字國器﹐吳興人。工詞﹐與楊廉夫友善。黃鶴山樵父也﹐仲穆姊壻。

蓮花杯

楊廉夫以妓鞋行酒﹐謂之蓮花杯。瞿宗吉賦沁園春﹐有「書生量窄﹐愛渠盡小﹐主人情重﹐酌我休遲」四語﹐雙關得語趣﹐餘皆憨佻不韻。昔廉夫嘗以宴倪元鎭﹐元鎭翻案而起﹐終身不面。脫遇何元朗﹑王元美諸公﹐豈不齒頰生蓮花哉。臨朐馮汝行作鞋杯曲﹐窮妍盡致。甚矣﹐文人志趣之不同也。

鳳林書院詩餘

鳳林書院詩餘三卷﹐無名氏選。皆元初人作﹐宋代遺民也。有大徳間刻本。厲樊榭從朱竹垞﹑吳尺鳧兩家舊抄借錄﹐頗有缺佚。後得元刻本﹐重爲校訂成完書。先生言﹐此與弁陽老人絕妙詞﹐雅所愛玩。顧其箋絕妙詞﹐未暇及此﹐爲可惜也。先生又取劉應李翰墨大全﹑劉將孫天下同文集﹐附益數闋﹐以志柴窯片段之可寶。

彭羨門松桂堂全集

彭羨門少宰﹐生前止自刻延露詞及南往集。今所行松桂堂全集﹐皆其卒後付梓﹐頗有蕪雜繁複之病。昔丁敬禮言後世誰相知定吾文者﹐致足慨已。先生年二十九成進士﹐得推官。與王阮亭傾蓋﹐訂金石交。旋家居以江南奏銷案被累落職﹐事得解﹐年四十五矣。復就內閣中書﹐侯選主事。年四十九﹐舉博學宏詞第一。先生之學﹐出於其兄茗齋先生。迨入館授編修﹐茗齋已不及見。葉訒庵與先生會試同年﹐至是爲先生舉主。科名幻易﹐庸可旣乎。先生楷法近董香光﹐讀書外無他嗜好。詞極艷﹐而終其身無妾媵之禦﹐不類其詞。與朱恭人年皆五十始舉子﹐事屬僅見。年六十七﹐朱恭人歿於京師﹐乃以少宰乞假歸田﹐踰三年而歿。錢唐吳星叟農祥作傳。

彭羨門論沈董詞

彭羨門見沈去矜﹑董文友詞﹐笑謂鄒程邨曰「泥犁中皆若人﹐故無俗物。」斯言可補鈍翁說鈴。

彭十不如朱十

彭十於字之多寡平仄﹐任意出入﹐沿明人故習﹐不若朱十之嚴。

陳其年受知於龔定山

迦陵先生相傳是善權山中誦經猿再世。初受知於龔定山宗伯﹐時方爲諸生﹐譽未盛也。宗伯遇之厚。一日宴會﹐諸達官畢集﹐宗伯揖先生上坐﹐先生不獲辭﹐乃就坐。有客某見先生掀髯據席﹐若無人焉﹐爲不平﹐然無如何也。旣數載﹐先生落魄尙如故。某已歷顯要﹐未幾爲江南學使﹐知先生素不善舉子業﹐檄先生試。先生以病告﹐某必欲其至以難之。不得已﹐浼鄕先生周旋﹐久乃解。先生賦沁園春云「羅隱江東﹐老署秀才﹐不幸似之。怪自負上流﹐偏搜兔冊﹐曾稱男子﹐卻混牛醫。壯不如人﹐老之將至﹐那更空墻病馬嘶。歸去耳﹐盡嚇人腐鼠﹐笑我醯鷄。紛紛路鬼相疑。疑小敵當場胡怯爲。謝主臣不敏﹐怯誠有是﹐明公垂諒﹐病亦非欺。顏子屢空﹐伯牛有疾﹐合受先生譴責詞。眞窮矣﹐幸江城恰遇﹐鮑叔於斯。」宗伯贈先生有「君袍未錦﹐我鬢先霜」之語﹐讀先生追和詞﹐想見當時知己之感﹐眞一字一淚。

徐釚菊莊樂府

龔定山獎掖士類﹐爲藝林倚重。臨歿時﹐屬徐虹亭於梁棠村曰﹕負才如徐君﹐可使不成名耶。己未宏詞之徵﹐虹亭由棠村薦舉﹐授檢討。虹亭少刻菊莊樂府﹐朝鮮貢使詩云「中朝攜得菊莊詞。讀罷煙霞照海湄。北宋風流何處是﹐一聲鐵笛起相思。」此貢使亦海東賢人之亞已。

顧貞觀金縷曲

丁酉科場之獄﹐發難於尢西堂傳奇﹐而吳漢槎以知名士預焉。顧華峯金縷曲云「廿載包胥曾一諾﹐盼烏頭馬角終相救。」可謂不負斯言。顧著彈指詞﹐今詞中踏莎美人﹐顧所犯曲也。

補訂詞苑叢談

徐釚詞苑叢談﹐其引書不注所出﹐殊嫌攘羭。脫漏錯謬﹐全未經讎勘。如卷三漫叟詞話褦襶一條﹐卷六耆舊續聞橊花一條﹐卷七陸放翁夢蓮花博士一條﹐仲殊踏莎行一條﹐尢其甚者。余爲補訂十之六七﹐未及徧也。

沈子山剔銀燈

能攺齋漫錄宿州獄掾沈子山﹐眷營妓張溫卿﹐別後賦剔銀燈詞﹐事載詞苑叢談。而其剔銀燈詞﹐與漫錄全不同﹐未審叢談據何本也。沈子山﹐叢談作波子山﹐與詞綜同。

洪惠英減字木蘭花

花艸粹編﹐洪邁守會稽﹐洪惠英於席間歌其自制減字木蘭花云「梅花似雪。剛被雪來相挫折。雪裏梅花。無限精神總屬他。梅花無語。只有東風來作主。傳語東君。且與梅花作主人。」詞苑叢談﹐營妓馬瓊瓊歸朱廷之﹐廷之辟二閣﹐東閣正室居之﹐瓊瓊居西閣。廷之任南昌﹐瓊寄詞云「雪梅妬色。雪把梅花相抑勒。梅性溫柔。雪壓梅花怎起頭。芳心欲訴。全仗東君來作主。傳語東君。早與梅花作主人。」二詞相似而不同。豈傳聞之異﹐抑粹編事本夷堅志﹐卽邁自作﹐不應有僞。叢談事詳靑泥蓮花記。

丁藥園詞

徐釚續本事詩稱丁藥園祠部盛名膴仕﹐垂二十年。單辭只宇﹐仿佛有旗亭歌唱之思。今其詞如鎖窗寒云「入柳非煙﹐弄花無影﹐斷腸何處東風。」東風柳初新云「柔條無力﹐挽不盡隴煙湘雨。及早和他同倚﹐怕銷魂夕陽飛絮。」本意鳳銜杯云「將和淚雙綃﹐斷腸一紙交伊看﹐怎推得無人見。」舊恨等語﹐洵才人之筆﹐在藝香﹑麗農之間。

沈遹聲詞

詞苑叢談﹐柳亭沈遹聲丰垣中年﹐因所歡遂被放黜﹐賦踏莎行﹐亦惜分飛意也。事詳隨園詩話。蓋沈中表親有寄沈長相思云「見時羞。別是愁。萬轉千回不自由。教儂爭罷休。嬾梳頭。怕凝眸。明月光中上小樓。思君楓葉秋。」著遠山遺稿﹐昆山女士葉書城題詞。

陸本白石詞

姜白石集﹐近刻凡四﹐以江都陸氏本爲最善。道人歌曲六卷﹐著錄於貴與馬氏者﹐久爲廣陵散矣。此本樓敬思購得陶南村手鈔本傳寄刊布﹐與知不足齋叢書張子野詞四卷﹐均爲朱竹垞纂詞綜時所未及見。

李師師

宋徽宗在五國城爲李師師作小傳﹐刻於臨安榷場﹐今亡之矣。考秦少遊詞「看徧潁川花﹐不似師師好」﹕又「年來今夜見師師」。少遊卒於紹聖間﹐是師師之生﹐必在元祐初。東京夢華錄﹕李師師汴京角妓﹐有俠气﹐號飛將軍。汴都平康記﹕政和平康之盛﹐李師師﹑崔念月皆著名。李生門第尢峻。宣和遺事﹕師師舊壻武功郎賈奕賦南鄕子云云﹐由是貶瓊州﹐事與周美成相類。宣和六年﹐冊師師爲明妃。自元祐初﹐歷紹聖﹑元符﹑建中靖國﹑崇寧﹑大觀﹑政和﹑重和﹐至宣和六年﹐已三十餘年﹐師師年三十餘矣。宣和遺事言金兵至﹐明妃見廢﹐走湖湘﹐爲商人所得。劉屏山詩﹕「輦轂繁華事可傷。師師垂老過湖湘。縷衣檀板無顏色﹐一曲當年動帝王。」與宣和遺事正合。汴都平康記謂靖康中﹐師師與同輩趙元奴及築球吹笛袁綯武震例籍其家。李生流落來浙中﹐士大夫邀使歌以聽焉。浩然齋雅談又謂師師後入內﹐封瀛國夫人。朱希眞詩﹕「解唱陽關別調聲﹐前朝惟有李夫人。」卽師師也。而要之樊樓往事﹐已莫可考矣。

東坡送蘇伯固詩

東坡送蘇伯固詩云「三度別君來﹐此別眞遲暮。白盡老髭須﹐明日淮南去。酒罷月隨人﹐淚濕花如霧。後夜逐君還﹐夢繞江南路。」自注﹕效韋蘇州。今見東坡續集﹐又見東坡詞中調寄生查子﹐但據自注﹐是詩不是詞也。

東坡南歌子用漢書

東坡南歇子「行憂寶瑟僵」﹐用漢書金日磾傳「行觸寶瑟僵」語。解者引楊行密始朱延壽事﹐誤。

髙江村說部之誤

髙江村說部多不可爲典要。杭堇浦先生天祿識余跋云﹕不觀左傳注﹐妄謂絰皇爲冢前之闕。不觀漢書注﹐妄引後漢紀以證太上皇之名。不觀水經﹑文選兩注﹐妄詫金虎冰井以實三臺。不觀地理通釋﹐妄分兩函谷關爲秦漢。其尢不可據者﹐靑雲周方叔卮林有四解﹐乃遽以隱逸當之。聚頭扇已見金章宗詞﹐乃謂元時髙麗國始貢。銀八兩爲流﹐本漢書食貨志﹐乃引集韻爲創獲。八米盧郎出齊﹑隋兩書﹐姚寬叢語云﹐蓋關中語﹐歲以六米七米八米分上中下﹐言在穀取米﹐取數之多也。黃山谷﹑徐師川何嘗誤用﹐乃用元微之八采詩成未伏盧爲證﹐是知一未知二也。先生此跋﹐鍼疎砭陋﹐切中江邨之病。惟聚頭扇宋朱潛山有生查子﹐猶在金章宗前﹐先生偶未考耳。朱潛山或作張於湖﹐誤﹐詳耆舊續聞。

蓮子居詞話卷之三

香祖筆記有可議處

王新城尙書﹐立論和平近理﹐然亦有可議者。如香祖筆記﹐以尹吉甫惑聽妻讒﹐至使其子伯奇衣苔帶藻﹐作履霜之操﹐此與晉獻﹑驪姬之事何異。而詩人顧稱之﹐其猶後世詞人之諛韓侂冑﹑賈似道者﹐動擬以伊周﹐庸足信乎云云。竊按蔡邕琴操﹐伯奇見逐﹐履霜自傷﹐於是援琴而鼓之。據邕說﹐伯奇僅止見逐﹐今相傳謂投河而死﹐或由不得於父而自沈﹐非如申生必致之死而後已﹐固與晉獻﹑驪姬有間。趙岐孟子注﹐伯奇仁人﹐而父虐之﹐故作小弁之詩。王充論衡﹐伯奇放流﹐首發早白﹐故曰惟憂用老。曹植令禽惡鳥論﹐其弟伯封求而不得﹐作黍離之詩﹐本韓詩之說﹐俱並未言伯奇之死。或又謂宣王出遊﹐伯奇作歌感王﹐吉甫始悟。然則伯奇當日死與未死﹐漢儒以來﹐所傳聞異辭﹐正未可定﹐更不得例吉甫於晉獻﹑驪姬也。伯奇見逐﹐而吉甫不得爲名臣﹐殷武丁殺孝己﹐將不得爲賢君乎。非篤論也。至比詩人以後世詞人之諛韓侂冑﹑賈似道者﹐益擬不於其倫矣。

郭楊詞品十二則

吳江郭祥伯﹑金匱楊伯夔﹐仿司空表聖之例﹐撰詞品各十二則﹐奄有眾妙。郭云﹕千巖巉巉﹐一壑深美。路轉峯回﹐忽見流水。幽鳥不嗚﹐白雲時起。此去人間﹐不知幾里。時逢疎花﹐娟若處子。嫣然一笑﹐目成而已。幽秀行雲在空。明月在中。瀟瀟秋雨﹐泠泠好風。卽之愈遠﹐尋之無蹤。孤鶴獨唳﹐其聲淸雄。聚首俯視﹐莫窮其通。回顧藪澤﹐翩哉飛鴻。髙超海潮東來﹐气吞江湖。快馬斫陣﹐登髙一呼﹐如波軒然﹐蛟龍牙須。如怒鶻起﹐下盤浮圖。千里萬里﹐山奔電驅。元气不死﹐乃與之俱。雄放芙蓉作花﹐秋水一半。欲往從之﹐細石淩亂。美人有言﹐玉齒將粲。徐拂寶瑟﹐一唱三嘆。非無寸心﹐繾綣自獻。若往若還﹐豈曰能見。委曲美人滿堂。金石絲簧。忽擊玉磬﹐遠聞淸揚。韻不在短﹐亦不在長。哀家一梨﹐口爲芳香。芭蕉灑雨﹐芙蓉拒霜。如气之秋﹐如冰之光。淸脆雜花欲放﹐細柳初絲。上有好鳥﹐微風拂之。明月未上﹐美人來遲。卻扇一顧﹐羣妍皆媸。其秀在骨﹐非鉛非脂。渺渺若愁﹐依依相思。神韻人生一世﹐能無感焉。哀來樂往﹐云浮鳥仙。銅駝巷陌﹐金人歲年。鉛水迸淚﹐鵾雞裂弦。如有萬古﹐入其肺肝。夫子何嘆﹐唯唯不然。感慨鮫人纖綃﹐海水不波。珊瑚觸网﹐蛟龍騰梭。明月欲墮﹐羣星皆趨。淒然掩泣﹐散爲明珠。織女下視﹐雲霞交鋪。如將捲舒﹐貢之太虛。奇麗好風東來﹐幽鳥始哢。陽春在中﹐萬象皆動。一花未開﹐聚綠入夢。口多微詞﹐如怨如諷。如聞玉管﹐快作數弄。望之邈然﹐鶴背云重。含蓄淸霜警秋﹐微月白夜。其上孤峯﹐流水在下。幽尋欲窮﹐乃見圖畫。愜心動目﹐喜極而怕。跌宕容與﹐以觀其罅。翩然將飛﹐倘復可跨。逋峭雜組成錦﹐萬花爲春。五醞酒釅﹐九華帳新。異彩初結﹐名香始燻。莊嚴七寶﹐其中天人。飲芳食菲﹐摘星抉云。偶然咳唾﹐明珠如塵。穠艷名士揮塵﹐羽人禮壇。微聞一語﹐气如幽蘭。荷雨夜歇﹐松風夏寒。之子何處﹐秋山槃槃。萬籟俱寂﹐惟鳴幽湍。千嗽百咽﹐奉君一丸。名雋楊云﹕悠悠長林﹐濛濛曉暉。天風徐來﹐一葉獨飛。望之彌遠﹐識之自微。疑蝶入夢﹐如花墮衣。幽弦再終﹐白雲愈稀。千里飄忽﹐鶴翅不肥。輕逸秋水樓臺﹐澹不可畫。時逢幽人﹐載歌其下。明星未稀﹐美此良夜。惝恍從之﹐夢與煙借。荷香沈浮﹐若出云罅。油油太虛﹐一碧俱化。綿邈萬山巑巑﹐回風蕩寒。決眥千仞﹐飲云聞湍。龍之不馴﹐虹之無端。畸士羽衣﹐露言雷喧。洞庭隱鱗﹐蒼梧逸猿。元气紛變﹐創斯奇觀。獨造送君長往﹐懷君思深。白日欲墮﹐池臺气陰。百年寸暉﹐徘徊短吟。松篁幽語﹐獨客泛琴。聆彼七弦﹐瀟湘雨音。落花醉枝﹐淒入燕心。淒緊之子曉行﹐細路香送。時聞春聲﹐百鳥含哢。林花初開﹐蜂須欲動。美人何許﹐短琴潛弄。明明無言﹐泠泠如諷。捲簾綠陰﹐微雨思夢。微婉疏雨來歇﹐輕寒獨知。茶煙晝靑﹐鬻藤一枝。秋老茅屋﹐檐虫掛絲。葉丹苔碧﹐酒眠悟詩。飲眞抱和﹐仙人與期。其曰偶然﹐薄言可思。閒雅俯視苔石﹐行歌長松。千葉萬吹﹐凜然噓冬。返風乘虛﹐餐煙太蒙。矯矯獨往﹐落落希蹤。夜開元關﹐蕩聞天鐘。光滿眉宇﹐與鬥相逢。髙寒空波粼天﹐嗚簪扣舷。鷺鷥立雨﹐浪花一肩。采采白蘋﹐江南曉煙。覓鏡照春﹐逢潭寫蓮。漁舟還往﹐相忘歲年。佳語無心﹐得之自然。澄澹卓卓野鶴﹐超超出羣。田家敗籬﹐幽蘭逾芬。意必求遠﹐酒不在醇。玉山上行﹐疎花角巾。短笛快弄﹐長嘯入云。軒軒霞舉﹐須眉勝人。疎俊悵焉獨邁﹐憀予隱憂。悟出系表﹐天地可求。亭亭危峯﹐倒影碧流。空山沍寒﹐老梅古愁。味之無腴﹐揖之寡儔。遙指木末﹐一僧一樓。孤瘦如莫邪劍﹐如百煉鋼。金石在中﹐匪曰永藏。鉥心掏胃﹐韜神斂光。水爲沈流﹐星無散芒。離離九疑﹐郁然深蒼。萬棄一取﹐駏驉錦囊。精煉天孫弄梭﹐腕無暫停。麻姑擲米﹐走珠跳星。荷露入握﹐菊香到瓶﹐如泉過山。如屋建瓴。虛籟集響﹐流影燈形。四無人語﹐佛閣一鈴。靈活

樂章集不易訂

傳訛舛錯﹐惟樂章集信不易訂。如浪淘沙慢一百三十三字﹐女冠子一百十一字﹐傾杯樂九十五字﹐又一百八字﹐引駕行一百二十五字﹐望遠行一百四字﹐秋夜月八十二字﹐洞仙歌一百十九字﹐又一百二十三字﹐又一百二十六字﹐長壽樂八十三字﹐破陣樂一百三十二字。世乏周郎﹐無從顧誤﹐不能不爲屯田惜已。

柳永女冠子

屯田女冠子一百十四字體﹕「樓臺悄似玉。向紅鑪暖閣﹐院宇深沈﹐廣排筵會﹐聽笙歌猶未徹﹐漸覺寒輕﹐透簾穿戶。」紅友云﹕凡三十二字方叶韻。或謂玉字讀若裕﹐以入作葉﹐未確。宇字似韻﹐然上下讀不去﹐爲傳訛無疑。按玉字韻以入作葉﹐如惜香以吉葉髻戲﹐坦庵以極葉气瑞﹐北宋有此例。宇字亦韻﹕「院宇深沈﹐廣排筵會」﹐似當云「廣排筵會﹐深沈院宇」﹐證以所錄伯可詞﹐僅數襯字不合﹐余悉同。

柳永訴衷情近

屯田訴衷情近七十五字體﹕「雨晴气爽﹐竚立江樓望處。澄明遠水生光﹐重疊暮山聳翠。」紅友於翠字注韻﹐殊不知處字卽韻。蔣勝欲探春令﹐處﹑翅﹑住﹑指﹑並葉﹐可證。且從無至第四句二十二字才起韻之理。

柳永迷仙引

屯田迷仙引﹐紅友詞律疑其脫誤﹐今捆繹之﹐殆無訛也。後片雲﹕「萬里丹霄﹐何妨攜手同去。句去句便棄卻煙花伴侶。免教人見妾﹐朝雲暮雨。」上去字葉﹐下去字疊﹐頓折成文﹐猶北曲醉春風體也。且辭意完足﹐𨿽無他詞可證﹐卽亦不證可耳。朱竹垞題水蓼花譜此解﹐上去字不葉﹐下去字不疊﹐並七字一句﹐終未爲得也。

生日獻詞

生日獻詞﹐盛於宋時。以諛佞之筆﹐攔入風雅﹐不幸而傳﹐豈不倒卻文章架子。孔毅夫野史﹐文潞公守太原﹐辟司馬溫公爲通判。夫人生日﹐溫公獻小詞﹐爲都漕唐子方峻責。此事固未可信然。至如魏華父則非此不作﹐不可解已。

邵陵金縷曲

漁洋「官柳煙含六代愁。絲絲畏見冶城秋。無情畫裏逢搖落﹐一夜西風滿石頭「﹐賦秋柳恰到好處。其七律四首﹐只以調勝﹐當時謂如初寫黃庭﹐實過當語也。近王應奎柳南隨筆載邵陵金縷曲﹐頗得南宋人筆意。云「萬樹黃金綫。最無端﹑送春辭夏﹐垂垂欲倦。一自漫空飛絮盡﹐多少朱門晝掩。便背了﹑東風一面。記得淸明寒食路﹐倚纖腰﹑亂打桃花片。又勾住﹐花間燕。如今拋擲情何限。帶幾枝﹑冷煙疎雨﹐水村茅店。六代山河斜照裏﹐無數暮鴉棲徧。又何處﹑笛聲哀怨。淒絕右丞三疊句﹐任行人﹑唱煞無心管。長亭路﹐連天遠。」陵﹐常熟人。

黃儀紉蘭別集

常熟黃儀﹐有詞名﹐著紉蘭別集。鈕玉樵言三吳詞家﹐稱朱陳兩檢討。陳以蒼雄擅奇﹐朱以生新標雋。俱已譽髙黃絹﹐價重烏絲。若黃子鴻紉蘭別集﹐非不可追響東堂﹐齊蹤西麓也。風流子云「柳岸試維舟。蒼苔路﹑仿佛認層樓。想曉燕催妝﹐春鶯教伎﹐云翻舞掌﹐雪噴歌喉。誰曾管﹑疎簾難隱笑﹐小扇不障羞。紫陌塵香﹐重停五馬﹐紅墻月冷﹐悄候千牛。風流渾未厭﹐柰珠沈翠殞﹐是事休休。忍看雕甍畫棟﹐冷落山邱。但云去云來﹐有時有夢﹐花開花謝﹐無地無愁。題取斷腸詞句﹐當我纏頭。」水龍吟云「霜容莫笑龍鐘﹐少年曾是推豪興。髙陽伴侶﹐三春逐日﹐聯鑣飛蹬。山北山南﹐芳菲賞徧﹐別尋幽勝。記披襟直上﹐雲峯絕頂﹐渾欲喚﹑靑天應。誰道多生蹭蹬﹐舊情懷﹑都來難稱。十年回首﹐交遊嚼蠟﹐功名墮甑。除卻枯吟﹐酒腸碁膽﹐消磨無剩。但秋來猶愛﹐斷鴻聲苦﹐把危樓憑。」黃工書﹐卽寫漁洋續集仿宋槧者也。

陳其年詠鞬子詞

說文﹐鞬﹐從革﹐建聲﹐居言切。武林舊事小經紀鞬子之鞬﹐借作鞬。劉侗帝京景物略作�﹝王﹢建﹞。吳任臣字匯補因之﹐注音建。毗陵婦女雅善此戲﹐迦陵爲沁園春紀其事。

陳其年題門神詞

喪大記注﹐君釋菜以禮﹐禮門神﹐門神二字見此。荊楚歲時記始載繪像貼戶左右。楓窗小牘別著圖樣﹐裝飾近俗﹐貌武將爲門神﹐殆自宋昉也。要卽古者神荼郁壘之遺。迦陵詞有云「抖擻門丞秦叔寶。」語殊不經﹐不意出鴻儒手。

萬樹詞

今人學辛稼軒﹐叫囂打乖﹐墮入惡趣。無迦陵先生才﹐不作可耳。萬紅友金縷曲云「三野先生者﹐謂野居野心野服﹐自稱三野。人不知其何從至﹐姓氏知之者寡。在陋巷﹐門無車馬。人不堪憂﹐君獨樂﹐且訢然樂以忘天下。天山遁﹐是其卦。蕭然四壁惟圖畫。於吟詩讀書之外﹐亦能書寫。閒則雲山隨所至﹐多與漁樵答話。或共飲極歡而罷。贊曰﹕夫人生世上﹐每勞勞名利而無暇。如是者﹐一人也。」三野先生傳贊。又云「乙巳春之季﹐與吳君原注﹕吳天石﹑天篆。曹君原注﹕曹南耕。諸子﹐會於槐裏。遂往遊於石亭澗﹐少長羣賢畢至。興不減蘭亭修禊。此地崇山多峻嶺﹐有茂林修竹淸流水。堪暢敍﹐坐其次。气淸天朗風和惠﹐共欣然﹑形骸放浪﹐興懷托寄。俯仰彭殤皆妄作﹐莫問世殊事異。且一殤一詠相繼。客曰斯遊眞足樂﹐不可無韻語傳於世。予曰諾﹐是爲記。」遊石亭記二詞猶不失爲劉攺之。

史承謙詞

宜興史位存承謙與弟衎存承豫﹐並有才名。位存尢工詞﹐滴粉搓酥﹐多言情之作。所著小眠齋集﹐警句如虞美人云「畱得一絲﹐情在總成愁。」鵲踏枝云「夜合花時芳信阻。有情明月無情雨。」點絳唇云「笑拈茉莉。一枕新秋意。」玉燭新云「半生歡分翻輸卻﹐夢裏纏綿多少。」南樓令云「只隔珠簾同聽雨﹐孤負煞﹑夜涼多。」拜星月慢云「抱月飄煙﹐想纖腰一尺。」臺城路云「層樓凝竚﹐捱不到黃昏﹐便添淒楚。暮靄沈沈﹐遠天都是雨。」百字令云「回憶妝閣香溫﹐橫斜瘦影﹐花與人無別」等語﹐皆生新獨造﹐不拾陳郎牙後慧者。近日任澧塘安上﹑周藕塘迦諸先生輩都宗之。澧塘賣花聲云「綠到柳絲間。便已綿蠻。猜來話有幾多般。似說流光飛電逝﹐轉眼春殘。何不日憑闌。盡著追歡。雨偏容易日偏難。儂與林花同命薄﹐只遇春寒。」鶯藕塘疎影云「煙霏柳港。正濃陰帀岸﹐畫橈輕漾。小拓窗欞﹐一碧空明﹐篷背綠圍成幛。薔薇開處茶縻老﹐尋舊約﹑但深惆悵。恁春酣﹑碧透紗廚﹐何處掛帆重訪。猶認津亭古樹﹐看黃鵬兩兩﹐相喚飛上。夢繞山陰﹐酒盞含情﹐添得櫓聲搖蕩。暮雲層疊江村隱�﹐一縷紅霞微颺。待幾時﹑棹影歸來﹐定有新蟬送響。」舟中綠陰

養新錄未錄兩張先

竹汀先生養新錄記宋人同姓名者﹔曹輔﹑王存﹑吳革﹑王襄﹑劉通﹑王淮﹑王著﹑王明﹑王貴﹑安守忠﹑李維﹑李若谷﹑蘇紳﹑黃震﹑王珪﹑王琪﹑王鞏﹑田敏﹑王雱﹑陳升之﹑蔡抗﹑趙鼎﹑李浩﹑王資﹑王彥升﹑王佐﹑孫奕﹑楊朴﹑史炤﹑王堯臣﹑張觀﹑胡銓﹑張震﹑郭京﹑劉藻﹑張琬﹑李常﹑王安國﹑張林﹑張維﹑李定﹑張永徳﹑張昭遠﹑王應麟﹑李祥﹑王杲﹑張廷翰﹑王延徳﹑徐自明﹑陳均﹑楊萬里﹑王倫﹑葉適﹑王化基﹑張奎﹑章甫﹑何逢原﹑朱申﹑李玨﹑張順﹑張忠﹑鄭湜﹑王洙﹑王綯﹑王古﹑黃裳﹑黃定﹑彭乘﹑張體仁﹑徐奭﹑王炎﹑呂好間﹑陳造﹑王汾﹑王逵。凡七十有五﹐獨不及張先。兩張先俱字子野﹐尢奇。

兩葉夢得

儼山外集豫章漫抄云﹕宋有兩葉夢得﹐俱號石林。吳縣石林﹐字少蘊﹐官至宰執﹐工詞﹐有琴趣外篇。貴溪石林﹐南渡朝進士﹐官至祕書丞﹐知撫州。今性理大全所引石林葉氏次西山眞氏後者﹐非少蘊也。可補竹汀先生之遺。

兩韓玉

宋人同姓名者﹐又有韓玉。二玉亦同時﹐一見劉祁歸潛誌﹐一見葉紹翁四朝聞見錄。竹垞詞綜選東浦詞﹐四朝間見錄中人也。而系歸潛誌中人履貫﹐蓋偶未考。歸潛誌韓玉﹐中州集有詩。

兩王亙

宋王亙有二﹐一元祐間浙人﹐一干道間閩人。厲樊榭宋詩紀事錄元祐間之詩﹐而系乾道間。全謝山答樊榭札詳疏之﹐與詞綜韓玉之誤同也。宋詩紀事三十一卷有鄭景望﹐四十七卷又有鄭伯熊。詞綜十二卷有姚進道﹐三十一卷又有姚述堯。名字分列﹐皆當訂正。

許蒿廬評詞綜

詞選本以竹垞詞綜爲最善﹐吾鄕許蒿廬先生爲之評。凡夫抒情之妙﹐寫景之工﹐以及起結過換襯貼之法﹐靡不指示詳明﹐洵詞壇廣劫燈也。先生手校書劇夥﹐其詞評則門人海鹽張氏﹐附刻於初白庵詩評之後。

靈芬館詞話

郭頻伽麟靈芬館詩話十卷﹐末附詞話二卷﹐仿周艸窗浩然齋雅談例也。頻伽詞專摹小長蘆﹐淸折靈轉﹐幾於具體而又過之。所錄名篇雋句﹐生香活色﹐絕少俗韻。其稱梅溪警句及克齋太常引一闋﹐眞能補竹垞詞綜所未備。季滄葦行香子一闋﹐亦視王少司寇詞綜選爲優。

詞有拗調拗句

頻伽詞話云﹕詞有拗調拗句﹐須渾然脫口﹐若不可不用此平仄聲字者﹐方爲作手。如未能極工﹐無難取成語之合者以副之﹐斯不覺其聱牙耳。玆言最得拗體之訣。推之﹐如江城梅花引﹑喝火令﹑歸田樂各體﹐𨿽未爲盡拗﹐然必極精融妥澑而出之。

詞有俗調

詞有俗調﹐如西江月﹑一翦梅之類﹐最難得佳。念奴嬌之覽古﹐沁園春之體物﹐易地而爲之﹐未有能工焉者矣。

詞有疊字對句

詞有疊字﹐三字者易﹐兩字者難﹐要安頓生動。詞有對句﹐四字者易﹐七字者難﹐要流轉圓愜。

劉基詞

靑田「蝴蝶不知身是夢﹐飛上花枝」﹐翻用南華﹐有作熟還生之妙。

夏言詞

夏文湣言當時亦有曲子相公之號。湧幢小品云﹕文湣以議禮驟貴﹐與曾石塘銑爲內戚﹐遂起復套之說。作漁家傲以示黃泰泉佐索和﹐黃有「千金不買陳平計」之句﹐蓋托諷也。未幾禍作云云。夫人臣得時專政﹐輒思立蓋世功名以自固。文湣之復套﹐猶之韓平原之圖中原也。於事無濟﹐而伺其隙者已起而躡其後。楊文貞士奇寢安南之議﹐眞名臣哉。

十國宮詞

十國時風雅才調﹐無過於南唐後主﹐次則蜀兩後主﹐又次則吳越忠懿王。南匯吳稷堂先生省蘭十國宮詞百首﹐徵材富艷﹐足與前諸家競美。玆錄其尢可誦者於編。南唐云「北苑新妝的乳茶。六宮淸燕內香誇。帳中別有畱春法﹐爇取鵝梨一穗斜。」「致迎原注﹕義敬切。銀鵝被原注﹕並義切。繡陳。金錢四撒帳生春。明珠依舊深宵展﹐恰照香階衩襪人。」「小亭窄窄冪紅羅。葉格香奩貯不多。密意難傳祗勸酒﹐萬花叢映醉顏酡。」「牙簽萬軸手親儲。玉貌何曾下玉除。妒殺黃羅團扇女﹐懷中偸展錯刀書。」前蜀云「新裁麗句寫紅絲。總是煙花絕妙辭。教得歌伶承制好﹐低翻一段碧琉璃。」「仙苑張筵侍夜遊。交橫簪舄雜觥籌。玉簫低唱深杯勸﹐沈醉嘉王淚未收。」「玉貌淸才妙擅雙。新詞傳唱釣魚矼。夜闌更寫婆娑竹﹐影透南軒月一窗。」後蜀云「綃帳輕紅玉枕靑。仙能入夢醉能醒。瓊華一去幈宮冷﹐獨旦迢迢七十屏。」「紅梔花種原注﹕主勇切。自仙巖。點綴釵梁綠鬊銜。香似宮梅兼有色﹐畫宜團扇繡宜衫。」吳越云「一枝龍蘂施原注﹕式義切。禪關。法苑珍逾旖旎山。更與眞妃畱塔記﹐細書經尾禮華鬘。」

怎宜入寢韻

怎讀爭上聲﹐廣韻不載。惟韓孝彥五音集韻有其字﹐頗不典雅。然在詞韻﹐宜補之入寢韻。

陽關三疊說

陽關三疊之說﹐言人人殊。香山詩﹕「相逢且莫推辭醉﹐聽唱陽關第四聲。」注第四聲「勸君更盡一杯酒」﹐益索解不易。東坡嘗求古本陽關﹐而得其說。謂每句皆再唱﹐而第一句不疊﹐故三疊。「勸君更盡一杯酒」﹐恰是第四聲。以此推之﹐香山謂河滿子一曲四詞歌八疊﹐應是每句三唱。碧雞漫志云﹕歌八疊﹐疑有和聲﹐如漁父﹐小秦王之類。和聲卽虛聲也。

王灼淸平樂

宋王晦叔灼贈妓盧姓淸平樂曲﹕「盧家白玉爲堂﹐於飛多少鴛鴦。縱使東墻隔斷﹐莫愁應念王昌。」用盧家莫愁﹐恰好以王昌自寓﹐信屬巧合。盧家莫愁與王昌事﹐書缺無可考。晦叔碧雞漫志云﹕李商隱詩「本來銀漢是紅墻。隔得盧家白玉堂。誰與王昌報消息﹐盡知三十六鴛鴦。」嘗讀古樂府﹐一曰「相逢狹路間﹐道隘不客車。不知何年少﹐夾轂問君家。君家誠易知﹐易知復難忘。黃金爲君門﹐白玉爲君堂。堂上置樽酒﹐作使邯鄲倡。中庭生桂樹﹐華燈何煌煌。兄弟兩三人﹐中子爲侍郎。五日一來歸﹐道上自生光。黃金絡馬頭﹐觀者滿道傍。入門時左顧﹐但見雙鴛鴦。鴛鴦七十二﹐羅列自成行。」一曰「對中之水向東流。洛陽女兒名莫愁。莫愁十三能織綺﹐十四采桑南陌頭。十五嫁爲盧家婦。十六生兒字阿侯。盧家蘭室桂爲梁。中有郁金蘇合香。頭上金釵十二行。足下絲履五文章。珊瑚掛鏡爛生光。平頭奴子提履霜。人生富貴何所望﹐恨不嫁與東家王。」據李商隱詩﹐知樂府前篇所謂白玉堂及鴛鴦七十二﹐乃盧家樂府。後篇所謂東家王﹐卽王昌也。晦叔以唐人詩證古樂府甚合﹐惟以東家王爲王昌﹐唐人詩皆然﹐終未知所據耳。

仇遠詞止四首

文章顯晦﹐有數存乎其聞﹐不可彊也。吾杭詩餘﹐後淸眞知名者爲仇山村﹐而詞止四首。安知海內無好事家﹐如張子野﹑姜白石二集﹐藏弆完好﹐以待流傳耶。山村家錢塘西城腳下﹐今呼仇家園﹐地出莧極美。

毛稚黃詞

毛稚黃以古學振起西陵﹐當時語云「浙中三毛﹐東南文豪。」謂稚黃及遼安﹑河右也。兩毛皆出仕﹐獨先生中年失音﹐杜門十載後始愈。盛夏擁絮艸褥至二十八重﹐同人爲作艸薦先生傳。著書十四種﹐議論往往可取。鸞情集詞江城子云「滄海月明都換淚﹐還道是﹑不曾愁。」菩薩蠻云「冥濛簾外如煙气。積成一點花梢淚。」細雨更漏子云「麝薰箋脂抹印。一點淚痕紅暈。將拆處﹑更遲畱。安排讀了愁。」得信鳳來朝云「覺愁來﹑覓愁無處。黯黯飛將去。在曉樹冥濛許。」西湖春曉撥香灰云「除卻鞋尖似昔時﹐余都是今春瘦。」靑杏兒云「紅蕪綠漫﹐朱零碧落﹐一段新愁。」皆警句也。

徐逢吉詞

徐紫珊逢吉在西陵後十子之列﹐居淸波門外學士港﹐爲黃雪山房。南宋疇稱淸波門爲闇門﹐故時人稱闇門先生。工詞﹐有搖鞭微笑﹑柳洲淸響﹑峯樓寫生等集。長相思云「過饒州。盼韶州。白首重爲嶺外遊。梅花在嶺頭。水西流。水束流。兩个離人一葉舟。並來多少愁。」章貢道中和趙飲谷。滿江紅雲﹕「過得新年﹐第一夜﹑瀟瀟春雨。剛湊著﹑愁人作客。布帆西去。枕上欲眠還又醒﹐分明河畔聽秋杵。最傷心﹑零落小梅花﹐沽泥土。攙一段﹐吳娘櫓。攪幾陣﹐津門鼓。似笛聲入破﹐越添淒楚。二月家鄕歸不得﹐西湖鶯燕誰爲主。擁寒衾﹑坐起剔銀燈﹐燈無語。」由鹽官至檇李﹐舟中聽雨不寐有作。綠窗並倚云「忽地西風起。指衡陽縹緲﹐又早徵鴻來矣。故園在何處﹐怎不把書相寄。念昨夜舟中﹐今宵夢裏。多少愁滋味。欲住也﹑渾無計。欲去也﹑渾無計。還憶綠窗並倚。正天長地久﹐不道這回拋棄。想伊更多病﹐那受得恁般憔悴。對湘竹簾兒﹐芙蓉鏡子。彈了千行淚。一半是西湖水。一半是西江水。」先生年七十餘病廢﹐命其孫握管撰淸波小志。

吳寶崖詞

錢塘吳寶崖題遂安毛鶴舫映竹軒詞淸平樂云「惜春春去。梅子黃時雨。休唱江南腸斷句。自有東堂新譜。雨餘恰見殘鶯。遮花映竹低鳴。憑仗毛滂一曲﹐和鶯畱住春城。」鶴舫後刻浣雪詞抄二卷。寶崖長短句﹐僅見比首。

許莘野詞

許莘野「漾花梢一朵行雲﹐化水痕難覓」二語﹐狀偶見之神﹐殆入化境。莘野名田﹐錢塘人﹐康熙癸未進士。有春夢詞二卷﹐水痕詞二卷﹐屏山詞話一卷。

吳儀一詞

王阮亭詩﹕「稗畦樂府紫珊詩。更有吳山絕妙詞。此是西泠三子者﹐老夫無日不相思。」吳舒鳧名儀一﹐字瑹符﹐錢塘人。著吳山艸堂詞。松窗筆乘雲﹕當時魏叔子古文負重望﹐舒鳧獨面折之。謂規友笞婢細故也﹐而曰省刑書﹐刺刺千餘言不已﹐失事之權衡。論嶽鄂王事﹐而曰宜鑄髙宗像﹐跪於墓﹐乖君臣之義。用字如以肱觸其背﹐類非史家法。座客以爲狂﹐叔子獨嘆服也。然則舒鳧又能爲古文者與。

厲鶚有煙癖

厲樊榭生平有煙癖﹐類韓慕廬。嘗譜天香詞﹐傳諸好事。同時汪韓門﹑翟晴江有詩﹐全謝山有賦﹐足備菇材故寅。方靈皐之官禮部也﹐曾請飭煙禁﹐以裕民食。今則土葉殆徧﹐而吾杭制切﹐尢有名已。

浙派三家

吾浙詞派三家﹐羨門有才子气﹐於北宋中最近小山﹑少遊﹑耆卿諸公﹐格韻獨絕。竹垞有名士气﹐淵雅深穩﹐字句密致。自明季左道言詞﹐先生標舉準繩﹐起衰振聲﹐厥功良偉。樊榭有幽人气﹐惟冷故峭﹐由生得新。當其沈思獨往﹐逸興遄飛﹐自成情理之髙﹐無預搜討之末。全謝山爲樊榭作墓碣﹐謂深於言情﹐故其擅場尢在詞。謝山初不攻倚聲之業﹐然斯言獨得樊榭之槪。謝山又云﹕樊榭畢生﹐以覓句爲自得。春闈報罷﹐湯西厓少宰欲授館焉。樊榭襆被潛出京﹐翌日迎之﹐則已去矣。旣以詞科薦﹐同人咸彊之﹐始出。又被放﹐幡然遄歸。會選部之期近﹐將赴之。同人皆謂君非有簿書鞅掌才﹐何孟浪思一擲。曰「吾冀以薄祿養母也。竟至津門﹐興盡而返。」數語想見前輩不諧俗之趣。別有文集八卷﹐遊仙詩三卷﹐絕妙好詞箋七卷﹐東城雜記二卷。謝山未之及。卒葬西溪王家塢。無子。栗主爲丁龍泓敬題。

題提鞋圖詩

婦人纏足﹐南唐後主時窅娘外﹐別無聞焉。吾鄕周斌侯兼善畫士女﹐嘗寫小周後提鞋圖﹐於指間掛雙紅作纖纖狀﹐頗屬杜撰。圖爲賞鑑家所重﹐當時如初白﹑樊榭﹐前後題詠﹐具載本集。許蒿廬昂霄詩云「弱骨丰肌別樣姿。雙鬟初綰髮齊眉。畫堂南畔驚相見﹐正是盈盈十五時。」「多少情悰眼色傳。今宵剗襪向郎邊。莫愁月黑簾櫳暗﹐自有明珠徹夜懸。」「正位還當開寶初。玉環舊恨問何如。任教搴幔工相妬﹐博得鰥夫一紙書。」「一首新詞出禁中。爭傳纖指掛雙弓。不然誰曉深宮事﹐盡取春情付畫工。」張寒坪宗楠詩云「教得君王恣意憐。香階微步發垂肩。保儀玉貌流珠慧﹐輸爾承恩最少年。」「別恨瑤光付玉環。誄詞酸楚自稱鰥。豈知剗襪提鞋句﹐早唱新聲菩薩蠻。」「花明月暗是良媒。誰遣深官侍疾來。驚問可憐人返臥﹐心知未解避嫌猜。」「北徵他日記匆匆。無復珠翹鬢朵工。一自宮門隨例入﹐爲渠宛轉避房櫳。」按元人又有太宗逼幸小周後圖﹐惜斌侯未之仿也。

纏足詞

花間詞「慢移弓底繡羅鞋」﹐婦人纏足見詠於詞者始此。劉熙釋名晚下﹐如舄婦人短者著之﹐今人緣以爲髙底之制﹐卽古重臺履也。

葉子戲

今馬弔戲﹐或謂唐葉子之遺。按唐書同昌公主傳﹐韋氏諸宗﹐好爲葉子戲。鄭谷﹑李洞﹐俱有打葉子上龍州韋郎中詩。焦竑國史經籍志﹐南唐李后主妃周氏﹐著擊蒙小葉子格一卷。馬端臨文獻通考﹐亦載葉子格戲一卷﹐不著撰者姓氏。翟灝通俗編﹐據易安打馬賦序﹐謂今馬弔﹐當屬易安所謂打馬。葉子在北宋時已無傳矣。彭羨門廷露詞云「南朝舊譜翻新思。」想是借用語。

明詞不振

金元工於小令套數而詞亡。論詞於明﹐並不逮金元﹐遑言兩宋哉。蓋明詞無專門名家﹐一二才人如楊用修﹑王元美﹑湯義仍輩﹐皆以傳奇手爲之﹐宜乎詞之不振也。其患在好盡﹐而字面往往混入曲子。昔張玉田論兩宋人字面﹐多從李賀﹑溫岐詩來﹐若近俗近巧﹐詩餘之品何在焉。又好爲之盡﹐去兩宋醞藉之旨遠矣。

補明詞

朱竹垞詞綜三十卷﹐後有汪碧巢補人三卷﹐補詞三卷。今蘭泉王先生輯明詞綜。余亦疑其尙有滲漏。因仿碧巢之例﹐擬作補人一卷﹐補詞一卷。選擇大槪仍取與蘭泉先生相比附。他日見聞所及﹐當足而成之。隨筆於此。建文帝滿江紅雲﹕「三過吳江﹐又添得﹑一亭淸絕。剛占斷﹑水光多處﹐巧依林樾。漠漠雲煙春晝雨﹐寥寥天地秋宵月。更冰壺﹑玉鑑暑宜風﹐寒宜雪。臞庵右﹐山嵐缺。虹橋左﹐波濤截。正三髙堂畔﹐舊規今別。何但漁翁垂釣好﹐謾將柳子新吟揭。信登臨﹑佳興屬彭宣﹐能揮發。」邱浚﹐字仲深﹐瓊山人。景泰五年進士﹐官大學士﹐謚文莊。有瓊臺會稿。菩薩蠻云「銷魂別處何寥寂。感情含思愁生極。倦睡困方深。更闌夜正沈。沈檀燒細炷。香冷幃空處。寒光月影斜。橫透碧窗紗。」秋思回文周恭﹐汴人。按汴有樂工女劉盼春者﹐與恭狎﹐恭父禁勿令通﹐女扃門謝客。適雲間富商某齎貲往﹐母欲奪其志﹐不可﹐加挫辱焉。恭知之痛哭﹐致書使聽母命綴詞云云。女得詞﹐遂投繯死。異日焚其屍﹐有所佩香囊﹐鮮潔完好﹐中卽藏此詞也。周憲王爲之傳奇﹐曰香囊記﹐見梅禹金靑泥蓮花志。長相思云「阻佳期。盼佳期。欲寄鸞箋雁字稀。新詞和淚題。怕分離。又分離。無限相思訴與誰。此情明月知。」朱灝﹐字宗遠﹐華亭人。按灝在明詞中﹐另出面目﹐詞手之郊﹑島也。賣花聲雲「霧遞煙郵﹐初放靑螺當戶。小池中﹑嗚蛙兩部。花巢風掃﹐有松濤堪晤。伴伊尼﹑夕陽閒步。嫩涼羈葉﹐柳館黃鸝常寓。款光陰﹑全憑酒瓠。一眉新月﹐在峯尖偸露。恨癡云﹑又如虫蠹。」張一如﹐字來初﹐蕪湖人。按焦氏易林簪短帶長﹐本左氏春秋傳筮短龜長句法。一如踏莎行﹕「簪兒看短長看帶。」以易林入詞﹐不啻張仲宗用毛詩疏也。又左氏傳﹕膏之下﹐肓之上。一如「暗影自棲膏」用此。水調歌頭云「落月下春苑﹐啼鳥別花曹。無端湊與離怨﹐難咽割腸刀。玉貌雪膚何處﹐只剩無情有恨﹐隱隱怕逢挑。空態忽沾臆﹐暗影自棲膏。華畿邈﹑巫峽渺﹐漢津濤。此情終古﹐直教同是一忉忉。送斷韶華一瞬﹐賺殺芳心一寸﹐船往不畱篙。回憶可堪話﹐無計放蕭騷。」兪琬綸﹐字君宣﹐長洲人。萬曆四十一年進士﹐官衢州西安縣知縣。有自怡集。桂枝香雲「張郎一去。君且代郎看﹐雙蛾解理。贈別躊躇﹐不忍把君分碎。問容顏﹑君獨知憔悴。受多磨﹑與君無異。廣寒三五﹐嫦娥愁向﹐卻元自己。晴空裏﹑似丹靑點綴。个中小小﹐洞天深處。背地沈迷﹐形影都無據。憐君自爲分明累﹐貯盡了﹑漢宮人淚。架罷妝殘﹐瞥然收卻﹐遠山橫翠。」古鏡黃尊素﹐字眞長﹐余姚人。萬曆四十四年進士﹐歷官山東道禦史﹐贈太僕寺卿﹐謚忠端。有集。按此與魏忠節臨江仙詞﹐同爲寸璣殘璧。忠節亦萬曆四十四年進士﹐明詞綜作三十五年﹐誤也。西江月云「疎星一一如洗﹐朗月明明欲波。髙臺夜聽竹聲過。熱心被他吹破。最喜良田滿滿﹐還看遠岫峨峨。風前一枕漫顏酡。卻笑從前總錯。」許肇篪﹐字塤友﹐宜興人。諸生。明亡﹐赴水死。蝶戀花雲「雨餞雲郵春去矣。燕嘴泥香﹐暗度疎簾裏。底事玉樓人未起。淚痕染透鴛鴦被。約腕金環空自委。花瓣無情﹐盡日隨流水。喚到侍兒何處使。秋千架外尋梅子。」彭孫貽﹐字仲謀﹐海鹽人。拔貢生。有茗齋詩餘。按先生事詳朱笠亭明人詩鈔小傳。詞力主兩宋﹐穠致學黃魯直﹐髙峭近姜石帚。視難弟羨門先生﹐殆無多讓。間嘗論明人詞好亦似曲﹐求其辭不傷雅﹐調不落卑﹐無雕巧之痕﹐無叫囂之習﹐茗齋而外﹐蓋尠其儔。今人知羨門廷露之詞﹐而不知茗齋之詞之工。知茗齋古今體詩之妙﹐而不知其詞之殆過於詩也。霜天曉角云「睡起煎茶。聽低聲賣花。畱住賣花人問﹐紅杏下﹑是誰家。兒家。花肯賒。卻憐花瘦些。花瘦關卿何事﹐且插朵﹑玉搔斜。」賣花。用竹山摘花韻。尋芳艸云「這里一雙淚。卻愁濕那廂兒被。被窩中忘卻今夜裏。上牀時不曾睡。睡也沒心情﹐攪惱殺雪貍攛戲。怎月兒不會人兒意。單照見闌干字。」和稼軒韻。東坡引云「綺窗紅日皦。余睡殘燈小。水沈宿火煙猶裊。賣花聲恁早。賣花聲恁早。小鬟呼未應﹐燻鑪閒抱。暖玉手﹑調歌鳥。鸚哥念熟休忘了。春眠不覺曉。春眠不覺曉。「曉起。玉漏遲云﹕」向空階絮語﹐不知何處﹐愁人偏切。金井銀牀﹐一夜碎啼明月。怪殺天涯蕩子﹐禁得過﹑涼天時節。聲暗咽。暮燈初起﹐曉鐘才歇。可憐枕上關山﹐被片晌淒涼﹐驚回蝴蝶。獨院孤衾﹐此際更和誰說。追憶金籠閒斗﹐佯輸與﹑一雙條脫。空悵別。雕闌桂花如雪。」詠促織。帝臺春云「花影脈脈。春愁黯無力。成陣亂紅﹐不管人愁﹐無風飛急。冷落秋千上巳後﹐較愁似﹑去年今日。問多情﹑燕子剛來﹐天涯消息。無消息。歸未得。守月直到燈黑。盡夜夜朝朝淚痕多﹐準不過一江潮汐。人去今春已非舊﹐春去那人可如昔。便儂做東風﹐肯花枝憐惜。」春恨。用南唐元宗韻。暗香雲「淒淒夜色﹐且醉扶紅袖﹐倚樓橫笛。喚起玉龍﹐斜月鱗鱗曉星摘。回首故人天際﹐欲書寄瑤華無筆。誰共我﹑枕石山中﹐霜冷露盈席。南國。音信寂。縱千里相思﹐方寸堆積。悲吟當泣。不是思君定誰憶。猶記一枝送影﹐香夢入﹑羅浮空碧。柰可翠禽叫轉﹐不歸也得。」梅花。用白石韻。花犯云「亞枝低﹐累累掛綠﹐秀才賣風味。紺珠勻綴﹐憶嚼徵含宮﹐齲齒妍麗。佳人手摘檐牙倚。吞酸私自喜。記前月﹑紅潮初盡﹐香篝曾共被。心中難拋撇仁兒﹐春山皺蜇得﹐和愁憔悴。還可惜﹐雙頭打﹐流鶯同墜。難蘇醒﹑日長人困﹐剛脆滴﹑櫻桃濃睡裏。巧一陣﹑楝花風過﹐吹芳魂似水。」立夏詠梅子。用淸眞梅花韻。瑤花云「先春冰散入﹐暝花明沒﹐檐牙髙啄。籬梢庭卉﹐折幾枝﹐都似梳翎凍鶴。玉人何處﹐正暖炙﹑鵝笙小閣。倚獸鑪﹐纖指須溫﹐字澀紅牙新學。珠簾十二重遮﹐想此處淸寒﹐不上梅萼。金樽翠袖﹐生俊煞﹑呵筆彩毫相角。苦吟句就﹐憶驢背﹑舊遊如昨。較淺斟低唱今宵﹐如此風情不惡。」詠雪。小樓連苑云「秋園白露初肥﹐家家拾紫登山麓。金風小罅﹐吳霜乍點﹐嫩黃才足。未出瑤房﹐暗驚纖手﹐顰眉刺觸。喜合歡腰細﹐於中微束﹐稱鴛鴦比肩名目。作意春尖笑剝﹐褪中衣﹑軟溫澀縮。漫投歡袖﹐可堪君口﹐情甜意熟。度脆飴唇﹐回甘犀齒﹐秋魁冠玉。恥雕盤薦飾﹐紅箋私裹﹐寄緘重復。」食新栗作。閨秀李因﹐字是庵﹐杭州人。光祿卿葛徵奇妾。有竹笑軒集。按是庵畫法陳白陽﹐工詩及詩餘﹐語短情長﹐去北宋未遠。南鄕子云「嘹嚦遇南樓。字字橫空引起愁。欲作家書何處寄﹐誰投。目送孤鴻淚暗流。憶昔共追遊。荻岸漁汀系小舟。又是那年時候也﹐休休。開到黃花知幾秋。」聞雁感懷。菩薩蠻云「鶯聲漸老春歸去。遊絲著意畱花住。獨自倚空樓。珠簾嫩上鉤。妬他雙宿燕。故把重門鍵。月照小闌干。羅衣怯暮寒。」以上補人。劉基水龍吟云「雞嗚風雨蕭蕭﹐側身天地無劉表。啼鵑迸淚﹐落花飄恨﹐斷魂飛繞。月暗雲霄﹐星沈煙水﹐角聲淸裊。問登樓王粲﹐鏡中白髮﹐今宵又添多少。極目鄕關何處﹐渺靑山﹑髻螺低小。幾回好夢﹐任他歸去﹐被渠遮了。寶瑟弦僵﹐玉箏指冷﹐冥鴻天杪。但侵階莎艸﹐滿庭綠樹﹐不知昏曉。」感懷。和東坡韻。摸魚兒云「正淒涼月明孤館﹐那堪徵雁嘹唳。不知衰鬢能多少﹐還共柳絲同脆。朱戶閉。有瑟瑟蕭蕭﹐落葉嗚莎砌。斷魂不系。又何必殷勤﹐啼螿絡緯﹐相伴夜迢遞。樵漁事。天也和人較計。虛名枉誤身世。流年滚滚長江逝。回首碧雲無際。空引睇。但滿眼芙蓉﹐黃菊傷心麗。風吹露洗。寂寞舊南朝﹐憑闌懷古﹐零淚在衣袂。」金陵秋夜。林章長相思云「江南頭。江北頭。水滿花灣花滿洲。花間是妾樓。郎東頭。妾西頭。妾處春波郎處流。勸郎休蕩舟。」陳繼儒昭君怨云「記得去年谷雨。柳上黃鸝爾汝。小伎撥琵琶。日初斜。曲斷畱儂歸去。家在竹溪西住。綠樹暗藤花。試新茶。」卓人月洞仙歌云「開元遺事﹐有香肌紅汗。一點情緣幾能滿。蜀中來﹑坡下辭卻三郎﹐今再世﹐怕說漁陽兵亂。良宵炎未解﹐重理深盟﹐如在長生望秋漢。休管外廂愁﹐遮莫烽煙﹐四十萬﹑男兒驅轉。且滴露﹑書完百篇詞﹐比王建佳吟﹐羽商都換。」孟蜀宮詞。次東坡韻。水龍吟云「天孫慵繡銖衣﹐唾絨數點空中墜。上無塵惹﹐下無泥涴﹐禪心俠思。縹渺悠揚﹐穿林度莽﹐煙衙難閉。笑鱗鱗桃片﹐田田楡莢﹐臥蒼蘚﹐誰能起。獨有輕魂耐舞﹐恥追隨﹑石家行綴。不教蟻捉﹐未容魚啖﹐休防鶯碎。更露奇蹤﹐化爲萍葉﹐入於池水。但玉樓怨汝﹐驅春彈與﹐一般般淚。」楊花。次東坡韻。錢繼章蝶戀花云「澹月熹微天耿耿。莫下庭階﹐照見愁人影。抉起亂雲猶不整。枕香一寸斜侵領。總是多情添咽哽。惱殺霜風﹐偏入愁腸冷。無語暗魂銷欲盡。黃鸝飛上桃花梗。」呂福生摘得新云「夜合花。連枝插鬢鴉。繡窗人獨倚﹐婿天涯。夜來妬殺花枝合﹐碎揉他。」以上補詞。

李貞儷詞

詞苑叢談載明妓李貞儷句﹕「相思莫寫上陽花。恐被風吹愁起滿天涯。」用唐雍陶詩意﹐不減艸衣道人憶秦娥也。貞儷﹐明詞綜不錄。

蓮子居詞話卷之四

拙政園詞

徐湘蘋夫人拙政園詞﹐淸新獨絕﹐爲閨閣弁冕。同時如商媚生﹑朱遠山﹐弗逮也。拙政園始末﹐詳阮葵生茶余客話。余獲見文待詔爲王禦史所作拙政園圖﹐設色細謹﹐筆法縱橫變化﹐極經營慘淡而出之。凡三十有一葉﹐葉各系以古今體詩﹐最後有記﹐皆待詔書。王宰一生﹐鄭虔三絕﹐萃幹斯矣。圖成於禦史始創﹐厥後輾轉易主﹐迨夫人時﹐花木臺榭﹐已非復從前位置。今輾轉屢易﹐求如夫人時﹐又不可得﹐撫是幀爲之三嘆息也。夫人吳郡舊家﹐董潮東皐雜抄載夫人初歸及夫人姊事﹐出於傳聞之誤。抑或以相國精子平術﹐好事者故從而爲之辭與。待韶圖﹐今藏吾鄕胡爾榮家。

塡詞非小道

王少司寇昶云﹕世以塡詞爲小道﹐此捫龠扣槃之見﹐非眞知詞者。詞至碧山﹑玉田﹐傷時感事﹐上與風騷合旨﹐小道云乎哉。通人之言﹐識解自卓。徵歌度曲﹐蓋猶近風雅。腰鼓三百副﹐終勝於牧豬奴戲耳。

朱彜尊論南宋詞

詞至南宋﹐始極其工。秀水創此論﹐爲明季人孟浪言詞者示救病刀圭﹐意非不足。夫北宋也﹐蘇之大﹐張之秀﹐柳之艷﹐秦之韻﹐周之圓融﹐南宋諸老﹐何以尙玆。

蘇辛並稱

蘇辛並稱﹐辛之於蘇﹐亦猶詩中山谷之視東坡也。東坡之大﹐與白石之髙﹐殆不可以學而至。

王三綠與毛三瘦

鄒程村稱阮亭爲王三綠﹐沈東江稱稚黃爲毛三瘦﹐可與都官郎中並韻齒頰。

金煜詞

會稽金煜﹐字子藏﹐一目重瞳子。弱歲有客謂曰「君﹐南唐李后主再世也。得乎戌﹐失乎戌﹐識之識之。」書虞美人詞以去。有「天津橋上望歸舟。又是黃花落水秣陵秋」云云。當時疑客知煜名﹐而一目重瞳子﹐又與陸遊南唐書適合﹐故作此妄語。後煜年十九﹐中順治戊戌進士﹐授郯城縣知縣。康熙庚戌罷職。甲戌旅死天津。客所謂一一盡驗。相傳後主物故後爲獅子國王﹐乃閱六百六十餘年﹐重入輪回﹐成進士﹐爲邑宰﹐復坎壈以沒。何后主之再世而多窮也。顏崇槻種李園詩話紀此事﹐言後主嗣位及國亡身隕亦在戌﹐與南唐書﹑宋史多不符﹐此不實之論。

錢黯詞

趙秋谷執信﹐康熙己未進士﹐與乾隆己未進士認先後同年﹐傳爲僅事。嘉善錢書樵黯順治乙未進士﹐至康熙乙未猶存。又十餘年﹐年九十五而沒。當時稱二十四科前進士﹐視秋谷尢難得也。公官江南池州府推官﹐以事罷職歸裏﹐杜門優遊五十餘年。嘗賦滿江紅雲﹕「問先生何意戀東籬﹐思之熟。」蓋自得之語。公法大癡山水﹐不落畫史臨摹習气﹐畫徵錄稱之。

回波詞

通鑑載李景伯回波詞云「回波爾時酒卮。微臣職在箴規。侍飲已過三爵﹐喧嘩竊恐非儀。」本事詩載沈佺期云「回波爾時佺期。」全唐詩載裴談云「回波爾時栲栳。」三詞皆以回波爾時開端﹐其體如此。大唐新語載景伯詞作回波詞﹐持酒卮。顧亭林日知錄據此﹐謂首二句三言﹐下三句六言﹐翻疑通鑑之誤。錢竹汀養新錄論正之。

葉夢得賀新郎

石林賀新郎「誰采蘋花寄與」﹐又「悵望蘭舟容與」﹐或以與字韻重﹐攺「寄與」作「寄取」。按「容與」之與去聲﹐讀曰豫﹐見揚雄河東賦注。又漢書禮樂志注﹔閒舒也。閒舒之義﹐亦當爲豫。浩然齋雅談﹑蘆浦筆記並著是說﹐謂疊兩與字礙格則可﹐謂與字復押則不可。

恁麼

稼軒「此身已覺渾無事﹐且教兒童莫恁麼」。「恁麼」亦作「甚麼」﹐見朱子語錄。亦作「什麼」﹐見唐摭言。亦作「只麼」﹐見黃山谷詩。亦作「者麼」﹐見元典章。皆「恁麼」之轉聲。

著摸

朱淑眞詞「無柰春寒著摸人」。「著摸」二字﹐孔平仲﹑彭汝礪詩皆用之。

王一元詞

無錫王宛先一元占籍鐵嶺中﹐康熙癸未進士。生平有詞癖﹐顧大半散失。晚年自訂共所存一千六百餘首﹐釐爲二十卷﹐名芙蓉舫集。蘭泉先生詞綜未及采錄﹐亟登數章﹐附見梗槪。卜算子云「無計遣春愁﹐簾外紅成陣。繡對鴛鴦配並頭﹐花下長交頸。欲繡漫停鍼﹐心上還重省。數盡歸期又不歸﹐繡著鴛鴦怎。」河傳云「恨伊無賴。不同春住﹐恁般能耐。錦年光﹑都做月寃花債。教儂長自害。交紅被底香消也﹐輕寒夜﹐夢醒燈初灺。一聲聲。傍嚴城。殘更。擁衣和淚聽。」醉春風雲﹕「記得送郎時﹐春濃如許。滿眼東風正飛絮。香車欲上﹐搵著啼痕軟語。歸期何日也﹐休教誤。忽聽疎砧﹐又驚秋暮。冷落黃花澹無緒。半簾殘月﹐和著愁兒同住。相思都盡了﹐休重鑄。」綺羅香雲「對月魂銷﹐尋花夢短﹐此地恰逢春暮。絕勝湖山﹐能得幾回畱住。弔蘇小﹑紅粉西陵﹐詠江令﹑綠波南浦。看紛紛﹑油壁靑驄﹐六橋總是斷腸路。重來樓上凝眺﹐指點斜陽外﹐扁舟歸渡。過雨垂楊﹐換盡舊時眉嫵。牽愁緒﹑雙燕來時﹐縈別恨﹑一鶯啼處。爲情癡﹑欲去還畱﹐對空樽自語。」將別西湖﹑用梅溪詞韻。倦尋芳云「修眉似畫﹐翠羽疑梳﹐恁般幽雅。托得鶼鶼﹐生怕鴻孤鵠寡。結同心﹐思比翼﹐前身合是韓憑化。恨雕籠﹐漫供人近玩﹐檻邊簾下。互擒縱﹑淒淒隻影﹐蹴盡殘紅﹐獨自悲吒。萬種離愁﹐忍孤負月明今夜。斂翅重來﹐羈紲處﹐啾啾細絮傷心話。笑無端﹐惹空閨﹐淚如鉛瀉。」相思鳥。宛先﹐初爲錢唐趙恆夫給諫吉士揚州觀風所拔士﹐久居寄園﹐後官內閣中書。無子﹐以女適給諫孫。今芙蓉舫集二十卷﹐在錢塘趙氏。

吳檠詞

吳檠﹐字靑然﹐全椒人。應干隆朝博學宏詞﹐乙丑成進士﹐官刑部主事。有陽局詞抄﹐蘭泉先生詞綜遺之。點絳唇云「簫局煙寒﹐夢魂無據如飛絮。殘紅一樹。幾點黃梅雨。屈戌重重﹐偏放愁來路。啼鵑住。王孫何處。芳艸連天暮。」鳳銜杯云「花落空廊湘簾覆。滴不了﹑畫檐懸澑。怪掠雨拖煙﹐綠楊也爲傷春瘦。鎭日把﹐腰圍斗。倚屏山﹐看白晝。漫閒吟﹐蜀箋題就。正萬轉千回﹐甘蕉一寸心兒透。是骰子﹐安紅豆。」霓裳中序第一云「靑楓冷露泫。一抹銀海光歷亂。此日鍼欹彩綫。記月地云階﹐茜裙紈扇。雙星夜看。又暗中﹑芳序偸換。重提起﹑斷腸往事﹐壞壁候蛩嘆。淒怨。擘釵分鈿。誰密證﹑憑肩私願。如今仙亦不管。悵贈枕啼衣﹐玉顏霄漢。寄詩何日見。怎忘了﹑人間郭翰。空凝望﹑魚天皴碧﹐徙倚畫欄畔。」靑然子荀叔烺﹐由內閣中書官同知﹐有杉亭詞及學宋齋詞韻﹐今並行於世。

樓儼詞

樓敬思論蘇公點絳唇重九詞云「上半翻杜句﹐下半使漢武橫汾事﹐兼李嶠詩。妙在數虛字運掉﹐便化實爲虛。」此語最得用古之訣。其自作八聲甘州重九詞﹐起雲﹕「算幾番紅到水邊楓﹐天气近重陽。」先點題。接云「最難逢﹐晴霽花黃酒綠﹐多少詩忙。」頂重陽來﹐翻「滿城風雨近重陽」意﹐引出吟詩。接云「著了登髙吟屐﹐那肯負秋光。往事都休矣﹐身在他鄕。」以吟字承詩忙﹐用他席他鄕送客杯語束住﹐逗起下半。換云「正是匆匆相見﹐又匆匆相別﹐一棹秋江。記小亭晚桂﹐冒雨吐幽香。」追敍重陽前作別﹐借菊爲重陽冒雨開意﹐照應上半。接云「想而今茱萸雙鬢﹐向樽前﹑未必不思量。」折入對面﹐用「徧插茱萸少一人」﹐「九日樽前有所思」語。結云「空延竚﹐一繩雁序﹐喚起淒涼。」用「江涵秋影雁初飛」意﹐叫醒重陽﹐且雙關別緒。筆意淸空不質實﹐其善用前人詩﹐殆不減蘇公也。

何承燕詠畱須

隨園詩話畱須踏莎行詞﹐頗涉語趣﹐可入堅瓠集。云「馬齒頻加﹐鵬程屢蹶。還容爾面添何物。丈夫欲表必畱須﹐試問那个些兒沒。窺鏡多慙﹐染羹誰拂。鬑鬑博得羅敷悅。從今但擬學詩人﹐閒吟便好將他捋。」詞爲何春巢承燕作。

毛稚黃論韻失檢

毛稚黃韻白雲﹕唐詞守詩韻﹐然亦有通別韻而用之﹐如宋詞韻者。此語失檢。考隋陸法言切韻五卷﹐唐儀鳳二年長孫訥言爲之注。後天寶十年﹐孫愐重修﹐於是乎有唐韻﹐爲當時辭章家所用。本無詩韻專書﹐亦無詩韻專名。顧得謂唐詞守詩韻耶。大抵唐詞與詩同出於唐韻﹐唐韻𨿽遞有增加﹐而切韻二百六部舊目﹐依然不攺。辭章家閒苦韻窄﹐通別韻而用之。其於詩已往往而有﹐不獨詞也。詞寬於詩﹐故韻亦較寬﹐非守詩韻而別有所謂如宋詞韻者也。逮天寶末﹐越二百五十三年﹐爲宋景徳四年﹐崇文院上校定切韻五卷﹐依九經書例頒行。明年大中祥符元年﹐更名大宋重修廣韻﹐而二百六部舊目﹐實亦依然不攺。當景徳間﹐詔殿中丞邱雍重修切韻也。龍圓待制戚綸復奉詔取切韻要字﹐備禮部試作韻略。又三十一年爲景祐四年﹐從賈昌朝請﹐韻窄者通十三處。四月奉詔重修﹐六月卽以重修禮部韻略頒行。二百六部之並﹐殆自此始。劉淵踵而甚焉﹐浸益變亂。韻白乃謂一百七部﹐唐人相傳以迄於今。誤以劉淵本爲孫愐唐韻﹐與顧亭林誤以李燾本爲徐鉉說文﹐同爲通人之笑柄已。

詞韻考略

許蒿廬詞韻考略言古今通轉及借葉法﹐說本樓敬思洗硯齋集﹐可取以補榕園所未備。但其所云古今通轉﹐仍當標廣韻部目﹐借葉則當注借葉某部某字﹐庶不至因一部而累及數部﹐因一字而濫及數字﹐爲識者笑也。

鄭沄詞

廣陵吟事作於馬氏兩徵君。嗣是才士麇集﹐竹西弦管之盛﹐眞不負玆佳山水閒風月也。鄭太守楓人先生沄稍後起﹐倚聲之學﹐終推爲擅場。太守襟度瀟灑﹐官杭州時﹐鵲鑪鷗舫﹐判牒湖山。迄今想玉勾艸堂宦況﹐彷佛紅豆詞人之在吳興也。杭州府誌﹐以鄭志爲佳。

王時翔詞

太倉自梅村祭酒以後﹐風雅之道不絕。王小山時翔與同裏毛鶴汀健﹑顧玉停陳垿倡詞社。又有王漢舒策﹑素威輅﹑潁山嵩﹑存素愫﹑徐冏懷庚輩起而應之﹐幾於人人有集。小山自跋云「余年十五﹐愛歐陽文忠﹑晏叔原﹑秦少遊之作﹐摹其艷制﹐得二百餘首。」蓋意主北宋﹐而以格韻自賞者。其詞如一斛珠云云﹐行香子詠簾云雲﹐雨淋鈴題漢舒香雪詞云云﹐三姝媚桐花云云﹐曲遊春新柳云云﹐花犯云云﹐洵乎與浙西六家﹐異曲同工矣。

江左七子

江左七子﹐吳舍人泰來﹑趙農部文哲尢工詞。而王少司寇昶﹐晚續竹垞詞綜之刻﹐俾枯槁憔悴之士﹐垂聲藝苑﹐洵不朽盛事也。吳中擅詞學者﹐如朱上捨昂﹑施明府源﹑沈進士淸瑞﹑吳茂才翊鳳﹐各自名家﹐瓣香南渡﹐俱卓然可傳者也。

郭麟詞

小令之難﹐難於中長。郭頻伽麟好事近云「深院斷無人﹐拆徧秋千紅索。一桁畫簾開處﹐在曉涼池閣。潛行行過曲欄幹﹐往事正思著。猶認墮釵聲響﹐卻梧桐葉落。」賣花聲云「秋水澹盈盈。秋雨初晴。月華洗出太分明。照見舊時人立處﹐曲曲圍屏。風露浩無聲。衣薄涼生。與誰人說此時情。簾幕幾重窗幾扇﹐說也零星。」循環諷誦﹐殆無復加。

詞愈淡愈妙

詞愈淡愈妙。頻伽翠樓吟云「似儂曾到。只三兩人家﹐看來都好。柴門小。芙蓉無數﹐一時紅了。」惟其不著色﹐所以爲髙。張淥卿詡尢能作苦語。眞詞中獨辟之境。

淩廷堪賦紅葉

夢窗夢芙蓉九十七字﹐紅友詞律失載﹐竹垞﹑樊榭嘗用之。歙淩次仲廷堪梅邊吹笛譜賦紅葉﹐亦寄此解。次仲言﹕淸眞月下笛與白石玉田諸作迥異。今細校之﹐卽瑣窗寒﹐惟換頭處少一字﹐疑是瑣窗寒別名﹐非月下笛本調。此說足正紅友詞律之誤。月下笛本調﹐與瑣窗寒大略相同。只上半中四句下半後四句不合﹐而淸眞此闋﹐則純乎瑣窗寒耳。

淩廷堪湘月詞序

次仲湘月詞序﹐宜興萬氏專以四聲論詞。瀘州先著以爲宋詞宮調失傳﹐決非四聲所可盡。按白石集滿江紅雲﹐末句「無心撲」﹐歌者以心字融入去聲方諧。徵招云﹕正宮齊天樂前兩拍是徵調。今考徵招起二句與齊天樂平仄符合。然則宋詞原未嘗不以四聲定宮調﹐而萬氏之說﹐初不與古戾也。先著詞潔﹐意在詆剝萬氏通融取便。其論在湘月之後﹐故次仲賦湘月詞及之。

楊芳燦詞

詠物如畫家寫意﹐要得生動之趣﹐方爲逸品。金匱楊蓉裳先生蘆花云「正半鉤微月淡如煙﹐空江冷。」荔裳先生燕子云「軟踏簾鉤﹐細語訴愁回。一片落紅看不得﹐飛去也又銜來。」一以神韻勝﹐一以姿致勝﹐俱從前傳神所未到。

重建曝書亭題詞

曝書亭在梅裏勝處。百餘年來﹐蔗芋閒田﹐竹梧舊徑﹐渺不可問矣。儀徵阮雲臺中丞撫浙時﹐就其址重建曝書亭。舊有竹垞圖﹐曹次嶽嶽所作也。中丞屬周采巖瓚﹑方蘭坻薰重摹之﹐追和百字令。原詞二闋﹐相率而和者三十餘人。

張云錦詞

厲樊榭序當湖張龍威云錦紅蘭閣詞﹐稱其詠宋故宮芙蓉石云「指一抹墻角殘陽﹐不照蓬萊舊城闕。」詠秋柳云「莫再問靈和﹐剩禿發毿毿如此。」詠蘆花云「有誰能畫出﹐楚天秋晚」等句﹐直與白石爭勝於毫釐。當湖故詞藪﹐吾友胡瘦山金題言﹐沈氏陸氏稱極盛。張氏今洛奕樞紅螺詞﹐亦樊榭序而行之。瘦山有金屑詞﹐與屈韜園爲章紫華舫詞﹐皆不墜其鄕先生之傳者。

許宗彥詞

徳淸許周生先生宗彥﹐以經學著名﹐尢精歷算。華藏室詞﹐淸籟泠泠﹐造楞伽頂上。臺城路舟中聽雨云雲﹐與金匱孫平叔先生爾準瑤華夜雨云雲﹐賦雨景入妙。平叔先生有霜葉飛過馮氏竹素園云云﹐感慨欷歔﹐神味髙絕。

吳谷人詞

谷人先生詞﹐有髙妙語﹐有幽秀語。臺城路云「空明一片。想深谷髙眠﹐白雲都懶。釣火何人﹐隔灘流數點。」富春道中。摸魚兒云「船頭寬釀。待銅笛吹來﹐浩歌一曲﹐淸絕眾山響。」江上觀捕魚作。宴淸都云「楓葉今朝冷。吳帆外﹑夕陽千里無影。」秋陰。湘江靜云「渾未著秋花﹐偏空際﹑飛來秋句。」舟行小港中﹐兩岸靑蘆彌望。蕭寥無人﹐水風向作﹐槭槭然如聞秋聲也。長亭怨慢云「踏徧枯枝﹐半林殘葉墜如雨。」又﹐「記破曉幾點蒼茫﹐倩誰寫﹑亂山行旅。」寒鴉。解語花云「才省知回味﹐都無問此心灰否。」詠橄欖花。髙妙語也。水龍吟云「舊時喬木依然﹐一襟曾染詩人翠。斜陽小立﹐藕花飛夢﹐夢涼如水。」夏晚趙氏西池納涼。又雲「水香何處尋來﹐一痕澹月微茫墜。」白蓮。鎖窗寒云「映蒼苔餘寒未休﹐隔簾又釀江南雨。甚滿身冷翠﹐低鬟微嚲﹐摘梅簪去。」綠陰。水龍吟云「短篷小泊﹐一簪飛雪﹐惱人愁共。」秋蘆。春霽云「早料此度歸時﹐鷺鷥頭上﹐藕花翻雨。」重赴嚴江﹐畱別社中諸子。臺城路云「休提燕子。問頭白僧歸﹐主人知未。獨立蒼茫﹐冷螢移暗尾。」南湖惑舊。石湖仙云「尋夢到蘆花﹐只畱得鷗心一片。蒓香吹老﹐問幾棹采魚歸晚。云斷。認破帆指塔遙轉。」題王述庵先生三泖漁莊圖。過秦樓云「待鬢絲攏罷﹐甜香一撲﹐蝶魂應戀。」玫瑰。秋霽云「愛短橋外﹐只是滴翠搖靑﹐聽延秋紡﹐一蛩吟遠。」牽牛花。壺中天云「曲閣遲燈﹐虛廊颭笛﹐夕气涼如水。虫絲絡遠﹐豆棚疎處輕墜。」夏晚坐綠意亭納涼。月華淸云「想玉欄吹老苔花﹐枉閒卻﹑扇邊眉嫵。」九月望夜﹐被酒歸來﹐明月在窗﹐淸寒特甚﹐新慈舊夢﹐棖觸於懷﹐因賦此解。瑤花慢云「墻腰低沍﹐還誤認﹑夜深殘月。問者番﹑霽後園林﹐瘦卻梅花誰說。」風雪作寒﹐寓齊岑寂﹐擁鑪孤坐﹐偶歌此詞﹐恍惚玉龍起舞也。幽秀語也。先生屬對俱精﹐可入陸輔之詞旨。

程瑜詞

周艸窗采綠吟九十九字﹐倚風嬌近七十字﹐紅友詞律失載。詞見蘋洲漁笛譜。近日仁和程瑜小紅樓詞四卷﹐鮮耀綿整﹐雅近周艸窗。艸窗於宋景炎間宰湖州﹐瑜亦官湖州﹐學博與弁陽嘯翁若有夙契。小紅樓警句臺城路云「朋簪勝引。似落日疎林﹐幾鴉飛趁。一笑開尊﹐蠟燈紅暈翠簾暝。」又﹐「冰蟾弄影。潑滿地淸波﹐醉魂搖冷。」孫雪帷招飲東園載酒處。薄幸云「綠波南浦。莽天涯知否重來﹐淚滿斜陽樹。」書汪柳湖懊惱曲後。臺城路云「優曇淨土。剩一匊情癡﹐不堪重訴。」花魂。天香雲「蓮舌花翻露气。搵碧唾﹑餘甘袖羅底。一握溫香﹐近前笑遞。」煙艸。疎影云「輕陰棹入江村裏﹐看暝色髙樓初赴。怕有人誤識歸舟﹐帶了夢魂飛去。」帆影。長亭怨慢云「斗月明妝﹐笑桃嬌靨渺何許。嫩鶯啼晝﹐空學了吹蘭語。細雨失遙山﹐又淚掩韋娘眉嫵。」憶。木蘭花慢云「靑梢。蛻痕幾豆﹐是相思﹑畱得舊情苗。」落梅。

汪初詞

明妓潘湘云﹐嘉禾人﹐與姑蘇生鮑﹐有終身之訂。後鮑落魄他鄕﹐音書梗絕。湘云爲母所逼﹐卒歸武夫﹐鬱鬱不得志以死。其畫像流傳吳中﹐好事者以輕綃摹之。亭亭倩影﹐小坐玉梅花下﹐恍在羅浮曉月間。錢塘汪絳人初制金縷曲二章題之。詞云「十二峯前影。被輕颸﹑離離吹斷﹐芳心自警。湘上鴛鴦蘇臺月﹐照見錦翎相並。渾不計﹑綠昏紅暝。重訪枇杷花下宅﹐約鈿車﹑載向芳隄等。思往事﹑助淒哽。樂昌難合徐郎鏡。悵無端﹑畫眉人去﹐妝臺玉冷。妾似飛花本無主﹐無那郎如斷梗。將薄幸﹑做成薄命。燕子樓空無處所﹐再休言﹑彩鳳隨鴉肯。春事了﹐落紅猛。」又「好事推吳質。展輕綃﹑畫圖重省﹐春風彩筆。閒向玉梅花底坐﹐認得前身明月。似夢醒﹑羅浮時節。那有翠禽相並宿﹐只三更﹑杜宇啼紅血。緘幽怨﹐向誰說。廣平謾道心如鐵。耐孤寒﹑也曾憐到﹐冰肌玉骨。畱取鮑家詩句在﹐唱徹秋墳聲咽。經幾度﹑花殘月缺。我有相思紅豆子﹐種情根﹑好待他時結。帳中影﹐望明滅。」絳人有滄江虹月詞二卷﹐玉連環影云「微雨颺作愁千縷。落盡檐花﹐花底人無語。」轆鱸金井云「夾港人家﹐籬門半掩﹐梅花香細。」解連環云「紅絲舊情猶戀。嘆因循誤了﹐玉河雙燕。記衝寒小立溪橋﹐曾點上徵衫迷離成片。深院重來﹐又堆起新愁無限。」春雪。瑤花云「迷離光影﹐看樹底白燕﹐飛來無迹。」梨花。長亭怨云「吹殘羌笛﹐看柳色黃如此。」塞鴻。金縷曲云「儂本金牛湖上客﹐生小便工吳語。從未識薴蘿村女。三月雙隄楊柳碧﹐怎教人獨做鶯花主。」送友返越。等語﹐皆翩翩有致。

查堯卿詞

吾鄕查堯卿上捨蟋蟀詞云「西風長誤汝﹐涼葉院﹐一聲聲。況孤館今年﹐零煙碎雨﹐斷角淋鈴。萬里蘭成歸思﹐最難堪﹑酒醒是三更。切切空庭私語﹐一番幽夢初驚。誰知灞岸已難聽。猶是古山城。料紫塞窮秋﹐黃沙衰艸﹐更覺淒淸。中夜哀音四起﹐正漢家﹑驃騎擁神兵。原注﹕時適用兵西陲。何似寶釵樓外﹐傍他螢火墻陰。」調寄木蘭花慢﹐悲涼激越﹐頗謂能拔幟於姜張兩名作之外。堯卿有選佛詩抄四卷。

吳兔牀詞

「未知竹影工詞客﹐窗字還添幾个香。」季父兔牀先生柬陳微貞上捨句也。上捨有句云「見他竹影篩窗﹐疏疏密密﹐總寫著个人人兩字。」爲杭堇浦先生所賞﹐稱竹影詞人。

柳影詞與雁詞

姜怡亭之詞逸﹐倪米樓稻孫之詞俊﹐兩君柳影詞﹐並神妙欲到秋毫巓也。李白樓方湛雁云「相思苦難說似。但長空宛轉﹐書个人字。」淸思妙理﹐極熟題﹐誰解此戛戛獨造。

屠倬詞

「此心只有白鷗知﹐纏綿蕩作湖波皺」﹐屠琴隖倬踏莎行句﹐有六一丰神。琴隖以詩畫鳴﹐自謂於詞不甚措意。然其豪爽疎雋處﹐不愧名家。長亭怨慢云「問何事﹑東風砍緊。冉冉揚花﹐蕩搖春暝。淺水斜陽﹐模糊心事﹐更誰省。前塵如夢﹐休誤把﹑萍蹤認。禁得雨絲絲﹐點上了﹑離人雙鬢。不定。讓遊絲掛住﹐粘著一重簾影。韶光漸老﹐渾不管﹑黛眉啼損。記前度﹑三起三眠﹐早添了﹑十分幽恨。只萬種春愁﹐卻笑桐綿無分。」柳絮。法曲獻仙音云「欲雨還晴﹐乍寒輕暖﹐釀就天涯風雪。枕上河聲﹐酒邊鄕思﹐孤懷倍憐羈屑。寫不盡﹐匆匆語﹐聊憑雁鴻說。夢飛越。柁樓前﹑滿川雲樹﹐渾不辧﹑山色隔江一發。玉臂不勝寒﹐想鄜州﹑還有明月。燭灺香消﹐只今宵﹑眞个愁絕。聽船頭畫角﹐已是五更吹徹。」河堧雪夜寄內子書。徵招云「孤鴻一落江湖影﹐難尋舊時鴛侶。愁絕此天涯﹐況連朝風雨。長安春已暮。只休說﹑劉郎前度。手疊蠻箋﹐斜行淡墨﹐更無他語。霎路郁蒼茫﹐春深處﹑想見城南尺五。小院古藤陰﹐又幾人曾住。離懷方觸迕。更添得﹑酒悲如許。偏今夜﹑遙望觚稜﹐有夢魂先去。」徳州寄都下友人。揚州慢云「春老愁邊﹐酒醒花外﹐幾番盼斷巫云。記心香爇後﹐又幾个黃昏。柰芳艸﹑天涯似夢﹐十年前事﹐空負蘭因。恨江潭飛絮﹐吹來偏化浮萍。畫圖省識﹐對遙山﹑靑鎖眉痕。只杜若香殘﹐蘼蕪綠減﹐都是愁根。解說楚騷哀怨﹐孤芳在﹑雜佩誰紉。祝番番風信﹐爲伊深護重門。」孝梅龕大使出示歌妓蘭眞小影﹐爲題此闋。

孫顥元賦洋西瓜

津西瓜﹐其小如錢﹐翠蔓疎花﹐離離可愛。吾友孫華海顥元賦紅娘子云「舊種靑門擅。小樣眞稀見。翠盎移來﹐低垂密映﹐綠丸深淺。漫思量﹑雪藕與冰桃﹐向芳筵同薦。裊裊疎藤顫。點點黃花滿。畱待新秋﹐閒庭乞巧﹐勻圓齊翦。想瓊漿味少總芳甘﹐染朱唇才半。」華海與弟邵庵熙元並績學嗜古﹐插架之盛﹐論者以比趙氏三十六鷗亭也。邵庵兼善彈琴吹簫。

李堂詞

吾杭近日工詞者﹐琴隖華海而外﹐李西齋堂之學爲最深。梅邊笛譜﹐精整圓潔。天香﹐歲暮將歸城西﹐賦別齋前梅云云﹐髙陽臺﹐春晚養屙杜門﹐偶至湖上花事已闌云云﹐又城北沈氏園古桂云云﹐琵琶仙﹐訪嚴修能不值云云﹐解語花云云﹐非淺涉其藩籬者所能到。

許乃賡詞

吾友許藕舲乃賡﹐詞致淸宛﹐絕似山中白雲。聲聲慢云「捲簾人靜﹐背閣燈殘﹐無端逗起秋心。夜望長安﹐知有客枕先驚。窗寒悄聞細語﹐乍雕闌﹑又過花陰。重太息﹐料閒門醒鶴﹐遠夢難尋。腸斷江南往事﹐記髙樓獨倚﹐聽徧商聲。冷月孤懸﹐淒怨不似而今。西風爲翻別調﹐問空山﹑誰是知音。算此夕﹐但流云﹑能和素琴。」藕舲弟頌年乃嘉尢工詞﹐早世著有琴語軒詩餘。河傳云「秋暮。人去。小樓前。何處重尋翠鈿。花枝笑我又經年。涼天。擁衾成獨眠。別處相思誰與說。簾影隔。望也無消息。柰蕭娘。沒商量。橫塘。藕絲都斷腸。」滿庭芳云「衰艸縈靑﹐暮云糝白﹐極目已是殘秋。遠天如墨﹐寫得幾歸舟。人世可憐萍梗﹐西泠水﹑那隻東流。閒凝佇﹑櫓聲飛處﹐一雁下南樓。悠悠。記昨夜鑪煙茗串﹐相對齋頭。莫忘了湖山﹐寒到盟鷗。但聽啼螿淒切﹐闌干外﹑猶訴離愁。憑相約﹑劉郎重到﹐前度夢中遊。」贈別劉芙初。紅娘子云「滿地松陰繞。四壁蛩音悄。讀畫疑仙﹐敲碁破夢﹐一絲琴裊。韻泠泠認是暮山泉﹐借行雲流到。林際秋聲老。墻角淸光早。簾捲隨風﹐闌憑待月﹐瞑愁多少。怕蕭蕭落葉滿空庭﹐又昏鴉啼了。」右翠軒夜坐。

余鍔詞

琴隖讀書處﹐設梅花紙帳﹐金冬心諸公手筆也﹐爲吳山尊學士鼒所贈。琴隖賦疎影詞紀其事﹐詞載耶溪漁隱。余慈柏鍔有句云「身在花中﹐著意尋香﹐卻又香尋無處。」賦物之妙﹐直是嵌空瀏亮。慈柏亦工畫梅。

李氏生香館詞

近來林下之秀﹐無過於長洲紉蘭李氏生香館詞﹐如鳥中子規﹐自是天地間愁種。賣花聲云「眉影控簾釘。花補苔痕。滿身香霧嫩寒侵。怨入杜鵑聲裏血﹐獨自愁吟。玉笛離情。艸長紅心。月鉤空弔美人魂。憐爾爲花猶命薄﹐何況儂今。」暮春感賦。菩薩蠻云「冰輪碾破遙空碧。砧聲敲冷相思夕。望斷雁來天。瀟湘煙水寒。玲瓏花裏月。知否人間別。一樣去年秋。如何幾樣愁。」秋夜書懷。蝶戀花云「記得黃昏耽靜坐。寵柳嬌花﹐春恨吟難妥。珠箔飄燈風婀娜。四圍碧浪春痕簸。譜就紅鹽蘭燭墮。擊碎珊瑚﹐唱徹誰人和。提起閒愁無一可。淚絲彈瘦緗桃朵。」露華云「星竦云斂。正蓮漏將殘﹐樹影低轉。忽逗惺忪﹐依舊一痕秋淺。憐渠那忍先眠﹐夜夜照人淸減。還知否﹐眉梢恨多﹐偏是儂見。小庭暑退紈扇。便誤拜深深﹐香裊心篆。爭柰一回凝竚﹐一回長嘆。剩得前度閒愁﹐掛在寶簾銀蒜。羅衣冷﹐花魂和夢銷黯。」殘月。金縷曲云「月照梨花白。背銀屏﹑疎檠黯澹﹐薄寒猶怯。煙暝星搖靑欲墮﹐幾樹香桃紅濕。卻正是﹑銷魂時節。夢影迷離歸路遠﹐聽啼鵑﹑泣徧春山碧。飛不度﹐滄江闊。柔腸細綴丁香結。想於今﹑去原有恨﹐住還無益。兩地相思終不見﹐何似翻然輕別。怕此後﹑更無消息。一點墨痕千點淚﹐看蠻箋﹑都漬殷紅色。數虯箭﹐四更徹。」暮春月夜﹐懷林風畹蘭於吳中。時余將赴中州﹐感賦此解﹐卽寄奉柬。又云「梵宇隨花轉。正銷凝﹑孤鴻影裏﹐斜陽庭院。一桁翠簾波瑟瑟﹐依約隔花曾見。渺天際﹑嬌云弄晚。背立東風空徙倚﹐柰離愁﹑曲曲都縈徧。認千點﹐啼紅怨。低徊怕問閒池館。剩依然﹑杏梁雙燕﹐惜春微嘆。寂寞海棠紅暈近﹐只是看花人遠。再軟踏﹑苔衣尋徧。十二碧城天似水﹐嵌玲瓏﹑夜月春痕淺。又試拍﹐輕魂喚。」闌干。又云「展捲靈光放。罨銀屏﹑玉蕤煙燼﹐冷吟閒望。讀到夜窗虛似水﹐百斛淚珠難量。可只爲﹑落梅淒悵。眞向百花頭上死﹐倩二分﹑明月和愁葬。疎彭澹﹐暗香蕩。奇才合住靑冥上。想當時﹑裁紅暈碧﹐淸狂情況。嘆息詞人零落盡﹐只有靑山無恙。對衰艸﹑斜陽門巷。小雨滴殘秋夢瘦﹐怪金飆﹑涼透朱櫻帳。正繞砌﹐亂蛩響。」題黃仲則悔存詞後﹐卽用其贈汪劍潭韻。其已見靈芬館詩話者﹐不具錄。

擷芳館詞

擷芳館詞﹐西江曹玉雨著也。謝家門第﹐左家才調﹐合而有之。金縷曲云「燕子歸來又。斗輕寒﹑廉纖細雨﹐淸明時候。長徧階前芳艸色﹐妝點韶華依舊。更消得﹑幾回僝僽。綠暗紅稀春漸老﹐恐淒涼﹑花亦如人瘦。只愁系﹐萬絲柳。瑣窗一縷香殘後。夢初醒﹑者番憔悴﹐非關病酒。別有傷心無限意﹐試問東風知否。怎吹去﹑眉間顰皺。記得當年離別恨﹐到而今﹑淚尙盈衫袖。思往事﹐但回首。」南浦云「佳節未淸明﹐怪東風﹑吹絮舞殘春影。芳訊勒花梢﹐珠簾外﹑先喚梨云夢醒。嫩寒深鎖瓊樓﹐粉蝶迷香徑。紫陌難尋芳艸迹﹐輸與灞橋新詠。誰憐瘦骨支離﹐到春來﹑鎭日閉門愁病。素帛殢關山﹐幾誤認﹑白燕歸來庾嶺。空教幽思茫茫﹐月浸虛窗冷。倩小鬟積向冰壺﹐漫把鳳團重整。」春雪。玉漏遲云「綠陰涼月暗。湘簾欲下﹐紗籠漫捲。病起支離﹐瘦影怕教重見。休認夜珠一點﹐系多少﹑春愁秋怨。思無限。香消漏盡﹐酒闌歌散。曾記舊日蘭閨﹐正翦燭分題﹐尙嫌宵短。爭似而今﹐只解照人腸斷。況對疎窗冷雨﹐更獨倚﹑燻篝挑倦。鄕夢遠﹑心緒落花零亂。」燈。滿庭芳云「鋤月孤山﹐同憐種玉﹐羅亭別有仙標。艷歌一曲﹐無語墮珊翹。莫是江妃吟倦﹐東風倚﹑愁緒無聊。冰壺淚﹐偸彈纖指﹐芳漬透鮫綃。寒梢。巡檐見﹑暖煙烘雪﹐笑破櫻桃。怕彩雲易散﹐橫笛休招。憶否瑤臺淸曉﹐驚香夢﹑翠羽鈴搖。朱闌畔﹐枕痕霞暈﹐粉額未全消。」紅梅。大酺云「翠颭簾波﹐銀鉤掛﹐暝色漸迷煙樹。湘闌還倚徧﹐向綠陰芳砌﹐幾回閒步。樓角疎星﹐柳梢澹月﹐暗記篆香新炷。被鵑魂喚起﹐剩蛛网飛紅﹐燕泥零絮。又獨檢云奩﹐展冰絲紙﹐賦春歸句。楝花風信暮。望天外﹑極斷峯回浦。謾贏得靑衫淚濕﹐玉笛聲寒﹐淒涼譜出淋鈴雨。悵小屏曲榭﹐渾不似舊曾經處。更休問愁何許。鶯花短夢﹐都付陽關倦旅。銷盡黯然離緒。」

孫云鳳詞

仁和女史孫碧梧云鳳能詩文﹐工畫﹐擅南北諸曲﹐女中名士也。湘筠館詞﹐小令尢佳致﹐有南唐北宋意理。相見歡云「年時小立苔茵。燕依人。記得柳花如雪﹐正殘春。砧聲急﹐虫聲咽﹐忍教聞。又是梧桐深院﹐月黃昏。」菩薩蠻云「翠衾錦帳春寒夜。銀屏風細燈花謝。鴛枕夢難成。綠窗啼曉鶯。愁來天不管。鬢墮眉痕淺。燕子不還家。東風天一涯。」淸平樂云「繡簾慵捲。篆縷回腸轉。臨鏡自恩人近遠。忘了畫眉深淺。單衣初試寒輕。錦屏閒卻銀箏。又是淸明時節﹐落花窗外啼鶯。」點絳唇云「翠倚疏簾﹐昨宵夢冷池塘雨。天涯離緒。歲歲和春住。又是年時﹐煙鎖垂楊渡。斜陽暮。片帆何處。綠徧歸來路。」春艸。浪淘沙云「靑影亂簾旌。點點春星。碧天如水月華明。深院夜涼人乍定﹐吹墮銀屏。闌外竹聲淸。半臂紗輕。玉階猶憶那時情。團扇軟羅兜不住﹐茉莉釵橫。」螢。憶秦娥云「秋蕭瑟。黃昏獨坐窗兒黑。窗見黑。風風雨雨﹐怎生眠得。魚沈雁杳關山隔。故園又近茱萸節。茱萸節﹐遠書不至﹐燈花空結。」嘗畫梅寄女弟仙品云鶴賦長亭怨慢云「看點點﹑林梢初透。倚竹無言﹐暗香盈袖。水遠天長﹐素心獨抱﹐向誰剖。粉融脂澑﹐才過卻﹑燒燈後。望斷隴頭云﹐鎭寂寞﹑雙蛾顰皺。記否。索共巡檐句﹐手撚一枝還嗅。江城玉笛﹐翻吹出﹑關山楊柳。早又是﹑澹月疏簾﹐照淸影﹑和人俱瘦。縱筆吐江花﹐難寫春風如舊。」仙品賦金縷曲云「重檢東風筆。記當年﹑睛窗呵凍﹐木香書室。三裁羈人羅浮夢﹐誰問南枝消息。但淚眼﹑酸心頻拭。悔把江城三弄影﹐竟匆匆﹑吹入陽關笛。回首處﹐今非昔。故園又近黃梅節。料愁多﹑畫盞慵理﹐粉脂狼藉。客捨脆圓還薦酒﹐卻憶曉寒妝額。怕憔悴舊時顏色。若向孤山還放艇﹐念天涯﹑展捲遙相憶。思折取﹐寄離別。」仙品著有聽雨樓詞。徳淸許周生先生序孫苕玉蓀意衍波詞云「碧梧淸新﹐巽兌之爻競爽。」謂仙品及其女弟嫻卿云鷴也。

苕玉詞

周生先生序苕玉詞云「天邊問姓﹐盈盈水畔之人。花裏徵名﹐灼灼蓮中之的。胎瑤情於生小﹐地占湖山。馳鳳想於古今﹐家多載籍。」又云「紅絲一縷﹐倩冷月爲良媒。白玉交卮﹐羨洞仙之艷福。」皆用苕玉本事。苕玉爲蕭山髙穎樓明經第繼配。穎樓好事﹐擅才名﹐風雅倡隨﹐彷佛寒山趙氏。其髙陽臺題李香君小影﹑柳梢靑靑梅﹑翠樓吟秋柳﹑滿庭芳美人春睡圖等闋﹐均足譽髙白蠟﹐名重紅鹽。

任玉卮詞

任玉卮﹐荊溪人﹐諸生任頌女﹐適監生吳炘。蝶戀花云「春雨催花知幾許。盡日濛濛﹐灑徧江頭樹。才喜春來春又暮。一年好景成孤負。滿目飛花兼落絮。卻趁東風﹐冉冉隨春去。只有梁閒雙燕語。聲聲還在儂家住。」自是致語。詞載史承豫筆記。

陳筠詞

海鹽陳筠﹐字翠君。嘗有句云「郎似東風儂似絮。天涯辛苦相隨處。」季父兔牀先生喜誦之﹐摘入拜經樓詩話。翠君適馬靑上少府﹐墨麟觀察孫也。亦工詞﹐有蓬萊閣吏詩餘。

顧若璞詞

王少司寇明詞綜﹐閨秀顧若璞﹐字知和﹐錢塘人﹐王某室。王當作黃﹐顧乃黃少參汝亨子文學茂梧婦也。早寡﹐能古文。王阮亭池北偶譚稱其有西京气格。余詳陳其年婦人集。

胡惠齋百字令

宋黃尙書由夫人﹐胡給事晉臣女也。能艸書﹐詩文亦可觀﹐琴棋寫竹皆精。自號惠齋居士﹐時人以比易安居士。尙書帥蜀﹐夫人偕行﹐因幾上塵﹐戲畫梅一枝﹐賦百字令云云﹐見皇宋書錄外篇。趙師睪知臨安府﹐浼少司成髙文虎作西湖放生池記﹐誤以鳥獸魚鱉咸若屬商事。無名子有詞以嘲之﹐實夫人首摘其謬也。師睪銜之。會夫人卒﹐其婢竊物以逃﹐捕送臨安府。師睪鞫令指言主母﹐平時與弈者鄭日新通﹐所失物乃主母自與。遂逮鄭系獄黥之。未幾﹐尙書以帷簿不修去國。睚眥細故﹐致令夫人負不白之寃於其身後﹐又何怪乎易安居士矣。後十餘年﹐師睪死﹐其家亦以曖昧被累。信乎人之存心﹐不可以不厚。而報復之理﹐昭昭不可揜也。夫人又有燈花沁園春詞﹐見詩餘廣選。

賈雲華詞

賈似道女雲華﹐與魏氏子訣別﹐賦踏莎行﹐起雲﹕「墮水落花﹐離弦飛箭。此生無處能相見。」語意警絕。卒鬱鬱以死。嗚呼﹐柏舟守義﹐而顧得之半閒堂弱息﹐亦以爲難。因思世俗南詞﹐動以姦臣之女﹐極道其貞且賢﹐亦非理之所必無。

仁王寺僧題詩

後村詩話載﹕福州仁王寺僧﹐喜唱望江南詞。後題詩有「當初只欲轉頭銜。轉得頭銜轉不堪。何似仁王髙閣上﹐倚闌閒唱望江南」云云。惜不著其名。此二十八字﹐奚翅爲叢林棒喝耶。

