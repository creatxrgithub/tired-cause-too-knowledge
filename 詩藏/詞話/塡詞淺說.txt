塡詞淺說﹝淸﹞謝元淮撰

○詞爲詩餘

詞爲詩餘﹐樂之支也。樂府之名﹐始於西漢﹐有鼓吹﹑橫吹﹑淸商﹑雜調諸名。六朝沿其聲調﹐更增藻艷﹐與詞漸近。唐人淸平調﹑郁輪袍﹑涼州﹑水調之類﹐皆以絕句被笙簧。於是太白﹑飛卿輩創立憶秦娥﹑菩薩蠻等曲﹐而詞與詩遂分。至宋而其體益備﹐設大晟樂府﹐領以專門名家﹐比切宮商﹐不爽銖黍於依水和聲之道﹐洵爲盛矣。迨金變而爲曲﹐元變而爲北曲﹐而曲又與詞分。明分北曲爲南曲﹐愈趨愈靡。是知詞之爲體﹐上不可入詩﹐下不可入曲。要於詩與曲之間﹐自成一境。守定詞場疆界﹐方稱本色當行。至其宮調﹑格律﹑平仄﹑陰陽﹐尢當逐一講求﹐以期完美。

○南北聲音不同

聲樂之有南北﹐非始近日也﹐文心雕龍云「塗山歌於候人﹐始爲南音。有娥謠於飛燕﹐始爲北聲。夏甲爲東﹐殷犛爲西。」然則古者四方皆有音﹐而今但統言南北耳。以辭而論﹐南多艷婉﹐北雜羌戎。以聲而論﹐南主淸麗柔遠﹐北主勁激沈雄﹐南宜獨奏。及其敝也﹐北失之粗﹐南失之弱。此其大較也。

○十七宮調

詞始於唐﹐原無所謂南北。及元盛北曲﹐明尙南詞﹐而宮調始分。宮有六﹐調有十一﹐總之爲十七宮調﹐專爲歌詞而設。其歷代時余亦間有采入南北曲者。旣已分隸各宮調下﹐卽不能不類從南北﹐另爲一體。此余碎金詞譜南北宮調之所由分別編集也。

○今詞叶律

古詞旣可叶律﹐今詞何獨不然。吾嘗欲廣徵曲師﹐將歷代名詞﹐盡被弦管。其原有宮調者﹐卽照原注﹐補塡工尺。其無宮調可考者﹐則聆音按拍﹐先就詞字以譜工尺﹐再因工尺以合宮調。工尺旣協﹐斯宮調無訛。必使古人之詞﹐皆可入歌﹐歌皆合律。其偶有一二字隔礙不葉者﹐酌最攺易。其全不入律者刪之。匯成一代雅音﹐作爲後學程式。至於自制各詞﹐𨿽照依古人格調﹑句讀﹑四聲﹑陰陽而塡﹐然字面旣異﹐卽工尺難同。亦令善謳者﹐逐字逐句以笛板合之。遇有拗嗓不順處﹐卽時指出其字應換某聲字方協﹐隨手更正。縱使詞乏淸新﹐而律無舛錯矣。

○論四聲

平仄者﹐沈休文四聲也﹐平聲謂之平﹐上去入總謂之仄。平有陰陽﹐仄有上去入。倘用乖其法﹐則爲失調﹐俗稱拗嗓。蓋平聲尙含蓄﹐上聲促而未舒﹐去聲往而不反﹐入聲逼側而調難自轉。北曲入聲無正音﹐是以派入平上去三聲中。南曲不然﹐入聲自有入聲正音﹐不容含混。

○論陰陽

天地自然之理﹐輕淸上浮者爲陽﹐重濁下凝者爲陰。乃中原音韻反以淸爲陰﹐濁爲陽。陰陽倒置者何歟。蓋周氏之韻﹐專爲北曲而設。北音重濁﹐凡唱重濁字皆揭起﹐唱輕淸字皆抑下﹐正與南音相反。南音唱輕﹐淸字皆髙唱﹐重濁字皆低。其仍以淸聲名陰﹐濁聲名陽者﹐亦緣周氏之書﹐遵用已久﹐驟難更正。如沈約韻﹐後人𨿽明知其謬﹐而千餘年來遵爲功令﹐竟成不刊之典﹐因沿錯誤如此。其實南曲自有南方之音﹐若遵周氏北方音叶﹐而歌龍字爲驢東切﹑歌玉爲禦﹐綠爲慮﹐宅爲柴﹐落爲潦﹐責爲哉﹐不爲補﹐角爲教﹐鶴爲號﹐聽者有不掩耳而走哉。詞曲旣播管弦﹐必髙下抑揚﹐參差相錯﹐引如貫珠﹐而後可入律呂。倘宜揭也﹐而或用陽字﹐則聲必欺字。宜抑也﹐而或用陰字﹐則字必欺聲。陰陽一欺﹐則調必不和。欲詘調以就字﹐則聲非其聲。欲易字以就調﹐則字非其字。窘矣。故凡塡詞者﹐先辧宮調南北﹐再遵南北音聲﹐斟酌下字﹐爲知音齒冷。

○中原音韻論陰陽

中原音韻論陰陽字﹐惟平聲有之﹐上去俱無。吳江沈君徵﹐議其尙欠精詳。乾隆中﹐昆山王履靑著音韻輯要一書。於平聲陰陽之外﹐又增出去聲陰陽﹐較證反切﹐極爲允當。然每字皆具四聲﹐平去旣分陰陽﹐一入何以獨闕。再四推尋﹐而後嘆周氏之專論平聲陰陽﹐非無故也。蓋平聲字﹐陰陽淸濁不同﹐出口便可定準。其上去入三聲字﹐則皆隨平聲而定者﹐𨿽亦可分陰陽﹐而其聲由接續而及﹐介在兩間者居多﹐卽如東同韻中﹐風字﹐陰平也﹐其調四聲曰﹐風奉鳳拂。是奉鳳拂三字﹐隨風字牽連而屬陰聲矣。而馮字陽平也﹐其調四聲﹐亦曰馮奉鳳拂﹐是奉鳳拂三字﹐又隨馮字牽連而爲陽聲矣。將何從而定其陰陽乎。他如蔥虫通同烘紅等字﹐皆陰陽同調。此外各韻﹐難以徧舉。前明會稽王伯良著曲律﹐謂平聲字亦有陰陽兼屬者。引元燕山卓從之所著中原音韻類編﹐每類於陰陽二聲之外﹐又有陰陽通用之一類。如東之類爲陰﹐戎之類爲陽。而通同之類﹐則陰陽並屬。謂爲五音中有半淸半濁之故﹐其說亦頗有理。愚謂四聲中﹐平聲字可髙可低﹐故陰陽必分。其去聲字最髙最長﹐故亦須分別陰陽﹐俾歌者有悠揚綿邈之致。若上聲字低而短﹐稍加髙長﹐便非本聲。而入聲字則最低最短﹐出口急須唱斷﹐方肖入聲字眼。是以皆不必再分陰陽﹐並非上入二聲無陰陽也。

○曲應用詞韻

詞韻與詩韻不同﹐曲韻又與詞韻有別。古詩用古韻﹐有通葉轉注等法。近體用今韻﹐不許稍有出入。詞韻則三聲互葉﹐上去並押﹐已較詩韻爲寬。曲爲詞余﹐自應用詞韻。乃周氏中原音韻出﹐而作北曲者守之兢兢﹐奉爲金科玉律﹐其實罅漏甚多。卽就其所取東鐘二字立作韻目而言﹐已欠妥協。夫詩韻之一東二冬﹐只取一字﹐豈非以聲有陰陽之故耶。若然﹐自應取一於陰﹐取一於陽﹐方洽立韻之旨。乃東鐘﹑支思﹑先天﹑歌戈﹑車遮﹑庚靑﹐皆兩陰字。齊微﹑魚模﹑尢侯﹐則兩陽字。寒山﹑桓歡﹑廉纖﹐則陰陽兩倒。僅江陽﹑皆來﹑眞文﹑蕭豪﹑家麻﹑侵尋﹑監咸七韻不誤﹐要亦偶合﹐非眞有定見也。昆山王氏音韻輯要﹐爲二十一韻﹐分東同﹑江陽以至監咸﹑纖廉爲二十一卷﹐陰陽各取一字爲韻目﹐得其要矣。

○沈去矜詞韻切當

詞韻寬於曲﹐而曲韻反嚴於時﹐殊爲失當。詩賦均以韻爲限﹐𨿽雒誦疾徐隨人﹐然至押韻處﹐必須頓斷﹐故不許出韻。取上下諧葉﹐令讀者聽者﹐咸有鏗鏘和洽之美。詞付歌喉﹐抑揚頓挫﹐其板眼不必定在押韻處﹐是以三聲通押。北曲本弦索調﹐字多聲促﹐與今之弋陽梆子二簧等腔﹐筋節略相類。故押韻處亦嚴﹐此中原音韻之所由作也。至若南曲聲調宛轉悠揚﹐一字有下數板者﹐讀之知其有韻歌之殊﹐不以韻爲斷也。乃李笠翁深訾出韻﹐王伯良於琵琶﹑荊釵﹑還魂等記﹐亦病其用韻太雜。至謂元明諸劇﹐無一合者﹐持論何苛也。夫琵琶等記﹐傾倒聲場﹐已數百年。幾於無日不歌﹐未聞有以用韻不類而斥之者。且其人皆在周徳淸之前﹐彼時尙無所謂曲韻者﹐焉能預料數十年後﹐有中原音韻一書﹐而先揣摩韻腳﹐以相符合耶。此論與今之奉沈韻爲宗﹐而妄議漢魏古詩爲失韻者﹐又何以異。鄙意用韻謹嚴﹐乃詞曲中之一事。若僅於韻腳無舛﹐遂稱良工﹐而遇俊語佳辭﹐槪以出韻見擯﹐豈公論哉。又嘗讀內典經偈﹐見有四五六七字爲句者﹐與歌謠相類。連編累牘﹐全不用韻。順口誦去﹐毫不覺其格閡。卽梵唄諷誦﹐亦有節奏可聽。於此悟曲韻之無甚緊要矣。塡詞家遵用沈去矜詞韻﹐極爲切當﹐本不必旁及曲韻。惟旣以笙簫度所著詞﹐卽與歌時曲無異﹐故牽連書之。

○詞調之始

詞有調名﹐始終漢之朱鷺﹑艾如張﹐梁陳之折楊柳﹑玉樹後庭花等篇。唐宋爲花庵﹑艸堂諸調。大晟樂府所集﹐有六十家八十四調﹐後漸增至二百餘調。換羽移宮﹐代有新增。今載在欽定詞譜者﹐共八百二十六調﹐分二千三百二十六體。有一調數名﹐亦有一名數調者。自十四字起﹐至二百四十字止。其體有單調﹑雙調﹑三疊﹑四段之不同。其句讀自一字至九字﹐各有一定格法。如四字句﹐有上一下一中兩字相連者。五字句﹐有上一下四者。六字句﹐有上三下三者。七字句﹐有上三下四者。八字句﹐有上一下七﹑或上五下三﹑上三下五者。九字句﹐有上四下五﹑或上六下三﹑上三下六者。難以悉數。大約以整句爲句﹐半句爲讀﹐直截者爲句﹐蟬聯不斷者爲讀。毛稚黃謂十六字至五十八字爲小令﹐五十九字至九十字爲中調﹐九十一字以外爲長調﹐未知何所據依。不若專以字數起算之爲簡淨也。

○圖譜杜撰

一調數體者﹐自應取創始之詞﹐及宋詞之最佳者作爲正體。其餘字數多寡不同﹐或字數難同﹐而句韻各異者﹐槪列爲又一體。圖譜於正體之外﹐類錄各詞﹐彊標第一第二體等目﹐憑臆杜訁巽﹐牽彊難從。字數句韻𨿽同﹐而一詞數闋﹐或一人數詞﹐平仄互有同異者﹐必須專指一詞爲定體﹐且指出其詞首句作準。如塡臨江仙調﹐若從牛希濟五十八字詞﹐卽於題下注明「從牛希濟柳帶搖風漢水濱詞」。若從和凝五十四字詞﹐亦於題下注明「從和凝海棠香老春江晚詞」。若從蘇子瞻六十字細馬遠馱雙侍女詞﹐或從尊酒何人懷李白詞﹐均於題下注出﹐以免含混。逐字逐句﹐照本塡入﹐能四聲陰陽俱講爲妙﹐否則平仄二聲斷不容有錯誤。愼勿因圖譜有可平可仄之說﹐任意雜湊﹐轉致不成聲調也。

○自度曲

自度新曲﹐必如姜堯章﹑周美成﹑張叔夏﹑柳耆卿輩﹐精於音律﹐吐辭卽葉宮商者﹐方許制作。若偶習工尺﹐遽爾自度新腔﹐甘於自欺欺人﹐眞不足當大雅之一噱。古人格調已備﹐盡可隨意取塡。自好之士﹐幸勿自獻其醜也。

○詞禁

詞有聲調﹐歌有腔調﹐必塡詞之聲調﹐字字精切﹐然後歌詞之腔調﹐聲聲輕圓。調其淸濁﹐葉其髙下﹐首當責之握管者。其用字法宜平不得用仄﹐宜仄不得用平﹐宜上不得用去﹐宜去不得用上。一調中有數句連用仄聲住腳者﹐宜一上一去間用。韻腳不得用入聲代平上去字。王伯良有曲禁四十條﹐今摘其與詞同禁者十一條列後﹕

平頭﹝第二句第二字﹐不得與第一句第一字同音。﹞

合腳﹝第二句末一字﹐不得與第一句末字同音。﹞

上去疊用﹝上去字須間用﹐不得連用兩上兩去﹐兩上字連用﹐尢爲棘喉。﹞

上去去上倒用﹝宜上去不得用去上﹐宜去上不得用上去。﹞

入聲三用﹝不得疊用三入聲字。﹞

一聲四用﹝不論平上去入﹐不得疊用四字。﹞

陰陽錯用﹝宜陰不得用陽字﹐宜陽不得用陰字。﹞

閉口疊用﹝如用侵﹐不得又用尋﹐或又用監咸﹑纖廉等字。其現成雙字﹐如深深毿毿懨懨類不禁。﹞

疊用雙聲﹝字母相同﹐如靈瓏﹑皎潔類﹐止許用二字﹐不許連用至四字。﹞

疊用疊韻﹝字同音﹐如逍遙﹑燦爛類﹐亦止許二字連用﹐不得連用至四字。﹞

開口閉口﹝凡閉口字如侵尋﹑監咸﹑纖廉三韻類﹐不可與開口韻同押。﹞

○詞禁須活著

詞禁諸條﹐亦須活看。如一聲不許四用一條﹐查程垓江城梅花引詞「睡也睡也睡不穩」﹐又王觀詞「恐極恨極嗅玉蕊」﹐又蔣捷詞「夢也夢也夢不到」﹐均連用七仄字﹐乃此調定格﹐斷不可易。至若陸遊繡鍼停詞「卻恐自說著」﹐髙觀國玲瓏四犯詞「此意等寫翠箋」﹐周邦彥西河詞「酒旗戲鼓甚處市」﹐陳允平西河詞「買花問酒錦繡市」﹐秦觀金明池詞「過三點兩點細雨」﹐曹勛醉思仙詞「按鏤板緩拍」﹐葛長庚十二時慢詞「一歲復一歲」﹐辛棄疾蘭陵王詞「紉蘭結佩帶杜若」﹐鄭意娘勝州令詞「傳粉在那里」﹐皆用五仄字。蘇軾醉翁操詞「翁今爲飛仙」﹐史達祖壽樓春詞「裁春衫尋芳」﹐「自少年消磨疏狂﹐算玉簫猶逢韋郎」﹐皆連用五平字。而陳亮彩鳳飛詞「經綸自入手﹐不了判斷」二句﹐連用七仄字。蘇軾賀新郎詞「花前對酒不忍觸﹐共粉淚﹑兩蔌蔌」三句﹐連用十一仄字。其餘四仄四平﹐指不勝屈﹐豈能盡諧律呂﹐恐其中不無尙可商榷者。又入聲三用一條﹐若程垓摘紅英詞「紅偎碧﹐惜惜惜」﹐「幾時來得﹐憶憶憶」﹐陸遊釵頭觀詞「幾年離索﹐錯錯錯」﹐「錦書難﹐莫莫莫」﹐皆連用一韻四入字。呂渭惜分釵詞「暝色連空重重﹐近日情忡忡」﹐「無計遲畱休休﹐淸夜濃愁悠悠」﹐皆四平連用。唐氏答陸遊擷芳詞「獨語斜闌﹐難難難」﹐「咽淚妝歡﹐瞞瞞瞞」﹐則五平連用。且四平一韻者﹐此亦定格如是﹐不能攺也。至無關格調者﹐仍宜細心點勘﹐去其太甚﹐勿令讀者礙眼﹐歌者礙口可也。

○詞宜反復吟哦

四聲平仄呼吸抑揚﹐均有自然之妙。卽平素不習工尺者﹐能於照譜塡成之後﹐反復吟哦﹐自有會心愜意處。大略陰平宜搭上聲﹐陽平宜搭去聲﹐不必拘泥死法。昔人謂孟浩然詩﹐諷詠之久﹐有金石宮商之聲。詩尙如此﹐詞可忽乎哉。

○宮調

宮調之辧﹐愈解愈紛﹐幾於無可捉摸。有一詞而數調兼收者。有詞之字數﹑句韻俱同﹐而分屬兩調者。古譜失傳﹐今名互異﹐其何以謂之宮調﹐何以有宮﹐又復有調﹐不得不追溯其源﹐爲初學先路。按王伯良宮調論曰﹕宮調之立﹐蓋本之十二律五聲﹐古極詳備﹐而今多散亡也。撮其要領﹐則律之自黃鐘以下凡十二也。聲之自宮商角徵羽而外﹐又有半宮半徵﹐共爲七也。古有旋相爲宮之法﹐以律爲經﹐復以律爲緯乘之。每律得十二調﹐以七聲合十二律﹐共得八十四調﹐此古法也。然不勝其繁﹐後世省爲四十八宮調。四十八宮調者﹐以律爲經﹐以聲爲緯。七聲之中﹐去徵聲及變宮﹑變徵﹐僅省爲四。以聲之四乘律之十二﹐於是每律得五調﹐合爲四十八調。四十八調者﹐凡以宮聲乘律皆呼曰宮﹐以商﹑角﹑羽三聲乘律皆呼曰調。列其目於左﹕

黃鐘﹝宮俗呼正宮。商俗呼大石調。角俗呼大石角調。羽俗呼般涉調。﹞

大呂﹝宮俗呼髙宮。商俗呼髙大石調。角俗呼髙大石角調。羽俗呼髙般涉調。﹞

太簇﹝宮俗呼中管髙宮。商俗呼中管髙大石調。角俗呼髙大石角調。羽俗呼中管髙舟涉調。﹞

夾鐘﹝宮俗呼中呂宮。商俗呼雙調。角俗呼雙角調。羽俗呼中呂調。﹞

姑洗﹝宮俗呼中管中呂宮。商俗呼中管雙調。角俗呼中管雙角調。羽俗呼中管中呂調。﹞

仲呂﹝宮俗呼道調宮。商俗呼小石調。角俗呼小石角調。羽俗呼正平調。﹞

蘇賓﹝宮俗呼中管道調宮。商俗呼中管小石調。角俗呼中管小石角調。羽俗呼中管正平調。﹞

林鐘﹝宮俗呼南呂宮。商俗呼歇指調。角俗呼歇指角調。羽俗呼髙平調。

夷則﹝宮俗呼仙呂宮。商俗呼商調。角俗呼商角調。羽俗呼仙呂調。﹞

南呂﹝宮俗呼中管仙呂宮。商俗呼中管商調。角俗呼中管商角調。羽俗呼中管仙中調。﹞無射﹝宮俗呼黃鐘宮。商俗呼越調。角俗呼越角調。羽俗呼羽調。﹞

應鐘﹝宮俗呼中管黃鐘宮。商俗呼中管越調。角俗呼中管越角調。羽俗呼中管羽調。﹞

以上所謂四十八調也。自宋以來﹐僅存六宮十一調﹐載在中原音韻。其所屬曲聲調﹐各自不同。其六宮仙呂宮﹐曰南呂宮﹐曰中呂宮﹐曰黃鐘宮﹐曰道宮。其十一調曰大石調﹐曰小石調﹐曰髙平調﹐曰般涉調﹐曰歇指調﹐曰商角調﹐曰雙調﹐曰角調﹐曰越調﹐此卽所謂十七宮調也。

○十三調

自元以來﹐北亡其四﹐曰道宮﹐曰歇指調﹐曰角調﹐曰宮調。南又亡其一﹐曰商角調。自十七宮調而後﹐又變爲十三調。

○宮聲不用

十三調者﹐蓋盡去宮聲不用。其中所列仙呂﹑黃鐘﹑正宮﹑中呂﹑南呂﹑道宮﹐但可呼之爲調﹐而不復呼之以宮﹐如曰仙呂調﹑正宮調之類。然惟南曲有之。變之最晚﹐調有出入。詞則略同﹐而不妨與十七宮調並用者也。

○今樂不全應古法

其宮調之中﹐有從古所不能解者﹐宮聲於黃鐘起宮﹐不曰黃鐘宮﹐而曰正宮。於林鐘起宮﹐不曰林鐘宮﹐而曰南呂宮。於無射起宮﹐不曰無射宮﹐而曰黃鐘宮。其餘諸宮﹐又各立名色。蓋今正宮實黃鐘宮﹐而黃鐘宮實無射宮也。此沈括所謂今樂聲音出入﹐不全應古法﹐但略可配合﹐𨿽國工亦莫知其所因也。

○南北九宮譜

南詞舊有九宮十三調二譜﹐九宮譜有詞﹐十三調譜無詞。今之南北九宮譜所載﹐六宮十八調﹕一曰南仙呂宮﹐二曰北仙呂調﹐三曰﹐南中呂宮﹐四曰北中呂調﹐五曰南大石調﹐六曰北大石角﹐七曰南越調﹐八曰北越角﹐九曰南正宮﹐十曰北髙宮﹐十一曰南小石調﹐十二曰北小石角﹐十三曰南髙大石調﹐十四曰北髙大石角﹐十五曰南南呂宮﹐十六曰北南呂調﹐十七曰南商調﹐十八曰北商角﹐十九曰南雙調﹐二十曰北雙角﹐二十一曰南黃鐘宮﹐二十二曰北黃鐘調﹐二十三曰南羽調﹐二十四曰北平調。按曲譜所載﹐亦與九宮譜略同。惟多南北般涉二調﹐曁仙呂入雙調。九宮譜以仙呂雙調聲音回別﹐不可彊合。仍將仙呂歸仙呂﹐雙調歸雙調﹐惟用南仙呂﹑北雙角合成套數﹐以存其舊。而般涉調與中呂調﹐互相出入﹐故不另列調名也。

○引子

引子卽登場第一曲﹐北曰楔子﹐南曰引子﹐本於詩餘。原可加板作曲﹐向來唱引子者﹐皆於句盡處用一底板。今照九宮譜塡出工尺﹐各宮調皆有引子。獨羽調無之﹐借用仙呂引子。

○過曲集曲

引子下第一曲爲過曲﹐南曰正曲﹐北曰雙曲。南又有集曲﹐俗稱犯調﹐以各宮牌名匯集而成曲者。九宮譜以其名欠雅﹐攺爲集曲。

○尾聲

引子曰慢詞﹐過曲曰近詞﹐中曲曰換頭﹐煞曲曰尾聲﹐或曰廢余﹐或曰意不盡﹐或曰十二時﹐以凡尾聲皆十二板﹐故名﹐其實一也。古曲有艷有趨﹐艷在曲前﹐卽今引子。趨在曲後﹐卽今尾聲。

○板眼

詞字之右﹐詳注工尺。照依納書楹曲譜。﹑者紅板爲頭板。×者黑板爲頭贈板。者紅閃板爲腰板。IX者黑閃板爲腰贈板。─者爲底板。○者爲中眼。△者爲閃眼。

○詞注四聲

詞字之左﹐詳注平仄四聲﹐遇平去陰聲字﹐則加○﹐以省筆黑。

○碎金詞譜

以上諸論。因近日詞人﹐專求俊句﹐每置平仄宮調於不問。所謂佳者甚多﹐而是者絕少也。前刻碎金詞譜﹐皆有宮調可尋﹐卽自作各詞﹐亦字斟句酌﹐務求復古﹐故不得不瑣屑推敲﹐覽者幸勿嗤爲膠柱也。其一切論說﹐詳載碎金詞譜凡例中。玆不復贅云。

