樂府餘論﹝淸﹞宋翔鳳撰

○辧洞仙歌

漁隱叢話曰﹕漫叟詩話云「楊元素作本事曲﹐記洞仙歌﹕『冰肌玉骨﹐自淸涼無汗。水殿風來暗香滿。繡簾開﹐一點明月窺人﹐人未寢﹐欹枕釵橫鬢亂。起來攜素手﹐庭戶無聲﹐時見疏星渡河漢。試問夜如何﹐夜已三更﹐金波淡﹑玉繩低轉。但屈指西風幾時來﹐又不道流年﹐暗中偸換。』錢塘一老尼﹐能誦後主詩首章兩句﹐後人爲足其意﹐以塡此詞。余嘗見一士人誦全篇云﹕『冰肌玉骨淸無汗。水殿風來暗香暖。簾開明月獨窺人﹐欹枕釵橫雲鬢亂。起來瓊戶啟無聲﹐時見疏星渡河漢。屈指西風幾時來﹐恐流年暗中換。』」東坡洞仙歌序云「僕七歲時﹐見眉州老尼﹐姓朱﹐忘其名﹐年九十餘。自言嘗隨其師入蜀主孟昶宮中。一日大熱﹐蜀主與花蕊夫人後起避暑摩訶池上﹐作一詞﹐朱具能記之。今四十年來﹐朱已死矣﹐人無知此詞者。獨記其首兩句云﹕『冰肌玉骨﹐自淸涼無汗。』暇日尋味﹐豈洞仙歌令乎。乃爲足之云。」苕溪漁隱曰「漫叟詩話所載本事曲云﹕錢塘一老尼﹐能誦後主詩首章兩句﹐與東坡洞仙歌序全然不同﹐當以序爲正也。」按叢話載漫叟詩話而辯之甚備﹐則元素本事曲﹐仍是東坡詞。所謂「見一士人誦全篇」云云者﹐乃漫叟詩話之言﹐不出元素也。元素與東坡同時﹐先後知杭州。東坡是追憶幼時詞﹐當在杭足成之。元素至杭﹐聞歌此詞﹐未審爲東坡所足﹐事皆有之。東坡所見者蜀尼﹐故能記蜀宮詞。若錢塘尼﹐何自得聞之也﹐本事曲已誤。至所傳「冰肌玉骨淸無汗」一詞﹐不過隱括蘇詞﹐然刪去數虛字﹐語遂平直﹐了無意味﹐蓋宋自南渡﹐典籍散亡﹐小書雜出﹐眞僞互見﹐叢話多有別白。而竹詞綜﹐顧棄此錄彼﹐意欲變艸堂之所選﹐然亦千慮之一失矣。

○南宋人僞石刻洞仙歌

宋趙聞禮陽春白雪卷二﹐載宜春潘明叔云﹕蜀王與花蕊夫人避暑摩訶池上﹐賦洞仙歌﹐其詞不見於世。東坡得老尼口誦兩句﹐遂足之。蜀帥謝元明因開摩訶池﹐得古石刻﹐遂見全篇﹕「冰肌玉骨﹐自淸涼無汗。貝闕琳宮恨初遠。玉闌干倚徧﹐怯盡朝寒﹐回首處﹐何必流連穆滿。芙蓉開過也﹐樓閣香融千片。紅英泛波面。洞房深深鎖﹐莫放輕舟瑤臺去﹐甘與塵寰路斷。更莫遣流紅到人間﹐怕一似當時﹐誤他劉阮。」按云「自淸涼無汗」﹐確是避暑。而又云「怯盡朝寒」﹐則非避暑之意。且坡序云夜起﹐而此詞俱晝景。其中貝闕琳宮﹐闌干樓閣﹐沿房瑤臺﹐拉雜湊集﹐明是南宋人僞。

○歐公望江南

詞苑曰﹕王釒至默記﹐載歐陽望江南雙調云「江南柳﹐葉小未成陰。人爲絲輕那忍折﹐鶯憐枝嫩不勝吟。畱取待春深。十四五﹐閒抱琵琶尋。堂上簸錢堂下走﹐恁時相見已畱心。何況到如今。」初姦黨誣公盜甥﹐公上表自白雲﹕「喪厥夫而無﹐攜孤女以來歸。張氏此時年方十歲。」錢穆父素恨公﹐笑曰「此正學簸錢時也。」歐知貢舉﹐下第舉人﹐復作醉蓬萊譏之。按歐公此詞﹐出錢氏私誌﹐蓋錢世昭因公五代史中﹐多毀吳越﹐故醜詆之。其詞之猥弱﹐必非公作﹐不足信也。按此詞極佳﹐當別有寄托﹐蓋以嘗爲人口實﹐故編集去之。然緣情綺靡之作﹐必欲附會穢事﹐則凡在詞人﹐皆無全行﹐正不必爲歐公辯也。

○聶長孺多麗

聶長孺多麗詞中云「露洗華桐﹐煙霏絲柳﹐綠陰搖曳﹐蕩春一色。」胡元任云「露洗華桐二語﹐是仲春天气。下乃云綠陰搖曳春色﹐其時未有綠陰﹐亦語病也。」按謂綠意輕未成陰﹐故曰綠陰搖曳。若眞詠綠陰﹐則搖曳二字便不穩。

○張子野詞用方音叶

張子野慶春澤「飛閣危橋相倚。人獨立﹐東風滿衣輕絮。」以絮字葉倚﹐用方音也。後姜堯章齊天樂﹐以此字葉絮字﹐亦此例。

○少遊斜陽暮詞不重出

漁隱叢話曰「少遊踏莎行﹐爲郴州旅捨作也。」黃山谷曰「此詞髙絕﹐但斜陽暮爲重出﹐欲攺斜陽爲簾櫳。」範元實曰「只看孤館閉春寒﹐似無簾櫳。」山谷曰「亭傳𨿽未有簾櫳﹐有亦無礙。」範曰「詞本摹寫牢落之狀﹐若曰簾櫳﹐恐損初意。」今郴州誌竟攺作斜陽度。余謂斜陽屬日﹐暮屬時﹐不爲累﹐何必攺。東坡「回首斜陽暮」﹐美成「雁背斜陽紅欲暮」﹐可法也。按此東坡﹑美成語是也。分屬日時﹐則尙欠明析。說文﹕莫﹐日且冥也﹐從日在艸中。﹝今作暮者俗。﹞是斜陽爲日斜時﹐暮爲日入時﹐言自日昃至暮﹐杜鵑之聲﹐亦云苦矣。山谷未解暮字﹐遂生葛。

○詞曲一事

宋元之間﹐詞與曲一也。以文寫之則爲詞﹐以聲度之則爲曲。晁無咎評東坡詞﹐謂「曲子中縛不住」﹐則詞皆曲也。度曲須知﹑顧曲雜言﹐論元人雜劇﹐皆謂之詞。元人べ斐軒詞林韻釋﹐爲北曲而設﹐乃謂之詞韻﹐則曲亦詞也。能攺齋漫錄載徐師川云﹕張志和漁父詞﹐東坡以爲語淸麗﹐恨其曲度不傳﹐加數語以浣溪沙歌之。則古人之詞﹐必有曲度也。人謂蘇詞多不諧音律﹐則以聲調髙逸﹐驟難上口﹐非無曲度也。﹝如今日俗工﹐不能度北西廂之類。﹞北宋所作﹐多付箏琶﹐故單緩繁促而易流﹐南渡以後﹐半歸琴笛﹐故滌蕩沈渺而不雜。白雪之歌﹐自存雅音﹐薤露之唱﹐別增俗樂。則元人之曲﹐遂立一門﹐弦索蕩志﹐手口忄舀心。於是度曲者﹐但尋其聲﹐制詞者﹐獨求於意。古有遺音﹐今成絕響。在昔錢唐妙伎﹐攺畫閣斜陽﹐饒州布衣﹐譜橋邊紅藥。文章通絲竹之微﹐歌曲會比興之旨。使茫昧於宮商﹐何言節奏﹐苟滅裂於文理﹐徒類啁啾。爰自分馳﹐所滋流獘。玆白石尙傅遺集﹐玉田更有成書。點畫方迷﹐指歸難見。惟先求於凡耳﹐藉通四上之原﹐還內度於寸心﹐庶有萬一之得。

○慢詞始於耆卿

能攺齋漫錄曰﹕仁宗畱意儒雅﹐務本理道﹐深斥浮艷虛薄之文。初進士柳三變﹐好爲淫冶謳歌之曲﹐傳播四方。嘗有鶴衝天詞云「忍把浮名﹐換了淺斟低唱。」及臨軒放榜﹐特落之曰「且去淺斟低唱﹐何要浮名。」景元年方及第﹐後攺名永﹐方得磨勘轉官。其詞曰「黃金榜上。偶失龍頭望。明代暫遺賢﹐如何向。未遂風雪便﹐爭不恣遊狂蕩。何須論得喪。才子詞人﹐自是白衣卿相。煙花巷陌﹐依約丹靑屏障。幸有意中人﹐堪尋訪。且恁偎紅倚翠﹐風流事﹑平生暢。靑春都一餉。忍把浮名﹐換了淺斟低唱。」按詞自南唐以後﹐但有小令。其慢詞蓋起宋仁宗朝。中原息兵﹐汴京繁庶﹐歌臺舞席﹐競賭新聲。耆卿失意無俚﹐流連坊曲﹐遂盡收俚俗語言﹐編入詞中﹐以便伎人傳習。一時動聽﹐散播四方。其後東坡﹑少遊﹑山谷輩﹐相繼有作﹐慢詞遂盛。東坡才情極大﹐不爲時曲束縛。然漫錄亦載東坡送潘老詞﹕「別酒送君君一醉。淸潤潘郎﹐更是何郎婿。記取釵頭新利市。莫將分付東鄰子。回首長安佳麗地。三十年前﹐我是風流帥。爲向靑樓尋舊事。花枝缺處余名字。」右蝶戀花詞﹐東坡在黃州﹐送潘老赴省試作也﹐今集不載。按其詞恣褻﹐何減耆卿。是東坡偶作﹐以付餞席。使大雅﹐則歌者不易習﹐亦風會使然也。山谷詞尢俚絕﹐不類其詩﹐亦欲便歌也。柳詞曲折委婉﹐而中具渾淪之气。𨿽多俚語﹐而髙處足冠羣流﹐倚聲家當屍而祝之。如竹所錄﹐皆精金粹玉。以屯田一生精力在是﹐不似東坡輩以餘事爲之也。耆卿蹉跎於仁宗朝﹐及第已老﹐其年輩實在東坡之前。先於耆卿﹐如韓稚圭﹑範希文﹐作小令﹐惟歐陽永叔間有長調。羅長源謂多雜入柳詞﹐則未必歐作。余謂慢詞﹐當始耆卿矣。

○詞實詩之餘

艸堂詩餘﹐宋無名氏所選﹐其人當與姜堯章同時。堯章自度腔﹐無一登入者。其時姜名未盛。以後如吳夢窗﹑張叔夏﹐俱奉姜爲圭臬﹐則艸堂之選﹐在夢窗之前矣。中多唐五季北宋人詞﹐南渡後亦有辛稼軒﹑劉攺之﹑史邦卿﹑髙竹屋﹑黃叔諸家﹐以其音節尙未變也。謂之詩餘者﹐以詞起於唐人絕句﹐如太白之淸平調﹐卽以被之樂府。太白憶秦娥﹑菩薩蠻﹐皆絕句之變格﹐爲小令之權輿。旗亭畫壁賭唱﹐皆七言斷句。後至十國時﹐遂競爲長短句。自一字兩字至七字﹐以抑揚髙下其聲﹐而樂府之體一變。則詞實詩之餘﹐遂名曰詩餘。其分小令﹑中調﹑長調者﹐以當筵作會﹐以字之多少分調之長短﹐以應時刻之久暫。﹝如今京師演劇﹐分小出中出大出相似。﹞

○論令引近慢

艸堂一集﹐蓋以徵歌而設﹐故別題春景﹑夏景等名﹐使隨時卽景﹐歌以娛客。題吉席慶壽﹐更是此意。其中詞語﹐間與集本不同﹐其不同者﹐恆平谷﹐亦以便歌。以文人觀之﹐當一笑﹐而當時歌伎﹐則必需此也。詩之餘先有小令。其後以小令微引而長之﹐於是有陽關引﹑千秋歲引﹑江城梅花引之類。又謂之近﹐如訴衷情近﹑祝英臺近之類﹐以音調相近﹐從而引之也。引而愈長者則爲慢。慢與曼通﹐曼之訓引也﹐長也﹐如木蘭花慢﹑長亭怨慢﹑拜新月慢之類﹐其始皆令也。亦有以小令曲度無存﹐遂去慢字。亦有別制名目者﹐則令者﹐樂家所謂小令也。曰引﹑曰近者﹐樂家所謂中調也。曰慢者﹐樂家所謂長調也。不曰令曰引曰近曰慢﹐而曰小令﹑中調﹑長調者﹐取流俗易解﹐又能包括眾題也。

○嶽倦翁論辛詞

辛稼軒永遇樂京口北固亭懷古一詞﹐意在恢復﹐故追數孫劉﹐皆南朝之英主。屢言佛﹐以拓跋比金人也。古今詞話載﹐嶽倦翁議之云「此詞微覺用事多。」稼軒聞嶽語大喜﹐謂座客曰「夫夫也﹐實中余痼。」乃抹攺其語﹐日數十易﹐累月未竟。按此﹐則今傳辛詞﹐已是攺本。詞綜乃注嶽語於下﹐誤也。

○吳夢窗酷酒所本

吳夢窗西子妝云「流水麯塵﹐艷陽酷酒。」按酷酒﹐謂酒味酷烈也。白香山詠家醞云「甕揭開時香酷烈。」此酷字所本。太白詩﹕「風吹柳花滿店香﹐吳姬壓酒勸客嘗。」當風吹柳花之時﹐先聞香味之酷烈﹐而後知店中有酒﹐故先言香﹐後言酒也。艷陽酷酒﹐正同此意。萬氏詞律﹐疑酷字爲訛。然但言酤酒﹐便索然無味。

○範石湖用笙字不誤

範石湖醉落魄詞﹕「棲烏飛絕。絳河綠霧星明滅。燒香曳簟眠淸樾。花影吹笙﹐滿地淡黃月。好風碎竹聲如雪。昭華三弄臨風咽﹐鬢絲撩亂綸巾折。涼滿北窗﹐休共軟紅說。」髙江村曰「笙字疑當作簾﹐不然與下昭華句相犯。」按髙說非也。此詞正詠吹笙。上解從夜中情景﹐點出吹笙。下解「好風碎打聲如雪」﹐寫笙聲也。「昭華三弄臨風咽」﹐吹已止也。「鬢絲撩亂」﹐言執笙而吹者﹐其竹參差﹐時時侵鬢也。如吹時風來﹐則綸巾折﹐知涼滿北窗也。若易去笙字﹐則後解全無意味。且花影如何吹簾﹐語更不屬。

○絕妙好詞以於湖爲首

南宋詞人﹐系情舊京﹐凡言歸路﹐言家山﹐言故國﹐皆恨中原隔絕。此周公謹氏絕妙好詞所由選也。公謹生宋之末造﹐見韓冑函首﹐知恢復非易言﹐故所選以張於湖爲首。以於湖不附和議議﹐而早知恢復之難。不似辛稼軒輩率意輕言﹐後復自悔也。宋史張孝祥傳曰﹕渡江初﹐大議惟和戰。張浚主復讎﹐湯思退主秦檜之說﹐力主和。孝祥出入二人之門﹐而兩持其說﹐議者惜之。按孝祥登第﹐思退爲考官﹐然以策不攻程氏專門之學﹐髙宗親擢爲第一﹐則非爲思退所知也。本傳又言﹕張浚自蜀還朝﹐薦孝祥﹐召赴行在。孝祥旣素爲湯思退所知﹐及受浚薦﹐思退不悅。孝祥入對﹐乃陳二相當同心戮力﹐以副陛下恢復之志。且靖康以來﹐惟和戰兩言﹐遺無窮禍。要先立自治之策以應之。復言用才之路太狹﹐乞博采度外之士﹐以備緩急之用。上嘉之。按大臣異論﹐人材路塞﹐俱非朝廷所以自治。孝祥所陳﹐可謂知恢復之本計矣。傳乃謂兩持其說﹐何見之淺也。故北宋之初﹐未嘗不和﹐由自治有策。南宋之末﹐未嘗不言戰﹐以自治無策。於湖念奴嬌詞云「悠然心會﹐妙處難與君說。」亦惜朝廷難與暢陳此理也。慶元黨禁云﹕嘉泰四年﹐辛棄疾入見﹐陳用兵之利﹐乞付之元老大臣。冑大喜﹐遂決意開邊。則稼軒先以韓爲可倚﹐後有書江西造口壁一詞。鶴林玉露言「山深聞鷓鴣」之句﹐謂恢復之事行不得也﹐則固悔其輕言。然稼軒之情﹐可謂忠義激發矣。如韓者﹐欲以■負山而致傾覆。玉津之事﹐不聞興義公之悲者﹐以其本小人﹐不學無術﹐乃以國事付之﹐其喪敗之何足惜哉。﹝蚊﹞

○姜石帚繼往開來

詞家之有姜石帚﹐猶詩家之有杜少陵﹐繼往開來﹐文中關鍵。其流落江湖﹐不忘君國﹐皆借比興﹐於長短句寄之。如齊天樂﹐傷二帝北狩也。揚州慢﹐惜無意恢復也。暗香﹑疏影﹐恨偏安也。蓋意愈切﹐則辭愈微﹐屈宋之心﹐誰能見之。乃長短句中﹐復有白石道人也。

○段家橋並非創見

絕妙好詞載趙汝﹛艸光﹜夢江南云「滿湖春水段家橋。」武林舊事云﹕﹝宋泗水潛夫周密訁巽。﹞斷橋又名段家橋。明瞿佑歸田詩話云﹕錢思復作西湖竹枝曲云「阿姊住近段家橋。」先伯元範戲之云﹕此段家橋創見﹐卻與羅剎江不同也。蓋西湖斷橋﹐以唐人詩斷橋芳艸合得名﹐亦以孤山路至此而盡﹐非有所謂段家者。按瞿說甚有理。然有絕妙好詞及武林舊事証之﹐則段家橋亦非創見矣。

○樂府餘論跋

於廷丈以咸豐初﹐自楚南解組歸裏﹐余始謁於葑門吳衙場。時年屆八十﹐長身鶴立﹐議論糸麗糸麗﹐尢善述乾嘉軼事。一日﹐余詣丈﹐小極。閽人延余登所居小樓。一榻外﹐置圖籍數卷。侍者方爲展理衾褥。丈執一編示余曰「此洞簫詞﹐刻在道光己丑﹐版存京都琉璃廠。今印本罕存矣﹐此帙檢以贈子。」丈著述極多﹐大半刊印。庚申亂後﹐覓印本輒不易覯。舊時裏第﹐已成瓦礫﹐版片更無從問訊﹐可悲也已。樂府餘論一卷﹐是付詞後者﹐今爲重刊﹐並綴昔日過從之雅於末。同治庚午秋仲﹐江山劉履芬在吳門寓館書。

