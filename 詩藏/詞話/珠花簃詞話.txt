《珠花簃詞話》﹝宋﹞佚名著

玫儀案﹕此詞話前半由浙江圖書館所藏《宋人詞話》輯出﹐後半由南京圖書館所藏《歷代詞人考略》輯出。

宋周端臣﹝木蘭花慢﹞句云「料今朝別後﹐它時有夢﹐應夢今朝。」呂居仁﹝減字木蘭花﹞云「來歲花前。又是今年憶昔年。」命意政同﹐而遣詞各極其妙。﹝2﹣22﹞

史直翁有﹝滿庭芳。立春詞時方獄空﹞云「愛日輕融﹐陰雲初斂﹐一番雪意闌珊。柳搖金縷﹐梅綻玉腮寒﹐知是東皇翠葆﹐飛星漢﹑來至人間。開新宴﹐笙歌逗曉﹐和气滿塵寰。風光﹐偏舜水﹐賢侯政美﹐棠蔭多歡。更圜扉艸鞠﹐木索長閒。休向今朝惜醉﹐紅妝映﹑羣玉頹山。行將見﹐宜春帖子﹐淸夜寫金鑾。《詞苑叢談》﹕慶曆中﹐開封府與棘寺同日奏獄空﹐仁宗於宮中宴集﹐晏小山叔原作﹝鷓鴣天﹞詞﹐大稱上意。詞曰「碧藕花開水殿涼。萬年枝上轉紅陽。升平歌管隨天仗﹐祥瑞封章滿禦。。金掌露﹐玉鑪香。歲華方共聖恩長。皇州又奏圜扉靜﹐十樣宮眉捧壽觴。」直翁詞可與並傳。蓋華貴之筆宜於和聲鳴盛也。﹝3﹣6﹞

塡詞檃括一體﹐宋賢集中往往有之﹐大都牽彊支離﹐遷就句調微﹐特其所檃括之作﹐佳處未能傳出﹐乃至以文害辭﹐以辭害志﹐並生趣而無之﹐欲求言外﹐餘情事外遠致﹐烏可得耶。彜齋詞﹝花心動﹞序云「外祖中司常公春日詞曰﹕『庭院深深春日遲。百花落盡蜂蝶稀。柳絮隨風不拘管﹐飛入洞房人不知。畫堂繡幕垂朱戶﹐玉鑪銷盡沈香炷。半褰斗帳曲屏山﹐盡日梁閒雙燕語。美人睡起斂翠眉﹐彊臨鸞鑑不勝衣。門外秋千一笑發﹐馬上行人腸斷歸。』近日風雅遺音多譜前賢名作因效顰云。」﹕「庭院深深﹐正花飛零亂﹐蝶懶蜂稀。柳絮狂蹤﹐輕入房櫳﹐悄悄可有人知。畫堂鎭日閒晴晝﹐金鑪冷﹑繡幕低垂。梁閒燕﹐雙雙並翅﹐對舞髙低。蘭幌玉人睡起﹐情脈脈﹑無言暗斂雙眉。斗帳半褰﹐六曲屏山﹐憔悴似不勝衣。一聲笑語誰家女﹐秋遷映﹑紅粉墻西。斷腸處﹐行人馬上醉歸。」此詞熨帖渾成﹐如自己出。蓋元詩旣工麗﹐詞筆亦掉運靈活﹐非它人浪費楮墨者比。﹝3﹣42﹞

嶽倦翁﹝滿江紅﹞過拍云「笑十三﹑楊柳女兒腰﹐東風舞。」歇拍云「正黃昏時候杏花寒﹐廉纖雨。」脫口輕圓而丰神婉約﹐它人或極意矜煉不能到。﹝3﹣57﹞

兩宋巨公大僚能詞者多﹐往往不脫簪紱气。魏文節﹝虞美人。詠梅﹞云「只應明月最相思。曾見幽香一點﹑未開時。」輕淸婉麗﹐詞人之詞﹐專對抗節之臣﹐顧亦能此﹐宋廣平鐵石心腸﹐不辭爲梅花作賦也。﹝3﹣60﹔卷二十六頁一下﹕魏杞﹞

石屏詞往往作豪放語﹐麗是其本色。﹝滿江紅。赤壁褱古﹞云「赤壁磯頭﹐一番過﹑一番懷古。想當時﹑周郎年少﹐气吞區宇。萬騎臨江貔虎噪﹐千艘烈炬魚龍怒﹐捲長波﹑一鼓困曹暪﹐今如許。江上渡﹐江邊路。形勝地﹐與亡處。覽遺蹤﹐勝讀詩書言語。幾度東風吹世換﹐千年往事隨潮去。問道旁﹑楊柳爲誰春﹐搖金縷。」歇拍云云是本色流露處。﹝4﹣5﹔卷三十一頁十二下﹕戴復古﹞

宋詞名句多尙渾成﹐亦有以刻畫見長者。沈約之﹝謁金門﹞云「獨倚危闌淸晝寂。艸長流翠碧。」又云「寒色著人無意緒。竹鳴風似雨。」﹝如夢令﹞云「忺睡。忺睡。窗在芭蕉葉底。」﹝念奴嬌﹞﹝刻本無題﹐當是詠海棠之作﹞云「醉態天眞﹐半羞微斂﹐未肯都開了。」𨿽刻畫而不涉纖所以爲佳。﹝4﹣35﹔卷三十三頁八上﹕沈端節﹞

姚令威﹝憶王孫﹞云「毿毿楊柳綠初低。淡淡梨花開未齊。樓上人情聽馬嘶。憶郎歸。細雨春風濕酒旗。」與溫飛卿「送君聞馬嘶」各有其妙﹐正可參看。﹝4﹣38﹔卷二十九頁九﹕姚寬﹞

盧申之﹝江城子﹞後段云「年華空自感飄零。擁春酲。對誰醒。天闊雲閒﹐無處覓簫聲。載酒買花年少事﹐渾不似﹐舊心情。」與劉龍洲詞「欲買桂花重載酒﹐終不似少年遊。」可稱異曲同工﹐然終不如少陵之「詩酒尙堪驅使在﹐未須料理白頭人。」爲倔彊可。其﹝淸平樂﹞歇拍云「何處一春遊蕩﹐夢中猶恨楊花」﹐是加倍寫法。﹝4﹣42﹔卷三十六頁五下﹕盧祖臯﹞

髙竹屋有梅花詞二闋﹐調寄﹝金人捧露盤﹞﹐《絕妙好詞》錄其「念瑤姬」闋﹐其「楚宮閒」闋風格較尢遒上﹐未審公謹何以不登。玆並錄二闕如左﹕。知音者擇焉。「念瑤姬﹐翻瑤佩﹐下瑤池。冷香夢﹑吹上南枝。羅浮夢杳﹐憶曾淸曉見仙姿。天寒翠袖﹐可憐是﹑倚竹依依。溪痕淺﹐雪痕凍﹐月痕淡﹐粉痕微。江樓怨﹑一笛休吹。芳信待寄﹐玉堂煙驛雨淒遲。新愁萬解﹐爲春瘦﹑卻怕春知。」又「楚宮閒﹐金成屋﹐玉爲闌。斷雲夢﹑容易驚殘。驪歌幾疊﹐至今愁思怯陽關。淸音恨阻﹐抱哀箏﹑知爲誰彈。年華晚﹐月華冷﹐霜華重﹐鬢華斑。也須念﹑閒損雕鞍。斜緘小字﹐錦江三十六鱗寒。此情天闊﹐正梅信﹑笛裏關山。」又竹屋詞﹝齊天樂。中秋夜懷梅溪﹞云「古驛煙寒﹐幽垣夢冷﹐應念秦樓十二。」此等句開國朝詞門徑﹐鉤勒太露﹐便失之薄。﹝4﹣59﹞

寄閒翁﹝風入松﹞云「舊巢未著新來燕﹐任珠簾﹑不上瓊鉤。」用待燕歸來始下簾﹐句意翻新入妙。﹝戀繡衾﹞云「自不怨﹑東風老﹐怨東風﹑輕信杜鵑。」是未經人道語。﹝4﹣64﹞

玉田詞余最喜其「能幾番遊﹐看花又是明年」﹐惜此詞全闋未稱。又《山中白雲詞》余能背誦者獨少。《新鶯詞。齊天樂。秋雨》雲﹕「一片蕭騷﹐細聽不是故園樹。」﹝鶯序﹞葦灣觀荷云「問並作﹑幾多紅怨﹐畫裏回首﹐卻又盈盈﹐未開剛吐。」鶩翁謂似玉田﹐殆偶然似之耳。﹝5﹣16﹞

黃幾仲《竹齋詩餘。西江月》題云「垂絲海棠﹐一名醉美人」﹕「撚翠低垂嫩萼﹐勻紅倒簇繁英。穠纖消得比佳人。酒入香肌成暈。簾幕陰陰窗牖﹐闌干曲曲池亭。枝頭不起夢春酲。莫遣流鶯喚醒。」此花惟吾鄕有之﹐太半櫻桃花椄本﹐江南薊北未之見也﹐紫艷沈酣信足當醉美人品目。﹝5﹣21﹞

徐山民﹝瑞鷓鴣﹞雲「雨多庭石上苔文。門外春光老幾分。爲把舊書藏寶帶﹐誤翻殘酒濕綃裙。風頭花片難裝綴﹐愁裏鶯聲怯聽聞。恰似翦刀裁破恨﹐半隨妾處半隨君。」﹝瑞鷓鴣﹞調與七言律詩同﹐山民此詞卻必不可作七律觀﹐此詞與詩之別也。﹝5﹣42﹞

凡流連光景詞多以回憶舊事作開﹐而以本題拍合﹐千篇一律﹐頗易生厭。李周隱﹝浪淘沙﹞云「楡火換新煙。翠柳朱檐。東風吹得落花顚。簾影翠梭懸繡帶﹐人倚秋千。猶憶十年前。西子湖邊。斜陽催入畫樓船。歸醉夜堂歌舞月﹐拌卻春眠。」乃用憶舊作合筆﹐一气綰落﹐全不照拍本題﹐閱者但覺其煙波縹緲﹐而不能責其遊騎無歸﹐則在上下截搏合得緊﹐神不外散故也﹐此詞𨿽非傑作﹐可悟格局變換之法。﹝5﹣55﹞

陳君。。詞迄國朝而始顯﹐其《西麓繼周集》乃至彊。朱氏始。據何氏夢華館臧鈔本刻行﹐故前人詞話中論其詞者絕。。嘉道已還﹐論南宋詞人者乃皆僂指及之﹐其詞境如艸軟波平﹐芊宛委﹐自成家數﹐惜風骨未能髙鶱﹐以比王﹝碧山﹞周﹝艸窗﹞則猶未逮﹐其殆玉田之仲叔乎。﹝5﹣60﹞

翁五峯﹝摸魚兒﹞歇拍云「沙津少駐。舉目送飛鴻﹐幅巾老子﹐樓上正凝佇。」東坡送子由詩「時見烏帽出﹐復沒是由送」。客者望見行人﹐極寫臨歧眷戀之狀﹐五峯詞乃由行人望見送者﹐客子消魂﹐故人惜別﹐用筆兩面俱到。﹝6﹣15﹞

王碧山﹝聲聲慢﹞云「迎門髙髻﹐倚扇淸吭﹐娉婷未數西洲。淺拂朱鉛﹐春風二月梢頭。相逢靚妝俊語﹐有舊家﹑洛京風流。斷腸句﹐試重拈彩筆﹐與賦閒愁。猶記淩波去後﹐問明璫羅襪﹐卻爲誰畱。枉夢想思﹐幾回南浦行舟。莫辭玉尊起舞﹐怕重來﹑燕子空樓。漫惆悵﹑抱琵琶閒過此秋。得無自恨慶元之仕乎。﹝一萼紅﹞題梅花卷云「疏萼無香﹐柔條獨秀﹐應恨流落人閒。」又云「。骨微銷﹐塵衣不浣﹐相見還誤輕攀。」﹝疏影。詠梅﹞云「算如今﹐也厭娉婷﹐帶了一痕殘雪。」其遇亦可悲矣。﹝6﹣26﹞

宋王沂公之言曰「平生志不在溫飽」﹐以梅詩謁呂文穆云「雪中未問調羹事﹐先向百花頭上開」。吳莊敏詞﹝沁園春。詠梅﹞云「𨿽虛林幽壑﹐數枝偏瘦﹐已存鼎鼐﹐一點微酸。松竹交盟﹐雪霜心事﹐斷是平生不肯寒。」二公襟抱政復相同﹐「一點微酸」﹐卽調羹心事﹐不志溫飽﹐爲有不肯寒者在耳。又莊敏﹝滿江紅﹞詞有「晚風牛笛」句絕雅煉可。。﹝6﹣31﹔卷三十七頁三﹕吳淵﹞

履齋詞﹝滿江紅。九日郊行﹞云「數本菊﹐香能勁。」勁韻絕雋峭﹐非菊之香不足以當此。﹝二郎神﹞云「凝佇久﹐驀聽棋邊落子﹐一聲聲靜。」﹝千秋歲﹞云「荷遞香能細。」此靜與細亦非雅人﹐深致未易領略。﹝6﹣34﹔卷三十七頁六﹕吳潛﹞

錢塘姚進道﹐南宋道學家也。其詞如﹝南歌子。九日次趙季益韻﹞云「悠然此興未能忘。似覺庭花﹑全勝去年黃。」又「贈趙順道」云「不求名利不譚元。明月淸風相對﹑自怡然。」殊盎然有道意﹐然如﹝浣溪沙。靑田趙宰席閒作﹞云「醉眼斜拖春水綠﹐黛眉低拂遠山濃。此情都在酒杯中。」﹝鷓鴣天。縣有花名日日紅髙仲堅席閒作﹞云「夜深莫放西風入﹐頻遣司花護錦裀。」﹝瑞鷓鴣。賞海棠﹞云「一抹霞紅勻醉臉﹐惱人情處不須香。」﹝如夢令。水仙用雪堂韻﹞云「鉤月襯淩波﹐仿佛湘江煙路。」﹝行香子。抹利花﹞云「香風輕度﹐翠葉柔枝。與玉郎摘﹐美人戴﹐總相宜。」﹝好事近。重午前三日﹞云「梅子欲黃時﹐霖雨晚來初歇。誰在綠窗深處﹐把彩絲雙結。淺斟低唱笑相偎﹐映一團香雪。笑指墻頭橊火﹐倩玉郎輕折。」亦復能爲綺語情語﹐可知規行矩步中﹐政不廢金荃蘭畹也。又﹝臨江仙。九日﹞云「莫將烏帽任風吹。動容皆是舞﹐出語總成詩。」動容句亦有深恉﹝玫儀案﹕《歷代詞人考略》「恉」作「情」﹞。﹝6﹣44﹔卷二十七頁四﹕姚述堯﹞

余近作﹝浣溪沙﹞句云「莫向天涯輕小別﹐幾回小別動經年。」比閱柴望《秋堂詩餘。滿江紅》云「別後三年重會面﹐人生幾度三年別。」意與餘詞略同﹐爲黯然者久之。﹝6﹣49﹞

杜伯髙﹝酹江月﹞賦石頭城云「人笑褚淵今齒冷﹐只有袁公不死」﹐「寧爲袁粲死﹐不作褚淵生。」宋時石城謠也。﹝6﹣63﹔卷三十三頁十二下﹕杜旟﹞

何搢之﹝小重山﹞「玉船風動酒鱗紅」之句見稱於時﹐此等句列爲麗句則可﹐謂在天壤間有限﹐似乎獎許太過。余喜其換頭「車馬去匆匆。路隨芳艸遠」十字﹐寓情於景﹐其麗在神。﹝何大圭卷二十二頁一上﹞

馬古洲﹝海棠春﹞云「護取一庭春﹐莫彈花間鵲。」用徐幹臣「悶來彈鵲﹐又攪碎一簾花影」可謂善變。又﹝月華淸﹞云「怕裏又悲來﹐老卻蘭臺公子。」「怕裏」﹐宋人方言﹐《艸窗詞》中屢見﹐猶言恰提防閒﹐大致如此詮釋﹐尙須就句意活動用之。﹝卷二十二頁十七下﹕馬子嚴﹞

髙彥先吾廣右宦賢也。《東溪詞。行香子》云「瘴气如雲。暑气如焚。病輕時﹑也是十分。沈。惱客﹐罪罟縈人。嘆檻中猿﹐籠中鳥﹐轍中鱗。休負文章﹐休說經綸。得生還﹑已早因循。菱花照影﹐笻竹隨身。柰沈郎。﹐潘郎老﹐阮郎貧。」蓋編管容州時作﹐極寫流離困瘁狀態﹐足令數百年後讀者爲之酸鼻。曩余自題《菊夢詞》句云「雪虐霜欺﹐須拌得鬢邊絲」﹐彥先先生可謂飽經霜雪矣﹗﹝卷二十三頁十一上﹕髙登﹞

廖世美﹝燭影搖紅﹞過拍云「塞鴻難問﹐岸柳何窮﹐別愁紛絮。」神來之筆已佳矣﹗換頭云「催促年光﹐舊來流水知何處。斷腸何必更殘陽﹐極目傷平楚。晚霽波聲帶雨。悄無人﹑舟橫古渡。」語淡而情深﹐令子野﹑太虛輩爲之﹐容或未必能到。此等詞一再吟誦﹐輒沁入心脾﹐畢生不能忘。花庵《絕妙詞選》中眞不愧「絕妙」二字﹐如世美之作殊不多覯也。﹝卷二十四頁十一上﹕廖世美﹞

《歸愚詞》﹝西江月﹞詠開鑪云「風送丹楓捲地﹐霜漧枯葦鳴溪。獸鑪重展向深閨。紅入麒麟方熾。翠箔低垂銀蒜﹐羅幃小釘金泥。笙歌送我玉東西。誰管瑤華舞砌。」按《夢梁錄》﹕「十月朔﹐貴家新裝暖閣﹐低垂繡簾﹐淺斟低唱以應開鑪之節。」《武林舊事》﹕「是日禦前供進夾羅﹐禦服臣僚服錦襖子夾﹐公服授衣之意也﹗自此禦鑪日設火﹐至明年二月朔止。」此詞蓋專詠暖閣繡簾中景物﹐亦承平盛槪也﹗﹝卷二十五頁十二下﹕葛立方﹞

史眞翁有﹝滿庭芳。立春詞時方獄空﹞云「愛日輕融﹐陰雲初斂﹐一番雪意闌珊。柳搖金縷﹐梅綻玉腮。寒知是東皇翠葆﹐飛星漢﹑來至人間。開新宴﹐笙歌逗曉﹐和气滿塵寰。風光﹐偏舜水﹐賢候政美﹐棠蔭多歡。更圜扉艸鞠﹐木索長閒。休向今朝惜醉﹐紅妝映﹑羣玉頹山。行將見﹐宜春帖子﹐淸夜寫金鑾。」《詞苑叢談》﹕慶曆中﹐開封府與棘寺同日奏獄空﹐仁宗於宮中宴集﹐晏小山叔原作﹝鷓鴣天﹞詞﹕「碧藕花開水殿涼」云云﹐大稱上意﹐直翁詞可與並傳。蓋華貴之筆宜於和聲鳴盛也﹗﹝卷二十五至卷二十七中間﹕史浩﹞

亦文之一體﹐昔人名作亦有理脈可尋﹐所謂蛇灰蚓綫之妙。如範石湖﹝眼兒媚﹞萍鄕道中云「酣酣日腳紫煙浮。妍暖試輕裘。困人天气﹐醉人花底﹐午夢扶頭。春慵恰似春塘水﹐一片縠紋愁。溶溶泄泄﹐東風無力﹐欲皺還休。」「春慵」緊接「困」字「醉」字來﹐細極。﹝卷二十七頁十三上﹕範成大﹞

陳夢。和石湖﹝鷓鴣天﹞云「指剝春蔥去采蘋。衣絲秋藕不沾塵。眼波明處偏宜笑﹐眉黛愁來也解顰。巫峽路﹐憶行雲。幾番曾夢曲江春。相逢細把銀釭照﹐猶恐今宵夢似眞。」歇拍用晏叔原「今宵剩把銀釭照﹐猶恐相逢是夢中」句。恐夢似眞﹐翻新入妙﹐不特不嫌沿襲﹐幾於靑勝於藍。﹝卷二十七頁十四下﹕陳三聘﹞

仲彌性﹝浪淘沙﹞過拍云「看盡風光花不語﹐卻是多情。」語淡而深﹝憶秦娥。詠木屖﹞後段云「佳人斂笑貪先折。重新爲翦斜斜葉。斜斜葉。釵頭常帶﹐一秋風月。」末二句賦物上乘﹐可藥纖滯之失。﹝卷二十八頁六下﹕仲並﹞

東浦詞﹝且坐令﹞﹕「但冤家何處貪歡樂。引得我心兒惡。」之句爲毛子晉所譏。按宋蔣津《葦航紀談》云「作詞者流多用『冤家』爲事﹐初未知何等語﹐亦不知所出。後因閱《煙花說》﹐有云冤家之說有六﹕『情深意濃﹐彼此牽累﹐寍有死耳﹐不懷異心﹐此所謂冤家者一也﹔兩情相系﹐阻隔萬端﹐心想魂飛﹐寢食俱廢﹐此所謂冤家者二也﹔長亭短亭﹐臨歧分袂﹐黯然銷魂﹐悲泣良苦﹐此所謂冤家者三也﹔山遙水遠﹐魚雁無憑﹐夢寐相思﹐柔腸寸斷﹐此所謂冤家者四也﹔憐新棄舊﹐孤恩負義﹐恨切惆悵﹐怨深刻骨﹐此所謂冤家者五也﹔一生一死﹐觸景悲傷﹐抱恨成疾﹐迨與俱逝﹐此所謂冤家者六也。』此語𨿽鄙俚﹐亦余之樂聞耳﹗」誠如蔣氏所云﹐則「冤家」二字﹐詞流多用﹐何獨於東浦而譏之。﹝卷二十八頁十一﹕韓玉﹞

侯彥《周懶窟詞》﹝念奴嬌。探梅﹞換頭云「休恨雪小云嬌﹐出羣風韻﹐已覺桃花俗。」頗能爲早梅傳神。「雪小云嬌」四字連用甚新。又﹝西江月。贈蔡仲常侍兒初嬌﹞云「荳蔻梢頭年紀﹐芙蓉水上精神。幼云嬌玉兩眉春。京洛當年風韻。」芙蓉句亦妙於傳神﹐「幼云嬌玉」四字亦新。﹝卷二十九頁二下﹕侯寘﹞

曾宏父﹝浣溪沙﹞云「紫禁正須紅藥句﹐淸江莫與白鷗盟。」尋常稱美語出以雅令之筆﹐閱之便不生厭﹐此酬贈詞之別開生面者。﹝卷二十九頁五﹕曾惇﹞

明胡廷佩《訂。雜錄》云「杜少陵﹝水檻遣心詩﹞﹕『老去詩篇渾漫與』今本梓作『漫興』﹐考舊刻劉會孟本﹑千家注本皆作『漫與』。趙次公云﹕『耽佳句而語驚人﹐言其平昔如此﹐今老矣﹐所爲詩則「漫與」而已﹐無復著意於驚人也』」云云。韓仲止《澗泉詩餘。鵲橋仙》云「詩非漫與﹐酒非無算﹐都是悲秋興在」﹐是亦一證。下句用「興」字﹐上句必當作「漫與」也。﹝卷二十九頁十一下﹕韓淲﹞

毛子晉跋《哄堂詞》謂其善用僻字﹐如「袢」﹑「溽」﹑「皴」﹑「皵」﹑「褑子」之類。按《詩。墉風》﹕「是紲絆也」《傳》﹕「是當暑袢延之服也」《類篇》﹕「袢﹐延衣熱也」鄒浩詩﹕「淸標藐。壼﹐一見滌袢暑。」範成大詩﹕「袢暑驕鼯雜瘴氛」﹐袢溽﹐卽袢暑也。皴皵音逡鵲﹐皮縐也。鄒浩﹝四柏賦﹞﹕「皮皴皵以龍驚」﹐《爾雅。釋木》﹕「大而皵楸﹐小而皵榎。」樊光云「皵豬﹐皮也﹐謂樹皮粗也。」褑﹐於眷切﹐音瑗。《玉篇》﹕「佩衿也」《爾雅。釋器》﹕「佩衿謂之褑玉﹐佩玉之帶二屬。」此類字未爲甚僻。﹝卷二十九頁十七下﹕盧炳﹞

詞家僚友贈畣之作﹐佳構絕少。徳陽李無變流謙《澹齋詞》﹝小重山。守白宋瑞席間作﹞云「輕著單衣四月天。重來間屈指﹐惜流年。久閒何處有神仙。安排我﹐花底與尊前。爭道使君賢。筆端驅萬馬﹐駐平川。長安只在日西邊。空回首﹐喬木淡疏煙。」此詞過拍﹑歇拍言情寫景﹐疏俊深遠﹐卽換頭筆端二句亦頗有气勢﹐不涉庸泛俚滑之失。無變詞名不甚顯﹐自宋已還﹐各家選本未經著錄﹐比年乃見刻本。其它所作如﹝虞美人。春褱﹞後段云「東君又是。。去。我亦無多住。四年薄宦老天涯。閒了故園多少﹑好花枝。」﹝洞仙歌。憶別﹞前段云「雲窗霧閣﹐塵滿題詩處。枝上流鶯解人語。道別來﹑知否瘦盡花枝﹐春不管﹐更遣何人管取。」並皆婉麗可誦。﹝滿庭芳。過黃州遊雪堂次東坡韻﹞後段云「松柏皆吾手種﹐依然�﹑煙蕊霜柯。君知否﹐人間塵事﹐元不到漁蓑。」則尢返虛入渾﹐漸近骨榦堅蒼矣。﹝卷二十九頁二十﹕李流謙﹞

楊濟翁﹝蝶戀花﹞前段云「離恨做成春夜雨。添得春江。地東流去。弱柳系船都不住。爲君愁絕聽鳴櫓。」亦婉曲﹑亦新穎﹐無此詞心不能有此詞筆。﹝卷三十頁二十二﹕楊炎正﹞

劉伯寵生平宦轍在吾廣右﹐惜其姓名廑見《省誌。金石略》而事行無傳焉。﹝水調歌頭。中秋﹞云「破匣菱花飛動﹐跨海淸光無際﹐艸露滴明璣」﹐「跨海」云云是何意境﹐下乃忽作小言。子云﹝解嘲﹞所云「大者含元气﹐細者入無間」略可諭詞筆之變化。﹝卷三十一頁十四﹕劉褒﹞

詞有淡遠取神﹐只描取景物﹐而神致自在言外﹐此爲髙手。然不善學之最易落套﹐亦如詩中之假王孟也。劉招山﹝一翦梅﹞過拍云「杏花時節雨紛紛。山繞孤。。水繞孤。。」頗能景中寓情。昔人但稱其揭拍三句「一般離思」云云﹐未足盡此詞佳勝。﹝卷三十三頁六上﹕劉仙倫﹞

《審齋詞。好事近。和李淸宇》云「歸晚楚天不夜﹐抹墻腰橫月」只一「抹」字便得冷靜幽瑟之趣。﹝卷三十三頁十五上﹕王千秋﹞

徐山民﹝瑞鷓鴣﹞雲「雨多庭石上苔文。門外春光老幾分。爲把舊書藏寶帶﹐誤翻殘酒濕綃裙。風頭花片難裝綴﹐愁裏鶯聲怯聽聞。恰似剪刀裁破恨﹐半隨妾處半隨君。」﹝瑞鷓鴣﹞調與七言律詩同﹐山民此詞卻必不可作七律觀﹐此詞與詩別也。﹝卷三十三頁二十四﹕徐照﹞

髙竹屋有梅花詞二闋﹐調寄﹝金人捧露盤﹞﹐《絕妙好詞》錄其「念瑤姬」闋﹐其「楚宮閒」闋風格尢遒上﹐未審公謹何以不登。又竹屋詞﹝齊天樂。中秋夜懷梅溪﹞云「古驛煙寒﹐幽垣夢冷﹐應念秦樓十二。」此等句開國朝詞門徑﹐鉤勒太露﹐便失之薄。﹝卷三十四頁二﹕髙觀國﹞

「詩酒气堪驅使在﹐未須料理白頭人」少陵句也。《梅溪詞。喜遷鶯》云「自憐詩酒瘦﹐難應﹑接許多春色」﹐蓋反用其意。﹝卷三十四頁九下﹕史達祖﹞

李虫。洲﹝拋球樂﹞云「綺窗幽夢亂如柳﹐羅袖淚痕凝似餳」。﹝謁金門﹞云「可柰薄淸如此黠。寄書渾不畣」。餳黠韻﹐𨿽新卻不墜宋人風格。然如餳韻二句﹐所爭亦止絫黍間矣﹗其不失之尖纖者﹐以其尙近質拙也﹐學詞者不可不知。﹝卷三十六頁四﹕李肩吾﹞

後。﹝玉樓春﹞云「男兒西北有神州﹐莫滴水西橋畔淚」﹐楊升庵謂其壯語足以立懦﹐此類是已﹗﹝卷三十六頁二十二﹕劉克莊﹞

黃雪舟詞淸麗芊﹐頗似北宋名作。惟傳作無多﹐殊爲恨事。其﹝水龍吟﹞云「柔腸一寸﹐七分是恨﹐三分是淚。」蓋仿東坡「春色三分﹐二分塵土﹐一分流水。」之句﹐所不逮者﹐以刻鏤稍著痕迹耳﹗其歇拍云「待問春﹐怎把千紅換得﹐一池綠水。」亦從「一分流水」句引伸而出。﹝卷三十六頁二十三下﹕黃孝邁﹞

