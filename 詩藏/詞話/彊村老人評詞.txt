彊村老人評詞

﹝淸﹞朱祖謀

彊村老人論詞最矜愼﹐未嘗率意下筆。搜檢遺篋﹐僅得三書﹐略有評語。特爲迻錄﹐以示賞音。

《夢窗詞集》﹐爲老人用力最勤者。𨿽圈點至十數過﹐評語僅得十一字。其評﹝瑞鶴仙﹞「晴絲牽緒亂」下半闋「待憑信﹐拌分鈿。試挑燈欲寫﹐還依不忍﹐箋幅偸和淚捲」一段云「力破餘地。」﹝宴淸都﹖連理海棠﹞「障灩蠟滿照歡叢﹐嫠蟾冷落羞度」一段云「擩染大筆何淋漓。」賀鑄《東山寓聲樂府》﹐亦有老人評語二條。其評﹝宛溪柳﹞下半闋「已恨歸期不早。枉負狂年少。無柰風月多情﹐此去應相笑。心記新聲縹緲。翻是相思調。明年春杪。宛溪楊柳﹐依舊靑靑爲誰好」云「筆如轆轤。」又評﹝伴云來﹞下半闋「當年酒狂自負。謂東君以春相付。流浪徵驂北道﹐客檣南浦。幽恨無人晤語。賴明月﹑曾知舊遊處。好伴云來﹐還將夢去」云「橫空盤硬語。」

老人於並世詞人﹐最推重新會陳述叔先生。其評《海綃詞》云「神骨俱靜﹐此眞能火傳夢窗者。」又云「善用逆筆﹐故處處見騰踏之勢﹐淸眞法乳也。」又云「卷二多朴遫之作﹐在文家爲南丰﹐在詩家爲淵明。」附錄近人與朱祖謀論詞札

古微仁兄大人閣下﹕冶城分道﹐瞬已逾年。冬月明聖泛舟﹐靈山韶濩﹐頗有領會﹐惜不得與公偕行共證也。獻歲以來﹐伏惟起居集福。坡詞校例精詳﹐恐當爲七百年來第一善本。願記數語﹐發揮此意﹐機緒尙未湊拍也。杭遊得詩十餘首﹐錄奉教覽﹐以當晤談。頗有鄧尉探梅之意﹐天气稍和﹐卽當買棹﹐但須公作導師耳。甚望復我數字。此請道安。植初九日。

古微老前輩同年大人左右﹕蘇臺於役﹐一奉淸塵﹐談宴之歡﹐足愜孤抱。別又匝月﹐靡日不思。冬陽不潛﹐道履佳鬯。比者詞壇專尙柳調﹐誠足避俗。然棘喉鉤吻﹐讀之使人不爽。且不善學之﹐亦易流爲俳體。似仍不若周﹑姜習用之調之流轉自如也。弇陋之見﹐尙乞教之。夏﹑陳皆詞家巨擘﹐其所著乞代索一足本﹐冀廣所未睹耳。侍於此事﹐所涉至淺。今更頹唐﹐不復能學邯鄲之步矣。蘋珊有書否﹐錢生當與之俱北耶。地震彗變﹐天象極可畏﹐杞憂正未艾也。敬請道安。年侍煦再拜。詠春同年﹐並乞寄聲。

古微前輩有道﹕何日返蘇﹐道履安穩。煦前序幼遐和珠玉詞﹐無副墨﹐乞屬寫言於《四印軒詞刻》中﹐別錄一通寄下﹐俾爲敝帚之享。又友人紙一條﹐乞公正書﹐以其他三書皆楷也。迫促能事﹐罪過罪過。敬頌道綏。年侍煦再拜﹐壬子中秋。

伯宛道兄先生侍者﹕一昨復奉惠札﹐具審海國盍簪之盛。於笙歌叢裏﹐別有云璈﹐想見天風珠唾之餘﹐時復逮憶﹐正如枯僧野唄﹐只宜荒山破剎中獨一淒唳﹐不足翹和鸞鳳聲也。昨夜聽雨竹醉寮﹐忽展誦半塘老人剩稿﹐未終捲﹐泫然久之。遲明始略爲點定。以君與漚公拳拳髙義﹐亟待墨版﹐爰付局寄上﹐尙其鑑詧覆審之。因蘇城郵筒﹐近多隱渝﹐甚不足恃也。承索觀吳刻《明秀樂章》二集﹐俟二月花朝前後﹐必攜之滬上﹐面奉何如。比連得家兄書﹐趣赴潯陽甚迫。其受代已有期矣﹐知念附及。匆匆報訊﹐不盡百一。敬承道履﹐臨書懷仰。正月廿六日﹐鄭文焯白疏漚公﹐同此悼念。

案﹕以上各札﹐並從彊村先生遺篋中錄出。尙有吳伯宛﹑曹君直諸君與先生商量校詞書簡一束。容孺世兄舉以授予﹐得暇當再理董﹐陸續登載﹐公諸畱心近代詞壇掌故者。沐勛附記

臞禪道兄閣下﹕楡生兄轉賁惠箋﹐十年影事﹐約略眼中。而我兄修學之猛﹐索古之精﹐不朽盛業﹐跂足可待﹐佩仰曷極。夢窗生卒考訂﹐鑿鑿可信﹐益﹖言剪說之莽鹵矣。夢窗與翁時可﹑際可二人爲親伯仲﹐艸窗之說也。疑本爲翁氏﹐而出爲吳后。今四明鄞慈諸邑﹐翁姓甚繁。倘有宋時家牒可考﹐則夢窗世系﹐亦可瞭然。弟曩曾丐人廣求翁譜﹐未之得也。我兄於彼郡人士有相洽而好事者﹐或竟求得佳證。夢窗系屬八百年未發之疑﹐自我兄而昭晰﹐豈非詞林美談﹐閣下豈有意乎。弟哀墉之質﹐無可舉似。閎著有寫定者﹐尙盼先睹也。率復﹐卽頌撰安。弟期孝臧頓首。十一月初六日。

臞禪我兄足下﹕頃奉還云﹐敬承一一。靈鶼閣《白石詞》﹐固未寓目。卽況氏移寫本﹐亦未獲睹﹐殆已易米矣。瀋陽陳思亦有《白石詞》考證及年譜﹐弟曾睹稿本極翔實﹐惜未刊行。陳君在北方﹐近亦不稔其蹤也。臺從道滬﹐幸一相聞﹐當圖良晤。率復﹐卽頌撰安。弟期孝臧頓首。冬月十九日。

臞禪我兄著席﹕爲別數月﹐得書良慰。所作詞髙朗﹐詩沈窈。杲明何人﹐其願知其姓名學行也。劉子庚十年前嘗一見﹐所輯詞當是別後所得。中惟篁山栗字書無此字﹐而廣韻有山栗字﹐疑傳寫之誤。詞得一見﹐僅三數闋未刻﹐劉本能略增否。尊友所藏﹐必求宛轉代假﹐爲盼。郵局掛號﹐決無他虞。夏間小極﹐承注感感。何時道滬﹐甚盼一握手。復頌撰安。弟孝臧頓首。八月十二日。

臞禪我兄足下﹕月前奉書﹐並詞輯二冊。碌碌未答﹐適有吳門之行﹐昨甫言旋。又讀惠箋﹐敬承一一。子庚先生輯本﹐誠有功詞苑。而所稱得自諸家藏本者﹐如《金筌集》﹐俱集》。所增﹝楊柳枝﹞十首﹐則見諸詩集。荊臺傭稿卽《花間》《尊前》之詞。此﹖出《金外更無一字。《舒學士詞》﹐較《樂府雅詞》止多一首。黃華先生詞﹐卽《中州集》之十二首。《疏齋詞》較天下同文多二首。不知昔人何以定爲別集之本。若文瀾閣之《松山月巖》﹐關中圖書館之《秋崖碧澗》﹐洵爲珍籍﹐非裁篇別出可比。弟擬補入拙刻叢書中﹐惟倉卒未克錄副。如能由館人代抄﹐甚善。抄費當照繳。楡生付印。聶君如見許最便﹐不則當先行寄還﹐以淸手續。統候示復遵行。《白石歌曲》﹐範氏刻三家詞本﹐未經寓目也。讀詞二詩﹐持論甚新﹐何不多爲之﹐以補厲氏所不及。率復﹐卽頌著安。弟孝臧頓首。九月十日。

臞禪我兄著席﹕疊奉手箋﹐碌碌未報。比連苦病﹐不盡關衰慵也。承示珠玉﹐詩非所諭﹐不敢妄談。詞則歷落有風格﹐絕非塗附穠麗者所能夢見。題梁汾詞扇一闋尢勝。私幸吾調不孤矣。夢窗年譜﹐曩日妄作此想﹐竟未屬筆﹐以無資糧故也。小箋承諟正疏謬﹐極爲佩荷。他日當一一理董﹐以副盛意。待考數事﹐少暇疏上﹐求助我翻眢﹐幸甚。子庚所輯詞﹐楡生代錄五種。弟未及校﹐今檢呈上﹐請至館時再爲點勘一過。《松山月巖》二種﹐子庚校云﹕求之《文瀾閣舊鈔本》。又云﹕輯得。殊未了然﹐亦請示。屬寫拙詞﹐容少遲報命。

彊村先生﹐早年專力爲詩。四十以後﹐復壹意塡詞﹐與校刊詞籍。生平絕不願爲駢散文。所有傳世遺文﹐大抵皆他人代筆﹐而先生略加潤色者。獨與友好往還書信﹐爲出先生手。𨿽寥寥短幅﹐而別饒風致﹐洵詞人吐屬﹐故自不同也。臞禪出示各札﹐皆先生居滬時所寄。其謙抑之度﹐與獎掖後進之心﹐皆足令我輩追慕無窮。頗思廣爲搜集﹐匯爲一卷。世有《藏先生遺札》﹐願錄副見示者﹐當馨香禱祝以求之。沐勛附記。

昨承枉教﹐爲賜甚厚。去後極思更有所作﹐以邀教益。刻乃勉成﹝解連環﹞一闋﹐謹錄呈左右﹐伏望佛不吝法﹐更與指點。裕之有云﹕文章有聖處﹐正脈要人傳。果他日此學成仰之至。此頌彊村詞伯旅安。復頓首。﹖就﹐則先生的髓法嗣也。不勝

漚尹侍郎先生執事﹕得正月廿三日損書﹐及新刻重斠《夢窗四稿》﹐知先生指導之意無窮也。不勝感﹐不勝感。來教以浣花玉溪於詩﹐猶淸眞夢窗於詞﹐斯誠篤論。復於《淸眞詞》不盡見﹐就其得見者言。竊謂夢窗詞旨﹐實用玉溪詩法。咽抑凝回﹐辭不盡意。而使人自遇於深至。鉤﹖雜碎﹐或學者之過。猶西昆末流﹐誠不可歸獄夢窗。至於淸眞之似子美﹐則拙鈍猶未之窺見也。別紙所示﹐都中癥結。初學人能得法師如此﹐不禁竊熹自負耳。謹再磨琢奉呈﹐伏惟垂誨。復頓首。二月朔日。

彊村詞老執事﹕頃承手教﹐於鄙作盡無所否﹐非所望也。復以爲詞之爲道﹐嵇叔夜手揮目送二語盡之。至於形色﹐尢不可苟。而聲情神思﹐則作者各有天焉﹐不得彊而致也。先生以爲然乎。前作去後﹐尙有商量數處﹐不過取其圓澑。惟東閣閣字﹐必應攺作觀字。謹別紙更錄呈政﹐並頌興居。復再頓首。春水﹑夢窗二家﹐短長安在﹐望破例相告。

附﹝解連環﹖己酉燈節呈彊村用夢窗韻﹞﹕「綰同心結。別作褰裳佩結正春舒柳眼﹐嫩條柔極。別作柔條嫩極料庾信愁滿江關﹐更吳雨瀟瀟﹐別作酥雨寒寒落梅風色。社酒猶賒﹐燕泥冷郁金梁別作堂北。問巢痕東閣﹐別作東觀又作藻井傘影西淸﹐別作斧廊可堪重憶。試燈一作遨春故情未擲。爲別作替東風作主﹐商略紅白。怕元都去一作此後桃花﹐又﹖裛露泛霞﹐自驕紺碧。別作別饒緗碧玉宇孤蟾﹐瞰來去別作閱日夜滄溟潮汐。且尋伊別作有霜腴玉龍怨調﹐倚聲擫得。別作傍墻﹖得」

幾道先生在近代學術界之地位﹐固已盡人皆知。至其倚聲塡詞﹐殊不多見。以上三札﹐作於宣統元年﹐時方任京師大學校長。而卑辭請益﹐若惟恐彊翁不屑爲指點者。前輩進學之猛﹐虛懷之切﹐令人驚佩。一詞幾經修攺﹐隻字未安﹐皇皇焉不能自已。宜其從事譯述時﹐對一名詞﹐或旬日而後定﹐不肯絲毫苟且也。沐勛附記。

