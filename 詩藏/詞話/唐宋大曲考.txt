唐宋大曲考

﹝近人﹞王國維撰

海寧王國維

●目錄

正宮調

中呂宮

道調宮

道宮薄媚西子詞

排徧第八

排徧第九

第十攧

入破第一

第二虛催

第三衮徧

第四催拍

第五衮徧

第六歇拍

第七煞衮

薄媚摘徧

大聖樂

南呂官

仙呂宮

黃鐘宮

越調

大石調

雙調

水調歌頭

水調歌頭

排徧第一

排徧第二

排徧第三

排徧第四

排徧第五

排徧第六帶花徧

排徧第七攧花十八

調新水令

采蓮令

采蓮壽鄕詞

延徧

攧徧

入破

衮徧

實催

衮

歇拍

煞衮

小石調

歇指調

林鐘商

中呂調

南呂調

仙呂調

黃鐘羽

般涉調

正平調無大曲

惜奴嬌曲破

句降黃龍舞

答

遣

句南呂薄媚舞

答

遣

劍舞

●唐宋大曲考

大曲之名始見於蔡邕女訓曰琴曲小曲五終則止大曲三終則止【太平禦覧卷五百五十七】而詳於宋書樂志志曰淸商三調平調淸調瑟調下列大曲十六一曰東門行二曰折楊栁行三曰艶歌羅敷行四曰西門行五曰折楊栁行六曰煌煌京洛行七曰艶歌阿嘗【一曰飛鶻行】八曰步出夏門行九曰艶歌何嘗行十曰野田黃雀行十一曰滿歌行十二曰步出夏門行【一曰隴西行】十三曰棹歌行十四曰雁門太守行十五曰白頭吟【與棹歌同調】十六曰明月其所以名爲大曲者則有說焉郭茂倩曰諸調曲皆有辭有聲而大曲又有艶有趨有亂辭者其歌詩也聲者若羊吾夷伊那何之類也艶在曲之前趨與亂在曲之後【樂府詩集卷二十六】今考之宋書所載如艶歌羅敷行注曰三解前有艶詞曲後有趨則艶與趨均在此三解外矣如艶歌阿嘗四解艶歌何嘗行五解後皆有趨而注云曲前有艶則艶在曲外矣又如魏明帝步出夏門行注云朝遊上爲艶蹙迫下爲趨則艶與趨均在曲內白頭吟五解後復有亂由是觀之以曲之前後又有艶有亂有趨故曰大曲魏書樂志云太宗增修百戲撰合大曲亦當類此唐人以伊州涼州徧數多者爲大曲宋王灼云凡大曲有散序靸排徧攧正攧入破虛催實催衮徧歇拍殺衮始成一曲謂之大徧【碧雞漫志卷三】沈括亦云所謂大徧者有序引歌■﹝翕瓦﹞嗺哨催攧衮破行中腔踏歌之類凡數十解每解有數疊者裁截用之謂之摘徧今之大曲皆是裁用非大徧也【夢溪筆談卷五】然則大曲之名自沈約至於兩宋皆以徧數多者爲大曲𨿽淵源不同其義固未嘗有異也

唐時雅樂俗樂均有大曲唐六典注云大樂署掌敎雅樂大曲三十日成小曲二十日淸樂大曲六十日大文曲三十日小曲十日燕樂西涼龜玆安國天竺疏勒髙昌大曲各三十日次曲各二十日小曲各十日【唐六典卷十四協律郎條】雅樂大曲史無明文惟儀鳳二年太常寺少卿韋萬石奏云立部伎內破陣樂五十二徧修入雅樂祇有兩徧名曰七徳慶善樂七徧修入雅樂祇有一徧名曰九功上元舞二十九徧今入雅樂一無所減【唐會要卷三十二及舊唐書音樂志】則雅樂固有大小曲矣淸樂大曲當與宋書樂志所載者略同而燕樂大曲則當同於魏志之大曲今其目之見於崔令欽教坊記者凡四十有六曰踏金蓮曰綠腰曰涼州曰薄媚曰賀聖樂曰伊州曰甘州曰泛龍舟曰采桑曰千秋樂曰霓裳曰玉樹後庭花曰伴侶曰雨霖鈴曰柘枝曰胡僧破曰平翻曰相駞逼曰呂太后曰突厥三臺曰大寶曰一斗鹽曰羊頭神曰大姊曰舞大姊曰急月記曰斷弓弦曰碧霄吟曰穿心蠻曰羅步底曰回波樂曰千春樂曰龜玆樂曰醉渾脫曰映山雞曰昊破曰四會子曰安公子曰舞春風曰迎春風曰看江波曰寒雁子曰又中春曰翫中秋曰迎仙客曰同心結皆燕樂大曲也其詞之存乎今者有涼州歌散序三徧排徧二徧伊州歌排徧五徧入破五徧【均見樂府詩集卷七十九】餘如綠腰甘州泛龍舟采桑千秋樂雨霖鈴柘枝突厥三臺回波樂均存一徧或二徧而已

然唐之大曲固有未盡於令欽所記者舊唐書音樂志謂立部伎內破陣樂五十二徧慶元樂七徧上元舞二十九徧又貞元中昭義節度使王虔休獻繼天誕聖樂凡二十五徧【唐會要卷三十三】以宋人之名名之謂之非大曲不可也又如樂府詩集所載水調歌五徧入破六徧大和五徧陸州歌三徧排徧四徧其徧數之多與伊州梁州無異則亦唐之大曲也

至兩宋大曲宋史樂志載之綦詳志云宋初置教坊所奏凡十八調四十六曲【按四十六曲乃四十大曲之誤說見後】一曰正官調其曲三曰梁州瀛府齊天樂二曰中呂宮其曲二曰萬年歡劍器三曰道調宮其曲三曰梁州薄媚大聖樂四曰南呂宮其曲二曰瀛府薄媚五曰仙呂宮其曲三曰梁州保金枝延壽樂六曰黃鐘宮其曲三曰梁州中和樂劍器七曰越調其曲二曰伊州石州八曰大石調其曲二曰淸平樂大明樂九曰雙調其曲三曰降聖樂新水調采蓮十曰小石調其曲二曰胡渭州嘉慶樂十一曰歇指調其曲三曰伊州君臣相遇樂慶雲樂十二曰林鐘商其曲三曰賀皇恩泛淸波胡渭州十三曰中呂調其曲二曰綠腰道人歡十四曰南呂調其曲二曰綠腰罷金鉦十五曰仙呂調其曲二曰綠腰彩雲歸十六曰黃鐘羽其曲一曰千春樂十七曰般涉調其曲二曰長壽仙滿宮花十八曰正平調無大曲小曲無定數以上所載曲數止於四十又正平調下獨云無大曲則前四十曲爲大曲無疑樂志原文出於文獻通考通考正作四十大曲六大兩字字形相近故致訛也陳暘樂書謂聖朝循用唐制分教坊爲四部自合四部以爲一故樂工不能徧習第以大曲四十爲限【樂府卷一百八十八】吳自牧謂汴京教坊大使孟角球曾做雜劇本子葛守誠撰四十大曲【夢粱錄卷二十】元人猶有三千小令四十大曲之說【楊朝英樂府新編陽春白雪卷首】皆其確證也至夢粱錄又有舞四十六大曲之語【卷二十】陳振孫書錄解題歌詞類有五十大曲十六卷張炎詞源有五十四大曲而周密齊東野語謂樂府混成集所載大曲一類凡百餘解【齊東野語卷十】然教坊所肄止於四十玆先考宋志大曲之存於今者然後及他書耳

○正宮調

梁州梁州亦作涼州洪邁云涼州今轉爲梁州唐人已多誤用【容齋隨筆卷十四】

程大昌云涼州後遂訛爲梁州【演繁露卷七】新唐書禮樂志雲天寶樂曲皆以邊地爲名若涼州伊州甘州之類至宋猶存王灼云涼州排徧余曾見一本有二十四段【碧雞漫志卷三】

晏幾道小山詞有梁州令二疊五十字歐陽修六一詞有涼州令二疊一百五字當晏詞之四疊而字句稍異晁無咎琴趣外篇有梁州令疊韻一百字則分作四疊均不著宮調王灼云凡大曲就本宮調制引�慢近令蓋度曲者常態【碧雞漫志卷三】則令詞亦自大曲出也玆錄晁詞以備參考

梁州令疊韻

田野間來慣睡起初驚曉燕樵靑走掛小簾鉤南園昨夜細雨紅芳徧平蕪一帶煙花淺過盡南歸雁俱遠憑欄送目空腸斷

好景難常占過眼韶華如箭莫教鶗鴂送韶華多情楊柳爲把長條絆淸尊滿酌誰爲伴花下提壼勸何妨醉臥花底愁容不上春風面【琴趣外篇卷一】

附金董解元西廂有正宮梁州纏令元曲正宮中有小梁州字句略同宋宋上交近事會元云正宮中別有小涼州亦曰碎宮梁州【近事會元卷四】則宋初已有此曲或卽大遺聲也

正宮梁州纏令

玉漏迢迢二鼓過月上庭柯碧天空闊鏡銅磨啞地聽櫳門兒響見巫娥對郎羞懶無柰靠人先要偎磨寶髻擁靑螺臉蓮香傳說不得媚多【董西廂卷三】

元曲南呂宮有梁州第七必系借用他宮梁州大曲之一徧第七者卽所謂排徧第七也如左

梁州第七

我𨿽是見宰相如文王施禮一頭地離明妃早宋玉悲秋怎禁他帶天香著莫定龍衣袖他諸餘可愛所事兒相投消磨人幽恨陪伴我閒遊偏宜向梨花月底登樓芙蓉燭下藏鬮體態是二十年挑剔就的溫柔姻緣是五百載該撥下配偶臉兒有一千般說不盡的風流寡人乞求他左右他比那落伽山觀自在無楊柳見一面得長壽情系人心早晚休則除是雨歇雲收【元馬致逺漢宮秋雜劇】

周密武林舊事載南宋官本雜劇段數有四僧梁州三索梁州詩曲梁州頭錢梁州食店梁州法事饅頭梁州四哮梁州七本

瀛府南宋官本雜劇有哭骰子瀛府醉縣君瀛府懊骨頭瀛府賭錢望瀛府四本陶宗儀輟耕錄載宋金院本名目有列良瀛府一本

齊天樂宋詞正宮有齊天樂或大曲之一徧也

齊天樂【正宮】

綠蕪凋盡臺城路殊鄕又逢秋晚暮雨生寒鳴蛩勸織深閣時聞裁翦云窓靜掩嘆重拂羅裀頓疎花簟尙有練囊露螢淸夜照書卷荊江畱滯最久故人相望處離思何限渭水西風長安亂葉空憶詩情宛轉憑髙眺遠正玉液新篘蟹螯初薦醉倒山翁但愁殘照斂【周邦彥淸眞集卷下】

○中呂宮

萬年歡宋詞有萬年歡不著宮調元趙孟俯有萬年歡二首均注中呂宮其詞平仄通葉或大曲之一徧也玆錄晁無咎詞以備參考

萬年歡

十里環溪記當年並遊依舊風景彩舫紅妝重泛九秋淸鏡莫嘆歌臺慢艸喜相逢歡情猶勝蘋洲畔橫玉驚鸞半天云正愁凝中秋醉魂未醒又佳辰授衣良會堪更蚤歲功名豪气尙淩汝潁能致黃金一井也莫負鴟夷髙興別有个瀟灑田園醉鄕天地同永【琴趣外篇卷五】

南宋官本雜劇有喝貼萬年歡托合萬年歡二本宋金院本名目有賀貼萬年歡一本

劍器劍器陳暘樂書作劍气宋詞有劍气近元南曲有劍器令或借大曲之制也

劍气近

夜來雨願倩得東風吹住海棠正妖嬈處且畱取悄庭戶試聽鶯啼燕語分明共人愁緒怕春去嘉樹翠陰初轉午重簾未捲乍睡起寂寞看風絮偸彈淸淚寄煙波見江頭故人爲言憔悴如許彩箋無數去卻寒暄到了渾無定據斷腸落日千山暮【袁去華宣卿詞】

劍器令

咱每論風標看過了多多少少這玉容都彊別个果然一見魂消【見沈瑛南九宮譜引古傳奇劉盼盼】

○道調宮

梁州參考正宮梁州

薄媚本唐大曲宋董穎有道宮薄媚大曲十徧

道宮薄媚【西子詞】

排徧第八

怒濤捲雪巍岫布云越襟吳帶如斯有客經遊月伴風隨值盛世觀此江山美合放懷何事卻興悲不爲回頭舊谷天涯爲想前君事越王嫁禍獻西施吳卽中深機闔廬死有遺誓句踐必誅夷吳未干戈出境倉卒越兵投怒夫差鼎沸鯨鯢越遭勁敵可憐脫重圍歸路茫然城郭坵墟飄泊稽山裏旅魂暗逐戰塵飛天日慘無輝

排徧第九

自笑平生英气淩雲萬里宣威那知此際熊虎途窮來伴麋鹿卑棲旣甘臣妾猶不許何爲計爭若都燔寶器盡誅吾妻子徑將死戰決雄雌天意恐憐之偶聞太宰正擅權貪賂市恩私因將寶玩獻誠𨿽脫霜戈石室囚系憂嗟又經時恨不如巢燕自由歸殘月朦朧寒雨瀟瀟有血都成淚備嘗險厄反邦畿寃憤刻肝脾

第十攧

種陳謀謂吳兵正熾越勇難施破吳策惟妖姬有傾城妙麗名稱西子歲方筓算夫差惑此須致顚危範蠡微行珠貝爲香餌薴蘿不釣釣深閨吞餌果殊姿素肌纎弱不勝羅綺鸞鏡畔粉面淡勻梨花一朶瓊壼裏嫣然意態嬌春寸眸剪水斜鬟松翠人無雙宜名動君王繡履容易來豋玉陛

入破第一

窣湘裙搖漢偑步步香風起斂雙蛾論時事蘭心巧會君意殊珍異寶猶是朝臣未與妾何人被此隆恩𨿽令效死奉嚴旨隱約龍姿忻悅重把甘言說辭俊雅質娉婷天教汝眾美兼備聞吳重色憑汝和親應爲靖邊陲將別金門俄揮粉淚淨妝洗

第二虛催

飛雲駛香車故國難回睇芳心漸搖迆邐吳都繁麗忠臣子胥預知道爲邦祟諫言先啟願勿容其至周亡褒姒殷傾妲已吳王郤嫌胥逆耳才經眼便深恩愛東風暗綻嬌蘂彩鸞翻妬伊得取次於飛共戲金屋看承他宮盡廢

第三衮徧

華宴夕燈搖醉粉菡萏籠蟾桂揚翠袖含風舞輕妙處驚鴻態分明是瑤臺瓊榭閬苑蓬壼景盡移此地花繞仙步鶯隨管吹寶帳暖畱春百和馥鬱融鴛被銀漏永楚云濃三竿日猶褪霞衣宿酲輕腕嗅宮花雙帶系合同心時波下比目深憐到底

第四催拍

耳盈絲竹眼搖珠翠迷樂事宮闈內爭知漸國勢淩夷姦臣獻佞轉恣奢淫天譴歲屢饑從此萬姓離心解體越遣使陰窺虛實蚤夜營邊備兵未動子胥存𨿽堪伐尙畏忠義斯人旣戮且又嚴兵捲土赴黃池觀釁種蠡方云可矣

第五衮徧

機有神徵鼙一鼓萬馬襟喉地庭喋血誅畱守憐屈伏罷兵回危如此當除禍本重結人心爭柰荒迷戰骨方埋靈旗又指勢連敗柔荑攜泣不忍相拋棄身在兮心先死宵奔兮兵已前圍謀窮計盡唳鶴啼猿聞處分外悲丹穴縱近誰容再歸

第六歇拍

哀誠屢吐甬東分賜垂暮日置荒隅心知愧寶鍔紅委鸞存鳳去辜負恩憐情不似虞姬尙望論功歸故里降令曰吳無赦汝越與吳何異吳方怨越方疑從公論合去妖類蛾眉宛轉竟殞鮫綃香骨委塵泥渺渺姑蘇荒蕪鹿戲

第七煞衮

王公子靑春更才美風流慕連理耶溪一日悠悠回首凝思雲鬟煙鬢玉佩霞裾依約露妍姿送目驚喜俄迂玉趾同仙騎洞府歸去簾櫳窈窕戲魚水正一點犀通遽別恨何已媚魄千載教人屬意況當時金殿裏【曽慥樂府雅詞卷上】

薄媚摘徧

桂香消梧影瘦黃菊迷深院倚西風看落日長江東去如練先生底事有賦飄然剛道爲田園獨醒何爲持杯自勸未能免休把萊萸吟翫但管年年健千古事幾憑闌吾生九十彊半歡娛終日富貴何時一笑醉鄕寬倒載歸來回廊月又滿【見趙以夫虛齋樂府比其字句蓋摘入破第一一徧爲之】

南宋官本雜劇有簡帖薄媚請客薄媚錯取薄媚傳神薄媚九妝薄媚本事現薄媚打調薄媚拜褥薄媚鄭生遇龍女薄媚八本

大聖樂宋詞有大聖樂惟周密一闋自注云單煞或卽大曲之煞衮也

大聖樂

嬌綠迷雲倦紅顰曉嫩晴芳樹漸午陰簾影移香燕語夢回千點碧桃吹雨冷落錦宮人歸後記前度蘭橈停翠浦憑闌久謾凝佇鳳翹慵聽金縷畱春問誰最苦柰花自無言鶯自語對畫樓殘照東風吹遠天涯何許怕折露條愁輕別更煙暝長亭啼杜宇垂楊晚但羅袖暗沾飛絮【周密蘋洲漁笛譜卷一】

南宋官本雜劇有塑金剛大聖樂單打大聖樂柳毅大聖樂三本

○南呂官

瀛府

薄媚

○仙呂宮

梁州

保金枝南宋官本雜劇有檻偌保金枝一本

延壽樂南宋官本雜劇有黃傑進延壽樂義養娘延壽樂二本

宋金院本名目有撦彩延壽樂一本

○黃鐘宮

梁州

中和樂南宋官本雜劇有封騭中和樂一本

劍器

○越調

伊州本唐大曲宋有伊州曲殆卽大曲之一二徧也曾季貍艇齋詩話洪玉父詩爲理伊州十二疊緩歌聲裏看洪州則此曲凡十二疊也金董解元西廂有大石調伊州衮必大曲之衮徧借入大石調者也

伊州曲

金雞障下胡雛戲樂極禍來漁陽兵起巒輿幸蜀玉環縊死馬嵬坡下塵滓夜對行宮皓月恨最恨春風桃李洪都方士念君縈系妃子蓬萊殿裏覓尋太眞宮中睡起遙謝君意淚流瓊膾梨花帶雨髣佛霓裳初試寄鈿合共金釵私言徒爾在天願爲比翼同飛在地願爲連理雙枝天長與地久惟此恨無已【陳元靚歲時廣記卷二十七】

伊州衮

張生見了五魂俏無主道不曾見恁好女普天之下更選兩个應無膽狂心醉作使得不顧危亡便胡做一向癡迷不道其間是誰住處忒昬沈忒麄魯沒掂三沒思慮可來慕古少年做事大抵多失心麤手撩衣袂大踏步走至根前欲推戶腦背後有人來你尋思恁照顧【董西廂卷一】

元曲小石調有伊州徧亦其一徧也

伊州徧

爲憶小卿牽腸割肚淒惶悄然無底末受盡平生苦天涯海角身心無个歸著恨馮魁趁恩奪愛狗幸狼心全然不怕天折挫到如今恁地喫耽閣禁不過更那堪晚來暮云深鎖故人杳杳長江風送聽胡笳歷歷聲韻聒一輪皓月朗幾處鳴榔時復唱和漁歌轉無那沙汀蓼岸一點漁燈相照寂寞古渡停畫舸雙生無語淚珠落呼僕隸指撥水手在意扶拖【明獻王太和正音譜載元白朴散套】

南宋官本雜劇有領伊州鐵指甲伊州鬧伍百伊州裴少俊伊州食店伊州五本宋金院本名目有背箱伊州酒樓伊州二本

石州宋詞有石州引如左

石州引

薄雨催寒斜照弄晴春意空闊長亭柳色才黃遠客一枝先折煙橫水際映帶幾點歸鴉東風消盡龍沙雪還記出門時恰而今時節將發畫樓芳酒紅淚淸歌頓成輕別已是經年杳杳音塵都絕欲知方寸共有幾許新愁芭蕉不展丁香結枉望斷天涯兩厭厭風月【賀鑄東山寓聲樂府】

南宋官本雜劇有單打石州和尙那石州趕厥石州三本

○大石調

淸平樂唐宋均有淸平樂詞字數句法相同似與大曲無涉不錄

大明樂南宋官本雜劇有土地大明樂打球大明樂三爺老大明樂三本

○雙調

降聖樂

新水調唐有水調歌宋詞有水調歌頭又曾布有水調歌頭七徧如左

水調歌頭

明月幾時有把酒問靑天不知天上宮闕今夕是何年我欲乘風歸去只恐瓊樓玉宇髙處不勝寒起舞弄淸影何似在人間轉朱閣低綺戶照無眠不應有恨何事常向別時圓人有悲歡離合月有陰晴圓缺此事古難全但願人長久千里共嬋娟【蘇軾東坡樂府卷上】

水調歌頭

排徧第一

魏豪有馮燕年少客幽並擊球鬥鷄爲戲遊俠久知名因避仇來東郡元戎逼屬中軍直气淩貔虎須臾叱吒風雲懍懍座中生偶乘佳興輕裘錦帶東風躍馬往來尋訪幽勝遊冶出東城堤上鶯花掩亂香車寶馬縱橫艸軟平沙穩髙樓兩岸春風笑語隔簾聲

排徧第二

袖籠鞭敲鐙無語獨閒行綠楊下人初靜煙澹夕陽明窈窕佳人獨立瑤階擲果潘郎瞥見紅顏橫波盼不勝嬌軟倚云屏曳紅裳頻推朱戶半開還掩似欲倚伊啞聲裏細訴深情因遣林間靑鳥爲言彼此心期的的深相許竊香解佩綢繆相顧不勝情

排徧第三

說良人滑將張嬰從來嗜酒回家鎭長酩酊長酲屋上鳴鳩空鬭梁間客燕相驚誰與花爲主蘭房從此朝雲夕雨兩牽縈似遊絲狂蕩隨風無定柰何歳華荏染歡計苦難憑惟見新恩繾綣連枝比翼香閨日日爲郎誰知松蘿托蔓一比一毫輕

排徧第四

一夕還醉開戶起相迎爲郎引裾相庇低首略濳形情深無隱欲郎乘間起佳兵授靑萍茫然撫弄不忍欺心爾能負心於彼於我必無情熟視花鈿不足剛腸終不能平假手迎天意一揮霜刃牕間粉頸斷瑤瓊

排徧第五

鳳皇釵寶玉飄零慘然悵嬌魂怨飲泣吞聲還被淩波喚起相將金穀同遊想見逢迎處揶揄羞面妝臉淚盈盈醉眠人醒來晨起血凝螓首但驚喧白鄰里駭我卒難明致幽囚推究覆盆無計哀鳴丹筆終誣服圜門驅擁銜寃垂首欲臨刑

排徧第六帶花徧

帶花向紅塵裏有喧呼攘臂轉身辟眾莫遣人寃濫殺張室忍偸生僚吏驚呼呵叱狂辭不變如初投身屬吏慷慨吐丹誠彷佛縲紲自疑夢中聞者皆驚嘆爲不平割愛無心泣對虞姬手戮傾城寵翻然起死不敎仇怨負寃聲

排徧第七攧花十八

義城元靖賢相國嘉慕英雄士賜金繒聞此事頻嘆賞封章歸印請贖馮燕罪日邊紫泥封詔闔境赦深刑萬古三河風義在靑簡上眾知名河東注任流水滔滔水涸名難泯至今樂府詞歌詠流入管弦聲【王明淸玉照新誌卷二】

宋詞有新水令殆就新水調中制令也如左

冒風連騎出金城聞孤猿韻切懷念親眷爲笑徐都尉徒誇彩繪寫出盈盈嬌面振旅闐闐覩訝閬苑神仙越公深羨驟萬馬侵淩轉盼感先鋒容放鏡收鸞鑑一半歸前陣慘怛切同陪元帥恣歡戀二歲偶爾將軍沈醉連綿私令婢捧菱花都市尋徧新官聽說邀郎宴因命賦悲歡孰敢做人甚難梅妝復照傅粉重見【宋陳元靚歲時廣記卷十二載宋人詠樂昌公主詞案此詞歲時廣記作新水令然朱翌猗覺寮雜記卷下云大曲新水歌樂昌公主與徐徳言破鏡復合事則令亦卽大曲也】

元曲有新水令亦在雙調或大曲遺聲也雙

調新水令

五方旗招展日邊霞冷淸淸半張鑾駕鞭倦裊鐙慵踏回首京華一步步放不下【元白朴梧桐兩雜劇】

南宋官本雜劇有桶擔新水雙哮新水燒花新水三本

采蓮宋詞有采蓮令又采蓮大曲延徧以下八徧如左

采蓮令

月華收云澹霜天曙西徵客此時情苦翠娥執手送臨岐軋軋開朱戶千嬌面盈盈佇立無言有淚斷腸爭忍回顧一葉蘭舟便恁急槳淩波去貪行色豈知離緒萬般方寸但飲恨脈脈同誰語更回首重城不見寒江天外隱隱兩三煙樹【柳永樂章集卷中】

采蓮【壽鄕詞】

延徧

霞霄上有壽鄕廣袤無際東極滄海縹緲虛無蓬萊弱水風生屋浪鼓楫揚舲不許凡人得至甚幽邃試右望金樞外西母樓閣玉闕瑤池萬頃琉璃雙成倩巧方朔詼諧來往徜徉霓裳飄颻寶砌更希奇

攧徧

南鄰丹幄宮赤伏顯符記朱陵曜綺繡箕翼炯瑞光騰起毎歲秋分老人見表皇家襲慶迎祺天子當膺無疆萬歲北窺元冥魁杓擁佳气長拱極終古無移論南北東西相直何啻千萬里信難計

入破

璇穹層雲上覆光景如梭逝惟此過隙緩徵轡垂象森列昭回碧落卓然躔度炳曜更騰輝永永淸光燁煒綿四野金碧爲地蘂珠宮瓊玖室俱髙峙千種奇葩松椿可比暗香幽馥歲歲長春靈鳥何曽西委

衮徧

徧此境人樂康挾難老術悟長生理盡阿祗僧劫赤松王令安期彭籛盛矣尙爲嬰稚鶴算龜齡絳老休誇甲子鮐背聳黃髮垂髻更童顏長鼓腹同遊戲眞是華胥行有歌坐有樂獻笑都是神仙時見羣翁啟齒

實催

露華霞液云漿椒醑恣玉斝金罍交酬成雅會拚沈醉中山千日未爲長久今此陶陶一飲動經萬祀陳果窳皆是奇異似瓜如斗盡備三千歲一熟珍味飣座中瑩如玉爽口流涎三偸不枉西眞指議

衮

有珍饌時時饋滑甘丰膩紫芝熒煌嫩菊秀媚貯瑪瑙琥珀精器延年益壽莫儗人間烹餁徒費休說龍肝鳳髓動妙樂仙音鼎沸玉蕭淸瑤瑟美龍笛脆雜沓飛鸞花裀上趁拍紅牙餘韻悠揚竟海變桑田未止

歇拍

其間有洞天侶思遊塵世珠葆搖曳華表眞人淸江使者相從密議此老遨嬉我輩應須隨侍正舉步忽思同類十八公方聳壑宜邀致夙駕星言人爭圖繪朅來鄞山甬水因此崇成四明裏第

煞衮

吾皇喜光寵無二玉帶金魚榮貴或者疑之豈識聖明曾主斯鄕嘗相與繾綣膠漆何可相離今日風雲合契此實天意吾皇聖壽無極享燕粲千載相逢我翁亦昌熾永作升平上瑞【史浩鄭峯眞隱漫錄卷四十五】

南宋官本雜劇有唐輔采蓮雙哮采蓮病和采蓮三本

○小石調

胡渭州曲文無考惟姜夔醉吟商小品序云石湖老人謂予云琵琶有四曲今不傳矣曰■﹝氵蒦﹞索梁州轉關綠腰醉吟商胡渭州歷弦薄媚也予毎念之辛亥之夏予謁楊廷秀丈於金陵邸中遇琵琶工解作醉吟商胡渭州因求得品弦法譯成此譜實雙聲耳其言如是琵琶中之醉吟商胡渭州不知視大曲之胡渭州如何要足窺其一二也

醉吟商小品

又正是春歸細柳暗黃千縷暮鴉啼處夢逐金鞍去一點芳心休訴琵琶解語【姜夔白石道人歌曲卷二】

南宋官本雜劇有趕厥胡渭州單番將胡渭州銀器胡渭州看燈胡渭州四本

嘉慶樂南宋官本雜劇有老孤嘉慶樂一本

○歇指調

伊州

君臣相遇樂南宋官本雜劇有裴航相遇樂一本

慶雲樂南宋官本雜劇有進筆慶雲樂一本

○林鐘商

賀皇恩南宋官本雜劇有扯籃兒賀皇恩催妝賀皇恩二本

泛淸波宋詞中尙有摘徧一徧如左

泛淸波摘徧

催花雨小著柳風柔都是去年時候好露紅煙綠盡有狂情鬭春早長安道秋千影裏絲管聲中誰放艶陽輕過了倦客登臨暗惜花光陰恨多少楚天渺歸思正如亂雲短夢未成芳艸空把吳霜鬢華自悲淸曉帝城杳雙鳳舊約全虛孤鴻後期難到且趁朝花夜月翠樽頻倒【晏幾道小山詞】

南宋官本雜劇有能知他泛淸波三釣魚泛淸二本

胡渭州

○中呂調

綠腰亦作六麼宋詞有六麼令如左

六麼令

澹煙殘照搖曳溪光碧溪邊淺桃深杏迆邐染春色昨夜扁舟泊處枕底當灘磧波聲漁笛驚回好夢夢裏欲歸歸不得展轉翻成無寐因此傷行役思念多媚多嬌咫尺千山隔都爲深情密愛不忍輕離折好天良夜鴛帷寂靜算得也應暗相憶【柳永樂章集卷下】

又吳文英有夢行雲一闋自注云卽六麼花十八則爲大曲之一徧無疑也

夢行雲

簟紋皺纎縠朝炊熟眠未足靑奴細膩未拚眞珠斛素蓮幽怨風前影搔頭斜墜玉畫闌枕水垂楊梳雨靑絲亂如乍沐嬌笙微韻晚蟬亂秋曲翠陰明月勝花夜那堪春去速【吳文英夢窗丁稿】

元曲有六麼序金董西廂有六麼實催六麼徧皆在仙呂宮必系大曲原聲移入他宮者也

六麼序

兀的不消人魂魄綽人眼光說神仙那的是天堂則見脂粉馨香環佩丁當藕絲嫩新織仙裳但風流都在他身上添分毫便不停當見他的不動情你便都休彊則除是鐵石兒郎也索惱斷柔腸【元關漢卿玉鏡臺雜劇】

六麼實催

情懷輾轉難存濟勞心如醉也不吟詩課賦只恁昬昬睡才合眼忽聞人語啞地門開卻見薄情種與夫人來這里著他方言語把人調戲不道俺也識你這般圈圚慢長吁气空垂淚念向日春宵月夜回廊下恁時初見你

六麼徧

向花陰底潛身立漸審聽多時方見伊端的腰兒稔膩裙衣翡翠料來春困把湖山倚偏疑沈香亭北太眞妃好多嬌媚諸餘美遂對月微吟各有相憐意幽情未已忽覩侍婢請伊歸去朱門閉堪悲只怨阿母阻佳期【董西廂卷三】

南宋官本雜劇有爭曲六麼扯攔六麼敎聲六麼鞭帽六麼衣籠六麼廚子六麼孤奪旦六麼王子髙六麼崔護六麼骰子六麼照道六麼鶯鶯六麼大宴六麼驢精六麼女生外向六麼慕道六麼三偌慕道六麼雙攔哮六麼趕厥夾六麼羹湯六麼二十本

○南呂調

綠腰

罷金鉦南宋官本雜劇有牛五郎罷金鉦一本

○仙呂調

綠腰

彩雲歸宋詞有彩雲歸入中呂調或亦大曲之一徧移入他調者也如左

彩雲歸

蘅臯向晚艤輕航卸雲帆水驛魚鄕當暮天霽色如晴晝江練靜皎月飛光那堪聽遠村羌管引離人斷腸此際浪萍風梗度歲茫茫堪傷朝歡暮散被多情賦與淒涼別來最苦襟袖依約尙有餘香算得伊鴛衾鳳枕夜永爭不思量牽情處惟有臨歧一句難忘【柳永樂章集卷中】

南宋官本雜劇有夢巫山彩雲歸靑陽觀婢彩雲歸二本

○黃鐘羽

千春樂南北官本雜劇有禾打千春樂一本

○般涉調

長壽仙宋詞有長壽仙促拍促拍疑大曲中之催拍也

長壽仙促拍【大母生辰】

舜徳日輝光正初冬盛期東朝喜誕生時向彤闈淸淨均化有自然和气長生久視金殿熙熙宴瑤池褘衣俱侍玳筵啟花如錦耀朝輝太平際天子天下養共瞻誠意南山虔祝億萬同歲【曹勛松隱詞卷一又有一闋字數不同】

董西廂有般涉調長壽仙衮則大曲之衮徧也

長壽仙衮

朝廷咫尺不曉定知道多應遣軍定把賢毎徵討不當穩便恁時悔也應遲賢家試自心量度那賊將聞斯語心生怒惡打脊的髠囚怎敢把爺違拗俺又本無心把你僧家混耗甚花唇兒故來相惱【董西廂卷二】

趙孟俯有道宮長壽仙詞恐亦大曲之一徧移入他宮者也長壽仙【道宮聖節】

瑞日當天對絳闕蓬萊非霧非煙翠花覆禁苑正淑景芳妍彩仗和風細轉禦香飄滿黃金殿萬國會朝喜千官拜舞億兆同歡福祉如山如川應玉渚流虹璇樞飛電八音奏舜韶慶玉燭調元歲歲龍輿鳳輦九重春醉蟠桃宴天下太平祝吾皇壽與天地齊年【趙孟俯松雪齋詞】

南宋官本雜劇有打勘長壽仙偌賣旦長壽仙分頭子長壽仙三本宋金院本名目有諱老長壽仙抺面長壽仙二本

滿宮花五代詞有之宋無考文獻通考作滿宮春

○正平調無大曲

以上十八調四十大曲中惟薄媚十徧新水調七徧采蓮八徧尙具體段餘詞惟梁州第七大聖樂單煞伊州衮伊州徧水調歌頭泛淸波摘徧六麼花十八六麼序六麼實催六麼徧長壽仙衮可確證爲大曲之遺他詞之與大曲同名者亦或由大曲出蓋大曲本敎坊傳習曾慥所謂九重傳出【樂序雅詞序】者也其傳於民間者或止一二徧故文人倚聲恆出於此王灼謂後世就大曲制詞者類從簡省而管弦家又不肯自首至尾一一吹彈甚者學不能盡則在當時且然今日之殘缺固不足怪陳暘云今之大曲以譜字記其聲析慢旣多尾偏又促不可以辭配焉【樂書卷一百五十六】是大曲固不盡有辭今譜字旣亡而辭之可徵者亦僅止於此則𨿽寸璣片羽可以旁證大曲者安得不收拾而存之也

然宋時大曲實不止此故有五十大曲五十四大曲之目而樂府混成集所載大曲且多至百餘解【此解字或以曲言非古樂府所謂解也】宋史樂志謂太宗洞曉音律凡制大曲十八正宮平茸破陣樂南呂宮平晉普天樂中呂宮大宋朝歡樂黃鐘宮宇宙荷皇恩道調宮垂衣定八方仙呂宮甘露降龍庭小石調金枝玉葉春林鐘商大惠帝因寛歇指調大定寰中樂雙調惠化樂堯風越調萬國朝天樂大石調嘉禾生九穗南呂調文興禮樂歡仙呂調齊天長壽樂般涉調君臣宴會樂中呂調一斛夜明珠黃鐘羽降聖萬年春平調金觴祝壽春以上十八大曲蓋無一傳者

樂志又載云韶部所奏大曲十三一曰中呂宮萬年歡二曰黃鐘宮中和樂三曰南呂宮普天慶壽【此曲亦太宗所制】四曰正宮梁州五曰林鐘商泛淸波六曰雙調大定樂七曰小石調喜新春八曰越調胡渭州九曰大石調淸平樂十曰般涉調長壽仙十一曰髙平調罷金鉦十二曰中呂調綠腰十三曰仙呂調彩雲歸案上十三曲中十曲與敎坊部所奏同惟普天慶壽大定樂喜新春三曲爲敎坊所無均無可考又龜玆部亦有三十六大曲則並其曲名而亡之矣

此外宋大曲之可考者如左

熙州商調大曲【淸眞集】洪邁云今世所傳大曲皆出於唐而以州名者五伊涼熙石渭也【容齋隨筆卷十四】

熙州一作氐州周邦彥片玉詞淸眞集有氐州第一詞毛晉所藏淸眞集作熙州摘徧蓋熙州之第一徧也

氐州第一【商調】

波落寒汀村渡向晚遙看數點帆小乳葉翻鴉驚風破雁天角斷雲縹緲宮柳蕭疎甚尙掛微微殘照景物關情川途滿目頓來催老漸解狂朋歡意少柰猶被思牽情繞座上琴心機中錦字覺最縈懷抱也知人懸望久薔薇謝歸來一笑欲夢髙唐未成眠霜空已曉【淸眞集卷下】

又張先有熙州慢詞如左

熙州慢

武林鄕占第一湖山詠畫爭巧鷲石飛來倚翠樓煙靄淸猿啼曉況值禁垣師師惠政流入歡謠朝暮萬景寒潮弄月亂峯回照天使尋春不早並行樂免有花愁花笑持酒更聽紅兒肉聲長調瀟湘故人未歸但目送遊雲孤鳥際天杪離情盡寄芳艸【鮑廷博張子野詞補遺上】

南宋官本雜劇有迓鼓兒熙州駱駝熙州二郎熙州三本

降黃龍黃鐘宮大曲【董西廂元周徳淸中原音韻陶宗儀輟耕錄皆同】張炎云如六皆大曲

又云大曲降黃龍花十六當用十六拍前衮中衮六字一拍要停聲待拍取气輕巧煞衮則三字一拍蓋其曲將終也【詞源卷下】董西廂及元曲均有降黃龍衮拜月亭傳奇有降黃龍如左那相國夫人探看了張君瑞便假若鐵石心腸應粉碎子母毎行不到窓兒西壁只聽得書捨裏一聲僕地是時三口兒轉身郤往書幃內驚見張生掉在牀腳底赤條條的不能收拾身起口鼻內俏然沒气【董西廂卷三】

說甚麼宦室門楣寒士尋常望若雲霄時移事遷爲地覆天翻君去民逃多嬌此時相遇料應我和你姻緣非小做夫妻相呼廝喚怎生忘了【拜月亭傳奇卷下】

南宋官本雜劇有列女降黃龍雙旦降黃龍柳玭上宮降黃龍入寺降黃龍偸標降黃龍五本宋金院本名目有■﹝扌羿﹞廩降黃龍一本

柘枝本唐大曲至宋猶存沈括云柘枝舊曲徧數極多如羯鼓錄所謂渾脫解之類今無復此徧寇萊公好柘枝舞會客必舞柘枝毎舞必盡日時謂之柘枝顚今鳳翔有一老尼猶萊公時柘枝妓云當時柘枝尙有數十徧【夢溪筆談卷五】鄮峯眞隱漫錄所載柘枝舞首吹柘枝令次吹射雕徧連歌頭次吹朶肩徧次吹撲蝴蝶徧次吹畫眉徧除柘枝令及歌頭外均有聲無辭宋詞有撲蝴蝶或卽其中一徧也畫眉徧或卽畫眉序方成培云曾見米元暉自書所作畫眉序詞眞迹其字句音節與今南曲畫眉序無異【香硏居士詞塵卷四】米詞未見今錄南曲畫眉序亦足供參考也

歌頭

�人奉聖��朝����主�����畱伊得荷云戲幸遇文明堯階上太平時����何不罷歲�徵舞柘枝柘枝令

回頭下望塵寰處喧畫堂簫鼓整雲鬟搖曳靑綃愛一曲柘枝舞好趁華封盛祝笑共指南山煙霧蟠桃仙酒醉升平望鳳樓歸路【鄮峯眞隱漫錄卷四十五大曲】

撲蝴蝶徧

分釵綰髻洞府難分手離腸短闋啼痕冰舞袖馬嘶霜滑橋橫路轉人依古柳曉色漸分星斗怎分剖心兒一似傾入離愁萬千斗垂鞭佇立傷心還病酒十年夢裏嬋娟二月花中荳蔻春風爲誰依舊【宋呂濱老聖求詞】

畫眉序

與民歡慶賞元宵廣排筵會簪纓珠履貴戚三千座列箸公子王孫簇擁處嬌娥粉面太平無事人樂業黎民盡歌歡宴【明徐叔回八義記】

惜奴嬌洪邁夷堅志紹興九年張淵道侍郎家居無錫南禪寺其女請大仙忽書曰九華天仙降問爲誰曰世人所謂巫山神女者是也賦惜奴嬌大曲一篇凡九曲如左

其一

瑤闕瓊宮髙枕巫山十二覩瞿塘千載灔灔雲濤沸異景無窮好閒吟滿酌金巵憶前時楚襄王曾來夢中相會吾正鬢亂釵橫劍霞衣云縷向前低揖問我仙職桃杏徧開綠艸萋萋鋪地燕子來時向巫山朝朝行雨暮行雲有閒時只恁畫堂髙枕【枕字失韻疑誤】

瑤臺景第二

繞繞云梯上徹靑霄雲外與諸仙同飲鎭長春醉虎嘯猿吟碧桃香異風飄細希奇想人間難識這般滋味姮娥奏樂簫韶有仙音異品自然淸脆遏住行雲不敢飛空凝滯好是波瀾澄湛一溪香水

蓬萊景第三

山染靑螺縹緲人間難涉有珍珠光照晝夜無休息仙景無極欲言時汝等何知且修心欲觀遊亦非大段容易下俯浮生尙自爭名逐利豈不省來歲擾擾兵戈起天慘云愁念時衰合如是使我輩終日蓬宮下淚

勸人第四

再啟諸公百歲還如電急髙名顯宦瞬息耳泛水輕漚霎那間難久立畫燭當風裏安能久之速往茅峯割愛休名避世等功成須有上眞相引指放死求生施良藥功無此千萬記此个良方第一

王母宮食蟠桃第五

方結實累累翠枝交映蟠桃顆顆仙味眞香美遂命雙成持靈刀割來餌服一粒令我延壽萬歲堪笑東方便啟私心盜餌使宮中仙伴遞互相尢殢無柰雙成向王母髙陳之遂指方偸了蟠桃是你

玉淸宮第六

紫雲絳靄髙擁瑤砌�光中無限部列肅整天仙隊又有殊音欲舉聲還止亦有淸香飄世玉駕才興髙上眞仙盡退有瓊花如雪散漫飛空裏玉女金童捧丹文傳仙誨撫諸仙早起勞卿過耳

扶桑宮第七

光陰奇扶桑宮裏日月常晝風物鮮明可愛無陰晦大帝頻鑑於瑤池朱闌外乘鳳飛敎主開顏命醉寶樂齊吹盡是瓊枝天妓毎三杯須用聖母親來揖異昧名花幾千般香盈袂意欲歸卻乘鸞車鳳翼

太淸宮第八

顯煥明霞萬丈祥雲髙布望仙官衣帶曳曳臨風砌玉獸齊焚滿髙穹盤龍勢大帝起玉女金童徧侍奉勅宣言甚荷諸仙厚意復回奏感恩頓首皆躬袂奏畢還宮尙依然雲霞密奇更異非我君何聞耳

歸第九

吾歸矣仙宮久離洞戶無人管之專俟吾歸欲要開金燧千萬頻修已言訖無忘之哩囉哩此去無由再至事冘難言爾輩須能自會汝之言還便是如吾意大抵方寸平平無憂耳𨿽攺易之愁何畏【夷堅乙志卷十三】

案宋詞有惜奴嬌見晁補之琴趣外篇諸集此篇衍爲大曲而並無散序排徧入破之名疑不知大曲者依仿爲之也

又髙麗史樂志載惜奴嬌八徧蓋卽大曲之遺聲也其詞如左

惜奴嬌【曲破】

春早皇都冰泮宮沼東風布輕暖梅粉飄香柳帶弄色瑞靄祥煙凝淺正值元宵行樂同民總無間肆情懷何惜相邀是處裏容欵

無弄仗委東君徧有風光占五陵閒散從把千金五夜繼賞並徹春宵遊翫借問花燈金瑣瓊瑰果曾罕洞天裏一掠蓬瀛第恐今宵短

誇帝裏萬靈咸集永衛紫陌靑樓富臻旣庶矣四海升平文武功勛蓋世賴聖主興賢佐恁致理气緒凝和會景新訪雅致列羣公錫宴在邇上元循典勝古髙超榮異望絳霄龍香飄飄旖旎

景云披靡露浥輕寒若冰盡是遊人才美陌塵潤寶沈遞笑指揚鞭多少髙門勝會況是只有今夕誓無寐

盛日凝理羽巢可窺閬苑金關啟扉燼連霄寧防避暗塵隨馬明月逐人無際調戲相歌穠李未闌已

騁輪縱勒翠羽花鈿比織並雅同陪共越九衢徧盡遨逸料峭云容香惹風縈懷袂徧寓目幾處瑤席繡帟

莫如勝槪景壓天街際彩鰲舉百仭聳倚鳳舞龍驤滿目紅光寶翠動霽色餘霞暎散成綺漸灼蘭膏覆滿靑煙罩地簇宮花撋蕩紛委萬姓瞻仰苒苒雲龍香細共稽首同樂與眾方紀

樓起霄宮裏五福中天紛降瑞弦管齊諧淸宛振逸天外萬舞低回紛繞羅紈搖曳頃刻轉輪歸去念感激天意幸列熙臺洞天遙遙望聖梓五夕華胥魚鑰並開十二聖景難逢無比人間動且經歲婉娩躊躇再拜五云迆邐【髙麗史卷七十一樂志】

傾杯唐書禮樂志元宗嘗以馬百匹盛飾分左右施三重榻舞傾杯數十曲一曲多至數十曲似亦唐大曲也宋詞仙呂宮大石調林鐘商黃鐘羽散水調均有傾杯樂林鐘商又有古傾杯【柳永樂章集】句讀字數均不同宮調旣殊自非一曲中各徧惟陳元靚歲時廣記所載傾杯序共有四疊觀其體制極似大曲且用以敍事尢與當時大曲爲近也

傾杯序【詠王勃事】

昔有王生冠世文章嘗隨舊遊江渚偶爾停舟庽目遙望江祠依依陌上間步恭詣殿砌稽首瞻仰返回歸路遇老叟坐於磯石貌純古因語�子非王勃是致生驚詢之片餉方悟子有淸才幸對滕王髙閣可作當年詞賦汝但上舟休慮迢迢仗淸風去到筵中下筆華麗如神助會俊侶面如玉大夫久坐覺生怒報云落霞並飛孤鶩秋水長天一色澄素閻公竦然復坐華筵次詩引序道鳴鳳佩玉鏘鏘罷歌舞棟雲飛過南浦暮簾捲向西山雨閒雲潭影淡淡悠悠物換星移幾度寒暑閣中帝子悄悄垂名在於何處算長江儼然自東去【歲時故廣記卷三十五】

霓裳霓裳唐人謂之法曲不云大曲所以謂之法曲者以其隸於法曲部而不隸於敎坊故然由其體制觀之固與大曲無異也唐之霓裳散序六徧中序以下十二徧而宋王平據所得夷則商霓裳羽衣譜作曲十一段起第四徧第五徧第六徧正攧入破虛催衮實催衮歇拍殺衮【碧雞漫志卷三】再加以散序六徧中序前三徧當得二十徧與唐之十八徧異惟姜夔於樂工故書中得商調霓裳曲十八闋【白石道人歌曲卷三】與齊東野語無記樂府混成集中裳一曲共三十六段【毎徧二段則三十六段卽十八徧也】猶是開遺曲今惟存中序第一耳

霓裳中序第一

亭臯正望極亂落江蓮歸未得多病卻無气力況紈扇漸疎羅衣初索流光過隙嘆杏梁雙燕如客人何在一簾澹月彷佛照顏色幽寂亂蛩吟壁動庾信淸愁似織沈思年少浪迹笛裏關山柳下坊陌墜紅無信息漫流水涓涓澑碧飄零久而今何意醉臥酒鑪側【白石道人歌曲卷三】

法曲宋詞小石調有法曲獻仙音又有法曲第二柳永樂章集二詞同在一卷中知非二調又字句𨿽略同而用二名知又非一徧也殆亦霓裳之類

法曲獻仙音

追想秦樓心事當年便約於飛比翼毎恨臨歧處正攜手翻成雲雨離拆念倚玉偎香前事慣輕擲慣憐惜饒心性鎭厭厭多病柳腰花態嬌無力早是乍淸減別後忍敎愁寂記得盟言少孜煎剩好將息遇佳景臨風對月事須時恁相憶法曲第二

靑翼傳情香徑偸期自覺當初艸艸未省同衾枕便輕許相將平生歡笑怎生人間好事到頭少謾悔懊細追思恨從前容易致得恩愛成煩惱心下事千種盡憑音耗以此縈牽等伊來自家向道洎相見喜歡存問又還忘了【柳永樂章集卷中】

南宋官本雜劇有綦盤法曲孤和法曲藏瓶兒法曲車兒法曲四本

望瀛道調宮法曲【宋史樂志】葛立方云今世所傳望瀛亦十二徧【韻語陽秋】則亦大曲之類也

宋金院本名目有望瀛法曲一本

淸和樂書錄解題雲家宴集五卷末有淸和樂十八章【卷二十一】宋陳亞喜唱和樂知越州時毎擁騎自衙庭出或由鑑湖緩轡而歸必敲鐙代拍潛唱徹三十六徧然後已【吳處厚靑廂雜記卷一】徧數至多亦大曲也

此外宋詞之以序徧中腔名者如哨徧鶯啼序當亦爲大曲中之一徧徵招調中腔鈿帶長中腔亦然而徵招鈿帶長或亦大曲名也

大曲各疊名之曰徧徧者變也古樂一成爲變周禮大司樂樂有六變八變九變鄭注云變猶更也樂成則更奏也賈疏云變猶更也者燕禮云終尙書云成此云變是也舞亦有變馬端臨曰舞者毎步一進則兩兩以戈盾相向一擊一刺爲一伐爲一成成謂之變【文獻通考卷一百四十五】如唐之聖壽舞六變而畢【同上並社佑通典卷一百四六】而他舞如破陣樂五十二徧慶元樂七徧上元舞二十九徧【舊唐書樂志】或云變或云徧知此兩字因音同而互用也大曲皆舞曲樂變而舞亦變故以徧名各疊非偶然也

大曲各徧之名唐時有散序中序【白氏長慶集卷二十一霓裳羽衣舞歌】排徧入破徹【樂府也詩集卷七十九】中序一名拍序卽排徧徹卽入破之末一徧也宋大曲則沈括謂大徧有序引歌■﹝翕瓦﹞嗺哨催攧衮破行中腔踏歌之類王灼謂大曲有散序靸排徧攧正攧入破虛催實催衮徧歇拍煞衮沈氏所列各名與現存大曲不合其義亦多不可解集韻■﹝翕瓦﹞悉合切又靸息合切二字音同沈氏之所謂■﹝翕瓦﹞卽王氏所謂靸義均未詳嗺以宥酒得名葉夢得云公燕合樂毎酒行一終伶人必唱嗺酒然後樂作此唐人送酒之辭本作碎音今多爲平聲【石林燕語卷五】程大昌云乾道丙戌內宴旣酌百官酒已樂師自殿上折檻間抗聲索不言何曲其聲但云■﹝片崔﹞酒【■﹝片崔﹞音作素回反】朝士多莫能辧【中略】予按李涪刋誤■﹝片崔﹞酒三十拍促曲名三臺■﹝片崔﹞合作啐啐馳送酒聲音啐今訛以平聲李正乂資暇錄所言亦與涪同予又以字書驗之催屈破也啐音蒼憒反啐吮聲也今旣呼樂侑飲則於啐噏有理於屈破無理則自唐至今皆訛啐爲■﹝片崔﹞者索樂之聲貴於發揚遠聞以平聲則便非者他也【中略】名賢詩話閒適門載王仁裕詩淑景卽隨風雨去芳尊毎命管弦嗺後押朝烏夜兔催則嗺酒也以侑酒爲義唐人熟語也又趙勰交趾事迹嗺酒逐歌勰本朝人其言嗺酒卽國初猶用唐語也【演繁露卷十一】東京夢華錄夢粱錄謂之綏酒亦音同之誤嗺之名徧當由此哨義未詳宋史樂志政和三年五月舊來淫哇之聲如打斷哨笛迓鼓之類與其曲名悉行禁止哨當如哨笛之哨然義不可知宋詞般涉調有哨徧大曲無聞催攧衮破則現存大曲皆有之中腔踏歌武林舊事述聖節儀第二盞賜禦酒歌板起中腔第三盞歌板唱踏歌【卷一】夢粱錄所載次序稍異第一盞進禦酒歌板色一名唱中腔一徧訖至再坐第八盞歌板色長唱踏歌中間間以百戲雜劇大曲等【卷三】愚意嗺哨中腔踏歌未必爲大曲之一徧沈氏殆誤以大宴時所奏各樂均爲大曲耳惟王灼所言胥與現存大曲合然攧後尙有延徧虛催後尙有衮徧宋無名氏艸堂詩餘注今樂府諸大曲凡數十解於攧前則有排徧攧後則有延徧【艸堂詩餘卷四東坡水龍吟注】然史浩采蓮延徧在攧徧前則次序固無定矣實催之前尙有衮徧董頴薄媚史浩采蓮皆然張炎所謂前衮是也實催之後衮徧則炎所謂中衮並煞衮爲三灼記王平霓裳亦有三衮則虛催下必漏衮徧二字至其名義亦不可詳排徧或以非一徧故謂之排攧字字書罕見惟陳鵠耆舊續聞云取銅沙鑼於石上攧響【卷四】則或取攧擲之義周密癸辛雜誌後集載徳壽宮舞譜五花兒舞有踢搕刺攧系搠捽諸名則亦舞中之一節因以名其徧者入破則曲之繁聲處也【宋上交近事會元卷四】虛催實催均指催拍言之故董頴薄媚實催作催拍衮義亦未詳劉克莊後村別調賀新郎詞云笑煞街坊拍衮則衮則當就拍言之排徧又謂之歌頭水調歌頭卽新水調之排徧也而大曲之徧數中有注花十八花十六者王灼云花十八前後十八拍又四花拍共二十二拍樂家者流所謂花拍蓋非其正也【碧雞漫志卷三】張炎云大曲降黃龍花十六當用十六拍或不並花拍計之曾布水調歌頭中有帶花徧蓋亦用花拍也顧大曲𨿽多至數十徧亦只分三段散序爲一段排徧攧正攧爲一段八破以下至煞衮爲一段宋仁宗語張文定宋景文曰自排徧以前聲音不相侵亂樂之正也自入破以後侵亂矣至此鄭衛也【王鞏隨手雜錄】此其證也

至大曲之淵源若何大曲之名𨿽見於沈約宋書然趙宋大曲實出於唐大曲而唐大曲以伊州涼州諸曲爲始實皆自邊地來也程大昌曰樂府所傳大曲惟涼州最先出會要曰自晉播遷內地古樂或分散不存苻堅滅涼始得漢魏淸商之樂傳於前後二秦及宋武定關中收之入於江南隋平陳獲之隋文曰此華夏正聲也乃置淸商署總謂之淸樂至煬帝乃立淸樂西涼等九部武后朝猶有六十三曲如公莫舞巴渝明君子夜等皆是也後遂訛爲粱州【演繁露卷七】程氏此說實誤解唐會要而不知西涼非淸樂涼州又非西涼也隋書音樂志大業中煬帝乃定淸樂西涼龜玆天竺康國疎勒安國髙麗禮畢以爲九部淸樂其始卽淸商三調是也並漢來舊曲西涼者起苻氏之末呂光沮渠蒙遜等據有涼州變龜玆聲爲之號爲秦漢伎魏太武旣平河西得之謂之西涼樂至魏周之際遂謂之國伎是淸樂自淸樂西涼自西涼也西涼自爲樂部總名而涼州則爲曲名西涼樂始於呂光而涼州則唐明皇開元六年西涼州都督郭知運進【宋上交近事會元卷四】則西涼自西涼涼州自涼州亦兩不相涉也程氏之言全無是處若胡渭州伊州則天寶中西涼節度使蓋嘉運進【同上】則唐之大曲其始固出自邊地惟徧數甚多與淸樂中之大曲同故名以大曲耳實與沈約書中之大曲無涉也此外唐大曲如柘枝【新唐書西域傳石或曰柘支曰柘析曰赭時】突厥三臺龜玆樂醉渾脫【宋史樂志文獻通考有醉胡騰隊疑卽於闐之對音】尢明示其所自出余亦恐借胡樂節奏爲之姜夔大樂議云大食小食般涉者胡語伊州石州甘州【此說誤也大食小食亦作大石小石唐書地理誌西北渡撥換河中河距思渾河北二十里至小石城又二十里至於闐境之胡蘆河又六十里至大石城一曰於祝曰溫肅州大石小石當由此二城得名般涉隋志作般贍又與大石小石均爲調名而伊州石州甘州則曲名不得混合爲一也】婆羅門者胡曲綠腰誕黃龍【卽降黃龍】新水調者華聲而用胡樂之節奏惟瀛府獻仙音謂之法曲卽唐之法部也凡有催衮者皆胡曲耳【宋史樂志】此足以知大曲之所自出矣

大曲皆舞曲也洪適盤洲集有薄媚舞降黃龍舞史浩鄮峯眞隱漫錄有采蓮舞諸名陳氏樂書謂優伶常舞大曲惟一工獨進但以手袖爲容蹋足爲節其妙串者𨿽風騫鳥旋不踰其速矣然大曲前緩疊不舞至入破則羯鼓襄鼓大鼓與絲竹合作句拍益急舞者入場投節制容故有催拍歇拍姿制俯仰變態百出【樂書卷一百八十五】歐陽永叔所謂入破舞腰紅亂旋者是也然宋時舞曲不止大曲凡轉踏之類皆是轉踏據樂府雅詞所載祇調笑九張機二種然王灼謂世有般涉調拂霓裳石曼卿取作傳踏而鄮峯眞隱漫錄中之太淸舞花舞漁父舞太淸舞用太淸歌花舞用蝶戀花漁父舞用漁家傲均疊數曲而成而無排徧入破之名此亦轉踏之類洪適之漁家傲則有破子其字數句法與本詞無異毛滂東堂詞之調笑破子亦然以其合數曲而成一曲故曾慥置之於大曲之後【今雅詞𨿽載在大曲前然據慥序則當在後】史浩徑編於大曲中其實與大曲無涉若侯鯖錄之商調蝶戀花則又諸宮調傳奇【如今之彈詞】之類並非舞曲矣

宋志教坊四十六曲旣得證其爲四十大曲之誤於是大曲之名較然可數然後知武林舊事輟耕錄所載之宋金雜劇院本其爲大曲者十得二三焉又知此種雜劇與曾布之水調歌頭董頴之薄媚不甚相遠也顧大曲動作均有節度與戲劇之自由動作不能兼容而宋時戲劇散見於小說者頗多皆隨時隨地漫作諧謔均與歌曲無涉然則二者如何合並又其合並在於何時此今日所當硏究者也

宋之大曲雜劇用於春秋聖節三大宴陳暘樂書云燕時皇帝四舉爵樂工道詞以述徳美詞畢再拜乃合奏大曲五舉爵琵琶工升殿獨奏大曲曲上引小兒舞伎間以雜劇【樂書卷一百九十九】是奏大曲與進雜劇自爲二事宋史樂志東京夢華錄武林舊事及宋人文集中樂語次序大略相同故二者合並必在以大曲詠故事之後而以大曲詠故事見諸紀載者以王子髙六麼爲始此曲實始於元丰以前【朱彧萍洲可談卷一】曾布水調歌頭與葛守誠四十大曲皆北宋之作也然其盛行當在南渡後洪適盤洲集中之句降黃龍舞句南呂薄媚舞其曲詞𨿽不傳然就句隊辭觀之不獨詠故事而抑且搬演之矣其句詞如左

句降黃龍舞

伏以玳席接歡杯灔東西之玉錦茵喚舞釵橫十二之金咸駐目於垂螺將應聲而曳繭豈無本事願吐硏辭

答

盼流席上發水調於歌唇色授裾邊屬河東之才子未滿飛鶼之願已成別鵠之悲折荷柄而愁縷無窮翦鮫鮹而淚珠難貫因成絕唱少相淸歡

遣

情隨杯酒滴郎心不忍重開翡翠衾封卻軟綃看錦水水痕不似淚痕深歌罷舞停相將好去

句南呂薄媚舞

羽觴棊布洽主禮於良辰翠袖弓彎奏女妖之艶唱遊絲可倩本事願聞

答

踏軟塵之陌傾一見於月膚會采蘋之洲迷千嬌於楚夢𨿽蛾眉有伐性之戒而狐媚無傷人之心旣吐艶於幽閨能齊芳於節婦果六尺之軀不庇其伉儷非三寸之舌可脫於艱難尙播遺聲得塵髙會

遣

獸質人心冰雪膚名齊節婦古來無纎羅不脫西州路爭得人知是艶狐歌舞旣闌相將好去【盤洲集卷七十八】

史浩之劍器舞亦演故事而敍述甚詳𨿽非大曲全徧亦足以資參考也

劍舞

二舞者對廳立裀上【下略】樂部唱劍器曲破作舞一段了二舞者同唱霜天曉角

瑩瑩巨闕左右凝霜雪且向玉階掀舞終當有用時節唱徹人盡說寶此剛不折內使姦雄落膽外須遣豺狼滅

樂部唱曲子作舞劍器曲破一段舞罷二人分立兩邊別二人漢裝者出對坐桌上設酒果竹竿子念

伏以斷蛇大澤逐鹿中原佩赤帝之眞符接蒼姬之正統皇威旣振天命有歸量勢𨿽盛於重瞳度徳難勝於隆準鴻門設會亞父輸謀徒矜起舞之雄姿厥有解紛之壯士想當時之賈勇激烈飛揚宜後世之效顰回翔宛轉雙鸞奏技四座騰歡

樂部唱曲子舞劍器曲破一段一人左立者上裀舞有欲刺右漢裝者之勢又一人舞進前翼蔽之舞罷兩舞者並退漢裝者亦退復有兩人唐裝出對坐桌上設筆硯紙舞者一人換婦人裝立裀上竹竿子念

伏以雲鬟聳蒼璧霧縠罩香肌袖翻紫電以連軒手幄靑蛇而的皪花影下游龍自躍錦裀上蹌鳳來儀逸態橫生瑰姿譎起傾此入神之技誠爲駴目之觀巴女心驚燕姬色沮豈惟張長史艸書大進抑亦杜工部麗句新成稱妙一時流芳萬古宜呈雅態以洽濃歡

樂部唱曲子舞劍器曲破一段作龍蛇蜿蜒曼舞之勢兩人唐裝者起二舞者一男一女對舞結劍器曲破徹竹竿子念

項伯有功扶帝業大娘馳譽滿文場合玆二妙甚奇特欲使嘉賓釂一觴霍如羿射九日落矯如羣帝驂龍翔來如雷霆收震怒罷如江海含晴光歌舞旣終相將好去

念了二舞者出隊【鄮峯眞隱漫錄卷四十六】

大曲與雜劇二者之漸相接近於此可見又一曲之中演二故事東京夢華錄所謂雜劇入場一場兩段也惟大曲一定之動作終不足以表戲劇自由之動作惟極簡易之劇始能以大曲演之故元初純正之戲曲出不能不攺革之也

唐宋大曲考

