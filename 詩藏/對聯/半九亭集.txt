

1﹑淸正廉明篇

欲行平易近民之政﹔當有慈祥愛物之心。

權勢之地﹐非至公至斷者難處﹔疑似之迹﹐非極審極詳者難明。

多命關天﹐愼勿曰瓜田李下﹔五刑自我﹐急須防叫屈稱冤。

燃犀不詳﹐寧願死者求生路﹔覆盆宜照﹐莫把平民送鬼鄕。

事可做﹐須從眞精神做出﹐方爲實事﹔

功求成﹐須自眞力量做去﹐方見實功。

鄕下差繁﹐衙門騙錢有路﹔堂前事簡﹐小民受福無涯。

用其人黨使安其位﹔行其志應該信其心。

居野﹐世事要堪得破﹔爲官﹐浮名須看得輕。

財盡民窮﹐好將國事當家事﹔信心任運﹐莫把冰山當泰山。

學堂內難於得道﹐衙門中易以溺人。

宦途末路難持﹐須朝乾夕惕﹐莫學那不知休﹐不知足﹐遺譏當世

朽質餘生有幾﹐願厚友懿親﹐成就个不放債﹐不說情﹐謹守終身。

世間爭得功名富貴四字﹔朝中只有君子小人兩途。

恩不嫌過厚﹐故書曰賞延於世﹔

刑不可太濫﹐故書曰罰弗及嗣。

論事貴識大體﹔取人先觀大節。

公平正論不可犯手﹐一犯手則貽羞萬世﹔

權門私竇不可著腳﹐一著腳則玷污終身。

做官不可交非類﹐以壞名節﹔斷事不可聽私書﹐以倒是非。

上人之心田不淨﹐小民之冤枉難伸。

蒞政以法律爲師﹐旣以治人亦可律己﹔

做官以淸淨爲本﹐旣以省事又且省刑。

識髙則量大﹔气盛則聲宏。

忍人所不能忍﹐容人所不能容﹐只是識量大﹔

言人所不敢言﹐發人所不敢發﹐只是見理眞。

發姦不有定見﹐無開口﹔議事不則古昔﹐難服人。

顚倒是非易﹐明中自有褒貶﹔白黑混淆難﹐暗裏豈無鬼神。

居家有二言﹐日惟恕則平怨﹐惟儉則足用﹔

居官有二語﹐曰惟公則生明﹐惟廉則生威。

阿諛進階﹐莫若實心建樹﹔空言逃禍﹐何如髙枕衡門。

天地生才﹐非爲錐刀末利﹔朝廷設職﹐豈徒富貴本身。

紫緩方新﹐願竭忠勤輸耿耿﹔蒼生可念﹐好持矜恕福元元。

爲百姓施恩﹐不在要名結好﹔爲一身植節﹐何須標異見奇。

天下事﹐獨計一時其計淺﹔兩造情﹐只聽一說其聽偏。

口頭言語休深信﹐須防過後羞慚﹔目擊事情未盡眞﹐莫逞一時偏急。

段秀實非公會﹐不舉樂飲酒﹔喬應甲居京師﹐不設席赴筵。

2﹑憤世憂國篇

念邊庭﹐餉缺兵驕﹐蹈海魯連腸欲斷﹔

嗟言路﹐黨姦害正﹐憂天杞國涕何從。

解溫阜財﹐當日賡歌在耳﹔民窮賦重﹐望門持缽難言。

出言每愧金人戒﹔覽報空懷杞國憂。

國家之經制﹐千瘡百孔﹐費實難支﹔

百姓之困窮﹐十室九空﹐情更可憫。

世路崎嶇﹐幾見途窮矜駑馬﹔人情冷暖﹐多因鳥盡廢良弓。

東都惟閹宦爲禍﹔西漢以外戚遭殃。

紙上談兵人有口﹔軍中索餉竈無煙。

奏凱何時﹐犄角三軍多菜色﹔瘡痍遠徙﹐行間千里少人煙。

見饑荒﹐說饑荒﹐棒漏沃焦時已晚﹔

當戰陳﹐議戰陳﹐排山倒海勢難支。

禍莫深於窮治﹔患莫大於招降。

松鶴盈庭﹐十籌海屋能延客﹔兵戈滿眼﹐三箭天山可破胡。

國是分明﹐人力何能奪公論﹔官評紊亂﹐天誅定不徇私情。

壯志可酬﹐但願邊疆新事少﹔君恩難報﹐誰知廟廊舊人疏。

月旦可評﹐莫道黃金鑠眾口﹔風聞易動﹐寧知市虎成三人。

賈誼憂時﹐中藏白簡空流涕﹔陶潛避世﹐贏得靑山伴隱君。

屈左徒赴汩羅﹐悲風浩瀚﹔魯仲連蹈東海﹐肆志徜祥。

壯志未酬﹐西巴空自懷張詠﹔忠言無補﹐南渡教人憶李綱。

3﹑刺貪刺虐篇

承家自是丈夫事﹔開國羞爲聚斂臣。

官可階升需漸次﹔人當品別莫鉆營。

切記﹐占官物﹐霸官地﹐今日亦覺暢快﹔

要知﹐人非舊﹐局更新﹐他年難免追查。

某撫不來天沒眼﹔某人重到地無皮。

騙得錢﹐無災無難拿將去﹔惹出禍﹐做鬼做神還要來。

君子如松柏﹐特立不倚﹔小人似藤蘿﹐附物方興。

惡人知有勢﹐不知勢以理降﹐而守理者終安穩﹔

小人知有錢﹐不知錢以法詘﹐而畏法者免刑罰。

尊天理者種陰騭﹐自然災難不作﹔背王法者造罪孽﹐難免身首橫飛。

樞部擅權﹐大將拊髀多妖冶﹔銓臣通賂﹐京卿滿座半私人。

廿年來多異多災﹐誰不知是兵變﹔滿朝內爭長爭短﹐誰不爲此門戶。

胡馬驕騰﹐臨崖那是哀鳴路﹔朝紳結構﹐負重必非卸擔時。

世運將顚﹐朝端淸議多淆亂﹔兵權無主﹐艸澤姦雄敢橫行。

力排公論良心死﹔堅護私人天理亡。

賣官鬻爵壞封疆﹐恃今日推升自己﹔

注籍杜門挨歲月﹐任他年唾罵由人。

猾手姦臣﹐愈巧愈奇逐吉水﹔忠肝總憲﹐不明不白出都門。

做宰相﹐被人彈射無完膚﹐辯科曰不敢﹐辯道曰不敢﹐無非固寵﹔

結宦官﹐終日掃門持敝帚﹐這參也不去﹐那參也不去﹐只是愛錢。

試看面交者﹐幾人不隙末﹔再看騙錢者﹐那个不凶終。

士夫山莊水田﹐不知弄到幾時﹐竟不思勢窮則變﹔

富漢結權攀貴﹐自謂靠有冰山﹐竟不思利盡則疏。

世道衰微﹐落井誰援忍下石﹔人情丘壑﹐過門不入反操戈。

重賞之下有勇士﹔香餌之下有吸魚。

莫道送來受禮易﹔要知收去從情難。

口裏妄談是非則爲狡﹔胸中不辧蒼素則爲庸。

史書引手﹐直求略無厭足﹔堂屬開門﹐受賂各有定規。

自古君子可以語言文字約﹔而今小人難以禮義誠信結。

仕路趨權門﹐貽羞萬世﹔言官犯公論﹐玷辱終身。

貪地不封糧者﹐命險﹔愛錢營重利者﹐身危。

居下流則歸惡易﹔罹陷阱則呼救難。

4﹑修身自儆篇

詩文要單刀直入﹔政事忌枝蔓牽纏。

浮漚富貴多爭艷﹔泡影功名須自裁。

事有權宜切記戒驕戒躁﹔勢難直遂須知寧緩寧迂。

我不如人休怨﹐世間不如我者尙眾﹔

我能勝人休誇﹐世間勝於我者更多。

我勝人莫矜﹐當思勝人的因果﹔人勝我何害﹔定有勝我的根基。

評品由人﹐須念鑠金滋眾口﹔琢磨在我﹐何妨攻玉自他山。

胸次拓開﹐百年塵世同朝露﹔腳跟站定﹐萬事浮雲過大虛。

世間我字是百病之根﹐不斫倒觸處作怪﹔

人生欲字是終生之累﹐不降服難得安眠。

才忌太露﹔名忌太髙。

閉門守己寧爲陋﹔卻步讓人不是癡。

世界盡寬﹐任他橫逆多侵潤﹔人心匪隘﹐守我慈悲寡是非。

寧任率眞怨﹔莫存弄假心。

率眞賈怨終成己﹔弄假無情難見人。

腳跟由我爲男子﹔口吻傍人非丈夫。

事前只想己﹐不想到人必不妥﹔事後徒責人﹐頓忘責己終是偏。

他山有石能攻玉﹔淺水無波可濯纓。

密邇鹺池﹐念我父無營無染﹔廿年田裏﹐願後人知足知休。

道在出則出﹐要出不徇物﹔道宜退則退﹐要退不矯情。

屈平以詞騷憫時﹐𨿽沈溺其身不鉗其口﹔

賈誼以文章鳴世﹐𨿽絳灌橫詆不違其心。

處事識爲先﹐斷次之﹔處人和爲貴﹐識先之。

窮通得失隨緣度﹐富貴榮華莫認眞。

論語半部堪治世﹔南華一卷可終身。

本領大則膽气雄﹐原不借勢家墻壁﹔

見識髙則腳跟定﹐又何須叔敖衣冠。

胸中能有書萬卷﹔筆下自無一毫塵。

處世宜圓﹐沒要緊不妨假借﹔當機貴斷﹐大來頭豈得含糊。

養心嚴獨處﹔開口愼羣舌。

疑人輕己者﹐皆由內不足﹔恃才矜人者﹐多是外有餘。

淸淨心守定﹐更有何事能擾我﹔義利路明白﹐更有何物能動人。

大徳不官﹐莫謂雕虫矜著作﹔匹夫有志﹐長畱正气壯河山。

任他外貌千般假﹔守我中心一點眞。

精詳博大材堪用﹔恬雅孤髙品更優。

神化性天需妙悟﹔躬行實踐莫空言。

塵世浮名海上漚﹐無煩戀戀﹔暮年光景風前燭﹐何事茫茫。

但得性中多眞趣﹔那管世上有風塵。

賞識非緣爵位﹔締交不道寒溫。

心地上無風濤﹐隨在皆靑山綠樹﹔性天中有化育﹐觸處都魚躍鳶飛。

處事貴繩裁刀解﹔爲人忌驟雨絕弦。

謀事在人攛掇易﹔成功由我擔當難。

忠厚傳家﹐涑水橋邊第一﹔謙恭處世﹐峨嵋坡下無雙。

翰墨傳家承先志﹐如同白屋﹔箕裘績業貽後人﹐安用黃金。

勤儉忍﹐家庭善物﹔孝弟慈﹐先達名言。

君子無私惠﹐何勞諂媚﹔小人有對頭﹐不必仇敵。

參透人情﹐一任呼牛應馬﹔飽嘗世味﹐隨教覆雨翻雲。

莫把初心攺﹐當思末路難。

千駟萬鐘﹐不必營營認取﹔名韁利鎖﹐只求早早脫離。

一念常惺﹐才避去神弓鬼矢﹔纖塵不染﹐方解開地网天羅。

困窮背後福跟隨﹐何須戚戚﹔榮辱傍邊辱等待﹐不必揚揚。

破除魔障心常靜﹔斷卻俗情境自閒。

取節思窮士﹔後凋驗歲寒。

口當緘則緘﹐金人背上銘千古﹔

耳可洗則洗﹐巢父枝頭醒萬年。

5﹑格言警世篇

口頭言語難欺世﹔艸野衷腸可服人。

君子衷腸易見﹔小人口語難憑。

君子心田極坦﹔小人情態堪羞。

君子出言心是口﹔小人說話口非心。

過分求福者速禍﹔安分遠禍者得福。

倒廻門面須防禍﹔忠厚人家可結姻。

栽橊宣向陽春地﹔種竹當思君子亭。

路頭一錯難回步﹔舌底千翻莫浪傳。

知非遷善易﹔說好誤人多。

攘利爭名今世事﹔淵臨冰履古人心。

人用錢不可爲錢用﹔人有勢不可爲勢驅。

慕義思君子﹔輕財表丈夫。

陰功善事由心造﹔順理直行卽命長。

做人最忌盡頭著﹔凡事當思徹尾時。

室家交謫喜神去﹐鄰里相侵惡鬼來。

徳勝千祥非妄語﹔仁除百禍要畱心。

理財開利孔﹐不如塞獘竇﹔處事念結局﹐自當愼發端。

驕人只爲心胸隘﹔涉世當思宇宙寬。

小人陰狡無延攬﹔君子陽明可定交。

惻隱慈祥﹐君子衷腸易見﹔回邪曲僻﹐小人路徑多歧。

爲人所憐者無志﹔奪人所好者不情。

侈奢逐禍馬﹔恭儉載福車。

舌頭無骨能招禍﹔眼裏有神方顯良。

前轍車是後人鑑﹔古人事是今人模。

闔族逞威威易損﹐滿家招禍禍不遲。

九重福字六親分﹐大家享用﹔一介書生十手指﹐獨力難支。

治家無忽眼前事﹔守夜當防腳底人。

守分富家畱不匱﹐都緣儉素﹔發狂浪子自無多﹐只爲驕奢。

萍水相逢杯酒歡﹐朝秦暮楚﹔金蘭結契寸心約﹐一日千秋。

竭神未得還年路﹔采藥難尋卻老方。

貪愛沈溺爲苦海﹔利欲熾燃是火炕。

男子心邪多見鬼﹔婦人欲崇每招淫。

舟有溺﹐騎有墜﹐行有蹶﹐皆能致斃﹔

寢有魘﹐飲有醉﹐食有噎﹐多寓危機。

心靜方能知白日﹔眼明始會識靑天。

蜉蝣豈能撼樹﹔聚蚊亦可成雷。

自泰之否易﹔自否之泰難。

水惟平則遠到﹐車偏重則難行。

讓字是个美徳﹐是條正路﹔爭字是條邪徑﹐是个禍基。

作車者﹐先有規矩乃可以遠﹔築臺者﹐先有根基乃可以髙。

莫厭貧寒﹐困窮歷歷成佳境﹔莫矜富貴﹐豪橫生生是盡頭。

文行俱優花映錦﹔福緣相湊水淘金。

升遷忌大驟﹔分量怕常盈。

閉門守己寧爲陋﹔卻步讓人不是癡。

仁厚刻薄是修短理﹔謙抑盈滿是禍福關。

力𨿽猛﹐撼山易竭﹔心惟平﹐過海不驚。

貪地不封糧者﹐命險﹔愛錢營重利者﹐身危。

居下流則歸惡易﹔罹陷阱則呼救難。

能見苦爲樂﹔方知淡是甘。

福緣非因果不湊﹔因果非福緣不成。

幸災具有招災理﹔享福當存知福心。

博學者稱書廚﹐隨取隨有﹔不學者比乞兒﹐旋討旋尋。

踏腳不堅到處走﹔騎墻不定任人嘲。

他山有石能攻玉﹔眾口鑠金莫傲人。

福來應有兆﹔禍集豈無端。

博覽羣書廣識見﹔寡交匪類少是非。

皓齒蛾眉伐性斧﹔損友傷年酒色殃。

見徹性靈不易﹔破除煩惱更難。

善水河邊魚比目﹔福田土上樹連枝。

處己讓一分是福﹔待人退一步爲髙。

善惡不宜少混﹔恩仇何必太明。

否自泰出﹐而遇圓滿當思缺陷﹔衰從盛出﹐而履優穠須愼胚胎。

無情最是利名客﹔耐久莫如貧賤交。

觀物宜從木落艸枯後﹔取人當自聲希味淡中。

赤心易壞終身累﹔惡孽難消一念差。

喬木之下不生茂艸﹔大丰之後必有凶年。

天欲禍人﹐必先以微福驕之﹐是故君子當於熱鬧場中著冷眼﹔

天欲福人﹐必先以微禍儆之﹐是故君子當於冷落去處存熱心。

待人不可疏於慮﹔處己不可傷於察。

口腹不節者致病﹔念頭不正者殺身。

夏則夜勿飽﹔冬則朝勿饑。

人情冷暖煉心地﹔世路風霜忍性天。

臨事周章﹐病根在一率字﹐而貪戀作之崇﹔

逢人恭謹﹐享用在一謙字﹐而眞誠爲之基。

