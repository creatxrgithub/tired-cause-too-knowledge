聲律發蒙

一東鐘

天對日﹐雨對風。九夏對三冬。祥雲對瑞雪﹐滴露對垂虹。楊柳池塘風淡淡﹐梨花院落月溶溶。天髙地迥﹐水闊山重。雲深霧暝﹐露重霜濃。月樓三弄角﹐煙寺五更鐘。畫閣晴春簾捲翠﹐玉堂淸夜燭搖紅。詩酒琴棋﹐功名外淸閒富貴﹔風花雪月﹐笑談間散淡疏慵。

碧雲天﹐滄海月。玉井冰﹐瑤池雪。心地圓明﹐性天澄徹。樹正影無偏﹐源淸流自潔。睡愛珊瑚枕面凹﹐醉嫌琥珀杯心凸。星拱北﹐斗柄東。探虎穴﹐步蟾宮。日烏月兔﹐風虎雲龍。皓齒歌金縷﹐紅妝捧玉鐘。風弄竹聲金瑣碎﹐月移花影玉玲瓏。天水相涵﹐單舸撐來明鏡裏﹔雲山掩映﹐羣鴉飛入畫圖中。

二支思

經對史﹐賦對詩。禮義對文辭。聰明聯睿智﹐孝友對仁慈。蘇武不降心似鐵﹐潘安未老鬢如絲。芳春永夏﹐美景良時。鸞交鳳友﹐燕子鶯兒。遊蜂粘柳絮﹐戲蝶繞花枝。蘭苑春風香旖旎﹐竹軒秋月影參差。花館嘲風﹐展放愁眉開笑口﹔梅窗映雪﹐頻呵凍手撚吟髭。

覽聖經﹐觀賢傳。入金門﹐朝玉殿。去佞除姦﹐褒賢賞善。龍墀拜寵恩﹐鳳閣陪佳宴。祿俸難酬父母恩﹐功名務遂男兒願。閒評論﹐細尋思。堪笑樂﹐莫嗟咨。香焚寶鼎﹐酒泛瑤卮。筆掃龍蛇字﹐胸藏錦繡詞。煙鎖柳眉顰淺黛﹐露垂花臉婉凝脂。驥困鹽車﹐逢伯樂方能識也﹔鮒潛轍水﹐遇莊周未必憐之。

三齊微

寬對窄﹐顯對微。遠近對髙低。珠宮聯貝闕﹐柳岸對桃溪。芳艸平鋪調馬地﹐綠楊低罩養魚池。黃花爛漫﹐紅葉芳菲。煙霞隱隱﹐霧雨菲菲。窗前飛野馬﹐甕裏出醯雞。說破春愁雙紫燕﹐喚回午夢一黃鷗。路有他歧﹐可以南而可以北﹔水無定性﹐決諸東而決諸西。

品鸞簫﹐敲象板。瑪瑙盤﹐玻璃盞。罷酒停歌﹐揮毫授簡。神鬼助吟魂﹐龍蛇驚醉眼。羅綺香飄紫陌春﹐管弦聲斷靑樓晚。花間飲﹐月下歸。朱戶掩﹐翠簾垂。銀釭閃閃﹐玉漏遲遲。淸霜蘆雁宿﹐細雨竹雞啼。天上月懸千古鏡﹐池中星照一盤棋。知足稱賢﹐疏廣上書言老矣﹔折腰受辱﹐陶潛解印賦歸兮。

四車魚

淸對濁﹐智對愚。達士對名儒。公羊對司馬﹐五羖對三閭。舌底談鋒今古事﹐胸中學海聖賢書。看花駐馬﹐踏雪騎驢。守株待兔﹐緣木求魚。蒓鱸思故里﹐花塢愛吾廬。治國有材詳對策﹐資身無術濫吹竽。望气登樓﹐雷煥得雙龍之劍﹔負材題柱﹐相如乘駟馬之車。

刎頸交﹐忘年友。試春茶﹐嘗社酒。玉骨冰肌﹐錦心繡口。春田舉桔橰﹐晚塞鳴刁鬥。王公堂下植三槐﹐陶令門前栽五柳。金孔雀﹐玉蟾蜍。搖麈尾﹐捲蝦須。峨冠博帶﹐廣袖長裾。醉憑靑玉案﹐閒臥碧紗櫥。三徑黃花霜傅粉﹐一庭芳艸露垂珠。渭水持竿﹐龜卜暗符熊羆兆﹔丰城埋劍﹐龍光直射鬥牛墟。

五模糊

多對少﹐有對無。淺淡對蕭疏。金猊聯鐵馬﹐緣蟻對靑蚨。滿地落花紅不掃﹐沿街芳艸綠休鋤。閒中景物﹐靜裏工夫。圍棋看畫﹐舞劍投壺。翠袖擎鸚鵡﹐朱唇唱鷓鴣。兩岸綠楊絲裊娜﹐一汀紅蓼錦模糊。天上長虹﹐仿佛靑袍纏錦帶﹔云邊新月﹐鬔松烏髻搖銀梳。

大夫松﹐君子竹。北苑茶﹐東籬菊。李白桃紅﹐橙靑橘綠。春風透酒樓﹐夜雨圍棋屋。花徑泥香燕子忙﹐蓮塘水暖鴛鴦浴。三都賦﹐八陣圖。新禮樂﹐舊規模。九疇八卦﹐二典三謨。霜晨聞畫角﹐雪夜擁紅鑪。曉雨桑中鳴布谷﹐春風花裏叫鶗鶘。茅屋朱門兩樹花﹐一般開謝﹔秦宮漢苑千年艸﹐幾度榮枯。

六皆來

山對水﹐濟對淮。赤壁對朱崖。錢塘對劍閣﹐鐵甕對銅臺。遣使催花遊上苑﹐求仙采藥到蓬萊。笙歌舞榭﹐燈火書齋。風檐霜瓦﹐月殿云階。好花脂粉態﹐喬木棟梁材。柳絮隨風沾綠艸﹐花鈿經雨貼蒼苔。落葉聲幹﹐都被晚風收拾去﹔疏影梅瘦﹐卻教明月送將來。

雀舌茶﹐雞心棗。舉子槐﹐王孫艸。銀箭催更﹐銅壺報曉。白日等閒過﹐靑春容易老。韋賢務教不儲金﹐子罕守廉何用寶。詩遣興﹐酒開懷。歌韻轉﹐笑顏開。梅須柳眼﹐杏臉桃腮。賞花排綺宴﹐鬥艸賭金釵。棋爲手寒呵子落﹐衣緣肌瘦縮紗裁。松老菊黃﹐陶令辭官歸故里﹔水流花謝﹐劉郎覓路到天臺。

七眞文

寒對暑﹐夜對晨。白晝對黃昏。雕欄聯玉砌﹐畫閣對朱門。霜慘猿聲悲夜月﹐風髙雁陣貼秋云。癡仙癖鬼﹐酒聖詩神。孤舟適楚﹐匹馬經秦。一春花過眼﹐千里客消魂。解劍當漁楊柳岸﹐停驂問酒杏花村。窗外梧桐﹐夜雨滴醒鴛枕夢﹔路傍桃李﹐春風吹逐馬蹄塵。

嵩山髙﹐蜀水濁。子母瓜﹐君臣藥。潘令閒居﹐溫公獨樂。歌吟白玉堂﹐談笑淸油幕。明月淸風庚亮樓﹐落霞秋水滕王閣。雲霄志﹐雨露恩。豺狼道﹐鳥獸羣。花王報信﹐梅子生仁。露桃紅淚滴﹐煙柳翠眉顰。點點飛花沾翠袖﹐茸茸芳艸襯朱輪。蝶怨蜂愁﹐紅花蒼苔憐暮景﹔鶯悲燕惱﹐綠楊靑柳送殘春。

八山寒

如對似﹐易對難。飽暖對饑寒。入官聯出仕﹐皓齒對朱顏。三百圍棋消晝永﹐十千美酒醉春閒。煙霞鄭谷﹐雲水嚴灘。鵬飛北海﹐豹隱南山。漢武藏嬌屋﹐韓侯拜將壇。龍鐘呂望閒持釣﹐矍鑠文淵老據鞍。蘇子泛舟﹐見白鶴東來赤壁﹔老聃避世﹐駕靑牛西出函關。

琥珀杯﹐珊瑚枕。翡翠綾﹐鴛鴦錦。布谷催耕﹐醍醐勸飲。雨霽客頻來﹐月明人未寢。鳳樓春暖日遲遲﹐鴛瓦曉寒霜凜凜。魚撥刺﹐烏緍蠻。山嶻嶭﹐水潺湲。深沈院宇﹐繞曲欄桿。春濃花富貴﹐歲晚竹平安。雕影橫斜秋漸老﹐蛩聲斷續夜將闌。筵前恨燭交光﹐三杯竹葉﹔樓外玉繩低轉﹐一曲幽蘭。

九桓歡

香對味﹐苦對酸。聚會對悲歡。忠臣聯孝子﹐武士對文官。滿腹詩書吟膽壯﹐一襟風月酒腸寬。竹間笑傲﹐松下盤桓。酒斟玉斝﹐香靄雕盤。雨餘風淡淡﹐雲散月團團。堂上卷簾觀紫燕﹐殿前懸鏡舞靑鸞。紅蓼花開﹐水鳥藏身偎繡毯﹔黃梅子落﹐山禽偸眼避金丸。

月籠紗﹐云出岫。夜沈沈﹐更漏漏。山色靑濃﹐波紋綠縐。燈火照黃昏﹐琴棋消白晝。楊柳梳風翡翠長﹐海棠經雨胭脂透。披法服﹐戴儒冠。正風俗﹐排異端。鯨波洶湧﹐鷲嶺巑岏。雲開觀疊嶂﹐雨過聽鳴湍。松根入地如釘釘﹐塔頂侵云似鉆鉆。地廣人稠﹐聞四境雞鳴犬吠﹔山奇水勝﹐壯千年虎踞龍蟠。

十先天

輕對重﹐後對先。海嶽對山川。黃童聯白叟﹐繡佛對金仙。錦帶繡衣軍十萬﹐玉簪朱履客三千。蚊雷無雨﹐螢火無煙。淸歌妙舞﹐斷簡殘編。桂殘天雨粟﹐苔活地流錢。兩堤楊柳垂金縷﹐滿地梅花落玉鈿。春雨一犁﹐兩角黃牛三畝地﹔仁風千里﹐四蹄驄馬五更天。

煮酒鑪﹐調羹鼎。陸羽茶﹐何郎餅。鵲語朝晴﹐猿啼夜冷。風竹弄淸音﹐月梅橫瘦影。芳春歌館笛悠悠﹐寒夜書窗燈炯炯。人面果﹐佛頭蓮。有聲畫﹐無眼禪。茶烹雀舌﹐香噴龍涎。柳亭鶯哈哈﹐花檻蝶翩翩。天若有情天易老﹐月如無恨月常圓。茅屋簾低﹐羊角風搖沽酒旆﹔藕花池小﹐鴨頭波泛打魚船。

十一簫豪

弦對管﹐武對韶。俊傑對英豪。茶蘼對芍藥﹐橄欖對葡萄。花館春殘無客到﹐柴門夜靜有僧敲。雞鳴月店﹐馬渡霜橋。云容黯黯﹐雪意蕭蕭。綠垂彭澤柳﹐紅綻武陵桃。月地露涼螢焰小﹐霜天風緊雁行髙。野艸閒花﹐九陌塵埃春富貴﹔碧梧翠竹﹐一窗風雨夜蕭條。

酒一杯﹐歌三疊。玉玎璫﹐金蹀躞。鏡展菱花﹐杯傾竹葉。槐髙咽早蟬﹐菊老飛殘蝶。倦客愁多雪上頭﹐佳人睡起霞生頰。悲範甑﹐樂顏瓢。公孫被﹐範叔袍。文魔賈島﹐酒困山濤。寒斟鴛帳酒﹐夜品鳳臺簫。海棠雨後滴紅淚﹐楊柳風前舞翠腰。暖月烘霞﹐散一天之錦繡﹔嚴風弄雪﹐鋪萬里之瓊瑤。

十二戈何

茶對酒﹐舞對歌。宴賞對吟哦。經綸對品藻﹐醞釀對調和。炒豆不酥因火少﹐移倉難動爲禾多。謝花結子﹐落葉辭柯。蝶扇粉板﹐鶯織金梭。舞衫裁異錦﹐歌扇剪香羅。須賈綈袍憐範叔﹐馬周逆旅遇常何。老叟焚香﹐煙罩山前土地﹔佳人呵鏡﹐雲遮月裏嫦娥。

畎畝居﹐關山夢。萍覆魚﹐竹棲鳳。玉宇瓊樓﹐雕梁畫棟。雞窗雨气淸﹐鴛瓦霜痕重。明月淸風酒一樽﹐髙山流水琴三弄。興禮樂﹐罷干戈。扶社稷﹐掌山河。銅關鞏固﹐鐵嶺嵯峨。壯年難久駐﹐佳景易消磨。苦辦工夫成盛業﹐勤將文彩占髙科。十載攻書﹐映雪囊螢當勉勵﹔九霄得路﹐躡雲折桂莫蹉跎。

十三家麻

松對竹﹐葉對花。富貴對榮華。山頭聯水面﹐海用對天涯。翠麥連郊風捲浪﹐紅桃夾岸水澄霞。千金駿馬﹐兩部鳴蛙。縱橫蟻陣﹐聚散蜂衙。平蕪飛白鷺﹐老樹宿烏鴉。白雪上頭簪茉莉﹐黃金在手摘枇杷。山館獨眠﹐秋月冷猿啼古木﹔江樓遙望﹐晚風寒雁落平沙。

堂上賓﹐閨中女。露凝霜﹐風送雨。花下酬春﹐竹間避暑。新綠小池塘﹐落紅深院宇。金屋檐髙燕引雛﹐銀塘水暖鴛呼侶。羊羔酒﹐鳳髓茶。陶令菊﹐邵平瓜。滿園桃李﹐數畝桑麻。長歌揮素扇﹐沈醉脫烏紗。書館雪寒燈未盡﹐樵樓霜冷鼓頻撾。簾捲淸風﹐金縷歌殘敲象板﹔舟橫明月﹐靑衫淚濕聽琵琶。

十四車遮

悲對樂﹐喜對嗟。鄙吝對驕奢。剛彊聯正直﹐險僻對歪斜。鐵衣戰士鳴刁鬥﹐玉帳將軍按鏌鋣。髙懷磊落﹐長舌周遮。流年似水﹐急景如車。淸風誠可借﹐明月不須賒。秦人采藥尋蓬島﹐越女觀蓮愛若耶。玉殿題詩﹐喚取佳人敲象板﹔金鑾醉酒﹐呼將力士脫烏靴。

聽語言﹐觀容貌。舉善良﹐褒忠孝。魚躍鳶飛﹐龍吟虎嘯。堪憐阮籍狂﹐不責陳登傲。憑幾頭消白晝長﹐垂簾不許紅塵到。恢恢网﹐肅肅罝。開瑣闥﹐出闉闍。崚嶒泰岱﹐深秀瑯岈。云收天宇靜﹐月落斗杓斜。中書堂上觀紅藥﹐太守齋前種紫茄。絕筆春秋﹐仲尼傷一角之獸﹔福多陰騭﹐叔敖埋兩頭之蛇。

十五陽唐

朱對粉﹐白對黃。隱顯對柔剛。深沈聯俯仰﹐用捨對行藏。暮雨朝煙成底事﹐秋鴻社雁爲誰忙。沈潛仁義﹐稜植綱常。隨時禮樂﹐冠世文章。人心同好惡﹐世態異炎涼。月暗螢燈明院宇﹐雨晴蛙鼓鬧池塘。夜醉方歸﹐衫袖半掩鄰捨酒﹔早朝初退﹐衣冠猶帶禦鑪香。

綠水池﹐紅塵陌。掛彩帆﹐搖金勒。畫寫丹靑﹐棋排黑白。琴樽樂醉翁﹐詩禮畱佳客。山徑尋云策短筇﹐江樓倚月吹長笛。靑玉案﹐白牙牀。紅錦帳﹐碧紗窗。魚梭燕剪﹐蝶板鶯簧。雨昏鴉作陣﹐風靜雁成行。橊花帶雨紅巾重﹐楊柳牽風翠縷長。君聖臣賢﹐耿耿精誠昭日月﹔官淸政簡﹐稜稜節操凜冰霜。

十六庚靑

深對淺﹐重對輕。混濁對澄淸。花香聯艸色﹐竹影對松聲。秋水靜如僧眼碧﹐晚山濃似佛頭靑。鸞簫象板﹐錦瑟銀箏。看花駐馬﹐把酒聞鶯。霧隱南山豹﹐風摶北海鵾。積雨蒼苔侵柱碟﹐朔風黃葉打窗欞。錦帳鑪香﹐金縷歌殘春幾許﹔絳紗籠燭﹐玉樓人醉月三更。

玉漏催﹐珠簾捲。畫閣深﹐金樽淺。笑臉嬌嬈﹐歌喉婉轉。舞困綠云偏﹐醉濃紅玉軟。明月停時扇影低﹐彩雲去後簫聲遠。鴛鴦褥﹐翡翠屏。簞瓢巷﹐詩禮庭。笙歌嘹亮﹐燈火淸熒。捲簾邀月上﹐欹枕看云生。花片隨風飛燕啄﹐荷盤翻雨戲魚驚。玎璫砧杵搗寒霜﹐香閨夢斷﹔狼籍杯盤歌夜月﹐彩筆詩成。

十七尢侯

哀對喜﹐樂對憂。進退對沈浮。登臨聯眺望﹐宴賞對遨遊。蓑笠漁翁隨白鷺﹐錦衣公子驟驊驑。朱顏白髮﹐皓齒明眸。金階玉砌﹐鳳閣龍樓。紅窗雞報曉﹐紫塞雁鳴秋。錢塘南北分吳越﹐銀漢東西隔女牛。孔夫子七十二賢﹐賢賢易色﹔漢光武二十八將﹐將將封侯。

竹葉杯﹐菱花鏡。奏管弦﹐鳴鐘磬。院宇深沈﹐簾櫳寂靜。良晨對賞心﹐美景添詩興。雨晴飛燕去還來﹐霜冷幽禽棲不定。紅蓼岸﹐白蘋洲。鶯燕侶﹐鳳鸞儔。扇開雉尾﹐香靄螭頭。鳴笳驚塞雁﹐鼓枻起沙鷗。天似棋盤星作子﹐云如簾幕月懸鉤。搖破彩舟﹐一片帆都因浪蕩﹔燒殘銀燭﹐兩行淚只爲風流。

十八侵心

初對乍﹐古對今。靜雅對深沈。風亭聯月館﹐雪谷對雲林。波皺橫塘鷗漾漾﹐塵生古道馬駸駸。長江洶湧﹐峭壁嵚岑。靑松偃蹇﹐翠竹蕭森。風檐紅葉墜﹐雨砌綠苔侵。光團院落重重錦﹐柳映欄桿縷縷金。月冷霜晴﹐雲裏孤鴻悲斷影﹔天晴日永﹐風中啼鳥弄嬌音。

拂鸞箋﹐揮象管。玉笙寒﹐金帳暖。秋野雲低﹐寒山雪滿。閒愛夏天長﹐夢嫌春夜短。碧筍齊抽玳瑁簪﹐白蓮髙捧玻璃碗。云靉叇﹐雨霖霪。花結子﹐樹成陰。風來水面﹐月到天心。孤城吹暮角﹐別院搗寒砧。明月淸風桓子笛﹐髙山流水伯牙琴。皓首窮經﹐黃卷靑燈山館靜﹔紅妝勸酒﹐錦箏銀燭畫堂深。

十九廉纖

平對仄﹐減對添。倨傲對恭謙。剛彊聯耿介﹐正直對淸廉。翠剪梧桐風颯颯﹐黃垂梅子雨纖纖。明霞散綺﹐缺月磨鐮。山深霧暝﹐浪靜風恬。竹梢搖鳳尾﹐松葉綴龍髯。螢火不燒墻上艸﹐月鉤難掛殿中簾。鵓鴿帶鈴﹐左右翼縱橫出哨﹔蜘蛛結网﹐轉運絲來往尋檐。

心腹巨﹐爪牙將。棟梁材﹐湖海量。白面書生﹐烏頭宰相。中天日月明﹐大地山河壯。落葉繽紛鳥出林﹐浮萍聚散魚吹浪。星燦燦﹐月圓圓。冰結玉﹐雪堆鹽。蒓鱸張翰﹐松菊陶潛。雨洗春光好﹐霜凝曉气嚴。蘆汀夜雨明漁火﹐茅店春風揚酒簾。雹落瑤階﹐如萬斛珠璣脫綫﹔月臨玉宇﹐似一輪寶鏡開奩。

二十緘函

千對萬﹐五對三。水北對山南。煙蓑聯雨笠﹐月笛對風帆。山勢云容髙與接﹐水光天影瑩相涵。鸞飛翽翽﹐虎視眈眈。林燕睍睆﹐海燕呢喃。雨晴山染翠﹐冰泮水拖藍。餘花弄影隨歌扇﹐飛絮團風著舞衫。翠簾低﹐院宇深沈﹐柳眉淸淡﹔畫船小﹐湖天瀲灩﹐荷臉紅酣。

古今詩﹐長短句。渺茫中﹐淸淡處。不忮不求﹐何憂何懼。檐前燕拂花﹐水面魚吹絮。彩筆能題醉裏詩﹐瑤琴偏解閒中趣。眸四顧﹐口三緘。觀妙舞﹐聽髙談。吹簫引鳳﹐問酒停驂。憂民知稼穡﹐避世隱林巖。眼底羣書當玩味﹐胸中萬理盡包含。多見屢經﹐有幾人情皆識破﹔博味廣記﹐無窮事業飽推參。

