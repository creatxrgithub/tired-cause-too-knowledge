初學晬盤

﹝淸﹞鄔仁卿撰

●上卷

一東

千歲鶴﹐五花驄。淸暑殿﹐廣寒宮。落花輕著地﹐流水遠浮空。半窗圖畫梅花月﹐一枕波濤松樹風。柳絮隨風﹐數點散開千點白﹔桃花映水﹐一枝分作兩枝紅。

移月技﹐補天功。眉八彩﹐目重瞳。簾捲侵牀月﹐屏遮入座風。魚游水面分開綠﹐蜂入花心點破紅。朝霞似錦﹐晚霞似錦﹐東川錦﹐西川錦﹔新月如弓﹐殘月如弓﹐上弦弓﹐下弦弓。

三尺劍﹐六鈞弓。禦史雨﹐大王風。笛奏龍吟水﹐簫鳴鳳下空。竹笛吹殘秋月白﹐蘭橈掉破夕陽紅。不知春去幾多﹐試問陌頭楊柳﹔欲探秋來消息﹐請看井上梧桐。赤土劍﹐烏號弓。淸白吏﹐矍鑠翁。月升燈失色﹐風起扇無功。停杯問月浮春綠﹐刻燭催詩剪夜紅。客度層巒﹐竹枝髙挑松杪月﹔女遊芳渚﹐蘭橈輕蕩藕花風。

星拱北﹐水朝東。隨風雨﹐貫日虹。禁柳含煙綠﹐宮桃映日紅。石燕拂云晴亦雨﹐江豚吹浪夜還風。弓擊木棉﹐雷散白雲飛滿地﹔火攻雪炮﹐星隨皓月曜長空。

太極殿﹐未央宮。玉版筍﹐水晶蔥。樵徑春云黑﹐漁村晚照紅。簫奏鳳凰來月下﹐丹成雞犬入雲中。黃鶴樓前﹐玉笛一聲吹夜月﹔靑羊宮裏﹐碧桃幾度笑春風。

東向鵲﹐北飛鴻。秋露白﹐晚霞紅。庭虛簾度月﹐窗隙紙吟風。芝艸覆云含宿雨﹐柳花舞雪障晴空。女子眉纖﹐額下現一彎新月﹔男兒气壯﹐胸中吐萬丈長虹。

二冬

君子竹﹐大人松。宮女扇﹐梵王鐘。焚錢灰化蝶﹐洗硯墨成龍。藥鑪有火丹應伏﹐云碓無人水自舂。二帝三王﹐堯舜禹湯文武﹔六官四季﹐天地春夏秋冬。

呼猿洞﹐回雁峯。觀音柳﹐羅漢松。風暖鳥聲碎﹐日髙花影重。石徑有塵從雨洗﹐洞門無鎖待云封。翠袖拂花叢﹐幾片晴霞侵薜荔﹔紅妝遊月下﹐一泓秋水浸芙蓉。

三江

紅錦障﹐碧油幢。浮玉斝﹐剔銀釭。無心云出岫﹐有色月窺窗。幾片重云封五嶽﹐一輪孤月映千江。暖日池塘﹐出沒溶波鷗對對﹔春風簾幕﹐往來營壘燕雙雙。

蛇當道﹐馬渡江。文緯地﹐道經邦。蕭何功第一﹐韓信士無雙。風送花香輕度幕﹐雨滋艸色暗侵窗。夜月塞邊﹐一片胡笳驚別調﹔夕陽林外﹐數聲牧笛按新腔。

四支

斷腸笛﹐墮淚碑。窈窕女﹐寧馨兒。水流心不競﹐云在意俱遲。五更歸夢三千里﹐一日思親十二時。水面燕飛﹐千尺簾間雙鐵剪﹔燈前月上﹐萬花叢裏一琉璃。

生花筆﹐爛柯棋。三語掾﹐一字師。金樽邀月飲﹐鐵笛倚云吹。五色祥雲扶日出﹐一輪華月帶星移。春雨如絲﹐細細織成春恨﹔秋風似剪﹐輕輕裁破秋思。

云擘絮﹐雨飛絲。葵花碗﹐杏葉匙。月明雞唱早﹐霜滑馬行遲。江上靑山移入畫﹐池邊春艸詠成詩。雪塑觀音﹐一片冰心無掛礙﹔雨淋羅漢﹐兩行珠淚假慈悲。

一走馬澗﹐躍龍池。蕉鹿夢﹐蒓鱸思。汲水疑山動﹐行舟覺岸移。幾點疏星明分野﹐一鉤新月統華夷。注意鈞衡﹐假寐得濟川舟楫﹔畱情鎖鑰﹐拊髀憶細柳旌旗

甘泉苑﹐太液池。將相種﹐帝王師。云葉千層巧﹐天葩六出奇。魚翻玉尺量江練﹐鶯擲金梭織柳絲。笛韻悠揚﹐仙馭忽從雲裏降﹔櫓聲咿啞﹐漁舟輕向月中移。

攀墓柏﹐拔園葵。季相劍﹐曹娥碑。柳塘春水漫﹐花塢夕陽遲。閒乘蒼鹿遊玄甫﹐倦臥白雲歌紫芝。花外鶯聲柳外蟬﹐驚回午夢﹔水中魚隊雲中雁﹐惹起秋思。

五微

髙士榻﹐上人扉。霜竹瘦﹐雪梅肥。虹隨殘雨散﹐鴉帶夕陽歸。村犬隔溪空吠影﹐海鷗逐浪卻忘機。美女對花﹐仿佛兩枝紅芍藥﹔漁翁釣雪﹐分明一个玉蓑衣。

三檐傘﹐百結衣。陶弘景﹐謝玄暉。雪消獅子瘦﹐月滿兔兒肥。壯志曉隨鵬翮奮﹐鄕心夜逐雁行歸。碧天連水水連天﹐水天一色﹔明月照霜霜照月﹐霜月交暉。

屠龍技﹐伏虎威。云垂蔭﹐月吐輝。絲綸垂晚釣﹐砧杵搗寒衣。三江水淺魚來少﹐五嶺山髙雁到稀。春暖日融﹐金殿玉階看似畫﹔秋髙風便﹐牙檣錦纜去如飛。

將推轂﹐母斷機。瞿塘峽﹐采石磯。鶴來松有伴﹐云去石無衣。梅萼破香知臘盡﹐柳梢含綠認春歸。北斗七星﹐水底連天十四點﹔南樓孤燕﹐月中帶影一雙飛。

燈有暈﹐琴無徽。厖也吠﹐燕於飛。淵白蘆花吐﹐園紅柿葉稀。雨夜見星螢吐火﹐陽春飛雪蝶翻衣。斜棹船頭﹐春水岸邊漁父醉﹔倒騎牛背﹐夕陽林外牧童歸。

白玉璽﹐黃金鞿。聖賢裏﹐帝王畿。市井晨雞唱﹐關河朔雁飛。春日烘開紅杏錦﹐秋風剪破綠荷衣。遠岫霞明﹐雲母織成錦繡﹔空階霰集﹐天孫擲下珠璣。

彭澤柳﹐首山薇。天日表﹐雷霆威。雲山行處盡﹐煙樹望中迷。煙鎖斷橋畱客住﹐云封古寺待僧歸。楓陛早朝﹐鴉閃晴暉明玉佩﹔松亭夜坐﹐鶴翻涼露濕羅衣。

靑篛笠﹐綠蓑衣。樵人徑﹐漁父磯。樹樹皆秋色﹐山山盡落暉。郢中歌雪難爲和﹐夢裏還鄕未當歸。獨坐無言﹐萬慮盡隨流水去﹔遠遊有感﹐寸心常傍白雲飛。

六魚

周有若﹐漢相如。摶風鳥﹐縱壑魚。拂懷月生指﹐解鬟云滿梳。遠山遠水摩詰畫﹐飛雲飛雨右軍書。瓊宇琳宮﹐龍虎山中仙子空﹐金階玉陛﹐麒麟殿上帝王居。

隱幾臥﹐帶經鋤。犀角帶﹐象牙梳。茗煙春寺靜﹐松月夜窗虛。雨後花殘無戲蝶﹐水中藻密有潛魚。枯竹爲蕭﹐六孔吹來千種曲﹔柔毛作筆﹐一枝寫就萬年書。

苔徑曲﹐艸堂虛。比翼鳥﹐半面魚。座引髙人榻﹐門停長者車。垂軒細柳絲相似﹐夾路穠花錦不如。雪地鴉行﹐素練橫拖千點墨﹔霞光雁過﹐錦箋斜寫數行書。

七虞

觀日玉﹐定風珠。梅花數﹐竹葉符。掠發云生鬢﹐修眉月照顱。風起長空多過雁﹐月明淸夜有驚烏。霜染江楓﹐紅似胭脂濃抹﹔煙籠野艸﹐靑如翡翠輕鋪。

玳瑁帶﹐葫蘆壺。談佛性﹐竊兵符。煙輕籠岸柳﹐風急撼庭梧。一輪夜月圓還缺﹐幾點晨星有若無。月掛長蘿﹐靑帶獨懸寶鏡﹔露凝新柳﹐綠絲齊貫珍珠。

燕塞馬﹐松江鱸。玉如意﹐金僕姑。浪柔江月碎﹐出障野雲孤。萬井曉煙輕若練﹐一犁春雨潤如酥。小沼澄星﹐玉枰布就金棋子﹔枯松掛月﹐老龍擎出夜明珠。

八齊

九苞鳳﹐五徳雞。緱氏圃﹐蘇公堤。水寒魚不餌﹐林茂鳥爭棲。更漏有無風順逆﹐紙窗明暗月髙低。戮力除姦﹐艸檄但憑三寸管﹔畫奇卻敵﹐封關惟用一丸泥。

搗蘇石﹐浣紗泥。逋放鶴﹐嶠燃犀。竹梢丹鳳立﹐花外紫驑嘶。七步才華馳許下﹐四知介气滿關西。落葉敲風﹐驚起空階犬吠﹔垂楊遠捨﹐引來幽谷鶯啼。

九佳

魚腹劍﹐虎頭牌。飲馬窟﹐蟠龍齋。山木秀而野﹐王風淸且佳。輕袍緩束烏犀帶﹐髙髻斜簪白燕釵。秋气漸深﹐脫葉隨風過別院﹔春光將盡﹐殘花帶雨落空階。

題竹客﹐采蓮娃。遊劍閣﹐罷珠崖。溪頭從雪擁﹐山腳任云埋。野外花藏沽酒市﹐林間竹蔭讀書齋。剪孤燈﹐對霖雨﹐聞飛雁哀鳴﹐秋夜越添秋思﹔攜雙柑﹐醉鬥酒﹐聽流鶯巧語﹐春日更暢春懷。

十灰

淩煙閣﹐承露臺。千鈞力﹐八斗才。花陰隨月轉﹐柳色自春來。天上碧桃和露種﹐日邊紅杏倚云裁。柳絮分飛﹐翠靄叢中千點雪﹔棉弓作響﹐白雪堆裏一聲雷。

點易洞﹐讀書臺。餉龍酢﹐薦豹胎。藍田人種玉﹐河朔客傳杯。花露拂云濃似雨﹐柳風吹浪怒如雷。風捲楊花﹐平地滚將春去﹔霜凋梧葉﹐半空墜下秋來。

鵲化印﹐馬銜杯。蒼松使﹐紅葉媒。晴空云似葉﹐寒谷雪如梅。湘潭云盡暮山出﹐巴蜀雪消春水來。西水驛西﹐三塔寺前三座塔﹔北京城北﹐五臺山上五層臺。

人結艸﹐士銜枚。玉龍觀﹐銅雀臺。翠生拳石艸﹐香散膽瓶梅。鑿石引將流水去﹐捲簾收入好山來。天上月圓﹐天下猶呼月半﹔嶺南梅落﹐嶺北始見梅開。

靑艸冢﹐白雲隈。子猷竹﹐和靖梅。綠茵郊外艸﹐翠幄殿前槐。宮月夜懸鳷鵲觀﹐江云秋繞鳳凰臺。綠水迎舟﹐樹影不隨帆影去﹔靑松繞屋﹐風聲時作雨聲來。

結綺閣﹐雨花臺。社稷器﹐棟梁材。竹影侵棋局﹐花香入酒杯。無可柰何花落去﹐似曾相識燕歸來。一介書生﹐攀鳳攀龍攀貴子﹔九重良弼﹐作霖作楫作鹽梅。

十一眞

金闕曉﹐玉樓春。虎闈士﹐麟閣臣。文移北斗象﹐夢結南柯姻。魚戲柳塘吹細浪﹐馬行花徑起香塵。夜駕鵲橋﹐織女喜逢河上客﹔秋登蟾窟﹐仙郎忻對月中人。

松偃蓋﹐艸鋪茵。銜圖鳳﹐絕筆麟。揚州騎鶴客﹐東海釣鰲人。十里紅霞三月杏﹐一亭綠雪四時筠。古寺不更籌﹐紅旭到窗方覺曉﹔深山無歷日。碧桃開處始知春。

箕裘子﹐柱石臣。金孔雀﹐玉麒麟。雪飄楊柳絮﹐月滿桂花輪。斗轉天街蓂報期﹐律回寒穀黍生春。滿腹珠璣﹐才子肯爲攀桂客﹔徧身羅綺﹐王孫誰念養蠶人。

臣補衮﹐士書紳。鸛鳴垤﹐犀辟塵。飛花隨燕足﹐落絮上魚唇。艸號忘憂憂底事﹐花名含笑笑何人。采菊翁歸﹐兩手摘殘彭澤景﹔賣花人過﹐一肩挑盡洛陽春。

同心結﹐折角巾。芳艸徑﹐落花津。銀杯金色酒﹐銅鏡玉容人。柳搖新綠懸徵旆﹐花落殘紅展醉茵。萬里會風雲﹐龍虎榜中題姓字﹔九天扶日月﹐鳳凰池上展絲綸。

登樓客﹐入幕賓。松閱歲﹐艸知春。世道今猶古﹐春光歸復新。大畜隔離觀小畜﹐家人臨困渙同人。花似美人﹐蝶似良媒求配﹔竹如君子﹐鳳如益友相親。

登山屐﹐漉酒巾。仁軌路﹐元規塵。牛吞巖下月﹐犬吠洞中春。重陽翠斝浮叢菊﹐春日雕盤薦五辛。醉楊妃西施﹐花間姊妹﹔劉寄奴管仲﹐藥裏君臣。

天不夜﹐景長春。懷中玉﹐席上珍。殿廷懸日月﹐樓閣摘星辰。水底月如天上月。眼中人是面前人。鄒孟子﹐吳孟子﹐寺人孟子﹐一男一女一似男似女﹔周宣王﹐齊宣王﹐司馬宣王﹐一君一臣一不君不臣。

十二文

豪傑士﹐聖明君。眞宰相﹐飛將軍。筆下龍蛇字﹐胸中星斗文。溪頭濯足弄明月﹐洞口敲棋點白雲。持節向邊庭﹐胡艸暗侵荷芰服﹔浣紗傍煙渚﹐浪花輕濺石橊裙。

庾開府﹐鮑參軍。景丑氏﹐春申君。蘭燈吐新焰﹐竹簟展回文。蒲團夜坐三更月﹐艸閣晴披五嶽雲。詩思忽驚秋﹐一片白雲天外望﹔春眠不覺曉﹐數聲啼鳥夢中聞。

鳩喚婦﹐雁呼羣。九州長﹐萬石君。山中梁宰相﹐樹下漢將軍。山從建業千峯出﹐江至潯陽九派分。釣叟收綸﹐夜靜動搖波底月﹔農夫秉耒﹐曉來耕破隴頭云。

鴻雁陣﹐鸞鳳羣。宋元史﹐秦漢文。人擎荷葉傘﹐女系石橊裙。曲徑秋盤千澗雨﹐虛樓暗納兩峯云。陌頭枯柳﹐復含靑春光漏泄﹐嶺上疏梅﹐頻吐白臘意殷勤。

十三元

南澗藻﹐北堂萱。桃葉渡﹐杏花村。藕塘飛柳絮﹐花砌上苔痕。歲晚松筠猶有節﹐春暄桃李更無言。星渡天邊﹐鳥鵲錯疑金彈落﹔月沈海底﹐蛟龍誤作寶珠吞。

龍破壁﹐鶴乘軒。滕王閣﹐堯母門。過橋分野色﹐移石動云根。落盡桃花仙種在﹐食殘蓮實苦心存。茅檐外忽聞犬吠雞鳴﹐恍似雲中世界﹔竹窗下惟有蟬鳴鴉噪﹐方知靜裏乾坤。海燕引雛朝鳳闕﹐江魚帶子躍龍門。

通馬語﹐辧禽言。千人石﹐五丈原。僞遊雲夢澤﹐誤入武陵源。塔懸燈影穿霄漢﹐潮帶銅聲過海門。白雪漫空﹐頃刻妝成銀世界﹔紅霞映水﹐霎時布就錦乾坤。

秋霜信﹐曉月痕。燒丹竈﹐聚寶盆。薄雲巖際宿﹐孤月浪中翻。南國早梅傳驛使﹐故園芳艸憶王孫。枕上片時﹐夢繞關山數千里﹔燈前一夕﹐胸藏書卷萬餘言。

蔣詡徑﹐董生園。來儀鳳﹐交頸鴛。風來花自舞﹐春入鳥能言。返照入江翻石壁﹐歸云擁樹失山村。碧水丹山﹐容一老笑談風月﹔黃扉紫閣﹐任諸公整頓乾坤。

十四寒

琥珀盞﹐水晶盤。無逸帶﹐仲由冠。繡戶春風暖﹐靑燈夜雨寒。花外絲綸畱客釣﹐竹間書史借人看。葵萼傾陽﹐繡史赤心承紫禁﹔梨花帶雨﹐玉人珠淚灑闌干。

雙鬢綠﹐寸心丹。乘畫舫﹐據雕鞍。云暗芙蓉濕﹐秋歸薜荔寒。山徑曉云收獵网﹐水門涼月掛漁竿。金鼎焚香﹐夜靜香銷金鼎冷﹔玉壺滴漏﹐更殘漏盡玉壺幹。

招賢館﹐拜將壇。龍涎餅﹐熊膽丸。白日長安遠﹐靑天蜀道難。露浥園花呈錦繡﹐風敲庭竹響瑯玕。赤帝司衡﹐竹夫人趨炎附熱﹔玄英握令﹐湯婆子送暖偸寒。

靑瑣闥﹐玉闌干。芙蓉鏡﹐苜蓿盤。鳥帶雲歸樹﹐潮隨月上灘。空庭艸色和煙暖﹐午夜書聲帶月寒。月掛山頭﹐何處飛來玉鏡﹔星沈水面﹐誰家拋落金丸。

十五刪

紈扇素﹐彩衣斑。金闕路﹐玉門關。雨過添流水﹐雲歸補缺山。彈琴驚鶴乘風舞﹐洗缽收龍帶雨還。夜半鐘聲到客船﹐驚回旅夢﹔朝來日影浮宮扇﹐照見天顏。

魚聽瑟﹐雀銜環。靑錢選﹐玉筍班。中庸元一理﹐大學有三關。詩思滿庭翠竹﹐生涯半畝靑山。紫禁更殘﹐銅漏暗催銀箭急﹔華堂日永﹐珠簾不捲玉鉤閒。

松筠操﹐桃李顏。龍劍化﹐蚌珠還。生白當窗月﹐來靑隔岸田。黃河濁水三三曲﹐靑艸流沙六六灣。六尺絲絳﹐三尺系腰三尺剩﹔一牀錦被﹐半牀蓋體半牀閒。

遊赤壁﹐渡藍關。星彈小﹐月弓彎。水鋪鸚鵡綠﹐岫列鷓鴣斑。云捧樓臺出天外﹐風飄鐘磬落人間。罷釣漁翁﹐孤艇載將明月去﹔負薪樵子﹐一肩擔得白雲還。

鳳巢閣﹐雁度關。雉升鼎﹐猿獻環。秋空連碧海﹐晝雨濕靑山。

月移山影沈波底﹐風捲濤聲入樹間。客艇夜移﹐春水平添桃葉渡﹔漁村晚眺﹐夕陽橫抹蓼花灣。

白雪態﹐綠雲鬟。七寶輦﹐八珠環。蘿月晴窺戶﹐松云晝掩關。家釀盡傾供客醉﹐野花時綻破人顏。玉兔金烏﹐身在九重日月﹔盆魚籠鳥﹐心懸萬里江山。

●下卷

一先

雌雄劍﹐子母錢。延徐榻﹐訪戴船。霜染江楓醉﹐風驚岸柳眠。莊生曉夢迷蝴蝶﹐望帝春心托杜鵑。月上梅梢﹐懸一幅不描圖畫﹔風生松頂﹐奏數聲無曲琴弦。

蝌蚪篆﹐鶺鴒篇。蘇蕙錦﹐薛濤箋。山盡疑無路﹐溪回別有天。雨中芝艸綠堪染﹐水上桃花紅欲燃。松挺幹﹐梅吐華﹐寒色共春色競秀﹔蘭出芽﹐桂生子﹐國香與天香爭妍。

六寸璧﹐五銖錢。忠貫日﹐量包天。早朝班玉筍﹐夜值賜金蓮。丹詔出麻頒雨露﹐彩毫落紙染雲煙。馬足踏開岸上沙﹐風來復合﹔櫓梢撥破江心月﹐水定還圓。

金城柳﹐玉井蓮。袖裏劍﹐枝頭錢開襟坐霄漢﹐揮手拂雲煙。風捲殘雲歸玉洞﹐潮推明月上瑤天﹐雨裏築墻﹐搗一堵倒一堵﹔風前點燭﹐流半邊畱邊半。

當窗竹﹐負郭田。支機石﹐卓錫泉。島嶼分諸國﹐星河共一天。幾點梅花春讀《易》﹐半窗松月夜談玄。萬頃波濤﹐淘盡千古英雄﹐問溪邊白雲江上靑山﹐何處是秦宮漢闕﹔一脈陽和﹐布就三春光景﹐聽柳外黃鸝花間紫燕﹐此際卽舜日堯天。

東都李﹐若耶蓮。映雪讀﹐看云眠。鳥驚花影動﹐魚沒水痕圓。向陽花木爲春易﹐近水樓臺得月先。珠綴花梢﹐繞徑薔薇含宿露﹔練橫樹杪﹐沿堤楊柳帶朝煙。

書似寶﹐筆如椽。松下客﹐桔中仙。閉門推出月﹐穿井鑿開天。思鄕人比黃花瘦﹐持節心同白石堅。梅月半簾﹐掩映書窗殘雪﹔竹風一陣﹐飄揚茶竈疏煙。

七竊聖﹐一指禪。丹鳳穴﹐玉虹泉。水鳥浮還沒﹐山去斷復連。曉禁傳宣丹鳳詔﹐晴窗檢點白雲篇。妝就秋光﹐兩岸蘆花似雪﹔染成春色﹐一堤楊柳如煙。

石攻玉﹐膠續弦。明月扇﹐彩雲箋。蚊雷轟不雨﹐螢火寂無煙。風送砧聲來枕上﹐月移花影到窗前。江上片帆風﹐棹底分開千疊浪﹔山中一夜雨﹐樹頭添卻百重泉。

二簫

白馬寺﹐朱雀橋。櫻桃口﹐楊柳腰。稻下收遺穗﹐松間拾墮樵。三千國色春初柳﹐百萬軍聲夜半潮。畫裏桃花﹐春色一枝開不謝﹐水中梅影﹐雪痕千點浸難消。

蒲葵扇﹐木蘭橈。虎頭枕﹐猿臂簫。煙籠楊柳困﹐日曬海棠嬌。平沙雁帶三湘雨﹐橫浦帆歸八月潮。幾點鷺鶿﹐日暮常飛紅蓼岸﹔一聲杜宇﹐春朝忽在綠楊橋。

穿天石﹐應月潮。象牙筍﹐鳳尾蕉。髙才乘駟馬﹐巧技貫雙雕。直衝銀漢千層塔﹐橫臥滄浪百尺橋。水仙子持碧玉簫﹐風前吹出聲聲慢﹔虞美人穿紅繡鞋﹐月下行來步步嬌。

三肴

人夢艸﹐帝分茅。方朔難﹐子云嘲。疏林螢火度﹐雜樹鳥音交。花圃畱春遊客醉﹐柴門閉月老僧敲。開徧桃霞﹐燕雀爭身材底﹔飛殘杏雨﹐蝶蜂猶采花梢。

多情柳﹐無口匏。鵠入鼓﹐鳩居巢。蕭索梅容瘦﹐參差樹影交。飛燕銜泥衝柳絮﹐遊蜂抱蕊下花梢。采棗棘﹐作炊薪﹐棗二棗﹐棘二朿﹐直二朿﹐橫二朿﹔畫奇偶﹐成泰卦﹐奇三爻﹐偶三爻﹐內三爻﹐外三爻。

四豪

鮫綃帳﹐獸錦袍。羌苜蓿﹐宛葡萄。風穿燈影亂﹐寒逼雁聲髙。畫龍筆底生鱗甲﹐刺鳳鍼尖長羽毛。螺結靑濃﹐樓外遠山含曉色﹐鴨頭綠膩﹐溪中流水漲春濤。

晉三隱﹐周四豪。鵬路翮﹐鳳池毛。雞宿勤蠹簡﹐虎帳試龍韜。空江捲霧常疑雨﹐雜樹迎風並作濤。刑罰當寬處卽寬﹐赤子悉上天生命﹔財用可省者便省﹐絲毫皆下民脂膏。

五歌

鋪地錦﹐剪春羅。一拳石﹐千頃波。鳥篆沙頭字﹐魚拋水面梭。將軍肘系黃金印﹐學士腰懸白玉珂。雙艇並行﹐櫓速﹝魯肅﹞不如帆快﹝樊噲﹞﹔兩音齊奏﹐笛淸﹝狄靑﹞難比簫和﹝蕭何﹞。

連枝木﹐合穎禾。衣三澣﹐絲五紽。到江吳地盡﹐隔岸越山多。華嶽聳奇穿碧漢﹐樓臺倒影入淸波。九衲渡江﹐船裏波心十八羅漢﹔一娃對月﹐人間天上兩个嫦娥。

龍夾日﹐鵲塡河。先主馬﹐右軍鵝。海上馮夷鼓﹐天邊織女梭。朔風敲竹鳴環珮﹐春日烘桃簇綺羅。元帥秋徵﹐劍戟叢中鳴鼓角﹔王孫夏宴﹐水晶宮裏按笙歌。

淸涼寺﹐安樂窩。三皇紀﹐五子歌。云收山有色﹐風定水無波。水底有天行日月﹐畫中無地載山河。衲子泛舟﹐風吹杯中羅漢﹔佳人呵鏡﹐雲遮月裏嫦娥。

折桂令﹐采茶歌。龜玆國﹐馬頰河。電旗因雨展﹐月鏡借云磨。

溪澗雨來流水急﹐園林風過落花多。日月代明﹐兔走天邊烏入地﹔溪山相映﹐魚遊樹杪鳥沈波。

六麻

三足鱉﹐兩頭蛇。搖月櫓﹐咽霜笳。宮女題紅葉﹐朝臣艸白麻。

艸生南浦朝驅犢﹐雨過橫塘夜聽蛙。上下金梭織翠絲﹐鶯穿柳葉﹔往來鐵剪裁紅錦﹐燕入桃花。

殿上虎﹐井底蛙。嚙朔雪﹐餐朝霞。煮茗燒松葉。調羹采蕨芽。

夜夜月爲靑冢鏡﹐年年雪作黑山花。徧地是笙歌﹐尙有羈人悲夜月﹔六橋盡花柳﹐曾無隙土種桑麻。山頂孤松﹐春夏秋冬風債主﹔江心頑石﹐東西南北浪冤家。

黃犢艸﹐白鷗沙。禦史柏﹐孩幾茶。金門臣待漏﹐銀漢客乘槎。晴雲煖護囊中艸﹐春雨夜開筆底花。桂子香中﹐明月秋鳳仙窟﹔杏花村裏﹐小橋流水人家。

陸績橘﹐邵平瓜。燕賀廈﹐蜂排衙海暗云無葉﹐山春雪作花。秋洗亂峯靑不斷﹐曉捨遠水碧無涯。僧坐蒲團﹐細剪松云補歸衲﹔客過竹院﹐旋敲石火試新

燕市酒﹐建溪茶。眠牛地﹐落雁沙。催花鳴羯鼓﹐出塞奏琵琶。風疏柳榦稠中葉﹐雪補梅梢缺處花。新竹長長過過﹐墻頭風折折﹔老梅倒倒橫橫﹐水面影斜斜。

冀北馬﹐永州蛇。桃墜雨﹐杏流霞。院柳藏春鳥﹐庭槐集暮鴉。

日臨河嶽雲俱淨﹐春入江城樹自花。三﹝公﹞九﹝卿﹞大老﹐紫綬貂冠得意哉﹐黃粱公案﹔二八佳人﹐翠眉蟬鬢銷魂也﹐白骨生涯。

滹沱飯﹐陽羨茶。入幕雀﹐銜珠蛇。月明雙杵急﹐風勁片帆斜。

秋到有聲聞落葉﹐春歸無迹驗殘花。二月春分﹐八月秋分﹐晝夜不長不短﹔三年一閏﹐五年再閏﹐陰陽無錯無差。

七陽

白虎觀﹐碧雞坊。春將半﹐夜未央。雨葉晴猶濕﹐風筠夏亦涼。叫月杜鵑喉舌冷﹐宿花蝴蝶夢魂香。孔門傳道三賢﹐曾子子思孟子﹔周室開基列聖﹐太王王季文王。

續命縷﹐返魂香。元都觀﹐綠野堂。元宰絲綸腹﹐詩人錦繡腸。鶯銜曉色啼芳樹﹐燕掠春陰過短墻。兔入蟾宮﹐舉首卽爲攀桂客﹔蜂投蛛网﹐脫身便作探花郎。

芙蓉水﹐薜荔墻。千里目﹐九回腸。雞聲茅店月﹐人迹板橋霜。林花著雨胭脂濕﹐水荇牽風翠帶長。紅甲撫冰弦﹐何處落花流水﹔靑絲瞧玉鏡﹐望中芳艸斜陽。

羣獸長﹐百花王。簪茉莉﹐醉檳榔。山鳥啼空翠﹐林花送斷香。一庭艸色含春雨﹐半壁花陰帶夕陽。眞率幽人﹐明月半彎供臥榻﹔逍遙仙客﹐寒云幾片束行裝。

頒玉曆﹐佩朱囊。雀舌茗﹐馬牙香。艸閣平春水﹐柴門掩夕陽。漁舟獨釣寒江雪﹐胡騎長驅曉塞霜。筆底桃花﹐儼若武陵春色﹔鏡中水月﹐宛如蟾窟秋光。

星宿海﹐水雲鄕。靑弁使﹐烏衣郎。峯斷靑羅合﹐江空白練長。黃花易老風兼雨﹐綠橘猶酸露未霜。客散酒初醒﹐短墻外晚山飛翠﹔人閒花自落﹐小橋東春水流香。

彎舞鏡﹐馬垂韁。斷機女﹐題柱郎。松聲寒繞塔﹐竹陰午過墻。山閣晝晴簾捲翠﹐硯石春暖墨生香。塞外飛鴻﹐天使倩來傳上國﹔沙邊宿鳥﹐傍人驚起過橫塘。

彊項令﹐畫眉郎。龍須菜﹐蟹眼湯。檢書燒燭短﹐看劍引杯長。虞夏商周稱四代﹐禹湯文武是三王。國運綦隆﹐疊沐四朝聖化﹔家聲丕振﹐連繼九世書香。

五柳宅﹐三槐堂。雉尾扇﹐象牙牀。竹气浮窗冷﹐花魂入夢香。月窺簾幕秋宵淨﹐花壓欄幹春晝長。禁竹敲風﹐臣宰趨朝鳴玉佩﹔檻花傍水﹐女郎倚棹泛滄浪。

牛舐犢﹐鳳求凰。揚子宅﹐鄭公鄕。剡溪人泛棹﹐曲水客流觴。好鳥枝頭亦朋友﹐落花水面皆文章。春信到人間﹐庭艸蒙茸苔徑綠﹔秋聲來樹杪﹐井梧搖落菊籬黃。

奎章閣﹐晝錦堂。何郎粉﹐荀令香。山折路疑盡﹐花深鳥自藏。

深竹千林晴作雨﹐流泉十里暑生涼。醉看樹頭紅﹐渾似落霞渾似火﹔夢驚窗外白﹐半疑殘月半疑霜。

木圓枕﹐竹方牀。鶯聲滑﹐蝶影忙。煙幕山橫翠﹐林秋樹落黃。行車麥秀隨春雨﹐臥閣花深對夕陽。嫩竹似村姑﹐遇節薄施淡粉﹔落梅如老妓﹐下梢猶帶餘香。

八庚

商太甲﹐李長庚。靑牛叟﹐白馬生。隋珠光照乘﹐和璧價連城。龍蛇亂走松翻影﹐鸞鳳交鳴竹弄聲。東谷鶯啼二月花﹐鶯花共美﹔南樓人賞中秋月﹐人月雙淸。

長楊榭﹐細柳營。芝蘭友﹐艸木兵。林花掃更落﹐徑艸踏還生。

日映層巖圖畫色﹐風搖雜樹管弦聲。硯水無波﹐多少魚龍從變化﹔棋盤有路﹐二三車馬任縱橫。

女子好﹐日月明。秦弄玉﹐許飛瓊。風花無定影﹐露竹有餘淸。鑿就曲池堪斗鴨﹐種成芳樹好藏鶯。繡閣悶無言﹐愁看燈影伴孤影﹔玉堂淸不寐﹐靜聽雞聲促漏聲。

負嵎處﹐橫海鯨。鴻門宴﹐雞澤盟。石壓筍旁出﹐崖懸花倒生。月來半榻寒松影﹐風送滿山秋葉聲。帥八千兵﹐破一百萬秦寇﹔掉三寸舌﹐下七十二齊城。

鳴臯鶴﹐出谷鶯。靑金鏡﹐紫玉笙。孤梅傳臘信﹐萬籟作秋聲。桃花水暖魚變化﹐桑柘村閒犬不驚。送先民三尺遺言﹐克勤克儉﹔指兒曹兩條正路﹐惟讀惟耕。

占雨石﹐相風旌。湖口縣﹐石頭城。疏簾邀月影﹐虛枕納溪聲。花枝送客蛙催鼓﹐竹籟喧林鳥報更。薄霧捲舒﹐萬里靑天開復合﹔浮雲聚散﹐一輪皓月暗還明。

飲虹澗﹐夾馬營。宜春苑﹐不夜城。弦調風雨至﹐句就鬼神驚。松下焦桐驚鶴夢﹐牀頭警枕代雞聲。玉露冷冷﹐寶鏡光涵秋萬里﹔銀河耿耿﹐銅壺聲徹夜三更。

黃帝鼎﹐女媧笙。金菊瓣﹐玉梅英。桃李千機錦﹐江山一畫屏。嫩柳雨中垂綠重﹐殘花風外落紅輕。榻靜半棲雲﹐一塵不染﹔臺髙先得月﹐萬籟無聲。

九靑

八月白﹐萬年靑。琴中操﹐座右銘。霜芟三徑艸﹐風約半池萍。蓂莢落殘淹更發﹐海棠睡起醉還醒。云閣月明﹐仙子吹簫迎彩鳳﹔天街秋晚﹐宮娥揮扇撲流螢。

鴛鴦枕﹐孔雀屏。瓜皮綠﹐竹根靑。花醉蝶扶起﹐柳眠鶯喚醒。鳥飛振落枝頭葉﹐魚躍分開水面萍。萬點花燈﹐移下一天星斗﹔數聲鼉鼓﹐震來百里雷霆。

節婦裏﹐醉翁亭。山簡醉﹐屈原醒。呵鏡雲遮月﹐量珠斗燦星。流水繞村拖練帶﹐遠山當戶列云屏。乘月泛瓊舟﹐雙槳衝開千頃碧﹔倚空橫玉笛﹐一聲吹裂萬山靑。

十蒸

蟠龍座﹐走馬燈。千里馬﹐九霄鵬。鳥寒驚夜月﹐魚暖上春冰。鳳閣雙開紅日裏﹐龍宮半出白雲層。桃片銜來燕子巢﹐火燒丹竈﹔楊花飛落蜘蛛网﹐雪壓魚罾。

南山豹﹐北海鯤。歌赤雁﹐賦靑蠅。靑飈傳夜柝﹐細雨濕春燈。朝士承恩沾雨露﹐詩人獻壽祝岡陵。爽气迎人﹐桐葉風飄金井露﹔淸芬沁骨﹐梅梢月映玉壺冰。

十一尢

知更鵲﹐喚雨鳩。眞率會﹐逍遙遊。風兼殘雪起﹐河帶斷冰流。溪云初起日沈閣﹐山雨欲來風滿樓。除夜大寒霜降﹐樓臺如小雪﹔花朝雨水春分﹐節令似中秋。

千金子﹐萬戶侯。調梅鼎﹐助麥舟。乘牛出函谷﹐騎鶴上揚州。竹陰到午風猶冷﹐石磴穿雲路轉幽。金水橋邊﹐金綫柳穿金鯉兒﹔玉欄幹外﹐玉簪花插玉人頭。

屋廬子﹐戶牖侯。朝陽鳳﹐喘月牛。手劍冰三尺﹐腰鐮月一鉤。煙籠翠柳江城晚﹐霜壓黃花野店秋。隱士暮遊﹐流水影中濯足﹔佳人曉起﹐賣花聲裏梳頭。

花解語﹐艸忘憂。沙生嘴﹐石點頭。朧云晴半雨﹐邊艸夏先秋。池含淑气冰消玉﹐山帶晴光月掛鉤。大臣法﹐小臣廉﹐熙泰階於玉燭﹔邇人安﹐遠人格﹐鞏鼎祚以金甌。

傳書雁﹐破敵牛。頒紫誥﹐覆金甌。星辰朝北闕﹐風雨下西樓。紅雨落殘淸晝永﹐黃鶯啼盡綠陰稠。孔門七十二賢﹐賢賢易色﹔雲臺二十八將﹐將將封侯。園中蕉葉伸靑手﹐江上蘆花點白頭。

白雪氅﹐翠云裘。瑤池宴﹐海屋籌。蟬噪林逾靜﹐鳥鳴山更幽。巖邊樹色含風冷﹐石上泉聲帶雨秋。山軸常懸﹐翠艸作臺云作石﹔水簾不捲﹐綠蘿爲帶月爲鉤。

鹿爲馬﹐羊易牛。麒麟閣﹐燕子樓。月明江似洗﹐波動石如浮。邊城虎旅鳴宵柝﹐禁闕雞人報曉籌。楓葉霜濃﹐釀成海嶽重重景﹔豆花雨歇﹐洗出瀟湘片片秋。

十二侵

玉樓記﹐丹扆箴。珠玉唾﹐鐵石心。開簾山納翠﹐掃徑樹畱陰。松梢白月供長嘯﹐樓角靑山伴苦吟。鶯雛對語柳垂陰﹐閒庭日永﹔燕子不歸花有憾﹐小院春深。

靑萍劍﹐綠綺琴。羊脂玉﹐馬蹄金。山光悅鳥性﹐潭影空人心。兩岸葦花迷夕棹﹐半空梧葉散秋砧。鳥弄春聲雜管弦﹐春風暗度﹔螢呈夜色疑燈火﹐夜雨難侵。

雙足現﹐二毛侵。明四象﹐惜寸陰。落日半明滅。閒雲自古今。蝶棲荷葉盤盛玉﹐鶯入橊花火煉金。羯鼓催花﹐轉盼間上林生色﹔雁書爲使﹐懸想中絕域傳音。

十三覃

淇奧竹﹐洞庭柑。心統一﹐道函三。海門翻夕浪﹐山市擁晴嵐。五行金木水火土﹐四位公侯伯子男。胡馬嘶風﹐楊柳秋霜塞外﹔子規啼血﹐杏花春雨江南。

囊螢讀﹐捫虱談。秋納葦﹐夜傳柑。萬笠耕云隴﹐孤舟釣月潭。鸚鵡能言爭似鳳﹐蜘蛛𨿽巧不如蠶。周雅載歌﹐宜民宜人宜百祿﹔華封三祝﹐使富使壽使多男。

十四鹽

金屑酒﹐水晶鹽。鼠須筆﹐雞骨占。花須風外減﹐柳耳雨中添。水中荷葉魚兒傘﹐梁上蛛絲燕子簾。煙水茫茫﹐遙望鴨頭剛一綫﹔雪山疊疊﹐近看馬耳露雙尖。

十五咸

婕妤扇﹐司馬衫。心百忍﹐口三緘。素車蒼鹿駕﹐金勒紫驑銜。綠野晝聞花外管﹐淸溪夜度月中帆。輔主會盟﹐聖臣服彊鄰於夾谷﹔夢賢圖治﹐哲後得良弼於商巖。

