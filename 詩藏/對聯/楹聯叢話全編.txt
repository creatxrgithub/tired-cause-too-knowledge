

楹聯叢話全編淸梁章鉅

序自序卷之一故事卷之二應制卷之三廟祀﹣﹣上卷之四廟祀﹣﹣下卷之五廨宇卷之六勝迹﹣﹣上卷之七勝迹﹣﹣下卷之八格言卷之九佳話卷之十挽詞卷之十一集句集字附卷之十二雜綴諧語附楹聯續話序

卷之一故事應制廟祀卷之二廨宇勝迹格言卷之三佳話挽詞卷之四集句集字附雜綴諧語附楹聯三話序

卷上卷下楹聯四話卷之一廳宇﹣﹣酬贈卷之二名勝﹣﹣廟祀卷之三佳話卷之四挽聯卷之五雜綴卷之六詼諧巧對錄序

卷之一卷之二卷之三卷之四卷之五卷之六卷之七卷之八巧對續錄卷上卷下楹聯剩話巧對補錄楹聯散話作者簡介

淸代楹聯大師梁章鉅﹝1775﹣1849年﹞﹐字臣林﹐號退庵﹐祖籍長樂﹐後遷居福州。淸嘉慶年間進士﹐官至江蘇巡撫﹐兼署兩江總督﹐是一位政績突出﹑深受百姓擁戴的官員。他是林則徐的好友﹑堅定的抗英禁煙派人物。他在廣西巡撫任上﹐曾奏請摘去禁煙不力的梧州知府劉錫元的頂帶﹐憤怒地責令劉去抓拿大宗的煙販以贖過失﹐表現了他禁煙要「淸其源」的明智主張。在他護理江蘇巡撫期間﹐江淮患水災﹐每天有萬餘災民沿江聚集蘇南﹐他賑災民﹑修水利﹐表現出崇髙的人格精神。

當他因病辭官居福州黃巷黃樓時﹐他以文化的詩心畫意修葺黃樓﹐在花廳裏增添了亭臺樓榭假山魚池。至今保畱在假山上的半邊亭﹐其造型之奇妙﹑構件之精美﹐依然爲古建築行家們所稱道。在黃樓﹐梁章鉅與福州文人的詩會唱和曾輯成冊。他一生共著詩文近70種。林則徐說﹕在官場上的人﹐著作沒人比章鉅更丰富了。

梁章鉅身書香門第﹐平生手不釋卷。他編著的《楹聯續話》《楹聯三話》《巧對錄》等系列著作﹐創立聯話文體﹐保存歷代資料﹐首建分類體系﹐開我國楹聯史之先河。《楹聯叢話》是我國第一部系統研究楹聯的著作﹐在我國楹聯史上占有重要地位。

《楹聯叢話》共十二卷﹐分別爲故事﹐應制﹑廟祀﹑廨宇﹑勝迹﹑格言﹑佳話﹑挽詞﹑集句集字﹑雜綴﹑諧語等﹐收入聯話600余則。在廣西巡撫兼署學政任上時﹐梁章鉅花兩年公餘時間完成了這部巨著﹔此後﹐遠近有相同興趣的朋友先後寄來不少對聯佳作﹐遂又著手編撰《楹聯續話》。此書一出﹐各省紛紛翻刻出版。梁章鉅本想把《續活》之後收集的聯話附到筆記《浪迹叢談》裏去﹐做个交代﹐不再編聯話了。但在友人的鼓勵支持下﹐他又收集資料﹐編出了《楹聯三話》。這時他已73歲了﹐還想繼續出《四話》《五話》。但兩年後﹐這位楹聯大師就逝世了。他的兒子梁恭辰曾隨父遊學二十年﹐官至溫州知府﹐後繼承父業﹐編撰了《楹聯四話》和《巧對續錄》。

梁章鉅一生顯要﹐著作等身。他精於對聯創作﹐有數十副題署﹑酬贈﹑慶挽聯傳世。如湖北江陵官署題聯「政惟求於民便﹐事皆可與人言」﹔蘭州五泉山楹聯﹕「佛地本無邊﹐看排闥層層﹐紫塞千峯平檻立﹔淸泉不能濁﹐笑出山滚滚﹐黃河九曲抱城來」﹔贈林則徐聯﹔「帝倚以爲股肱耳目﹐民望之若父母神明」﹔蘇州滄浪亭集句聯﹕「淸風明月本無價﹝歐陽修﹞﹐近水遙山皆有情﹝蘇舜欽﹞」等﹐皆蘊意深遠﹐膾炙人口。

梁章鉅還擅於作詩﹐精於鑑別金石書畫﹐勤於筆記﹐長於考訂史料。這些方面較著名的著述有《退庵詩存》《退庵隨筆》《浪迹叢談》《文選旁證》等。他七十壽辰時﹐好友王淑蘭撰聯祝賀﹕

「二十舉鄕﹐三十登第﹐四十還朝﹐五十出守﹐六十開府﹐七十歸田﹐須知此後逍遙﹐一代福人多暇日﹔

簡如《格言》﹐詳如《隨筆》﹐博如《旁證》﹐精如《選》學﹐巧如《聯話》﹐髙如詩集﹐略數平生著述﹐千秋大業擅名山。」

此聯槪述了梁章鉅的一生著述和功業。序

茝鄰先生﹐八閩碩儒﹐吐納經範﹐無書不讀﹐有美必彰。曩者提刑山左﹐手輯唐五代以前名論﹐先之以聖賢遺訓之在諸經外者﹐爲《古格言》十二卷。昌旣受而讀之矣。閱十年而繼李善撰《文選旁證》四十六卷﹐博綜審諦於唐宋元明以來卅七家之言﹐以訂晉府﹑汲古之誤﹐而集是書之大成。美哉富矣﹗近復讀公二集﹐一爲《退庵詩存》﹐推本倫紀﹐鑑別金石﹔逢源於經籍﹐殫精於時務﹐詩也而政教寓焉﹔一爲《退庵隨筆》﹐則數十年拳拳於庭訓師傳﹐因時隨地﹐藉束身心﹐期諸實用。自謂無關乎著作﹐而學殖躬行﹐經史諸子﹑官常家禮﹑文事武功﹐蓋靡有弗備者。比年爲吾粵采風陳詩﹐徵文考獻﹐將有「三管英靈」之集。而公暇搜羅﹐孳孳未已﹐乃復以所輯楹帖見示﹐諏徧八方﹐稿凡三易﹐每聯輒手敍其所緣起﹐附以品題﹐判若列眉﹐了如指掌。夫道體之罔弗該也﹐文字之罔弗諭也﹔語其壯則鯤海鵬霄﹐語其細則蚊睫蝸角。須彌自成其髙也﹐芥子不隘於納也。楹帖肇自宋﹑元﹐於斯爲盛。片辭數語﹐著墨無多﹐而蔚然薈萃之餘﹐足使忠孝廉節之悃﹐百世常新﹔廟堂瑰瑋之觀﹐千里如見。可箴可銘﹐不殊負笈趨庭也﹔紀勝紀地﹐何啻梯山航海也。詼諧亦寓勸懲﹐欣戚胥關名教。艸茅昧於掌故者﹐如探石室之司矣﹔膾炙徧於士林者﹐可作家珍之數矣。一爲創局﹐頓成巨觀。惟公以蓬山耆宿入直樞垣﹐揚歷大邦﹐疊膺重寄﹐𨿽官書林立﹐而几案塵淸。偶當詩缽文壇﹐輒復露垂泉湧。玆則秉節全圻﹐總宏綱而理庶政﹐猶是思艱圖易﹐舉重若輕。雍容乎禮法之場﹐翔泳乎文藝之圃。燭武所謂智深勇沈﹐穎濱所稱神止气定者﹐非歟﹗故於前所著諸集﹐見公之綜貫百氏﹐取精用宏﹐而於斯集有以見公心源治法﹐以整以暇爲天授﹐非人力所能及也。道光二十年庚子春正月﹐陳繼昌謹序。自序

楹聯之興﹐肇於五代之桃符。孟蜀「餘慶」「長春」十字﹐其最古也。至推而用之楹柱﹐蓋自宋人始﹐而見於載籍者寥寥。然如蘇文忠﹑眞文忠及朱文公撰語﹐尙有存者﹐則大賢無不措意於此矣。元明以後﹐作者漸夥﹐而傳者甚稀﹐良由無薈萃成書者﹐任其零落湮沈﹐殊可慨惜﹗我朝聖學相嬗﹐念典日新﹐凡殿廷廟宇之間﹐各有禦聯懸掛。恭值翠華臨蒞﹐輒荷宸題﹔寵錫臣工﹐屢承吉語。天章稠疊﹐不啻云爛星敶。海內翕然向風﹐亦莫不緝頌剬詩﹐和聲鳴盛。楹聯之制﹐殆無有美富於此時者。伏思列朝聖藻﹐如日月之經天﹐自有金匱石室之司﹐非私家所宜撰輯。而名公巨卿﹐鴻儒碩士﹐品題投贈﹐渙衍寰區﹐若非輯成一書﹐恐時過境遷﹐遂不無碎璧零璣之憾。竊謂劉勰《文心》﹐實文話所托始﹔鐘嶸《詩品》﹐爲詩話之先聲。而宋王銍之《四六話》﹐謝伋之《四六談麈》﹐國朝毛奇齡之《詞話》﹐徐釚之《詞苑叢談》﹐部列區分﹐無體不備﹐遂爲任彥昇《文章緣起》之所未賅。何獨於楹聯而寂寥罔述﹗因不揣固陋﹐創爲斯編。博訪遐搜﹐參以舊所聞見﹐或有僞體﹐必加別裁。郵筒徧於四方﹐討源旁及雜說﹐約略條其義類﹐次其後先。第一曰故事﹐第二曰應制﹐第三﹑第四曰廟祀﹐第五曰廨宇﹐第六﹑第七曰勝迹﹐第八曰格言﹐第九曰佳話﹐第十曰挽詞﹐第十一曰集句﹐附以集字﹐第十二曰雜綴﹐附以諧語﹐分爲十門﹐都爲十二卷。非敢謂盡之﹐而關涉掌故﹐膾炙藝林之作﹐則已十得六七﹐粲然可觀。方之禁扁﹐似稍擴其成規﹔比諸句圖﹐亦別開生面云爾。道光庚子立春日﹐福州梁章鉅撰於桂林撫署之懷淸堂。故事

嘗聞紀文達師言﹕楹帖始於桃符﹐蜀孟昶「餘慶」「長春」一聯最古。但宋以來﹐春帖子多用絕句﹐其必以對語﹐朱箋書之者﹐則不知始於何時也。按《蜀檮杌》云﹕蜀未歸宋之前﹐一年歲除日﹐昶令學士幸寅遜題桃符版於寢門﹐以其詞非工﹐自命筆云「新年納餘慶﹔嘉節號長春。」後蜀平﹐朝廷以呂餘慶知成都﹐而長春乃太祖誕節名也。此在當時爲語讖﹐實後來楹帖之權輿。但未知其前尙有可考否耳。

吳越時﹐龍華寺僧契盈﹐吾閩人也。一日﹐侍忠懿王遊碧波亭﹐時潮水初滿﹐舟楫輻輳。王曰「吳越去京師三千里﹐誰知一水之利如此﹗」契盈因題亭柱云「三千里外一條水﹔十二時中兩度潮。」時江南未通﹐兩浙貢賦率由海達靑州﹐故云。時人稱爲駢切。

浦城眞西山先生﹐嘗讀書邑之粵山﹐名其齋曰「學易」﹐卽今南浦書院地也。有春聯云「坐看吳粵兩山色﹔默契羲文千古心。」見《三才圖會》。余嘗主南浦講席﹐擬爲敬錄此聯﹐懸之楹柱﹐而因循未果。附記於此。

朱子於紹熙五年﹐築滄洲精舍﹐時年六十有五矣。自書一聯云「佩韋遵考訓﹔晦木謹師傳。」謹按﹕朱子之父韋齋先生﹐嘗自謂卞急害道﹐因取古人佩韋之義爲號。又朱子受業於劉屏山先生﹐先生有《字朱元晦祝詞》云「交朋尙焉﹐請祝以字。字以元晦﹐表名之義。木晦於根﹐春榮華敷﹔人晦於身﹐神明內腴。」此朱子聯語所由出也。滄洲精舍﹐卽竹林精舍。據年譜﹐時爲韓侂冑中傷﹐以內批罷歸﹐除江陵府﹐不拜。又乞追還新舊璧合名﹐則已無意出山﹐又懲於趙汝愚之貶及羣小之攻僞學﹐故有感而爲「佩韋」﹑「晦木」之思焉。

滄洲精舍中尙有兩聯﹐一云「道迷前聖統﹔朋誤遠方來」﹐一云「愛君希道泰﹔憂國願年丰」。又《朱子全集》捲後所附載聯語尙多﹐謹摘錄如左﹐以見南宋時楹帖盛行﹐𨿽大賢亦復措意於此矣。贈人聯雲「水雲長日神仙府﹔禾黍丰年富貴家。」又廣信南嚴寺朱子讀書處聯云「一竅有泉通地脈﹔四時無雨滴天漿。」又建寧府學明倫堂聯云「師師庶僚﹐居安宅而立正位﹔濟濟多士﹐由義路而入禮門。」松溪縣學明倫堂聯云「學成君子﹐如麟鳳之爲祥﹐而龍虎之爲變﹔徳在生民﹐如雨露之爲澤﹐而雷霆之爲威。」又知漳州日﹐建書捨於天寶鎭山開元寺後頂﹐聯云「十二峯送靑排闥﹐自天寶以飛來﹔五百年逃墨歸儒﹐跨開元之頂上。」又贈漳州一士子云「東墻倒﹐西墻倒﹐窺見室家之好﹔前巷深﹐後巷深﹐不聞車馬之音。」又一聯云「鳥識元機﹐銜得春來花上弄﹔魚穿地脈﹐挹將月向水邊吞。」至世有刻爲木榜﹐懸諸堂楹﹐人所習見者如﹕「讀聖賢書﹐行仁義事」﹔「存忠孝心﹐立修齊志」﹔「日月兩輪天地眼﹔詩書萬卷聖賢心」。此類尙多﹐安得有心人爲之一一搜輯乎﹖

《墨莊漫錄》云﹕東坡在黃州﹐一日遇歲除﹐訪王文甫﹐見其家方治桃符﹐公戲書一聯於其上云「門大要容千騎入﹔堂深不覺百男歡。」

《困學紀聞》云「攻媿先生書桃符云﹕『門前莫約頻來客﹔坐上同觀未見書。』」按﹕《攻媿集》﹐四明樓鑰大防撰。

宋韓康公宣撫陜右﹐太守具宴﹐委蔡司理持正作候館一聯云「文價早歸唐吏部﹔將壇今拜漢淮陰。」韓極喜之。又京口韓香除夜請客﹐作桃符云「有客如擒虎﹔無錢請退之。」此二事皆見蔣平仲《山房隨筆》。皆切韓姓﹐此亦後來贈聯切姓之濫觴也。

《稗史》載﹕宋洪平齋兪新第後﹐上史衛王書﹐自宰相至州縣﹐無不指摭其短。大略云「昔之宰相﹐端委廟堂﹐進退百官﹔今之宰相﹐招權納賄﹐倚勢作威而已。」凡及一聯﹐必如上式﹐末俱用「而已」二字。時相怒之﹐十年不調。洪自署桃符云「未得之乎一字力﹔只因而已十年閒。」

《濯纓亭筆記》云「元世祖初聞趙子昂之名﹐卽召見之。子昂丰姿如玉﹐照映左右。世祖心異之﹐以爲非人臣之相。使脫冠﹐見其頭尖銳﹐乃曰﹕『不過一俊書生耳。』遂命書殿上春聯﹐子昂題曰﹕『九天閶闔開宮殿﹔萬國衣冠拜冕旒。』又命書應門春聯﹐題曰﹕『日月光天徳﹔山河壯帝居。』」按﹕「日月」十字﹐今率用爲新歲桃符﹐幾徧閭巷﹐而不知始自松雪翁﹐且非臣工所宜用也。又按﹕今人家門聯率用「天恩春浩蕩﹔文治日光華」十字﹐不知此乃雍正年間禦賜桐城張文和廷玉桃符句﹐張氏歲歲懸之。後京官度歲﹐彊半書此作大門春聯﹐近日則外省亦比戶皆然矣。

《堅瓠集》載﹕趙子昂過揚州迎月樓趙家﹐其主求作春聯﹐子昂題曰「春風閬苑三千客﹔明月揚州第一樓。」主人大喜﹐以紫金壺奉酬。

孫季昭弈《示兒編》載﹕黃耕叟夫人三月十四日生﹐吳叔經作壽聯曰「天邊將滿一輪月﹔世上還鐘百歲人。」或謂「將滿一輪」﹐若是十三日亦使得。不若云「猶欠一分」﹐便見直是十四日也。予謂「猶欠一分」非祝壽底語﹐終未若魏仲先壽萊公詩云「何時生上相﹐明日是中元。」形容得七月十四日坦然明白矣。周益公生於丙午七月十五日﹐嘗壽以聯曰「年與潞公同丙午﹔日臨萊國占中元。」公覽而笑曰「賢此聯﹐已道盡了生年月日﹐只欠說出一个生時﹐便是一本好建生矣。」按此二事亦後來壽聯切日之濫觴也。

元楊元誠瑀《山居新話》載﹕元統間﹐余爲奎章閣屬官﹐題所寓春帖云「光依東壁圖書府﹔心在西湖山水間。」時余嵕山爲江浙儒學提舉﹐寫春帖於山居曰「官居東壁圖書府﹔家住西湖山水間。」偶爾相符﹐亦可喜也。

明周吉甫暉《金陵瑣事》載﹕太祖嘗禦書春聯賜中山王徐達﹐云「始余起兵於濠上﹐先崇捧日之心﹔逮玆定鼎於江南﹐遂作擎天之柱。」按﹕此二十六字﹐乃初封信國公誥中語也。又一聯云「破虜平蠻﹐功貫古今人第一﹔出將入相﹐才兼文武世無雙。」蓋亦賜中山王作。

《列朝詩集》載﹕學士陶安宇主敬﹐明太祖嘗制門帖賜之曰「國朝謀略無雙士﹔翰苑文章第一家。」

《簪雲樓雜說》云「春聯之設﹐自明孝陵昉也。時太祖都金陵﹐於除夕忽傳旨﹕『公卿士庶家﹐門上須加春聯一副。』太祖親微行出觀﹐以爲笑樂。偶見一家獨無之﹐詢知爲醃豕苗者﹐尙未倩人耳。太祖爲大書曰﹕『雙手劈開生死路﹔一刀割斷是非根。』投筆徑去。嗣太祖復出﹐不見懸掛﹐因問故﹐答云﹕『知是禦書﹐髙懸中堂﹐燃香祝聖﹐爲獻歲之瑞。』太祖大喜﹐賚銀三十兩﹐俾遷業焉。」

「洛水元龜初獻瑞﹐陰數九﹐陽數九﹐九九八十一數﹐數通乎道﹐道合元始天尊﹐一誠有感﹔岐山丹鳳兩呈祥﹐雄鳴六﹐雌鳴六﹐六六三十六聲﹐聲聞於天﹐天生嘉靖皇帝﹐萬壽無疆。」此明世廟齋醮對聯﹐乃袁文榮煒所撰。見沈徳符《野獲編》。又一本云「揲靈蓍之艸以成文﹐天數五﹐地數五﹐五五二十五數﹐數生於道﹐道合元始天尊﹐尊無二上﹔截嶰竹之筒以協律﹐陽聲六﹐陰聲六﹐六六三十六聲﹐聲聞於天﹐天生嘉靖皇帝﹐帝統萬年。」詞句大同小異﹐傳是夏貴溪言手筆。

《野獲編》云「張江陵盛時﹐有送對聯諂之者云﹕『上相太師﹐一徳輔三朝﹐功髙日月﹔狀元榜眼﹐二難登兩第﹐學冠天人。』江陵欣然懸於廳事。先是華亭公罷相歸﹐其堂聯云﹕『庭訓尙存﹐老去敢忘佩服﹔國恩未報﹐歸來猶抱慚惶。』𨿽自占地步﹐而詞旨謙抑﹐勝江陵之誇詡遠矣。昔年﹐殷曆城罷相在裏﹐江陵以宋詩爲對聯寄之云﹕『山中宰相無官府﹔天上神仙有子孫。』蓋諛與嘲各半。頃者沈四明謝事居家﹐則直用李適之語云﹕『避賢初罷相﹔樂聖且銜杯。』又今相國福淸公邸中所粘桃符﹐則云﹕『但將藥裹供衰病﹔未有涓浚答聖朝。』尢爲渾雅。」

前明邱南鎭嶽由亞卿左遷藩參﹐數厚遺張江陵﹐嘗以黃金制對聯饋之云「日月並明﹐萬國仰大明天子﹔丘山爲嶽﹐四方頌太嶽相公。」蓋亦欲以己名時蒙記憶也。江陵喜﹐將驟擢之。未幾敗﹐嶽遂罷歸。

《七修類稿》云「吏部許尙書贊﹐其父亦吏部尙書也。贊先爲戶部尙書﹐其兄詔﹐亦嘗爲南戶部尙書也。兪子木爲作一聯云﹕『父冢宰﹐子冢宰﹐秉一代之銓衡﹔兄司徒﹐弟司徒﹐總兩京之會計。』又﹐陳敏之木﹐天臺人也﹐任徽州歙縣訓導﹐書一聯於衙曰﹕『四萬八千丈山中仙客﹔三百六十重灘上閒官。』一則不可移易﹐一則天生切對。」

嘉靖末年﹐南京城守門宦官髙剛於堂中書春聯云「海無波濤﹐海瑞之工不淺﹔林有梁棟﹐林潤之澤居多。」蓋謂剛峯﹑念堂二公也。宦官亦重諫臣如此。

《堅瓠集》云「邱仲深學博貌古﹐而心術不可知。嘗與劉吉不協﹐劉作一聯書其門云﹕『貌如盧杞心尢險﹔學比荊公性更偏。』時論頗以爲然。」

《敝帚齋余談》云「江陵初賜第於鄕﹐上禦筆親勒堂對云﹕『忠可格天﹐正气垂之萬世﹔功昭捧日﹐休光播於百年。』可謂異典極褒。至癸未籍沒﹐則並第宅不保矣。但對聯乃禦制禦書﹐不知當時在事者何以處之。」

又云「嘗於都下見一罷閒中貴堂間書一對云﹕『無子無孫﹐盡是他人之物﹔有花有酒﹐聊爲卒歲之歡。』又全用南宋喬行簡詞中語。此輩亦知達生如此。」

又云「向見王百谷家桃符云﹕『豈有文章驚海內﹔漫勞車馬駐江幹。』哂其太誇。頃過陳眉公﹐中庭書一聯云﹕『天爲補貧偏與健﹔人因見懶誤稱髙。』蓋用陸務觀語。𨿽謙抑﹐實簡傲也。去年至支硎山﹐範長白學使齋中懸聯云﹕『松風髙士供﹔蘭夢美人圓。』其所書卽所作也。時範未有子﹐故有『夢蘭』句。然圓夢字又作原﹐唐宋人皆已兩用之。未知孰是。範又有對云﹕『門前白水流將去﹔屋裏靑山跳出來。』又用《笑林》中裏童屬對語﹐亦奇。」

滇省南關外﹐前明有趙某業屠﹐一日欲宰母牛﹐忽失其刀。時小犢在傍﹐仰臥哀鳴。趙鞭之起﹐則屠刀在焉。因感悟﹐棄屠刀﹐攜子母二牛﹐屏迹西山﹐每吟「減去心頭火﹐要見呂洞賓」之句。有道者過訪﹐趙款以茶﹐盛以古磁。道者失手墜地﹐趙似動嗔念。道者忽不見﹐古器依然。遺片紙書云「洞賓方才到﹐心頭火又生。」趙愧悔。一日憑欄觀海﹐遙見沐藩於昆明池習水戰﹐若有所羨﹐遂溘然逝。後提軍陳用賓來滇﹐偶遊西山﹐一一如舊遊。石壁記有趙沒之年月日﹐與提軍生日適符。乃知卽趙后身也。自言鎭閩時﹐有道者來見﹐款以茶﹐問「減去心頭火」否﹐不解所謂也。臨別約以鸚鵡一會。至是詢知鸚鵡山﹐遂往遊焉。見一癩道人﹐手執二瓶﹐兩口相對﹐立於山石間。笑語曰「軍門別來無恙﹖此時向那頭跳出﹖」語未竟﹐從者喝之﹐頓失所在。提軍始悟二瓶對口卽「呂」字﹐立於山石卽「巖」字﹐就立處爲橋曰「迎仙橋」。山半肖洞賓像﹐爲環翠宮。後人題聯云「春夢慣迷人﹐九環仙骨﹐誤著了一品朝衣﹐任雞鳴紫陌﹐馬踏紅塵﹐軍門向那頭跳出﹔空山曾約伴﹐六詔杯茶﹐猶記得七閩片語﹐看劍影橫天﹐笛聲吹海﹐先生從何處飛來﹖」

前明工部尙書張忠定公延登以功名顯。劉理順﹑吳麟徵﹑夏允彜﹑周延儒皆其門下士也。家署門聯云「門多將相文中子﹔身系安危郭令公。」蓋門客所題贈。

《堅瓠集》云「萬曆辛丑九日﹐焦弱侯先生招同人登謝公樓。一友曰「嘗見欽天監柱聯云﹕『夏至酉逢三伏熱﹔重陽戊遇一冬晴。』今諺云﹕『夏至有風﹐重陽無雨。』皆訛傳耳。」按﹕今時占驗語﹐上句作「夏至有雷三伏冷」﹐下句亦作「重陽無雨一冬晴」。往往有驗。

明末﹐李忠肅都憲邦華聞外城陷﹐遂棄家移宿於文信國祠中。李亦吉水人﹐旣北面再拜﹐復就信國公位前三揖曰「邦華鄕邦後學﹐合死國難﹐請從先生於九泉矣。」遂以白繒系於信國之龕柱而死。後其鄕人換題新額爲「二忠祠」。又題楹柱云「後死須知無二道﹔先生豈願有忠名。」幾於千金莫能易一字矣。趙甌北詩所謂「故知曠世心相感﹐恰好同鄕迹再攀」是也。舊有邊華泉聯云「花外子規燕市月﹔柳邊精衛浙江潮。」

相傳吾鄕曹石倉先生學佺辭官歸裏時﹐閒行街巷﹐見一陋屋﹐柴門不正﹐柱上署桃符云「問如何過日﹔但卽此是天。」詢知宅主﹐乃屠者徐五也。徑入廳事﹐有二聯﹐一云「仗義半從屠狗輩﹔負心多是讀書人。」一云「金欲兩千酬漂母﹔鞭須六百撻平王。」先生爲之驚然。徘徊間﹐徐五已回。與語﹐甚契洽﹐因定交。甲申之變﹐徐五攜只雞鬥酒﹐徑造先生廬﹐排闥而入。見先生﹐驚曰「吾辦此奉祭耳﹗何尙在也﹖」先生遂拜而就義焉。盧潛溪孔昭云﹕相傳徐五更有下聯云「鼠因糧絕潛蹤去。犬爲家貧放膽眠。」殊有感慨。又傳曹殉節後數日﹐人見溪中有浮屍﹐著素衣冠。識者以爲卽徐五也。按﹕徐五名英﹐字振烈﹐侯官人。余田生甸﹑張超然遠並爲之傳。裏中人但稱爲徐五云。

《柳南隨筆》云「王文恪公鏊祖塋在洞庭東山之化龍池﹐形爲鳳凰展翅﹐湖中案山稍偏。地師云﹕『可惜狀元旗不正﹐他年應作探花郎。』後竟如其言。越二百年﹐而公之八代孫世琛乃於康熙壬辰科狀元及第。聞世琛於會試前三日祈夢於神﹐夢至一廳事﹐其柱聯云﹕『雨中春樹萬人﹔雲裏帝城雙鳳。』蓋藏『家』『闕』二字﹐以示必中狀元也。」

山陰徐文長渭﹐一字天池﹐又字靑藤。所居卽名靑藤書屋。靑藤﹐其手植也。藤下有池﹐橫一平橋﹐橋承以柱﹐上覆石臺。臺額曰「天漢分源。」柱聯云「一池金玉如如化﹔滿眼靑黃色色眞。」柱背又一聯云「未必玄關別名教﹔須知書戶孕江山。」承橋之柱額曰「砥柱中流。」皆文長自書﹐是所謂天池也。見董暘所撰《靑藤書屋記》。

紹興府城外三江﹐濱海地也。居民每有「其魚」之嘆。明湯太守紹恩創建應宿閘﹐水患始息。後人立公祠﹐乞徐文長撰廟聯。文長疾書云「煉石補星辰﹐兩月興工當萬曆﹐纘禹之緒﹔鑿山振河海﹐千年遺迹在三江﹐於湯有光。」兩用成語﹐一切其事﹐一切其姓﹐越人每樂述之。

常熟瞿壽明昌文《粵行紀事》云「登伏波山﹐謁關壯繆廟﹐見王父題額曰﹕『學本尊王。』又題一聯云﹕『浩气塞兩間﹐萬古綱常永賴﹔威靈宣八表﹐千秋帶礪全憑。』凜凜然鞠躬盡瘁之志﹐上通神明矣。」按﹕壽明爲督師瞿起田式耜孫。今此聯無可考﹐桂林人亦不能舉其詞矣。

相傳天啟間塑關帝像二尊﹐一大一小。時有日者甚神﹐熹宗指二像﹐令其推算。日者稱小者福壽綿遠﹐香火百倍於大者。熹宗遂以小像棄置正陽門左側一小廟中﹐而供大像於宮中﹐以窮日者之言。未幾﹐闖賊入宮﹐大像遂毀﹐而小者香火日盛。崇禎間﹐有卜者邢姓﹐設肆廟前。甲申三月初旬﹐卜者書一聯於廟門云「漢封侯﹐晉封王﹐有明封帝﹐聖天子可謂厚矣﹔內有姦﹐外有敵﹐中原有賊﹐大將軍何以待之﹖」按﹕此語乃左忠毅劾魏奄時所上。是夕夢入前殿﹐見關帝坐帳中﹐告以明運已盡﹐天命有歸。不日大聖人至矣。卜者寤後告人曰「吾設肆於此十餘年﹐滄桑之變﹐何忍見之﹗」明日遂縊於庭樹。今廟旁有土地祠﹐一白須神卽卜者云。

客有誦王衍宮詞云「月華如水浸宮殿﹐有酒不醉眞癡人。」及明福王楹帖云「萬事不如杯在手﹔一年幾見月當頭。」以爲「荒亡之言﹐如出一轍」是也。然福王楹帖是王孟津鐸所書。何良俊《四友齋叢說》謂二語乃吳中老儒朱野航詩﹐孟津亦書舊句耳。

吾鄕康熙間蕭蟄庵震以禦史巡鹽兩淮﹐假歸﹐值耿精忠之變﹐爲耿所害﹐籍其貲得三十萬﹐繯首於烏石山之鄰霄臺。先是蟄庵倡議修復道山卽烏石山﹐建鄰霄臺﹐勒百字碑紀之﹐並書臺柱一聯云「但願桑麻成樂土﹔不妨詩酒上鄰霄。」至是鄕人易「詩酒」二字爲「屍首」。謝古梅先生詩所謂「荒臺艸木千年恨﹐樂土桑麻一夢中」是也。

陸稼書先生從祀文廟﹐初議時﹐或以先生家中曾延僧諷誦爲疑。其後人出先生手書廳事一聯云「讀儒書不奉佛教﹔遵母命權作道場。」議遂定。

孫夏峯先生居新安﹐門人爲築雙柳居於學宮之東。顏乃來題聯云「近聖人之居﹐教亦多術矣﹔守先生之道﹐文不在玆乎﹖」

耿精忠之變﹐李鄴園總督之芳﹐扼守衢州﹐厥功甚偉。入爲兵部尙書。三衢軍民爲立生祠﹐聯云「淮蔡之功茂矣﹐抑又過之﹐大難削平﹐重奠東南半壁﹔琴鶴之操凜然﹐於今爲烈﹐名賢繼起﹐恰符五百餘年。」

《筠廊偶筆》載﹕宣武門外教子胡同永慶寺﹐爲僧文然所居。祖師殿前白楊古柏二﹐僧室無他物﹐壁有聯云「石壓筍斜出﹔巖垂花倒開。」按﹕五代道士石仲元﹐隱於桂州之七星山﹐自號桂華子﹐負詩名。世傳其警句﹐如「石壓木斜出﹐崖懸花倒生」之類甚多﹐爲湘源守楊徽之所稱﹐目爲玉方響。事詳《粵西叢載》﹐文然但偶書其語﹐其字句間有異同耳。

《柳南隨筆》載﹕錢湘靈先生陸燦晚年居虞山﹐老屋三楹﹐適當石梅之下﹐松陰嵐翠﹐如眉臨目。先生兀坐其中﹐擁書萬卷﹐咿哦不輟。過其門者往往駐足覘伺﹐流連不去。先生咿哦自若也。室中榜一聯云「名滿天下﹐不曾出戶一步﹔言滿天下﹐不曾出口一字。」爲三峯釋碩揆所書。應制

楹聯之爲應制作者﹐昉於前明嘉靖時。然如袁文榮﹑夏貴溪所撰齋醮對聯﹐傳者不過一二﹐而浮誇之辭﹐無當大雅。良由其時載筆之臣固無巨手﹐亦勝朝徳政不足以備揄揚﹐故淩夷衰微﹐迄於無聲若此。我朝累洽重熙﹐凡恭值大典慶成﹐皆有進禦文字﹐靡不上動天鑑﹐下洽輿歡。自康熙﹑乾隆年間兩次編輯《萬壽盛典》﹐皆有「圖繪」一門﹐楹聯附焉。而殿廷諸聯尢足以鋪鴻藻﹐申景鑠﹐潤色洪業﹐鼓吹承平。自有楹聯以來﹐未有如此之盛者矣。謹就所見﹐分錄如左。

康熙五十二年﹐恭值仁廟六旬萬壽。自大內出西直門達西苑﹐一路皆有牌樓壇宇。每座落必有楹聯﹐肅括宏深﹐聞皆出當時名公碩彥之手。如般若庵經棚云「周雅賡歌﹐如山如川如日月﹔箕疇斂福﹐曰富曰壽曰康寧。」普慶寺諷經處云「文徳武功﹐兼帝王而大備﹔心宗性學﹐貫聖智以純全。」燈棚牌樓云「輦道風淸﹐葭管萬年調玉露﹔瑤池春暖﹐華燈五夜徹瓊霄。」龍泉寺諷經處云「沸地笙鏞﹐丹鳳和鳴占景運﹔彌天煙靄﹐靑鸞翔舞識禎符。」廣濟寺牌坊云「算永東華﹐若木光騰春九十﹔祥開南極﹐蟠桃花放歲三千。」東三官廟牌樓云「保合太和﹐道綜乾始坤生﹐兩儀並久﹔誕膺多福﹐功被民熙物阜﹐四海皆春。」西三官廟牌樓云「帝握貞符﹐禹甸盡歸滄海貢﹔天開景運﹐堯封常祝紫宸朝。」慈獻寺前牌坊云「十雨五風﹐處處康衢歌帝力﹔千秋萬歲﹐年年華渚耀神光。」關帝廟燈棚云「敷天長戴仁天﹐知後天之不老﹔大地同遊樂地﹐眞應地以無疆。」直隸全省燈棚云「聖算無疆﹐矗矗鰲山開壽域﹔天顏有喜﹐溶溶魚藻漾恩波。」江南全省經棚云「皇極運而歲月日時無易﹔聖徳大而祿位名壽並隆。」浙江全省燈棚云「日之升﹐月之恆﹐萬年延寶祚﹔天所覆﹐地所載﹐億祀奠金甌。」

乾隆五十五年﹐恭值純廟八旬萬壽﹐華祝嵩呼之盛﹐震今鑠古﹐尢爲史牒所未聞。恭讀《萬壽盛典》所載楹聯﹐大都按切時事﹐臚陳實政﹐非若「登春臺﹑遊華胥」者﹐徒爲揣摩想象之詞。蓋九重之福壽愈隆﹐功徳愈盛﹐而承明金馬之彥﹐研精殫慮﹐其鴻筆又足以發揮之﹐洵頌禱之大觀﹐而揄揚之極軌也。謹就所見﹐分錄如左。如四言云「四時爲柄﹔萬象皆春。」「百順爲福﹔六合同春。」「佛天佛日﹔壽世壽民。」「皇建福極﹔位在徳元。」「圖成耕織﹔詩集攸同。」「願聖人壽﹔近天子光。」五言云「堯齡增瑞甲﹔軒紀葉長庚。」「九五福曰壽﹔八千歲爲秋。」「八徵陳姒範﹔三祝晉堯封。」「篆凝仁壽字﹔花發吉祥春。」「祝恆河沙壽﹔歌大海潮音。」「乾璣甄月軌﹔泰筴衍天環。」六言云「景命壽於旗翼﹔淳風鬯彼垓埏。」「五福堂同五代﹔八旬時念八徵。」七言云「泰笈中符天地數﹔坤珍大闡嶽川祥。」「星雲麗近中秋節﹔山海祥開益地圖。」「壽星四照環辰北﹔王會來同曁日南。」「春秋紀合八千歲﹔甲子周回三萬旬。」「皇響福錫庶民福﹔帝如春與四時春。」「位祿名壽徳惟券﹔髙明博厚久斯徵。」「八功八徳無量佛﹔千春千秋大椿年。」「軒籙正當符健順﹔義文從此衍貞元。」「人如夏諺歌遊豫﹔地是春臺樂皞熙。」「春臺煦育歌綏萬﹔化日舒長紀大千。」「福由天縱超千聖﹔年越古稀又十春。」「能以美利利天下﹔是用多福福一人。」「獻華童子名長壽﹔得道仙翁住太常。」謂太常仙蝶也。「四時來備各以敍﹔如川方至莫不增。」「皇建極會極歸極﹔帝作歌賡歌載歌。」「由庚慶洽三千界﹔周甲重開二十春。」「萬年椿壽斯爲壽﹔五世蘭孫又見孫。」「萬眾人天歡贊佛﹔十方功徳統遵王。」「化國蜚提春大共﹔壽人更老說從長。」「渥恩蠲詔駢科詔﹔新慶交封曁緬封。」「橋門邁漢三雍典﹔職貢超唐十道圖。」「鳩杖作朋春宴飫﹔鶯衣呈舞嘏詞新。」「壽址培基山萬歲﹔恩波釃潤水中泠。」八言云「東西朔南﹐訖於四海﹔歲時月日﹐惟曰萬年。」「山盈川衝﹐受玆介福﹔轅萌壤叟﹐同我太平。」「一字一音﹐求合於古﹔萬首萬徧﹐均和其聲。」謂新制衢歌樂章也。「敬天勤民﹐以篤慶祚﹔揆文奮武﹐載揚大聲。」「儒館獻歌﹐禮官紀典﹔海人憬徳﹐纓序蒙禔。」「文武聖神﹐在明明徳﹔位祿名壽﹐得全全昌。」九言云「花雨能仁﹐祝嵩齡億載﹔曇枝普茂﹐鞏海甸三乘。」「五十有五年﹐堂開五代﹔八旬兼八月﹐璽刻八徵。」「七曜燦珠囊﹐榮鏡宇宙﹔萬年綿寶籙﹐合撰升恆。」「祝曼壽須彌﹐化漸印度﹕贊文殊師利﹐景麗臺懷。」十言云「萬古希逢﹐豈止三四五六﹔一人有慶﹐直至億兆京垓。」「久道久照久成﹐久徵不息﹔貞觀貞明貞一﹐貞下起元。」「無我相﹐無人相﹐無邊壽相﹔有善緣﹐有徳緣﹐有大福緣。」十一言云「五試輪經﹐蕊榜宏開科甲乙﹔七均正樂﹐葩詩新訂譜宮商。」「暘雨協丰﹐占徵念九疇之八﹔京垓增泰﹐筴呼聞萬壽者三。」「就如日﹐瞻如雲﹐梯航羣介壽﹔軒乎鼓﹐鼚乎舞﹐衢壤徧熙春。」十二言云「翠籙演天元﹐泰策揲圖書正位﹔珠弧環斗柄﹐壽星輝角亢南纏。」「臨雍茂上儀﹐圜橋水與恩波渥﹔勒石期壽世﹐獵碣文從聖藻新。」謂重勒石鼓文字也。「期艾應昌禔﹐七旬赴宴三千里﹔埏垓昭景貺﹐五代同堂二百家。」十五言云「集山海梯航﹐東鰈西鶼﹐萬國圖歸王會﹔感風雲律呂﹐南兜北昧﹐九重樂奏鈞天。」十七言云「八月際昌期﹐玉琯金鐘﹐譜出一十三徽律呂﹔億年開景福﹐丹緘翠籙﹐歌成萬八千歲春秋。」

聞乾隆五十五年八月八旬萬壽﹐經壇中有一長聯最爲壯麗﹐膾炙人口久矣。相傳爲彭文勤師元瑞所撰﹐而恭繙《萬壽盛典》中實未之載﹐謹記錄之。惟所聞字句小有異同﹐無關體要也。句云「龍飛五十有五年﹐慶一時五數合天﹐五數合地﹐五事修﹐五福備﹐五世同堂﹐五色斑爛輝彩服﹔鶴算八旬逢八月﹐祝萬壽八千爲春﹐八千爲秋﹐八元進﹐八愷登﹐八音從律﹐八風縹緲奏丹墀。」

紫禁城中各宮殿門屏槅扇皆有春聯﹐每年於臘月下旬懸掛﹐次年正月下旬撤去。或須更新﹐但易新絹﹐分派工楷法之翰林書之﹐而聯語悉仍其舊。聞舊語系乾隆間勅儒臣分手撰擬﹐皆其時名翰林所爲﹐典麗矞皇﹐允堪藻繪升平﹐祓飾休美。章鉅以珥筆樞垣﹐出入承明者數載﹐千門萬戶多在睹記之中。又間從淸祕堂翰林處抄錄成帙﹐𨿽未全備﹐已成巨觀。始知王蘭泉侍郎《湖海詩傳》中所載曹習庵學士仁虎數聯﹐不過百分之一二也。今謹按各門編錄如左。

太和左右門云「日麗丹山﹐云繞旌旗輝鳳羽﹔祥開紫禁﹐人從閶闔覲龍光。」「鳷觀翔云﹐九譯同文朝玉陛﹔鳳樓煥彩﹐八方從律度瑤閶。」協和門云「協气東來﹐禹甸琛球咸輯瑞﹔和風南被﹐堯階蓂莢早迎春。」熙和門云「景緯霞敷﹐星罕燦三辰珠壁﹔元和春盎﹐云璈宣六代咸英。」上渝館云「一代典章垂渙汗﹔萬年法守仰都兪。」誥勅房云「天寵遙頒靑鎖客﹔國恩重溢紫泥封。」繙書房云「玉宇中朝資珥筆﹔金甌億載慶垂衣。」內閣前門云「聖徳醍醐﹐花深紅藥省﹔帝光糾縵﹐日麗紫微天。」太和殿中槅扇云「龍徳正中天﹐四海雍熙符廣運﹔鳳城回北斗﹐萬邦和協頌平章。」體仁閣云「黃道天開﹐東壁琛圖輝玉宇﹔紫宸日麗﹐西山爽气映瑤階。」宏義閣云「畫棟凝熙﹐東望攝提輝曉日﹔彤庭延景﹐北臨棨戟動朝光。」中和殿中槅扇云「仁壽握乾符﹐萬國車書會極﹔中和綿鼎籙﹐九天日月齊光。」保和殿中槅扇云「凝鼎命而當陽﹐聖籙同符日月﹔握乾樞以禦極﹐泰階共仰星雲。」

乾淸門云「帝座九重髙﹐禹服周疆環紫極﹔皇圖千祀永﹐堯天舜日啟靑陽。」左門云「紫極正中央﹐萬國共球並集﹔靑陽迎左个﹐千門雨露皆新。」右門云「臯應辟春陽﹐瑞气常浮五雉﹔羲和回日馭﹐卿云時捧雙龍。」日精門云「日麗金門﹐五色云屏三島近﹔風和玉殿﹐九霄彩仗百花新。」月華門云「瑞啟日中﹐霞映龍墀晴色迥﹔春來天上﹐煙融鳳闕曙光髙。」坤寧宮交泰殿東西面云「萬化轉璇樞﹐本天而本地﹔一元開瑞筴﹐資始以資生。」「居一得元﹐秉神符而永極﹔交三成泰﹐捧寶勝於重華。」左右次間槅扇云「寶瑟和瑤琴﹐百子池邊春滿﹔金柯連玉葉﹐萬年枝上云多。」「珠綴繞龍屏﹐寶矩光連寶籙﹔璇題懸鳳扆﹐彤雲瑞應彤墀。」永祥門云「蟠桃千歲果﹔溫樹四時花。」穿堂槅扇云「東華燦爛日初升﹐紫气常依曉殿﹔北闕輝煌云正麗﹐祥光徧護春臺。」增瑞門云「鳦鳥傳長髮﹔蒼龍協永綏。」

寧壽宮左門云「九重敷斂範陳箕﹐曼羨蕃釐共錫﹔萬國會歸光戴斗﹐蕩平軌路同遵。」右門云「洛籌福紀慶洪延﹐象葉居中建五﹔乾筴祥符徵順敍﹐功侔則大函三。」斂禧門云「輝駢寶券晉云閶﹐推策純常集嘏﹔慶衍瑤籌贏澥屋﹐闡珍舄弈流禔。」左門云「重霄日月燭升恆﹐景運祥開久照﹔八表山川徵樂壽﹐昌期福集新韶。」右門云「化成熙皞驗風從﹐治媲春孳夏育﹔祥迓熾昌昭徳致﹐符呈乾絡坤維。」錫慶門云「億萬齡錫羨延洪﹐保定自天孔固﹔三千界重熙洊洽﹐祥和與物同春。」左門云「三壺景象駐恆春﹐扣砌環迎戩谷﹔六幕光華徵復旦﹐彤宸茂集繁祺。」右門云「珠囊晷緯迓休徵﹐福界垣昭太乙﹔玉燭年華彰瑞應﹐昌辰化溥由庚。」影壁東墻門云「川嶽獻珍符﹐煙熅闡瑞﹔日星昭景貺﹐糾縵呈華。」西墻門云「玉琯奏諴和﹐气調九宇﹔璇樞徵廣運﹐衡正三階。」

皇極殿云「皇圖盛際陽春﹐觀蒼駕日升久照﹔帝座髙臨北極﹐慶紫垣星拱端居。」左右次間云「順時宣象咸宜﹐瑞履靑陽開左个﹔懋徳凝禔孔厚﹐祥延紫气衛中垣。」「環黼扆瑞煥星雲﹐共睹堯襟舜抱﹔萃貞符禔流幬載﹐長披金鏡珠囊。」東西垂花門云「遵路傍東垣﹐慶霄春盎﹔近光瞻左掖﹐瑞旭晨升。」「戴斗鎭崆峒﹐尊臨地軸﹔宣風啟閶闔﹐順協天樞。」昌澤門東西圍廊槅扇云「韶序啟靑陽﹐煦回歲籥﹔祥光騰紫气﹐慶溢仙閭。」「福地勝三壺﹐延釐錫羨﹔融風調六琯﹐鬯景宣韶。」「昊歲啟三元﹐含和籥轉﹔堯曦光四表﹐承照華敷。」「長晷麗前榮﹐蓬瀛春駐﹔淸芬飄合殿﹐卿矞晴薰。」後槅扇云「松牗春回﹐吉靄正臨銅晷永﹔芝庭日麗﹐祥光長擁玉樞髙。」左右槅扇云「瑤光東指爲春﹐瑞啟扶桑齊七政﹔黃道左旋而運﹐頌臚戴斗拱三階。」「旭臨鳷鵲初升﹐華祝騰歡連月窟﹔仗轉蓬萊徐引﹐宸居茂對洽春臺。」東西穿堂云「福緯耀微垣﹐瑤枝絢采﹔春祺凝化宇﹐玉樹承曦。」「協气繞南榮﹐蒼車獻瑞﹔條風來左序﹐靑鎖含輝。」東西圍廊云「朝爽啟神霄﹐蓂滋左砌﹔靑陽升麗景﹐芝秀東房。」「銀箭應瑯璈﹐蓬壺晝永﹔銅鋪開錦繡﹐閬苑春濃。」

養性殿云「優遊茀祿咸宜﹐寶籙日增侔岱華﹔昌熾壽耆彌固﹐瑤躔春茂式璣衡。」頤和軒云「靜泰怡神﹐瑞靄光輝臨黼扆﹔沖融契道﹐祥風藹吉暢文軒。」屏門云「生意無邊﹐奏曲文禽諧玉琯﹔眞機可挹﹐交枝仙萼擁金鈴。」景祺閣云「寶筴葉仙椿﹐億齡延祉﹔泰階昭景曜﹐九服均禧。」暢音閣云「瑯璈逸韻應嵩呼﹐久矣八風從律﹔閶闔晴光凝嶰吹﹐康哉九敍惟歌。」閣後槅扇云「海宇安恬﹐圓嶠方壺開福地﹔天閶詄蕩﹐右平左磩上熙臺。」閱是樓云「樽飲康衢﹐風雨和甘均六幕﹔弦調寶瑟﹐星雲景慶亙三階。」東西配樓云「景麗瑤墀﹐鸞鶴翔空騰慶靄﹔春回瓊島﹐魚龍獻瑞展新圖。」「幬載浹祥和﹐糾縵交呈旭采﹔智仁諧樂壽﹐純常懋迓春祺。」角門云「地近玉階通禦气﹔春回瓊琯駐韶光。」直房云「承恩沾沆瀣﹔接武引星辰。」尋沿書屋云「千年金鑑長畱﹐插架寶書資政要﹔寸晷銅儀恆惜﹐掞箋妙蘊發幾余。」保泰門云「六琯宣和﹐樂奏鈞天回暖律﹔三階拱極﹐圖呈益地迓新祺。」衍祺門云「閶闔象昭回﹐蘿圖衍慶﹔蓬萊春茂鬯﹐寶戺延祺。」井院門云﹔「斟衢醲化調天醴﹔擊壤歡謠洽徳源。」庫房門云「函三化洽歸璣鏡﹔吹萬風和轉玉杓。」古華軒云「星琯葉珠杓﹐祥開萬象﹔云屏通碧漢﹐瑞啟三陽。」養心殿云「旭日射銅龍﹐上陽春曉﹔和風翔玉燕﹐中禁花濃。」東西板門云「蘭橑香繞宜春帖﹔桂館花浮獻壽杯。」「三島春深雲气暖﹔九霄地迥月明多。」直房云「金闕云晴﹐九華開扇彩﹔珠樓風細﹐七寶拂鑪煙。」「春駕蒼龍﹐靑陽臨左陛﹔雲開丹鳳﹐紫極麗中天。」養心殿槅扇云「廣樂奏鈞天﹐萬國衣冠同瞻旭日﹔陽春回大地﹐四時橐籥首協溫風。」「雉尾云移﹐看玉燭光中﹐星扶華蓋﹔螭頭香動﹐聽金鈴聲裏﹐風展春旗。」毓慶宮槅扇云「北斗回樞﹐紫气迎祥雙闕曉﹔東風入律﹐彤雲獻瑞五門春。」蒼震門云「日麗彤墀﹐四表光華瞻正朔﹔云凝寶仗﹐萬方歌舞慶同春。」齋宮屏風門云「位育本中和﹐曰旦曰明﹐至誠丕應﹔寅淸孚上下﹐亦臨亦保﹐敬徳昭宣。」

文華殿正門云「道契松云﹐心傳符赤帝﹔祥呈河洛﹐治統啟靑皇。」武英殿正門云「四庫藏書﹐寶笈牙簽天祿上﹔三長選俊﹐縹囊翠軸月華西。」傳心殿云「帝典王謨昭萬有﹔乾苞坤絡奉三無。」咸安宮云「衍慶恩深﹐陽春資發育﹔右文典重﹐云漢仰昭回。」

鑾儀衛門云「仙仗五云﹐鸞鳴和盛世﹔徳車七宿﹐龍角運中天。」會典館云「金鏡開楹﹐升恆光北極﹔珠杓映座﹐長養順東方。」尙衣監云「天上垂衣明藻火﹔日邊珥筆頌星雲。」茶膳房云「得气仙蓂長應月﹔呈祥瑞萐並迎風。」「五色雲英滋秀艸﹔千年露實熟蟠桃。」「湛露凝甘盈玉甕﹔光風布煦應瑤筒。」「液酌衢尊同介景﹔音調嶰管徧覃禧。」「神鼎上方調六膳﹔宮壺春色釀三漿。」

阿哥所宮門云「旭日麗龍樓﹐瑞气春融珠樹迥﹔卿云籠鶴禁﹐祥光晴護玉階平。」「金鏡霞明﹐九苞開鳳籙﹔玉衡星正﹐五色協麟文。」「元象轉星杓﹐丹霄北拱﹔重門映春樹﹐紫气東來。」

坤寧宮云「麟定螽詵﹐葉二南於彤管﹔星軒月殿﹐配一徳於丹宸。」澄瑞亭云「景運舒長﹐天上慶雲環紫極﹔太和翔洽﹐日邊甘露湛瑤墀。」延暉閣云「樹石接蓬萊﹐三色矞云成幄﹔軒窗騫象緯﹐千秋寶籙凝圖。」

壽康宮云「閶闔風和﹐瑞應金萱輝寶籙﹔蓬萊日永﹐祥呈仙筴耀春暉。」大殿云「厚徳著璇宮﹐禁掖常尊堯舜﹔修齡儲北斗﹐春秋永亙貞元。」槅扇云「瑤殿凝庥﹐天上雲霞依舜萐﹔衮衣獻壽﹐域中川嶽捧堯尊。」

慈寧宮云「景福集璇宮﹐億萬斯年永登仁壽﹔慈云輝寶殿﹐千八百國莫不尊親。」槅扇云「興慶獻春光﹐瑤艸金芝迎愛景﹔大安調暖律﹐朱鸞紫鳳葉仙韶。」左右門云「玉階曉擁珩璜﹐天上慶雲移寶扇﹔金闕遙趨劍佩﹐春來瑞气滿瑤池。」「麗韶景於履端﹐璧帶風微翔彩燕﹔耀春輝於復旦﹐簾衣書靜響銅龍。」永康門云「藻景耀中天﹐瑞啟萬安殿外﹔矞云垂北極﹐祥呈長樂宮前。」徽音門云﹔「淑景舒華﹐絳樹含芳承瑞蔭﹔和風叶律﹐紫鵷調暖奉祥噰。」佛堂云「兜羅佛手轉金繩﹐永護坤維日月﹔優缽曇花開寶界﹐增輝震旦山河。」「妙諦證拈花﹐萬戶千門皆成寶地﹔明心同指月﹐十洲三島並現金光。」長慶門云「北斗泰階平﹐儀鳳祥雲環錦幄﹔西池佳气繞﹐衮龍愛日侍斑衣。」咸若館云「日耀東瀛﹐璇室問安云似綺﹔星回北斗﹐珠宮寄賞物皆春。」

景仁宮云﹔「春紀八千﹐和風翔壽宇﹔皇居九五﹐香露靄仙宮。」近光門云「瑞啟靑陽﹐軒云承翠幄﹔祥開黃道﹐羲日展金輿。」

景陽宮云「頌啟椒花﹐百子池邊日暖﹔觴浮柏葉﹐萬年枝上春晴。」昌祺門云「淑气凝和﹐天上香浮簇仗﹔條風扇瑞﹐宮中日永垂裳。」

延禧宮云「紫禦迎春﹐瑞拂千條禦柳﹔丹樓映日﹐祥開萬樹宮花。」麟趾門云「璚云曉護蒼龍闕﹔玉斗春回紫鳳城。」

鐘粹宮云「瑞雪霽南山﹐寒收玉宇﹔條風噓北斗﹐春滿金甌。」迎瑞門云「麟趾春深千歲酒﹔鶯聲日暖四時花。」千嬰門云「星轉璇杓﹐光映卿云五色﹔春回玉琯﹐祥開彩勝千枝。」

承乾宮云「紅日初生﹐萬戶祥雲臨復道﹔靑陽乍轉﹐九天佳气敞重樓。」永和宮云「黃道呈祥﹐八表星環紫闕﹔靑陽布澤﹐三階日麗丹霄。」徳陽門云「律轉璇樞﹐三殿星雲復旦﹔時調玉燭﹐千門花柳同春。」永壽宮云「化日麗三陽﹐春回禹甸﹔條風和萬國﹐樂奏虞弦。」長春宮云「九天淑景凝新旭﹔三殿晴光接彩霞。」啟祥宮云「迎春曙色含金榜﹔近日晴光轉玉宸。」翊坤宮云「化日舒長﹐五緯祥光連斗極﹔惠風和暢﹐六符瑞采煥臺階。」儲秀宮云「龍影玉珂聯﹐花明禦路﹔鸞聲珠履度﹐日麗天衢。」

盛京各門亦有春聯。南宮門云「麗正凝祥﹐境引瑯環開積秀﹔熙韶薈景﹐曜連奎壁啟當陽。」東西宮門云「海血薈珍函﹐沿波從朔﹔春陽迎綺陌﹐倬漢成文。」「珠筴護丰京﹐觀化天閶登笈富﹔銅鋪開兌位﹐同文月竁獻琛多。」獨坐門云「繡嶺銀河環畫棟﹔丹書玉宇貯瑯函。」「文昌气象聯奎壁﹔道派淵源溯漆沮。」「典超麗正崇文上﹔規紹遷豳宅洛初。」「星雲照耀輝天祿﹔山海崇深薈地靈。」嘉蔭堂云「仿天一藏書﹐邠館岡原揚大烈﹔應奎三懸象﹐沛宮父老慶同文。」文溯閣云「天作溯前光﹐玉券十華徵錫極﹔人文觀大備﹐瑤簽四照見逢原。」九間殿云「益地圖開﹐嶽貢川珍臚寶笈﹔麗天文煥﹐豳京邰室溯仙源。」後宮東西門云「從朔貽規﹐三院圖書有典﹔指南錫極﹐九霄雲漢爲章。」「日映東隅﹐被光華於藝圃﹔源流北海﹐挹沆瀁之文瀾。」南北值房云「北鎭標云﹐詞林宗斗極﹔東瀛浴日﹐學海跂壺天。」「羣玉成山﹐思文衍邰室﹔上奎炳耀﹐繩武播邠風。」

彭文勤公撰擬寧壽宮燈聯。稱旨﹐恭讀聖制詩云「東西次第南而北﹐左右分明後與前。神以通靈气以運﹐六爲之儷四爲駢。」可謂極天語之褒嘉﹐而成文字之寵遇矣。按﹕此乾隆五十年事。是冬﹐公卽被命協贊綸扉。時和珅在樞地﹐欲以「靑詞宰相」誣公。日下輕薄子遂有「燈聯相公」之目。不知公之學問優長﹐一時詞臣無出其右﹐早結主知。燈聯一事﹐特會逢其適耳。當和珅侮公時﹐章京方葆巖維甸嘗與力爭不獲。公後有贈方詩云「半山學行吾何敢﹐爲我伸眉觸要人。」卽指此事也。謹按﹕煙聯左右各八﹐俱以方向字冠首﹐而以干隆年間實政經緯其中﹐洵才人之極筆﹐足以揄揚盛美﹐鼓吹休明。同時儒臣皆爲斂手。今備錄於左。南前云「南斗煥珠弧﹐六旬禦宇﹐萬祀頤和﹐堯封祝曰聖人壽﹔前星臨黼扆﹐九陛崇基﹐三元肇祚﹐周雅歌之君子寧。」北後云「北極拱皆朝﹐子帝有帝﹐曾孫有孫﹐五福堂前歡舞彩﹔後天錫難老﹐長春如春﹐元夜不夜﹐九華燈下壽稱觥。」東左云「東作穡關心﹐雪融隴麥﹐燭照田蠶﹐課雨占晴尙初志﹔左旋杓向角﹐節宴堯漿﹐燈詞舜軫﹐撫時行慶有前規。」西右云「西域被流沙﹐年班藩部﹐歲報屯田﹐照世杯圓裏二萬﹔右垣通閣道﹐出震迪光﹐乘乾垂裕﹐和時燭朗界三千。」東南云「東國舊戎衣﹐吹邠有籥﹐作岐有鼛﹐小物克勤詠糠燭﹔南邦昔車斗﹐恬海如鱗﹐翕河如鏡﹐民風可觀戒燈船。」西南云「西園翰墨林﹐四庫積玉﹐七閣抽瑯﹐太乙藜光燈以右﹔南宮禮樂地﹐兩舉制科﹐六開恩榜﹐文昌珠彩月同圓。」東北云「東揖木公朝﹐十年慶典﹐千叟恩榮﹐洛社畫圖鳩杖集﹔北迎元日詔﹐五代齒繁﹐百家算倍﹐康衢燈火筿驂遊。」西北云「西定噶喇依﹐恭者我僕﹐偝者我俘﹐蠻目更番入春宴﹔北逾額濟勒﹐威曰歸降﹐徳曰歸順﹐鴻臣來賀禦東朝。」以上左八聯。南前云「南面久仔肩﹐求衣問夜﹐秉燭待章﹐福用敷之次五極﹔前盟果如意﹐鳥篆鐫瓊﹐鴻文刻玉﹐古惟稀矣四三皇。」北後云「北戒拱論都﹐河得眞源﹐淮得眞源﹐九如咸頌川方至﹔後車勤覲嶽﹐岱猶望幸﹐嵩猶望幸﹐萬壽宜歌山有臺。」東左云「東箱啟儒席﹐論敷奧旨﹐雅肄古歌﹐詩誦壽萬千無量﹔左海侑賓筵﹐樂補吹笙﹐鄕觀飲酒﹐禮成月三五而盈。」西右云「西敍溯成功﹐振以特磬﹐聲以鎛鐘﹐節序新詞卑火樹﹔右文鬯鳴盛﹐風有幹城﹐雅有髦土﹐科名舊事壓燈球。」東南云「東震旦最尊﹐樓湧萬佛﹐經譯三乘﹐歡喜園中法輪轉﹔南贍部妙勝﹐印寫祕文﹐塔飄吉帛﹐光明天上慧燈懸。」西南云「西社賽春燈﹐市流帑鏹﹐釜溢倉糧﹐六十年逢年布惠﹔南榮曝朝日﹐戶弛鏐租﹐漕除玉粒﹐二十萬累萬全蠲。」東北云「東陸鳥司開﹐辛析紺殿﹐亥藉黛轅﹐惕若躬親弈葉守﹔北辰象布令﹐秋狝上蘭﹐冬嬉太液﹐昭哉心法髦期勤。」西北云「西來福徳﹐智髙六帝﹐帝享萬年年﹐典盛禮隆臚舊政﹔北向子臣﹐民奉至尊﹐尊爲眾父父﹐天符人瑞遂初心。」以上右八聯。

乾隆中﹐每歲巡幸熱河﹐必於中秋後一日進哨﹐卽木蘭圍場也。重陽前後出哨。蹕路所經﹐有所謂萬松嶺者﹐滿山皆松﹐爲重九日駐蹕登髙之所﹐歲以爲常﹔庚戌歲﹐上進哨時駐此﹐周覽行宮﹐顧謂彭文勤公﹐令將舊懸楹帖悉易新語﹐期以出哨登髙時親閱。公連日構思﹐偶於行殿正中得句云「八十君王﹐處處十八公道旁介壽﹔」謂貼「萬松嶺」也﹐而難其對。因以片紙馳價﹐屬紀文達公成之。文達公笑曰「蕓楣又來考我乎﹖」卽令來價立待﹐封紙付還。文勤公啟視﹐則已就余紙寫成對語矣。句云「九重天子﹐年年重九節塞上稱觴。」嘆曰「曉嵐眞勝我一籌矣﹗」回鑾日﹐此聯果大蒙稱賞﹐特賜文勤公以珍物八事。公跪辭曰「此出句是臣所撰﹐而不能對﹔對語實紀某所撰。請移以賞紀某。」上曰「兩邊語皆好﹐汝自應領賞。」卽另發一分賜文達公。余聞之程蘭翹師云。廟祀﹣﹣上

廟中楹聯﹐宋元時絕無傳句﹐大約起於明代﹐至本朝而始盛。文昌殿﹑關帝廟兩處﹐撰者尢多﹐幾於雅﹑鄭混雜。惟文廟則未之聞。良由著筆甚難﹐故無人不知藏拙。憶在京師﹐曾遊國學﹐得恭閱聖制大成殿聯﹐云「气備四時﹐與天地日月鬼神合其徳﹔教垂萬世﹐繼堯舜禹湯文武作之師。」惟聖人能言聖人﹐後有作者弗可及矣。

鄒縣孟廟中有禦題聯﹐云「尊王言必稱堯舜﹔憂世心同切孔顏。」蓋乾隆二十二年南巡過鄒縣時所制﹐奎藻昭回﹐當與七篇之書同壽天壤也。

京師有歷代帝王廟﹐在阜成門內﹐建於明嘉靖間。本朝順治﹑康熙間﹐疊議增祀之典。至雍正二年﹐始親詣行禮。乾隆二十九年﹐始易蓋正殿黃瓦。聖制聯云「治統溯欽承﹐法戒兼資﹐洵哉古可爲監﹔政經崇秩祀﹐實枚式煥﹐穆矣其神孔安。」蓋廟貌得徧寰區﹐惟歷代帝王廟與孔廟典極隆重﹐必禦聯方能相稱。宜百爾臣工以及占畢儒者皆莫能贊一辭也。

甘肅文縣地極瘠僻﹐荒山中有文王廟。縣誌謂卽古羑里地﹐亦未見其確也。狄道吳信辰鎭有文王廟聯﹐云「蒙難觀爻﹐石徑蒺藜皆卦象﹔拘幽作操﹐云田柞棫亦琴材。」亦第切其地云爾。

錫山鄒世楠過孟廟﹐夢聯句云「戰國風趨下﹔斯文日再中。」覺而異之。徧觀廊廡﹐無此十字。後數年﹐過蘇州﹐得黃野鴻集讀之﹐乃其集中句也。不知何以入夢﹐亦奇矣。田實發題孟廟云「孔門功冠三千士﹔周室生當五百年。」亦佳。

曾子祠中楹聯云「述格致誠正修齊治平之傳﹐萬世咸承厥訓﹔超徳行言語政事文學而外﹐一人獨得其宗。」又一聯云「衍一人忠恕之心傳﹐學惟省貫﹔開萬世治平之事業﹐道極明新。」

濟寧州之仲家淺﹐爲子路故里也。有仲氏祠﹐聯云「允矣聖人之徒﹐聞善則行﹐聞過則喜﹔大哉夫子之勇﹐見危必拯﹐見義必爲。」

衛輝府之宜溝驛﹐爲子貢故里。有端木子祠﹐聯云「性道在文章﹐深造自得﹔廉平稱治績﹐遺愛無窮。」

吳信辰有顏氏祠堂聯云「馨香分郭外之田﹐夕膳晨饈﹐詎敢作拾塵野祭﹔展拜守家中之訓﹐左昭右穆﹐何須繙爭坐名書。」自注﹕「上聯用陸機『拾塵惑孔顏』句﹐下聯用顏之推《家訓》及顏魯公《爭坐帖》事。」又樊氏祠堂聯云「薄稼圃而不爲﹐宜善會先賢之意﹔敬鬼神而仍遠﹐當恪尊乃祖所聞。」

關帝廟聯最多﹐世人皆習用《三國演義》語﹐殊不雅馴。有集《四書》句者﹐云「知我者其惟春秋乎﹖乃所願則學孔子也。」最著於時。語似正大﹐不知帝之好讀《春秋》﹐正史亦無明文﹐惟裴松之引《江表傳》云「公好《左氏傳》﹐諷誦略皆上口」而已。「學孔子」語亦泛而無當﹐不得謂之佳聯。若「舊官寧攺漢﹔遺恨失吞吳。」又「漢家宮闕來天上﹔武帝旌旗在眼中。」又「吳宮花艸埋幽徑﹔魏國山河半夕陽。」皆集句之渾成者。然先主閟宮﹑丞相祠堂未嘗不可移用﹐又不若「三分割據紆籌策﹔萬國衣冠拜冕旒」二句較爲雅切。又記有一聯云「先武穆而神﹐大漢千古﹐大宋千古﹔後文宣而聖﹐山東一人﹐山西一人。」可包一切掃一切矣。吾鄕龔海峯先生景瀚有句云「赫厥聲﹐濯厥靈﹐無師保如臨父母﹔天所覆﹐地所載﹐有血气莫不尊親。」亦尙非俗調也。

商邱宋文康公權過蒲州﹐謁關廟﹐見一聯云「怒同文武﹔道卽聖賢。」公以對句不工﹐思有以易之。偶午睡﹐夢神告之曰「何不云『志在春秋﹖』」此事見《筠廊偶筆》。恐系文康托夢以神其事。按﹕《三國誌》本傳有「威震華夏」語﹐似亦可對「志在春秋」。又記有一聯云「聖以武成名﹐剛毅近仁﹐於淸任時和中更增一席﹔學於古有獲﹐春秋卒業﹐在詩書易禮外別有專經。」語亦矜重﹐然究嫌「春秋」云云﹐涉稗官气也。

西湖金沙港之關廟在南山北山之中﹐胡書農學士敬聯云「聖至於神﹐薦馨歷千載而遙﹐如日月行天﹐江河行地﹔湖開自漢﹐崇祀值兩峯相對﹐有武穆在北﹐忠肅在南。」又嶽廟之左亦有關廟﹐其門聯云「徳必有鄰﹐把臂呼嶽家父子﹔忠能擇主﹐鼎足定漢室君臣。」繆昌期手筆也。

河南許州八里橋有關帝廟﹐壁有畫像﹕帝騎馬居中﹐曹公及張遼等分立兩旁﹐酌酒餞行。有長聯云「亦知吾故主尙存乎﹖從今日徧逐天涯﹐且休道萬鐘千駟﹔曾許汝立功乃去耳﹗倘他日相逢歧路﹐又肯忘樽酒綈袍。」此聯最著於人口﹐此事亦見正史。然史但云「吾極知曹公待我厚。然吾受劉將軍厚恩﹐誓以共死﹐不可背之。吾終不畱。要當立效以報曹公乃去。」及殺顏良﹐曹公知其必去﹐重加賞賜。帝盡封其所賜﹐拜書告辭而奔先主於袁軍。左右欲追之﹐曹公曰「彼各爲其主﹐勿追也。」並無酌餞贈袍之舉。此殆鋪張《演義》之言﹐而忘其非事實也。梁應來紹壬《兩般秋雨庵隨筆》稱其「組織本傳﹐別有機杼」﹐過矣。

彭春農學士邦疇曰「先文勤公視學江蘇﹐撰署中關帝廟聯云﹕『兵法讀春秋﹐必有文事﹔官箴嚴月旦﹐無作神羞。』又爲一剎題句﹐其正殿奉關帝﹐左右祀火神﹑龍神。聯云﹕『心之光明猶火也﹔神而變化其龍乎﹗』皆就地起義也。」

有傳關帝乩筆一聯云「史官擬議曰矜﹐誤矣﹐視吳魏諸人﹐原如無物﹔後世尊崇爲帝﹐敢乎﹐論春秋大義﹐還是漢臣。」按﹕此才人之筆﹐托名於降乩者也。陳壽《三國誌》評云「關﹑張皆稱萬人之敵﹐爲世虎臣。關報效曹公﹐張義釋嚴顏﹐並有國士之風。然關剛而自矜﹐張暴而無恩﹐以短取敗﹐理數之常也。」此聯爲帝辧「矜」字﹐其意甚善。然「視如無物」云云﹐則仍不脫「矜」字﹐似非帝所欲云。至我朝順治間﹐封爲「忠義神武大帝」。尊崇之典﹐實至昭代而極隆﹐非臣工所得擬議﹐故托諸乩筆﹐以示謙沖﹐庶爲帝之所許歟﹖

吳信辰題關廟聯云「惠陵煙雨﹐涿郡風雷﹐在昔塤篪興一旅﹔魏國山河﹐吳宮花艸﹐於今蠻觸笑三分。」語頗壯麗。然亦嫌「塤篪」二字裝點﹐未免有《演義》語橫梗胸中也。余小霞曰「若攺『塤篪』字爲『同袍』﹐攺『蠻觸』字爲『裂土』﹐則無遺憾矣。」

《熙朝新語》載﹕「山東庠生張大美奉關帝甚虔﹐病中夢入關廟﹐見帝著本朝衣冠理事。有頃﹐呼張名語之曰﹕『吾廟中楹柱對聯膚泛俚俗﹐甚不愜意。爾與吾有香火緣﹐其爲吾易之。』張跪誦一聯云﹕『數定三分﹐扶漢室削吳吞魏﹐辛苦備嘗﹐未了平生事業﹔志存一統﹐佐熙朝伏寇降魔﹐威靈丕振﹐只完當日精忠。』帝深加嘆賞﹐曰﹕『此四十二字﹐爾來歲當知好處也。』次年鄕試﹐首場張構思未就﹐倦而假寐。夢帝肘之曰﹕『起﹐起﹗爾忘對聯字數乎﹖』張驚寤﹐文思沛然如夙構。榜發﹐中式第四十二名﹐適符聯字之數。」

繆蓮仙艮《塗說》載關廟一長聯云「識者觀時﹐當西蜀未收﹐昭烈尙無尺土﹐操𨿽漢賊﹐猶是朝臣﹐至一十八騎走華容﹐勢方窮促﹐而慨釋非徒報徳﹐只緣急國計而緩姦雄﹐千古有誰共白﹔君子諭義﹐恨東吳割據﹐劉氏已失偏隅﹐權卽人豪﹐詎應抗主﹐以八十一州稱敵國﹐罪實難逃﹐而拒婚豈曰驕矜﹐明示絕彊援以尊王室﹐寸心只在自知。」蓮仙稱此聯可泣可歌﹐殊爲溢美。詞費則有之﹐而尙不軌於正。又秦澗泉學士大士聯云「三教盡皈依﹐正直聰明﹐心似日懸天上﹔九州隆享祀﹐英靈昭格﹐神如水在地中。」則四平八穩之句也。若世所傳「不愛財﹐不愛酒」一聯﹐直是委巷荒唐之語﹐所當亟爲別裁﹐而俗流頗多膾炙之者﹐不得不附錄而辧之。世所傳乩筆聯云「不愛財﹐不愛酒﹐不愛婦人﹐是个老頭陀﹐只因眉宇間帶兩字英雄﹐擔擱了五百年入山正果﹔又要忠﹐又要孝﹐又要風流﹐好場大冤孽﹐若非胞胎裏有三分癡鈍﹐險些做十八灘順水行舟。」

富陽緱嶺﹐卽王子晉吹笙處。舊有關帝廟﹐邑人葺而新之﹐或懸一聯云「此吳地也﹐不爲孫郎立廟﹔今帝號矣﹐何須曹氏封侯。」相傳爲邑之胡明經所撰﹐惜忘其名。孫權爲富陽產﹐故出句云爾。

閩浙交界仙霞嶺巓關廟最著靈異。聯扁極多﹐惟周櫟園先生亮工一聯熟在人口。句云「拜斯人﹐便思學斯人﹐莫混帳磕了頭去﹔入此山﹐須要出此山﹐當仔細捫著心來。」蓋此間閩諺本有「到來福地非爲福﹐出得仙霞始是仙」之句﹐故對語卽同其意。自國初至今﹐有獻新聯者﹐卽將舊聯撤去。惟此聯屢經修飾﹐無敢易之者。然實非雅音也。憶過甘肅之六盤山﹐徑路酷似仙霞﹐而髙亦相埒。嶺巓關廟亦有此聯﹐卻不題周款﹐不知此語何以不脛而走如是。

有作關夫人廟聯者云「生何氏﹐沒何年﹐蓋弗可考矣﹔夫盡忠﹐子盡孝﹐可不謂賢乎﹗」頗著於人口。按﹕此事羌無故實﹐不得不用活筆。然據馮山公景所記﹐則關夫人自有姓。作者亦未見馮記耳。今附錄《筠廊偶筆》中一條﹐以廣見聞。云﹕偶得蒲州朱牧所撰《關侯祖墓碑》﹐事奇而文不雅馴﹐以示吾友馮山公。山公走筆作記一篇﹐庶足與侯並不朽矣。記曰「天之生聖賢也﹐必鐘祥於世徳之家。故大孝尊親﹐咸思貽父母令名。予嘗慨漢壽亭侯生而忠貞﹐沒爲明神﹐廟貌徧宇內﹐血食綿千古﹐而其祖若考名氏獨闕軼無考﹐侯在天之靈必有衋然隱痛者。予每遇河東博聞之士必周咨之﹐不可得。康熙十七年戊午﹐解州有常平士於昌者﹐讀書塔廟。塔廟﹐侯故居也。昌晝夢侯授以『易碑』二大字﹐驚而寤。見浚井者得巨磚碎之﹐磚上有字。昌急合讀﹐乃紀侯之祖考兩世諱字生卒甲子大略。循山而求﹐得墓道焉。遂奔告解州守主朱旦。朱旦作《關侯祖墓碑記》﹐記中載﹕『侯祖石磐公﹐諱審﹐字問之﹐和帝永元二年庚寅生﹐居解州常平村寶池裏。公衝穆好道﹐以《易》《春秋》訓其子﹐卒於桓帝永壽三年丁酉﹐享年六十八。子諱毅﹐字道遠。性至孝﹐父沒﹐廬墓三年。旣免喪﹐於桓帝延烹三年庚子六月二十四日生侯。侯長﹐娶胡氏﹐於靈帝光和元年戊午五月十三日生子平。』其大略如此。昔趙宋時﹐劉廷翰官貴﹐當追封三代。少孤﹐其大父以上不皆逮事﹐忘其家諱。太宗爲撰名﹐親書賜之﹐載在《宋史》﹐以爲美談﹐亦以教孝也。而況侯之祖若考皆有名氏載壙石﹐章章可考﹐顧忍軼之哉。』」

世傳張桓侯工書法﹐有《刁鬥銘》甚工。又有流江縣紀功題名二十二字﹐亦侯所書。又俗傳侯之後身在唐爲張睢陽﹐在宋爲嶽忠武。故吳信辰作廟聯云「雄猛讓一人﹐武善提戈文握管﹔精英傳萬世﹐唐曾顯姓宋畱名。」

文昌祠之神﹐道家以爲張仲後身﹐又以爲梓潼度世。其實今所祀之文昌﹐則星象也。古祠屬之天神。祠廟徧天下﹐而列之祀典﹐則自我朝嘉慶六年始。儀文與關廟同﹐而海內私廟之多﹐亦與關廟等。程春海侍郎恩澤一聯最爲典切﹐面面俱到﹐無能出其右者矣。句云「宇宙大文章﹐源從孝友﹔古今名將相﹐气作星辰。」蓋無一字無來歷也。

蘇州文昌宮聯云「天惟陰騭下民﹐止於仁﹐止於敬﹔帝乃誕敷文徳﹐作之君﹐作之師。」揚州賀園之西有梓潼殿﹐襄平髙景來士鑰聯云「積忠孝以成神﹐典桂籍科名﹐予奪後先﹐十五國文章司命﹔舉陰騭而垂訓﹐鑑槐區徳行﹐權衡富貴﹐億萬年造化樞機。」又孫文定公嘉淦聯云「天開參井文章府﹔星煥山河孝友師。」又郭頻伽麟集句聯云「帝以會昌﹐神以建福﹔文選句下有風雅﹐上有日星。唐文」亦典重不佻。

蘇州有泰伯廟﹐而湖北亦有至徳祠。聯云「違親不孝﹐背君不忠﹐敢辭瘴雨蠻煙﹐采藥當年心最苦﹔傳季而王﹐偕仲而霸﹐豈意吳頭楚尾﹐瓣香到處徳維新。」又無錫泰伯祠聯云「勾吳分土惟三﹐端委垂型﹐梅裏肇基名最古﹔遷史世家第一﹐云仍衍緒﹐華陂崇祀惠無疆。」秦鶴所題也。

聞廣東省城眞武廟有蘇文忠公手書一聯云「逞披髮仗劍威風﹐仙佛焉耳矣﹔有降龍伏虎手段﹐龜蛇云乎哉﹗」語意岸異﹐非凡手所能﹐而是否蘇筆﹐尙須向粵東人考之。

黃鶴樓中奉純陽呂祖。百文敏公百齡聯云「教孝教忠﹐何殊十七世士夫﹐顯示化身扶正道﹔爲溪爲谷﹐直把五千言文字﹐參同妙契指迷津。」或疑以純陽比文昌爲過﹐然同爲道教宗主﹐何必彊爲分別。嘉慶年間敕各直省建立贊化宮﹐奉祀純陽﹐儀節與文昌等﹐則相提並論﹐豈爲過乎﹖又黃文炳聯云「遇有緣人﹐不枉我望穿眼孔﹔得無上道﹐只要汝立定腳跟。」

余家有魁星閣﹐上懸黃石齋先生所畫魁星像一軸。筆墨雄偉﹐迥異恆蹊。惟足踏梅花一枝﹐不知所取。或寓「梅占百花魁」之意。余集杜﹑白句爲聯云「彩筆昔曾幹气象﹔文昌新入有光輝。」後晤一客云「前人已有此集句也。」吳信辰魁星閣聯云「筆足代耕﹐不厭兼金歸掌握﹔文能行遠﹐何妨只履上雲霄。」𨿽切而近俗矣。

觀音大士祠聯最多﹐惟京師陶然亭中數聯勝於他處﹐而均忘撰者姓名。聯云「法云廣蔭無遮會﹔慧日髙懸有相天。」又云「泡影乾坤﹐妝成寶相﹔色香世界﹐幻出空花。」又云「蓮字岧峣﹐去天尺五臨韋曲﹔蘆塘渺漫﹐在水中央認補陀。」則雅切陶然亭景物矣。

張芥航河帥題大士祠聯云「眞實不虛﹐大慈悲度一切苦厄﹔意識無界﹐空色相現五蘊光明。」又張南山郡丞維屏撰千手千眼觀音聯云「菩提今菩提﹐具大神通﹐忽現千般手眼﹔自在觀自在﹐是眞佛力﹐總由一念慈悲。」又徳淸慈相寺內一聯云「卽色卽空﹐現慈悲相﹐吾無隱爾﹔是萬是一﹐具手眼人﹐自能辧之。」

燕子磯永濟寺中亦有觀音大士像﹐柱聯云「音亦可觀﹐方信聰明無二用﹔佛何稱士﹐須知儒釋有同源。」忘卻何人所題﹐殊有妙悟。

西湖中天竺白衣殿﹐卽送子觀音院也。魏春松觀察成憲聯云「白衣仙人﹐瓶中水楊柳﹔朱芾男子﹐天上石麒麟。」語特古異。又俗傳一聯云「我具一片婆心﹐抱个孩兒送汝﹔你做百般好事﹐畱些陰騭與他。」𨿽近俚語﹐亦是渡世慈航。百文敏公最喜述之。緣此事本近俚俗所爲﹐則聯語亦不妨相題而制耳。

諸葛忠武侯廟有集句一聯云「可托六尺之孤﹐可寄百里之命﹐君子人與﹐君子人也﹔隱居以求其志﹐行義以達其道﹐吾聞其語﹐吾見其人。」又一聯云「自任以天下之重如此﹔是知其不可而爲之與﹖」皆能恰稱身分﹐勝讀陳承祚史評矣。又有一聯云「伊呂允堪儔﹐若定指揮﹐豈僅三分興霸業﹔魏吳偏並峙﹐永懷匡復﹐猶餘兩表見臣心。」

陳東橋孝廉爲余述﹐靈川縣有諸葛祠聯云「梁父吟成髙士志﹔出師表見老臣心。」又云「成大事以小心﹐一生謹愼﹔仰流風於遺像﹐萬古淸髙。」忘卻撰者姓名。

京師翰林院﹑禮部﹑國子監各有土地祠﹐並祀韓文公。不知起於何時。法祭酒法式善聯云「起八代衰﹐自昔文章尊北斗﹔興四門學﹐卽今俎豆重東膠。」彭司業定求聯云「進學解成﹐閒官一席曾三仕﹔起衰力任﹐巨制千秋本六經。」則皆爲國學制也。

南河云梯關爲淮﹑黃入海之路﹐余備兵淮海時屢經其地。關旁有禹王廟﹐廟內有臺﹐爲乾隆初年權河督卓亭公所建﹐題曰「平成臺」。公名完顏偉﹐其裔孫麟見亭麟慶於道光年間繼爲河督﹐題聯云「與水不爭能﹐力盡八年惟注海﹔升堂思肯構﹐目窮千里更登臺。」

淸江浦亦有禹王臺﹐浦中一勝景也。麟見亭聯云「洪水想當年﹐幸怪鎖洪湖﹐十萬戶飯美魚香﹐如依夏屋﹔淸時思儉徳﹐祝神來淸浦﹐千百載泳勤沐澤﹐共樂春臺。」

淸江浦四公祠﹐奉敕建。祀靳文襄公靳輔﹑齊恪勤公齊蘇勒﹑嵇文敏公曾筠﹑髙文定公斌也。麟見亭聯云「本來上界神仙﹐喜功徳在民﹐輝聯俎豆﹔同是盛朝臣子﹐願靈明誘我﹐績奏江湖。」

淮瀆廟在洪澤湖心﹐龜山之麓。巫支祈井卽在殿前﹐上封以石。舊有宋金臂禪師所建無梁殿及鐵羅漢百餘尊﹐久沒於湖。道光年間﹐麟見亭起出羅漢二十四尊﹐鐘﹑鑊各一具﹐建寺奉之。紀以聯云「巫支祈井底深潛﹐瀾恬洪澤﹔阿羅漢波間重出﹐福佑淸淮。」

榷樹湖神廟在寶應縣汜光湖濱。廟門前有榷樹一株﹐相傳乾隆三十年南巡遇大風﹐曾維禦舟於此﹐遂錫封建廟。道光間﹐麟見亭出守新安﹐阻風江口七日夜。夢三神同舟﹐許助順風。次日﹐果泊西梁山。後督南河﹐過寶應﹐入廟謁神﹐宛然其貌。因紀以聯云「示夢記江頭﹐曾許我一帆風順﹔安瀾徧河上﹐願長此大樹春榮。」

蘭素亭河帥第錫撰南河風神廟聯云「聖世不鳴條﹐默佑湖河占利涉﹔神功常應律﹐潛調寒燠葉休徵。」

太皞陵在陳州府﹐郡守王掌絲聯云「泄造化之機緘﹐萬世文章開易象﹔規山川之形勝﹐千秋陵寢奠淮陽。」邑侯麥祥聯云「後天地而生﹐朱圉猶堪尋聖迹﹔立帝王之極﹐白雲常此護靈墟。」

衛輝府有比干墓﹐世所傳宣聖題碣者也。城北又有比干廟﹐有長聯云「君徳難回﹐當此眾叛親離﹐若但如微子去﹐箕子奴﹐無以激億萬人忠貞之气﹔臣心不死﹐卽玆魂飛血濺﹐猶將以周日興﹐殷日喪﹐上訴諸六七王陟降之靈。」詞旨激昂﹐然頗似時文家兩小比矣。

邯鄲黃粱店有呂公祠﹐百文敏公聯云「萬井煙濃﹐人間正熟黃粱飯﹔四山雲起﹐天上應開白柰花。」

余屢過邯鄲﹐謁呂仙祠﹐記得有黃粱夢亭﹐中懸舊聯﹐云「睡至二三更時﹐凡功名都成幻境﹔想到一百年後﹐無少長俱是古人。」亦警世語也。

汲縣白雲閣上奉呂祖像﹐陶云汀宮保聯云「杯前三尺靑蛇﹐仙會恍遊蓬島路﹔笛外一聲黃鶴﹐我來猶記洞庭秋。」又聯云「卅二色神仙寶光﹐也似佛﹐也似儒﹐出世還入世﹔五千言道徳眞嗣﹐亦稱師﹐亦稱祖﹐可名非常名。」按﹕宮保素不喜道家言﹐而撰聯乃諦當如此。

永平府在商爲孤竹國﹐城外有夷齊廟。余於嘉慶二十三年扈蹕過此﹐因得入廟展謁。有舊聯云「兄讓弟﹐弟讓兄﹐父命天倫千古重﹔聖稱賢﹐賢稱聖﹐頑廉懦立百世師。」屬對如生鐵鑄成。

大明湖中有鐵公祠。訥近堂中丞訥爾經額聯云「大節凜東藩﹐四百載至今如昨﹔崇祠畱北渚﹐萬千劫𨿽死猶生。」大明湖後有鐘離樓﹐不知何名。聯云「養性承天﹐仙教源流通聖教﹔修眞得地﹐濟南風景賽終南。」又千佛山中有碧霞宮﹐聯云「山髙則配天﹐陽魯陰齊資化育﹔坤厚故載物﹐西河東海仰生成。」

濟南城北有北極閣﹐遠對千佛山﹐俯瞰大明湖﹐枕城而立﹐爲會垣最髙處。有集句聯﹐云「宮中下見南山盡﹔城上平臨北斗懸。」可謂工而切矣。

汪文端公由惇有東嶽廟一聯﹐云「雲行雨施﹐不崇朝而徧天下﹔理大物博﹐祖陽气之發東方。」熔鑄經傳之文﹐亦自名貴。相傳是趙甌北翼代擬﹐文端以之進禦耳。

張文端公英未遇時﹐過華山﹐題陳希夷廟云「天下太平無一事﹔山中髙臥有千秋。」語意便自不凡。

紹興上虞縣虞姬廟有對聯﹐云「今尙祀虞﹐東漢已無髙後廟﹔斯眞霸越﹐西施羞上範家船。」此倪文貞公所撰也。光武時﹐斥呂后﹐而以文帝母薄太后配祀髙帝﹐出語用之。

浙江曹娥廟大門有聯云「事父未能﹐入廟傾誠皆末節﹔悅親有道﹐見吾不拜也無妨。」傳爲乩筆。又或以爲徐靑藤先生所作。廟祀﹣﹣下

大興朱文正師撰杭州西湖朱文公祠聯云「由孔孟而來﹐二千年衛道傳經﹐獨振斯文統緒﹔當光寧之世﹐五十日格非陳善﹐允宜此地烝嘗。」

邊育之儀部廷英撰朱子祠聯云「大哉夫子之功﹐百世權衡﹐六經羽翼﹔遠矣斯文之統﹐周程私淑﹐孔孟聞知。」

長沙有屈﹑賈二公祠聯云「親不負楚﹐疏不負梁﹐愛國忠君眞气節﹔騷可爲經﹐策可爲史﹐經天行地大文章。」分貼二公處﹐渾成可喜。

嶽麓寺三閭大夫祠有秦小峴侍郎瀛聯云「何處招魂﹐香艸還生三戶地﹔當年呵壁﹐湘流應識九歌心。」

眉州三蘇祠中楹聯林立﹐殊少佳構﹐惟大門有張鵬翔一聯云「一門父子三詞客﹔千古文章四大家。」最爲大雅。又乾隆中州牧蔡宗建一聯云「是父生是子﹐家學一門﹐自昔聲名彌宇宙﹔難兄更難弟﹐象賢兩世﹐至今俎豆重鄕邦。」稍可。又劉錫嘏集句一聯云「江山故宅空文藻﹔父子髙名重古今。」亦佳。

陶云汀宮保澍云「益陽郭都賢﹐字些庵﹐前明天啟進士﹐巡撫江西。甲申後爲僧﹐自號頑石。」其名附見《明史﹣﹣左良玉傳》﹐魏叔子之師也。叔子集中有《上郭天門先生書》﹐卽其人。益陽各廟寺多有頑石所題楹帖。如桃花江東林寺門聯云「洗菜莫教流去葉﹔見桃猶記舊曾花。」又﹐浮邱山祖師殿聯云「中國有聖人﹐是祖是師﹐咄咄西來東土﹔名山藏帝子﹐亦仙亦佛﹐元元北鎭南天。」

吳中多周公瑾祠﹐有自誇其撰聯之工者﹐云「顧曲有閒情﹐不礙破曹眞事業﹔飲醇原雅量﹐偏嫌生亮並英雄。」余謂「旣生瑜﹐何生亮」語出《三國演義》﹐史傳中並無其事﹐本傳歷敍公瑾運籌決勝﹐絕無與諸葛交涉一言。惟《魯肅傳》載﹕「肅迎劉備於當陽﹐勸備與權並力﹐備甚歡悅。時諸葛亮與備相隨。肅謂亮曰﹕『我﹐子瑜友也。』卽共定交。」數語而已。大抵瑜﹑亮之評﹐前明卽有之﹐故王漁洋《古詩選﹣﹣凡例》及尢西堂《滄浪亭詩序》皆襲用之。且如落鳳坡﹐亦出演義﹐而《廣輿志》誤收之﹐漁洋遂有《落鳳坡弔龐士元》詩矣﹐何況餘子。若《桃符綴語》中所載一聯云「大帝君臣同骨肉﹔小喬夫婿是英雄。」十四字﹐卻落落大方。

蜀中姜伯約祠有聯云「九伐竟無成﹐心師武侯﹐能繼祁山六出志﹔三分不可恃﹐計誅鄧艾﹐已復陰平一敗仇。」

廣東省城龍王廟有福文襄郡王聯云「田鼓祝桑麻﹐丹荔黃蕉隆肸蚃﹔云旗回島嶼﹐珠宮貝闕奠靈長。」可謂工麗。阮蕓臺先生聯云「神徳庇三農﹐統天田以干象﹔思膏流百粵﹐興雲雨於雩壇。」則純用經語﹐陳義自髙。近盧敏肅公坤亦有聯云「嘉澍慶知時﹐仰神贊天功﹐靈噓元气﹔大田歌旣渥﹐看澤周南海﹐福庇東瀛。」

潮州雙忠祠祀張﹑許二公﹐聯云「國士無雙雙國士﹔忠臣不二二忠臣。」本色語﹐顚撲不破。張南山云「粵東文﹑謝二公祠中亦懸此聯。」

廣西伏波廟最多﹐皆祀馬文淵。或云「路博徳亦爲伏波將軍﹐其有功於嶺外﹐更在馬文淵之前。」然粵民意中皆有馬無路。張南山詩云「伏波漢將並流傳﹐銅柱勛名後勝前。都尉有靈應退讓﹐千秋人念馬文淵。」余小霞州判應松作橫州大灘伏波廟聯云「銅柱鎭鳶飛﹐顧盼生風﹐意气眞能吞浪泊﹔金門畱馬式﹐男兒報國﹐姓名何必與雲臺。」同一意也。惟費衮《梁溪漫志》云「後漢馬文淵﹑路博徳﹐皆嘗爲伏波將軍﹐又皆有功於嶺南。海上有伏波祠﹐古今所傳﹐莫能定於一。」東坡作碑﹐謂兩伏波均當廟食。政和中﹐因修《九域圖志》﹐以睢陽雙廟爲例。今祀兩神﹐蓋義理當於人心。𨿽是時正諱東坡議論﹐而亦不能廢也。又劉克莊詩云「緬懷兩伏波﹐往事可追紀。銅柱戍浪泊﹐樓船下湟水。時異非一朝﹐地去亦萬里。山頭博徳廟﹐今爲文淵矣。」按﹕以路﹑馬當並祀﹐自是專指嶺南。考之史﹐路博徳由桂陽下湟水﹐是今湖廣入廣東道﹐固未嘗至廣西。且博徳下南越﹐於嶺外各郡﹐僅招集而已。而馬文淵所過嶺西﹐輒爲郡縣治城郭﹐穿渠灌漑﹐以利其民﹐條奏越律與漢律駁者十餘事﹐與越人申明舊制以約束之。自後駱越奉行馬將軍故事﹐是其澤之被於嶺西獨深﹐嶺西之專祀固宜﹐非可與嶺南一例論也。

楊紫卿明經季鸞薄遊粵西﹐有柳侯廟楹帖云「才與福難兼﹐賈傅以來﹐文字潮儋同萬里﹔地因人始重﹐河東而外﹐江山永柳各千秋。」詞意超脫。相傳柳侯廟有舊聯云「雙柏仰淸標﹐長憶養人如樹﹔一池尋故迹﹐同欣鑿井得泉。」蓋廟卽在羅池上。又舊有雙柏﹐今存其一云。

柳州劉司戶祠聯云「古猶登第厚顏﹐安知今之必異﹔鳥尙銜枝封隴﹐可以人而不如。」相傳司戶以勤民野死﹐有鳥銜枝﹐蟻負土﹐頃刻而成墳。下聯卽其事也。

潮州韓公祠聯云「天意起斯文﹐不是一封書﹐安得先生到此﹔人心歸正道﹐只須八个月﹐至今百世師之。」緊切潮州﹐移易他處昌黎祠不得。

無錫惠山之麓﹐有尢文簡公袤祠﹐其旁爲錫麓書堂﹐秦小峴侍郎刻公手札﹐陷石祠壁。顧晴沙光旭題聯云「依然錫麓書堂﹐南渡文章﹐上跨蕭楊範陸﹔允矣龜山道脈﹐東林弦誦﹐同源濂洛關閩。」

胡文昭公瑗祠有孫文靖爾準題聯云「文宣聿啟文昭﹐木鐸千秋﹐教著江河日月﹔有虞肇開有宋﹐云仍萬祀﹐道垂禮樂詩書。」邵文莊公寶祠有秦小峴題聯云﹔「疏許立身﹐一飯心常懸北闕﹔功存講學﹐半弓地已辟東林。」

無錫有四中丞祠。始爲周文襄公忱專祠﹔後乃增入海忠介公瑞爲周海二公祠﹔繼又移周公孔教祠於此﹔康熙末年﹐並祀湯文正公斌﹐稱四中丞。鄒曉屏炳泰題聯云「徳澤沛三吳﹐百利俱興﹐萬姓謳歌如昨﹔勛名崇兩代﹐四賢濟美﹐千秋俎豆常新。」

無錫李忠定公綱祠﹐卽公少時讀書處也。費文恪公淳題聯云「望重三朝持亮節﹔書成十事秉丹心。」又有李曜聯云「文克經邦﹐武克定亂﹐勛名過開元宰相﹔忠以輔主﹐哲以保身﹐理學推大宋名儒。」又有顧端文公憲成祠﹐顧晴芬侍郎臯題聯云「立朝與天子宰相爭是非﹐悉宗社遠謀﹐國本重計﹔居恆共師弟朋友相講習﹐惟至善性體﹐小心工夫。」

顧洞陽可久祠﹐顧晴沙題聯云「教成於家﹐溯三國六朝﹐光昭世徳﹔愼追乎遠﹐本一門雙義﹐佑啟後人。」又梁山舟學士同書題聯云「事君以道﹐無憚殺身﹐昔人稱錫谷四諫之冠﹔當官而行﹐不求利己﹐後世髙碧山十老之風。」

謝默卿元淮令無錫時﹐修南門外水仙王廟﹐並題聯云「牧民資保障﹐自公至始築城垣﹐捍患禦災﹐當首數蓉湖名宦﹔守土展明禋﹐況我來忝同籍裏﹐報功崇徳﹐只心儀枌社先賢。」又一聯云「遺愛成神﹐比諸南國甘棠﹐蘋藻潔蠲民罔替﹔降康祈福﹐薦以西湖秋菊﹐梓桑恭敬我尢宜。」按﹕水仙王﹐姓王名其勤﹐號少月﹐松滋人﹐前明進士﹐嘉靖間令無錫﹐倭患方亟﹐而縣城久未建﹐自公至﹐首倡議建之。工甫竣而倭大至﹐民賴以全。又丈量通境﹐以定田賦﹐邑民樂業﹐以至於今。蓋錫山第一名宦也。默卿亦松滋人﹐後二百年﹐繼公宰是邑﹐故言之親切如此。

無錫惠山有鄒忠公浩祠﹐公弟泂始遷居無錫也。湯文正公題聯云「六經萬戶千門﹐只愼獨兩言﹐上接泗濱﹐下肩伊洛﹔三疏九年再竄﹐痛引裾一袂﹐曉行嶺海﹐夜渡瀟湘。」

揚州梅花嶺下史忠正公可法祠﹐蔣心余太史士銓題聯云「讀生前浩气之歌﹐廢書而嘆﹔結再世孤忠之局﹐過墓興哀。」又墓柱聯云「心痛鼎湖龍﹐一寸江山雙血淚﹔魂歸華表鶴﹐二分明月萬梅花。」又不知姓名一聯云「殉社稷﹐只江北孤城﹐剩水殘山﹐尙畱得風中勁艸﹔葬衣冠﹐有淮南抔土﹐冰心鐵骨﹐好伴取嶺上梅花。」

謝蘊山啟昆知揚州時﹐修葺史閣部祠墓畢﹐夢閣部來見﹐因問﹕「爲公修葺祠墓﹐公知之否﹖」曰「知之。此守土者之責也。然要非俗吏所能爲。」問己官位﹐曰「不患無位﹐患所以立。」問﹕「將來有子否﹖」曰「與其有子而名滅﹐不如無子而名存。」因問﹕「公祠中少一聯﹐應作何語﹖」曰「一代興亡關气數﹔千秋廟貌傍江山。」謝爲書丹勒石﹐今存祠內。

明季﹐南都破時﹐江陰閻典史﹐孤城死守月餘﹐始殉難。我朝賜謚立祠﹐堂中有聯云「七十日帶髮效忠﹐表太祖十六朝人物﹔三千人同心赴義﹐存大明一百里江山。」相傳臨難時所自題也。

西湖嶽墳前﹐有鐵鑄秦檜夫婦及萬俟卨﹑張俊四像﹐鐫姓名於胸次﹐跪於門外。有松江徐氏女題楹柱云「靑山有幸埋忠骨﹔白鐵無辜鑄佞臣。」聞丹陽陳少陽墓亦鑄鐵人﹐肖汪伯彥﹑黃潛善﹔嘉靖間﹐南安鄭普過之﹐題楹柱云「丹陛披肝﹐千古綱常可托﹔荒庭屈膝﹐兩人富貴何爲。」二像應筆而僕。然則愧恥之心﹐汪﹑黃猶未泯矣。

彭文勤公聯云「舊事總驚心﹐階前檜賊﹔感時應濺淚﹐廟側花神。」是題西湖之嶽廟。吳云樵侍郎芳培聯云「千秋冤獄莫須有﹔百戰忠魂歸去來。」是題湯陰之嶽廟。對語各切其地﹐不可移易。

西湖葛嶺下有洪忠宣公皓祠。《錢塘縣誌》載﹕「忠宣於建炎初使金﹐不屈﹐歷十五年始放歸﹐賜宅西湖葛嶺後﹐後人因就地建祠。」我朝雍正九年﹐李敏達衛重修﹐並書一聯云「身竄冷山﹐萬死竟回蘇武節﹔魂依葛嶺﹐千秋長傍鄂王墳。」亦自確切。

杭州城隍廟在鳳凰山上﹐地勢髙敞﹐西湖卽在眼底。徐文長撰楹聯云「八百里湖山﹐知是何年圖畫﹔十萬家煙火﹐盡歸此處樓臺。」或云紹興府城種山蓬萊閣亦有此聯。

溫州府城外濱江﹐江中有小島﹐卽謝康樂詩之孤嶼也。嶼中有江心寺﹐風景極似金山。朱滄湄文翰聯云「長與流芳﹐一片當年漧淨土﹔宛然浮玉﹐千秋此處妙髙臺。」寺相傳宋恭帝曾駐蹕於此。旁爲文信國公祠﹐有聯云「孤嶼有鄰﹐喜得卓公稱後死﹔嚴陵在望﹐直呼臯父哭先生。」緣祠左卽卓忠毅公敬祠也。又有一長聯云「久要不忘平生之言﹐古誼若龜鑑﹐忠肝若鐵石﹔敢問何爲浩然之气﹐鎭地爲河嶽﹐麗天爲日星。」蓋信國公大魁日﹐出王伯厚之門﹐「古誼」二句﹐卽其卷中批語也。不獨「忠肝鐵石」﹐信國能踐斯言﹔而伯厚之具眼知人﹐亦若龜鑑矣。又卓忠毅公祠聯云「祠接謝亭﹐亦有文章驚海甸﹔忠符信國﹐並懸肝膽照江心。」

《茶余客話》載王文成公題於忠肅祠一聯云「赤手挽銀河﹐公自大名垂宇宙﹔靑山埋白骨﹐我來何處弔英賢。」書法遒勁﹐杭人傳爲文成少時眞筆。《西湖志》又載楊鶴於一聯云「千古痛錢塘﹐並楚國孤臣﹐白馬江邊﹐怒卷千堆雪浪﹔兩朝冤少保﹐同嶽家父子﹐夕陽亭裏﹐心傷兩地風波。」語皆悲壯。近彭文勤公亦題一聯云「賴社稷之靈﹐國有君矣﹔竭股肱之力﹐死以繼之。」則史評也。

山右河津縣薛文淸公瑄祠有一聯云「開絕學於胡叔心陳公甫王陽明之前﹐享祀方堪從廟廡﹔集大成於西河氏太史公文中子之後﹐誕靈應不愧河津。」黃星齋宅中爲余所述如此。

吳門有許將軍遠祠堂﹐中一聯云「待張巡若同胞﹐先死後死﹐與常山平原義分一席﹔恨李翰不作傳﹐大書特書﹐賴紫陽涑水筆補千秋。」

余在吳中修滄浪亭﹐郡人士復於亭右建五百名賢祠﹐以五百名賢像刻石嵌諸壁﹐始自周季札及言子﹐逮我朝名宦鄕賢凡五百餘人﹐春秋致祭﹐亦一時盛事也。余曾爲之記﹐陶云汀撫部爲之聯云「非關貌取前人﹐有徳有言﹐千載風徽追石室﹔但覺神傳阿堵﹐亦模亦範﹐四時俎豆式金閶。」又郡中後學裔孫合題一聯云「百代集冠裳﹐爍古炳今﹐總不外綱常名教﹔三吳崇俎豆﹐維風勵俗﹐豈徒在科第文章。」則孫子和茂才義鈞撰句也。

蘇州虎邱新修白公祠﹐卽顧伊人塔影園舊址也。賀耦庚方伯長齡聯云「唐代論詩人﹐李杜以還﹐惟有幾篇新樂府﹔蘇州懷刺史﹐湖山之曲﹐尙畱三畝舊祠堂。」

蘇州郡學之旁有名宦專祠四所﹐祠各有像﹐歲久傾阤剝蝕。餘下車卽屬長洲令王槐午錫蒲重修﹐工竣﹐槐午索餘各紀以聯。韋公祠云「唐史傳偏遺﹐合循吏儒林﹐讀書不礙中年晚﹔蘇州官似謚﹐本淸才名徳﹐臥理能教末俗移。」白公祠云「諷諭豈無因﹐樂府正聲熟人口﹔行藏何足辧﹐名山大業定生前。」有疑行藏句太空者﹐余曰「誰辧心與迹﹐非行亦非藏﹐卽用香山詩意﹐但非注腳不明耳。」況公鐘祠云「姓字播弦歌﹐韋白以來成別調﹔功名起刀筆﹐蕭曹自古是奇才。」陳公鵬年祠云「洛蜀任分門﹐惟楚有才﹐增賦肯憑官似虎﹔河淮方奪路﹐如尊乃勇﹐拯民忍使國無鳩。」

宋漫堂題範文正公祠聯云「兵甲富於胸中﹐一代功名髙宋室﹔憂樂關乎天下﹐千秋俎豆重蘇臺。」

露筋祠中聯扁林立﹐就余所見者﹐以陳曼生郡丞鴻壽所集「江淮君子水﹐山木女郎祠」十字爲工。黎湛溪河帥亦欲集成一聯﹐舉王漁洋「門外野風開白蓮」之句﹐屬余覓對﹐余以楊升庵「庭前夜雨弄孤筿」句奉應﹐河帥首肯﹐謂意境相稱﹐時代亦不相懸也。然王句是露筋祠本事﹐楊句實未能恰配﹐故亦未懸掛。

無錫金匱合建貞節祠﹐林少穆撫部則徐題聯云「盛典繼毗陵﹐表千秋潛徳幽光﹐長使冰心昭煒管﹔新祠崇惠麓﹐聚兩邑貞姬淑媛﹐羣欽風節樹香蘇。」

古無出痘之說﹐史傳備載人體貌﹐獨無言面麻者。自唐會昌中﹐泉州陳黯十三歲﹐自詠痘花詩云「玳瑁應難比﹐斑犀定不加。天嫌未端正﹐滿面與裝花。」詩載《文苑英華》﹐此痘事之始見於書者﹐今則爲寰區通病矣。有作痘神廟聯云「到此日方辧妍媸﹐更向鴻蒙開面目﹔過這關才算兒女﹐還從祖父種根苗。」亦未經人道語也。今人家稱出痘爲出寶﹐又爲天花﹐故吳信辰痘神廟聯云「寶痘勻圓﹐喜个个金丹換骨﹔天花消散﹐願家家玉樹成林。」

吾鄕汀建山村中﹐每數里必有關廟﹐廟多塑像﹐旁必有周將軍立像﹐卽世稱周倉者。亦間有周將軍專祠﹐輒著靈異﹐而廟中聯語皆鄙誕不經。緣其事僅見演義﹐正史中並無其名。考《吳書﹣﹣魯肅傳》載﹕「肅往益陽﹐與關相拒﹐肅邀關相見﹐各駐兵馬百步上。但諸將軍單刀俱會。俗傳關帝單刀赴會自緣此語而訛耳肅因責數關曰﹕『國家區區﹐本以土地借卿家者﹐卿家兵敗遠來﹐無以爲資故也。今已得益州﹐旣無奉還之意﹐但求三郡﹐又不從命。』語未究竟﹐坐有一人曰﹕『夫土地者﹐惟徳所在耳。何常之有﹖』肅厲聲呵之﹐辭色甚切。關操刀起曰﹕『此自國家事﹐是人何知﹖』目使之去。」按是人姓名不傳﹐演義似卽據此敷衍爲周倉事。然紀文達師筆記中稱元魯貞作漢壽亭侯碑﹐已有「乘赤兔兮從周倉」語﹐則其來亦已久矣。比至桂林﹐偶與余小霞談及。小霞述其權荔浦令時﹐於城外周廟題一聯云「當蜀吳魏之交﹐擾攘一時能擇主﹔附劉關張而後﹐偏裨千古竟傳名。」誠雅制也。

江右管未亭學宣守常徳﹐其鄕人爲鐵柱宮卽許眞君廟求楹貼﹐管書云「君身自是有仙骨﹔我猶未免爲鄕人。」吳舫翁云亦有句云「微斯人吳其爲沼﹔賴此老海不揚波。」

閩浙分疆處爲楓嶺﹐景最幽峻。嶺巓祀五顯神﹐極著顯應﹐俗皆呼爲五顯嶺。李笠翁云「盤折嵯峨﹐甲於諸嶺﹐由麓䢐巓﹐愈轉愈勝。」廟中神鬼﹐諸像畢備﹐觀者生恐怖心﹐故余爲之聯云「遠看疑畫﹐近看似詩﹐及至身到其間﹐又覺詩畫都無著手處﹔善者敬神﹐惡者畏鬼﹐究竟皆非異物﹐須知神鬼出在自心頭。」

乾隆十九年﹐周文恭公煌奉命冊封琉球﹐使舟至姑米洋﹐遇颶風﹐觸礁柁折。時旣昏黑﹐兼大雷雨﹐帆葉廚棚吹落殆盡﹐倏見海面一燈浮來﹐眾悉呼曰「天后遣救至矣﹗」須臾舟定。同舟二百餘人﹐舉慶更生。舟進姑米港﹐謁廟行香﹐公獻「願大能成」四字扁﹐並撰聯云「神爲徳其盛乎﹐呼吸回天登彼岸﹔臣何力之有也﹐忠誠若水證平生。」

張南山題天后宮聯云「大海茫茫﹐到無岸無邊﹐觀於天﹐天髙在上﹔飄風發發﹐正可危可懼﹐徯我後﹐後來其蘇。」

張南山寄錄城隍廟一聯云「百行孝爲先﹐論心不論事﹐論事貧家無孝子﹔萬惡淫爲首﹐論事不論心﹐論心終古少完人。」曲體人情﹐不失與人爲善之意。又呂仙祠一聯云「修到神仙﹐看三醉飛來﹐也要幾杯綠酒﹔托生人世﹐算百般好處﹐都成一枕黃粱。」則曠達語也。

吳信辰工爲楹聯﹐楊蓉裳芳燦爲選刻松厓對聯一編﹐不乏淸詞麗句﹐所稍欠者超脫耳。今錄其佳者﹐如題佛寺門云「禪門無住始爲禪﹐但十方國土莊嚴﹐何處非祗園精舍﹔度世有緣皆可度﹔果一念人心回向﹐此間卽慧海慈航。」又佛堂云「西方貝葉演眞經﹐總不出戒定慧三條法律﹔南海蓮花生妙相﹐也只消聞思修一味圓通。」又題西巖寺云「色相出眞空﹐眼界光明﹔震旦雲霞圍舍利﹐聲聞歸妙有﹐耳根淸淨﹐乾陀鐘鼓應迦陵。」又題千手佛殿云「一心念佛佛如來﹐鶴唳猿啼﹐都演出三生妙諦﹔千手示人人不悟﹐龜毛兔角﹐直指開四大疑團。」又題佛堂云「佛言三藐三菩提﹐禮此莊嚴﹐卽可承三生度脫﹔人貴一噴一醒豁﹐除他掛礙﹐何難證一味圓通。」又題鍾離祖師殿云「一朝棄甲成仙﹐不用偏裨傳兩晉﹔萬劫銜杯樂聖﹐聊將散漢著三唐。」又題財神廟云「蘊玉函珠﹐善賈固皆蒙樂利﹔心耕筆織﹐寒儒亦可薦馨香。」又題臨洮常山大王廟云又稱龍神廟﹕「義膽大於身﹐陷陣摧鋒﹐在昔號常山虎將﹔忠魂符厥號﹐興雲降雨﹐至今冠洮水龍神。」又題織神廟云「攺艸衣卉服之觀﹐人間溫暖﹔極錯采鏤金之妙﹐天下文明。」

或傳揚州華陀廟楹聯云「元龍幣聘以來﹐澤被廣陵﹐到此日靑囊未燼﹔孟徳頭顱安在﹐煙消漳水﹐讓先生碧血常新。」廨宇

內閣漢票簽處有舊聯云「天下文章莫大處﹔龍門聲價最髙時。」爲諸城劉文正公所書。道光二年毀於火﹐後陳荔峯閣學嵩慶重書﹐懸於圓明園直廬。

翰林院署有聯云「儀鳳祥麟遊集盛﹔金書玉字職司勤。」爲何義門學士所書。

禮部儀制司堂聯云「在官言官﹐議事以制﹔隆禮由禮﹐愼乃攸司。」集經語頗渾成﹐然微嫌「議事」與「愼乃」作對﹐虛實字尙不甚勻稱也。

程春廬同文在兵部職方司最久﹐公正爲同署所推﹐有聯云「有備師幹﹐駕馭當資軍紀肅﹔不苛公過﹐權衡常惜將才難。」可以知其風旨矣。

兵部漢本房事繁而職要﹐與他部本房迥殊。淩虛臺銓聯云「爲機務總其成﹐按日具題﹐子細上塵乙覽﹔與戎曹分厥任﹐經年繕寫﹐辛勤下協寅恭。」又兵部署中關帝廟聯云「九伐威名襄夏政﹔千秋正統凜春王。」上句移他處不得﹐下句以「春王」對「夏政」﹐亦巧而新。

《藤陰雜記》云「彰儀門外普濟堂﹐順天府設以養孤獨者﹐今餞行者於此茶話﹐堂聯爲姚端恪公文然題﹐云﹕『但覺眼前生意滿﹔須知世上苦人多。』」

奉天爲陪都重地﹐並設五部﹐特缺天官耳。戶部大堂聯云「典領三司﹐會合東都儲國用﹔勤修六府﹐循行南畝贍民生。」兵部聯云「帝語如聞﹐惕厲官常臨北極﹔天威可畏﹐嚴明軍政肅中樞。」刑部聯云「體欽卹以明刑﹐秋肅春溫惟國法﹔秉端平而弼教﹐靑天白日見臣心。」

奉天府丞一職﹐實兼提督學政﹐故歷任悉系儒臣。吾閩陳徳泉先生治滋任此最久﹐題大堂聯云「地重邠歧﹐禮樂務還醇厚﹔學宗鄒魯﹐文章須探本原。」李滄云楘聯云「化衍西岐﹐佐治仰參儒雅﹔風淸東海﹐掄才蔚起人文。」余叔太常公諱上國聯云「勉力爲之﹐正人心﹐厚風俗﹐實惟根本﹔文治彰矣﹐拔眞才﹐加訓迪﹐勿懈功夫。」蓋隱括歷次奏折中朱批天語﹐以爲敬謹服膺也。

彭寶臣浚視奉天學最有名﹐其去也﹐滿漢士紳撰聯送之﹐云「名魁天下﹐化振陪都﹐本壽考作人﹐眞教玉樹琪花﹐陸離珊网﹔兩度來遊﹐一塵不染﹐藉文章造福﹐佇看蘭芽桂蕊﹐次第瑤階。」

奉天城中有沈陽書院﹐蔣丹林祥墀聯云「地近聖居﹐洙泗宮墻瞻數仞﹔基開王迹﹐鎬丰鐘鼓振千年。」

涿州距京師百里﹐凡由燕薊南行者﹐由此分東西兩路。城樓有聯云「日邊衝要無雙地﹔天下繁難第一州。」

曲阜衍聖公府大門聯云「與國咸休﹐安富尊榮公府第﹔偕天下老﹐文章禮樂聖人家。」此前明李文正公東陽所題也。近有成哲親王贈聯云「爵列三公榮衮黻﹔身通六藝紹箕裘。」畢秋帆尙書沅贈聯云「恩紀金魚﹐永鎭東山棨戟﹔祥徵玉燕﹐常綿北海簪纓。」又承恩公恭大宗伯恭阿拉贈衍聖公聯云「守道不移金鼎重﹔居身常抱玉壺淸。」聞是謝薌泉侍禦振定所擬。又劉云房師視學山左時題聯云「到此都稱香案吏﹔及時多種杏壇花。」

紀文達師筆記云﹕昔李又聃先生言有寒士下第者﹐焚其遺捲﹐訴於文昌祠﹐夢神語曰「爾讀書半生﹐尙不知窮達有命乎﹖」嘗侍先姚安公﹐偶述是事﹐姚安公怫然曰「又聃應舉之士﹐傳此語則可﹔汝輩手掌文衡﹐傳此語則不可。聚奎堂柱有熊孝感相國題聯曰﹕『赫赫科條﹐袖裏常存惟白簡﹔明明案牘﹐簾前何處有朱衣。』汝未之見乎﹖」

彭文勤公視學浙江﹐撰署聯云「天地自成文﹐湖山有美﹔國家期得士﹐桃李無言。」蓋學署儀門外徧植桃李﹐有牌樓題曰「桃李門」。今門額猶存﹐而聯則久失之。

吾閩汀州試院後有參天古柏﹐歲久通靈﹐歷任學使者皆致祭。紀文達師下車之始﹐亦循故事﹐瓣香甫薦﹐見有緋袍執笏神﹐隱隱樹表﹐因題一聯云「參天黛色長如此﹔點首朱衣或是君。」

紀文達師曰﹕余督學福建時﹐署中有筆捧樓﹐以左右挾雙塔也。使者居下層﹐其上層則復壁曲折﹐非正午不甚睹物﹐遂爲山魈所據。憶杜老「山精白日藏」句﹐悟鬼魅多避明而就晦﹐因盡撤墻垣﹐使四面明窗洞啟﹐三山翠靄﹐宛在目前。題額曰「浮靑閣」﹐題聯曰「地迥不遮雙眼闊﹔窗虛只許萬峯窺。」自是山魈遷於署東南隅之會經堂矣。

桂林陳文恭公撫湘時﹐有題貢院堂聯云「矮屋靜無嘩﹐聽食葉蠶聲﹐敢忘當年辛苦﹔文星光有耀﹐看淩雲驥足﹐相期他日勛名。」又有明遠樓一聯云「矩令霜嚴﹐看多士俯仰低回﹐羣囂盡息﹔襟期月朗﹐喜此邦江山人物﹐一覽無遺。」相傳爲李笠翁所作。吾閩貢院有一聯云「場列東西﹐兩道文光齊射斗﹔簾分內外﹐一毫關節不通風。」江南貢院聯亦同此。余監臨桂林鄕試﹐亦錄此聯於門屏之間。或云是黃莘田先生任所制也。

京師貢院明遠樓上有七言對聯云「夜半文光射北斗﹔朝來爽气挹西山」。此雅切京師﹐若移置他省﹐便不見佳。不知何人所撰﹐字則王覺斯所作也。

呂新吾先生坤陳臬中州時﹐有城門四聯。東延和門云「靑帝布陽春﹐鬱鬱蔥蔥﹐生气溢沙隨之外﹔黃堂流徳澤﹐融融液液﹐太和在梁苑之西。」南文明門云「萬丈文光﹐北射鬥牛躡魁柄﹔三星物采﹐東聯箕尾上臺躔。」西寶成門云「萬寶告成﹐合耕夫織婦﹐白叟黃童﹐年年歌大有﹔五徵來備﹐看東捨西鄰﹐南村北疃﹐處處樂同人。」北鐘祥門云「洪濤來萬里恩波﹐遠抱崇墉浮瑞靄﹔元女注千年聖水﹐潛滋環海護生靈。」見《呻吟語﹣﹣治道門》後。

衙署廳齋楹帖﹐有可當官箴者。如雲﹕「當官期於物有濟﹔凡事求其心所安。」「吏民莫作官長看﹔法律要與詩書通。」汪龍莊輝祖自題云「官名父母須慈愛﹔家有兒孫望久長。」袁簡齋自題云「獄貴得情寧結早﹔判防多誤每刑輕。」浙江藩署聯云「權衡江海﹐司牧名邦﹐時時思裕國澤民﹐何暇論湖光山色﹔黜陟幽明﹐承宣庶績﹐念念存戴髙履厚﹐更須持茹檗嘗冰。」余在江蘇藩署﹐亦有一聯云「爽气挹天平﹐國計民生如此象﹔雄藩稱地戶﹐湖光江色照余心。」撫桂林時﹐東偏有懷淸堂﹐爲百文敏公題扁。余配以聯云「懷哉惟淸﹐旣到此間須刻鵠﹔勤將補拙﹐敢云餘暇可驂鸞。」

「名場似弈無同局﹔吏道如詩有別裁。」亦署齋聯﹐卻有別致。余小霞曰「記得是無錫顧奎光句。」

張南山以名進士觀政楚北﹐令黃梅時作大堂楹帖﹐云「催科不免追呼﹐願百姓早完國課﹔省事無如忍耐﹐勸眾人莫到公堂。」仁人之言﹐藹如也。

聞阮蕓臺先生言﹐視學山東時﹐見臬署一對聯﹐極切而佳﹐句云「晏嬰齊仁人﹐一言而溥天下利﹔孔子魯司寇﹐無訟當爲百世師。」忘卻作者姓名﹐余陳臬時﹐徧覓此聯不得。蘇鰲石廷玉繼至﹐乃爲刊榜於二堂﹐並跋所聞緣起雲。

成果亭成格撫粵東﹐題廳事聯云「花竹一庭﹐是亦中人十家產﹔軒窗四壁﹐可無廣廈萬間心。」

阮蕓臺先生題江西藩署大門聯云「庚匡千里開生面﹔章貢雙流照此心。」

浙江溫處道署後有且園﹐是前官髙韋之司寇其佩所辟。池榭淸幽﹐花石秀野﹐司寇居而樂之﹐因以「且園」自號。粵東陳觀樓先生昌齊題聯云「隨意觀風艸﹔無心狎海鷗。」亦自含毫邈然。

州縣署楹帖最多﹐非諛詞﹐卽俚語。記得一聯云「四野桑麻﹐不羨河陽花作縣﹔一腔冰雪﹐偏教寒穀黍知春。」語獨蘊藉﹐此爲頌不忘規。

常州府署中有竹樓一所﹐某太守題聯云「未知明年在何處﹔不可一日無此君。」集句天成﹐且的是官齋中語。

成蘭生世瑄守杭州時﹐廳事聯云「湖山在目﹐玉局曾來﹐又七百年於玆矣﹔冰雪爲心﹐金科勿擾﹐斯二千石之職歟。」

伊墨卿先生秉綬守惠州﹐倡建丰湖書院﹐並重修永福寺﹑準提閣﹑元妙觀﹐皆左近勝迹也。宋茝灣湘紀以聯云「萬間廣廈庇來新﹐問秀才老屋深燈﹐他日幾逢賢太守﹔百頃平湖遊者眾﹐看後學洙情沂思﹐有人重起古循州。」又聯云「關心一郡衣冠﹐在諸公鼛鼓三年﹐敢言勞苦﹔回首十弓榛莽﹐見多土琴書四壁﹐得忘由來。」自注云「此室爲書院庀工處也﹐謹書其事。」又永福寺聯云「往來資白業﹔談笑出紅塵。」又準提閣聯云「文字有神揭星漢﹔聖賢以道證人天。」又元妙觀聯云「此湖此水不深淺﹔放鶴招鶴成古今。」又丰湖書院二門聯云「人文古鄒魯﹔山水小蓬瀛。」又三堂聯云「從來此地比洙沂﹐況拓開近水天光﹐四面春宜風浴﹔自後何人更蘇翟﹐只認取前峯燈火﹐千秋名共湖山。」

伊墨卿先生在惠州﹐有惠政。嘗自題郡署大門云「天凜旦明﹐尙無慚於爾室﹔地名循惠﹐用顧畏乎民巖。」又題署中廳事云「合惠循爲一州﹐江山並美﹔種竹梅成三友﹐心迹雙淸。」又題永福寺云「云鶴有奇翼﹔瑤艸無塵根。」又題陳文惠公堯佐祠云「沒世不忘眞宰相﹔荒亭猶屬舊詩人。」按宋相國陳文惠公前守循州時﹐於署東建野吏亭﹐後人卽於亭旁立公祠﹐歲時祀焉。

楊硯芬希銓守惠州﹐集禊帖字﹐題永福寺云「永世有因﹐大悲觀自在﹔諸天無相﹐極樂仰文殊。」又題元妙觀云「蘭宇旣淸﹐竹林亦靜﹔諸天不老﹐大地長春。」

惠州東坡亭有嵇二泉承志題聯云「忠愛著朝端﹐卽蜑雨蠻煙﹐魂夢仍依北闕﹔文章行海外﹐想賦詩飲酒﹐勾畱又在西湖。」

李蘭卿都轉彥章守思恩日﹐重建陽明書院。又辟西邕書院﹐飭所屬各建勸農亭﹐百廢俱修﹐均自撰楹聯紀之。都人士集刊《榕園楹帖》一本。榕園者﹐卽都轉公餘讀書處也。今摘錄其佳者如左。講堂聯云「率土盡同文﹐願此邦易俗移風﹐欲使偏陬如上國﹔登堂能講學﹐與多士惇詩說禮﹐須知太守本書生。」實學齋集句云「剛日讀經﹐柔日讀史﹔十年樹木﹐百年樹人。」實用齋云「考古證今﹐致用要關天下事﹔先憂後樂﹐存心須在秀才時。」道古軒集句云「居近識遠﹐處今知古﹔研經賞理﹐敷文奏懷。」修志亭集句云「淸坐使人無俗气﹔讀書何計策新功。」山谷﹑劍南藏書樓集句云「蓄得奇書且勤讀﹔忽逢佳士喜同遊。」劍南﹑山谷船齋云「池邊小屋低於艇﹔江上靑山峭似詩。」嵐漪詩屋集宋句云「能令水石常在眼﹔任有閒忙不負詩。」玉帶橋集《詩品》云「畫橋碧陰﹐明漪絕底﹔綠杉野屋﹐好風相從。」修禊亭集宋句云「聊開禊席臨流水﹔又與風光作主人。」竹所集句云「別開小徑連松路﹔忽有朱欄出竹間。」王半山﹑劉后村詩嶼集句云「樓臺四望煙雲合﹔艸木一溪文字香。」秦少遊﹑林景熙明禮軒集句云「有威可畏﹐有儀可象﹔無本不立﹐無文不行。」學文堂集劍南句云「文能換骨餘無法﹐學到尋源自不疑。」種桂堂云「聞木樨香﹐何隱乎爾﹔知菜根味﹐無求於人。」惠泉義學云「造物徧生才﹐直與杭人多惠比﹔聖功先養正﹐果逢山下出泉蒙。」南城鐘鼓樓集宋句云「句裏江山隨指顧﹔城南鐘鼓斗淸新。」西邕書院正學堂云「儒館辟邊城﹐漸戶多弦誦﹐士勵廉隅﹐快養人材爲世用﹔郡齋鄰講院﹐喜公暇論經﹐夜深聞讀﹐不忘書味似兒時。」王文成公祠云「七萬人相慶更生﹐計農桑教化兵防﹐名世允推儒作將﹔十五卷共尊遺集﹐兼道學文章經濟﹐此邦尢願士希賢。」紫翠樓云「頓看平地樓臺起﹔忽送千峯紫翠來。」丰農亭云「載酒徧催耕﹐願無忘兩字丰農﹐爲政先勞原自近﹔索綯仍合力﹐正難得一家和气﹐力田孝弟本同科。」黃山谷祠云「直道莫能容﹐卻聽雨登樓﹐薄醉平生無此快﹔大名長不死﹐慕落星結屋﹐論詩異代久相師。」武緣縣小陸墟新修宣讀聖諭亭云「聖訓敷言﹐知道在倫常﹐業先耕讀﹔民勞思善﹐願人勤守隘﹐俗革歌墟。」又馱崆等村勸農亭云「加意減租徭﹐十二村中﹐爾宅爾田﹐保汝兒孫常足食﹔赴功煩版築﹐三百里外﹐某山某水﹐守吾條約卽良民。」又林村勸農亭云「雍睦八家﹐同能服先疇﹐頗有鄕風安古處﹔畬菑三歲﹐始永除後患﹐斷無地角累升科。」賓州勸農亭云「萬二千家爲鄕﹐看水田再熟﹐洫路交流﹐到處爭畱吾所憩﹔三百六旬成歲﹐憶春晚觀風﹐秋晴喜雨﹐連年頻與爾相親。」上林縣勸農亭云「地利極膏腴﹐十萬山近繞澄江﹐今年喜雨足田肥﹐人和歲稔﹔邊情須體察﹐三百里親來行縣﹐到處得興農課士﹐問俗觀風。」賓州新設瑯琊義學云「地稱齊魯遺風﹐向四覽尋源﹐略仿古時州有序﹔我勸師儒設教﹐視三年敬業﹐要求初學徳之門。」田州土州新設文同義學云「合十九司傜峒人民﹐至今已同軌同倫﹐新學頓殊椎結俗﹔通一萬里象胥文字﹐到處有佩觿佩韘﹐邊城能識諭蒙書。」

杭州西湖之敷文書院有朱竹垞先生集句﹐聯云「入則孝﹐出則弟﹐守先王之道﹐以待後學﹔頌其詩﹐讀其書﹐友天下之士﹐尙論古人。」

崇文書院中新建仰山樓﹐胡書農學士集句﹐聯云「閉戶自精﹐云無心以出岫﹔登髙能賦﹐文異水而湧泉。」

奉新縣馮川書院有吳邑侯鳴鳳聯云「今科又掄元﹐願諸生莫存第二人想﹔每月來課士﹐卽此地可作試三場觀。」按各直省解額甚寬﹐又豈能人人不作第二人想﹔此聯𨿽佳﹐出語究於理未足也。

廣州城中學海堂爲阮蕓臺先生所建﹐以比浙中之詁經精舍。先生自題一聯云「公羊傳經﹐司馬記史﹔白虎徳論﹐雕龍文心。」鄧嶰筠督部廷楨集《繹山碑》字一聯云「繹史誦經﹐思在古昔﹔登髙望遠﹐顯於今時。」白小山學使鎔聯云「智水仁山﹐在此堂宇﹔經神學海﹐發爲文章。」又成果亭撫部聯云「學貫九流﹐匯此地人文法海﹔秀開百粵﹐看羣賢事業名山。」聞亦白所制也。

廣東省城粵秀書院亦人文萃集之區﹐道光年間﹐有盧生同伯﹑桂生文耀﹐同肄業其中。陳厚甫山長鐘麟最器重之。爲集句一聯曰「盧橘夏熟﹔桂樹冬榮。」可謂天然湊泊﹐未幾二生並捷南宮矣。

雲南府之五華書院有尹楚珍先生壯圖聯云「魚躍鳶飛﹐活潑潑地﹔日華云爛﹐糾縵縵天。」

吾閩福州府之鰲峯書院﹐有林靑圃先生枝春聯云「坐裏門內夕而朝﹐教不忘就爾事﹔習君子言尊以徧﹐學莫便近其人。」近年吳荷屋方伯榮光新建鳳池書院﹐聯云「皇國需才﹐看鳳翥鸞翔﹐天下士各憑造就﹔仙瀛有路﹐佇風騫浪吸﹐眼中人休便徘徊。」又孫平叔宮保聯云「池浴文禽﹐從羅含夢裏飛來﹐覽徳苑林翔吉羽﹔岡鳴翽鳳﹐向劉勰筆端拈出﹐遷喬阿閣聽和聲。」

廣東雷瓊道駐紮瓊山縣﹐其大堂楹聯暗藏瓊州全府州縣名色﹐組織頗自然﹐句云「定安全之策﹐坐鎭瓊山﹐開樂會以會同官﹐統府州縣羣僚﹐獨臨髙位﹔澄邁往之懷﹐淸揚陵水﹐佐文昌而昌化理﹐合萬儋崖諸色﹐共感恩波。」蓋瓊州凡領十三屬﹐爲瓊山﹑澄邁﹑定安﹑文昌﹑儋州﹑昌化﹑會同﹑樂會﹑臨髙﹑萬州﹑陵水﹑崖州﹑感恩也。

李蘭卿率所屬十二土司﹐同建陽明書院﹐自兼掌教﹐分十齋二十六軒﹐而皆統於「實學」﹑「實用」二齋。葉筠潭紹本題聯云「心學揭良知﹐憶當年息馬投戈﹐頓化遐陬成泮璧﹔教思追大雅﹐欣此日橫經鼓篋﹐共歌樂職布中和。」又別建西邕書院﹐以課合郡童生。筠潭題聯云「賀水溯遺封﹐八千里遠隸邊庭﹐文軫至今通桂管﹔臺山畱講席﹐二百年久陶元化﹐禮堂終古衍薪傳。」

有題宗祠楹聯云「小宗人僅千家﹐念析支分族﹐仍共本源﹐害勿交讓﹐利勿交徵﹐仁義而已矣﹐孝弟而已矣﹔大祭歲惟一舉﹐極展誠抒敬﹐不過信宿﹐孚可用礿﹐享可用簋﹐玉帛云乎哉﹐鐘鼓云乎哉。」情文兼到﹐頗能動人。

江右安福李氏祖祠﹐舊傳木刻楹帖對語云「經傳道徳五千言」出語久佚﹐莫能復屬。吳舫翁偶過其地﹐李氏乞撰出語﹐舫翁卽於馬上答云「臚唱兒孫三百輩。」蓋唐時曾放宗人榜三百人也。

余小霞以詩人沈滯粵西末僚﹐亦工作聯語。近年桂林府重修廨署﹐興靜山太守興仁將中外楹聯全行更換﹐粲然一新﹐多出小霞之手。如頭門云「桂管古稱雄﹐聲教由來先列郡﹔文衣今向化﹐撫綏何以控諸蠻。」儀門云「此是公門﹐裹足莫幹三尺法﹔我無私謁﹐盟心只凜一條冰。」大堂云「領郡愧難勝﹐願閭閻俗變飲羊﹐人除害馬﹔同舟須共濟﹐與僚采政期馴雉﹐節勵懸魚。」廳事云「昔有龔黃﹐千古名傳循吏去﹔賢如顏範﹐一麾我步後塵來。」得月樓云「簿領有餘閒﹐退食聊爲容膝地﹔簪纓多俊侶﹐淸談俱是素心人。」

余小霞任三防主簿時﹐自制署聯云「與百姓有緣﹐才來此地﹔期寸心無愧﹐不鄙斯民。」嘗再任大灘司巡檢﹐題堂楹云「八載重來﹐民情愛我如當日﹔一枝仍借﹐山色迎人似舊時。」又嘗撰桂林陳文恭公祠堂聯云「節制鄕邦﹐桑梓至今稱百姓﹔贊襄綸閣﹐簪纓繼起有三元。」蓋公以粵西人總制兩粵。又其元孫蓮史方伯繼昌登嘉慶庚辰科三元﹐皆曠世榮遇也。

毗陵周伯恬儀偉先世丰於財﹐辟盟鷗館﹐結客極盛﹔家落﹐旋售去。龔定庵鞏祚來遊﹐畱一聯云「別館署盟鷗﹐列兩行玉佩珠簾﹐幻出空中樓閣﹔新巢容社燕﹐約幾个晨星舊雨﹐來尋夢裏家山。」

京師福州會館之燕譽堂有舊聯云「萬里海天臣子﹔一堂桑梓弟兄。」是前明福淸葉文忠公所撰。余於嘉慶丙子﹐與同郡諸君子又創構福州新館﹐在虎坊橋之東﹐規制愈寬﹐人文愈盛。同郡諸君子合撰楹帖﹐益蔚爲巨觀。今錄其佳者如左。云「海嶠星從天上聚﹔長安春占日南多。」又云「浴海煙開鰲背月﹔看花人步鳳城霞。」又云「鳳窟麟洲通禦气﹔黃蕉丹荔憶鄕風。」又云「冠蓋仍循鄕飲序﹔笙歌先醉社公觴。」又云「室因新拓來今雨﹔人比分躔聚徳星。」又云「朱櫻紅杏開新宴﹔丹荔黃橙話故鄕。」又云「三山佳气瞻鰲背﹔九陌香塵駐馬蹄。」又云「看花卻趁春三月﹔視艸同依尺五天。」又云「家園魚筍評鄕味﹔人海鶯花洽古春。」又云「珂裏雲開三島麗﹔金壺花發九衢春。」又云「竹箭聲華當代選﹔梅花消息故人來。」又云「佳日春秋來鶴蓋﹔深宵吟誦似鰲峯。」又集句云「同人於門﹐羣賢畢至﹔適子之館﹐吉事有祥。」

福州會館﹐每歲元宵﹐煙火之盛﹐甲於宣南。蓋自國初以來﹐相承不斷﹐其事最著﹐爲他郡所無。西城官民士女來觀者﹐喧闐街巷﹐直徹夜分﹔本館人則飲燕盡歡﹐都忘其爲他鄕異客矣。所制燈聯﹐合前後眾手爲之﹐皆流麗可喜﹐傳誦於時。今亦錄其佳者﹐如雲﹕「撒荔須分海東樹﹔看花都向日南坊。」又云「百五春歸三五月﹔九重天散萬重花。」又云「玉京風月原無價﹔銀闕樓臺共此春。」又云「寶燭看龍銜﹐萬戶笙歌無禁夜﹔香塵隨馬度﹐九衢煙月太平人。」又云「列樹燦銀花﹐璧月珠星﹐迸作九天麗藻﹔首時調玉燭﹐南油西漆﹐蔚成五夜祥雲」又云「社火憶鄕風﹐海駕鰲山﹐萬盞燈球爭買夜﹔粉團仍密宴﹐風和鶴焰﹐三更春箭正傳觴。」又云「此地笙歌﹐恰當韋曲城南﹐去天尺五﹔吾儕觴詠﹐猶是越王臺畔﹐明月三分。」又云「碧海無波﹐總買來蕭鼓千場﹐魚龍百戲﹔金臺不夜﹐看裝出琉璃世界﹐錦繡天街。」

京師吳江會館﹐陸朗夫耀所建。題聯云「來看上苑鶯花﹐今日幸同良會﹔記省松陵文獻﹐他年得似何人。」

京中鄕祠以浙紹爲最著﹐祠中聯云「鑑湖八百里﹐望气遙來﹐書入帝城云物﹔君子六千人﹐聞風興起﹐勗成王國賢材。」又戲臺一聯云「地當韋杜城南﹐鼓吹休明﹐共效謳歌來日下﹔人在枌楡社裏﹐風流裙屐﹐恍攜絲竹到山陰。」

揚州郡署戲臺聯云「數點梅花橫玉笛﹔二分明月落金樽。」是王夢樓太守文治所題。

廣東武林會館在歸徳門外晏公街﹐杭人之商賈於粵者﹐恆集其中。有戲臺對聯云「一闋荔支香﹐聽玉笛吹來﹐徧傳南海﹔雙聲楊柳曲﹐問金尊把處﹐憶否西湖。」

安徽育嬰堂落成﹐陶云汀宮保題聯云「父兮生﹐母兮鞠﹐俾無父母有父母﹐此謂民父母﹔子言似﹐孫言續﹐視猶子孫卽子孫﹐以保我子孫。」

湖北漢口有長沙會館﹐陶云汀宮保題聯云「隔秋水一湖耳﹐看岸花送客﹐檣燕畱人﹐此境原非異土﹔共明月千里兮﹐記夜醉長沙﹐曉浮湘水﹐相逢好話家山。」

歙縣會館有鮑覺生侍郎題聯云「淸樽夜話黃山樹﹐彩筆朝題紫陌花。」又有一聯云「九萬程中﹐三千道上﹐藉此館粲場苗﹐用萃東南之美﹔卅六峯下﹐廿四溪邊﹐移來綬花帶艸﹐咸依日月之光。」忘卻何人所題。勝迹﹣﹣上

泰山地大物博﹐秀甲寰區﹐惜山中楹聯殊少。佳構最著者﹐岱廟中「帝出乎震﹐人生於寅」八字﹐對仗天然﹐足以俯視一切。然是廟聯﹐非爲全山寫照也。惟半山壺天閣有廷曙墀郡守鏴一聯云「登此山一半﹐已是壺天﹔造絕頂千重﹐尙多福地。」又雨花道院中﹐不知何名一聯雲「雨不崇朝徧天下﹔花隨流水到人間。」尙非俗筆。

余由東臬擢藩吳中﹐途出泰安﹐楊蓉峯太守惠元延余宿岱廟中。是夜廟中月色如晝﹐而絕頂白雲滃起﹐上下竟不相蒙。僉謂三日內必有霖雨。適廟僧索書楹聯﹐因爲撰句云「攬月居然淩上界﹔搴云便要灑齊州。」

嵩山爲中嶽﹐齊北瀛鯤爲河南知府時﹐嘗招余往遊﹐未果。後二十年過洛陽﹐去山不過兩日程﹐亦心向往而弗能至也。憶吳巢松侍講慈鶴爲余談二室之勝﹐並爲述所撰聯云「近四旁惟中央﹐統泰華恆衡﹐四塞關河拱神嶽﹔歷九朝爲都會﹐包伊洛瀍澗﹐三臺風雨作髙山。」

恆山各寺觀中扁額極多﹐其以四大字磨崖者﹐亦復不少。而有楹聯者﹐不過三四處﹐殊未見佳。惟南關北嶽行宮一聯云「峻嶽鎭幽燕﹐近翊黃圖﹐風雨永昭和會﹔靈山鍾畢昴﹐遙連紫塞﹐陰陽疊起貞元。」气象尙能相稱。

華山雄奇﹐甲於四嶽。余曾過玉泉院﹐聞山僧述嚴道甫侍讀長明有一聯云「三峯三霄通﹐寶掌千秋畱蘚迹﹔一嶽一石作﹐金天萬里矗蓮花。」

華嶽廟在華山之麓﹐壯麗與岱廟同。余由秦入隴﹐往返信宿﹐皆在其中。庭中古樹極多﹐或爲商周﹐或爲秦漢﹐皆懸牌爲標識。碑刻林立﹐則多是宋以後物﹐絕無唐以前者﹐殊不可解。盧厚山宮保所重摹延熹碑﹐刻工早竣﹐尙橫臥地中﹐爲之嘆息者久之。廟僧索畱楹聯﹐因漫書付之云「鴛瓦帖雲霄﹐俯挹明星兼玉女﹔虎賁臥庭廡﹐猶彊周柏與秦松。」廟僧未諭其意﹐亦不知其懸掛與否耳。

衡山遠在南服。讀《衡嶽志》一冊﹐亦絕少佳聯。錄其詞旨莊雅﹐足與靈山相稱者云「居艮位而踐離躔﹐溥雷池風穴之功﹐柱鎭天南﹐斗橫地北﹔列三公而配四嶽﹐標月館露臺之勝﹐帆隨湘轉﹐雁到峯回。」又一聯云「望望七十二峯﹐工部遊時﹐詩聖有誰能繼響﹔遙遙一千餘載﹐文公去後﹐嶽雲從此不輕開。」亦未詳何人所撰也。

京師陶然亭﹐康熙年間水部郎江藻所建﹐取白香山詩「一醉一陶然」之語爲額。百餘年來﹐遂爲城南觴詠之地。戴菔塘璐《藤陰雜記》中﹐載沈東田方伯遊陶然亭以楹帖﹕「慧眼光中﹐開半畝紅蓮碧沼﹔煙花象外﹐坐一堂白月淸風。」爲韻成詩﹐書壁間。余尋之﹐不得其處。而聯語實未佳。惟有舊聯云「窗前綠樹分禪榻﹔城外靑山到酒杯。」亦是常語。竊謂曹慕堂宗丞學閔「穿荻小車疑泛艇﹐出林髙閣當登山」二句膾灸人口﹐便可移作楹聯矣。

京師藤花最著名者﹐莫如海波寺街之古藤書屋﹐以朱竹垞舊居而重。其最古而大者﹐則萬善給孤寺東之呂家藤花﹐有元大徳四年刻字﹐商寶意詩所謂「萬善寺旁呂氏宅﹐滿架古藤翠如織。鐵幹誰鐫大徳年﹐模糊辧是元朝植」是也。倪給諫國璉聯云﹔「一庭芳艸圍新綠﹔十畝藤花落古香。」今宅屢易主﹐而藤尙無恙﹐庭中菊花亦盛。楊少白庚聯云「萬菊充庭秋富貴﹔雙藤蔓地古煙霞。」

《藤陰雜記》云「座師王文莊公初寓韓家潭﹐七月二十五日生辰﹐每於中秋前後張樂﹐次第宴乙丑同年及門生。其戲臺對聯最爲精切﹐憶己丑歲則云﹕『十七夕彩滿蟾宮﹐賡隔夜霓裳舊曲﹔廿五載班聯鵷序﹐萃當年蓉鏡羣仙。』庚寅歲則云﹕『壽宇覃禧﹐借緱山鶴舞餘籌﹐更譜瑤笙諧鳳吹﹔晚香勵節﹐集蓬島鵷班舊侶﹐重翻霓羽侑鸞觴。」

又云「吳文簡公襄舊宅賜額蘭藻尙存﹐沈東田方伯及祝茝堂﹑曹劍亭俱曾居此﹐相傳爲吳梅村祭酒故宅﹐湯西厓少宰亦寓焉。前後皆名流也。有舊聯云﹕『旁人錯比揚雄宅﹔異代應教庾信居。』」

孫公園後相傳爲孫退谷別業﹐吳白華司空官翰林時﹐曾賃住。公宴座師王文莊公﹐戲臺聯云「地近春明﹐憶當年甥館淸娛﹐幾聽後堂絲竹﹔序先秋禊﹐幸此日師門暇豫﹐共陪髙閣襜帷。」蓋宅爲茶陵彭大司馬維新舊第。公乙丑及第後﹐於此贅姻。宅後別一第﹐有林木亭榭﹐沈云椒侍郎寓焉。有蘭韻堂聯云「匝地淸陰三伏候﹔參天老樹百年餘。」

孫公園前有梁家園﹐康熙間﹐孫退谷﹑龔芝麓皆宴集其中。當時引涼水河入園中﹐亭臺花木﹐一時稱盛。今則殊無可觀。李雨村調元寓焉﹐嘗築看雲樓﹐聯云「檻外遠山排闥繞﹔樓前積水當湖看。」

趙甌北《檐曝雜記》云「金鰲玉蝀橋新修成﹐橋柱須鐫聯句﹐在樞直擬句云﹕『玉宇瓊樓天尺五﹔方壺員嶠水中央。』自以爲寫此處光景甚切合。汪文端公爲攺『尺五』作『上下』二字﹐乃益覺生動也。」

通州河樓正俯運渠﹐景極雄曠。程玉樵廉訪徳潤聯云「髙處不勝寒﹐溯沙鳥風帆﹐七十二沽丁字水﹔夕陽無限好﹐對燕云薊樹﹐百千萬疊米家山。」

正定府龍興寺中有準提庵﹐梁蕉林淸標題聯云「月上斗圓光﹐示教禪心兼法味﹔風吹淸梵樂﹐歸誠景福應眞言。」又題東院聯云「爲定慧﹐爲聲聞﹐布金地於祗園﹐六通朗徹﹔或淨名﹐或緣覺﹐轉法輪於鹿苑﹐五蘊圓明。」又李致齋基和題雨花堂聯云「云籠夜月原無礙﹔鳥宿秋林亦放參。」

阮蕓臺先生題杭州府貢院一聯云「下筆千言﹐正桂子香時﹐槐花黃後﹔出門一笑﹐看西湖月滿﹐東浙潮來。」爲時傳誦。又衡州府石鼓書院中有淨綠閣﹐閣中有韓文公「綠淨不可唾」一詩﹐爲張南軒先生所書。阮先生制聯云「此眞淨綠唾不可﹔我實薄才歌柰何。」

西湖飛來峯﹐相傳晉咸和元年﹐西天僧慧理登山﹐嘆曰「此是中天竺靈鷲之小峯﹐不知何年飛來。」因以爲名。又不知何時﹐於峯洞中多鐫佛像以鎭﹐慮復飛去﹐則更荒唐。峯下卽冷泉亭﹐亭扁舊傳爲董香光所題。據《西湖遊覽志》﹐「冷泉」二字爲白樂天書﹐蘇子瞻續書「亭」字﹐今皆不可考矣。惟董香光聯云「泉自幾時冷起﹔峯從何處飛來。」彼教中機鋒語也。又有書王右丞「泉聲咽危石﹐日色冷靑松」句者﹐亦雅切。至《七修類稿》中又載一聯云「飛峯一動不如一靜﹔念佛求人不如求己。」則鈍相矣。

靈隱寺山門有趙松雪一聯云「龍澗風回﹐萬壑松濤連海气﹔鷲峯云斂﹐千年桂月印湖光。」今《西湖志》不載。

西湖向無蘇公專祠﹐秦小峴觀察始創建之。落成後﹐阮蕓臺先生書楹帖云「欲共水仙薦秋菊﹔長畱學士住西湖。」注云「宋時杭人呼公爲學士﹐不稱姓。今猶然。」華秋槎瑞璜又集公詩爲聯云「泥上偶然畱指爪﹔故鄕無此好湖山。」先生又摹公手書「讀書樓」三字爲額。

阮先生又集白香山句﹐題白公祠云「但是人家有遺愛﹔曾將詩句結風流。」

西湖有陸宣公祠﹐近年所新修者。富海帆中丞富呢揚阿聯云「兩廡薦馨香﹐咸欽名相謨猷﹐大儒學問﹔六橋攬風月﹐猶似川云宦迹﹐煙雨家鄕。」

孤山放鶴亭上有巢居閣﹐道光元年重建。吾鄕陳望坡尙書若霖聯云「祠傍水仙王﹐北宋尙畱髙士躅﹔樹成香雪海﹐西湖重見古時春。」吳棣華廉訪廷琛聯云「華表千年﹐遺蛻可聞元鶴語﹔孤山一角﹐暗香先返玉梅魂。」閣上聯尙多﹐以此二聯爲最佳。

天臺之萬年寺有王藻儒閣老掞一聯云「身比閒雲﹐月影溪光堪證性﹔心同流水﹐松聲竹色共忘機。」又湯惇甫尙書金釗聯云「露气春林﹐月華秋水﹔晴光淑景﹐芳艸遠山。」上方廣寺朱倫翰聯云「四山滴翠環初地﹔一路聽泉到上方。」阮蕓臺先生聯云「以眾華爲物事﹔作雙樹之道場。」錢竹汀宮詹大昕聯云「身似菩提心似鏡﹔云在靑天水在瓶。」

西湖之聖因寺﹐本行宮。雍正五年﹐浙江巡撫李敏達始奏準攺建。第一進爲彌勒殿﹐有敏達聯云「山外皆山﹐巒岫繞成淸淨界﹔畫中有畫﹐笙歌譜就太平圖。」最後爲內方丈﹐敏達亦有聯云「聖徳遐昌﹐北極恩光昭北闕﹔皇仁遠被﹐西朝瑞靄接西天。」然此地於康熙四十六年﹐恭逢鑾輿駐幸旬日﹐扁聯悉出禦題。云漢昭回之地﹐非臣工所當濡染其間。敏達之聯﹐實應撤去也。

理安寺之松巓閣﹐舊名法雨院。桂杏農觀察桂菖聯云「薄宦寄明湖﹐有夢難尋荊樹影﹔前因迷法雨﹐招魂空叩木樨禪。」跋云「先兄文敏公鞫獄粵西﹐道卒武昌﹐曹儷笙太傅夢兄曰﹕『我與公皆理安寺僧﹐今當歸矣。』越日﹐楚督奏函適至﹐事遂上聞。余分巡至此﹐因題楹柱﹐並志鴒原之感。」

宋錢岊父有書藏在西湖九里松﹐其故址已不可考。阮蕓臺先生撫浙時﹐曾仿爲之。於靈隱寺華嚴閣後﹐創建一閣﹐取四部書各種﹐庋置其上﹐命僧守之。石琢堂廉訪韞玉題聯云「著作集名流﹐好事斅當年白傅﹔文章畱慧業﹐賞音俟後世揚云。」

朱竹垞先生曝書亭中舊有一聯云「會須上番看成竹﹔何處老翁來賦詩。」汪舟次檢討楫所集杜句也。嘉慶初﹐阮蕓臺先生督學浙江﹐修葺是亭﹐爲重刻而懸於柱。

嘉興木覺寺中有空翠亭﹐乃唐僧初夢建寺時故迹。又有三過堂﹐壁間有坡公三詩刻﹐蓋坡公嘗三過此堂。詩見集中。其前楹有唐石幢二﹐髙二丈許﹐偉材也。蕓臺先生有題句刻石柱云「惟唐代二幢﹐是峨嵋山人未過前屋﹔此壁上三律﹐乃空翠亭僧初夢時詩。」

溫州靑田縣有石門洞﹐洞口有天然石門﹐因名。傳是劉靑田讀書處也。有聯云「似洞非洞﹐適成仙洞﹔無門有門﹐是爲佛門。」聞爲華亭沈某所題﹐而忘其名。

杭州有錢武肅王祠﹐其裔孫梅溪處士泳有聯云「功在生民﹐惜傳聞異辭﹐信史尙畱曲筆﹔徳垂弈祀﹐悵播遷中葉﹐支流莫溯眞源。」此確是後裔口气﹐詞旨亦落落大方。

西湖花神廟在孤山下﹐跨虹橋之西﹐雍正九年﹐總督李敏達所建。中祀湖山之神﹐旁列十二月花神及四時催花使者﹐無不釵飛鈿舞﹐盡態極妍。相傳湖山正神﹐卽李公自塑其像﹔其旁列花神﹐皆李之姬侍﹐實有其人。余於嘉慶元年來遊時﹐廟貌已敝﹐而花神精采﹐猶弈弈動人。近聞紅顏皆成黃土矣。猶記得有一舊聯云「翠翠紅紅﹐處處鶯鶯燕燕﹔風風雨雨﹐年年暮暮朝朝。」曼調柔情﹐情景恰稱。

花神廟旁有月老祠﹐有金書聯云「願天下有情的﹐都成了眷屬﹔是前生注定事﹐莫錯過姻緣。」蓋集《琵琶記》《西廂記》兩院本成句也。

葛嶺下有葛林禪院﹐與孤山相對。梁山舟先生集劉劭《人物志》語爲聯云「徳行髙妙﹐容止可法﹔威儀齊整﹐器盋無聲。」阮蕓臺先生聯云「月似丹光出髙嶺﹔鶴因梅樹住前山。」

蘇州城南之滄浪亭﹐自宋牧仲中丞犖修後﹐復經長洲令許月溪遇及吳中丞存禮﹑覺羅中丞雅爾哈善三次修葺。今人只知有宋牧仲而已。余藩吳時﹐復加修治﹐增設臺榭﹐蔚成大觀。好事者合獻楹聯﹐而愜心貴當者實少。齊梅麓太守彥槐一聯云「四萬靑錢﹐明月淸風今有價﹔一雙白璧﹐詩人名將古無儔。」蓋前祠蘇長史﹐後祠韓蘄王也。可稱穩切。而「一雙白璧」字﹐究嫌妝點。余因輯《滄浪亭志》得集句一聯云「淸風明月本無價﹔近水遙山皆有情。」上系歐陽文忠句﹐下系蘇長史句﹐皆滄浪亭本事也。然屢書皆不工﹐故此聯迄未懸掛。

宋牧仲尙書撫蘇時﹐爲唐六如修墓﹐建亭其旁﹐題曰「才子亭」。韓慕廬宗伯作楹聯云「在昔唐衢常痛哭﹔只今宋玉與招魂。」余嘗過桃花塢訪之﹐其亭久圮矣。

蘇州圓妙觀七星潭閣有集唐句一聯云「千樹桃花萬年藥﹔半潭秋水一房山。」最熟人口。按﹕揚州淨香園中桃花池館亦有此聯。

虎丘亦有花神廟﹐聯云﹔「一百八記鐘聲﹐喚起萬家春夢﹔二十四番風信﹐吹香七里山塘。」卻移作西湖之花神廟聯不得﹐惜不知何人所撰。

李蘭卿觀察權蘇臬時﹐訪得蘇文忠公爲僧卓契順書《歸去來辭》石刻於城東定慧寺﹐復尋得嘯軒故址﹐因修祠葺軒﹐以存舊迹。按﹕定慧寺及嘯軒﹐並在黃州﹐前明正統中﹐蘇州巡撫周文襄公摹勒蘇書於石﹐太守況公捐祿建寺及嘯軒。寺僧又繪蘇像奉之軒中﹐遂爲郡中名勝。歷久圮蕪﹐鮮有知者。至是乃一一還其舊。余於道光乙未過吳門來遊﹐畱詩而去。後陶云汀宮保爲之聯云「喫惠州飯﹐和淵明詩﹐陶云吾云﹐書就一篇歸去好﹔判維摩憑﹐到東坡界﹐人相我相﹐笑看二土往來同。」跋云「定慧寺有東坡書靖節先生《歸去來辭》﹐蓋在惠州時﹐寺僧欽長老遣其徒卓契順爲公子致書﹐臨歸﹐公以此贈之。其寄欽長老詩云﹕『初無往來相﹐二土同一在。』又云﹕『請判維摩憑﹐一到東坡界。』卽謂是也。」同時林少穆撫部聯云「嶺海答傳書﹐七百年佛地因緣﹐不僅髙樓鄰白傅﹔岷峨回遠夢﹐四千里仙蹤遊戲﹐尙畱名剎配黃州。」陳芝楣方伯鑾聯云「翰墨溯髙風﹐輪扶大雅﹔椒馨薦遺愛﹐鼎峙前修。」蓋寺中並祀周﹑況二公﹐葺爲三賢堂也。蘭卿題聯云「江海宿緣深﹐片石猶畱古吳郡﹔軒楹遺址拓﹐瓣香長溯舊蘇齋。」時以覃溪師所藏文忠眞像及所題舊詩﹐刻石供寺中﹔又以王虛舟所題「蘇齋」二字扁懸諸楣﹐並摹覃溪師像奉之。

虎丘有景李堂﹐在白公祠內﹐以太白有《虎丘夜遊序》也。堂中牡丹頗盛﹐彭春農學士聯云「一序證前遊﹐太白光芒神久在﹔三章懷絕調﹐牡丹時節我剛來。」

吳季札墓在江陰縣西二十五里﹐墓中古篆九字﹐相傳爲孔子所題﹔碑僕中斷﹐一夕雷雨﹐碑石完好如故﹐但微有斷痕耳。碑亭聯云「星斗芒寒君子墓﹔風雷靈護聖人碑。」不知何時何人所題也。

松江上海縣城隍廟中有豫園﹐奇秀甲於東南﹐水石回環﹐軒亭四映﹐各極其勝。陶云汀督部小駐園中﹐各書楹帖以紀之。湖心亭云「野煙千疊石在水﹔漁唱一聲人過橋。」得月樓云「樓髙但任雲飛過﹔池小能將月送來。」三穗堂云「此卽濠間﹐非我非魚皆樂境﹔恰來海上﹐在山在水有遺音。」一笠亭云「遊目騁懷﹐此地有崇山峻嶺﹔仰觀俯察﹐是日也天朗气淸。」則集《蘭亭序》語也。又集前人句題西廊云「放鶴去尋三島客﹔約梅同醉一壺春。」

區田之法傳自伊尹﹐潘功甫舍人曾沂於吳下試行之。因繪圖撰說﹐流播遠邇。嘗於田畔臨水構課耕樓﹐頗饒野趣。索余楹帖﹐爲集成語云「側同幽人居﹐水木明瑟﹔遂存往古務﹐冬夏播琴。」韓桂舲先生亟稱之。

太倉州城有曇陽觀﹐祀一女仙﹐像設姝麗。相傳前明王文肅公錫爵之女﹐得道沖舉。或云湯玉茗《牡丹亭》傳奇卽演其事﹐眞僞殆不可辧。祠中有集昌黎﹑少陵句爲聯云「雲窗霧閣事恍惚﹔金支翠旗光有無。」非惟渾成﹐抑亦妍妙。

焦山之麓有松寥閣﹐俯臨大江﹐雄勝之槪﹐爲江南北第一。閣中聯句以陳恪勤公「月色如晝﹔江流有聲」八字爲佳﹐惜字迹太弱﹐不稱其句。僧堂有伊墨卿太守聯云「龕收江海气﹔碑出魚龍淵。」下句謂《瘞鶴銘》也。語亦傑創﹐而分書尢奇偉﹐直逼漢京﹐當入焦山長物志也。

鄭板橋燮題焦山自然庵聯云「山光撲面經新雨﹔江水回頭爲晚潮。」又云「汲來江水烹新茗﹔買盡靑山當畫屏。」

太白樓中聯句﹐以王有才「吾輩此中堪飲酒﹔先生在上莫題詩」爲最著。近人則吳山尊學士聯云「謝宣城何如人﹐只憑江上五言詩﹐要先生低首﹔韓荊州差解事﹐肯讓階前盈尺地﹐容國士揚眉。」或雲樓系一守一令重葺﹐守姓謝﹐令姓韓﹐山尊特借以寓意云又閔中丞鶚元聯云「千尺靑山﹐妙句豈惟淩小謝﹔一龕金粟﹐後身須信是如來。」又李暲一聯云「詩酒神仙﹐天自夢中傳彩筆﹔樓臺花月﹐人從江上拜宮袍。」至姚興澩聯云「狂到世人皆欲殺﹔醉來天子不能呼。」又徐立綱聯云「愛國有詩儕杜曲﹔報君以士識汾陽。」李孚靑聯云「脫身依舊仙歸去﹔撤手還將月放回。」俗傳太白捉月而死語皆壯﹐然只是作太白贊耳﹐於樓何涉乎﹖又聞有集太白句云「江空欲聽水仙操﹔壁立直上蓬萊峯。」頗佳。近胡書農學士聯云「公昔登臨﹐想詩境滿懷﹐酒杯在手﹔我來依舊﹐見靑山對面﹐明月當頭。」

袁簡齋隨園中聯云「此地有崇山峻嶺﹐茂林修竹﹔是能讀三墳五典﹐八索九丘。」是李鶴峯侍郎因培所贈。又自集唐句一聯云「放鶴去尋三島客﹔任人來看四時花。」

金陵有名園﹐袁簡齋爲江寧令時﹐曾宴新入庠諸生於此﹐後歸邢氏。簡齋重遊﹐贈園主人一聯云「勝地怕重經﹐記當年絲竹宴諸生﹐回頭似夢﹔名園須得主﹐幸此日樓臺逢哲匠﹐著手成春。」

《隨園詩話》云「金陵太守謝鍠抵任時﹐索余對聯﹐餘贈聯云﹕『太守風淸﹐江左依然迎謝傅﹔先生來晚﹐山中久已臥袁安。』陳省齋先生繼其父署守鎭江﹐余代作對聯云﹕『守郡繼先人﹐看江水長流﹐剩幾个當年父老﹔梓薪綿世澤﹐願黃堂少住﹐畱一枝此日甘棠。』」

揚州府署客廳中有一聯﹐甚雅切﹐句云「上客盡知名﹐杜牧詩才﹐鮑昭賦手﹔前賢有遺韻﹐魏公芍藥﹐永叔荷花。」是王夢樓太守所題。

金陵藩署本明中山王故邸﹐西偏瞻園﹐極樹石之勝﹐聞當時多從艮嶽移來。余曾信宿其中﹐記得一長聯云「大江東去﹐浪淘盡千古英雄﹐問樓外靑山﹐山外白雲﹐何處是唐宮漢闕﹔一作唐陵漢寢小苑春回﹐一作西回鶯喚起一庭佳麗﹐看池邊綠樹﹐樹邊紅雨﹐此間有舜日堯天。」相傳中山王自作上半聯﹐而屬對不就﹐懸金於門﹐有能對者酬之。越數月﹐有諸生某對成﹐王大喜﹐遂鐫於柱。是此聯在勝國時已有之﹐今人以爲黃仲則景仁所作者﹐誤也。彭春農云「或又傳此聯爲錢牧齋句。上聯懷勝朝﹐下聯頌本朝也。」未知是否。

袁簡齋續《同人集》云「過客贈隨園聯句可存者﹐如同年裘叔度侍郎云﹕『民不能忘﹐始信淵云兼政事﹔敏而好學﹐莫疑巢許是閒人。』徐兆璜別駕雲﹕『廉吏可爲﹐魯山四面墻垣少﹔達人知足﹐陶令歸來歲月多。』莊念農太守云﹕『著手成春﹐卷中著述皆千古﹔有官不仕﹐林下逍遙見一人。』袁止水中翰云﹕『雲山金石圖書﹐此地可稱三絕﹔循吏儒林隱逸﹐先生自有千秋。』趙雲嵩觀察云﹕『野王之地有二老﹔北斗以南只一人。』沈凡民先生云﹕『天爲安排看山處﹔風來灑掃讀書窗。』又『曠代仙才流下界﹔半天人臥在髙窗。』李晴江明府云﹕『潘安仁閒可奉親﹔郭林宗貞不絕俗。』郭運靑侍講云﹕『爲官不過六百石﹔著書豈止五千言。』錢辛楣少詹集查初白詩云﹕『人指所居爲福地﹔天畱此老應文星。』陶怡云云﹕『方朔少時﹐二十萬言書盡讀﹔傅隆老去﹐八千餘紙手親鈔。』黃世塏云﹕『二十科翰林﹐老猶似少﹔一百卷文集﹐多而能精。』余自嘲云﹕『不作公卿﹐非無福命都緣懶﹔難成仙佛﹐爲愛文章又戀花。』」又《隨園詩話補遺》云「上海李林松仲熙贈聯云﹕『眞才子必得其壽﹔謫仙人未免有情。』」

《南野堂筆記》載﹕「小倉山房題句甚多﹐其中有可移作楹帖者﹐如黃之紀云﹕『到處自開詩世界﹔無人不拜老神仙。』趙雲嵩云﹕『喬木十圍人共老﹔名山一席客爭趨。』丁珠云﹕『身閒但急千秋業﹔官罷還貪一縣花。』黃仲則云﹕『文章艸艸皆千古﹔仕宦匆匆只十年。』葉紹楏云﹕『偶談舊雨人俱古﹔能坐春風客亦佳。』蒲忭云﹕『六代雲山隨杖履﹔一園花鳥盡聰明。』汪汝弼云﹕『曠代誰標才子號﹔聞名都當古人看。』孫原湘云﹕『黃初詞賦空千古﹔白下江山送六朝。』」

隨園老人云「嘗遊南明寺﹐見沈歸愚先生書對聯云﹕『瓶添澗水盛將月﹔衲掛松梢惹得云。』未知是集成語﹐抑或先生自撰耶﹖」

謝默卿告余云﹕乾隆中﹐李松云先生堯棟守金陵時﹐重浚莫愁湖。陳東浦方伯奉玆題一聯云「此地曾傳湯沐邑﹔何人錯認郁金堂。」蓋明初以後湖賜中山王﹐食其租稅﹐故至今湖樓奉王香火。若古樂府《莫愁樂》云「石城女子名莫愁﹐善歌謠﹐石城在竟陵﹐其曲云﹕『聞歡在揚州﹐相送楚山頭。』」則莫愁在楚無疑。今石頭城下之莫愁湖﹐蓋因石城傳訛耳。方伯此聯最可徵信也。按﹕顧起元《莫愁湖考》云「莫愁村﹐今在承天府漢江西﹐石城在州西﹐晉羊祜所建。鄭谷詩『石城昔爲莫愁鄕﹐莫愁魂散石城荒。』亦可互證。」若湖上水閣﹐有先生手題聯云「一片湖光比西子﹔千秋樂府唱南朝。」自然超妙﹐則仍用舊說耳。

金陵淮淸橋橋門﹐有集劉夢得﹑韋端己句云「淮水東邊舊時月﹔金陵渡口去來潮。」橋門之聯﹐當以此爲最工。

道光初﹐金陵有某大姓﹐葺治水榭﹐有客爲集宋人詞句﹐作楹聯贈之者。出語云「波暖塵香﹐看檻曲縈紅﹐檐牙飛翠。」上四字﹐玉田句﹔下兩句﹐白石詞也。對語云「醉輕夢短﹐在燈前欹枕﹐雨外燻鑪。」上四字﹐毛澤民句﹔下兩句﹐夢窗詞也。意匠新巧﹐頗傳誦於時。

金陵儀鳳門城樓聯云「聳翠流丹﹐千仞麗譙輝日月﹔縈靑繚白﹐四圍屏障合江山。」不知何人所作。

江浦縣之浦口鎭有城﹐城之東門堞樓三楹﹐背山面江﹐形勢勝絕。嘉慶間﹐適重修工竣﹐陳香谷中丞桂生按閱﹐題一聯云「地軸轉洪濤﹐月湧星垂﹐三楚江聲分浦漵﹔天關開重鎭﹐煙霏霧斂﹐六朝山色擁臺隍。」時白小山學使又自皖中寄題集杜一聯云「云白山靑萬餘里﹔江深竹靜兩三家。」皆爲時所稱。

燕子磯本在江中﹐近因沙灘日長日寬﹐遂離江稍遠。有髙閣淩空而立﹐俗所稱鐵鎖煉孤舟者﹐今鐵索尙存﹐猶令人不可方物。旁有永濟寺柱聯云「松聲竹聲鐘磬聲﹐聲聲自在﹔山色水色煙霞色﹐色色皆空。」忘卻何人之款。

謝默卿云「吳下園亭最勝﹐如齊門之吳氏拙政園﹐閶門之劉氏寒碧莊﹐葑門之瞿氏网師園﹐婁門之黃氏五松園﹐其尢著者﹐每春秋佳日﹐輒開園縱人遊觀。釵扇如雲﹐蝶圍蜂繞﹐裙屐年少﹐恣其評騭於衣香人影之間﹐了不爲忤。金閶名姬﹐反以此增聲價焉。各園楹帖不少﹐今僅記网師園中有一聯云「風風雨雨﹐暖暖寒寒﹐處處尋尋覓覓﹔鶯鶯燕燕﹐花花葉葉﹐卿卿暮暮朝朝。」語涉纖巧﹐而狀艷冶之景如在目前﹐固自妙麗無匹也。按﹕此聯與西湖花神廟一聯相仿﹐而簡煉稍遜之。

蟂磯孫夫人祠有徐文長聯柱云「思親淚落吳江冷﹔望帝魂歸蜀道難。」相傳修祠工甫竣﹐董役者夢夫人諭之云「楹聯且緩制﹐須至某日時﹐有徐先生過此﹐求其撰題可矣。」至期﹐文長適到﹐遂信筆書成﹐夜夢夫人來謝。近楊雪茮慶琛觀察蕪湖時﹐亦題聯云「空江蘋藻祠靈澤﹔故國松楸夢惠陵。門額爲靈澤夫人祠」亦佳。其妙皆在不著議論﹐而自然雅切也。考《蜀書》云「先生爲荊州牧﹐治公安﹐權稍畏之﹐進妹固好。」又云「先生旣定益州﹐而孫夫人還吳。」裴松之引《漢魏春秋》云「先生入蘇州﹐吳遣迎孫夫人﹐夫人欲將太子歸。諸葛亮使趙雲勒兵斷江畱太子。」孫夫人事見於正史者﹐不過如此。若泛及小說演義﹐鮮不貽笑大方矣。

《檐曝雜記》云「江陰君山﹐以春申君得名。其山臨江﹐爲一邑勝境。有聯云﹕『此水自當兵十萬﹔昔人曾有客三千。』」

安徽城外之大觀亭祀余忠宣公﹐雄壯甲於皖江。鄧嶰筠督部聯云「樽前帆影﹐檻外嵐光﹐數勝迹重重﹐都向江頭開畫本﹔樓上仙人﹐閣中帝子﹐溯遊蹤歷歷﹐又來亭畔弔忠魂。」按﹕督部由湖北廉使﹑江石藩伯﹐擢撫安徽。故次聯云爾。

又有汪恩一聯云「跨太白樓之上﹐鴛瓦排云﹐倚畫檻一味鄕愁﹐已漸近鐘阜晴嵐﹐六朝城郭﹔橫彭蠡江而西﹐鷺濤堆雪﹐喚沙鷗共談宦迹﹐最難忘峨眉春水﹐萬里風帆。」汪蓋吳人﹐曾宦四川﹐此聯乃守安慶時所作。又陶沄一聯云「倚檻蒼茫千古事﹔過江多少六朝山。」

南昌滕王閣大門有一扁云「仙人舊館」﹐吾鄕李春園太宗其宴所題。姚鐵松中丞棻初蒞任﹐見扁極稱賞﹐嘗向太守乞此扁攺題己名﹐太守不可﹐乃語太守曰「扁不見讓﹐須爲我別撰一聯﹐如不佳﹐仍須讓扁也。」太守於次日﹐卽呈聯句云「我輩復登臨﹐目極湖山千里而外﹔奇文共欣賞﹐人在水天一色之中。」上聯用韓昌黎記語﹐下聯用王子安序語也。中丞大加擊節﹐遂寢前說。至今太守之扁﹐中丞之聯並存﹐可備滕王閣一故實矣。《湛淵靜語》云「滕王閣舊置王勃詩序碑當正位﹐昌黎作重修記居其旁。古心江公治隆興﹐遂遷韓碑居正﹐退勃於旁。公嘗刻碑陰﹐略云﹕『勃八代未變之文﹐俳優語也﹔昌黎文一變直至於道。』舊見墨本﹐今亡之。」

宋牧仲先生滕王閣聯云「依然極浦遙山﹐想見閣中帝子﹔安得長風巨浪﹐送來江上才人。」阮蕓臺先生聯云「帝子長洲﹐仙人舊館﹔將軍武庫﹐學士詞宗。」並佳。

舒白香於臘杪遊靖安之揚鶴觀﹐喜其髙僻﹐遂畱度歲﹐爲道士作春帖云「遙聞爆竹知更歲﹔偶見梅花覺已春。」頗有「山中無歷日﹐寒盡不知年」之意。

白香遊廬山天池﹐僧屬題寺楹﹐信筆作長短二聯云「一水印天心﹐指月證三生之果﹔六根無我相﹐飲泉淸萬劫之塵。」又云「天上有池能作雨﹔人間無地不逢年。」

虎溪三笑亭有唐蝸寄先生聯云「橋跨虎溪﹐三教三源流﹐三人三笑語﹔蓮開僧捨﹐一花一世界﹐一葉一如來。」

相傳阮蕓臺先生於江西石花洲集句一聯云「楓葉荻花秋瑟瑟﹐閒雲潭影日悠悠。」旣合風景﹐而成句又在人人意中。所謂「文章本天成﹐妙手偶得之。」但餘文聞之彭春農學士云「此語饒州燒作磁聯﹐其款或署曹文恪﹐或署先文勤公。實乃舊句﹐非蕓臺師集成者。」

江州白太傅祠有一聯云「楓葉四弦秋﹐悵觸天涯遷謫恨﹔潯陽千尺水﹐勾畱江上別離情。」頗近自然。

大慶嶺上云封寺﹐一名掛角寺。寺門聯云「山中藏古寺﹐門外盡勞人。」又一聯云「驛使暫停花下騎﹔寺門深掩嶺頭云。」長白觀瑞聯云「掛角何時﹐偶爲嶺上主人﹐猶想象千秋風度﹔舉頭欲問﹐可許山中置我﹐試管領萬樹梅花。」

李笠翁題廬山絕頂聯云「足下起祥雲﹐到此者應帶幾分仙气﹔眼前無俗障﹐坐定後宜生一點禪心。」又云「徧廬山而扼勝者﹐皆佛寺也。求爲道觀﹐惟簡寂觀數楹而已。天下名山﹐彊半如是。釋道應作平等觀﹐不知世人何厚於僧而薄於道。聊題一聯﹐爲黃冠吐气云﹕『天下名山僧占多﹐也該畱一二奇峯﹐棲吾道友﹔世間好語佛說盡﹐誰識得五千妙論﹐出我仙師。』」

瑞州府治後有鳳皇山﹐山之左有東軒﹐乃蘇文定公轍謫筠州監酒稅時所建。瑞州在宋時爲筠州也。翁覃溪師爲補題「東軒」二字額﹐並爲之記。復集蘇詩爲聯云「天下幾人學杜甫﹔當時四海一子由。」

錢裴山中丞楷巡撫湖北﹐甫三月﹐卽被命內召。瀕行﹐畱題黃鶴樓一聯云「我去太匆匆﹐騎鶴仙人還送客﹔玆遊良眷眷﹐落梅時節且登樓。」不脫不粘﹐卻一時情景俱到﹐他作所不能及也。

黃鶴樓聯扁極多﹐自以錢裴山所撰爲最。其餘彼善於此者﹐如魯亮儕之裕云「到來徑欲淩風去﹔吟罷還思借笛吹。」薩湘林薩迎阿云「一樓萃三楚精神﹐云鶴俱空橫笛在﹔二水匯百川支派﹐古今無盡大江流。」又黃虎文云「上頭有客題詩句﹔隔岸何人共酒杯。」又相傳有一聯云「何時黃鶴重來﹐且自把金尊﹐看洲渚千年芳艸﹔今日白雲尙在﹐問誰吹玉笛﹐落江城五月梅花。」不著議論﹐而自擅淸新。惜未詳何人所撰也。

黃鶴樓之左爲太白亭﹐今呼仙棗亭﹐遊人觴宴咸集此中。余本惇聯云「此地饒千秋風月﹔偶來作半日神仙。」朱詠齋士彥聯云「此間可談風月﹔斯世豈有神仙。」語皆活脫。畢秋帆先生聯云「攬勝我長吟﹐碧落此時吹玉笛﹔學仙人漸老﹐白頭何處覓金丹。」又不知何名一聯云「宛然海上三山﹐藐矣安期﹐先我亭前探棗實﹔猶是江城五月﹐仙乎太白﹐與君笛裏聽梅花。」

晴川閣與黃鶴樓隔江對峙﹐而遊人題句不及黃鶴樓之多。有李拔集經語一聯﹐以大字磨崖云「沱潛旣道﹔江漢朝宗。」又蕭徳宣集詩句一聯云「漢口夕陽斜度鳥﹔楚江燈火看行船。」又陳望之中丞淮聯云「靈瀆走雙龍﹐夾岸直疑銀漢落﹔仙蹤杳孤鶴﹐隔江但有白雲來。」又陳大文聯云﹕」傑觀飛甍﹐檻外蜀吳橫萬里﹔風帆沙鳥﹐天邊江漢湧雙流。」又溧陽宋鐄新題一長聯云「棟宇逼層霄﹐憶幾番仙人解佩﹐詞客題襟﹐風日最佳時﹐坐倒金尊﹐卻喜靑山排闥至﹔川原攬全省﹐看不盡鄂渚煙光﹐漢陽樹色﹐樓臺如畫裏﹐臥吹玉笛﹐還隨明月過江來。」

湖北石首縣有繡林山﹐相傳漢昭烈帝納孫夫人於此﹐錦嶂如林﹐因名。舊有昭烈及夫人合祠﹐有爲之撰聯者云「錦繡江山﹐半壁雄心敵吳魏﹔風雲兒女﹐千秋佳話掩甘糜。」聯句固佳﹐而甘﹑糜連用﹐於古未聞﹐恐亦涉演義語。考昭烈眷屬﹐見於《蜀書》者﹐不一而足。初云「呂布襲下邳﹐虜先主妻子。」後云﹔「因先主求和於呂布﹐布乃還其妻子。」又云「至小沛﹐爲髙順所敗﹐復虜先主妻子送布。」後云「曹公助先主生禽呂布﹐復得妻子。」又云「曹公東徵先主﹐盡收其眾﹐虜先主妻子﹐並禽關公以歸。」此後不言妻子復歸之事。及當陽長阪之追﹐又云「先主棄妻子﹐與諸葛亮﹑張飛﹑趙雲數十騎走。」又云「先主爲荊州牧﹐治公安﹐權稍畏之﹐進妹固好。」又云「先主旣定益州﹐而孫夫人還吳。」又《甘皇后傳》云「先主在小沛﹐納以爲妾。先主數喪嫡室﹐後常攝事﹐隨先主於荊州﹐產後主。曹公追及先主於當陽長阪﹐於時困逼﹐棄後及後主﹐賴趙雲保護﹐得免於難。」此外惟有一穆皇后﹐皆「合葬惠陵」。又﹐《糜竺傳》云「竺迎先主於小沛﹐進妹於先主爲夫人。」其終亦不詳﹐蓋先主眷屬屢經散失﹐殆不乏其人。其有姓氏可考者﹐惟甘﹑穆二皇后﹐孫﹑糜二夫人而已。

嶽陽樓中有一聯﹐頗壯闊﹐句云「四面湖山歸眼底﹔萬家憂樂到心頭。」忘卻何人所撰。關中周元鼎聯云「後樂先憂﹐範希文庶幾知道﹔昔聞今上﹐杜少陵可與言詩。」亦頗自然。余謂李西涯有嶽陽樓詩句云「吳楚乾坤天下句﹔江湖廊廟古人心。」似可移作聯句。近畢秋帆先生一聯云「湘靈瑟﹐呂仙杯﹐坐欖雲濤人宛在﹔子美詩﹐希文筆﹐笑題雪壁我重來。」則尢見意匠也。勝迹﹣﹣下

濟南勝景﹐以趵突泉爲最奇﹐而楹聯語多粘滯。惟石琢堂廉訪一聯云「畫閣鏡中﹐看幻作神仙福地﹔飛泉云外﹐聽寫成山水淸音。」尙不泥於迹象也。

濟南大明湖前有匯泉寺﹐中有薜荔館﹐面湖而立﹐爲遊人宴集之所。全湖勝槪﹐皆在目前。今湖面爲荷塘﹑蘆港所隔﹐舟行須詰曲隨之。有舊人聯句云「舟行著色屏風裏﹔人在回文錦字中。」據寺僧云﹐是前濰縣教官郭銘盤所書﹐尙未知何人所撰也。劉金門先生聯云「四百荷花三面柳﹔一城山色半城湖。」孫淵如先生星衍集唐句聯云「地占百彎多是水﹔樓無一面不當山。」

大明湖中有小滄浪﹐湖之南岸卽學使者官署。署中池水亦七十二泉之一﹐與湖相通﹐池上有小亭。吳巢松學使屬余分書「小小滄浪」一扁﹐賦七古一首爲謝﹐有「荷花如城月如斗」之句﹐余和答詩﹐有「名流作主泉作賓」之句﹐適成對語﹐因集書一小聯畀之﹐而學使遽歸道山﹐不及懸掛矣。

廷曙墀曾官溫州﹑臺州﹐最後守泰安﹐題署齋一聯云「桑麻課罷開花徑﹔臺蕩遊還拜嶽雲。」

四川天回鎭﹐以唐明皇幸蜀返蹕駐此﹐因名。驛亭中以李靑蓮句爲聯云「地轉錦江成渭水﹔天回玉壘作長安。」

四川嘉定府城外有淩雲山﹐山下有淩雲寺﹐爲坡公少年讀書處﹐有樓﹐塑坡公少時像。山甚峻﹐樓前卽大江。寺門外有集句聯云「幹靑雲而直上﹔障百川而東之。」時稱其渾成切實。樓中有郭蘭石學使尙先題聯云「萬戶侯何足道哉﹐顧烏帽靑鞋﹐難得津梁逢大佛﹔三神山如或見之﹐間黃樓赤壁﹐何如鄕郡挾飛仙。」

少陵艸堂中佳聯頗多。如詩史堂聯雲「水石適幽居﹐想溪外微吟﹐翠竹白沙依艸閣﹔樓臺開暮景﹐結花間小隊﹐野梅官柳接春城。」艸堂集句聯云「萬里橋西宅﹔百花潭北莊。」獨立樓集句聯云「卽今耆舊無新詠﹔何處老翁來賦詩。」艸亭集句聯云「至今斑竹臨江活﹔無數春筍滿林生。」恰受航集句聯云「孤城返照紅將斂﹔仙侶同舟晚更移。」杜公神龕集句聯云「旁人錯比揚雄宅﹔日暮聊爲梁甫吟。」陸放翁配享龕集句聯云「錦裏先生爲老伴﹔玉霄散吏是頭銜。」皆風雅可誦﹐以題目本好也。

河南省城有三賢祠﹐在梁苑古吹臺上﹐祀李太白﹑杜少陵﹑髙達夫三公。麟見亭河帥聯云「一覽極蒼茫﹐舊苑髙臺同萬古﹔兩間容嘯傲﹐靑天明月此三人。」

道光乙酉﹐長懋亭將軍﹐楊時齋督部﹐克復西域四城。蘭州同官﹐於黃河南岸﹐對金城關﹐在金山寺下建樓三楹﹐題額曰「蕩喧」。薩湘林廉訪題聯云「外域全歸﹐坐攬關山皆勝地﹔上游得據﹐笑談西北有髙樓。」余於乙未蒞蘭州﹐則蕩喧匾猶存﹐而聯不可復見矣。

蘭州城南之臯蘭山﹐又名五泉山。山麓有五眼泉﹕曰甘露﹐曰掬月﹐曰摩子﹐曰蒙﹐曰惠。淸冽甲於省會諸水﹐故又名淸泉。琳宮紺宇﹐蔚然巨觀。余於卸藩任後﹐始獨遊一次。翌日﹐卽戎行匆匆﹐不能成詩﹐僅畱聯句畀寺僧﹐亦不知懸掛與否也。句云「佛地本無邊﹐看排闥層層﹐紫塞千峯平檻立﹔淸泉不能濁﹐笑出山滚滚﹐黃河九曲抱城來。」

蘭州城北之黃河﹐初從積石東下﹐其勢漸大。自明初建浮橋﹐名鎭遠橋﹐今因之不廢。每隆冬冰合﹐自成冰橋。冰泮﹐則以數十艘編爲浮橋。每歲二月初吉﹐大府率僚屬齋祓詣河瀆神﹐爲合橋之祀。千夫踴躍﹐萬民環睹﹐如畫圖然。余擬題橋門一聯云「天險化康衢﹐直如海市樓中﹐現不住法﹔河堧開畫本﹐安得云梯關外﹐作如是觀。」云梯關爲淮黃歸海之要區﹐由委溯源﹐幾及萬里。余曾管修防者三載﹐臨流回憶﹐夷險頓殊矣。河神廟中﹐有查九峯觀察廷華聯曰「曾經滄海千層浪﹔又上黃河一道橋。」亦自紀其所歷也。

羅浮山最深處爲酥醪觀﹐是安期生與神女會飲元碧酒處。觀中有樓﹐是道人江瀛濤所建。黃香石培芳《浮山小志》云﹔「羅浮山中鮮精構﹐惟酥醪觀中一小樓﹐殊擅幽勝。」余題爲「浮山第一樓」﹐並題聯云「萬壑煙雲浮檻出﹔半天松竹拂窗來。」昔楊大司馬應琚讀書洞中﹐恆樓居﹐署曰「小樓容我靜﹔大地任人忙。」並足識也。

嘉慶甲子﹐吳山尊﹑張石蘭典試粵西。揭曉後﹐百菊溪中丞觴之七星巖。席次﹐中丞曰「此向不可無一楹帖。」因口占一句云「地有七星鄰北斗。」請二君屬對。山尊衝口而應云「人如二客伴東坡。」中丞大爲擊節﹐因制聯﹐懸在七星巖壁立亭中﹐後署山尊名。近聞聯已不存﹐粵人亦無有知其緣起者。林少穆爲余述之如此。

獨秀峯爲桂林主山。顏延年守郡時﹐賦詩云「未若獨秀者﹐峨峨郛邑間。」山因以名。然此語但見唐人鄭叔齊所作《獨秀山新開石室記》﹐而顏遺集中未見此詩也。山麓有讀書巖﹐範石湖謂有便房石榻石牗﹐如環堵之室。顏延年讀書其中。似唐以前府治卽在是。宋元祐中﹐郡守孫覽構五詠堂﹐鐫五君詠於石。今遺址皆不可考。余於道光戊戍冬﹐始與僚采商復五詠堂﹐而以家藏黃山谷先生所書五君詠墨迹勒石堂壁﹐不兩月而規模大具﹐頓成壯觀。因撰一聯云「得地領羣峯﹐目極舜洞堯山而外﹔登堂懷往哲﹐人在鴻軒鳳舉之中。」

獨秀蜂中﹐磨崖詩字如林﹐以唐人鄭叔齊《石室記》及孟簡題名爲最古。余因五詠堂之北復添一廳事﹐同人索書楹帖﹐復撰一聯云「勝地如畫圖﹐是賢守遺區﹐雄藩舊館﹔前明入靖江王邸靈山托文字﹐有叔齊作記﹐孟簡題名。」

獨秀峯下有月牙池﹐冬夏不涸﹐峯影皆倒浸其中﹐鄺湛若《赤雅》﹐所謂「山翠盡落」者也。峯畔有磨崖「南天一柱」四大字﹐極雄健。蓋用唐人張固「擎天一柱在南州」詩語。余小霞五詠堂聯云「異代景前修﹐想石榻攤書﹐竹林懷友﹔新堂還舊觀﹐對半潭秋水﹐一柱奇峯。」又集孟浩然﹑張謂句一聯云「戶外一峯秀﹔窗前萬木低。」堂成後將一年﹐王孚遠方伯惟諴始到﹐補題一聯云﹔「造物本無私﹐移來檻外煙雲﹐適開勝境﹔會心原不遠﹐就此眼前山水﹐猶見古人。」頃卞竹辰方伯士云亦寄一聯云「光祿詩﹐文節書﹐大府來時開勝境﹔王公冕﹐將軍畫﹐名山何日得重遊。」蓋堂初建時﹐方伯適奉命都轉長蘆﹐故次聯云爾。又卞雅堂觀察斌聯云「勝境重開﹐詩采書聲延古趣﹔生機最樂﹐雀喧魚戲助天和。」跋云「獨秀峯下有顏光祿讀書舊址。歲己亥﹐茝林中丞規度其地﹐卽起垣宇﹐刻五君詠壁間﹐暇則集同人於此作放生樂事。因擬聯語﹐並識之。」三聯今並鐫堂柱。

桂林城北仙李園﹐中多栗樹﹐故俗呼爲板栗園。前明爲靖藩別業﹐今爲李蕓甫水部所得﹐仍名李園。園中巖洞之勝﹐爲桂郡一大觀。余屢觴詠其中﹐所見楹聯不一﹐記其尢佳者﹐大門聯云「一帶林塘詩境界﹔四時花果隱生涯。」傳是周山茨升桓所撰。簪碧堂中舊聯云「北院喜新成﹐有寒碧千層﹐遠靑一角﹔東君如舊識﹐正庭槐垂蔭﹐梁燕將雛。」爲商寶意盤所題。蕓甫新於水竹佳處築一茆亭﹐以供逭暑﹐自題聯云「乍來頓遠塵囂﹐靜聽水聲眞活潑﹔久坐莫嫌荒僻﹐飽看山色自淸涼。」有鏡亭在水中央﹐旁有舟曰恰受航。余爲集韓﹑杜句云「灌池才深四五丈﹐野航恰受兩三人。」

滇南黑龍潭﹐距省垣二十里﹐古稱名勝。碩慶題聯云「兩樹梅花一潭水﹔四時煙雨半山云。」有薛爾望者﹐昆明諸生﹐明末諧妻妾子女七人﹐同盡節於潭內﹐後人哀之﹐爲立大冢﹐於潭旁建亭。題聯云「寒潭千載潔﹔玉骨一堆香。」

滇中華庭寺﹐亦勝迹也。有楊升庵愼題聯云「一水抱城西﹐煙靄有無﹐拄杖僧歸蒼茫外﹔羣峯朝閣下﹐雨晴濃淡﹐倚欄人在畫圖中。」

滇南省垣海心亭﹐頗饒勝致。黃星巖奎光題聯云「有亭翼然﹐占綠水十分之一﹔何時閒了﹐與明月對飲而三。」

勝地壯觀﹐必有長聯始稱﹐然不過二三十餘字而止。惟雲南省城附郭大觀樓﹐一楹帖多至一百七十餘言﹐傳誦海內。𨿽一縱一橫﹐其气足以舉之﹐究未免冗長之譏也。句云「五百里滇池﹐奔來眼底。披襟岸幘﹐喜茫茫空闊無邊。看東驤神駿﹐西翥靈儀﹐北走蜿蜒﹐南翔縞素。髙人韻士﹐何妨選勝登臨﹗趁嶰嶼螺洲﹐梳裹就風鬟霧鬢﹔更蘋天葦地﹐點綴些翠羽丹霞。莫孤負四圍香稻﹐萬頃晴沙﹐九夏芙蓉﹐三春楊柳﹔數千年往事﹐注到心頭。把酒淩虛﹐嘆滚滚英雄誰在﹗想漢習樓船﹐唐標鐵柱﹐宋揮玉斧﹐元跨革囊。偉烈丰功﹐費盡移山心力。盡珠簾畫棟﹐捲不及暮雨朝雲﹔便斷碣殘碑﹐都付與蒼煙落照。只贏得幾杵疏鐘﹐半江漁火﹐兩行秋雁﹐一枕淸霜。」按﹕上聯之神駿﹐指金馬﹔靈儀﹐指碧雞﹔蜿蜒﹐指蛇山﹔縞素﹐指鶴山。皆滇中實境。然用替字﹐反嫌妝點。且以「縞素」爲鶴﹐亦似未安。聯句爲康熙中邑人孫髯所題﹐聯字爲陸樹堂所書。聞阮蕓臺先生督滇時﹐曾攺竄數字﹐另制聯板懸之。而彼都人士﹐嘖有煩言﹐旋復撤去。近先生以攺本寄示﹐因並錄於右﹐以質觀者﹕「五百里滇池﹐奔來眼底。憑欄向遠﹐喜茫茫波浪無邊。看東驤金馬﹐西翥碧雞﹐北倚盤龍﹐南馴寶象。髙人韻士﹐惜拋流水光陰﹗趁嶰嶼螺洲﹐襯將起蒼崖翠壁﹔更蘋天葦地﹐早收回薄霧殘霞。莫辜負四圍香稻﹐萬頃鷗沙﹐九夏芙蓉﹐三春楊柳﹔數千年往事﹐注到心頭。把酒淩虛﹐嘆滚滚英雄誰在﹗想漢習樓船﹐唐標鐵柱﹐宋揮玉斧﹐元跨革囊。爨長蒙酋﹐費盡移山气力。盡珠簾畫棟﹐捲不及暮雨朝雲﹔便蘚碣苔碑﹐都付與荒煙落照。只贏得幾杵疏鐘﹐半江漁火﹐兩行鴻雁﹐一片滄桑。」

貴州省城北關外有頭橋﹐爲往來迎送之區。有聯云「說一聲去也﹐送別河頭﹐嘆萬里長驅﹐過橋便入天涯路﹔盼今日歸哉﹐迎來道左﹐喜故人見面﹐握手還疑夢裏身。」

揚州各勝迹楹聯﹐多集晉宋及唐人詩句。蓋盧雅雨都轉見曾屬金棕亭博士兆燕爲之﹐借載於李艾塘斗《揚州畫舫錄》中﹐今擇其佳者﹐列之於左﹕

揚州城北﹐自慧因寺至虹橋﹐凡三段﹕一爲城闉淸梵﹐一爲捲石洞天﹐一爲西園曲水。慧因寺外爲香悟亭﹐四面皆木樨。聯云「潭影竹間動﹔綦母潛天香雲外飄。」宋之問河邊有船房﹐額曰「南漪」。聯云「紫閣丹樓紛照耀﹔王勃桃溪柳陌好經過。」張籍稍髙處爲棲鶴亭﹐其西廳事﹐額曰「綠楊城郭」。聯云「城邊柳色向橋晚﹔溫庭筠樓上花枝拂座紅。」趙嘏過此爲勺園﹐聯云「移花得蝶﹔買石饒云。」鄭板橋所書。

捲石洞天在城闉淸梵之後﹐卽古鄖園地。今歸洪氏﹐人呼爲小洪園。初入爲羣玉山房﹐聯云「漁浦浪花搖素壁﹔司空曙玉峯睛色上朱欄。」李羣浩沿河可入薜蘿水榭﹐聯云「云生磵戶衣裳潤﹔白居易風帶潮聲枕簟涼。」許渾水榭之後爲契秋閣﹐聯云「渚花張素錦﹔杜甫月桂朗衝襟。」駱賓王又數折爲宛委山房﹐聯雲「水石有餘態﹔劉長卿鳧鷖亦好音。」張九齡

西園曲水﹐卽古之西園茶肆﹐後歸汪氏。中有濯淸堂﹐聯云「十分春水雙檐影﹔徐寅百葉蓮花七里香。」李洞有新月樓﹐聯云「蝶銜紅蕊蜂銜粉﹔羅隱露似珍珠月似弓。」白居易又有水明樓﹐聯云「盈手水光寒不濕﹔李羣玉入簾花气夢難忘。」羅虯

元崔伯亨花園﹐後爲洪氏別墅。洪氏有二園﹕虹橋修禊﹐爲大洪園﹔捲石洞天﹐爲小洪園。虹橋爲王文簡賦冶春處﹐後盧轉運復修禊於此。北郊佳麗﹐推此爲最。乾隆間﹐賜名「倚虹園」﹐中有妙遠堂﹐聯云「河邊淑气迎芳艸﹔孫邈城上春陰覆苑墻。」杜甫其右爲餞春堂﹐聯云「鶯啼燕語芳菲節﹔毛熙震蝶影蜂聲爛漫時。」李建勛

小洪園中有流波華館﹐挺入湖心﹐淸空一片。聯云「潤道餘寒歷冰雪﹔杜甫浪花無際似瀟湘。」溫庭筠其右數折﹐爲小江潭。聯云「竹室生虛白﹔陳子昂波瀾動遠空。」王維

冶春詩社在虹橋西岸﹐臨水次爲懷仙館。聯云「白雲明月偏相識﹔任華行酒賦詩樂未央。」杜甫水樹間爲秋思山房﹐聯云「天气涵竹气﹔張說山光滿湖光。」馬戴其後爲槐蔭廳﹐聯云「小院回廊春寂寂﹔杜甫朱闌芳艸綠纖纖。」劉兼最後爲橋西艸堂﹐聯云「綠竹漫侵行徑裏﹔劉長卿飛花故落舞筵前。」蘇頲其後有亭曰「云構」﹐聯云「山雨樽仍在﹔杜甫亭香艸不凡。」張祜

荷浦香風﹐在虹橋東岸﹐一名「江園」。乾隆間賜名「淨香園」﹐中爲淸華堂﹐正臨水際﹐聯云「芰荷疊映蔚﹔謝靈運水木湛淸華。」謝朓其後爲綠楊灣﹐聯云「金塘柳色前溪曲﹔溫庭筠玉洞桃花萬樹春。」許渾門外爲春禊亭﹐聯云「柳占三春色﹔溫庭筠荷香四座風。」劉威

園之左有翠玲瓏館﹐其旁爲蓬壺影。聯云「碧瓦朱甍照城郭﹔杜甫穿池疊石寫蓬壺。」常元旦又其後爲江山四望樓﹐聯云「山紅澗碧紛爛漫﹔韓愈竹軒蘭砌共淸虛。」李咸用其左爲涵虛閣﹐聯云「圓潭寫溪月﹔孫邈華岸上春潮。」淸江閣後爲浣香樓﹐聯云「谷靜秋泉響﹐孟浩然樓深復道通。」柴宿

四橋煙雨﹐一名黃園﹐黃氏別墅也。乾隆間﹐賜名「趣園」﹐園中有錦鏡閣三間﹐閣之西有小屋三間﹐額曰「竹間水際」﹐聯云「樹影悠悠花悄悄﹔曹唐晴雲漠漠柳毿毿。」韋莊閣之東有四照軒﹐聯云「九霄香透金莖露﹔於武林八月涼生玉宇秋。」曹唐軒之後爲漣漪閣﹐聯云「紫閣丹樓紛照耀﹔王勃修篁灌木勢交加。」方幹漣漪閣之北有廳事二﹕一曰「澄碧堂」﹐聯云「湖光似鏡雲霞熱﹔黃滔松气如秋枕簟涼。」何士元一曰「光霽堂」﹐聯云「千重碧樹鎖靑苑﹔韋莊四面朱樓卷畫簾。」杜牧

黃園竟處有吹香艸堂﹐聯云「層軒靜華月﹔儲光羲修竹引薰風。」韋安石其後爲春水廊﹐水局極寬處也﹐聯云「夾路濃華千樹發﹔趙彥昭一渠流水兩家分。」項斯旁有蓮花橋﹐橋邊有勝槪樓﹐聯云「奇石盡含千古秀﹔羅鄴春光欲上萬年枝。」錢起

虹橋之西岸﹐爲吳氏別墅。其北有跨紅閣﹐先爲酒家﹐後攺官園﹐仍令園丁賣酒爲業。有聯云「地偏山水秀﹔劉禹錫酒綠河橋春。」李正封

長堤春柳﹐卽在虹橋之西﹐堤畔有濃陰艸堂﹐聯云「秋水才添四五尺﹔杜甫綠陰相間兩三家。」司空圖又過曲廊三四折﹐盡處有小屋如丁字﹐謂之丁頭屋。聯云「綠竹夾淸水﹔江淹遊魚動圓波。」潘安仁

北郊之白桃花﹐以東岸江園爲勝﹔紅桃花﹐以西岸桃花塢爲勝。桃花塢之比鄰有曉煙亭﹐聯云「佳气溢芳甸﹔趙孟頫宿云澹野川。」元好問

曙光樓面東﹐以曉色爲勝﹐城中人每於夏月侵曉出城看露荷。聯云「問津窺彼岸﹔蘇頲把釣待秋風。」杜甫

韓園在長堤上﹐國初韓醉白別墅也。園中築小山亭﹐聯云「茂竹臨幽漵﹔李益晴雲出翠微。」權徳輿

桃花塢額系石刻﹐內構廳事﹐曰「疏峯館」﹐有集韋莊聯句云「千重碧樹籠靑苑﹔一桁靑山倒碧峯。」館之西有方塘﹐種荷﹐四旁幽竹蒙翳﹐構響廊﹐庋板架水上﹐爲澄鮮閣。聯云「隔沼連荷芰﹔杜甫中流泛羽觴。」陳希烈

山半桃花﹐每春時﹐紅白相間﹐花叢中有蒸霞堂。聯云「桃花飛綠水﹔李白野竹上靑霄。」杜甫又有縱目亭﹐聯云「地勝林亭好﹔孫邈月圓松竹深。」無可又有中川亭﹐四面皆山﹐中聳重屋。聯云「小松含瑞露﹔鄭谷好鳥鳴髙枝。」曹植

梅嶺卽長春嶺﹐在保障湖中﹐由蜀岡中峯出脈者也。嶺多梅樹﹐故有梅嶺春深之目。郡人程元恆志銓築是嶺﹐三年不成﹐費至二十萬﹐後夢關帝示以度地之法﹐旬日而竣。因構關帝廟﹐廟右爲嶺上艸堂﹐全湖在望。聯云「碧落靑山飄古韻﹔杜牧綠波春浪滿前陂。」韋莊又其右一亭依麓﹐額曰「釣渚」﹐聯云「浩歌向蘭渚﹔徐彥伯把釣待秋風。」杜甫

東園卽賀園舊址﹐中有春雨堂。張文敏照聯云「萬樹琪花千圃藥﹔一莊修竹半牀書。」又鄭谷口簠聯云「煙雲送客歸瑤水﹔山木分香繞閬風。」又江昱江恂聯云「近水樓臺開梵宇﹔平山欄檻倚晴空。」春雨堂之北爲菱花亭﹐聯云「苔色侵衣桁﹔李嘉祐荷香入水亭。」周瑤亭之北爲夕陽雙寺樓﹐聯云「玉沙瑤艸連溪碧﹔曹唐石路流泉兩寺分。」白居易

夕陽雙寺樓之西爲雲山閣﹐雍正間賀吳村君召所建﹐本宋陳升之呂公著舊址﹐今就其地重建﹐並因其舊名。吳村自爲聯云「供桑梓謳吟﹐幾處亭臺成小築﹔快春秋遊覽﹐一隅丘壑是新開。」又聯雲「水曲山如畫﹔羅鄴溪虛云傍花。」杜甫又龔半千賢聯云「定香生寂磬﹔空翠滴疏欞。」又魏瓜圃嘉瑛聯云「檻前春色長堤柳﹔閣外秋聲蜀嶺松。」吾鄕劉鄰初敬輿亦有聯云「宛轉通幽處﹔玲瓏得曠觀。」

賀園始於雍正﹐而對薇亭則乾隆間所增建。吳村題聯云「夜月橋邊畱畫舫﹔春風陌上引香車。」又汪文端聯云﹔「當階瑞色新紅藥﹔臨水文光淨綠天。」吳村又題踏葉廊聯云「三山入望松筠在﹔雙樹無言水月新。」又褚空山峻聯云「幾處好山供客座﹔一川寒月淨塵襟。」

東園額爲王覺斯所題﹐又題芙蓉泮聯云「花間漁艇近﹔水外寺鐘微。」嵇文恭璜聯云「一泮芙蓉新出水﹔千層芳艸遠浮山。」又程午橋夢星題醉煙亭聯云「堤畔鶯花橋畔月﹔竹邊歌吹柳邊舟。」董玉虯文驥亦用李云書句作聯云「半在山隈半水涘﹔亦如石屋亦濠梁。」

董彤庵權文嘗守廣陵﹐題駕鶴樓聯云「竹裏登樓﹐風引三山不去﹔花間看月﹐溪流四序如春。」又潘松谷偉聯云「樓臺突兀排靑嶂﹔鐘磬虛徐下白雲。」又王護澤承先聯云「灣過茱萸﹐松竹三霄水碧﹔階翻云葉﹐亭臺四序天香。」

駕鶴樓之旁爲杏軒﹐震澤沈廣文斌聯云「檻外山光﹐歷春夏秋冬﹐萬千變幻﹐都非凡境﹔窗中云影﹐任東西南北﹐去來澹蕩﹐洵是仙居。」

李葂以詩畫擅名﹐與李鱓同時居揚州﹐稱二李。題凝翠軒聯云「終古招邀山色遠﹔幾人愛惜月明多。」又梁聞山巘書邵康節句於凝翠軒雲「雨後靜觀山意思﹔風前閒看月精神。」按﹕凝翠軒扁爲文三橋書﹐又有祝枝山「四面有山皆入畫﹔一年無日不看花」一聯﹐皆眞迹也。

九峯園在揚州城南﹐中有深柳讀書堂。聯云「會須上番看成竹﹔杜甫漸擬淸陰到畫堂。」薛遠堂後數折爲谷雨軒﹐聯云「曉艷遠分金掌露﹔韓琪夜風寒結玉壺冰。」許渾軒旁有延月室﹐聯云「開簾見新月﹔李端倚樹聽流泉。」李白其東南爲玉玲瓏館﹐聯云「北樹遠峯閒卽望﹔薛能南園春色正相宜。」張謂其旁爲雨花庵﹐門外嵌石刻曰「硯池染翰」﹐聯云「髙樹夕陽連古巷﹔盧綸小橋流水接平沙。」劉兼堤上有方亭﹐額曰「臨池」﹐聯云「古調詩吟山色裏﹔趙嘏野聲飛入硯池中。」杜荀鶴亭旁有小廳﹐額曰「一片南湖」﹐聯云「層軒皆畫水﹔杜甫芳樹曲迎春。」張九齡旁有小廊十餘楹﹐額曰「煙渚吟廊」﹐聯云「階墀近洲渚﹔髙適亭院有煙霞。」郭良其東斜廊直入水閣﹐額曰「風漪」﹐聯云「隔岸春云邀翰墨﹔髙適繞城波色動樓臺。」溫庭筠再進爲海桐書屋﹐聯云「峭壁削成開畫障﹔吳融垂楊深處有人家。」盧綸

郡城以園勝﹐康熙間有八家花園﹐所謂八座名園如畫卷是也。卞園在小金山後﹐卽八園之一。舊有王漁洋聯云「梅花嶺畔三山月﹔宵市樓頭一艸堂。」畢園亦在小金山後﹐用竹籬圍大樹數十株﹐廳事額曰「柳暗花明村捨」﹐方西疇聯云「洗桐拭竹倪元鎭﹔較雨量晴唐子西。」

蜀岡之東﹐自乾隆二十二年開蓮花埂新河﹐兩岸皆構名園﹐北岸有奇峯﹐刻「白塔晴雲」四字﹐前有髙屋三間﹐名曰「桂嶼」﹐嶼後爲花南水北之堂﹐堂右爲積翠軒﹐堂聯云「別業臨靑甸﹔李嶠前軒枕大河。」許渾軒聯云「疊石通溪水﹔許渾當軒暗綠筠。」劉憲其前爲半靑閣﹐聯云「才見早春鶯出谷﹔韋莊更逢晴日柳含煙。」蘇頲

園中植芍藥處﹐名爲芍廳。廳後於石隙種蘭﹐名爲蘭渚。渚上築室三間﹐聯云「名園依綠水﹔杜甫仙塔儷雲莊。」馬懷書過此竹勢始大﹐有小室在竹中﹐爲蒼筤館。聯云「竹髙鳴翡翠﹔杜甫溪暖戲鵁鶄。」劉長卿

春夏之交﹐艸木際天﹐中有屋數椽﹐爲林香艸堂。聯云「歌繞夜梁珠宛轉﹔羅隱山連河水碧氤氳。」陳上美堂之西有小亭﹐爲歸云別館。聯云「小院回廊春寂寂﹔杜甫碧桃紅杏水潺潺。」許渾亭之左爲望春樓﹐樓前有圓池﹐池前髙屋五楹﹐露臺一方﹐金碧丹靑﹐陸離照耀。額云「小李將軍畫本」﹐爲王澍書。聯云「萬井樓臺疑繡畫﹔張九齡千家山郭靜朝暉。」杜甫

自望春樓入夾河﹐中有髙屋數十間﹐爲花潭竹嶼。聯云「天上碧桃和露種﹔髙蟾門前荷葉與橋齊。」張萬頃其右爲靜香書屋﹐聯云「飛塔雲霄半﹔劉憲書齋竹樹中。」李頎再進卽如意門﹐中有淸妍堂。聯云「露气暗連靑桂苑﹔李商隱春風新長紫蘭芽。」白居易堂之後爲蒔玉居﹐有集杜聯云「山月映石室﹔春星帶艸堂。」又有閬風堂聯云「紅桃綠柳垂檐向﹔王維碧石靑苔滿樹陰。」李端又有碧雲樓﹐聯云「煙開翠幌淸風曉﹔許渾花壓蘭幹春晝長。」溫庭筠

菉竹軒居蜀岡之麓﹐結竹爲之。四圍皆竹﹐蓋仿王元之竹樓遺意。聯云「竹動疏簾影﹔盧綸花明綺陌春。」王維竹外爲藤花榭﹐長里許﹐中爲藤花書屋﹐聯云「雲遮日影藤蘿合﹔韓翃風帶潮聲枕簟涼。」許渾書屋之北爲淸遠堂﹐聯云「窗含遠色通書幌﹔李賀云帶東風洗畫屏。」許渾

微波峽在兩山中﹐波路夾轉東山﹐構微波館。聯云「川源通霽色﹔皇甫冉楊柳散和風。」韋應物

蜀岡之西﹐由法海橋內河出口﹐爲扇面廳。廳後有石門﹐通含珠堂。聯云「野香襲荷芰﹔皎然池色似瀟湘。」許渾池長十餘丈﹐與新河僅隔一堤﹐池上爲環翠樓。聯云「冉冉修篁依戶牗﹔包何曈曈初日照樓臺。」薛逢池髙於河﹐堤上築花籬﹐爲疏欞間之﹐使水气相通。上置方屋﹐爲玲瓏花界。聯云「花柳含丹日﹔宋之問樓臺繞曲池。」盧照鄰熙春臺在新河曲處﹐與蓮花橋相對。聯云「碧瓦朱甍照城郭﹔杜甫淺黃輕綠映樓臺。」劉禹錫上一層﹐額曰「五云多處」﹐聯云「百尺金梯倚銀漢﹔李頎九天鈞樂奏云韶。」王維臺後卽爲廿四橋矣。

三賢祠卽筿園﹐乾隆乙亥﹐園就圮﹐盧雅雨與程午橋葺而治之。祀歐陽文忠公﹑蘇文忠公﹐及國朝王文簡公。復建仰止樓﹐以「夕陽雙寺外﹐春水五塘西」舊聯懸之﹐顧南原藹吉隸書也。旁有蘇亭﹐額爲鄭板橋書﹐盧雅雨自制聯云「良辰盡爲官忙﹐得一刻餘閒﹐好誦史翻經﹐別開生面﹔傳捨原非我有﹐但兩番視事﹐也栽花種竹﹐權當家園。」按﹕今之翠霞軒﹐卽三賢祠舊殿。先是祠建於康熙間﹐本祀韓魏公及歐陽公。太守刁公﹑王公﹑蘇文忠公﹐於平山堂之眞賞樓﹐以國朝司理王文簡公﹑太守金公﹑刑部汪公爲配。後居民有祀歐﹑蘇二公及司理王公三賢之請﹐其時胡庶子潤督學江南﹐爲文簡門士﹐遂有是議。至盧雅雨始行之﹐而諸賢從祧。後地歸汪姓﹐人稱爲汪園。又撤三賢神主於桃花庵﹐以殿爲園中廳事。今桃花庵之神主又經更易﹐非其舊矣。桃花庵之後爲飛霞樓﹐聯云「四野綠云籠稼穡﹔杜荀鶴九春風景足林泉。」薛稷樓之左爲見悟堂﹐聯云「花藥繞方丈﹔常建淸流湧坐隅。」元結樓之後爲桐軒﹐是軒本祀歐﹑蘇﹑王三賢神主﹐盧雅雨聯雲﹕「一代兩文忠﹐到處風流標勝迹﹔三賢同俎豆﹐何人尙友似先生。」又鄭板橋聯云「遺韻滿江淮﹐三家一律﹔愛才如性命﹐異世同心。」其旁植牡丹百本﹐構翠霞軒﹐聯云「日映文章霞細麗﹔元稹山張屏障綠參差。」白居易

蜀岡朝旭﹐李氏別墅也。中有來春堂﹐聯云「一片彩霞迎旭日﹔楊巨源萬條金綫帶春煙。」施肩吾其東爲曠如亭﹐亭外水中有雙流舫﹐聯云「重檐交密樹﹔王勃隔岸上春潮。」淸江過此爲髙詠樓﹐本蘇文忠公題《西江月》處﹐周以垂柳冪歷﹐避暑最宜。樓後築屋十餘楹﹐如弓字。一曰「含靑室」﹐聯云「日交當戶樹﹔蘇頲花繞傍池山。」祖詠一曰「眺聽煙霞軒」﹐聯云「松排山面千重翠﹔白居易日較人間一倍長。」陸龜蒙一曰「承露軒」﹐聯云「池塘月撼芙渠浪﹔方幹羅綺晴嬌綠水洲。」孟浩然一曰「靑桂山房」﹐聯云「從此不知蘭麝貴﹔裴思謙相期共斗管弦來。」孟浩然

萬松疊翠在微波峽西﹐一名吳園。廳事後多桂﹐又築桂露山房。聯云「回風入座飄歌扇﹔李邕冷露無聲濕桂花。」王建前有小屋三間﹐額曰「春流畫舫」﹐聯云「仙扉傍巖崿﹔皮日休小楹俯澄鮮。」張祜又淸陰堂聯云「風生北渚煙波闊﹔權徳輿雨歇南樓積翠來。」李澄淸陰堂之左爲曠觀樓﹐凡十二間﹐如弓字。聯云「煙艸靑無際﹔周伯琦溪山畫不如。」杜牧又涵淸閣聯云「雲林頗重疊﹔賈島池館亦淸閒。」白居易

西岸矮屋比櫛﹐名爲倉房﹐聯云「廒庾千箱在﹔薛存誠芳華二月初。」趙冬曦其前爲報丰祠﹐聯云「息饗報嘉瑞﹔顏延年膏澤多丰年。」曹植祠外戲臺聯云「川原通霽色﹔皇甫冉簫鼓賽田神。」王維杏花村捨中有浴蠶房﹐聯云﹔「金屋瑤筐開寶勝﹔崔日用小橋流水接平沙。」劉兼其西爲分箔房﹐聯云「樹影悠悠花悄悄﹔曹唐羅衫葉葉繡重重。」王建

蜀岡諸山之水﹐宣泄歸河﹐大起樓南﹐以池分之。千絲萬縷﹐五色陸離﹐皆從此出﹐謂之練池。池之東爲染色房﹐聯云「染就江南春水色﹔白居易結成羅帳連心花。」靑童池之西爲練絲房﹑經絲房﹐聯云「軟縠疏羅共蕭屑﹔溫庭筠霏紅沓翠晚氤氳。」孟浩然又聽機樓聯云「繡戶夜攢紅燭市﹔韋莊繅絲聲隔竹籬間。」項斯對岸有艷雪亭﹐聯云「楊柳風來潮未落﹔趙嘏梧桐葉下雁初飛。」杜牧

蜀岡下陂池爲得勝湖﹐程氏種荷處﹐築水樓三楹﹐額曰「芰荷深處」﹐聯云「山翠萬重當檻出﹔許渾白蓮千朵照廊明。薛逢又有遠帆亭﹐聯云「稼收平野闊﹔杜甫風正一帆懸。」王灣亭旁有臺﹐集許渾句爲聯云「朱閣簟涼疏雨過﹔遠山云晚翠光來。」蜀岡中東兩峯之間﹐有瀑布﹐築聽泉樓。聯云「風生碧澗魚龍躍﹔曹松月照靑山松柏香。」盧綸環綠閣在石隙中﹐聯云「碧樹鎖金穀﹔柳宗元遙天倚翠岑。」韋莊旁有露香亭﹐聯云「澤蘭侵小徑﹔王勃流水響空山。」法振

余過廣陵﹐遊蜀岡﹐甚艸艸。所有榜聯﹐皆未暇省記﹐只從《畫舫錄》中擇其尢雅者﹐按地編列。其《畫舫錄》所未及載者﹐惟平山堂伊墨卿太守一聯云「過江諸山﹐到此堂下﹔太守之宴﹐與眾賓歡。」語特壯偉﹐至今不忘。時墨卿正守揚州也。近閱《桃符綴語》﹐又載一聯云「幾堆江上畫圖山﹐繁華自昔﹐試看奢如大業﹐令人訕笑﹐令人悲涼﹐應有些逸興雅懷﹐才領得廿四橋頭﹐簫聲月色﹔一派竹西歌吹路﹐傳誦於今﹐必須才似廬陵﹐方可遨遊﹐方可嘯詠﹐切莫把穠花濁酒﹐便當六一翁後﹐餘韻流風。」稍覺詞費矣。

揚州有文選巷﹐其南爲文選樓﹐考古者以爲卽曹憲之故宅。憲與魏模公孫羅等同注《文選》﹐樓卽其故址也。今樓中但奉昭明栗主﹐實誤。昭明文選樓之不在揚州﹐觀唐人李頎《送皇甫曾遊襄陽》詩云「元凱春秋傳﹐昭明文選樓」之句可見。阮蕓臺先生於文選巷之西建家廟﹐又別構樓以藏圖書﹐額曰「隋文選樓」﹐爲之記。伊墨卿題一聯云「七錄舊家宗塾﹔六朝古巷選樓。」

揚州永濟寺﹐有詩僧題聯云「江水滔滔﹐洗盡千秋人物﹐看閒雲野鶴﹐萬念都空﹐說甚麼晉代衣冠﹐吳宮花艸﹔天風浩浩﹐吹開大地塵氛﹐倚片石危欄﹐一關獨閉﹐更何須故人祿米﹐鄰捨園蔬。」

嚴秋槎《藥欄詩話》載﹐揚州某氏園戲臺對聯云「坐客爲誰﹐聽二分明月簫聲﹐依稀杜牧﹔主人休問﹐有一管春風詞筆﹐點綴揚州。」然則此賢主人也﹐惜不著其名。卞竹辰都轉云「記得是江都貢生李澄所撰。」

海州之雲臺山﹐卽山海經之郁洲。余以理蝗經山下﹐而未暇登陟。陶云汀宮保按部朐陽﹐陟其巓﹐撰聯語極壯麗﹐云「海甸湧名山﹐煙復云回﹐位業眞靈參五嶽﹔洞天開福地﹐陽舒陰霅﹐馨香瑞應啟三元。」又題山中關帝廟聯云「義气幹霄﹐近指白雲開覺路﹔威聲走海﹐遙憑赤手挽洪流。」又題九龍將軍廟云「倚樹論功名﹐爽籟流聲淸澗壑﹔在田占利用﹐甘膏灑潤普桑麻。」按﹕山中舊有常建極題聯云「世外憑臨﹐一面峯巒三面海﹔雲中結構﹐二分人力八分天。」

陶宮保云「其鄕資江南岸裴公亭﹐有郭頑石題聯云﹕『代裴公稱一日主人﹐風月江山﹐與此老平分千古﹔到石上問三生舊迹﹐宰官仙佛﹐想當年定許重來。』」

福州鼓山喝水崖之側﹐削壁深澗中有磨崖大字一聯云「爵比郭令公﹐歷中書二十四考﹔壽同廣成子﹐住崆峒千三百年。」字勢雄偉﹐每字髙寬將及二尺﹐余嘗拓得一紙﹐竟無懸掛之處。按﹐吳炯《五總志》云﹕李義山嘗謂溫飛卿曰「近得一聯﹐『遠比邵公﹐三十六年宰輔』﹐未得偶句。」溫應聲曰「何不云『近同郭令﹐二十四考中書。』」記得宋人亦以「二十四考中書令」對「萬八千戶冠軍侯」爲巧﹐此則以神仙對富貴語﹐更闊大矣。

福州鼓山之湧泉寺﹐建自唐時﹐蔚然名剎﹐而楹聯多彼氏家言﹐玆錄其稍雅者﹐如山門彌勒座聯云「日日攜空布袋﹐少米無錢﹐卻剩得大肚寬腸﹐不知眾檀越﹐信心時用何物供養﹔年年坐冷山門﹐接張待李﹐總見他歡天喜地﹐請問這頭陀﹐得意處是甚麼來由。」法堂聯云「於一毫端﹐現寶王剎﹔坐微塵裏﹐轉大法輪。」齋堂聯云「五夜工夫﹐鐵脊梁將勤補拙﹔二時粥飯﹐金剛屑易食難消。」

福州小西湖東偏開化寺﹐倚城臨水﹐擅湖堧之勝。黃莘田先生集句聯云「桑柘幾家湖上社﹔芙蓉十里水邊城。」最爲雅切自然。

余嘗再遊武夷山﹐徧歷寺觀﹐而未得一佳聯﹐惟天遊峯前之一覽臺楹柱﹐有「遺世獨立﹔與天爲徒」一聯﹐頗與現景相稱。又小桃源徑口有石門﹐兩旁鑱一集句﹐聯云「喜無樵子復看弈﹔怕有漁郎來問津。」皆忘卻何人所撰。《隨園詩話》載﹕「一覽臺庭柱有毛大周聯云﹕『世間有石皆奴僕﹔天下無山可弟兄。』」則未之見也。

邵武郡城中詩話樓﹐祀嚴滄浪先生﹐嚴本邵產也。朱幼芝郡丞景英聯云「千秋大雅扶輪手﹔一片寒泉薦菊心。」葉筠潭學使聯云「百代詩材歸品藻﹔千秋傑閣傍溪山。」皆隱貼﹐然不若朱竹君先生筠一聯云「隱釣風分七里瀨﹔品詩意到六朝人。」雅切其姓﹐且老气紛披也。格言

章鉅少承庭訓﹐先資政公每作書﹐必爲章鉅講明其義。嘗自署書室曰「四勿齋」﹐謂「無益之念勿起﹐無益之事勿爲﹐無益之言勿說﹐無益之物勿食」也。每爲人書楹帖﹐必用格言。謂章鉅曰「人來乞書而不以格言應之﹐卽所謂無益之事也。」一日與先伯父奉直公爲人分書楹帖﹐先伯父一聯云「欲知世味須嘗膽﹔不識人情只看花。」公亦書一聯云「非關因果方爲善﹔不計科名始讀書。」呼章鉅語之曰「汝知此兩聯意義之深厚乎﹖汝伯父所書﹐乃涉世良方﹔我所書﹐乃自修要旨也。」終身用之不盡矣。

通行楹帖有云「謙卦六爻皆吉﹔恕字終身可行。」先資政公最喜述之﹐謂章鉅曰「此是經訓﹐非僅楹聯而已。」又集《四書》語示章鉅曰「敏則有功公則說﹔淡而不厭簡而文。」此兩語學古服官﹐淑身涉世皆宜﹐亦可當座有銘也。

余髫齡卽受業於孟瓶庵師超然之門。師由吏部郎乞養歸裏﹐時年方四十﹐掌鰲峯講席十餘年﹐終老於家。宅後有亦園亭﹐爲讀書靜坐之地﹐日以懲忿窒欲自課。制楹聯云「談性命則先賢之說已多﹐何似求之踐履﹔學考訂則就衰之年無及﹐不如返諸身心。」

《七修類稿》云「宏治間﹐吏部尙書三原王公恕署門曰﹕『仕於朝者﹐以饋遺及門爲恥﹔仕於外者﹐以苞苴奠入都爲羞。』嘉靖間﹐藩司參議揚州錢公嶫亦自撰一聯﹐使所屬衙門皆帖焉。句云﹕『寬一分民受一分﹐見祜鬼神﹔要一文不值一文﹐難欺吏卒。』王之冢宰﹐近世難及﹐而錢忤當道﹐不久去。余謂二對近人不知﹐前乃眞西山奏疏﹐後亦古語也。惜忘之。」

楊文貞士奇有子爲橫於鄕﹐有密友自楚中來者﹐每述其惡款。文貞常戒之﹐一日書一聯示之曰「不畏官司千狀紙﹔只怕鄕民三寸刀。」毫不知攺﹐後卒以事伏法。人謂文貞此聯可爲巨族藥石。

呂新吾先生有銓署楹帖云「直者無庸我力﹐枉者我無庸力﹐何敢貪天之功﹔恩則以姦爲賢﹐怨則以賢爲姦﹐豈能逃鬼之責。」又公署楹帖云「靑天下鑑此心﹐敢不光明正直﹔赤子來遊吾腹﹐願言豈弟慈祥。」附見《呻吟語﹣﹣治道門》。

《茶余客語》云「申鳧盟涵光自見蘇門先生後﹐大書於門曰﹕『眞理學從五倫做起﹔大文章自六經分來。』又題書室聯云﹕『學古之志未衰﹐每日必擁書早起﹔幹世之心已絕﹐無夕不飲酒髙歌。』觀此﹐則飲酒髙歌﹐正非易易矣。」

桂林府之秀峯書院﹐爲嶺西人文萃集之區。乾隆間﹐武緣劉靈溪太史定逌聯云「於三綱五常內﹐力盡一分﹐就算一分眞事業﹔向六經四子中﹐尙論千古﹐才識千古大文章。」呂月滄山長稱之。余謂此卽從申鳧盟「眞理學從五倫做起﹔大文章自六經分來」二語衍而暢之耳。

吾閩之鰲峯書院﹐有林靑圃先生題聯云「反已有眞修﹐須畱神檢到心身界上﹔加工無別法﹐務著力打開義利關頭。」雅似先儒語錄。

王少湖敬臣云「有一先輩揭《千字文》爲齋室楹聯﹐而各加注焉。『罔談彼短』之下﹐注云﹕『我亦有短。』『靡恃己長』之下﹐注云﹕『人各有長。』此語吾人皆當服膺也。」

湯文正公答沈茝岸書云「李文節嘗言翰林官能壞人﹐衙門冷則易苟﹐體面好則易傲﹐無政事則易懶﹐無風波則易放。署中堂聯云﹕『人重官非官重人﹔徳勝才毋才勝徳。』眞座右銘也。」

魏敏果公象樞由左僉都禦史薦升戶部侍郎﹐一歲五遷﹐愈用警惕。自題一聯云「欺人如欺天﹐毋自欺也﹔負民卽負國﹐何忍負之。」載年譜中。

《柳南隨筆》云「無錫杜紫綸太史詔由詞館假歸﹐﹐二十年林居﹐遊名山殆徧。乾隆丙辰﹐遊西湖歸﹐作一絕句授其子曰﹕『此卽我遺令也。』未半月﹐以微疾終。詩云﹕『半生空自逐浮華﹐放浪湖山亦大差。分付兒曹無別語﹐讀書爲善做人家。』卒之前三日﹐爲其七十誕辰﹐張宴廳事﹐大書一聯榜於柱。出句爲『教子課孫完我分』﹐對句卽用所作詩結語云。」

《隨園詩話補遺》載﹕「或題書齋聯云「無求便是安心法﹔不飽眞爲卻病方。』又過潤州時﹐見僧壁聯云﹕『要除煩惱須成佛﹔各有來因莫羨人。』又過九華寺見一聯云﹕『非名山不畱仙住﹔是眞佛只說家常。』亦彼法中之格言也。」

武進趙恭毅公申喬論學﹐以不欺爲本。官浙藩時﹐自署堂聯云「君不可負﹐只是心難負﹐負心者不容於堯舜﹔天不可欺﹐誰言人易欺﹐欺人者如見其肺肝。」又湖南院署聯云「但願民安若堵﹔何妨署冷如冰。」

姚雪門頤督學湖南時﹐自題使院云「虧他人便虧自己﹐須記朝齏暮鹽﹐我亦寒士﹔要公道還要虛心﹐試看畹蘭畝蕙﹐楚故有材。」又聯云「才要眞愛﹐名要略愛﹐總之己要自愛﹔天不可欺﹐君不敢欺﹐實於心不忍欺。」吳稷堂省蘭亦督學湖南﹐有聯云「畏簡書並畏人言﹐常以無欺盟夙夜﹔正文風先正士習﹐惟將有恥勗膠庠。」吾閩沈心齋涵學使一聯云「爾無文字當安命﹔我有兒孫要讀書。」簡而有味。翁覃溪師督學山左時﹐亦錄此十四字懸於堂楹﹐並爲之跋云。

江南各州縣廳事﹐多同一楹聯。據王朗川《言行匯纂》﹐乃王玉池令金鄕時所作。句云「眼前百姓卽兒孫﹐莫言百姓可欺﹐當畱下兒孫地步﹔堂上一官稱父母﹐漫說一官易做﹐還盡些父母恩情。」語質意眞﹐妙在人人共曉。若《堅瓠集》所載﹕「胡可泉知蘇州﹐揭一聯於門外云﹕『相面者﹐算命者﹐打抽丰者﹐各請免見﹔撐廳者﹐鋪堂者﹐撞太歲者﹐俱聽訪拿。』」。則未免村气太甚矣。

余初歷外任﹐卽守荊州。嘗於廳事漫題一聯云「政惟求於民便﹔事皆可與人言。」石曉田郡丞煦逢人述之。未及一年﹐擢淮海監司﹐實管河防﹐非所習也﹐因題廳事云「到此眞成以政學﹔相逢但願由中行。」萬廉山郡丞承紀亦亟稱之。

金徳山中丞在粵西藩任時﹐作官廳對聯云「坐此似同舟﹐宦情彼此關休戚﹔須臾參大府﹐公事何妨共酌商。」用意深厚﹐有名臣風味。余至粵西﹐訪其聯已不可得矣。中丞復誦其鄕人徐公士林作臬司題庭柱云「看階前艸綠苔靑﹐無非生意﹔聽墻外鴉啼鵲噪﹐恐有冤魂。」亦仁人之言。若宋牧仲題豫章署齋云「云白峯靑﹐煥發廬山眞面目﹔蛟騰鳳起﹐扢揚滕閣舊風流。」詞𨿽美而意近誇矣。

李恭毅公湖任通永觀察時﹐題廳事一聯云「人苦不自知﹐願諸君勤攻吾短﹔獘去其太甚﹐與爾輩率由舊章。」

聞廣州郡守署中一聯云「不要錢原非異事﹔太要好亦是私心。」此所謂深人無淺語也﹐惜忘卻何人所撰。

陳最峯景登牧晉州﹐自題廳事云「頭上有靑天﹐作事須循天理﹔眼前皆瘠地﹐存心不刮地皮。」蔣南莊守潁州﹐自題聽事云「人原是俗非關吏﹔仕豈能優且讀書。」陳子瀾尹來賓亦自題廳事云「事出於公﹐諸君何妨至室﹔吏原非俗﹐我輩還要讀書。」皆眞朴有味。

余小霞題佐雜官廳聯云「此間只可談風月﹔相對何須問主賓。」渾成典切﹐於佐雜官廳尢有味。

甘肅藩署官廳有薩湘林集經語聯云「有孚在道明功也﹔同寅協恭和衷哉。」

桂林撫署二堂有同年趙文恪公愼畛聯云「爲政不在多言﹐須息息從省身克己而出﹔當官務持大體﹐思事事皆民生國計所關。」文恪由桂林擢督吾閩﹐兩地皆有遺愛﹐至今頌聲不衰。讀其楹聯﹐堪信其言行相顧也。

桂林撫署小廳中有百文敏公聯板云「行所當行﹐不爲己甚﹔愼之又愼﹐未敢卽安。」跋云「此庚申歲集古人語以自勗者。余自京尹出膺外吏﹐所至不一載﹐必有遷除﹐以故湘南浙右﹐黔嶺滇池﹐次第轉徙﹐履任之暇﹐卽手書榜諸楹間﹐以爲座右之銘。去冬於五華薇署﹐甫刻此聯﹐翼日而拜粵西之命。涉歷愈深﹐策惕愈甚﹐請事斯語﹐殆將終身﹐以之爲封圻報稱也可﹐以之爲密勿陳謨也可。嘉慶甲子﹐重書於桂林節署之懷淸堂。」

程梓庭祖洛撫吳時﹐於官齋中自書一聯云「醴泉無源﹐芝艸無根﹐人貴自立﹔流水不腐﹐戶樞不蠹﹐民生在勤。」又一聯云「無多事﹐無廢事﹐庶幾無事﹔不徇情﹐不矯情﹐乃能得情。」

桂林呂月滄璜郡丞﹐隨其父在戍所十五年﹐始赦歸。成進士後﹐觀政浙中。初知慶元縣﹐有大堂一聯云「我也曾爲冤枉痛入心來﹐敢糊塗忘了當日﹔汝不必逞機謀爭个勝去﹐看終久害著自家。」任奉化縣有二堂聯云「民心卽在吾心﹐信不易孚﹐敬爾公﹐先愼爾獨﹔國事常如家事﹐力所能勉﹐持其平﹐還酌其通。」梁山舟先生贈聯云「蒼生自是關吾分﹔儒者眞宜做此官。」

聞前明王文成公行部所至﹐必令二人肩二髙腳牌前導﹐大書云「求通民情﹔願聞己過。」議者以爲客气﹐不虛也。吾友林少穆爲江蘇廉訪時﹐嘗書此作大門楹聯是矣。

余小霞《乙庚筆記》云「州縣每遇命盜案出﹐必有蠹役陰嗾所獲之犯﹐使供某某爲同盜﹐則皆素封且愚懦可魚肉者。被供者率以賄免﹐而役之橐充焉﹐謂之『開花』。四川某尉署中有自撰楹帖云﹕『若使子孫能結果﹔除非盜賊不開花。』可謂惠出一尉矣。」

吾鄕林靑圃先生歷官中外﹐亮節髙風﹐一宅數畝外﹐囊橐無餘。余黃巷之舊居﹐卽先生故宅也。嘗自榜楹柱云「庭余嘉蔭﹐室有藏書﹐天下事隨處而安﹐卽此是雕梁畫棟﹔卜得芳鄰﹐居成美境﹐黃巷又名新美境田舍翁問心已足﹐漫言應列鼎鳴鐘。」

粵東黃翼堂紹統訓導石城﹐學者稱仰山先生﹐嘗自署楹帖云「爲倫類中所當行之事﹔作天地間不可少之人。」

嘗見汪退谷先生書楹帖云「汲水澆花﹐亦思於物有濟﹔掃窗設幾﹐要在予心以安。」又梁山舟先生書楹帖云「能受苦方爲志土﹔肯喫虧不是癡人。」

蔣心余先生宅中大門聯云「一代翰林風月手﹔六朝蘭錡謝王家。」聞是彭文勤公所贈句。其廳堂各聯﹐悉出先生所撰﹐皆格言也。大廳聯云「至樂莫過讀書﹐至要莫如教子﹔寡智乃能習靜﹐寡營乃可養生。」內堂聯云「欣戚相同﹐爲人莫想歡娛﹐歡娛卽是煩惱﹔福命不大﹐處世休辭勞苦﹐勞苦乃得安康。」饗堂聯云「富貴無常﹐爾小子勿忘貧賤﹔聖賢可學﹐我淸門但讀詩書。」又聯云「垂訓一無欺﹐能安分者﹐卽是敬宗尊祖﹔守身三自反﹐會喫虧者﹐便爲孝子賢孫。」

紀文達師曰「門人耿守愚﹐喜與人爭禮數﹐常言『士不貧賤驕人﹐則崖岸不立﹐恐益爲人所賤。』余曰﹕『此田子方之言﹐朱子已駁之。卽就其說而論﹐亦謂道徳本重﹐不以貧賤而自屈﹔非毫無道徳﹐但貧賤卽可驕人也。』先師陳白崖先生嘗手題一聯於書室曰﹕『事能知足心常愜﹔人到無求品自髙。』斯眞探本之論﹐兩言可以千古矣。」

吳門故家廳堂有一聯云「必孝友乃可傳家﹐兄弟式好無他﹐卽外侮何由而入﹔惟詩書常能裕後﹐子孫見聞止此﹐𨿽中材不致爲非。」不知何人所撰。訓詞深厚﹐當家家揭於堂楣。余小霞自述其舊居廳事聯云「兄弟睦﹐家之肥﹔子孫賢﹐族乃大。」義亦闊大。

廣州香山書院聯云「諸君到此何爲﹐豈徒學問文章﹐擅一藝微長﹐便算讀書種子﹔在我所求亦恕﹐不過子臣弟友﹐盡五倫本分﹐共成名教中人。」

姚鐵松中丞守武昌時﹐撰聽事聯云「筆下畱有餘地步﹔胸中養無限天機。」蓋因舊句而攺首二字也。

石天基《傳家寶》中有一聯云「言易招尢﹐對朋友少說幾句﹔書能益智﹐勸兒孫多讀數行。」眞傳家寶也。

相傳桂林陳文恭公自題其裏第一聯云「惜食惜衣﹐非爲惜財緣惜福﹔求名求利﹐但須求己莫求人。」或云是武進劉文定公綸所撰。然余嘗見梁山舟學士手書此對﹐又云是文衡山語也。

汪龍莊云「余治刑名二十餘年﹐行將從宦。甥蘭啟將事讀律﹐請業於余﹐因就疇昔所究心者﹐書以代口﹐題曰《佐治藥言》﹐並撤寓齋中舊聯授之﹐曰「苦心未必天終負﹔辣手須防人不堪。』」可謂仁恕矣。

彭文勤公少與蔣心餘同學﹐有題書房舊聯云「何物動人﹐二月杏花八月桂﹔有誰催我﹐三更燈火五更雞。」今此聯熟於人口﹐而不知其爲文勤所制也。

丁自庵善慶督學粵西﹐誨人必先器識而後文藝﹐自撰一楹帖鏤板﹐頒之庠序。句云「人生窮達豈能知﹐趁早須立此可爲聖賢﹑可對帝天之志﹔客告是非且莫管﹐得閒要讀我有益身心﹑有關世道之書。」亦可爲士林鍼砭矣。

嘗見那文毅師手書贈顧藹亭工部聯云「鷹隼入云睞所向﹔驊驑得路愼於平。」工部蓋以才自見者﹐故勗之如此。宦途中客皆當服膺也。

於文襄公敏中嘗治蔬圃﹐自題圃門聯云「今日正宜知此味﹔當年曾自咬其根。」鄂文端公鄂爾泰亦有菜圃長聯云「此味易知﹐但須綠野親身種﹔對他有愧﹐只恐蒼生面色多。」用意各別﹐皆格言也。

近人集《蘭亭序》字作楹帖﹐有極自然成格言者﹐如﹕「與世不言人所短﹔臨文期集古之長。」「人有不爲斯有品﹔己無所得可無言。」「盡日言文常不倦﹔與人同事若無能。」「一人知己亦已足﹔畢生自修無盡期。」「相知當不在形迹﹔修己豈可殊初終。」「淸言每不及世事﹔靜坐可以修長生。」「知足是人生一樂﹔無爲得天地自然。」「每臨大事有靜气﹔不信今時無古賢。」「與賢者遊信足樂﹔集古人文亦大觀。」「信古不遷﹐也是昔賢知己﹔流陰若寄﹐無爲今世閒人。」又有集《聖教序》字者﹐如﹕「大本領人﹐當時不見有奇異處﹔敏學問者﹐終身無所爲滿足時。」又有集《爭坐位帖》字者﹐如﹕「修身豈爲名傳世﹔作事惟思利及人。」「大懼與眾人同數﹔須知保晚節尢難。」「名美尙欣聞過友﹔業髙不廢等身書。」「業髙乎眾意豈滿﹔澤及於人功不虛。」

閔鶴初曰「嘗見一楹聯云﹕『世間惟有讀書好﹔天下無如喫飯難。』語亦沈著﹐惜未知作者爲誰。又桑弢甫先生授徒﹐輒勸人加餐食﹐案側懸一聯云﹕『放開肚皮喫飯﹔抖起神气讀書。』想見豪情。然不若徐連峯岱云『立定腳根撐起脊﹔展開眼界放平心』爲倜儻有致也。」記余嘗薄遊永嘉﹐謁陳觀樓先生昌齊於署齋﹐見自書一聯云「豎起脊梁立行﹔放開眼孔觀書。」似更老气無敵。

程月川中丞含章每蒞一任﹐必以自書文字﹐墨拓一聯﹐懸掛廳事。蓋「讀書志在聖賢﹔爲官心存君國」十二字﹐款云「敬書朱紫陽夫子家訓語。」按﹕此是我朝崑山朱柏廬先生用純所撰居家格言﹐自「黎明卽起」至「庶乎近焉」﹐凡五百一十字﹐此其末段結語。通篇語皆切實﹐而此二句尢爲賅括﹐允堪懸作座右銘。今人誤以此篇爲朱子所作﹐中丞亦未加深考耳。中丞嘗書「好鳥枝頭亦朋友﹔落花水面皆文章」兩語﹐爲書室楹聯。旁亦注云「書朱紫陽夫子句。」不知此乃南宋翁森所作《四時讀書樂》詩﹐並非朱子﹐中丞亦沿訛而不知也。佳話

《柳南隨筆》云「嚴恪﹐字心萱﹐文靖公之父也。文靖公已晉尙書﹐而封翁猶康健﹐自書堂中一聯云﹕『有子萬事足﹐我子作尙書﹐足而又足﹔七十古來稀﹐我年近大耋﹐稀而又稀。』」

《松窗筆乘》云「尢悔庵侗著『臨去秋波那一轉』制義﹐流傳禁中。世祖知其爲徐立齋業師﹐因取觀之﹐嘆爲眞才子。及官翰林﹐嘗偕諸儒臣進平蜀詩文。聖祖見其名曰﹕『此老名士。』悔庵以此二語刻堂柱﹐左曰『章皇天語』﹐右曰『今上玉音』。極文人之榮。」

王文成公之父海日先生華﹐官至南京吏部尙書﹐致政時﹐值文成公平宸濠。先生自題書室一聯云「看兒曹整頓一作旋轉乾坤﹔任老子婆娑風月。」如此福分﹐如此襟期﹐自當只千古而無對。我朝桐城張文端公及見子文和公晉揆席﹐自題門聯云「綠水靑山﹐任一作讓老夫消磨一作逍遙歲月﹔紫袍金帶﹐一作紫宸黃閣看吾兒燮理陰陽。」正襲海日語。按﹕海日語又似從謝太傅對客語中化來﹐特不如其蘊藉﹐而張語則風味又減矣。

無錫嵇文敏公曾筠及文恭公﹐父子相繼爲宰相。門聯云「主聖臣賢﹐兩朝宏碩輔﹔父先子後﹐一气轉洪鈞。」桐城張文端文和﹐亦父子宰相。門聯云「二世三公﹐太平宰相﹔一堂五代﹐富貴神仙。」按﹕我朝韋平濟美者﹐滿洲人爲多﹐惟尹文恪公尹泰﹑尹文端公尹繼善﹑慶文恪公慶桂三世蟬聯爲最盛。漢人則山左劉文正公統勛﹑文淸公墉及嵇氏﹑張氏皆以父子相繼﹐此外無聞焉。記宋尢玘《萬柳溪邊舊話》載其家自文獻輝﹑文簡袤科名接武﹐嘗築圃西湖﹐度宗幸其堂﹐禦筆題楹間一聯云「五世三登宰輔﹔弈朝累掌絲綸。」朝紳榮之。知盛事亦自古所僅見矣。

殷彥來譽慶贈王漁洋一聯云「天下文章﹐莫大乎是﹔一時賢士﹐皆從其遊。」其時亦惟漁洋足以當之。聞錢名世初遊京師﹐除夕以聯送漁洋云「尙書天北斗﹕司寇魯東家。」由是知名。後送權貴句云「分陜旌旗周太保﹔從天鐘鼓漢將軍。」因之謫官。

科第世家﹐以江南爲盛。我朝溧陽史氏﹑昆山徐氏﹐兩家祠堂長聯﹐熟在人口﹐不但今世所稀﹐蓋自古亦鮮遇矣。按﹕史氏聯云「祖孫父子﹐兄弟叔侄﹐四世翰苑蟬聯﹐猶有舅甥翁婿﹔子午卯酉﹐辰戌丑未﹐八榜科名鼎盛﹐又逢己亥寅申。」考溧陽史氏﹐自康熙丁未﹐史鶴齡始入翰林﹔至壬戌﹐其子史夔繼之﹔庚辰﹐其孫史貽直繼之﹔乾隆乙丑﹐其侄孫史貽謨繼之﹔己酉﹐其曾孫史弈簪繼之。此外則其婿金壇於小謝﹐其甥於敏中﹐丹徒任蘭枝﹐陽湖管幹珍﹐並前後爲翰林。世謂海內無第二家也。若次聯所云﹐則史鶴齡爲丁酉舉人﹐丁未進士﹔史夔爲辛酉舉人﹐壬戌進士﹔史夔之弟史普爲己卯舉人﹐庚辰進士﹔史隨爲戊子舉人﹐己丑進士﹔史貽直爲己卯舉人﹐庚辰進士﹔史貽謨爲甲子舉人﹐乙丑進士﹔其弟史貽簡爲癸卯舉人﹐甲辰進士﹔又史鶴齡之曾孫史弈簪爲己酉舉人﹐戊辰進士﹔史光啟爲壬申舉人﹔史應曜爲丙午舉人。八榜科名﹐彬彬可考。而合史光啟之壬申計之﹐實爲九榜。惟己亥寅三榜﹐尙闕有間。則末語「又逢己亥寅申」云云﹐亦尙須細考耳。

昆山徐氏祠堂聯云「教子有遺經﹐詩書易春秋禮記﹔傳家無別業﹐解會狀榜眼探花。」按﹕徐健庵尙書乾學系順治甲午拔貢﹐庚子舉人﹐康熙庚戌探花﹔徐果亭閣學秉義系康熙己酉舉人﹐癸丑會魁探花﹔徐立齋相國元文系順治甲午經魁﹐己亥狀元。並無解元會元榜眼。聯語亦不過渾括言之。然三兄弟並登鼎甲﹐並列崇班﹐不可謂非難能可貴耳。至上聯所云﹐語乃質實可風。健庵尙書﹐著有《讀禮通考》﹔果亭閣學﹐著有《經學識余》﹔立齋相國﹐著有《含經堂集》。而傳是樓藏書之富﹐甲於寰區﹐教子遺經豈虛語載﹗

徐健庵先生以大司寇謝病歸﹐禦書「光焰萬丈」扁﹐以寵其行。時人贈聯云「萬方玉帛朝東海﹔一點丹誠向北辰。」

紀文達師曰「先師介野園先生嘗四主會試﹐四主鄕試﹐其他雜試﹐殆不可縷數。嘗有恩榮宴詩云﹕『鸚鵡新班宴禦園﹐摧頹老鶴也乘軒。龍津橋上黃金榜﹐四見門生作狀元。』於文襄公贈以聯云﹕『天下文章同軌轍﹔門墻桃李半公卿。』可謂儒者之至榮矣。」

溧陽史文靖公貽直七十壽辰﹐獻聯者充門﹐惟許刺史佩璜云「三朝元老裴中令﹔百歲詩篇衛武公。」及袁簡齋先生云「南宮六一先生座﹔北面三千弟子行。」爲公所許可。

榦隆末﹐漳浦蔡文恭公予告歸裏﹐小住福州﹐所主者爲余戚黨家。時余方齠稚﹐嘗從人於屏後窺視之。記得先資政公言﹐有一客贈聯甚莊重切實﹐句云「主恩前後三旋裏﹔天語丁寧再入朝。」似是中朝達官所制。彼時但能述其語而已﹐不能舉其名矣。

乾隆六十年中﹐各直省奏報壽民壽婦﹐五世同堂﹐親見七代八代者﹐屢見邸抄﹐然未有如長洲蔣氏之盛者。乾隆丙申春﹐內閣中書應焻之祖文源﹐年九十﹐配張氏﹐年八十九。翰林院編修元益之祖文涵﹐年八十九﹐配顏氏﹐年八十八。俱五世同堂﹐親見八代。應焻﹑元益同日給假回籍祝壽﹐海內榮之。時徐雨峯巡撫士林制聯稱祝云「登甲登科﹐七代兒孫繞膝﹔難兄難弟﹐九旬夫婦齊眉。」洵盛事也。

嘗見劉文淸公爲紀文達師書聯云「兩登耆宴今猶健﹔五掌烏臺古所無。」蓋吾師自撰句也。梁山舟學士贈聯云「萬卷編成羣玉府﹔一生修到大羅天。」

英煦齋師《恩福堂筆記》云「先文莊公掌容臺者十二年﹐與達香圃﹑紀曉嵐﹑劉靑垣三宗伯同事。余於嘉慶庚申追隨三先生﹐亦列春官。迨癸酉重任時﹐乃鐵冶亭﹑王春圃兩先生爲大宗伯﹐秀楚翹﹑胡西庚﹑汪瑟庵爲少宗伯。鐵出王門﹐胡﹑汪﹑秀三公及余前後皆出鐵門。其時有春官六座六師生之諺﹐因制聯畱署﹐句云﹕『典禮奉寅淸﹐粉署重來﹐愧說箕裘延世業﹔同堂聚師弟﹐薪傳遞衍﹐始知桃李屬春官。』」按﹕是年適爲王春圃先生八十壽辰﹐合署稱觴﹐屬章鉅爲儷體序文﹐中有「官分兩座﹐座中以座主爲尊﹔賓列四門﹐門下之門生疊至」句。時春圃哲嗣蓮甫先生亦繼爲少宗伯﹐每對同官亟誦之。

《恩福堂筆記》又云「曹文敏公文埴以右庶子視學江西﹐適曹文恪公家居﹐獻一聯曰﹕『韓愈官爲右庶子﹔莊周篇有大宗師。』彭文勤公視學浙江時﹐杭州守爲邵公齊熊﹐公贈聯曰﹕『杭州太守湖山美﹔康節先生安樂窩。』皆可云典切。前輩於應酬文字﹐不苟如此。」

梁文莊公詩正旣相後﹐嵇文恭公贈聯云「秋圃黃花韓相國﹔春風紅杏宋尙書。」臺閣頌揚語﹐又何其妍麗也。

山左劉文淸公在相位﹐其太夫人九十壽辰﹐仁廟賜壽﹐備極恩榮﹐阮蕓臺先生撰聯寄祝云「帝祝期頤﹐卿士祝期頤﹐合三朝之門下﹐亦共祝期頤﹐海內九旬眞壽母﹔夫爲宰相﹐哲嗣爲宰相﹐總百官之文孫﹐又將爲宰相﹐江南八座太夫人。」蓋其時文淸以兩江總督遙執相權﹐而信芳先生已官太宰也。此與崑山徐氏﹑溧陽史氏家祠中聯﹐皆無第二家足以當之。

直隸眞定府試院後樓五楹﹐合祀關帝文昌﹐乾隆中﹐吳白華先生省欽視學﹐適奉召回京﹐代者卽令弟稷堂先生﹐在眞定交替時﹐白華先生撰一聯云「文武一龕如在上﹔弟兄同節此登髙。」蓋恰值重九日﹐可云巧合。

慶蕉園宮保慶保爲廣東將軍時﹐王省厓尙書鼎贈聯云「恩衍韋平﹐祖父子孫三宰相﹔家傳忠孝﹐弟兄叔伯四將軍。」巨制鴻題﹐足以稱其家乘。

揚州喬椿齡﹐字樗友﹐善易數﹐𨿽至友不輕爲卜。詩文之格﹐唐以下不屑仿也。其弟子阮蕓臺先生已貴﹐未嘗通一札﹐及先生視學山左﹐禮請衡文﹐乃往﹐卒於靑州。嘗榜其齋云「四方名士皆知己﹔八座門生正少年。」

英煦齋師六十壽辰﹐適近七夕﹐有呈壽聯者﹐最著稱人口﹐而忘卻何人所作。句云「四海仰雙星﹐六秩衍大撓甲子﹔二難躋八座﹐九夫錫媧氏笙簧。」時公子奎耀﹑奎照﹐皆躋貳卿﹐內府錫樂部爲壽云。

阮蕓臺先生五十歲時﹐在漕帥任。衍聖公孔冶山先生贈以壽聯云「鼎甲連科﹐皆屬公門桃李下﹔淮揚列郡﹐更開軍府梓桑間。」蓋先生揚州人﹐正漕帥轄下也。

阮蕓臺先生於道光十八年以大學士引年予告﹐返居廣陵裏第。瀕行﹐奉恩諭﹐有怡志林泉之語﹐舉朝羨之。潘芝軒相國贈聯云「四海具瞻﹐尊爲山斗﹔同朝欽羨﹐望若神仙。」

吳興沈坳堂世楓由湖北方伯告歸﹐其子希人學士官內閣﹐亦請假歸省。有同人以聯贈行雲﹕「鶴鳴在陰其子和﹔鴻飛遵渚我公歸。」

朱建三生於七月七日﹐所居之裏名百花巷﹐李笠翁壽以聯云﹔「七夕是生辰﹐喜功名事業從心﹐處處帶來天上巧﹔百花爲壽域﹐羨玉樹芝蘭繞膝﹐人人占卻眼前春。」

笠翁五十歲生男﹐自題楹聯志喜云「一生好事無雙日﹔百歲閒身得半時。」

康熙間﹐有某相國家擅園林之勝﹐相國亦雅有文望。李笠翁贈之聯云「朝罷獨行春﹐踏去不知三徑遠﹔公餘時讀史﹐坐來便覺五云多。」

李笠翁贈李坦庵相國聯云「名世天生五百年﹐爲福黎民﹐特使早居黃閣上﹔元老人稱二十載﹐宜增華發﹐誰知正在黑頭時。」蓋相國年未及三旬﹐卽登揆席也。

李笠翁有壽方太夫人七十聯﹐自爲之序云「夫人爲何芝嶽相國之女﹐方坦庵宮詹之配﹐樓岡學士﹑邵村侍禦與三孰四世五孝廉﹐曁謙六任子之母。茹齋奉佛﹐兼禮列仙。」句云「出宰相之門﹐入宮詹之室﹐居學士侍禦孝廉冑子之堂﹐足不履民家戶閡者﹐七十年於此﹔繼麻姑之迹﹐追王母之踨﹐證如來觀音文殊普賢之果﹐口偏食人間煙火者﹐八千歲猶然。」

又壽陳太夫人八十聯﹐自爲之序云「此蕉鹿先生之母也﹐時晝錦歸來﹐專爲稱觴一事。太夫人七十時﹐令子猶爲外吏﹐今則內擢司農矣。句云﹕『逾古稀又十年﹐喜當時令子髙遷﹐幾度錦衣歸閥閱﹔去期頤尙廿載﹐看後玆文孫繼起﹐滿堂牙笏頌岡陵。』」

梁文莊公乞假養親﹐賜「萊衣晝永」四字扁額﹐又賜詩云「翻祝還朝晚﹐卿家慶更深。」夫語肫摯如此﹐可謂備極恩榮。嵇文恭公贈聯云「花宴瓊林﹐溫仲舒由大魁秉政﹔堂開晝錦﹐王文獻以宰相養親。」亦莊麗得體。

無錫鄒小山宗伯一桂有門生某﹐弟兄皆詞林﹐二子並登甲科﹐而其母則以側室受封者也。七十誕辰﹐求公撰壽言﹐公令諸門生擬之﹐俱不稱意。蓋不難於頌揚﹐而難於得尊者之口气也。公乃自撰聯句云「有子有孫﹐都成名進士﹔多福多壽﹐是謂太夫人。」於是執筆者咸嘆服。又張船山太守問陶爲吳谷人先生錫麟之太夫人撰壽聯云「惟善人現壽者相﹔有令子爲天下師。」亦質朴有味。時先生方爲國子祭酒也。

《隨園詩話補遺》云「乾隆庚寅﹐余在杭州﹐訪蔣苕生太史﹐聞寓湖州太守張公處﹐卽具名紙往投。蔣未見﹐乃先有一峨冠者拱出﹐心知是太守﹐素無交﹐而其意甚親﹐未免愕然。太守笑曰﹕『先生不識我耶﹖我早識先生﹐並識先生之夫人貌作何狀﹐令姊貌作何狀。』歷歷如繪。余益驚問故﹐太守曰﹕『當年公作翰林﹐住前門外橫街。我年九歲﹐與公陸氏二甥同在蒙館讀書﹐每放學後﹐嬉遊公家。公姊及夫人梳頭﹐常在旁﹐手進梳篦﹐公過﹐猶呼餅餌啖我。公竟忘耶﹖』余謝曰﹕『事實未忘﹐不料昔日聖童﹐今爲公祖也。惜二甥早亡矣。相與唏歔者久之。從此遂別。更二十年﹐太守之子惠堂孝廉來權知溧水。又是余攺官江南第一次捧檄之所﹐重重春夢﹐思之憮然。其前事迹﹐已作古詩一首贈蔣﹐梓入集中矣。今年衰不能再贅﹐乃作一聯畱惠堂廳事﹐云﹕『後我卌年﹐同爲此地親民宰﹔通家兩代﹐曾見而翁上學時。』蓋實敍平生佳話﹐非敢挾長也。」

梁山舟學士﹐於嘉慶十六年冬患發疽﹐危篤中見有人持楹帖入﹐其句云「萬里煙雲開瘴戶﹔一天風雨護神鑪。」病遂愈﹐因自號新吾長翁。後九十誕辰﹐夫婦齊眉淸健。張岐山問萊贈壽聯云「人近百年猶赤子﹔天畱二老看元孫。」時人稱其工切。

梁山舟學士最工爲壽聯﹐得之者無不樂其雅切。如壽吳太夫人八十云「八座起居﹐令子宮袍慈母綫﹔重闈燕喜﹐南陽仙菊北堂萱。」自注﹕「令子方開藩河南﹐故用南陽菊事。」又壽嵇文恭公八十云「螭坳舊齒符天壽﹔雁塔新題冠佛名。」時公以萬壽年生日﹐重宴瓊林也。又壽王述庵侍郎昶八十云「盾鼻弓衣﹐行世文章皆事業﹔屏風團扇﹐還山官府卽神仙。」又壽許小範六十云「甲子從頭開上壽﹔神仙自古有曾孫。」時許已有曾孫也。又壽趙次干云「東方先生善諧謔﹔南極老人應壽昌。」又壽汪西灝沆云「國門舊價千金重﹔鄕社新圖九老尊。」又壽博羅蘇明府云「會翻李委南飛曲﹔曾領朱明大洞天。」又壽博羅成明府云「鼓琴自擅寰中手﹔飛舄來看海上山。」又壽姚宗伯是年與千叟宴者云「履舄殿庭千叟上﹔台光角亢兩星間。」又壽陜西何中丞未及年而與千叟宴者云「家傳玉節仍分陜﹔天賜瓊筵預杖期。」又壽袁簡齋先生云「藏山事業三幹牘﹔住世神明五百年。」又壽直隸梁制軍云「旌麾畿甸尊宗衮﹔杖履耆英壽國楨。」又壽閔中丞奉使本籍讞獄者云「玉節承天南斗靜﹔錦衣行晝使星明。」又壽尹文端之子爲福州將軍者云「龍門世澤華跗盛﹔鯨海威名艸木知。」

廣東馮潛齋成修幼牧牛﹐夢有持扇爲障日者﹐扇上有「貴州學政」四字﹐因奮志讀書。年三十四﹐始遊庠﹔逾年登賢書﹐聯捷成進士﹐由庶常攺部曹﹐典蜀試﹐又典閩試﹔嗣督學貴州﹐旋罷歸。好論文﹐有馮八股之目。年九十餘﹐始卒。乾隆壬寅八秩﹐與夫人同庚﹐康健無恙。屆結褵周甲之期﹐親友門生﹐駢集稱慶﹐重行花燭交拜之禮。自署門聯云「子未必肖﹐孫未必賢﹐屢忝科名﹐只爲老年娛晚景﹔夫豈能剛﹐妻豈能順﹐重諧花燭﹐幸邀天眷錫遐齡。」至乾隆壬子﹐重赴鹿鳴﹐洵美談也。

趙甌北先生早賦歸田﹐不與外事﹐惟以著作自娛。劉石庵先生手書贈聯云「務觀萬篇﹐半皆歸裏作﹔啟期三樂﹐同是達生言。」趙得之甚喜。

顏魯輿伯燾巡撫滇南﹐署堂聯云「彩雲見處﹐先後六十年中﹐三世建牙﹐宜何如效涓埃以肯堂構﹔湛露承來﹐縱橫八千里外﹐百蠻稽首﹐所願與興禮讓而廣農桑。」王霞九觀察贈芳云「出語公自紀實﹐殆黔國公後所僅見者。」

廬陵劉古庵上捨宗輝買舟滕王閣﹐爲舟子書聯云「有客臨舟懷帝子﹔何人下榻學陳公。」時商丘陳望之爲江西巡撫﹐見之笑曰「奇士也。」命延之入﹐且曰「爲君下榻矣。」一聯之遇合亦奇。

陶云汀宮保﹐開府大江南北者﹐十有餘年﹐名位兼隆﹐吏民翕服。潘功甫舍人有祝五旬壽聯云「能文翰林﹐能言禦史﹐能任封疆贊翊聖化﹐有眞經濟才﹐公論出朝士口﹔爲國籌運﹐爲民興利﹐爲我鄕裏表彰賢達﹐得大光明壽﹐妙法現宰官身。」又齊梅麓太守祝六旬聯云「八州都督﹐五柳先生﹐經濟文章﹐千古心傳家學遠﹔六甲初周﹐一陽來復﹐富貴壽考﹐百年身受國恩長。」蓋宮保誕辰在黃鐘之月也。文程春海侍郎寄贈一聯云「海涵地負之才﹐文章博辧﹐議論雄偉﹔春溫秋肅之政﹐動用縣解﹐靜專直方。」合諸名流之語觀之﹐其人之生平可定矣。

歙縣曹文正公由戶部侍郎晉工部尙書時﹐其門下士徐訪巖廉訪寶森贈聯云「再世宮銜﹐太保少保﹔兩朝宸眷﹐司徒司空。」挽詞

《秋雨庵隨筆》云﹕挽聯不知起於何時﹐古則但有挽詞﹐卽或有膾炙人口二句者﹐亦其項腹聯耳。惟《石林燕語》載﹕「韓康公得解過省殿試﹐皆第三人﹐後爲相四遷﹐皆在熙寧中。蘇子容挽之云﹕『三登慶曆三人第﹔四入熙寧四輔中。』」此則的是挽聯之體耳。

《恩福堂筆記》云﹕紀文達師挽朱笥河先生一聯云「學術各門庭﹐與子平生無唱和﹔交情同骨肉﹐俾予後死獨傷悲。」二公所學﹐具見於此﹐而語尢眞摯。且非笥河先生不能當斯語﹐非文達師亦不敢作斯語也。

《恩福堂筆記》又云﹕乾隆戊戌﹐余隨侍先文莊公赴閩撫任﹐道出杭州。值先文莊公六十壽辰﹐中丞學使分日爲賀。此余得瞻彭文勤公之始也。迨余入詞垣﹐適公爲大教習﹐勗余曰「向讀之經書﹐不可拋荒﹔已讀之詩文﹐仍未足用。應將《文選》及《唐宋詩醇》《文醇》盡捲熟讀﹐可爲好翰林矣。」余因是加勵。迨嘉慶壬戌﹐遂與公同掌院事。一日﹐公告余曰「內子昨問『新院長爲誰﹖』答曰﹕『乃曩在杭州汝亦見過甫八歲之英世兄也。』」二老同深嗟嘆。故癸亥公捐館時﹐余哭之痛﹐獻聯云「榕嶠奉行輿﹐道出臨安﹐絳帳摳衣才八歲﹔蓬山陪末座﹐職猶弟子﹐玉堂撰杖忽千秋。」蓋紀實也。

紀文達師挽劉文正公統勛聯云「岱色蒼茫眾山小﹔天容慘淡大星沈。」句奇語重﹐非文正公不足以當之。

成親王挽福文襄郡王福康安聯云「大名諸葛身先死﹔異姓汾陽帝不疑。」我朝以異姓封王者﹐如定南王孔有徳﹑義王孫可望﹑靖南王耿繼茂﹑襲義王孫徵淳﹑平南親王尙可喜﹑海澄公贈王爵黃芳度﹐皆在國初年間。雍正﹑乾隆以來﹐惟福文襄一人而已。

福郡王甍於湖南軍營﹐時苗疆所在建祠。紀文達師撰聯云「汾陽王名位相同﹐功業常新﹐萬里有將軍壁壘﹔忠武侯經綸未盡﹐英靈如在﹐百蠻拜遠相祠堂。」

彭春農曰「先文勤公﹐出董文恪公邦達之門。嘉慶丁巳﹐文恭公誥丁太夫人憂﹐髙廟遣官奠酒﹐加賞陀羅經被。文勤公挽聯云﹕『心愴老門生﹐執饋縫衣憐雪立﹔恩醲賢宰相﹐醊卮經被報春暉。』時紀文達師亦文恪門生﹐挽聯亦以『老門生』與『賢宰相』作對。歸語其孫薌林曰﹕『惟我兩人﹐所見略同也。』」

董文恪公之夫人沒於京師﹐時文恭公已登揆席。文達師作挽聯云「富春江萬古靑山﹐阡表長畱﹐慈訓能成賢宰相﹔聽雨堂九年絳帳﹐食單親檢﹐舊恩最感老門生。」《桃符綴語》載此聯﹐以爲陶太史撰﹐蓋誤。

紀文達師因誦某詩云「浮沈宦海如鷗鳥﹐生死書叢似蠹魚。」戲謂此二句可作我他年挽聯。劉文淸公云「此惟陸耳山副憲足以當之。」未幾而陸訃至﹐蓋方被命赴沈陽覆校四庫書﹐以天气驟寒﹐裘衣未到﹐凍僵於旅寓中也。時以爲語讖。

紀文達師挽彭文勤公聯云「包羅海嶽之才﹐久矣韓文能立制﹔繪畫乾坤之手﹐惜哉堯典未終篇。」蓋文勤方專司髙廟實錄槁本﹐未能竣事而甍也。

沈歸愚尙書徳潛挽桑弢甫調元云「文星酒星書星﹐在天不滅﹔金管銀管斑管﹐其人可傳。」

畢秋帆自營生壙於鄧尉山﹐並自作挽聯云「讀書經世卽眞儒﹐遑問他一席名山﹐千秋竹簡﹔學佛成仙皆幻相﹐終輸我五湖明月﹐萬樹梅花。」

昌平陳紫瀾宮詹浩與錢唐陳句山太僕兆侖並負重名﹐時有南北二陳之目。宮詹有挽吳湛山中丞士功聯云「使節轉閩疆﹐舊雨追思﹐鄂渚蘭言如昨夢﹔耆英推洛社﹐生芻遙奠﹐謝庭玉樹總層霄。」中丞爲香亭侍郎之父﹐曾撫吾閩﹐與宮詹爲摯好。此聯淒婉動人﹐寫作雙美。侍郎爲裁截成捲﹐徧徵同人題識﹐新建曹文恪公﹑仁和胡文恪公﹑富陽董文恭公及吳白華﹑褚筠心廷璋﹑陸費丹叔墀﹑謝蘊山啟昆諸公﹐皆有跋。以一聯而集成巨觀﹐蔚爲墨寶﹐宜中丞之孫紅生舍人葆晉珍祕若球璧矣。

梁山舟學士所撰挽聯徵多﹐玆擇其尢著者錄之。挽梁文定公國治云「天北掩臺垣﹐聞說槐音中夜斷﹔江東失宗衮﹐心傷荊樹一時摧。」時其弟衝泉亦沒也。挽其姑夫張藻川侍郎云「朝無諫艸﹐家有賜書﹐卅載淸聲光簡冊﹔公應騎箕﹐我悲陟岵﹐一時血淚灑葭莩。」挽藍素亭河督云「帝畀以河﹐三策勤勞著淮北﹔臣心似水﹐四知風節媲關西。」挽錢竹汀宮詹云「名在千秋﹐服鄭說經劉杜史﹔神歸一夕﹐仙人骨相宰官身。」

錢籜石先生載以上書房侍郎致仕﹐山舟學士挽以聯云「靑宮授幾﹐洛社圖形﹐官府神仙皆慧業﹔達尊備三﹐絕藝擅四﹐儒林文苑並傳人。」自注云「昔人以文與可『騷﹑書﹑詩﹑畫』爲四絕也。」

山舟學士之妹夫湯晝人﹐辛未庶常﹐未及散館而沒﹐年僅四十。生母猶在堂﹐學士挽以聯云「四十年生有自來﹐身到蓬瀛天遽召﹔三千里沒而猶視﹐心傷桑梓母何依。」又挽其師莊云樵雲﹔「孝思盡宦海家園﹐榮親養親﹐一笑生天證佛果﹔道望齊太山梁木﹐吾仰吾放﹐幾人入座哭春風。」又挽陶篁村云「萬里兒啼﹐此日愁攀賢令轍﹔卅年老淚﹐隔江空盼少微星。」時篁村之子方宦黔中也。挽其兄春淙云「一品承恩﹐魂魄長依華屋﹔九重念舊﹐馨香宜徹幽泉。」挽明中和尙云「畫裏傳衣﹐夙契偶同永長老﹔山中獻蓋﹐前塵誰證衲禪師。」自注云「余畫過去僧像﹐師爲補衲。又師與先人同入詩社。」挽佛裔和尙云「竹萎蕉枯﹐此日是師眞面目﹔焚香灑水﹐當年惟我舊朋儔。」自注﹕「次句指恆公寂時事。」

山舟學士挽孔谷園繼涑聯云「臨去詩成﹐寫照髯仙﹐明月淸風人已遠﹔平生墨妙﹐瓣香冰叟﹐虹樓瀛海世爭傳。」自注﹕「谷園沒之前數日﹐有題蘇尺牘詩﹐『明月淸風』卽詩中語。天瓶居士張文敏公爲谷園婦翁。玉虹樓﹐谷園齋名。《瀛海仙班帖》﹐天瓶書也。」

邱南屏侍郎樹棠以事降調﹐未補官而卒﹐時辛卯上元日也。是日值月食﹐彭春農以聯挽之云「大云暫作閒雲﹐風規自在﹔元夜頓成長夜﹐月魄同虧。」

陳荔峯侍郎爲內閣學士﹐閱二十年﹐始擢少宗伯。旋攝少宰少農﹐駸駸乎大用矣。以病乞假調理﹐已就痊愈。是日﹐宴客至中夜﹐眾賓甫退﹐始就寢。不逾時﹐起坐﹐咯血數口而沒。彭春農挽聯云「撒手了無難﹐夜宴方闌歸碧落﹔傷心將大用﹐夕陽𨿽好近黃昏。」

平湖吳臺卿顯徳﹐松圃協揆之猶子﹐山舟學士之甥也。幼聰敏﹐年十六受知於朱文正師﹐補博士弟子員﹐才藻冠時﹐謂取靑紫如拾芥矣。乃十上鄕闈﹐未離席帽﹐鬱鬱不得志﹐遂遁而學仙﹐日從事乩鸞﹐叩長生之術。年未四十﹐以瘵卒。太夫人猶在堂也。學士挽聯云「天道何知﹐不許阿奶畱李賀﹔神仙安在﹐翻教老淚哭羊曇。」讀之令人酸鼻。

山舟學士與其徳配汪恭人俱登大年。恭人長學士一歲﹐先學士二年卒。學士挽聯云「一百年彈指光陰﹐天胡靳此﹔九十載齊眉夫婦﹐我獨何堪。」逾二年﹐學士始卒﹐年九十三。沒前數日﹐手書訃稿﹐遺命「不治喪﹐不刻行狀」。同裏眾紳士挽聯云「朵殿奉絲綸﹐四百紙述事記言﹐史館猶傳大手筆﹔明湖思俎豆﹐九十載淸風儉徳﹐邦人長想古衣冠。」

鮑覺生先生桂星才气冠時﹐徒以傲兀淩人﹐爲世所嫉。臨終自撰挽聯云「功名事業文章﹐他生末卜﹔嬉笑悲歌怒罵﹐到此皆休。」遺命懸於靈幾之前﹐則仍是本色語也。

浙中蘇子齋繹由翰林攺官侍禦﹐以公過鐫級﹐捐復刑部副郎﹐轉正郎﹐出守山西朔平﹐以憂歸。起復﹐守山東靑州﹐卒於官。有素交官於廣東者﹐聞其訃痛之﹐寄聯挽之云「譽美西淸﹐望重西臺﹐又威肅西曹﹐出治懋勛猷﹐兩省春風思太守﹔耗傳東浙﹐心傷東魯﹐柰身羇東粵﹐招魂長嘆息﹐一江秋水哭先生。」

徐秋崖孝廉廷烺於會試場中得病﹐十四日而沒於邸捨。時令嗣訪齋亦以會試隨侍京寓。封翁來若先生年八十﹐猶在堂也。梁小槎比部挽以聯云「十四日病莫能興﹐幸喬梓相依﹐屢纊尙能親含玉﹔三千里沒而猶視﹐痛桑楡垂暮﹐倚閭猶自盼泥金。」

道光乙酉﹐徳淸徐倪氏之案﹐自巡撫以至典史﹐一城之官﹐盡掛吏議。王小華廉訪惟詢以急欲平反此案﹐遂至自裁。蔡生甫學士之定挽以聯云「剛毅木訥近仁﹐生原無忝﹔聰明正直而一﹐沒則爲神。」頗肖其爲人。然以三品大員爲此無名之死﹐論者惜之。

許周生駕部宗彥病中語人云「夜來曾作詩﹐記得二句﹐頗切近狀。句云﹕『厭聞家事常如客﹐愛看名山悔不僧。』今翻《鑑止水齋集》﹐無此二句。蓋偶得句而未成篇也。駕部沒前三日自撰挽聯云「月白風淸其有意﹔斗量車載已無名。」可謂了然於去來者矣。

《秋坪新語》載﹕「紀文達公長子汝佶﹐中乾隆乙酉孝廉。卒時﹐公甚爲之神傷。語客曰﹕『今乃知因果之說﹐或亦有之。』」蓋孝廉病絕而蘇者屢矣。忽一日﹐聞其聲宛山西人也﹐問故﹐曰﹕『某來索逋﹐玆已償淸﹐仍欠若干﹐可亟焚楮鏹如數﹐當去。』家人輩如言焚之﹐遂瞑。方環哭間﹐又蘇﹐張目曰﹕『所乘馬后足顚蹶﹐弗良於行﹐可易一匹﹐則乘之去矣。』眾茫然。公之三女哭告曰﹕『誠有之﹐兄气絕時﹐所焚馬﹐吾見其後足紙損﹐或卽其故歟﹖』因別制一具焚之﹐乃不復蘇。公於靈帷書一挽聯云﹕『生來富貴人家﹐卻怪怪奇奇﹐只落得終身貧賤﹔賴有聰明根器﹐願生生世世﹐莫造此各種因緣。』蓋孝廉素性揮霍﹐錢刀到手輒盡﹔又緣事被褫﹐公以其過不檢攝﹐禁弗使出。日給資用﹐無少溢。孝廉深苦其拘﹐罄所有付之質庫。卒之日蓋不餘一物云。」

紀文達師與龔匏伯先生禔身同校四庫書﹐最相契。後先生以軍機章京觀察滇南﹐終於位。師寄挽聯云「地接西淸﹐最難忘樞密院旁﹐公餘茶話﹔恩深南徼﹐惜空畱昆明池畔﹐去後棠陰。」

彭文勤公挽鐘碧溪大令聯云「匪特蔦蘿親﹐髫同筆研相將老﹔空懷松菊志﹐家少田園竟不歸。」

粵東張儀坡庶常翺恃才放蕩﹐未及三十﹐卽以酒色殞其生。其師花曉亭方伯傑甚慟之﹐挽以聯云「與人何尢﹐可憐白髮雙親﹐養子聰明成不幸﹔自古有死﹐太息靑雲一瞬﹐如君搖落更堪悲。」

余撫桂林﹐延呂月滄郡丞主秀峯書院講席﹐士論翕服。余常就咨地方利獘﹐兼以政暇談藝﹐皆獲益良多。惜其驟歸道山。繼主講者爲黃春亭邑侯暄﹐亦佳士﹐有挽呂聯云「徳合荀君﹐久以範模孚梓裏﹔文追白傅﹐豈惟政事在杭州。」爲時所稱。余旣爲撰墓志﹐亦挽以聯云「三管失斯人﹐癸水辰山都暗淡﹔千秋存定論﹐鄕賢名宦佇馨香。」蓋月滄品學俱優﹐曾官兩浙﹐有循聲﹐尢長治獄也。時合省之士大夫以請祀鄕賢祠環吁﹐余已爲擬定疏稿﹐適同官有違言﹐遂閣不行﹐亦可嘆矣。

盧厚山宮師嘗總督兩廣﹑兩湖﹐巡撫江南﹑山西﹐觀察廣東﹑山東﹑湖南。又於丁憂伏處時﹐奉特旨起家﹐管西域軍需局﹐駐紮肅州。凱撤後遂巡撫陜西。其沒也﹐由宮保晉宮師﹐加輕車都尉世職﹐謚敏肅。餘甲寅同年中﹐勛名之盛﹐未有如公者也。裕魯山廉訪裕謙寄聯挽之云「曠典邁千秋﹐帶礪臺衡﹐天錫殊綸榮衛霍﹔仁恩周十省﹐韜鈐黼黻﹐人從華屋仰臯夔。」

劉星槎司馬臺斗﹐寶應名進士也。由水部通守烏鎭﹐以督運終於官。舒白香哭以聯云「學究天人﹐只曾博文章一第﹔才堪公輔﹐僅試官丞倅三年。」

同年李服齋廉訪文耕﹐雲南人﹐由山左縣令起家﹐淸節循聲﹐上達宸聰。不數年﹐遂秉臬齊魯﹐移官黔中﹐以老病引退﹐終於家。余壬戌同榜中﹐不乏俊異之才﹐而言坊行表﹐必推公爲巨擘。詢之滇人士﹐亦無間言。王孚遠方伯挽以聯云「道學風髙﹐望推南詔﹔循良績著﹐念切東人。」方伯山左人﹐故抒其去思如此。

四川李墨莊太史鼎元客死揚州﹐貧無以斂。吳山尊挽以聯云「百金囊盡揚州死﹔萬里魂歸蜀道難。」

鄭云軒孝廉天衢﹐與餘同肄業鰲峯書院﹐復同舉甲寅恩榜﹐實余之妻叔外舅﹐鄭蘇年師之弟也。甫逾四十而沒﹐時節母廖太孺人尙在堂。師哭以聯云「緣盡先離﹐傷心卌載荊枝﹐漫說來生還有約﹔事多未了﹐回首七旬萱蔭﹐敢言已死便無知。」一字一淚﹐情深於文矣。

徐兩松中丞嗣曾撫閩﹐有惠政。其培植鰲峯書院士子﹐尢系去思。聞其易簀前數日﹐自撰挽聯云「仗我佛慈悲指示﹐方悟得無我無人﹔做吾儒切實工夫﹐巴結到而今而後。」可謂來去分明矣。

薩檀河邑侯玉衡雄於文﹐尢工詩﹐皆不屑拾人牙慧。嘗爲一縣令之母挽聯云「民是賈兒﹐甘棠歌眾母母﹔官眞佛子﹐妙蓮現法身身。」可云別致。余嘗借以應一達官之求﹐遽遭齒冷而置之。

紀文達師於乾隆癸未甲申間督閩學﹐時余家自先大父及先嚴﹐曁諸伯父﹑叔父﹐皆及門受業。師訪知余家自前明以來﹐十五代秀才相繼不斷﹐特書「書香世業」一扁爲贈。先資政公因制堂聯云「近承十五葉囊箱﹐闡發金書玉字﹔遙印千乘侯矩矱﹐優遊聖域賢關。」千乘侯﹐爲聖門七十二賢叔魚公鱣封號﹐實吾家遠祖也。余於嘉慶壬戌成進士﹐適又出文達師之門。一門三代﹐皆爲門生﹐皆登詞館﹐師每對人舉爲美談。是秋聞先資政公之訃﹐設位於京邸﹐師親來拜奠﹐並手制挽聯云「十五傳蘭玉相承﹐授硯三看入蕓館﹔六千里泥金甫報﹐撫楹一笑返蓉城。」

道光乙未入都﹐以所撰《樞垣紀略》質之長懋亭公相齡。公閱之甚喜﹐爲辧析疑滯數事﹐且爲述乾隆年間樞直舊聞﹐娓娓不倦。蓋是時軍機老輩﹐無有在公之前者。丙申再入都﹐見公益矍鑠﹐堅坐久談﹐有後生所不逮者。因叩公調攝之方﹐公笑曰「十年前有星士相我﹐將來名位﹐可及阿文成﹐惟年壽少遜耳。文成年八十一﹐今我已七十九﹐𨿽矍鑠又可恃乎﹖」余以他語解之﹐而公果於次年元旦告終。聞除夕向家人查詢歙縣曹文正公終於何日﹐眾對曰「正月二日。」公曰「我不可居其後。」逾日遂逝。故徐星伯松挽聯云「易簀預知時﹐一日期先曹太傅﹔蓋棺先定論﹐千秋名並阿文成。」時余在桂林﹐接公訃書﹐亦寄聯挽之云「出將入相垂五十年﹐功比汾陽﹐壽同潞國﹔掃穴犁庭越三萬里﹐昔追定遠﹐今媲章佳。」亦紀實也。

彭春晨曰「曹文正公﹐自勝衣卽受業於先文勤公。故與賓從談時﹐輒舉文勤公詩文言行﹐以示後進。諸君皆以爲聞所未聞。公之沒也﹐賜謚之旨﹐專舉睢州湯公﹑大興朱公作配。予挽公聯句云﹕『帝眷老成人﹐直追溯昭代前賢﹐當之克配﹔師承先大父﹐從此問昔年遺事﹐知者其誰。』上聯舉國恩之大﹐下聯述私交之密也。」

彭文勤公有女﹐許字同裏曹文恪公之子。曹氏子殤時﹐女年甫十齡﹐卽矢志守貞。生平究心經傳﹐不似閨秀之僅以詩文表著者。文勤公病篤﹐曾刲股以進﹐故奉仁廟特旨旌獎﹐誠異數也。未幾遂沒。劉金門先生挽聯云「名父名翁名女士﹔大貞大孝大完人。」

餘秋室學士集悼亡聯云「濟艱辛﹐嘗險阻﹐貧家婦信難爲﹐痛今朝鏡破釵分﹐欲圖夢影重圓﹐除異世再同靑玉案﹔習荊布﹐厭綺羅﹐半生儉應可法﹐柰塵海飆馳電掣﹐贏得褶痕如舊﹐到秋宵怕檢縷金箱。」哀怨纏綿﹐不愧才人之筆。

黃蕉卿巽﹐錢唐梁紹壬之室﹐隨梁入粵﹐間關度嶺﹐未及半年而沒。梁挽以聯云「四千里累爾遠來﹐父在家﹐母在殯﹐翁姑在堂﹐屬纊定知難瞑目﹔廿三年棄余永訣﹐拜無兒﹐哭無女﹐繼承無侄﹐蓋棺未免太傷心。」蕉卿有《聽月樓詩》﹐不減慧業文人﹐宜紹壬之有餘痛也。

靖安天香居士舒夢蘭﹐字白香﹐負才名﹐其配李湘弦亦婉慧﹐有才子佳人之目。李以中秋夜化去﹐白香悼傷甚至﹐所作《秋心集》中有《挽辭錄》一篇﹐稱堂中挽聯﹐以龔西原太守爲最。句云「仙去何之﹐燒鼎白雲棲斷壑﹔神傷已甚﹐著書黃葉冷空山。」眞才子筆也。又載陳果堂聯云「千佛禮鳩摩﹐名士案頭賡昧旦﹔五更驚蛻羽﹐天香館畔咽秋風。」胡果泉中丞聯云「蟾鏡掩淸輝﹐嘆當年玉宇瓊樓﹐難覓靈丸延壽藥﹔鹿車隨大隱﹐知此後故奩遺掛﹐重哦寒夜悼亡詩。」劉星槎司馬聯云「家有詩仙﹐惜到處名山﹐未能偕隱﹔身常禮佛﹐覺往生淨域﹐確有明徵。」吳蘭雪中翰聯云「奔月訪姮娥﹐忍令天香虛舊館﹔持花歸淨土﹐徒煩松雪禮中峯。」汪巽泉學士聯云「仙娥明月是前身﹐想歸眞翠水丹林﹐桂蕊靈香同郁烈﹔名士秋風添別恨﹐漫寄意繩牀經案﹐虫絲落葉共淒淸。」皆名筆也。

韓蕓舫中丞克均巡撫吾閩﹐其夫人以四月八日卒於官廨。僚屬公挽多頌揚語﹐先生俱不愜意。惟孫平叔督部一聯云「解脫拈花剛佛日﹔證明因果在仙霞。」韓見而嘆曰「畢竟名士﹐吐屬與眾不同。」

余由蘇藩引疾假歸﹐後一年﹐卽遭亡室鄭夫人之痛。百事俱廢﹐不但悼亡詩不能成一字﹐並挽聯亦無之。惟手書「影䢐心在」四字於靈帷而已。憶程春海侍郎寄聯云「淑徳稱女師﹐孝著鄭經﹐禮修梁案﹔令名相夫子﹐澤流三黨﹐絮被萬家。」語特矜重﹐足令泉壤生輝。又林少穆撫部寄聯云「相夫垂四十載辛勤﹐出處同心﹐晝錦歸來猶並轡﹔濟世具萬千緡功徳﹐熾昌啟後﹐夜臺化去合生天。」則隱括余行狀語也。又門人祝秋臺侍讀春熙長聯云「千里蒪羹﹐方偕歸隱﹐三間茆屋﹐幸免賃舂﹐卅八載鴻案相莊﹐痛半世釵荊﹐彤史遽亡賢徳曜﹔鑑鞶才思﹐葭末心欽﹐書帶家聲﹐蘭猷耳熟﹐廿六年鯉庭陪侍﹐對後堂絲竹﹐絳帷望斷老彭宣。」亦紀實之詞﹐尙非挽聯俗套。

陶云汀官保﹐由徽撫蘇撫晉督兩江﹐前後將二十年﹐以勞瘁終於金陵。賜謚「文毅」﹐入祀賢良祠。余壬戌同年中﹐勛名之盛﹐未有如公者也。卓海帆尙書秉恬哭以聯云「天下大事公可屬﹔江南遺愛民不忘。」京中同人皆以爲切當。余亦寄聯挽之云「尹文端厚澤深仁﹐重見江鄕說遺愛﹔陳恪勤精心果力﹐方知楚產信多才。」蓋宮保狀貌雄偉﹐方口丰髯﹐酷似其鄕陳恪勤公。余藩吳日﹐因修陳公祠﹐拜像而知之。曾紀以詩云「省識須眉如有悟﹐始知從古楚才優。」宮保聞之﹐亦頗自喜。此聯猶前詩意也。

朱詠齋太宰士彥﹐亦余壬戌同年﹐一生以朴誠爲上所倚任。其直上書房時﹐尢以嚴气正性自持﹐齗齗辧論之聲﹐達於中外。上在乾淸宮時每遙識之。比年奉命讞獄﹐周曆各省﹐不敢告勞。甫還朝﹐未久卽卒。賜謚「文定」﹐加宮保銜﹐可謂備極哀榮矣。余寄聯挽之云「師範重三天﹐謦欬聲猶畱殿陛﹔皇華周四國﹐朴誠望早式班聯。」無溢美也。

陳芝楣中丞鑾由鼎甲翰林﹐出爲江南郡守﹐初權江寧府﹐補授松江府﹐旋調蘇州府﹐取白香山詩句﹐鐫一小印曰「自出承明三領郡」。余藩吳時﹐芝楣適守蘇州﹐文采風華﹐傾其流輩。以於余有推薦之誼﹐執弟子禮甚恭。逾年﹐卽擢監司都轉﹐陳臬開藩﹐遂被開府豫章之命。旋移吳中﹐權江督﹐兼河督。近科詞臣名場之快利﹐未有如公者也。聞其擢浙臬時﹐初覲京師﹐引對甚稱旨﹐有此後前程不可限量之褒﹐乃向用方殷﹐而修文遽召﹐年實限之﹐謂之何哉。余以聯寄挽之云「儀表稱科名﹐帝許雲程難限量﹔文章兼政事﹐我慚風義托淵源。」

哀挽通用之聯﹐亦有佳者。如悼亡云「春江桃葉鶯啼濕﹔夜雨梅花蝶夢寒。」「寶瑟無聲弦柱絕﹔瑤臺有月鏡奩空。」「穗帷忍痛安仁句﹔椎髺難忘徳曜風。」戚友云「气數不言仁者壽﹔性情猶見古之愚。」「誄文作自先生婦﹔遺稿歸於後死朋。」「蘭亭少長悲陳迹﹔玉局風光嘆化身。」「素車有客奔元伯﹔絕調無人繼廣陵。」「云深竹徑樽猶在﹔雪壓芝田夢不回。「文章卓犖生無敵﹔風骨精靈沒有神白傅句。」「事業已歸前輩錄﹔典型畱與後人看坡公句。」「稱觴尙憶登堂事﹔掛劍難爲過墓情。」「十載名場成勁敵﹔九重泉路盡交期。」達官云「峴山碑墮羊公淚﹔浚縣圖畱陸子型。」處士云「桃花流水杳然去﹐明月淸風何處遊。」「上界由來足官府﹔西風何處哭文章。」「墨云香冷來禽館﹔薤露寒生賦鵩文。」「不作風波於世上﹔別有天地非人間。」又八字云「未弭前思﹐頓作永別﹔追尋笑緒﹐皆爲悲端。」「一代傳人﹐鄭虔三絕﹔十年循吏﹐楊震四知。」又十二字云「象應少微星﹐彩落蕭辰悲夜月﹔名傳耆舊傳﹐芳流梓裏憶春風。」「小別遽招魂﹐始信憂勞能損壽﹔髙堂久忘世﹐那堪遲暮轉摧心。」叔挽侄云「別室具銅盤﹐期爾從容光素業﹔中庭摧玉樹﹐愁余遲暮哭窮途。」兄挽弟云「同气遽分途﹐原隰秋風魂不返﹔異時誰共被﹐池塘春艸夢難通。」兄挽妹云「勁節勵冰霜﹐定卜瀧岡終有表﹔衰年鮮兄弟﹐可堪雷岸更無書。」甥挽舅云「有淚灑州門﹐千古白眉增太息﹔無才成宅相﹐廿年靑眼益酸辛。」婿挽翁云「浮白自慚蘇子美﹔垂靑空憶李文公。」弟挽師云﹔「問字感當年﹐重謁元亭空灑淚﹔傳經珍此地﹐載瞻絳帳暗摧心。」

曹薺原宮保文埴於榦隆末乞養裏居﹐歿於嘉慶三年。彭文勤師挽聯云「人爵貴﹐天爵更尊﹐解組學烏巢反哺﹔帝星升﹐臣星先隕﹐騎箕爲龍馭前驅。」

富陽董文恭公身爲太平宰相三十年﹐曾兩次畫像紫光閣﹐勛名之盛﹐一時罕有倫比﹔而身後淸況﹐乃似寒門。潘蕓閣學士錫恩有挽聯云「珠玉自天題﹐計兩番紫閣圖形﹐早有丹靑傳相業﹔樓臺無地起﹐綜卅載黃扉翊化﹐惟將淸白表臣心。」集句集字附

漢碑句皆質重﹐蔚然古香。余齋所藏頗多﹐因偶集爲楹聯云「蘭石之姿﹐淸少之行﹔魯峻珪璋其質﹐芳麗其華。」熹平殘碑「蹈規履信﹐立徳隆禮﹔範式根道核藝﹐抱淑守眞。」景君「佐時理物﹐天與厥福﹔夏承﹑韓敕含和履仁﹐帝賴其勛。」夏承﹑孔宙「徳惠旁流﹐鬯芳遠布﹔劉熊雅度宏綽﹐廣學甄微。」魯峻「惇詩悅禮﹐藐然髙厲﹐耿勛﹑魯峻琢質繡章﹐耀此聲香。」校官﹑衡方「紹聖作儒﹐貢登王室﹔孔寅鉤河摘洛﹐象與天謨。」史晨「學爲儒宗﹐行爲士表﹔魯峻冠乎羣彥﹐簡乎聖心。」鄭固「聲無細聞﹐𨿽遠猶近﹔張遷勞而不伐﹐有實若虛。」孔彪「純和之徳﹐仁義之操﹔魯峻孝弟於家﹐忠謇於朝。」衡方「含和履仁﹐天與厥福﹔見上發號施憲﹐民說無疆。」孔彪﹑華山「含和履仁見上﹐永享年壽孔宙﹔應期作弼﹐入參文昌。」食頡﹑韓敕「下民康濟﹐順如流水﹔尹宙﹑孔彪羣公憲章﹐穆若淸風。」衡方﹑魯峻「溫然而恭﹐慨然而義﹔婁壽忠以自勗﹐淸以自修。」鄭固

近人集句楹帖﹐有可喜者。五言云「山公惜美景﹐小謝有新詩。」獨孤及﹑李嘉祐「卽事已可悅﹔賞心還自怡。」杜甫﹑劉方平「腳著謝公屐﹔身披萊子衣。」李白﹑岑參「名香播蘭蕙﹔妙墨揮巖泉。」岑參﹑張九齡「江山助磅礡﹔文物照光輝。」陸堅﹑許景光「深情托瑤瑟﹔逸興橫素襟。」賈至﹑李白「閱古宗文舉﹔臨風懷謝公。」盧綸﹑李白「跌宕孔文舉﹔風流賀季眞。」儲光羲﹑李白「誰將佳句並﹔眞與古人齊。」楊巨源﹑李白「雅琴飛白雪﹔逸翰懷靑霄。」杜正倫﹑髙適「智勇冠當代﹔卓犖觀羣書。」盧湛﹑左思「結交指松柏﹐述作淩江山。」孟浩然﹑李白「朗抱開曉月﹔髙文激頹波。」孟郊﹑韋應物「學業醇儒富﹔文章大雅存。」杜甫﹑韓愈「積照涵徳鏡﹔素懷寄淸琴。」孟郊﹑權徳輿「鵬鶚勵羽翼﹔龍鸞炳文章。」儲光羲﹑李白「艸木含淸色﹔巖廊挹大猶。」儲光羲﹑髙適「知音在霄漢﹔髙步躡華嵩。」郎士元﹑孟浩然「江山澄气象﹔冰雪淨聰明。」髙適﹑杜甫「汲古得修綆﹔開懷暢遠襟。」韓愈﹑褚亮「文章輝五色﹔心迹喜雙淸。」李白﹑杜甫「端居喜良友﹔獨立占古風。」韋應物﹑孟郊「披云煉瓊液﹔坐月觀寶書。」李羣玉﹑李白「聲華滿冰雪﹔節操方松筠。」髙適﹑儲光羲「酒香畱客住﹔詩好帶風吟。」白居易﹑姚合「名香播蘭惠﹔雕藻邁瓊琚。」岑參﹑褚遂良「蘊眞愜所遇﹔振藻若有神。」杜甫﹑儲光羲「溪靜云生石﹔窗虛日弄紗。」姚合﹑李商隱「心同孤鶴靜﹔節效古松貞。」呂渭﹑沈佺期「名香泛窗戶﹔達岫對壺觴。」許渾﹑錢起「墨研淸露月﹔琴響碧天秋。」李侗﹔許渾「地迥云偏白﹔亭香艸木凡。」髙適﹑張祐「接垣分竹徑﹔微路入花源。」張說﹑儲光羲「美花多映竹﹔喬木自成林。」杜甫﹑孟浩然「丘壑趣如此﹔鸞鶴心悠然。」錢起﹑李白「柳深陶令宅﹔月靜庾公樓。」李白﹑杜甫「苔石隨人古﹔山花拂面香。」張九齡﹑李白「長笑對髙柳﹔貞心比古松。」李頎﹑李白「願持山作壽﹔常與鶴爲羣。」武三思﹑杜甫「荷鋤修藥圃﹔煮茗就花欄。」王維﹑諭鳧「澗松寒轉直﹔碧海闊逾澄。」王績﹑杜甫「誰知大隱者﹐乃是不羈人。」王維﹑韓愈「詩思竹間得﹐道心塵外逢。」元稹﹑岑參「暗水流花徑﹔淸風滿竹林。」杜甫﹑崔峝「從來多古意﹔可以賦新詩。」杜甫「徑隱千重石﹔園開四季花。」杜甫﹑周繇「隔沼連香芰﹔緣巖覆綠蘿。」杜甫﹑李徳裕「琴將天籟合﹔幔捲浪花浮。」趙冬曦﹑杜甫「野翠生松竹﹔潭香聞芰荷。」李亦﹑孟浩然「頗得湖山趣﹔不知城市喧。」劉長卿﹑吳筠「短歌能駐日﹔閒坐但聞香。」宋之問﹑王維「髙松來好月﹔野竹上靑霄。」李白﹑杜甫「松風淸耳目﹔蕙气襲衣襟。」孟郊﹑張九齡七言云「川原繚繞浮雲外﹔臺榭參差積翠間。」盧綸﹑薛逢「松間明月長如此﹔身外浮雲何足論。」宋之問﹑白居易「窗含遠樹通書幌﹔風颭殘花落硯池。」李賀﹑髙九萬「五野綠云籠稼穡﹔一庭紅葉掩衡茅。」杜荀鶴﹑雍陶「常愛此中多勝事﹔更於何處學忘機。」劉長卿﹑周朴「松持節操溪澄性﹔山殿屏風花夾籬。」李洞﹑李白「閒看春水心無事﹔靜聽天和興自濃。」皇甫冉﹑劉禹錫「陽羨春茶小瑤艸碧﹔蘭陵美酒郁金香。」錢起﹑李白

楹帖中亦有所謂臺閣體者﹐五言集句云「大賢秉髙鑑﹔上徳表鴻名。」孟郊﹑虞世南「天與三臺坐﹔儒開百代宗。」張九齡﹑司空曙「謀猷歸哲匠﹔詞賦引文雄。」王維﹑唐玄宗「羽儀呈鸑鷟﹔藻思煥瓊琚。」劉禹錫﹑權徳輿「麟筆刪金篆﹔霓裳侍玉除。」盧綸﹑王維「一經傳舊徳﹔八座起文昌。」張說﹑唐玄宗「雲山起翰墨﹔星斗煥文章。」王琚﹑杜甫「三光懸聖藻﹔一气轉洪鈞。」沈佺期﹑杜甫「道爲詩書重﹔心緣啟沃畱。」杜甫﹑髙適七言云「功名待寄淩煙閣﹔霄漢常懸捧日心。」杜牧﹑錢起「千秋籙紀朱鸞浩﹔五色光生彩鳳毛。」李義府﹑聶夷中「瑞气迥浮靑玉案﹔淸名合在紫微天。」耿湋﹑白居易「仰賀斯文歸朗鑑﹔惟將直道歷崇班。」齊己﹑張籍「聖代科名酬志業﹔中朝品秩重文章。」方幹﹑羅隱「勛業定應歸鼎鼐﹔文章誰得到罘罳。」徐寅﹑貫休「三千士裏文章伯﹔十二樓前侍從臣。」戶綸﹑許渾「彩筆只宜天上用﹔五云多繞日邊飛。」貫休﹑鮑溶「瑞艸惟承天上露﹔繡衣卻照禁中花。」王建﹑方幹「萬卷圖書天祿上﹔四時云物月華中。」李白﹑許渾「更傍紫微瞻北斗﹔還將彩服詠南陔。」薛逢﹑蘇頲「花迎彩服離鶯谷﹔閣倚晴天見鳳巢。」羅隱﹑劉禹錫「七徳龍韜開玉帳﹔三千犀甲擁朱輪。」駱賓王﹑陳陶「身應山河分嶽瀆﹔功銘鼎呂繪麒麟。」於尹耕﹑封益紳

梁山舟學士所書楹帖多系集句﹐有抄輯成本者﹐今錄其佳者如左。四言云「斧藻其徳﹔法言竹柏之懷。」水經注五言云「名隨市人隱﹔心與古佛閒。」蘇句「竹石得幽秉﹔壺觴多雅遊。」文同句六言云「讀書不求甚解﹔陶靖節句鼓琴足以自娛。」莊子七言云「我書意造本無法﹔蘇句此老胸中常有詩。」陸句「眉宇之間見風雅﹔笑談與世殊臼科。」山谷句「文章或論到閫奧﹔梅聖兪句笑談與世殊臼科。」見上「萬卷藏書宜子弟﹔山谷句三田聚寶眞生涯。」蘇句「官如艸木吾如土﹔東坡句舌有風雷筆有神。」見上「胸中已無少年事﹔門外猶多長者車。」山谷句「張顚艸聖雄千古﹔焦遂髙談驚四筵。」遺山句「名髙北斗星辰上﹔王廷珪句詩在千山煙雨中。」張孝祥句「輕鷗白鷺定吾友﹔山谷句綠竹髙松無俗塵。」劉公是句「繅成白雪三千丈﹔荊公句淨掃淸風五百間。」蘇句「更築園林負城郭﹔荊公句先安筆研對溪山。」放翁句「蹙踏鮑謝跨徐庾﹔蘇句网羅秦漢近唐虞。」傅蔡句八言云「行道有福﹐能勤有繼﹔居安思危﹐在約思純。」左傳「冰生於水﹐而寒於水﹔荀子云出其山﹐復雨其山。」詩疏「如此風神﹐惟須飲酒﹔北史旣佳光景﹐當是劇棋。」南史「小窗多明﹐使我久坐﹔入門有喜﹐與君笑言。」易林「徳有潤身﹐禮不愆器﹔顏延年句玉韞庭照﹐蘭生室香。」庾子山句「平理若衡﹐照辭若鏡﹔動墨橫錦﹐搖筆散珠。」文心雕龍「山水有靈﹐亦驚知己﹔水經注性情所得﹐未能忘言。」庾子山句「閉戶自精﹐開卷有益﹔任彥升句垂露在手﹐淸風入懷。」柳子厚句「碧山人來﹐幽鳥相逐﹔金尊酒滿﹐奇花初胎。」詩品「脂粉簡編﹐冠纓圖文﹔李義山句糠粃禮義﹐緇銖功名。」王績句九言云「如良金美玉﹐無施不可﹔張說傳非精墨佳筆﹐未常輒書。」裴行儉傳十言云「無江海而閒﹐不導引而壽﹔莊子乃邦家之光﹐非閭裏之榮。」歐文

吳靑士郡丞廷榕﹐自吳中錄寄集句八字聯﹐皆古雅可愛。今擇錄其尢佳者如左云「赤野生姿﹐靑田矯翰﹔唐婁師徳契苾明碑白雲怡意﹐淸泉洗心。」李邕葉有道碑「蘊智成囊﹐含明作鏡﹔唐劉待價令狐仁政碑憑春灑翰﹐席月抽琴。」北魏髙湛碑「如筠斯淸﹐比蕙又暢﹔唐宋儋報友書逢岑愛曲﹐值石憐欹。」魏姜質亭山賦「器重南金﹐才橫東箭﹔髙後碑辧雕春囿﹐徳瑩秋天。」唐太宗訪才能詔「綴響蘭深﹐緝言瓊祕﹔謝莊武帝冊沈思泉湧﹐華藻云浮。」魏卞蘭贊述太子賦「鳥囀歌來﹐花濃雪聚﹔庾信馬射賦云隨竹動﹐月共水流。」陳後主夜庭度雁賦「春水兩派﹐晴山數曲﹔大隱賦朱輪十乘﹐紫誥千篇。」幽居賦「薜引山茵﹐荷抽水蓋﹔王勃東屋山池賦琴號珠柱﹐書名玉杯。」庾信小園賦「激揚碩學﹐誘接後進﹔南史張融傳甄明政術﹐曉達公方。」唐太宗訪才能詔「經緯區宇﹐彌綸彜憲﹔文心雕龍抑揚人傑﹐雕繪士林。」契苾明碑「綴響蘭深﹐緝言瓊祕﹔謝莊武帝冊秉仁嶽峻﹐動智淵明。」崔敬邕碑「修風曉逸﹐徳星夕映﹔謝莊武帝冊祥禽輩作﹐瑞木朋生。」鮑照河淸頌「澤雨無偏﹐心田受潤﹔簡文上大法頌表慈云旣擁﹐智海亦深。」簡文與智炎書「抗心希古﹐任其所尙﹔含毫命素﹐動必依眞。」隋姚察名畫記「溽露飛甘﹐舒云結慶﹔謝莊武帝冊貞筠抽箭﹐潤璧懷山。」王融贈叔詩「壯思風飛﹐逸情云上﹔謝朓七夕賦朗姿玉暘﹐惠風蘭披。」宋孫康團扇賦

謝默卿邑侯元淮自梁溪錄寄集句各聯﹐皆工穩。附錄於左云「井竈有餘處﹔林園無俗情。」「揮玆一觴﹐未知明日事﹔遠之八表﹐正賴古人書。」以上集陶詩「精義測神奧﹐淸機發妙理﹔遠想出宏域﹐髙步超常倫。」集文選句「謳吟坰野﹐金石云階﹔棟梁文囿﹐冠冕詞林。」文心雕龍﹑庾開府集「芝洞秋房﹐檀林春乳﹔桂深冬燠﹐松疏夏寒。」庾開府句「舉頭望明月﹔蕩胸生層雲。」集李﹑杜句「楓葉荻花秋瑟瑟﹔浴鳧飛鷺晚悠悠。」集白﹑杜句「家醞滿瓶書滿架﹔山花如繡艸如茵。」集唐句「蝶銜花蕊蜂銜粉﹔犀辟塵埃玉辟寒。」集李義山句「碧苔芳暉﹐如有佳語﹔綠杉野屋﹐良殫美襟。」集司空表聖詩品﹐下同「隔溪漁舟﹐幽鳥相逐﹔亂山喬木﹐奇花初胎。」「妙機其微﹐是有眞宰﹔遠引莫至﹐忽逢幽人。」「娟娟羣松﹐上有飛瀑﹔蕭蕭落葉﹐人聞淸鐘。」「紅杏在林﹐幽鳥相逐﹔碧桃滿樹﹐淸露未晞。」「蓄素守中﹐所思不遠﹔返虛入渾﹐其聲愈希。」「神化攸同﹐控物自富﹔性情所至﹐著手成春。」「與古爲新﹐載瞻星气﹔其曰可讀﹐如寫陽春。」

焦氏《易林》中﹐語多吉祥。有集句爲聯語云「砥徳礪才﹐爲國藩輔﹔市政施惠﹐生我福人。」「含和履中﹐駕福乘喜﹔年丰歲熟﹐政樂民仁。」「論仁議福﹐保我金玉﹔達性任情﹐樂其安閒。」「道徳神仙﹐增榮益譽﹔福祿歡喜﹐長樂永康。」

余小霞有集句聯云「隨遇而安﹐因樹爲屋﹔會心不遠﹐開門見山。」又云「天半朱霞﹐雲中白鶴﹔山間明月﹐江上淸風。」予曾集蘇句爲聯贈之云「勸子勿爲官所腐﹔知君欲以詩相磨。」又一聯云「筆老詩新疑有物﹔水淸石瘦亦能奇。」

聞有集前人句題酒家樓者云「勸君更盡一杯酒﹔與爾同消萬古愁。」可謂工絕。

黎湛溪河帥廳事﹐有桂未谷馥分書集句一聯云「天根月窟閒來往﹔粗沙大石相磨治。」余每進謁﹐屢目之﹐河帥曰「君賞其書乎﹖惜集句殊不倫不類也。」余曰「桂作此時﹐初不爲公。自今觀之﹐則所集殊雅切。」何帥詰其說﹐余曰「上語謂公治《易》﹐對語謂公治河耳。」同僚尙未諭﹐余曰「上語謂作河上《易》注﹐對語謂辦碎石坦坡耳。」眾始囅然。

吳信辰集司空曙﹑李頎一聯云「翠竹黃花皆佛性﹔淸池皓月照禪心。」以題佛寺恰好。

李蘭卿守思恩時﹐於賓州建聽荷小閣﹐集句聯云「眼明小閣浮煙翠﹔身在荷香水影中。」跋云「道光丁亥六月﹐按試賓州﹐以是月二十四日作荷花生日。」時阮春畬刺史重葺是閣方成﹐而申漁溪﹑陳紫瀾﹑劉夢庭三明府皆不期而會﹐一時之盛﹐眾賓俱歡。余題扁榜曰「荷花世界」﹐並集東坡﹑誠齋詩句﹐懸於閣柱。

達誠齋達三榷稅粵關﹐喜談文字﹐頗通易學﹐有別業在署旁﹐名「淨芳園」。榷使自爲集句一聯云「閒坐小窗讀周易﹔每依南斗望京華。」

相傳徽州城中有戲臺初成﹐徽之巨商撰聯﹐得一句云「聲爲律呂身爲度。」久不能對﹐曰「有能集成語對者﹐當厚酬之」。時方朴山先生命其子徳往對曰「云想衣裳花想容。」徽商酬以百金。先生笑白﹕「七字百金﹐李太白惠我無疆也。」按﹕對句勝於出句。出句「呂」字添出﹐「身爲度」三字亦無著﹐適成其爲徽商本領也。

近人有集句楹帖云「大兒孔文舉﹐小兒楊徳祖﹔前身陶彭澤﹐後身韋蘇州。」以東坡詩對《禰衡傳》﹐天然比偶。惜無人能當此語耳。

石墨文字以《石鼓文》爲最古﹐近有集爲篆聯者云「道藝工於寫華柳﹔秀靈時或載淵魚。」「不華不朴同所好﹔旣安旣寧樂乃時。」「寧朴毋華﹐以康我道﹔旣安乃樂﹐共寫其天。」「道旨淵微﹐深於四子﹔詞華工秀﹐大如六朝。」

桂林城中巖洞以風洞山爲最﹐卽疊彩山也。山中座落又以景風閣爲最。葉琴柯中丞紹楏集《禊帖》字爲聯云「林間虛室足觴詠﹔山外淸流無古今。」余亦擬集韓句一聯云「粉墻丹柱動光彩﹔髙崖巨壁爭開張。」

余編梓《聯話》將竣﹐適賀耦庚中丞郵信來﹐以集句兩聯索書。集《四書》云「行不得則反求諸己﹔躬自厚而薄責於人。」又經語云「視履考祥﹐其旋元吉﹔淸明在躬﹐气志如神。」因附識之。以下集字

《西嶽華山碑》前明已毀﹐今海內只有三拓本。余所藏者《華陰》﹐郭允伯舊物﹐曾歸朱笥河先生者也。碑爲蔡中郎所書。近人有集碑字爲楹帖者﹐如雲﹕「漢璧秦璆千歲品﹔光風嘉月四時春。」「和平峻望中書令﹔典則髙文太史公。」「歲星仙气原方朔﹔璧月新詞是義山。」「玉堂修史文皆典﹔香案承書望若仙。」

陳曼生郡丞有集《三公山碑》字一聯云「老屋三間﹐可蔽風雨﹔空山一士﹐獨注離騷。」

柳誠懸所書《元祕塔銘》﹐雄偉奇特﹐最宜於作楹聯。有集字成句者云﹔「山靜日長仁者壽﹔荷香風善聖之淸。」「窮經安有息肩日﹔學道方爲絕頂人。」「情詞超邁髙常侍﹔書法淸圓趙集賢。」

敬客所書《王居士磚塔銘》﹐乃褚派也。近人喜學之﹐姿態橫生﹐惟以作大字﹐則規模稍有不足。亦有集字爲楹帖者云「天然文吐春云潤﹐悟後心如秋月超。」「明月超然懷遠鑑﹔緒風和處覺春生。」「書求往迹得其化﹔文有眞宗鑑乃神。」「風節爲貞金樂石﹔心神如秋月春云。」

顏魯公《爭坐位帖》字不及寸﹐而拓作大字﹐則有雄偉之觀﹐勝於臨摹他迹。近有集帖字爲楹聯者﹐語亦岸異不羣。七言云「身向尺天崇位業﹔人從香海望才名。」「恬然淸行同南部﹔積有文才是左思。」「一誠有定同葵向﹔百故皆恬若海容。」「校書長愛階前月﹔品畫微聞座右香。」「淸時盛治人同仰﹔名世髙文眾所師。」「其書莫廢文明道﹔不爵而尊體衛身。」「畏友恨難終日對﹔異書喜有故人藏。」「月寮煙閣標淸興﹔文府書城縱古今。」「書到右軍難品次﹔文如開府得縱橫。」「滿室古香人有會﹔當階淸蔭月初中。」「立志須如三古盛﹔爲書自起一家言。」八言云「立功徳言﹐有三不朽﹔尙齒爵位﹐無一非尊。」「功冠淩煙﹐紀綱文武﹔才髙畫日﹐損益古今。」「立徳立功﹐居之以敬﹔友直友諒﹐尊其所聞。」

有集顏魯公《多寶塔碑》字爲楹帖者﹐近刻成板聯﹐墨拓亦頗可觀。句云「天然深秀檐前樹﹔自在流行檻外云。」「脫俗書成一家法﹔寫生捲有四時春。」

顏魯公書《東方朔像贊》﹐字莊嚴合矩﹐在《多寶塔》之上。有集字成聯者云「徳星人是東方朔﹔雄辧文如石曼卿。」「作者多大方家數﹔望之如神仙中人。」「淸而不矯心無滓﹔儉以爲節家之肥。」「學以精神通廣大﹔家從淸儉足平安。」

《繹山碑》原石已不可考﹐今所傳本﹐乃五代鄭文寶重刻。而典型具在﹐殊可臨摹。近有集碑字爲聯云「追古思今。道在作者﹔登髙望遠﹐時復樂之。」「爲樂及時﹐令徳無極﹔去古不遠﹐直道在斯。」「日有所思﹐經史如詔﹔久於其道﹐金石爲開。」「山澤髙下理所著﹔金石刻作臣能爲。」

王右軍《蘭亭序》字﹐執筆者無不奉爲矩型。近人有集字爲楹聯者﹐亦自巧思綺合。五言云「暢懷年大有﹔極目世同春。」「室有山林樂﹔人同天地春。」「惠日朗虛空﹔淸風懷古人。」「風竹引天樂﹔林亭集古春。」六言云「今趣豈異於古﹔天聽可期諸人。」「文情生若春水﹔弦詠寄之天風。」七言云「有足春隨惠風至﹔無懷人合盛時生。」「遊春人若在天坐﹔聽曲情隨流水生。」「文生於情有春气﹔興之所至無古人。」「情文俯仰懷遷固﹔述作風流契老彭。」「流水永無風浪作﹔春情時以管弦和。」「絲竹放懷春未暮﹔淸和爲气日初長。」「寄興在山亭水曲﹔懷人於日暮春初。」「遇事虛懷觀一是﹔與人和气察羣言。」「與弦作契風生竹﹔列坐爲情水抱山。」「觀水期於無盡地﹔生天當是有情人。」「隨羣流觀極盛事﹔欣樂歲述古初言。」「得趣在形骸以外﹔娛懷於天地之初。」「流水情文曲有致﹔至人懷抱和無同。」「極淸閒地是蘭若﹔觀自在春於竹林。」「追隨永日情殊暢﹔坐領春風气不羣。」「坐隨蘭若幽懷暢﹔遊及竹林躁气淸。」「靜坐不虛蘭室趣﹔淸遊自帶竹林風。」「隨所遇時將靜悟﹔老於文者不陳言。」「得山水樂寄懷抱﹔於古今文觀異同。」「放水流長觀其曲﹔爲文气盛集於虛。」「虛懷視水人咸悟﹔和气爲春天與遊。」「將合萬類爲一己﹔每以內觀當外遊。」「知足一生得自在﹔靜觀萬類無人爲。」「大文間世有述作﹔至樂在人無古今。」「山水之間有淸契﹔林亭以外無世情。」「虛竹幽蘭生靜气﹔和風朗月諭天懷。」「羣然和者幽蘭曲﹔快哉當之修竹風。」「古與爲懷稽作者﹔興隨所引契天然。」「風人所詠托於古﹔靜者之懷和若春。」「淸風有信隨蘭得﹔激水爲湍抱竹流。」「室因抱水隨其曲﹔竹爲觀山不放長。」「亭間流水自今古﹔竹外春山時有無。」「山有此生未能至﹔竹爲一日不可無。」八言云「畢生所長﹐豈在集古﹔閒情自托﹐亦不猶人。」「不次之遷﹐人同品峻﹔及時爲惠﹐情與春長。」「今古畢陳﹐趣生一室﹔人天興感﹐文可萬言。」「誕妄不生﹐虛無視事﹔幽閒自得﹐淸靜爲修。」「林气映天﹐竹陰在地﹔日長似歲﹐水靜於人。」「小有淸閒﹐抱弦懷古﹔隨其時地﹐修己觀人。」「淸气若蘭﹐虛懷當竹﹔樂情在水﹐靜气同山。」「春水初生﹐系懷左右﹔淸風惠及﹐盛領情文。」九言云「今文與古文﹐期其一是﹔無極爲太極﹐化可萬殊。」

近吾鄕鄭雲麓觀察開禧有《知足齋集禊序楹貼》一帙﹐刻於粵東﹐董琴南爲之序﹐亦集帖中字。所稱「旣極自然﹐又有生趣」者﹐信不虛也。玆擇其尢佳者錄之云「生當稽古右文日﹔老作觀山樂水人。」「人品淸於在山水﹔天懷暢若當風蘭。」「世間淸品至蘭極﹔賢者虛懷與竹同。」「時契幽懷同靜气﹔因觀流水悟文情。」「有時自向竹間坐﹔無事一至蘭若遊。」「爲人不外修齊事﹔所樂自在山水間。」「隨時靜錄古今事﹔盡日放懷天地間。」「修己可知有樂地﹔作文自合捨陳言。」「作文每期於古合﹔寄懷時或與天遊。」「萬類靜觀咸自得﹔一春幽興少人知。」「世情豈盡能相合﹔賢者所爲固自殊。」「人品若山極崇峻﹔情懷與水同淸幽。」「大賢自合爲九列﹔淸風可以流萬年。」「信之爲言有諸己﹔文亦不外生於倩。」「盡日山遊得風趣﹔一生浪迹契天隨。」「老可情懷常作竹﹔少文樂事在遊山。」「述古期同彭不作﹔臨風若遇惠之和。」「昔時嘗品惠山水﹔異日期爲少室遊。」「自古在昔有述作﹔當今之世咸淸賢。」

懷仁《聖教序》本﹐集右軍遺字而成。近復有集序中字作楹帖者﹐古雅可喜。五言云「鹿門多大隱﹔花洞有長春。」「雲霞生異彩﹔山水有淸音。」「波綠生春早﹔雲歸注雨遲。」「有雨雲生石﹔無風葉滿山。」七言云「黃昏花影二分月﹔細雨春林一半煙。」「明月不離光宅寺﹔淸風常渡出山鐘。」「淸華詞作雲霞彩﹔典重文成金石聲。」「勝地花開香雪海﹔妙林經說大羅天。」「一藏梵聲濤在口﹔滿林花影月苞山。」「九萬里風斯在下﹔八千年木自爲春。」「天機淸曠長生海﹔心地光明不夜燈。」「承恩湛露三春重﹔被體香羅九夏輕。」「機云才學有天趣﹔王謝風流本性成。」「法雨慈雲窺色相﹔淸池明月露禪心。」「萬里波濤歸海國﹔一山花木作香城。」「座攬淸輝萬川月﹔胸涵和气四時春。」「人體六書生奧妙﹔五山十水見精神。」「松濤在耳聲彌靜﹔山月照人淸不寒。」「紫薇華省承綸誥﹔金粟香風舞彩衣。」「書成花露朝分潔﹔悟對松風夜共幽。」「珠林墨妙三唐字﹔金匱文髙二漢風。」「謝傅心情托山水﹔子瞻風骨是神仙。」「燈火夜深書有味﹔墨花晨湛字生光。」

歐陽率更書《醴泉銘》﹐字最方整﹐臨作楹帖尢宜。有集字成聯者﹐七言云「月沼觀心淸若鏡﹔云房養气潤於珠。」「徳取延和謙則吉﹔功資養性壽而安。」「西淸恩挹三霄露﹔東觀文成五色云。」「一室圖書自淸潔﹔百家文史足風流。」「巖前煉石云爲質﹔檻外流泉月有聲。」「爲學深知書有味﹔觀心澄覺寶生光。」「功深書味常流露﹔學盛謙光更吉祥。」八言云「气淑年和﹐羣生咸遂﹔冰凝鏡澈﹐百姓爲心。」「良玉潤珠﹐精神流照﹔吉金樂石﹐左右交輝。」「甘露卿云﹐於斯爲瑞﹔珠輝玉照﹐蓋代之華。」「瓊質金相﹐當時之寶﹔頌經風緯﹐冠世而華。」

近張澥山方伯嶽崧集字書聯見贈云「鳳質龍文﹐光華相映﹔景風淑气﹐仁壽同登。」

「室臨春水幽懷朗﹔坐對賢人躁气無。」此姚姬傳先生鼐集《禊帖》字聯﹐以贈羅子信太史者。雜綴諧語附

朱竹垞先生在京師﹐除夕署門聯云「且將酩酊酬佳節﹔未有涓涘答聖朝。」脫盡名士習气﹐而未嘗不傳誦於時﹐所謂言以人重也。又罷官後﹐集句爲門聯云「聖朝無棄物﹔餘事作詩人。」其實「詩人」二字尙不足以盡先生耳。

彭文勤公自書京邸春聯云「門心皆水﹔物我同春。」日下士大夫頗以出語爲話柄﹕「不過以『門心』二字彊揑耳。」然古人此等句法甚多﹐唐賈島《題長江廳》詩有「言心俱好靜」之句﹐意境正與相似﹐則用之楹帖﹐有何不可﹖況對句甚渾成乎。後汪銳齋儀曹徳鉞仿其意云「臣心如水﹔王道猶龍。」則靑出於藍﹐而不能靑於藍矣。

京師宦宅所制春聯﹐每喜以本歲干支分冠於首。如「乙未」云「乙近杏花袍曳紫﹔未勻柳色綬拖黃。」「丁酉」云「丁歲觀光慚國士﹔酉山探祕識奇書。」皆有湊泊痕迹﹐莫如「戊寅」歲一聯云「吉日維戊﹔太歲在寅」爲自然也。

《畫舫錄》云「嶽大將軍鐘琪以名將兼通文墨﹐嘗訪舊好蜀僧大喦於揚州樂善庵﹐卽席贈以聯句﹐云﹕『有月卽登臺﹐無論春秋冬夏﹔是風皆入座﹐不分南北東西。』庵卽譯經臺舊址也。」或以此聯爲李笠翁所撰。

英煦齋師曰「余未諳習內典。臨摹古人所寫佛經﹐偶有會心﹐如『比丘尼』﹐豈非尊我孔子乎﹖居馬蘭峪工次﹐時工人於舊寺中添建三教聖人殿﹐求作聯語﹐遂書與之云﹕『西域談經﹐心仰尼山思竊比﹔東周問禮﹐語傳柱史戒深藏。』」

吾鄕林樾亭先生喬蔭湛深經史之學﹐復工駢儷之文﹐有壽其姊夫李志漢封翁一聯云「寶樹蔚彤雲﹐知諸出有陽元﹐望他日成吾宅相﹔華堂盈紫气﹐溯原初於聃耳﹐喜長生本自家傳。」封翁爲李研云鴻瑞之父﹐蘭卿都轉之祖﹐宅相信不虛矣。

王夢樓先生贈蔣心余聯云「前輩典型﹐秀才風味﹔華嵩品格﹐河海文章。」汪劍潭端光亦有贈聯云「沽酒近交鄕父老﹔解衣平揖漢公卿。」

阮梅叔亨爲蕓臺先生介弟﹐文采風流﹐不愧難弟之目。曾撰《瀛舟筆談》十二卷﹐皆雜紀先生撫浙時事也。洪稚存先生亮吉於嘉慶戊辰八月十三日遊曲江亭﹐始與定交﹐用篆書楹帖贈之云「第五之名齊票騎﹔十三此夜訂心交。」梅叔甚喜﹐卽附記於《瀛舟筆談》中。

張南山《松軒隨筆》云「髙要莫善齋廣文元伯以學行聞於時﹐馮魚山先生敏昌贈以楹帖云﹕『奉母孝經看在手﹔教兒文選讀從頭。』」

吳興包果峯敬堂有著作才﹐阮蕓臺先生最賞異之﹐嘗贈聯云「吳興山水﹐古來淸遠﹔包咸論語﹐今尙流傳。」

李松云先生少年科第﹐後頗偃蹇。年六十時﹐猶官成都知府。自壽聯云「三館六曹十七科﹐競稱前輩﹔一官萬里二千石﹐遂老斯人。」

《秋雨庵隨筆》云「『子建之才八斗﹐我得一斗﹐天下共分一斗。』以斗論才﹐奇矣。有曹姓人爲彭澤令﹐其友人贈一聯云﹕『二分山色三分水﹔五斗功名八斗才。』運典恰切。」

蘭州府城西火祖廟﹐元宵燈火最盛。余曾於公餘往觀﹐記得吳信辰一聯云「鉆燧木先春﹐食徳飲和﹐且自披星朝赤帝﹔觀燈天不夜﹐衢歌巷舞﹐何妨捧日待黃人。」

王孚遠方伯述﹕「爲滇臬時﹐每赴城外監視行刑﹐必就其地關廟行香。此廟僻在郊坰﹐且非有行刑事﹐直爲人迹所不到。寺僧乞制廟聯﹐因以意撰句云﹕『度一切眾生於夢幻後﹔存千秋大義在天壤間。』」可謂不卽不離。又言「浙江桃花嶺有關廟﹐縉雲程教諭文淦撰聯云﹕『當時諸葛大名﹐荒祠古柏﹐嗟回首萬牛﹐何如漢壽亭垂﹐徧開蘭若﹔此地洞天小有﹐絕壁修篁﹐肅臨風千纛﹐休比武陵源藐﹐空說桃花。』」據云此聯在浙東頗膾炙於人口。然上聯無端壓倒諸葛公﹐已屬無謂﹔下聯只敷衍得「桃花」二字﹐實非佳構也。

西湖詩僧小顚。有《萬峯山房稿》。預爲涅槃塔院。嘗於所居榜一聯云﹔「老屋將傾﹐只管淹畱何日去﹔新居未卜﹐不妨小住幾時來。」

張南山爲余述武后廟聯云「六宮粉黛無顏色﹔萬國衣冠拜冕旒。」武后何以有廟﹐廟亦不知在何地﹐而聯語則亦莊亦諧﹐精切不易矣。

李笠翁云「李申玉廣文家有聲樂﹐餘贈之聯云﹕『門多桃李﹐案少簿書﹐別宦恐無此樂﹔前列生徒﹐後盈絲竹﹐今時復有其人。』又申玉之內子生於元旦﹐是日稱觴﹐卽令家姬試演新劇。余亦有聯云﹕『元旦卽稱觴﹐鶴算龜齡齊讓早﹔歲朝先試樂﹐鶯歌燕語盡翻新。』」

笠翁芥子園門前二柳﹐門內二桃。桃熟時﹐人多竊取﹐因戲書一聯於戶云「二柳當門﹐家計遜陶潛之半﹔雙桃鑰戶﹐人謀慮方朔之三。」人以爲謔而不虐。又題歌臺云「休縈俗事催霜鬢﹔且制新歌付雪兒。」又題大門云「孫楚樓邊觴月地﹔孝侯臺畔讀書人。」孫楚酒樓爲白門古迹﹐太白觴月於此﹔周處讀書臺﹐則與芥子園適相鄰也。

賈膠侯中丞有大園亭﹐棄而不居﹐攺爲鄕館。凡山右名賢之客都門者﹐皆得寓焉。李笠翁贈之聯云「未聞安石棄東山﹐公能不有斯園﹐賢於古人遠矣﹔漫說少陵開廣廈﹐彼僅空懷此願﹐較之今日何如。」

柯岸初居臺諫幾二十年﹐李笠翁贈聯云﹔「諫垣彌久望彌尊﹐看此際三公﹐都是當年等輩﹔封事愈多功愈懋﹐卜將來一擢﹐盡補往日淹畱。」

笠翁有除夕贈程蕉鹿文宗一聯云「世間桃李盡出公門﹐何須臘盡始芳菲﹐滿眼無非春色﹔天下魚龍都歸學海﹐不待時來方變化﹐啟口卽是雷聲。」

嘗見劉文淸公書楹帖云「鏡裏有梅新晉馬﹔釜中無藥舊唐雞。」不知所謂。或云是錢東澗句。

《隨園詩話補遺》云「對聯之佳者﹐或題禪堂云﹕『無法向人說﹔將心替汝安。』佛座云﹕『大護法不見僧過﹔善知識能調物情。』題虎丘畫春冊店門云﹕『一陰一陽之謂道﹔此時此際難爲情。』題戲臺後云﹕『做戲何如看戲樂﹔下場更比上場難。』或見贈云﹕『天上何曾有山水﹔人間樂得做神仙。』」

秦澗泉學士請假南歸﹐卜居於武定橋畔﹐相傳爲前明何尙書汝寵故宅。取六一「瞻望玉堂如在天上」之意﹐名其園曰「瞻園」。園中有東山樓﹐自爲聯云「辛勤有此廬﹐抽身歸矣﹐喜鳥啼花笑﹐三徑常開﹐好領取竹簟淸風﹐茅檐暖日﹔蕭閒無个事﹐閉戶恬然﹐對茶熟香溫﹐一編獨抱﹐最難忘別來舊雨﹐經過名山。」

江寧董觀橋制府教增督閩浙時﹐愛西湖出水之勝﹐買宅於杭城之三撥營﹐擬解組後作平泉之墅。榜其門云﹔「聖代卽今多雨露﹔故鄕無此好湖山。」妙偶天然﹐人多誦之。後制府未及予告﹐而已歸道山矣。

京中宣武門外之方壺齋﹐本戲園﹐今攺爲官宅。余叔父太常公首賃居之。公出視學廣西﹐余妹婿龔小峯丰谷居之﹐獻歲自題門聯云「家傳渤海箕裘遠﹔春到方壺雨露新。」一切姓﹐一切地﹐李芝齡宗昉亟稱之。

費西墉京兆錫章以召試舉人﹐歷登淸要﹐中年興髙采烈﹐晚乃漸識夷塗。嘗於書室中自撰一聯云「酒闌興倦﹐事往情遷﹐只不忘遊過名山﹐別來舊雨﹔此與秦澗泉學士語相同﹐近吳山尊自撰聯句亦用之﹐或皆襲學士語耳春去仍歸﹐人老難復﹐更休詫殿前起艸﹐海外題詩。」蓋京兆久爲軍機章京﹐以才望著名﹐及居諫垣﹐又曾奉命﹐充冊封琉球使者也。

《秋雨庵隨筆》云「葛秋生慶曾齋中懸一聯云﹕『書似靑山常亂疊﹔燈如紅豆最相思。』語極淸新。『靑山』句﹐秋生自擬﹔『紅豆』句﹐則許滇生太史乃普所對也。」

宣武門外上斜街趙象庵舍人家﹐菊花最盛﹐自號菊隱。花時過客如卿。聞其初未著名時﹐來觀者率不通謁﹐亦不問主人爲誰。一日劉金門先生同京朝官借其園亭賞菊﹐酒闌﹐主人出素紙求先生楹帖﹐且乞新制。問主人有何好﹐答云「無他好﹐惟愛菊如性命耳。」先生信手書云「只以菊花爲性命。」而未有對語﹐復問主人何姓﹐答云「姓趙。」乃一揮而就云「本來松雪是神仙。」一座嘆其工敏。

《秋雨庵隨筆》云「伊犁有過復亭﹐蓋爲謫官而設﹐劉金門宮保過之﹐題一聯云﹕『過也如日月之食焉﹔復其見天地之心乎。』運用成語﹐天造地設。」

有以義園求劉金門先生撰聯者﹐先生集《四書》云「逝者如斯夫﹔掩之誠是也。」確切不移。吾鄕福州會館屋後﹐有野地一區﹐自前明卽立義園﹐每春秋兩祭﹐同鄕之在京師者咸集。聞鄕老言﹐舊有小亭﹐前明葉文忠公有聯云「滿眼蓬蒿遊子淚﹔一盂麥飯故鄕情。」淒婉動人。自余入京師﹐則亭久圮﹐聯亦不存矣。

余偶見一剃髮店中懸「整容堂」匾﹐旁有聯云「𨿽然毫末技藝﹔卻是頂上工夫。」𨿽巧而不傷纖。又《桃符綴語》中載一聯云「不教白髮催人者﹔更喜春風滿面生。」又《秋雨庵隨筆》中載一聯云「到來盡是彈冠客﹔此去應無搔首人。」皆頗自然。又牙行市肆通用聯云「其交以道﹐其接以禮﹔同聲相應﹐同气相求。」亦顚撲不破語也。

大路邊茶亭或題一聯於柱云「四大皆空﹐坐片刻無分爾我﹔兩頭是路﹐喫一盞各自東西。」淺語頗有禪理。又杭州湧金門藕香居茶室聯云「欲把西湖比西子﹔從來佳茗似佳人。」集句恰切﹐可人《西湖志余》。

鄭板橋六十自壽聯句云﹔「常如作客﹐何問康寧﹐但使囊有餘錢﹐甕有餘釀﹐釜有餘糧﹐取數葉賞心舊紙﹐放浪吟哦﹐興要闊﹐皮要頑﹐五官靈動勝千官﹐過到六旬猶少﹔定欲成仙﹐空生煩惱﹐只令耳無俗聲﹐眼無俗物﹐胸無俗事﹐將幾枝隨意新花﹐縱橫穿插﹐睡得遲﹐起得早﹐一日淸閒似兩日﹐算來百歲已多。」

板橋解組歸田日﹐有李嘯村者﹐贈之以聯。板橋方宴客﹐曰﹔「嘯村韻士﹐必有佳語。」先觀其出聯云「三絕詩書畫」﹐板橋曰「此難對。昔契丹使者以『三才天地人』屬語﹐東坡對以『四詩風雅頌』﹐稱爲絕對。吾輩且共思之。」限對就而後食﹐久之不屬﹐啟視之﹐則「一官歸去來」也。咸嘆其工妙。

厲樊榭先生鶚葬於杭州西溪王家塢﹐不久﹐遂爲榛莽。後四十餘年﹐何春渚琪遊西溪﹐見艸堆中有樊榭及姬人月上栗主在焉﹐因取歸﹐偕同人送至武林門外牙灣黃山谷祠中﹐掃灑一室以供之。按﹕月上姓朱氏﹐烏程人。王蘭泉先生題其楹云「丈室花同天女散﹔圍摩詩共老人參。」見《蒲褐山房詩話》。

有集四書語爲典肆聯云「以其所有﹐易其所無﹐四境之內﹐萬物皆備於我﹔或曰取之﹐或曰無取﹐三年無攺﹐一介不以與人。」亦自穩切。

吳山尊有題友人某別業云「淥水漾丁簾﹐增我輩閒中風致﹔名園依丙捨﹐祝君家看到云仍。」𨿽無深意﹐而情文斐亹﹐自足動人。

聞吳山尊嘗於歲暮向孫淵如先生貸金﹐先生方自制室內桃符﹐謂山尊曰「君能代我成一佳聯﹐便當如所請。」山尊應聲曰「上相教除名士气﹔至尊親許讀書人。」蓋上句乃董文恭公勗淵如之言﹐對句乃先生出試差復命時所親承天語也。先生喜其雅切﹐卽如所請金數與之。山尊之善於譽人﹐皆此類也。

趙雨樓光祿與餘同直樞地﹐同膺察典﹐而後餘八年始出守鎭江。謁余於吳門﹐索書楹帖。余戲拈宋人句贈之云「醉中擲筆金鑾殿﹔睡起鳴笳鐵甕城。」雨樓甚壯其語﹐然出句有倨侮之嫌﹐𨿽成語亦不敢落筆也。

程春海侍郎最工作聯語﹐余守荊州之明年﹐卽擢淮海監司﹐適侍郎奉使督學黔中﹐過荊時﹐手揮一聯見贈云「南中喜得秦淮海﹔天下願識韓荊州。」人皆服其工敏。後余擢藩吳門﹐侍郎主白下講席﹐贈聯云「名輩出樞垣﹐本杜斷房謀﹐陶甄南國﹔鴻才領詞坫﹐有歐書韓句﹐濡染東吳。」乙未之秋﹐余奉召﹐復出授甘藩。瀕行﹐侍郎贈聯云「霖雨東興﹐樞密上才開遠略﹔好風西笑﹐湖山秀句帶邊聲。」次年餘擢撫桂林﹐入覲時﹐侍郎復贈聯云「洪容齋隨筆成書﹐實著作之淵海﹔範致能驂鸞有錄﹐比宦遊於神仙。」適余方以《退庵隨筆》呈正﹐故出聯云爾。時同覲入京者﹐有賀耦庚中丞。侍郎亦贈聯云「以孝去﹐以忠來﹐到處蒼生望霖雨﹔是賢臣﹐是學者﹐一編經世出名山。」蓋耦庚由江藩告養回籍﹐此次亦奉召復出﹐次聯謂所撰《皇朝經世文鈔》也。

春海贈林少穆督部聯云「理事若作眞書﹐綿密無間﹔愛民如保赤子﹔體會入微。」少穆最工作小楷﹐故出聯自然關合。次聯亦能酷肖其生平。

龔闇齋觀察麗正七十生辰﹐其子定庵儀部求壽聯於春海。春海信筆書與之云「使君政比龔渤海﹔有子才如班孟堅。」余亦寄一聯云「累世紀羣交﹐憶蘭省樞垣﹐齊向後塵趨軌範﹔傳家召杜譜﹐喜皖峯滬瀆﹐共聽兩地頌臺萊。」蓋觀察初由禮部入軍機﹐於餘皆爲前輩。而余宦江南﹐又適值觀察由安慶守擢蘇松監司也。

餘福州老屋在黃巷﹐唐校書郎黃徳溫先生璞故里﹐黃巢所稱儒者之宅﹐相戒勿犯者也。屋之對門爲酒壚。憶初入宅時﹐先叔父九山公手書杜句作門聯云「座對賢人酒﹔門聽長者車。」後酒家酒漸不售﹐遂歸咎此聯﹐以爲「賢人」語含譏諷。公因復集杜句攺署於門曰﹔「宅入先賢傳﹔門聽長者車。」乃不逾年而酒家歇業﹐有一傖父奄有其地﹐攺換門庭﹔後四十年﹐余由蘇藩假歸﹐遂卜居焉。

黃巷新宅之西有小樓﹐余始葺而新之。黃巷中以此樓爲最古﹐因卽榜爲「黃樓」﹐集同人作詩張之。近以詩稿示余小霞﹐爲寄題一聯云「白傅早歸﹐一代福人居福地﹔蘇公再見﹐千秋黃巷重黃樓。」

余於五十八歲引疾歸裏﹐有口號云「擇裏仍居黃巷宅﹔辭官恰及白公年。」李蘭卿以此十四字作分書楹聯相贈﹐時方得文衡山芝南山閣畫卷﹐余自書「芝南山館」扁於廳事﹐蓋寓知難而退之意。並自制一聯云「歷中外廿年身﹐宦海扁舟﹐萬頃驚濤神尙悚﹔就髙低數弓地﹐儒宮環堵﹐三竿曉日夢初醒。」嗣於東園中葺藤花吟館﹐又制一聯云「有客醉﹐無客睡﹐福簡簡吁可愧﹔長歌粗﹐短歌疏﹐詩平平聊自娛。」此二聯頗聞於時﹐江南僚友有以爲妒者。又有百一峯閣﹐爲園中最髙處﹐余所手建並題聯云「平地起樓臺﹐恰雙塔雄標﹐三山秀拱﹔披襟坐霄漢﹐看中天霞起﹐大海瀾回。」客有誦此聯﹐決余必當復出者。

百一峯閣之左有樓三楹﹐余輯《全閩詩鈔》於此﹐因以爲樓額。其聯則集前人句云「藏名詩酒間﹐竹屋紙窗淸不俗﹔養拙江湖外﹐風臺月榭悄無言。」樓之下爲寶蘭堂﹐因庋褚蘭亭石刻於此﹐卽集《蘭亭》字云「隨遇自生欣﹐暖日和風入懷抱﹔靜觀可娛老﹐崇蘭幽竹有情文。」

桂林太守興靜山﹐以四月四日周甲初度﹐余以聯壽之云「宜民頌起延年後﹔壽世筵開浴佛先。」一切其官﹐一切其時﹐同人咸以爲工巧。蓋顏延年曾居此官﹐聊借用二字以寓壽意﹐尙不覺喫力也。

廣西節署之東南隅有銅鼓亭﹐庋大銅鼓一﹐壁上嵌謝蘊山﹑錢裴山二先生銅鼓詩石刻。其上有樓﹐因呼爲銅鼓樓。地勢最髙﹐宜於登眺。桂林千峯百嶂﹐盡在眼中。迄今七十餘年﹐樓漸剝陊﹐樓下榛莽塞徑﹐無過問者。余蒞任之明年﹐始捐俸重修﹐並拂拭銅鼓。時幕府諸君皆能詩﹐因共和謝﹑錢韻張其事﹐僚寀亦以次繼聲﹐遂有《銅鼓聯吟集》之刻。樓旣新﹐僉謂宜有聯﹐因憶前人有集山谷﹑東坡句﹐云「全以山川爲眼界﹔故應賓主盡詩人。」若移作此中聯語﹐情景俱合矣。因書而懸之樓楹云。

桂林棲霞山中有寺﹐由寺後穿山腹﹐可達七星巖。上有碧虛亭﹐爲範石湖舊迹。亭前兩石柱刻聯云「先文穆風流宛在﹔家學士丘壑偶然。」款署範時崇。蓋康熙中曾爲粵西藩伯者﹐先文穆是石湖﹐「家學士」則不知所指﹐徧詢之都人士﹐並檢志乘中﹐皆不得其人﹐存以俟考。

《堅瓠集》云「泉州府學某教授﹐南海人﹐頗立崖岸。一日設宴於明倫堂﹐演《西廂》雜劇﹐有無名子書一聯於學門云﹕『斯文不幸﹐明倫堂上﹐除來南海先生﹔學校無光﹐教授館中﹐搬出西廂雜劇。』某出見之﹐赧然自愧﹐故態頓除。」以下諧語。

《堅瓠集》又云「常熟桑民悅懌以才自負﹐居成均時﹐爲丘仲深所黜。後就教職﹐書對於明倫堂云﹕『文章髙似翰林院﹔法度嚴於按察司。』」

又云「天啟中一巡按﹐爲逆璫造生詞﹐題楹柱云﹕『至聖至神﹐中乾坤而立極﹔允文允武﹐並日月以常新。』有錄其詞以獻魏忠賢者﹐忠賢讀之不解﹐問左右何事說到黃閣老。蓋黃立極者﹐同時宰相之名也﹐左右曰﹕『某禦史與爺作對耳﹗』忠賢艴然變色曰﹕『多大禦史﹐敢與我作對﹗』趣召緹帥拘之﹐左右爲之再三解晰﹐始喜。」

又云「吳郡吳文之﹐初名濟﹐方九歲﹐卽工屬文。嘗自書對聯云﹕『移門欲就山當榻﹔補屋常愁雨濕書。』與同裏張濟同塾讀書﹐客聞其才﹐出對云﹕『張吳二濟聯牀讀。』文之應云﹕『嚴霍同光間世生。』客善繪事﹐自撰句云﹕『畫艸發生﹐頃刻工夫非爲雨。』文之應云﹕『筆花燦爛﹐須臾造化不關春。』客喜﹐卽以爲畫室楹聯云。」

又云「吳門有富翁鄕居者﹐求楊南峯書門對。此翁之祖曾爲人僕﹐南峯題云﹕『家居綠水靑山畔﹔人在春風和气中。』上列『家』『人』二字也﹐見者無不匿笑。」

董文恭公有族人某居京師者﹐廳事懸一舊人所書聯云「賢者亦樂此﹔卓爾末由從。」其字甚雄偉﹐寶之二十餘年矣。一日紀文達師偶過之﹐詫曰「此聯殆不可掛也。」某詰其故﹐師曰「上聯首著『賢』字﹐下聯首著『卓』字﹐非君家遙遙兩華冑耶﹗」某始爽然撤去。

京師戲園每演一劇﹐必分開數日﹐始了其緒。蓋勾畱觀者﹐使不能中途而輟也。有集聯云「把往事今朝重提起﹔破工夫明日早些來。」可稱工切。又鄕村戲臺聯云「父老閒來消白晝﹔兒童歸去話黃昏。」又有集《四書》句云「聞弦歌之聲﹐賢者亦樂此﹔見羽旄之美﹐鄕人皆好之。」上聯謂崑腔﹐下聯則亂彈武戲也。又一聯云「或爲君子小人﹐或爲才子佳人﹐登場便見﹔有時歡天喜地﹐有時驚天動地﹐轉眼皆空。」語𨿽質俚﹐亦自隱括。近有集《禊帖》字云「稽古昔畢類其人﹐賢以生爲﹐趣由醜作﹔托淸閒咸臨此地﹐情隨事感﹐曲有文聽。」又吳立甫拔貢大本醉後爲人促作戲臺聯﹐因集句付之云「古今人何遽不相及﹔天下事當作如是觀。」又有作戲臺後一聯云「凡事莫當前﹐看戲何如聽戲好﹔爲人須顧後﹐上臺終有下臺時。」則幾於格言矣。

京師慶寧園戲臺聯云「大千春色在眉頭﹐記當年翠暖珠香﹐曾遊贍部﹔五萬鶯花如夢裏﹐念此日丁歌甲舞﹐重睡昆侖。」詞意在可解不可解間。或云是乩筆。大抵戲臺聯莊諧並宜﹐但忌俗耳。或集經語云「治世之音安以樂﹔君子有酒旨且多。」則莊重不佻﹐用於官廨尢宜也。

余紫松提戎步云曰「記得圓明園有一戲臺聯云﹕『堯舜生﹐湯武淨﹐五霸七雄丑末耳﹐伊尹太公便算一隻耍手﹐其餘拜將封侯﹐不過搖旗吶喊稱奴婢﹔四書白﹐六經引﹐諸子百家雜說也﹐杜甫李白會唱幾句亂談﹐此外咬文嚼字﹐大都緣街乞食鬧蓮花。』」似此大識力﹐大議論﹐斷非凡手所能爲。或以爲自大內傳出者﹐近之。

對聯有可解頤者。康熙時﹐廣東詩僧住海珠寺﹐交通公卿﹐寺塑金剛與彌勒環坐﹐對聯云「莫怪和尙們這般大樣﹔請看護法者豈是小人。」又楊蘭坡題倒坐觀音像云「問大士緣何倒坐﹔恨凡夫不肯回頭。」又江西某君題養濟院云「看諸君腦滿腸肥﹐此日共餐常住飯﹔想一樣鐘鳴鼎食﹐前身都是宰官身。」

乾隆庚子歲﹐二藏活佛來朝﹐供帳極盛﹐住雍和宮﹐遠近僧徒參謁者﹐月以千計。活佛髙坐跏趺﹐無少動也。未幾以出痘死。有好事者送一挽聯云「渺渺三魂﹐活佛竟成死鬼﹔迢迢萬里﹐東來不見西歸。」時傳爲笑柄。

魏善伯徵士題範覲公中丞廁聯云「成文自古稱三上﹔作賦於今過十年。」廁不必聯﹔然如此雅切大方﹐亦自可喜。若《一夕話》所載﹕「莫道輪回輸五穀﹔可儲筆札賦三都。」又﹕「但願生民無殿屎﹔不慚宰相受堂餐。」又﹕「官司不令多中飽﹔燕飲應知無後艱。」則又遜前語矣。

繆蓮仙《塗說》云「安徽無爲州老諸生得欽賜舉人﹐自作一堂聯云﹕『並未出房﹐幸虧得白頭髮秀士﹔何嘗中式﹐倒做了黑耳朵舉人。』蓋俗以衙門中未上名而幫差者爲『黑耳朵』﹐故戲用之。又有一廩膳生﹐得欽賜副榜者﹐亦自書一堂聯云﹕『說甚功名﹐只免得三年一考﹔有何體面﹐倒少了四兩八錢。』未句蓋言廩祿也。」

袁簡齋先生云「或傳程魚門編修晉芳《京中移居》詩云﹕『勢家歇馬評珍玩﹐冷客攤錢問故書。』予笑曰﹕『此必琉璃廠也。』詢之果然。因記商寶意移居﹐周蘭坡與萬晴初訪之﹐見門對云﹕『豈有文章驚海內﹔從無書札到公卿。』萬曰﹕『此必商君宅矣。』詢之亦果然。」

《續消夏錄》云「張明經晴嵐﹐除夕前自題門聯云﹕『三間東倒西歪屋﹔一个千錘百煉人。』適有鍛鐵者﹐求彭信甫書門聯﹐信甫戲書此二句與之。兩家望衡對字﹐見者無不失笑。二人本辛酉拔貢同年﹐頗契厚﹐坐此竟成嫌隙。所謂凡戲無益﹐此亦一端也。」

魯亮儕觀察性粗豪﹐而所居屋狹﹐自署其門聯云「兩間東倒西歪屋﹔一个南腔北調人。」見《茶余客話》。

《堅瓠集》載﹕「漳浦趙從誼知獨山州﹐州城極荒涼﹐衙署尢陋﹐趙自題楹柱一聯云﹕『茅屋三間﹐坐由我﹐臥由我﹔里長一个﹐左是他﹐右是他。』」

《柳南隨筆》云「崑山歸元恭先生﹐狂士也。家貧甚﹐扉破至不可闔﹐椅敗至不可移﹐則俱以緯蕭縛之。遂書一扁曰『結繩而治』。又除夕署其門楹云﹕『一槍戳出窮鬼去﹔雙鉤搭進富神來。』其不經多此類﹐時人呼之爲『歸癡』云。」

陳文恭《續訓俗遺規》內載一事云「常州一老布衣﹐平時姦狡﹐自號淸客。書門對曰﹕『心中無半點事﹔眼前有十二孫。』有人續寫其下云﹕『心中無半點事﹐半生不曾完糧﹔眼前有十二孫﹐十个未經出痘。』見者絕倒。」

有一縣令自題其署外大門云「愛民若子﹔執法如山。」實非良吏也。他日有無名子續寫其後﹐成一長聯云「愛民若子﹐牛羊父母﹐倉廩父母﹐供爲子職而已矣﹔執法如山﹐寶藏興焉﹐貨財殖焉﹐是豈山之性也哉。」記得宋漫堂《筠廊偶筆》中載﹕「一年老令君大書縣治之前曰﹕『三不要。』下注﹕『一不要錢﹐二不要官﹐三不要命。』次日視之﹐則每行下各添二字﹕『不要錢』下曰『嫌少』﹔『不要官』下曰『嫌小』﹔『不要命』下曰『嫌老』。」蓋與此同一惡謔也。

有某太守﹐淸苑人﹐曾令涇縣﹐以貪酷聞。一日晨起﹐見廳事貼一《四書》集句聯云「彼哉彼哉﹐北方之學者﹐何足算也﹔戒之戒之﹐南人有言曰﹐其無後乎。」

前明袁萚庵於令以荊州守罷歸﹐流寓金陵﹐落魄不得意。大書門聯云「佛言不可說﹐不可說﹔子曰如之何﹐如之何。」亦自謂以經對經也。

明末有海中渠魁﹐至普陀山設齋一月﹐手題楹柱云「自在自觀觀自在﹔如來如見見如來。」其字至今猶存。

公牘中字義多不可解。嘉應湯滋圃遊幕南陽時﹐戲作聯云「勞形於詳驗關咨移檄牒﹔寓目在欽蒙奉準據爲承。」亦所謂以不解解之也。

嘉慶間﹐粵洋有巨盜郭﹐忘其名﹐乳名郭婆帶﹐𨿽剽掠爲生﹐而性頗好學。舟中書籍鱗次﹐無一不備。船頭一聯云「道不行﹐乘桴浮於海﹔人之患﹐束帶立於朝。」在洋驛騷多年﹐官兵莫敢捕治。後爲百菊溪制軍招降。予以官﹐辭不受﹐於羊城買屋課於﹐以布衣終。

嘉慶間﹐周蓮塘大宗伯兆基甍﹐徳州盧南石師代之。時費西墉爲京兆尹﹐與周至好﹐往弔日﹐一哭而殂。京師戲爲周作挽聯云「一品頭銜讓南石﹔三聲腸斷失西墉。」

李艾塘云「揚州虹橋東岸﹐有靈土地廟。其前爲過街亭﹐凡喪殯出城﹐廟僧輒有路祭﹐禮拜誠敬之意﹐如所親暱﹐以此爲終歲盂飯計。惟風雪苦寒不能出戶時﹐但於枕上聞千百人履聲及笑語歌咢﹐不絕於耳﹐每生寶山空回之感。廟中有集聯云﹕『到處雲山到處佛﹔當坊土地當坊靈。』上語爲金冬心農《登嵩雜述》詩句﹐對語爲鄭板橋題如臯土地廟聯﹐句云﹕『鄕裏鼓兒鄕裏打﹔當坊土地當坊靈。』」

「靑春鸚鵡﹐楊柳樓臺」﹐司空表聖《詩品》句也。陳曼生郡丞集二句爲對云﹕『綠綺鳳凰﹔梧桐庭院。」注云「張子野詞。」請梁山舟學士爲書楹帖﹐學士愛其工麗﹐欣然書之。後徧考子野詞﹐並無此二句。蓋竟屬郡丞杜撰也。

嘉靖末﹐宜興大疫﹐有二靑衿俱死﹐同上閻王殿﹐一從東廊﹐一從西廊﹐各相眄以目。王察其籍﹐皆以無罪放回。從東者述所見柱上聯﹐語爲﹕「天道地道﹐人道鬼道﹐道道無窮。」恨不見西柱對。從西者述所見云「胎生卵生﹐濕生化生﹐生生不已。」其餘所見皆同。

福州鄕俗﹐每逢端午節﹐旣於朔日懸蒲插艾於門庭﹐而五日午時﹐又必用紅箋書對句﹐貼於楹柱﹐謂之午時書。蓋自前明已然﹐亦桃符之別調也。相傳徐振烈卽徐五自作門前午時書云「門幸無題午﹔人慚不識丁。」曹石倉先生以此賞異之。近日通行之語﹐如﹕「海國中天節﹔江城五月春。」及「保艾思君子﹔依蒲祝聖人。」語尙近雅。時人又有自出新制者﹐未免纖佻﹐其用「艾旗招百福﹐蒲劍斬千邪」及「蒲帶榮封一品﹔艾旗捷報三元」舊語者﹐蓋十家而九﹐則墮入惡道矣。

程春海侍郎在京邸續娶﹐黃左田先生贈聯云「調羹定識威姑性﹔灑翰應增呂子書。」陳石士前輩用光亦贈聯云﹔「博議書成臨月按﹔合歡酒熟對花斟。」皆自謂雅切續娶﹐時亦頗傳誦之。按﹕此沿用俗傳《東萊博議》成於新娶一月事﹐實未考也。本書自序﹐謂「屏處東陽之武川裏﹐有從遊者﹐談余語隙﹐波及課試之文﹐乃取左氏書理亂得失之迹﹐疏其說於下。旬儲月積﹐浸就篇帙」云云。無一語涉及新娶者。又考呂公年譜﹐初娶韓元吉女﹐在紹興二十七年﹐時居信州﹐不居東陽。後乾道三年﹐持母喪﹐居明招山。學子有來講習者﹐四年已成《博議》。五年二月除服﹐乃繼娶韓氏女弟。則是書實成於喪制中﹐流俗所傳﹐不足辧矣。序

《楹聯叢話》之輯﹐始於桂林節署。閱二年而稿成。時遠近知好以佳聯錄示者猶紛至沓來﹐因前書已剞劂過半﹐無由潺入﹐姑存篋衍而已。辛丑仲春﹐防堵梧江﹐未遑從事鉛槧。夏初﹐奉量移蘇撫之命﹐由湘江放荊江﹐順流以達吳中。甫受事卽提兵海上﹐勞勞軍事者四閱月。旋以病作﹐乞假解組﹐養屙邗上者又四閱月。復緣海氛孔棘﹐倉猝南奔﹐從干戈擾攘中飛渡錢江﹐甫得卸裝南浦。合計兩年來往返奔波不下八千里。流連勝地﹐邂逅名流﹐所見所聞﹐輒有埤益。因復條舉而件系之﹐仍依前編分門之例﹐編成四卷﹐題爲《楹聯續話》﹐遂付梓人。憶在桂林時﹐每得一聯﹐輒與陳蓮史﹑余小霞﹑陳海霞﹑桂舫諸君子賞析之。付梓時﹐又得小霞專任校字之役﹐故成書不覺其難。撫今思昔﹐時異境遷﹐老病日增﹐徒形兀兀。蓋不禁感慨系之也。道光癸卯夏至節﹐福州梁章鉅撰於浦城池上艸堂。故事

余輯《楹聯叢話﹣﹣前編》﹐「應制門」所錄《野獲編》中袁文榮撰嘉靖齋醮對聯「洛水元龜」云云﹐實當攺入「故事門」。今考鈕玉樵琇《觚剩》亦載此事﹐云「昆侖山人初入都﹐客淮南李公春芳所。時世宗齋居西宮﹐建設醮壇﹐敕大臣制靑詞一聯懸於壇門。春芳使山人爲之。山人走筆題曰﹕『洛水靈龜初獻瑞﹐陽數九﹐陰數九﹐九九八十一﹐數數通乎道﹐道合元始天尊﹐一誠有感﹔岐出威鳳兩呈祥﹐雄聲六﹐雌聲六﹐六六三十六﹐聲聲聞於天﹐天生嘉靖皇帝﹐萬壽無疆。』李以進呈﹐深加獎賞。由是公卿互相延譽。其本傳謂『大臣應制靑詞多假手山人』者以此。乃他人移之別氏﹐則以雕虫爲山人諱也。」按﹕此與《野獲編》所載互異。《前編》所錄「元龜丹鳳」﹐此作「靈龜威風」﹐尙可兩存。而《前編》作「雄鳴雌鳴」﹐則系傳寫之誤﹐自應從此作「雄聲雌聲」﹐以與「三十六聲」相應也。

周櫟園《書影》云「坡公嘗言奉使西邸時﹐見書此數句﹐愛而錄之﹐云﹕『人間有漏仙﹐兀兀三杯醉。世上無眼禪﹐昏昏一枕睡。𨿽然沒交涉﹐其柰略相似。相似尙如此﹐何況眞个是。』汴人劉酒者﹐無名字﹐人卽以『酒』呼之﹐己亦以自名。能畫人物。賣畫得錢﹐則與酒家。余見之七年﹐無夕不醉。醉中作畫﹐酒气拂拂從十指間出。嘗乞餘額其艸堂﹐余取坡公語題曰『略似庵』﹐以『人間有漏仙﹐三杯兀兀﹔世上無眼禪﹐一枕昏昏』爲楹聯。酒得之殊自喜。」

施愚山《矱齋詩話》云「龍濟寺在吉水城東南﹐踞東山勝處。蘇長公初到嶺外﹐曾過此寺﹐題聯云﹕『天上樓臺山上寺﹔云邊鐘鼓月邊僧。』手書刻於柱﹐明末猶存。或曰﹕『此坡老詩中一聯也。』惜未見其全篇。」

先資政公曰﹕凡著述一書﹐無論大部小種﹐皆須有益於世﹐有益於人﹐使讀者有所感發而興起﹐乃爲可貴。記得先四代祖司訓公諱珪《雪園雜紀》中有一條﹐眞齊家寶訓也。其言云「前明南京禮部尙書余姚孫忠烈公燧殉宸濠之難。其子文恪公陞續娶楊夫人﹐花燭日﹐前妻三子鑨﹑鐘﹑鋌匿不出拜。文恪甚怒﹐曰﹕『我家一門忠孝﹐今無禮若此﹐非吾子也。』使家人覘之﹐則皆在書塾中相持而哭。楊夫人親往塾中見諸子﹐喜曰﹕『他日皆大器也。』文恪怒爲之解。文恪訓子嚴﹐尋常不得出書塾。每晨至門首﹐加鑰而去。一日﹐楊夫人偶至其處﹐自窗隙潛窺﹐三子皆不在其中﹐而門扃如故。乃開門入視。最後見壁上懸一畫﹐畫後一門通焉。察之﹐則並未外出﹐乃各與其妻聚談耳。楊夫人亦不語﹐惟手書一聯懸於壁云﹕『愛惜精神﹐畱此身擔當宇宙﹔蹉跎歲月﹐將何日報答君親﹖』諸子見之﹐皆發憤。後皆顯達。其季子鑛﹐楊夫人所出﹐世所稱月峯先生者﹐官尙書。亦母教也。」

周櫟園《閩小紀》云「侯官林太守春澤﹐正徳甲戌進士﹐爲戶部主事。疏諫南巡﹐遷員外郎。以司藏失盜鐫秩。復歷南京刑部郎中﹐出知松番府﹐免歸。公生於成化庚子﹐至萬曆己卯﹐年百歲。有司建『人瑞坊』。子應亮﹐以戶部侍郎侍養﹐亦年七十矣。起拜矍鑠如壯年。應亮子如楚﹐工部侍郎。公嘗率少司農﹑少司空田中觀耘﹐鄕人立碑紀之﹐一時以爲盛事。其大門有自撰楹聯云﹕『四十登科﹐甲戌還登甲戌榜﹔五旬生子﹐長孫又抱長孫兒。』至癸末十月卒﹐年百有四歲。其百歲時猶生一女﹐適雲南督學鄧原嶽。三代進士﹐五代同堂﹐一時有『東西林』之稱。東林居林浦﹐卽『三代五尙書』之家﹔西林居南嶼﹐卽『人瑞』翁宅也。」

《雪園雜紀》云「林浦林家有『七科八進士﹔三代五尙書』之稱。林文安公瀚爲第一代尙書﹔子二﹕康懿公廷昂文僖公廷機﹐文僖子文恪公燫及其弟烴亦俱接武爲尙書。祠堂中有一聯云﹕『國師三祭酒﹔宮保五尙書。』」

羅景綸大經《鶴林玉露》云「杜成己爲相﹐以日見賓客疲神妨務﹐無益於事﹐乃不復見客。但設靑櫃於門﹐有欲言利害者投之。越旬日﹐並櫃撤去。有題一聯於府門者曰﹕『杜光範之門﹐人將望而去矣﹔撤暗投之櫃﹐我且捲而懷之。』夫題門者薄矣﹐而成己此舉亦未之思也。」

《陳白沙先生行狀》載﹕「有李某﹐裹糧自嘉魚數千里從學白沙﹐凡二年﹐先生服食行纏待之如子弟。後築『楚雲臺』以居之。臺榜一聯云﹕『有月嚴光瀨﹔無金郭隗臺。』其欲來天下之善蓋如此。」

施愚山《矱齋雜記》云「董思白﹑陳眉公以詞翰相推重。董年八十五﹐臨終﹐索婦人紅衫絳繻爲服。陳年八十三﹐將逝之前﹐辟穀數日﹐盛爲詩歌﹐以書別親友﹐仍自題一聯云﹔『啟予足﹐啟予手﹐八十年臨深履薄﹔不怨天﹐不尢人﹐三千界魚躍鳶飛。』擲筆而逝。亦可謂了然於去來者矣。」

又《家風輯略》云「天啟丁卯間﹐余季父砥園公受知於督學使者賈侍禦﹐補邑諸生。先考述明公贈之楹聯云﹕『誦鼎上辭﹐長願景行正考父﹔任天下事﹐可能遙揖範希文。』其相勗之意深矣。」

陳眉公繼儒《見聞錄》云「翟公欒嘗自制對聯云﹕『靜亦靜﹐動亦靜﹐五臟克消夫欲火﹔榮亦忍﹐辱亦忍﹐平生不履於危機。』常熟嚴公訥輔政時﹐封公尙在﹐其門聯云﹕『堂上雙親壽﹔朝中一品家。』申公時行解相印歸﹐其堂聯云﹕『無毀無譽﹐三代直道而行﹔知止知足﹐四時成功者退。』陸文裕公在京邸中﹐則榜世廟禦撰一聯云﹕『抑人是自抑﹔揚人其自揚。』都城鄭宮保敬庵諱紳者﹐以工部尙書告老﹐其堂聯云﹕『世多君子扶皇極﹔天放閒人養太和。』翟中丞諱鵬者﹐其堂聯云﹕『徒有寸丹懸帝闕﹔竟無尺素達權門。』王中丞璣﹐更號六陽山人﹐嘗榜其堂曰﹕『偶爾謝上天富貴﹔歸來作平地神仙。』又有『天上有人扶日月﹔山中安我老漁樵。』吾鄕包公節與弟孝﹐以兄弟進士爲南北兩臺。其門聯云﹕『兄進士﹐弟進士﹐一天雨露﹔南禦史﹐北禦史﹐兩地風霜。』湯東谷廳事春聯云﹕『東坡居士休題杖﹔南郭先生且濫竿。』後廳曰﹕『片言曾折獄﹔一飯不忘君。』蓋東谷嘗從興濟伯楊忠定公奉迎鑾輿﹐故云。其東偏曰﹕『暫拄西山笏﹔閒開北海尊。』其西偏曰﹕『長身惟食粟﹔老眼漸生花。』豪俠之气可以想見。」

前輯《楹聯叢話》中已采入周暉《金陵瑣事》。玆覆閱之﹐尙有三條可補入者。如雲﹕「太祖賜駙馬梅殷府門春聯云﹕『人間塵俗不到處﹔闕下恩榮第一家。』」又云「成祖殺方孝孺於聚寶門外。有門人廖鏞﹑廖銘檢其骨葬之﹐不封不樹﹐莫可認識。今諸縉紳立方祠於永寧寺後山﹐又聚土爲墳。上海徐鯨刻一聯於華表云﹕『十族遺骸埋聚寶﹔千年孤冢表長幹。』」又云「有士人因病出神﹐入閻羅殿﹐記得殿中楹柱一聯云﹕『是是非非地﹔明明白白天。』」

《興化府誌》云「正統間﹐東鄕王常字大經﹐以禦史言事﹐左遷知莆田縣事﹐政務嚴明。嘗書聯署楹云﹕『牧民猶帶舊風霜。』見者咸以爲佳。其妻黎氏通書史﹐語常曰﹕風霜﹐禦史職也。君今出牧﹐柰何專尙嚴乎﹖請易『猶帶』二字曰『無事』﹐何如﹖常欣然﹐遂攺之。」

《寧徳縣誌》云「主簿丁大全﹐因旱﹐令人以銀瓶乞水於百丈龍潭。取之﹐得瓦瓶歸。大全疑之﹐復造銀瓶﹐躬往投之﹐又得瓦瓶。大全祝曰﹕『龍神有靈﹐若吾後當顯貴﹐幸示靈異。』譚中果露龍爪。大全後登宰府﹐奏封龍王。架石爲亭﹐題聯云﹕『龍從百丈潭中起﹔雨向九重天上來。』今亭址猶存。」

相傳明末倪鴻寶詣呂晚邨﹐呂揭一聯於堂楣﹐云「囊無半卷書﹐惟有虞廷十六字﹔目空天下士﹐只讓尼山一个人。」後呂詣倪﹐倪亦揭一聯於堂﹐云「孝若曾子參﹐才足當一字可﹔才如周公旦﹐容不得半點驕。」兩人之優劣見矣。

孫柳君孝廉衍慶《辛廬隨筆》云「前明嘉靖間﹐湖州潘時良司空季馴最敬關帝。督南河時﹐有二蛟爲患。公夢帝許助以神力﹐遂斬之。今蛟首一在髙家堰關帝廟中﹐一藏公家。每歲於毘山麓祀帝時必陳之。當毘山廟落成日﹐眾擬撰楹聯未就。忽一素不識字之田夫入座提筆﹐大書『漢壽亭侯廟』五字扁。又署楹聯云『悠悠乾坤共老﹔昭昭日月爭光』十二字﹐不署款而去。人或追問之﹐則自云『不知所爲』也。書體絕似虞永興﹐今猶存廟中云。」

王漁洋《隴蜀余聞》云「劉以平字近塘﹐猗氏人。爲諸生時﹐夢入宮殿中﹐有王者命坐對弈。又至一所﹐石門懸聯句云﹕『鸚鵡能回千載夢﹔麒麟空臥萬年秋。』不解所謂。旣登進士﹐爲潞王府官﹐王敬禮如賓師。遷陜西行太僕卿﹐過武后墓﹐墓上石刻一聯﹐卽夢中所見也。」

又《香祖筆記》云「廣州城南長壽庵有大池﹐水通珠江﹐潮汐日至。池南有髙閣甚麗﹐可以望海。其下曰離六宮。主僧某乞余制爲楹聯﹐余題句云﹕『紅橋映海三更月﹔石瀃通江兩度潮。』紀實景也。」

又云「康熙時﹐上駐蹕杭州。時山陰耆民王錫元同胞兄弟五人見於行宮。長﹑次系雙生﹐皆年八十歲﹔三者七十八歲﹔四者七十六歲﹔五者七十五歲。率子侄凡十七人﹐孫十八人。賜宴賜緞﹐又賜扁額云﹕『一門人瑞』。皇太子賜聯云﹕『五枝錦樹榮今代﹔百秩仙籌萃一門。』」

鈕玉樵曰「苕中吳磐家饒於貲﹐工書博學。甲申後﹐絕意進取。學使者張安茂題其居爲『才人節士之廬』。然負气甚髙﹐未能韜晦。順治中﹐官方山備兵吳興﹐與之友善。因重修逸老堂﹐乞其長句一聯﹐鐫懸堂柱。吳走筆書云﹕『山川無恙﹐嘆前輩風流何處﹐但古道斜陽﹐冷煙衰竭﹐盡悲涼人物﹐止剩寒鴉﹔臺閣重新﹐問蒼穹英雄誰是﹐有補天巨手﹐回日雕戈﹐待整頓乾坤﹐再來杯酒。』詞旣悲壯﹐書復蔚跂。有怨家潛錄其語﹐以吳『陰蓄異謀』首之帥府﹐禍幾不測。方山知之﹐乘夜撤去﹐力爲回斡。費千餘金﹐事乃已。」

《秋燈叢話》云「夏太史力恕﹐孝感人。康熙庚子﹐夢謁關帝廟﹐帝諭之曰﹕『廟聯多不愜余意。如三分忠義等字﹐適足增余痛。好另爲作對﹐將元爾矣。』授以巨筆﹐夏書云﹕『英雄幾見稱夫子﹔豪傑如斯乃聖人。』帝稱善。醒而識之﹐遂謹鐫板而懸於廟。是科鄕試果第一。」按﹕「英雄」十四字熟在人口﹐而不知其出於夏也。

《茶余客話》云「孫藩使含中太翁爾周﹐宰浙時﹐獨行杭州城外蔬村中﹐一望土冢累累。見粉墻﹐卽往索茶。一小婢舉竹椅出令坐﹐捧苦茶一盞飲之。須臾去﹐呼之不出。見門上一聯云﹕『兩口居山水之間﹐妻忒聰明夫忒怪﹔四面皆陰燐所聚﹐人何寥落鬼何多。』」嚴問樵曰「此歸元恭所自署聯﹐云﹕『兩口寄安樂之窩﹐妻太聰明夫太怪﹔四鄰接幽冥之地﹐人何寥落鬼何多。』」

鈕玉樵曰﹕故友王師石嘗言「嘉靖丁淸惠公爲南畿操江時﹐巡視郭外。偶過刻字店﹐頤指左右﹕『呼其人來』﹐而肩輿已行。閱三日﹐中軍押一人﹐投之階下﹐曰﹕『刻字店主到。』公已忘之﹐熟視良久﹐曰﹕『汝店所刻扁字筆畫有訛﹐呼汝令攺耳﹐無他也。』其人自公呼﹐隨被鋃鐺鎖至軍府。迨三日後還家﹐中人之產已費其半矣。是知愼爾出話﹐爲民上者尢所宜愼。子他日學成而仕﹐尙其念之。」故余宰白水﹐題一聯於後堂云「丹毫一點﹐乃吾民利害攸關﹐須念悖出必將悖入﹔白日三竿﹐卽爾室公私畢照﹐莫謂知顯不在知微。」念故友之箴言也。

紀文達師《閱微艸堂筆記》云「明永樂二年﹐遷江南大姓實畿輔。始祖椒坡公自上元徙獻縣之景城﹐子孫繁衍﹐析居崔莊﹐在景城東三里。今土人以『仕宦科第多在崔莊紀』﹐不過舉其盛耳。而余族則自稱『景城紀』﹐不忘本也。椒坡公故宅在景城崔莊間﹐兵燹久圮。其址屬族叔楘庵家。楘庵從余受經﹐以干隆丙子舉鄕試﹐擬築室移居於是。先姚安公爲預題一聯云﹕『當年始祖初遷地﹔此日云孫再造家。』後室不果築﹐而姚安公以甲申八月棄諸孤。卜地惟是處吉﹐因割他田易諸楘庵而葬焉。前聯如公自讖也。」又云「劉念臺先生官總憲時﹐題禦史臺一聯云﹕『無欲常教心似水﹔有言自覺气如霜。』」

蔡佛田鴻逵《紫荊樹館雜著》云「康熙間﹐蔡屏山王楨由內閣中書攺四川仁壽縣令。當謁選之初﹐夢至一所﹐左右皆遭火毀。復歷荒艸頹垣中﹐則關聖帝像在焉。肅拜畢﹐仰觀楹間有聯云﹕『打開義利關﹐具見英雄過人气槪﹔參透天人路﹐便是聖賢行己工夫。』此壬辰春事。迨乙未蒞縣事﹐一一如所歷。適士民修廟工竣﹐因書前聯以獻云。」

袁簡齋曰「吳江徐布衣靈胎有權奇倜儻之名。余嘗訪之於吳下。年近八旬﹐語猶風生泉湧。所居鄰太湖七十二峯﹐招之可到。署其門云﹕『一生那有眞閒日﹔百歲仍多未了緣。』又預營生壙﹐自題其墓門云﹕『滿山靈艸仙人藥﹔一徑松風處士墳。』」

祖舫師曰「前明葛屺瞻寅亮督學吾閩﹐士林頌之。官至少司農。甲申後﹐樂浦城山水之美﹐避居於此。四方耆宿日來造訪。自署其門云﹕『豈有文章驚海內﹔漫勞車馬駐江幹。』州府屢勸之入都﹐遂閉門不出。」

李劍溪太僕光云曰「吾鄕京宦前輩有延師課子者﹐於本宅近處另辟精室一區﹐聽館師出入自便。乃其師好嬉遊﹐無日不到城外戲園中聽劇。同鄕知好有訪之者﹐十有八九不得晤。因新歲換寫桃符﹐何念修少宰逢僖適知其事﹐因戲書一聯懸於門云﹕『園日涉而成趣﹔門𨿽設以常關。』次日﹐館師見之﹐卽襆被而去。」應制

繆蓮仙艮《塗說》云「乾隆四十五年﹐七旬萬壽時﹐聖制有『七旬天子古六帝﹔五代孫曾予一人』之聯。其時臣工之撰燈聯者﹐皆敬本此意以爲闡繹﹐誠千載一時也。謹按﹕漢世宗孝武皇帝在位五十四年﹐壽七十一歲﹔梁髙祖武皇帝在位四十八年﹐壽八十六歲﹔唐髙祖神堯皇帝在位九年﹐壽七十一歲﹔唐元宗明皇帝在位四十四年﹐壽七十七歲。六帝皆年逾七十。若五世同堂﹐則曠古帝王所未有矣。豈不盛哉。」

朱緘三孝廉秉銘曰「聞乾隆五旬萬壽時﹐京師經壇有聯云﹕『四萬里皇圖﹐伊古以來﹐從無一朝一統四萬里﹔五十年聖壽﹐自玆以往﹐尙有九千九百五十年。』气象髙闊﹐設想奇創﹐對仗亦新而穩﹐與尋常楹聯路徑迥乎不同。相傳爲紀文達公所撰﹐否則必屬彭文勤公﹐他人無此手筆也。」

黃霽靑太守安濤曰「乾隆甲辰﹐髙宗南巡至浙江。杭城人家有懸桃符者﹐句云﹕『一歲雙春三月閏﹔六巡兩浙萬民歡。』又﹐五十五年﹐恭遇八旬萬壽﹐民間有頌聯云﹕『自古罕聞聖天子八旬萬壽﹔於今方見大皇帝五代一堂。』兩聯語意𨿽質﹐卻極自然穩貼﹐可以見艸野芹曝之忱。」

程春廬曰「乾隆五十五年﹐恭值八旬萬壽。京中有一經壇燈聯極典麗﹐又極渾成﹐竟如天造地設者。句云﹕『八千爲春﹐八千爲秋﹐八方向化八風和﹐慶聖壽八旬逢八月﹔五數合天﹐五數合地﹐五世同堂五福備﹐正昌期五十有五年。』相傳是河間紀文達公手筆。」蓋信非吾師不能也。

鄭仁圃太守瑞麟曰「嘉慶己巳﹐恭祝五旬萬壽﹐福州經壇設在鰲峯書院。余曾擬一聯云﹕『沙數恆河合十﹐佛稱無量壽﹔潮音大海呼三﹐聲協不周風。』又擬戲臺聯云﹕『曲譜四詩﹐天保九如篇第一﹔舞分兩向﹐太平萬歲字當中。』時院課卽以此命題。余此兩聯曾爲遊彤卣師錄用。至己卯﹐恭祝六旬萬壽﹐經壇亦設鰲峯書院。所有燈聯俱周蒼士廣文嘉璧擬作。如雲﹕『屆二十四年﹐初周斗極﹔祝萬八千歲﹐遠紹天靈。』又云﹕『如大海潮音﹐衢歌祝聖﹔比恆河沙數﹐壽宇添籌。』又云﹕『呼萬歲者三﹐康疆逢吉﹔等百王而上﹐福祿來崇。』又云﹕『帝命式九圍﹐俾緝熙於純嘏﹔皇斂時五福﹐用敷錫厥庶民。』又云﹕『功旣成矣﹐世旣貞矣﹐參天貳地﹔鼚乎鼓之﹐軒乎舞之﹐蹈徳詠仁。』」按﹕乾隆年間兩次慶典﹐經壇燈聯﹐聞俱系陳秋坪登龍﹑黃耦賓世發﹑張燮軒經邦及吾師鄭蘇年光策﹑林暢園茂春諸先生所擬。余少時尙見先大夫手錄成本﹐極其壯麗矞皇。今此本不知何時失去。屢向他處訪覓副本﹐杳不可得。惜哉﹗

道光辛丑八月﹐吳郡紳士於元妙觀恭設經壇﹐祝六旬萬壽。時朱蘭坡侍講珔方爲紫陽書院山長﹐撰次燈聯數副﹐具見精思。如雲﹕「六位仰時成﹐六龍禦世﹐六鳳儀廷﹐聖徳備膺九五福﹔十華徵券錫﹐十賫孚恩﹐十全繼續﹐慈闈歡溥萬千觴。」此於每句分嵌「六﹑十」兩字也。又云「元符根太極﹐五百歲爲春﹐五百歲爲秋﹐春秋算協福籌﹐八葉椿開無量壽﹔妙果證長生﹐三千年一花﹐三千年一實﹐花實數周星紀﹐九重桃獻大羅天。」此於首句分用「玄﹑妙」兩字也。又云「大地歡臚殷庶﹐道統際重熙﹐六葉升恆﹐萬國萬年長拱極﹔淸時盛譜和聲﹐光天歌復旦﹐十華糺縵﹐壽星壽宇徧騰輝。」此每句首一字合成「大淸道光六十萬壽」也。又云「八音節﹐八風和﹐月輪正滿﹔十瑞臻﹐十章獻﹐日馭方中。」此兩聯中分用「八月十日」字也。廟祀

蘇州泰伯廟中無佳楹帖﹐惟齊梅麓彥槐有題泰伯墓柱一聯云「誌異徵誅﹐三讓兩家天下﹔功同開辟﹐一抔萬古江南。」語殊壯闊。曾見近人筆記亦載此聯﹐脫卻「誌異功同」八字﹐又以爲齊眉樓所撰﹐殊可笑也。

安溪李文貞公爲直隸巡撫﹐祈雨於關廟﹐有應﹐謝以聯云「我意祈麥秋﹐澤隨地徧﹔公靈震華夏﹐日在天中。」按﹕此切事成文﹐而「麥秋」﹑「華夏」對仗自然工穩﹐語亦正大相稱。

常州荊溪縣有關帝廟﹐楹帖皆不佳。齊梅麓作宰時﹐易以新聯﹐云「威鎭雄州﹐野樹尙含荊浦綠﹔神遊故國﹐夕陽偏照蜀山紅。」荊浦﹑蜀山皆縣中地﹐關合亦尙渾成。又撰一聯云「志在春秋﹐孔聖人未見剛者﹔气塞天地﹐孟夫子所謂浩然。」頗得意。然余終嫌「志在春秋」語非正史所有也。

黃右原比部奭曰「記得關廟聯尙有兩家可錄者﹐忘爲何人所撰。一云﹕『王業不偏安﹐拒操和權﹐諸葛猶非知己﹔春秋大一統﹐帝蜀寇魏﹐紫陽乃許同心。』一云﹕『生蒲州﹐輔豫州﹐保荊州﹐鼎峙西南﹐掌底江山歸統馭﹔主玄徳﹐友翼徳﹐仇孟徳﹐威鎭華夏﹐眼中漢賊最分明。』」按﹕原本作「兄玄徳﹐弟翼徳」﹐近於演義。陳壽《志》𨿽有「義同兄弟」之語﹐並無孰兄孰弟主名。攺本較爲妥協。

趙甌北有關廟聯云「乃聖乃神﹑乃武乃文﹐扶四百載承堯之運﹔自西自東﹑自南自北﹐如七十子服孔之心。」余於《聯話前編》偶遺之。

浦城西陽嶺上有關廟﹐邑人朱緘三孝廉有一聯云「至誠之動﹐孚及豚魚﹐𨿽阿瞞莫敢不服﹔大義所歸﹐堅如金石﹐惟使君乃得而臣。」孝廉之子春門茂才箎亦獻聯云「前杜氏而好春秋﹐仗義宣威﹐此老原非徒左癖﹔後岑侯而鎭荊楚﹐奉詞伐罪﹐彼蒼何忍聽彭亡。」詞气並岸異不凡。

朱蘭坡曰「關廟聯多用生前事﹐遂成俗套。余曾擬制一聯﹐但言尊崇顯赫之意。云﹕『帝爽有昭明﹐當朝謚號增崇﹐奉戴儀同文廟肅﹔神功無代謝﹐亙古河山作鎭﹐靈長運過蔣侯奇。』」按﹕此與吾鄕龔海峯先生所撰命意正同﹐可謂異曲同工﹐不落窠臼者矣。

蘇鰲石廷尉廷玉曰「琢州張桓侯廟聯﹐多狀其雄糾語﹐究屬莽夫气象﹐於尊崇之義未合。惟方葆巖維甸作直藩時有聯云﹕『使君乃天下英雄﹐誼同骨肉﹔壽侯爲人中神聖﹐美並勛名。』以先主﹑關帝兩人夾出﹐恰稱身分。」按﹕帝曾封漢壽亭侯﹐「壽侯」二字似未協﹐尙應酌易也。

四川成都城外有丞相祠堂﹐楹聯林立。鄂潤泉督部鄂山聯云「望重南陽﹐想當年羽扇綸巾﹐忠貞扶季漢﹔澤周西蜀﹐愛此地浣花濯錦﹐香火擁靈祠。」又蔣礪堂節相攸銛聯云「曰宮曰殿﹐曰幸且曰奔﹐詩史畱題﹐千古猶存正統﹔書吳書魏﹐書漢不書蜀﹐儒臣特筆﹐三分豈是偏安。」

四川寧遠府有丞相祠。戴羨門督部三錫聯云「籌筆在攻心﹐當年化洽賓幪﹐冠帶百蠻歸典屬﹔安邊曾叱馭﹐此日風淸甌脫﹐雲霄萬古仰宗臣。」聞是湖南湘鄕令嚴麗生學淦代撰。嚴本才士﹐搖筆故自不同。又聞嚴麗生作湘鄕縣龍王廟聯云「春耕夏耘﹐秋收冬藏﹐萬物育焉﹐鬼神之爲徳﹔雷出地奮﹐雲行雨施﹐百室盈止﹐膏澤下於民。」亦可謂「取熔經義﹐自鑄偉詞」者矣。

蘇郡文昌宮之旁有太陽宮﹐向不入祀典﹐亦不在朔望行香之列。道光十一年﹐霖雨數十日﹐郡人士始請余詣禱。升香之日﹐旋卽暢晴。後卽定爲常祀。齊梅麓爲之聯云「光天開糺縵之祥﹐雨非恆雨﹐暘非恆暘﹐二十四气成四時﹐羣生並茂﹔化國衍舒長之祚﹐朝不廢朝﹐夕不廢夕﹐三百六旬有六日﹐庶績咸熙。」又撰風神廟聯云「龍虎忌爭行﹐廿四番花信吹余﹐致雨興雲﹐勿張旗鼓﹔豚魚占利涉﹐七二候箕神簸後﹐飛芻挽粟﹐好送帆檣。」時以狂風匝旬﹐礙漕運﹐率屬虔禱﹐有應﹐故以此爲報云。又撰龍神廟聯云「九土足農田﹐但期膏不下屯﹐霖雨徧敷天下望﹔三吳稱澤國﹐更願流無旁濫﹐江河長向地中行。」

鄭仁圃喜爲楹聯﹐時見意匠。有題天后宮聯云「補天媧神﹐行地母神﹐大哉乾﹐至哉坤﹐千古兩般神女﹔治水禹聖﹐濟川後聖﹐河之淸﹐海之晏﹐九州一樣聖功。」想見精心結撰﹐思與神通也。

楊飛泉郡丞鶴書曾知雲南師宗縣。後由浙省委辦銅差﹐復至滇中。題天后宮一聯云「三十年宦海平安﹐旦夕焚香﹐惟求利濟﹔一萬里慈云庇蔭﹐間關行役﹐重許瞻依。」

四川灌縣城隍廟有蔡佛田手題聯云「聰明正直之謂神﹐淸夜焚香﹐惟願斯民惇孝弟﹔雨暘寒燠以成歲﹐丰年報享﹐長期列部頌升平。」又成都府城隍廟戲臺聯云「善惡報施﹐莫道竟無前世事﹔利名爭競﹐須知總有下場時。」恰是城隍廟戲臺﹐不能移易他處。

蔡佛田曰「佛寺聯語極多﹐記得有二聯語極雋永。句云﹕『願將佛手雙垂下﹔摩得人心一樣平。』又云﹕『彈指聲中千偈了﹔拈花笑處一言無。』」

明邛州人余昂有題海會寺聯云「終日解其頤﹐笑世事紛壇﹐曾無了局﹔經年坦乃腹﹐看胸懷灑落﹐卻是上乘。」按﹕此聯詞旨超脫﹐似比吾閩鼓山寺一聯較爲雅馴。

福州有慶城寺﹐中有鐵佛一尊﹐極其雄偉﹐系僞閩時所鑄。廟中有前明曾弗人異撰一聯云「古佛由來皆鐵漢﹔凡夫但說是金身。」雋永有味。陳畏民《筆談》﹑徐價人《閩遊詩話》並載其語。惜余未得見其聯。

蘇州光福有觀音大士廟﹐祈晴禱雨最靈。林少穆巡撫三吳時﹐題聯云「大慈悲能布福田﹐曰雨而雨﹐曰暘而暘﹐祝率土丰穰﹐長使眾生蒙樂利﹔諸善信願登覺岸﹐說法非法﹐說相非相﹐學普門功徳﹐只憑片念起修行。」又因督浚劉河﹐小憩劉河鎭之天后宮﹐題聯云「八百年寰海昭靈﹐溯湄嶼飛升﹐九牧宗風榮廟祀﹔四萬頃具區分派﹐喜婁江新浚﹐三吳水利沐神庥。」又題上元縣署中程明道先生祠云「愛物爲心﹐一命於人亦有濟﹔得民以道﹐千秋斯統不虛傳。」又題福州文藻山朱文公祠云「道統闡薪傳﹐洙泗眞源今未墜﹔儒型垂梓社﹐滄洲精舍此重開。」又題嘉定縣歸震川先生祠云「儒術豈虛談﹐水利書成﹐功在三江宜血食﹔經師偏晚達﹐篇家論定﹐狂如七子也心降。」

桂林城外有臨水文昌閣﹐極明瑟之致。朱勛楣觀察棨題聯雲「水月盡文章﹐會心時原不在遠﹔星雲燦魁斗﹐鐘靈處定非偶然。」

朱子生於延平之尢溪﹐故小字沋郎。沋﹐水名﹐卽尢溪﹐縣亦因此得名也。後人皆誤以朱子字「沈郎」耳。其地有公山﹑文山﹐朱子誕生之日﹐兩山俱發火光﹐現出「文公」二字。今就其地建文公祠。周力堂學使學健撰聯云「前公山﹐後文山﹐一气蜿蜒﹐知天地精華所萃﹔始小學﹐終大學﹐眞源脈絡﹐統聖賢體用之全。」

《塗說》云「江南侯竹愚先生在粵時﹐嘗題韓文公祠楹帖云﹕『蘇學士前傳謫宦﹔孟夫子後拜先生。』殊工切。」

漢口有桃花夫人廟﹐一聯云「列女傳從劉向定﹔夫人心只息侯知。」議論自在言外。惜不知何人所作。

虞山有白﹑蘇二公祠。齊梅麓卽集白﹑蘇語爲楹聯﹐云「中有仙龕虛一室﹔更邀明月作三人。」上聯香山句﹐下聯東坡句也。跋云「香山詩﹕『近有人從海上來﹐海山深處見樓臺。』此海虞立白公祠之公案也。虛一室﹐固待公也。自公言之﹐卽謂待坡公也可。又坡公題樂天《身心問答》三詩後云﹕『而今月下三人﹐他日當成幾佛。』以『更邀明月』句移奉白﹑蘇二公祠﹐頗有根據﹐非同泛語也。」按﹕常熟縣之白﹑蘇二公祠﹐建於道光丁酉年﹐在昭明讀書臺之側﹐董其成者蔣伯生因培楊蕓士文蓀也。蕓士爲之記。

齊梅麓宰宜興時﹐撰周孝侯廟聯云「朝有姦黨﹐豈能成將帥之功﹐若教仗鉞專徵﹐蛟虎猶非對手敵﹔世無聖人﹐不當在弟子之列﹐誰信讀書折節﹐機云曾作抗顏師。」詞意激昂﹐可當一首周處傳論。

甘露寺中有三賢祠﹐不知建於何時﹐祀唐李文饒﹑宋蘇東坡﹑米海嶽三公也。李蘭卿撰聯云「溯後先三百載遊蹤﹐異代同堂﹐能結有情香火﹔冠今古第一流人物﹐文章事業﹐也如無盡江山。」

謝默卿曰「無錫惠山之麓有張睢陽廟﹐額曰『顯忠』。余蒞任時﹐適邑人修建落成﹐請爲楹帖﹐因撰句付之。云﹕『抗節濟時艱﹐論當年守禦聲威﹐實先郭汾陽﹑李臨淮﹐功存廟社﹔顯忠關世教﹐考玆土烝嘗舊典﹐當與伍子胥﹑陳武烈﹐气壯湖山。』」按﹔張睢陽﹑伍子胥及隋司徒陳杲仁﹐其事皆不在錫山﹐而縣中皆有祠廟﹐香火甚盛。亦可見忠烈祀典出於秉彜攸好之同矣。

江西九江府有五顯廟﹐中有一集句聯。云「九江孔殷﹐以享以祀﹔五人爲伍﹐乃聖乃神。」詞義俱極穩愜。不知何人所撰﹐俟晤鄭仁圃時詢之。

蟂磯廟聯﹕「思親淚落吳江冷﹔望帝魂歸蜀道難。」人皆知爲徐文長所撰。惟繆蓮仙《塗說》謂此與采石磯李太白祠聯云「我輩此中惟飲酒﹔先生在上莫吟詩。」並傳爲徐文長手筆。而余經過二地﹐得見二聯﹐皆無文長題款﹐惟署谷口鄭簠書。後聞蟂磯聯爲方茶山先生體感夢而作﹐仍疑莫能明也。按﹕方茶山年代甚近﹐而此聯熟在人口﹐實出茶山之前。後說恐仍是因文長事而誤演耳。

金龍四大王爲北方河道尊神﹐廟中楹聯鮮有傳者。惟齊梅麓一聯尙壯麗。句云「志節慕睢陽﹐憂國讀書﹐尙記金龍山在﹔英靈同伍相﹐飛芻挽粟﹐正須白馬潮來。」

錢梅溪曰「唐張旭曾爲常熟縣尉﹐故縣城南有艸聖祠。今爲文廟土地之神﹐新立一祠於大成門之右。廣文屬余書一聯一額﹐余曰﹕『聯句尙易﹐額甚難也。』再四思之﹐總未題就。偶憶韓文公『優入聖域』四字﹐因書付之。並撰一聯云﹕『書道入神明﹐落紙雲煙﹐今古競傳八法﹔酒狂稱聖艸﹐滿堂風雨﹐歲時宜奠三杯。』或嫌『三杯』字太涉廟祀套語﹐余應之曰﹕杜詩『張旭三杯艸聖傳』﹐豈忘之耶﹖」

海州板浦爲濱海斥鹵地。自道光年間﹐陶云汀宮保攺行票鹽﹐民販趨之如市。蕃昌殷賑﹐儼然一都會焉。宮保按部海州﹐兩駐其地。登雲臺山﹐並於山中建陶靖節祠。今商販居民又合詞吁建陶文毅公祠。謝默卿撰長句楹聯云「攺鹺法﹐近悅遠來﹐試觀淮浦連年﹐浩浩穰穰﹐豈惟追齊相夷吾﹐府海功施稱再造﹔薦飶馨﹐春祈秋報﹐況對郁洲勝境﹐熙熙皞皞﹐眞可繼晉賢靖節﹐名山祀典配三元。」

成都北門外歡喜庵﹐奉徳將軍楞泰像﹐系乾隆金川凱旋時爲士民所建。楹聯云﹔「萬里版開圖﹐云棧星郵﹐往來下拜功臣像﹔百蠻碑在口﹐渝歌賨舞﹐歡喜常存故老思。」又﹕「冠履肅丹楹﹐似丞相祠堂﹐柏郁森森承雨露﹔聲威通紫塞﹐憶將軍幕府﹐旌揚熠熠壯風雲。」旁爲得勝庵﹐卽阿公祠﹐同時所建。聯云「纏井絡以界坤維﹐天府奧區﹐皇極會歸雄帶礪﹔控荊蠻而引秦隴﹐巖疆重任﹐臣心寅畏凜冰淵。」

朱蘭坡曰「宛陵城內有東平王廟﹐禮唐張睢陽。余少年應試時至其處﹐見一楹帖云﹕『祿山﹑慶緒悍然其無君父﹐當年卽破孤城﹐效忠亂賊﹐曾邀富貴之幾時﹖令狐﹑尹奇不幸而有子孫﹐今日試登雙廟﹐下拜先生﹐將置祖宗於何地﹖』余最喜其詞气激昂﹐今約五十餘年﹐猶識不忘﹐但不記爲何人所作耳。」

涇縣會館中奉朱文公木主。朱蘭坡爲題一聯云「刪定贊修﹐直千古同功﹐較漢唐訓詁諸儒﹐仰髙山而倍切﹔徳性問學﹐原兩端並舉﹐任陸王紛壇異說﹐撼大樹以何能。」朱文公聯語亦多﹐無如此之沈著穩括者。

閩浙分疆之處爲楓嶺﹐俗呼爲五顯嶺﹐實卽梨嶺﹐古稱梨嶽。祀唐太守李頻。李蘭卿題聯云「地是名山宜廟食﹔民思賢守本詩人。」五顯廟中楹帖極多﹐皆遜此之雅切也。

黃右原曰「相傳藥王廟戲臺聯語﹐一切戲﹐一切藥﹐頗有慨乎其言。上聯云﹕『名場利場﹐無非戲場﹐做得出潑天富貴﹔冷藥熱藥﹐總是妙藥﹐醫不盡徧地炎涼。』」按﹕「潑天富貴」﹐仍是從藥王廟生情﹐非泛泛戲臺語也。

呂月滄郡丞璜曰「宋梅生觀察鳴琦撰桂林城隍廟聯云﹕『地獄卽在眼前﹐莫到犯了罪時方才省悟﹔業鏡𨿽懸臺上﹐只要過得意去也肯慈悲。』又﹐齊梅麓撰宜興城隍廟聯云﹕『時雨時暘﹐玉女銅官皆有慶﹔好人好事﹐橋蛟山虎總無驚。』宋作系仁人之言﹐齊作爲才人之筆。」

吾閩有石佛嶺﹐佛像系就大石琢成。陳望坡尙書未第時﹐將棄舉業﹐過此嶺求簽﹐詞意許其必遇。三過三問﹐皆一簽。貴後乃獻一聯於寺云「心到虔時佛有眼﹔運當亨處石能言。」信乎佛之能前知也。

嚴問樵保庸曰「吾鄕出痘謂之出果﹐種痘謂之種苗。余嘗撰痘神廟楹聯云﹕『一點心苗﹐汝那里好生培養﹔十分善果﹐我者邊總肯周全。』」

柳州柳侯祠聯句﹐《前集》已載數家﹐而愜心者殊少。近聞伍實生撫部長華觀察右江時﹐曾集柳文成句爲聯云「潔廉爲心﹐忠信爲仗﹔文章在冊﹐功徳在民。」十六字頗典重﹐而至今尙未懸掛﹐不知何故。廨宇

徐州府爲古彭城﹐今爲河漕重地﹐專設監司管之﹐蓋兵備道而兼管河防者也。宛平張觀察鼎自撰道署楹聯云「地當黃運之中﹐水欲治﹐漕欲通﹐千里河流﹐涓滴皆從心上過﹔官作軍民之主﹐寬以恩﹐嚴以法﹐一方士庶﹐笑啼都到眼前來。」又武威孫太守治自作府署楹聯云「官有典常﹐任一日則盡一日之心﹐況兼地廣事繁﹐敢不夙興夜寐﹔民供正課﹐寬幾分則受幾分之惠﹐縱使時丰歲稔﹐常如怨暑咨寒。」皆不失仁人之言﹐勝於掞張形勝者矣。

揚州厲氏﹐舊族也。其宗祠柱聯云﹔「二百載靑氈﹐蟬聯八世﹔兩三間白屋﹐鶴隱千秋。」聯系史望之尙書所書﹐其句則未詳孰撰也。

戴菔塘璐《藤陰雜記》云「護國寺西先爲桐城張文和公第﹐後攺西華門內﹐此第遂以賜溧陽史文靖公。余癸未出錢塘王文莊公門下﹐曾於此第謁見﹐有『江山勝地皆行部﹔臺閣崇班半屬僚』之聯。」

京師正黃旗官學中有楹聯云「業精於勤﹐修其孝弟忠信﹔學優則仕﹐以爲黼黻文章。」

蔡研田本俊曰「安溪李文貞公宅有小園﹐自集句爲聯云﹕『有水園亭活﹔無風艸木閒。』」

彭芝庭啟丰自訂年譜云「余曾三任浙省學政﹐因在貢院題聯云﹕『蓉鏡重開﹐漫向湖山尋舊迹﹔桂枝擢秀﹐相期月旦識眞才。』」

浙江學署面對吳山﹐右鄰郡庠﹐西出湧金門卽西湖也。劉金門先生題大堂聯云「使節壯湖山﹐東南壇坫﹔文光拱奎壁﹐咫尺宮墻。」

黃右原曰「有潤州太守新修廳事﹐執贄於吳山尊學士﹐求作楹帖。學士不假思索﹐卽對客揮毫。上聯用『金山銀山』組織成文﹐云﹕『山色壯金銀﹐惟以不貪爲寶﹔』以譽太守廉能。觀者歡呼﹐亟請其下聯。學士率爾操觚﹐實未有以對也。適幕賓郭香生明經曰﹕想是「江流環鐵石﹐居然眾志成城。』蓋以鐵甕城爲金陵石頭城門戶﹐竟成彊對。遂書以應。學士旣服其敏﹐且有解圍之功﹐因以所得潤筆分贈之。」

揚州羅茗香士琳曰「各省育嬰堂中有舊傳聯句云﹕『子不子﹐亦各言其子﹐委而棄之﹐是可忍也﹐孰不可忍也﹐先王斯有不忍人之政﹔幼吾幼﹐以及人之幼﹐比而同之﹐有以異乎﹐曰無以異也﹐大人不失其赤子之心。』集語頗能渾成貫串﹐惜不傳作者何人也。」

謝默卿曰「淸節堂始於吳下﹐由紳士捐建﹐以居嫠婦之貧苦無依者。經費漸充﹐規制盡善﹐各府州皆仿而行之。誠善舉也。曹艮甫比部楙堅主講泰州時﹐撰堂聯云﹕『任卹重周官﹐集一方秉穗餘資﹐門題行義﹔帡幪同夏屋﹐完幾輩冰霜苦節﹐臺築懷淸。』」

齊梅麓﹐婺源人。嘗作婺源考棚聯云「漬種必苗﹐爇蘭必香﹐千家茆屋書聲﹐定有幾枝大手筆﹔登髙自下﹐陟遐自邇﹐萬里蓬山雲路﹐先從一邑小文場。」

嘉慶末﹐福州大修貢院﹐規制恢宏。適林少穆督部奉諱裏居﹐所有楹聯悉出其手﹐亦極一時壯觀精思。吾鄕人多能口誦之。如雲﹕「皇路許馳驅﹐舉孝興廉﹐海嶠人文羅福地﹔天門同詄蕩﹐蜚聲騰實﹐蓬瀛才望奮淸時。」又云「達四門四目四聰﹐我有嘉賓﹐莫負文章華國選﹔書六徳六行六藝﹐烝哉髦士﹐要兼孝弟力田科。」又云「初日照三神山﹐看碧海珊瑚﹐盡收鐵网﹔長風破萬里浪﹐喜丹霄銀榜﹐早兆珠宮。」又集杜句一聯云「鄕賦念嘉賓﹐彩筆昔曾幹气象﹔持衡畱藻鑑﹐文昌新入有光輝。」

王輔銘《練音集》云「嘉定王丹思敬銘於康熙丁酉典試江西﹐以公愼自矢。嘗題試院協一堂柱云﹔『三條官燭﹐棘闈辛苦廿年﹐苟以溫飽負平生﹐斯誓有如江水﹔一介儒冠﹐玉署光榮兩世﹐能取文章報恩遇﹐此行方識廬山。』」

道光戊寅恩科時鄧嶰筠督部方爲西安太守﹐值貢院鼎新﹐曾撰楹聯數十對﹐皆極結撰之工。陜中爲之紙貴。如察院門云「恩湛鸞坡﹐環海臚歡歌曼壽﹔名標雁塔﹐曲江髙會洽羣仙。」又云「地是周京﹐廣進吉人歌引翼﹔制循漢室﹐特頒明詔選賢良。」大門曰「門對南山﹐看太乙峯髙﹐華國雄文爭气象﹔恩迎北闕﹐值長庚星朗﹐作人雅化頌龐淇。」東大門云「左席羅珍﹐羣仰星槎來左掖﹔東門吁俊﹐試看奎曜麗東垣。」西大門云「運際右文﹐鳳起蛟騰連右輔﹔門迎西極﹐星輝云爛照西京。」大觀門云「科重西京﹐盛世作人徵壽考﹔躔逢南極﹐祥暉絢采接文昌。」連三門云「地接龍門﹐多士須聯魚貫隊﹔恩開虎榜﹐嘉賓同拜鹿鳴歌。」明遠樓云「地重棘闈﹐看雲裏翚飛﹐四面軒窗增壯气﹔輪圓桂殿﹐聽月中舞羽﹐一番鼓吹接仙音。」又云「樓起層霄﹐是明目達聰之地﹔星輝文曲﹐看筆歌墨舞而來。」至公堂云「戊茂協菁莪﹐璧月圓時同壽宇﹔寅淸收杞梓﹐璚云多處朗文星。」又云「恩被賢良﹐聽天語鸞銜﹐朵殿絲綸承北極﹔科聯甲乙﹐喜人文鵲起﹐辟雍鐘鼓振西京。」此以「戊寅恩科」四字冠首也。精白堂云「函關東﹐玉關西﹐萃兩省人文﹐手提珊网﹔使星內﹐臺星外﹐合一時宗匠﹐心澈冰壺。」又云「精白一心﹐入手恍聽蠶食葉﹔丹黃萬卷﹐到頭佇看鹿銜蘋。」衡鑑堂云「典重求賢﹐蕩節分持宣漢詔﹔堂開吁俊﹐輶軒親到采秦風。」監臨堂云「地鎭中權﹐看露冕宣風﹐玉鑑冰壺同朗照﹐才登上選﹐聽霓裳詠月﹐祥麟威鳳共騰輝。」內簾云「岌嶪龍門﹐雷浪可容輕躍過﹔分明蟾窟﹐霓裳未許竊聽來。」又云「擔馳戴星﹐且共岑苔吟夜月﹔文披垂露﹐便看玉筍坐春風。」收卷所云「稱心好句欣先睹﹔入手奇文豈漫藏。」彌封所云「姓氏不妨偕豹隱﹔光芒終許看龍騰。」謄錄所云「絢采文疑堆錦繡﹔研朱筆合架珊瑚。」對讀所云「顧誤辧訛須守黑﹔分章析句合塗黃。」按﹕此外尙有兩主考及提調監試各聯﹐皆各切其人之官階科分裏貫言之﹐移地移時俱不適用﹐玆不俱錄云。

林少穆督部總制兩廣時﹐海禁方嚴。督部於城外新建一演武廳﹐精選督撫兩標勁卒數百人﹐親往督操。自題廳柱一聯云「小隊出郊坰﹐願七萃功成﹐淨洗銀河長不用﹔偏師成壁壘﹐看百蠻气懾﹐煙消珠海有餘淸。」

鄂城臬署有鄧嶰筠督部一聯云「官要虛心﹐總能發伏釐姦﹐須識我得情勿喜﹔民宜守分﹐若到違條犯法﹐可憐汝無路求生。」仁人之言﹐出乎肺腑矣。

英觀察煥堂守登州時﹐構小園﹐旣成﹐屬嚴問樵代撰楹聯云「願他十邑諸公淸風扇野﹔容我一年四季明月鋤花。」

杭州北新關較各關尢爲嚴切﹐商民多裹足不前。阮蕓臺師撫浙﹐兼管關務﹐自制一聯懸於關署大門云「上古關無徵﹐後世不得已而榷關﹐愼勿失其初意﹔本朝稅有額﹐小民如其分以納稅﹐何可使有怨言。」

四川成都將軍署中有阿文成公題聯云「拱北星辰兼上將﹔徵西部屬半通侯。」

四川彭水縣有摩云書院﹐在山半。陶文毅公任川東觀察時道經其地﹐書聯贈山長﹐云「化雨無私﹐憶往歲踏雪來過﹐曾話春風一席﹔摩云有志﹐願諸生淩霄直上﹐勿忘燈火三更。」蓋公先曾以典試過此也。

蔡佛田撰各憲署官廳聯云「片刻聚談﹐此地無分賓主﹔一時摳謁﹐其間原有後先。」又撰巡捕官廳聯云「得月快爭先﹐共仰樓臺近水﹔望風齊向上﹐欣看冠佩如雲。」

齊梅麓居婺源之衝麓﹐有惇彜堂大祠﹐自題聯云「得氏營丘﹐溯李唐同朝二相﹐在野三公﹐下迄宋﹑元﹑明﹐代有文人光海國﹔卜居衝麓﹐看梅裏排闥四山﹐環村一水﹐甲於皖﹑歙﹑婺﹐天開圖畫賽瀛洲。」又一聯云「大夫不敢祖諸侯﹐表海雄風﹐莫問遙遙華冑﹔途人其初本一體﹐敬宗收族﹐當思密密連枝。」

朱蘭坡曰「余曾爲同邑江氏祠堂撰聯﹐文云﹕『梁貴冑﹐唐遺忠﹐易姓前徽崇一本﹔歙僑居﹐涇奠宅﹐惇宗後嗣敍三支。』益江本蕭也﹐昭明太子之裔。復顯於唐末﹐以避難攺姓居歙之黃墩。南宋徙涇﹐總稱黃泥灘江氏。稽其派﹐則有三焉。婺源江氏愼修先生實與同宗。人皆不知先生爲蕭姓﹐余聞諸江石生大令。又代制同邑王氏宗祠聯云﹕『孝友著華宗﹐遠追竹港遷居﹐十三枝共聯閥閱﹔牲盛隆毖祀﹐新仰松楹旅設﹐千百世長聚簪纓。』我涇曩有『十三王』之稱。竹港者﹐其始居地名。先世曾以孝友聞。」又曰「余先世本在蘇﹐唐末遷歙﹐復遷婺源。宋代始遷涇。嘗爲宗祠聯云﹕『遷移自吳﹑歙﹑婺而來﹐氏族淸嘉﹐斯地奠安稱梓裏﹔裔嗣逾宋﹑元﹑明以後﹐詩書啟佑﹐幾人騰翥詠梧岡。』又云﹕『茶院溯遙宗﹐傳三十世有奇﹐閭巷相聯﹐惇仁惇讓﹔李村鄰舊宅﹐閱百千年無替﹐歲時並集﹐奉醴奉盛。』茶院公乃與文公同出之始祖也。初遷涇﹐居李村﹐其舊宅已六七百年﹐尙存。宗祠地正相近。又爲支祠聯云﹕『追古寮六世遷居﹐中越十傳﹐森出喬支綿緒久﹔歷昭代兩朝構宇﹐後垂千祀﹐蔚成盛族綰綸多。』案﹕古寮﹐卽茶院公也。六世爲遷涇之祖拙翁府君﹐蓋文公之伯曾祖。復十世則支祠分祖用鑑府君子姓獨多﹐科名仕宦亦較盛。祠宇在本朝由順治至康熙間始建。數聯𨿽常語﹐然非他姓可以移置也。又云﹕『春有心於露﹐秋有心於霜﹐遵戴記遺規﹐欽崇典祀﹔父之貴者慈﹐子之貴者孝﹐式文公懿訓﹐篤念倫常。』此出聯尙可通用﹐對語本文公家訓﹐固仍切合矣。」

吾鄕林靑圃先生徳性嚴重﹐所作楹帖亦不肯作尋常語。主鰲峯講席時﹐曾手書講堂一聯云「坐裏門內﹐夕而朝教不忘就爾事﹔習君子言﹐尊以徧學莫便近乎人。」此聯已載《前編》後陳恭甫編修壽祺亦撰一長聯﹐意欲媲美前修﹐而兩小股墨卷時腔﹐徒成話柄而已。今明倫堂頭門聯云「方千里育賢之地﹔第一重入聖之門。」亦靑圃先生所撰也。

有集《文選》句爲祠堂聯者云「蹈徳泳仁﹐發祥流慶﹔興廉舉孝﹐署行議年。」又一聯云「秩元祀﹐禮莫愆﹐繼禰繼祖繼髙曾﹐孝思不匱﹔屢丰年﹐歲其有﹐奉牲奉盛奉酒醴﹐明徳惟馨。」皆可爲家祠通用之楹帖。

朱蘭坡家有小園甚隘﹐僅栽桂一株。洪稚存題扁曰「金粟山房」。蘭坡自爲聯云「曲錄三弓﹐庾信有園難拓地﹔連蜷一本﹐劉安之樹可畱人。」

劉松嵐大觀爲州牧時﹐自題署齋一聯云「袍笏呼來先拜石﹔管弦麾去獨聽松。」爲翁覃溪師書。或云「卽翁撰句以贈者。」新警逋削﹐使事無痕﹐殆非吾師不辦也。

蘭溪縣城中邑令署頭門聯云「明月雙溪水﹔春風滿縣花。」雅切蘭溪而有餘味﹐惜未詳何人所題。

余於五十八歲請假歸田﹐在福州黃巷新宅所撰楹帖已載入《叢話前編》。玆於壬寅秋復引疾得請﹐僑居浦城。因購得荒地數弓﹐縛茅架屋﹐暫爲受廛之寄。時異事遷﹐因就舊詞稍更新意﹐以存一時情事云爾。中堂聯云「歷宦海兩朝身﹐萬頃驚濤仗忠信﹔借他鄕一廛地﹐卅年此屋亦辛勤。」韓詩﹕「辛勤三十年﹐以有此屋廬。」又云﹔「安土而能惇﹐因寄所托﹔擇鄰焉得智﹐且住爲佳。」宅左有園﹐額爲「北東園」﹐以福州舊宅有「東園」也。園中有池有樓﹐池上艸堂聯云「客來醉﹐客去睡﹐老無所事吁可愧﹔論學粗﹐論政疏﹐詩不成家聊自娛。」又一聯云「地價不妨多﹐明月淸風本無價﹔物情何足校﹐近水遙山皆有情。」此聊紀近事﹐而借歐陽文忠及蘇子美詩語以解嘲也。又書室中一聯云「平地起樓臺﹐流寓依然吾土美﹔著書多歲月﹐退思未報主恩深。」勝迹

閔鶴瞿敍《粵述》云「桂林七星巖下有壽佛洞﹐僅容旋馬。內有古壽佛石像﹐云﹕土人有見老僧者﹐迹之至此洞﹐得遺像﹐遂創爲庵。楚僧本符號渾融者建爲棲霞寺﹐起藏經閣﹐其下爲靜慧堂﹐旁爲聽月亭。余有『慰賢』二字題石﹐而集唐句爲聯云﹕『白雲回望合﹔靑靄入看無。』」按﹕今棲霞寺座落與此所述互異。舊址渺不可尋﹐志乘中亦未采此書﹐而題名與亭聯更無有能指其處者矣。

無錫北門外有皇甫墩﹐在芙蓉湖中﹐四面皆水﹐飛樓縹緲﹐極似西湖之湖心亭。窗戶軒檻皆九龍山翠所涵演﹐登覽勝槪甲於通邑。樓中聯榜尙多﹐惟孫平叔宮保聯云「燈火春星浮北郭﹔雲霞朝景攬西神。」秀整雅切﹐邑人盛稱之。西神﹐卽九龍山也。

山陰石屋在香鑪峯之半山﹐有楹聯云「花雨欲隨巖翠落﹔松風遙傍洞云寒。」錢塘於謙題﹐見《小倉山房詩集》。

或傳梅關一聯云「不必定有梅花﹐聊以志將軍姓氏﹔從此可通粵海﹐願無忘宰相風流。」按﹕梅關卽梅嶺﹐又名庾嶺。《史記索隱》謂「相傳以梅將軍名」﹐而《南康記》又云「前漢南越不賓﹐遣監軍庾姓者討之﹐築城於此﹐因之爲名。」則兩說皆可通。《南康記》又云「庾嶺多梅﹐亦曰梅嶺。髙一千三百五十丈。唐張九齡奉詔開鑿。」按﹕張有《開嶺路序》﹐又有詩﹐故嶺巓有曲江祠。此聯穩括大意﹐面面俱到矣。

林少穆觀察杭州時﹐曾修孤山林處士祠。又葺梅亭﹐題亭柱一聯云「世無遺艸眞能隱﹔山有名花轉不孤。」

林少穆有集句題京師陶然亭聯云「似聞陶令開三徑﹔來與彌陀共一龕。」亭中楹帖當推此爲第一。

貴陽城外有圖云關﹐不知誰氏一聯云「兩腳不離大道﹐喫緊關頭﹐須要認淸岔路﹔一亭俯看羣山﹐占髙地步﹐自然趕上前人。」亦見道語也。

徐修梅茂才汝塽曾遊黔中﹐錄憶數聯。有飛雲洞聯云「洞辟幾時﹐問孤松而不語﹔雲飛何處﹐輸老鶴以長閒。」爲天門龔學海所題。又鎭遠大王灘亭聯云「到岸猛回頭﹐聽潕陽第一灘聲﹐浪與篙爭﹐好仗神威資利濟﹔順流須努力﹐看黔國萬重山水﹐峯隨舵轉﹐全憑忠信涉波濤。」

聞福州永福縣之方廣巖奇景天開﹐余屢欲往遊而不果。友人江心葵景陽爲述一聯云「石室天開﹐見大地山河三千世界﹔水簾風捲﹐露半天樓閣十二闌干。」心葵所居距巖甚近﹐餘四十年前卽有同遊之約﹐每爲之神往云。

九江府庾樓爲一郡大觀﹐屹立郡署之後﹐前襟大江﹐後枕匡廬。樓額爲蘇齋師所書﹐江心卽望見之。樓中聯語多不稱。郡守張子畏寅聯云「如此江山﹐何幸不才來領郡﹔亦談風月﹐每逢嘉興卽登樓。」語稍穩貼。尙不如洪稚存先生亮吉一聯云「半壁江山﹐六朝雄鎭﹔一樓風月﹐幾輩傳人。」足與斯樓相稱。鄭瑩圃太守以爲名下無虛﹐是也。

余初遊平山堂在嘉慶元年﹐艸艸一過而已。後讀《曝書亭集》﹐中有《鄭谷口隸書平山堂扁長歌》﹐悔彼時不及畱心賞玩。問之曾遊平山堂者﹐亦俱若無睹。道光壬寅初夏﹐寄居邗上﹐重登此堂﹐則前後相距已四十餘年。堂中扁字系歐陽文忠公之款。疑款字甚劣﹐非歐公所爲﹐而鄭谷口所題亦渺不可得﹐不知何故。徧翻郡誌﹐則不但無歐陽題扁事﹐並鄭谷口之扁亦未載。豈竹垞先生之詩欺人哉﹖頃與錢梅溪泳談及﹐梅溪乃言曾親見谷口原扁﹐後爲吳中徐友竹堅者易以歐款。記得是乾隆年間第六次南巡時所爲。梅溪今年八十有四﹐多見舊事﹐所言當不虛也。平山堂並無他扁﹐谷口所題又易爲歐款﹐可謂兩失﹐而伊墨卿隸書聯句遂獨出冠時矣。余《前編》所錄墨卿句﹐誤「隔江」爲「過江」﹐玆特正之。余亦親制一聯云「髙視兩三州﹐何論二分月色﹔曠觀八百載﹐難忘六一風流。」質之阮蕓臺師﹐甚壯其語。朱蘭坡同年亦曰「平山堂詩﹐以王荊公『一堂髙視兩三州』首爲最﹔平山堂聯﹐以伊墨卿『隔江諸山』十六字爲最。今君此聯出﹐眞可鼎立而三矣。」因亦用隸體書就﹐送懸堂楹。王荊公遠矣﹐未知墨卿空中笑人否耳。

張伯冶曰「揚州大儒坊董祠之左近有集賢樓﹐下臨城河﹐形勝絕佳。記得有一集句舊聯云﹕『桃花潭水深千尺﹔明月揚州第一樓。』不知《畫舫錄》何以遺之。」

《前編》所載揚州楹帖﹐多據《畫舫錄》。比來寄居邗上﹐新有聞見﹐亦佳聯也。如陳曼生鴻壽題康山云「春水綠波揚子渡﹔梅花明月狀元山。」洪桐生梧題東門城樓云「風月天髙﹐樓臺地迥﹔雲霞海曙﹐梅柳江春。」又題南門城樓云「東閣聯吟﹐有客憶千秋詞賦﹔南樓縱目﹐此間對六代江山。」

相傳河南南陽府城樓舊有楹聯云「眞人白水生文叔﹔名士靑山臥武侯。」對仗渾成﹐允稱傑構。或疑諸葛應稱忠武侯﹐但曰武侯﹐恐未盡善。然古人二字三字謚﹐後人止稱其一字者甚多。如衛之睿聖武公﹐只稱武公﹔貞惠文子﹐只稱公叔文子﹔楚之頃襄王﹐只稱襄王﹔秦之昭襄王﹐只稱昭王。諸葛之稱武侯﹐亦其例耳。

北固山甘露寺之左﹐舊爲多景樓。俯挹全江﹐最稱雄勝。樓址久荒﹐李蘭卿觀察曾捐貲重建。工甫竣﹐旋圮。觀察撰聯云「天與雄區﹐欲遊目騁懷﹐一層更上﹔地因多景﹐喜山光水色﹐四望皆通。」後曾文嵐邑侯承顯就北固山之後麓建「江東勝槪樓」﹐重書觀察聯語懸諸前楹﹐而於後楹自撰一聯云「形勢拓南徐﹐對秣陵樹色﹐瓜步江光﹐何處平分吳楚﹔畫圖開北固﹐有米老庵存﹐衛公塔在﹐依然映帶金焦。」樓之右又有小樓﹐正對金山﹐有南昌彭文勤師聯云「兩點金焦﹐到山者不如望﹔一庵海嶽﹐懷古者見其人。」蓋寶晉書院正當其前也。

九江府之南卽廬山﹐其城南正對廬山之雙劍峯﹐歷朝皆於府治前建三層髙樓以鎭之﹐名爲匣劍樓。樓前開二池﹐直丈餘﹐橫數尺﹐名爲匣劍池。鄭仁圃太守初蒞任﹐修浚一新﹐自制樓聯云「排闥兩峯靑﹐欣輪奐齊云﹐環雉堞更上一層﹐盡見匡廬眞面目﹔幹霄千丈紫﹐恐鋒鋩過露﹐斂龍光深藏什襲﹐如羅星宿壯心胸。」

蘇州滸墅關北望亭﹐卽入金匱縣境。河中舊有丰樂橋。齊梅麓宰金匱時﹐鳩工重修﹐蔚爲勝地。因題橋門一聯雲「水遠天長﹐萬古川原連泰瀆﹔年丰人樂﹐四時風景勝滁陽。」又﹐杭州城外之半山﹐桃花最盛。花時游船羣集﹐秋後紅葉亦極可觀。旁有小橋﹐橋門一聯云「欲泛仙槎向何處﹔偶傳紅葉到人間。」皆橋門聯之極超脫者。

淸江浦勝迹以河帥署中爲最。有方池甚寬﹐上爲荷芳書屋﹐擅水木之勝。時張芥航河帥得董思白大字掛屏十二幅﹐錢梅溪爲集屏中字作一聯﹐云「大隱寄淮堧﹐十畝芳塘涵徳水﹔髙懷擬綠野﹐滿園花木繡春風。」

成都府城外有諸葛丞相祠﹐旁有臺榭﹐爲大僚飲餞公所。蘇鰲石廷玉集杜句爲楹帖﹐云「諸葛大名垂宇宙﹔元戎小隊出郊坰。」按﹕此前明黃才伯所集﹐見朱竹垞《靜志居詩話》

唐陶山仲冕有集唐句題陶隱居祠﹐云「門前學種先生柳﹔嶺上長畱處士墳。」

滕王閣中有裘可亭郡丞行恕聯云「隔岸眺仙蹤﹐問樓頭黃鶴﹐天際白雲﹐可被大江畱住﹔繞闌尋勝迹﹐看樹外煙波﹐洲邊芳艸﹐都憑傑閣收來。」

采石太白樓中有齊梅麓集句一聯甚偉。出語云「紫微九重﹐碧山萬里﹔」卽太白集中句。對語云「流水今日﹐明月前身。」則司空表聖《詩品》中句耳。

黃右原曰「揚州三賢祠﹐舊以王漁洋繼歐﹑蘇後﹐已不甚稱。後更奉伊墨卿太守長生祿位於旁﹐而議者益起。自裁撤鹽政後﹐湖上園林歲修無主﹐頹廢不堪。李蘭卿榷使獨能捐廉﹐重修江山文選樓﹑桃花庵各處﹐而別建載酒堂於祠側﹐以祀漁洋。於是香火始正。榷使並爲之聯云﹕『晝了公事﹐夜接詩人﹐得句皆堪作圖畫﹔修禊虹橋﹐訪碑禪智﹐此才眞不負江山。』」

自浙入閩﹐第一重嶺爲蘇嶺。嶺頂有關廟﹐殿後一亭﹐境極幽靚。有朱笥河先生手書一聯云「云石江將疑字浙﹔風篁嶺若誤髯蘇。」跋云「過蘇嶺畱句。乾隆庚子十二月廿日﹐笥河居士朱筠。」余每過此﹐必熟賞此聯。寺僧亦知寶之。寺中又藏有朱文正師詩卷﹐卽爲此聯而作。和題者有譚蘭楣光祥及吾鄕林樾亭先生﹑王蘭陔紹蘭中丞。中丞復作長跋紀之﹐謂「此聯句奇而筆遒﹐若有靈气光怪﹐足以永鎭山門者。」洵不虛也。

黃州赤壁﹐以坡公二賦傳耳。其實周郎用火攻處在今嘉魚也。人皆議坡公之誤。朱蘭坡題聯云「勝迹別嘉魚﹐何須訂異箴訛﹐但借江山攄感慨﹔豪情傳夢鶴﹐偶爾吟風嘯月﹐毋將賦詠槪生平。」

雲南附郭之大觀樓﹐中有孫髯所制長聯﹐懸掛已久。道光初﹐阮蕓臺師總制滇黔時﹐爲酌易數字﹐另制聯板懸之。滇人嘖有煩言。余曾於《前編》述之。昨接吾師來函云「孫髯原聯﹐以正統之漢﹑唐﹑宋﹑元偉烈丰功總歸一空爲主﹐豈不駸駸乎說到我朝。故攺爲爨長蒙酋﹐遞到吳三桂等人身上。所以扶正而消逆也。嘖有煩言者﹐蒙酋未達耳。」按﹕原聯及攺本﹐《前編》已並全錄﹐今必須重錄攺本﹐以質觀者﹐使知吾師所以須攺之故﹐以釋滇人之疑而已。攺本云「五百里滇池﹐奔來眼底﹐憑欄向遠﹐喜茫茫波浪無邊﹐原本作『披襟岸幘﹐喜茫茫空闊無邊』看東驤金馬﹐西翥碧雞﹐北倚盤龍﹐南馴寶象﹐原本『金馬』作『神駿』﹐『碧雞』作『靈儀』﹐『倚盤龍』作『走蜿蜒』﹐『馴寶象』作『翔縞素』髙人韻士﹐惜拋流水光陰﹐原本作『何妨選勝登臨』趁嶰嶼螺洲﹐將起蒼崖翠壁﹐原本作『梳裹就風鬟霧鬢』更蘋天葦地﹐早收回薄霧殘霞﹐原本作『點綴些翠羽丹霞』莫辜負四圍香稻﹐萬頃鷗沙﹐原本作『晴沙』九夏芙蓉﹐三春楊柳﹔數千年往事﹐注到心頭﹐把酒淩虛﹐嘆滚滚英雄誰在﹐想漢習樓船﹐唐標鐵柱﹐宋揮玉斧﹐元跨革囊﹐爨長蒙酋﹐原本作『偉烈丰功』費盡移山气力﹐盡珠簾畫棟﹐捲不及暮雨朝雲﹐便蘚碣苔碑﹐原本作『斷碣殘碑』都付與荒煙落照﹐原本『荒』作『蒼』只贏得幾杵疏鐘﹐半江漁火﹐兩行秋雁﹐一枕淸霜。原本作『兩行鴻雁﹐一片滄桑』

廣西宜山縣爲黃山谷先生謫居地。城中有山谷祠堂﹐查儉堂撫部守慶遠時重新之﹐並制聯云「忠孝振綱常﹐黨籍編名﹐气節宛如東漢﹔文章垂宇宙﹐詩家衍派﹐門庭別啟西江。」公誕辰在六月十二日。李蘭卿權守時﹐率諸生爲公設祭﹐如坡公生日故事。祠內舊有寶華亭﹑墨池諸勝﹐今已湮廢。蘭卿亦制聯云「載酒爲公來﹐率儒服儒冠﹐仍似舊開詩屋宴﹔僦居無地住﹐占宜山宜水﹐卻教長祭墨池田。」

福州城外由江達海之路﹐以羅星塔爲關鍵。塔據山巓﹐四面皆波濤洶湧。其由閩縣達長樂﹐則必以羅星塔山下爲暫泊候潮之所。蓋海潮由此而分也。塔上舊有七字聯﹐不知何人所撰。其句云「朝朝朝朝朝朝夕﹔長長長長長長消。」過客皆不知所謂。康熙中有一道人到此﹐讀而喜之。眾請其說。道人笑曰「此山爲海潮來往之區。此聯出語第一﹑第二『朝』字上平聲﹐第三『朝』字下平聲﹐通作『潮』字﹐第四『朝』字亦下平聲﹐第五『朝』字上平聲﹐第六『朝』字又下平聲。對語第一﹑第二『長』字平聲﹐第三『長』字上聲﹐第四『長』字是平聲﹐第五『長』字是上聲﹐第六『長』字又是平聲。如此讀之﹐自不煩言而解﹐不過是言潮汐長消而已。」言訖道人遂不見。或以爲純陽祖師現身也。

河南輝縣城外有古百泉﹐發源蘇門山中﹐匯爲巨池。詩所謂「泉源在左」是也。歷代名人多隱居其上。左有孫夏峯先生祠﹐程梓庭中丞題聯云「勝地集名儒﹐軼姚許趙竇以抗宗傳﹐羣仰夏峯作喬嶽﹔熙朝開理學﹐繼濂洛關閩而昌後裔﹐從教睢水得淵源。」謂姚雪齋﹑許魯齋﹑趙復﹑竇默及我朝湯文正公也。格言

道光癸巳﹐引疾裏居。日向街巷舊書攤中搜求故紙﹐忽得孫寄圃閣老楹帖一對。閣老手迹﹐余所認識﹐非他手所爲。而筆法腴潤﹐是作翰林時書﹐不如後此之蒼勁也。句云「甘守淸貧﹐力行克已﹔厭觀流俗﹐奮勉修身。」款云「天池年伯大人制句命書﹐濟寧愚侄孫玉庭。」乃知此聯系爲先大父天池公所作。閣老與先叔父九山公爲乙未同年﹐此必系九山公同居館職時爲先大父索書者。因急購歸﹐重加裝裱。先代訓言藉玆不墜﹐當拳拳服膺﹐如日侍先大人嚴正之容﹐非僅作墨寶珍庋也。

《香祖筆記》云「余家自髙曾祖父以來﹐文房正廳皆置兩素屏﹐一書心相三十六善﹐一書陽宅三十六祥﹐所以垂家訓﹑示子孫也。又各房正廳一聯云﹕『繼祖宗一脈眞傳﹐克勤克儉﹔教子孫兩行正路﹐惟讀惟耕。」

余前編《聯話》﹐敬載先資政公常書楹帖云「非關因果方爲善﹔不計科名始讀書。」此吾鄕習傳之語﹐不知撰自何人﹐言極切近可守﹐渾然無獘。後閱亡友顧南雅蒓《思無邪齋遺集》一條云「嘗見陳句山先生所書楹聯﹐作『不關果報方行善﹔豈爲功名始讀書』二語﹐殊未了。古今果報之爽者十有八九﹐若此念未忘﹐其阻善機者多矣。至於『功名』二字﹐在三不朽之列﹐正讀書人所當念念不忘者﹐以爲立功立名之地﹐此殆誤以科名當之耳。玆爲人書楹帖﹐特攺六字﹐云﹕『必忘果報能爲善﹔欲立功名在讀書。』其義乃圓。」云云。其實「科名」﹑「功名」義各有當﹐未見句山之必誤也。

謝默卿曰「虎邱山後女墳湖北﹐風景幽絕。岸旁一古剎﹐懸一聯於客堂云﹕『漧淨地常來坐坐﹔太平時早去修修。』語極冷雋。畫舫往來﹐笙歌鼎沸之外﹐忽聽此禪窟機鋒﹐眞如暮鼓晨鐘﹐發人深省。」

桂林呂月滄掌秀峯書院﹐嘗擬題講堂一聯云「先有本而後有文﹐讀三代兩漢之書﹐養其根﹐俟其實﹔捨希賢莫由希聖﹐守先正大儒之說﹐尊所聞﹐行所知。」甫欲制板懸掛﹐而驟歸道山。其門弟子尙有能述之者。

唐陶山家有果克堂﹐自題聯云「克己最嚴﹐須從難處去克﹔爲善必果﹐勿以小而不爲。」

彭文勤公有集句堂聯云「立身行道﹐揚名於後世﹔夙興夜寐﹐無忝爾所生。」

齊梅麓集《詩經》語作宗祠聯﹐云「凡今之人﹐不如我同姓﹔聿修厥徳﹐無忝爾所生。」又敬思堂聯云「曲禮蔽於無不敬﹐逸詩刪以未之思。」又一長聯云「士恆士﹐農恆農﹐工恆工﹐商恆商﹐族少閒民﹐便有興隆景象﹔父是父﹐子是子﹐兄是兄﹐弟是弟﹐門無乖气﹐方爲孝友人家。」

丹徒張伯冶巡檢騏偕其嘉偶錢蓮因女史守璞並以詩畫擅名。論畫則伯冶爲精﹐論詩則蓮因尢健。粵西邊瘠之區﹐蓮因間關隨宦﹐能相其夫。甘於末秩﹐不以富貴利達薰其心﹐不愧女士之目。嘗因伯冶豪飲健談﹐爲手書楹帖於座右云「人生惟酒色機關﹐須百煉此身成鐵漢﹔世上有是非門戶﹐要三緘其口學金人。」以閨媛能爲此格言﹐眞不愧女士也。

揚州馬氏小玲瓏山館中有鄭板橋所撰楹帖﹐云「咬定幾句有用書﹐可忘飲食﹔養成數竿新生竹﹐直似兒孫。」以八分書之﹐極奇偉。後歸淮商黃姓﹐始擬撤去﹐復有愛其文義者﹐乃力勸畱存。

黔中巡撫署齋有顏惺甫檢手題一聯﹐云「兩袖入淸風﹐靜憶此生宦況﹔一庭來好月﹐朗同吾輩心期。」殊有理趣﹐而措詞蘊藉﹐不涉腐气﹐故佳。

漢口有同善堂﹐所以施惠。新立規制﹐冀垂久遠。邑人乞朱蘭坡聯句﹐題云「同徳卽同心﹐從教救病噓枯﹐體天意好生而布惠﹔善終如善始﹐願得提綱挈領﹐遵聖言思永以圖功。」又﹐銅陵大通鎭設救生船﹐亦爲其局中制聯云「博愛之謂仁﹐當知拯難扶顚﹐愷惻常同施補救﹔見險而能止﹐但願風帆浪舶﹐倉皇轉得報平安。」

太傅朱文正師視學浙中時﹐因原籍紹興﹐特榜其門楹曰「鐵面無私﹐凡涉科場﹐親戚年家須諒我﹔鏡心普照﹐但憑文字﹐平奇濃淡不冤渠。」

姚文僖公文田督學時﹐每試院輒題一聯云「科場舞獘皆有常刑﹐告小人毋攖法綱﹔平生關節不通一字﹐誡諸生勿聽浮言。」又自撰堂聯云「世上幾百年舊家﹐無非積徳﹔天下第一件好事﹐還是讀書。」語皆近質而實﹐足以訓俗。

張蘭渚先生喜書格言爲楹帖。爲閩撫時﹐嘗屬余書一長聯﹐云「戒之在斗﹐戒之在色﹐戒之在得﹔職思其居﹐職思其外﹐職思其憂。」或疑「先生此時何以尙須戒斗﹖」余曰「聖賢言語徹上徹下﹐可以自警﹐可以警人。且聖人所謂斗﹐豈必在角膂力﹐逞戈矛﹐凡口給禦人﹐文字抵觸﹐皆與鬥無異。居髙位者尢宜愼之﹐庶不招尢不僨事耳。」

張仲甫中翰應昌﹐蘭渚先生哲嗣也。最恪謹﹐守家法。近手錄先生所集經語楹聯見寄﹐如雲﹕「有忍乃有濟﹔無愛卽無憂。」上句出《尙書》﹐下句則《四十二章經》中語也。又一聯云「洗心曰齋﹐防患曰戒﹔循法無過﹐修禮無邪。」上句出《易系辭注》﹐下句則《戰國策》中語也。

張仲甫齋中亦有自撰聯句云「貪嗔癡卽君子三戒﹔戒定慧通聖經五言。」自注﹕卽定﹑靜﹑安﹑慮﹑得。此以釋語爲儒書注腳也。又一聯云「陰陽風雨晦明﹐受之以節﹔夢幻露電泡影﹐作如是觀。」此湊合《左氏傳》《周易》語以對佛經也。蓋仍是蘭渚先生家法。又有一聯云「掃地焚香﹐淸福已具﹔粗衣淡飯﹐樂天不憂。」則純是儒家語也。

萬廉山郡丞承紀嘗制大篆一聯見贈﹐云「仁仁義宜﹐以制其行﹔經經緯史﹐乃成斯文。」見者皆以爲寫作俱工。余嘗入其書室﹐讀其自集子部語篆聯云「凡避嫌者內不足﹔有爭气者無與辧。」是極好格言。賀耦庚盛喜之。惜其字句未能勻稱﹐平仄亦尙未諧耳。

黎湛溪河帥喜拈「要辦事﹐莫生事﹐要任怨﹐莫斂怨」四語﹐嘗請節相孫季圃公作對語。公應之曰「可興利﹐毋近利﹐可急功﹐毋喜功。」藥石之言﹐正河帥所宜省勉也。河帥卽屬陳曼生郡丞分書爲聯﹐懸之署齋客位云。

黃右原曰「有客贈聯云﹕『每思於物有濟﹔常愧爲人所容。』又云﹕『久病始知求藥誤﹔衰年方悔讀書遲。』又云﹕『過如新竹芟難盡﹔學似春潮長不髙。』皆格言中雋語。」

花曉亭曰「有贈宣刺史瑛一聯云﹕『辦事人多能事少﹔愛民心易治民難。』下七字獨沈著有味﹐眞格言也。今人但從事其易者﹐已爲好官耳。又一聯云﹕『凡事總求過得去﹔此心先要放平來。』亦言淺意深﹐可銘座右。」

朱蘭坡家塾中有培風閣﹐自題聯云「仿君子懋修﹐志無怠﹐功無荒﹐箴遊觀所其無逸﹔求古人陳迹﹐經有程﹐史有課﹐譬稼穡乃亦有秋。」又有志勤堂聯云「士所尙在志﹐行遠登髙﹐萬里鵬程關學問﹔業必精於勤﹐博聞彊識﹐三餘蛾術惜光陰。」字字沈實﹐足以型家矣。

林少穆自題廳事一聯云「海納百川﹐有容乃大﹔壁立千仞﹐無欲則剛。」名臣風矩﹐惟其有之﹐是以似之。按﹕近見一廳事有書此十六字爲聯﹐而兩句乃上下互乙﹐遂以對語爲出語。其意則同﹐但不應掩其名而用其句耳。

少穆卸兩廣督篆後﹐有引疾歸田之意。嘗豫撰書樓一聯云「坐臥一樓間﹐因病得閒﹐如此散材天或恕﹔結交千載上﹐過時爲學﹐庶幾炳燭老猶明。」寄書囑余爲作隸字。余謂此願未易酬﹐且俟他日把臂入山時再了此案可矣。

孫寄圃節相玉庭由湖北布政使入覲﹐睿廟有「爲守兼優」之諭。公於大堂敬題楹聯云「領三楚雄藩﹐來旬來宣﹐問何以推心赤子﹔承九重懿訓﹐有爲有守﹐要無慚對面靑山。」

余陳臬山左﹐薦泰安令徐樹人宗幹爲卓異。聞其所至有政聲。其宰武城時﹐遇歲歉頻年緩徵。又以病乞假﹐手制一聯懸之廳事云「惟貧病相兼﹐乃稱寒士﹔並錢漕不取﹐才算淸官。」復聞其宰任城楹聯云「老吏何能﹐有訟不如無訟好﹔小民易化﹐善人終比惡人多。」皆可以勸。

陳家相明府桂齡爲河南襄城令時﹐建汜川書院。費耕亭太守庚吉聯云「聞使君講院新開﹐說禮惇詩﹐名相風流推後起﹔願諸生賢關早辟﹐讀書論道﹐大儒理學有眞傳。」蓋明府爲桂林陳文恭公後裔也。

嚴問樵曰「余宰棲霞﹐每奉家君子手諭﹐諄諄以立身居官爲勗。蒙賜一聯云﹕『職在地方﹐但無忘該管地方﹐卽爲盡職﹔民呼父母﹐倘難對自家父母﹐何以臨民。」庸受而謹書之﹐懸之廳事﹐朝夕自勉。因復推廣其意﹐撰聯書於堂楹云﹕『暗室中自有鬼神﹐倘鑑余少昧天良﹐甘爲一錢誓死﹔公堂上誰非父母﹐最憐爾難寬國法﹐苦從三木求生。』」又曰「有一縣令自題其訟堂云﹕『有一日閒﹐且種汝地﹔無十分屈﹐莫入吾門。』亦書一聯懸之。」佳話

臨海王芝圃廣文世芳生於順治己亥﹐年一百十歲時入都慶祝﹐賜侍講銜。都人呼爲王壽星。扶侍者爲其第三子﹐白髮飄蕭﹐背轉傴僂。問其長子﹐曰「不幸夭亡矣。」問夭亡之年﹐曰「八十五歲。」當年屆七旬時﹐孫曾已盛﹔百齡外﹐孫曾復舉曾孫。壽星大喜﹐自題楹聯云「身歷四朝沾浩蕩﹔眼看七代衍孫曾。」

《槐廳載筆》云「昆山徐太翁﹐當明末土寇竊發﹐掠婦女數十人﹐藏於徐氏。賊將他出﹐屬太翁善守之﹐『歸若少一﹐當取汝命﹗』賊甫去﹐太翁卽各詢其夫家﹑母家﹐親送還之。婦女皆叩頭流血去﹐太翁亦自焚其屋而逃矣。國初定鼎後﹐土寇削平。太翁三子﹐長乾學﹐次秉義﹐三元文﹐皆鼎甲八座。其門對一聯云﹕『侍郎尙書都察院﹔狀元榜眼探花郎。』皆太翁陰徳之報云。」

沈椒園廷芳贈董恭公聯云「著書臺迥名繁露﹔入畫山多學富春。」一切姓﹐一切地﹐又切其善畫也。

李雨村調元《制義科瑣記》云「章孟端爲禦史﹐多所彈劾﹐中貴忌之﹐罷歸。諸子連中進士﹐爲京官﹐同處一邸。書聯於壁云﹕『四壁金花春宴罷﹔滿牀牙笏早朝歸。』人多羨之。」

桐城張文端公﹐父子端揆。文和公自撰堂聯云「兩世三公﹐太平宰相﹔一堂五代﹐富貴神仙。」或謂十六字中惟「神仙」二字落空﹐不知公家詞臣接武﹐神仙之福﹐較富貴之稱﹐尢爲可艷耳。

王楷堂比部廷紹﹐北直人﹐屢與春秋闈﹐分校所得﹐多南省佳士。陳蓮史三元﹐卽出其門。林少穆督部贈以聯云「南士淵源承北學﹔秋曹門館坐春風。」又﹐張雲巢鹽政靑選罷官後﹐就杭州買宅而居﹐適得其哲嗣館選之信。少穆贈以聯云「淸門甲第傳兒輩﹔舊部湖山屬寓公。」蓋雲巢曾久令於浙中也。

歙縣曹文正公贈吳崧圃參知聯云「白髮盈簪﹐凡內外將相公卿﹐咸識三朝元老﹔黃河如帶﹐徧東南兒童父老﹐共欽六管宣防。」公曾三任東河﹐三任南河﹐本朝河臣中所未有也。龔季思尙書守正亦有聯云「節制兩河﹐徳水廿年瞻福曜﹔耆英七帙﹐恩綸初吉賁中樞。」蓋公官大司馬時﹐曾於二月初一日蒙賜壽云。

嘉慶乙亥二月三日﹐上命王蓮府少宗伯宗誠爲其父文僖公懿修豫稱八旬之觴。黃左田尙書鉞贈聯云「謝恩孫代趨朝杖﹔上壽兒歸聽講筵。」蓋是日上禦經筵﹐蓮府時以禮部侍郎職司典禮﹐而文僖公至景運門謝恩日﹐上先諭令率孫扶掖也。

戴羨門督部三錫七十賜壽﹐花曉亭時爲蜀臬﹐獻聯云「帝壽股肱﹐九霄賜額﹔民歌父母﹐八座齊眉。」

陳望坡尙書七十賜壽﹐京邸知交祝聯甚多。惟曹文正公振鏞一聯云「帝命汝作士﹐惟明克久﹔天錫公純嘏﹐俾壽而康。」最爲人所稱。又鄭仁圃太守一聯云「望重達尊﹐北斗尙書南極老﹔恩承敬典﹐天朝耆舊地行仙。」

陶云汀督部駐節金陵﹐六十賜壽﹐齊梅麓獻聯云「八州都督﹐五柳先生﹐經濟文章﹐百代心傳家學遠﹔六甲初周﹐一陽來復﹐富貴壽考﹐兩朝身受國恩長。」蓋稱觴之辰﹐值黃鐘之月也。

諸城劉文淸公之太夫人九十壽辰﹐阮蕓臺師所制壽聯膾炙人口﹐已載前編。近晤黃右原﹐知吳山尊學士曾爲朱文正師代制一聯云「夫作宰相﹐子作宰相﹐佇見文孫成宰相﹐古今一品太夫人﹐能有幾个﹔天許長生﹐帝許長生﹐更聞多士祝長生﹐富貴百年曰壽考﹐請增十齡。」與蕓臺師句意相仿﹐似流麗有餘﹐而莊雅稍遜也。

鮑覺生侍郎桂星爲富陽董文恭公七十壽聯云「聽履承家﹐秉鈞杖國﹔捲阿頌奭﹐嵩嶽生申。」莊嚴典麗﹐蓋非文恭不足以當之。

浙江徳淸徐氏六世翰林﹐曹地山宗伯秀先有贈徐西灣楹聯云「前生慧業摩麟角﹔六世淸聲冠鳳池。」

吳玉松太守云早歲辭官﹐逍遙里社﹐所受業女弟子多至數十人。年屆八十﹐其子藹人學士已乞養在家﹐顧南雅通政蒓寄聯壽之云「泉石衍箕裘﹐名心早淨云封岫﹔翠鈿圍杖履﹐笑口常開雪避髭。」

錢梅溪《履園叢話》云「莊本培學士培因少時自負才華﹐不作第二人想。乾隆己丑﹐其兄方耕少宗伯存與榜眼及第時﹐學士猶未捷南宮。作詩調之云﹕『他年小宋魁天下﹐始信人間有弟兄。』後果中甲戌狀元。潘芝軒尙書未第時﹐與其兄樹庭中翰﹐咸爲名諸生。其封翁云浦先生索余楹帖﹐云﹕『老蘇文學能傳子﹔小宋才名不讓兄。』後芝軒中乾隆癸丑狀元。樹庭頗惡此聯﹐爲易去之。亦詩兆也。」

桂林陳蓮史方伯繼昌爲文恭公玄孫﹐登嘉慶庚辰科三元。時繼蓮龕方伯繼昌適維藩粵西﹐手贈楹帖云「髙祖當朝一品﹔文孫及第三元。」語𨿽渾成﹐終覺太質而鮮味。後蓮史歷官中外﹐洊至直隸藩伯。潘芝軒閣老贈聯云「畿輔爲屏﹐越五百里﹔科名蓋代﹐第十三人。」則傳誦於人口。按歷代至今﹐登三元者﹐唐有張又新﹑崔元翰﹐宋有王曾﹑宋庠﹑馮京﹑王巖叟﹑孫何﹑楊寘﹐金有孟宗獻﹐元有王宗哲﹐明有商輅﹐我朝則已有錢棨﹑陳繼昌兩人。趙甌北《賀錢湘舲三元》詩云「累朝如君十一个。」是繼以錢﹑陳共十三人也。然其間如張又新﹐在當時實稱爲張三頭。謂進士狀頭﹑宏詞敕頭﹑京兆解頭。見《摭言》崔元翰爲京兆解頭﹑禮部狀頭﹑宏詞敕頭﹐制科三等敕頭﹐則是四元。見《說儲》王巖裏以明經科﹐鄕舉﹑省試﹑廷對皆第一﹐則是明經﹐非進士科。見《宋史》本傳《金史﹣﹣楊伯仁傳》謂孟宗獻發解第一﹐伯仁讀其程文﹐謂當成大名。是歲宗獻府試﹑省試﹑廷試皆第一﹐則當時稱爲孟四元。蓋金時尙多一府試耳。又見《歸潛誌》及《中州集》是三元故事﹐又各微有不同也。又按﹐《雞窗剩言》記﹕黃觀﹐洪武甲子﹐南京解元﹐辛未會試第一﹐廷對禦戎策﹐太祖擢置狀元。後殉建文之難。亦見傅維麟《明書﹣﹣忠節傳》。似洪武中已有一三元﹐不獨商文毅一人。然《明史﹣﹣黃觀傳》但云以貢入太學﹐洪武二十四年會試﹑廷試皆第一。而《選舉志》亦謂三試第一者﹐明代惟商輅一人。則黃觀之三元﹐似又未確實﹐故趙甌北止云十一人。

程春海贈朱蘭坡聯云「東壁仰儒風﹐正色卻邪蒿之纂﹔南天培士气﹐髙文扶大雅之輪。」蓋蘭坡曾侍學三天﹐又方爲吳中掌教也。

洛陽令鄒堯廷之太夫人九十壽辰﹐秦苓溪大守伯度屬陳東橋孝廉應元代撰一壽聯云「愛日佇期頤﹐蘭階早釀十年酒﹔慈云周海嶽﹐萊彩猶栽一縣花。」蓋令之尊人石泉太守貽詩﹐曾官閩中三十年﹐至今去思末艾﹐當時太夫人皆隨任也。

吳中有令長之母以三月三日六十壽者﹐嚴問樵制聯云「眾母奉壽母﹐江南大母﹔三春祝千春﹐上巳長春。」

孟瓶庵師徳配何太恭人七十壽辰﹐余伯兄虛白公際昌獻聯云「人間賢母曾推孟﹔天上仙姑本性何。」恭人素通詩禮﹐得之甚喜。

程梓庭總督閩浙時﹐其封翁九十壽辰﹐程春海侍郎以聯寄祝云「六秩翁侍九重親﹐況伉儷偕老子孫賢﹐問內外貴僚﹐誰同大福﹔七閩歌兼兩浙舞﹐合兗豫去思吳楚頌﹐願東南吉曜﹐直麗中臺。」蓋梓庭曾旬宣山左﹐巡撫中州﹑楚南﹑吳下﹐封翁皆就養云。

道光辛卯﹐江南大水﹐文闈攺期九月。時梓庭中丞爲監臨。中丞本徽產﹐卽前此戊午年魁江南榜者﹐因於首場題一聯於至公堂柱云「矮屋策髙文﹐九天升﹐九淵沈﹐九轉丹凝﹐多士出身﹐在此九月九日﹔秋闈醒春夢﹐三藝競﹐三場竟﹐三條燭燼﹐一官回首﹐於今三十三年。」

周石芳侍郎系英視學江南﹐自榜一聯於堂上云「縣考難﹐府考難﹐院考尢難﹐四十八年才入泮﹔鄕試易﹐會試易﹐殿試更易﹐二十五月已登瀛。」蓋自道其名場甘苦之味。然吾鄕陳望波尙書﹐以七月入泮﹐九月登鄕薦﹐次年四月成進士﹐得館選﹐前後不過十閱月登瀛﹐尢爲得意也。

程定甫同年贊淸於道光乙未重遊泮宮。時龔季思爲江蘇學政﹐贈以聯云「二分月下眞耆宿﹔六十年前舊茂才。」是年餘適過揚州﹐定甫招飲﹐遂卽席書一聯贈之云「想當年發迹雞窗有餘味﹔是他日重歌鹿野之先聲。」此皆羌無故實也。定甫得之甚喜。

鎭江有某鹺商﹐欲求阮蕓臺師書楹帖﹐師未許也﹐而某商愈欲得之。師令人語之曰「我有兩部舊書﹐應歸鎭江人刊行﹐如肯成此美事﹐必書楹帖以報之。」某商首肯。師卽日以七字聯句獎之云「古籍待刊三十載﹔舊聞新見一千年。」跋云「嘉慶間﹐余得宋嘉定﹑元至順《鎭江府誌》兩部﹐皆《四庫》未收之書。曾經進呈﹐得蒙思鑑﹐因以底本貯之焦山書藏。三十餘年無過而問者。歲辛丑﹐丹徒包怡莊學兄請付棗梨。鎭江之書﹐歸鎭江人珍護﹐甚善。不意歸田老眼﹐尙見此書之成﹐乃知書之行世﹐及刊書之人﹐遲早皆有福命焉。因喜而記之。節性齋老人阮元撰﹐並書﹐時年七十有八。」聞此書近已刻成一部﹐其另一部亦已開雕矣。

陳仲云藩伯嘉樹道光壬寅年正月初十日六十歲﹐膝下有八子﹐是年正月十三日立春﹐羅茗香祝以聯云「有才子八人﹐采獻萊衣﹐林壬大備﹔先立春三日﹐釐延柑酒﹐花甲初周。」巧思浚發﹐可謂獨出冠時矣。

葉小庚申薌守洛陽﹐自署儀門聯云「郡望舊京畿﹐金穀豪奢函谷險﹔物華眞秀麗﹐伊川山水洛川花。」又客坐聯云「蕓館忝題名﹐三紀聲華畱日下﹔莎庭閒坐嘯﹐六年宦績在天中。」又一聯云「宦品宜適中﹐居職忝爲二千石﹔壯齡方筮仕﹐服官瞬過三十年。」

潘榕臯奕雋以八十六歲赴瓊林重宴。萬浣云邑侯臺贈聯云「泮藻重遊﹐蘋笙重聽﹐瓊林重宴﹔老子壽星﹐哲嗣徳星﹐賢孫文星。」語質而確。時其子理齋農部世璜已請終養廿年餘﹐理齋之子新入泮宮云。

嚴問樵官山左時﹐寅好中聯對多出其手。如石耀卿大令尊甫官山右司馬﹐七十壽聯云「西人慈母﹐東人大父﹔北極湛露﹐南極壽星。」又侯理庭太守之母夫人﹐九月初十日九十壽聯云「開上壽初筵﹐九十日耄﹔後重陽一日﹐八千爲秋。」又理庭之公子新婚曹氏﹐賀聯云「雀屏妙選今公子﹔鴻案淸芬古大家。」又蔡仰齋州判夫婦五十雙壽﹐其門下士以七夕稱祝﹐聯云「屈指三秋﹐天上又逢七夕﹔齊眉百歲﹐人間自有雙星。」

百文敏公百齡總制兩廣﹐平定海氛﹐有世襲輕車都尉之賞。其時公子尙未育也。蔣伯生獻聯云「天子知從無事日﹔郎君貴在未生時。」文敏逢人輒誦之。

王惕甫芑孫將赴華亭教官之任﹐吳穀人先生以聯贈之云「儒以道得民﹐此官不賤﹔學而優則仕﹐如日之升。」又鄭六亭兼才自題學署云「天子命之教﹔人才系此官。」皆可爲司鐸閒曹吐气也。

相傳有學署舊聯云「漫道官閒﹐二十一史﹐繁難頻判案﹔誰云署冷﹐三五六經﹐鼓吹自排衙。」亦自新穎可喜。挽詞

洪桐生掌教揚州之梅花書院﹐終於講席。時城內安定掌教吳穀人先生挽以聯云「十載共臯比﹐舊夢荒涼梅嶺樹﹔諸兒蒙教澤﹐春風慚愧杏林花。」蓋先生諸兒皆肄業梅花書院﹐而西谷淸鵬正探花及第也。

吳穀人先生亦終於安定講席﹐吳山尊挽以聯云「仕隱追隨﹐頹景相憐如一日﹔師生骨肉﹐名山可許附千秋。」劉金門侍郎時寓居揚州﹐亦挽以聯云「正味在文章﹐凡識字人同一哭﹔淸風論出處﹐擬私謚者定何辭。」蓋先生詩文集名《有正味齋》也。

畢秋帆先生總制兩湖時﹐值剿捕流寇﹐未蕨功而斃。趙甌北挽以聯云「羊祜惠猶畱峴首﹔馬援功未竟壺頭。」此不但「峴首」﹑「壺頭」用典精切﹐而「羊祜」﹑「馬援」亦成佳對。且切合時事﹐開合俯仰﹐尢見情余於文也。按﹕此聯甌北亦自得意﹐後衍成挽詩﹐編入全集內矣。

浙中錢東生學士林﹐文筆敏贍﹐而古貌古心﹐毫無時俗態度。人皆知其能到陰司判事﹐而口絕不談。余嘗同扈從盤山者數日﹐行帳相接﹐每退直﹐必相晤語。微叩其端﹐皆笑而不答也。未及中壽而化去。戚蓉臺太史人鏡挽以聯云「福慧並淸華﹐能靜自兼仙佛意﹔死生都了徹﹐不談終是聖賢心。」足以傳學士矣。

遊彤卣侍禦光繹挽陳質齋侍郎云「對宇望衡﹐回首燕臺眞似夢﹔素帷丹旐﹐傷心吳苑不成春。」蓋遊與陳在京邸久爲鄰﹐陳奔喪歸﹐沒於蘇州也。

詹鱗飛應甲挽石曉田煦之兄云「老淚我無多﹐數落落晨星﹐從此驊驑空冀北﹔雄才君未盡﹐嘆茫茫泉路﹐相隨鴻雁到荊南。」時曉田官荊州郡丞也。

陶云汀宮保丁父憂﹐其座主陸平泉尙書以莊寄挽以聯云「能仕教之忠﹐有子詩書將食報﹔欲養親不待﹐類余風樹早銜悲。」

姚亮甫中丞挽章文簡公煦聯云「箕尾黯星躔﹐詔語天嗟遺老一﹔衣冠崇洛社﹐典型人失達尊三。」又挽張蘭渚侍郎聯云「奏賦共螭坳﹐譜誼同惇﹐感西湖四十七年爪印﹔寫經皈鹿苑﹐禪心早定﹐付南屏一百八下鐘聲。」出句謂乾隆甲辰同召試於西湖事﹔次句謂侍郎素耽禪悅﹐易簀時尙有南屏僧數十人環繞榻前﹐代宣佛號也。

有某公挽陳雪田聯云「志在名山﹐不作公卿緣好學﹔文能壽世﹐非求仙佛自長生。」此蓋襲用袁簡齋先生句而稍變其意者也。

翰林張某者﹐新婚甫兩月而病沒﹐太夫人猶在堂也。其婦翁挽以聯云「逝矣修文郎﹐縱玉堂傳捨﹐金粟空花﹐回首能忘垂老母﹔傷哉薄命女﹐僅三日同牢﹐六旬嘗藥﹐斷腸永作未亡人。」語極沈痛。

常熟令某之父﹐與蔣伯生因培山左同官舊好﹐後就養常熟﹐卒於官舍。伯生挽聯云「治譜付佳兒﹐感頻年惠愛吾鄕﹐白叟黃童都淚下﹔頹齡逢舊雨﹐嘆此日招尋勝迹﹐靑山紅樹也魂銷。」

道光間﹐吳中耆舊以潘榕臯先生爲冠冕﹐曾重宴鹿鳴﹐重宴瓊林﹐受其侄芝軒尙書一品封誥﹐年登九秩始卒。龔季思挽以聯云「九十年魯殿巍然﹐記曾同世父春闈﹐先公秋賦﹔甲乙榜鼎科籍甚﹐己重沐桂林燕賫﹐杏苑恩榮。」齊梅麓亦有聯云「爲學爲修﹐爲恂慄﹐爲威儀﹐有斐爲文﹐九十年華﹐盡衛武一生之事﹔曰壽曰富﹐曰康寧﹐曰攸好﹐考終曰命﹐三千世界﹐集箕疇五福而歸。」

林少穆督部工爲楹帖﹐而於挽詞尢能曲折如意﹐各肖其人。如挽蔣礪堂節相攸銛云「合兩朝宰輔封圻﹐第一流人終不忝﹔培四海賢才俊乂﹐在三師事有同悲。」蓋嘉﹑道兩朝諸巨公好汲引人才宏獎善類者﹐惟公一人。斯聯洵能舉其大也。又挽孫文靖督部爾準云「海徼樹丰功﹐水利邊防﹐廿載宏宣經世略﹔宮銜隆晉錫﹐易名延賞﹐九原還切報恩心。」又挽盧敏肅督部坤云「十年三建戎功﹐帝賴重臣﹐回紇蠻猺皆懾魄﹔九省七膺節鎭﹐人懷遺愛﹐山河嶺海總銘恩。」又挽陶文毅督部澍云「大度領江淮﹐寵辱胥忘﹐美謚終憑公論定﹔前型重山斗﹐步趨靡及﹐遺章慚負替人期。」自注云「公遺疏有『林則徐才識十倍於臣』之語﹐讀之汗下。」又挽韓桂舲尙書崶云「西曹法律﹐南紀封圻﹐溯三朝中外勛猷﹐範富歐陽同著望﹔閩嶠襜帷﹐吳趨杖履﹐憶卌載因緣香火﹐李張皇甫愧知名。」自注云「公嘗提刑閩中﹐某爲諸生時﹐卽以國士相待。又某官吳門﹐值公里居﹐尢欣親炙云。」又挽陳石士侍郎用光云「徳性秉盅和﹐兩入瓊林﹐稽古榮躋卿貳貴﹔文章崇軌範﹐七持玉尺﹐愛才羣仰老成型。」又挽張蘭渚侍郎云「感恩知己兩兼之﹐擬今春重謁門庭﹐誰知一紙音書﹐竟成絕筆﹔盡忠補過今已矣﹐憶平昔雙修儒佛﹐但計卅年宦績﹐也合生天。」又挽顧南雅通政云「風節樹朝端﹐鳴鳳聲髙﹐爲感恩慈酬再造﹔文章驚海內﹐登龍望峻﹐更餘書畫重千秋。」又挽郭蘭石廷尉尙先云「三十年人海才名﹐帝簡方隆天已召﹔六千里家山歸夢﹐親心難慰子誰依。」又挽陸心蘭藩伯言云「臺館式前型﹐溯中外回翔﹐直節淸嚴猶在望﹔藩屏聯宦轍﹐悵老成䢐謝﹐名賢言行未終編。」自注云「時公方輯名賢言行錄也。」又挽兪陶泉都轉徳淵云「拯溺舊同心﹐才徳兼資﹐如此循良曾有幾﹔籌鹺今盡瘁﹐設施未竟﹐畢生懷抱向誰開。」又挽李蘭卿都轉彥章云「卌三年才不虛生﹐帝簡方隆﹐誰料謫仙歸紫府﹔重五節縷難續命﹐名心未瞑﹐應教詞客祀紅橋。」又挽廖竹臣郡丞鴻苞云「卅年來同譜同舟﹐忽魂歸縹緲峯前﹐轉悔量移空借箸﹔一門內難兄難弟﹐竟望斷逍遙堂後﹐不教舊約踐連牀。」蓋郡丞爲儀卿觀察鈺夫尙書之兄﹐適調任太湖同知﹐卽終於官廨云。又挽遊春樊中翰興詩云「薇省早抽簪﹐憶卅年鍵戶獨居﹐淸品咸推無玷玉﹔枌鄕常設帳﹐悵五集綿詩未就﹐蕭辰忽折後凋松。」又挽吳和庭邑侯觀樂云「遺愛遙傳三竺外﹔吟魂應在二梅間。」蓋和庭令浙中有善政﹐歸裏時﹐卜居謝古梅學士之二梅亭也。又挽江石生邑侯之紀云「去思何武畱遺愛﹔死孝王戎本至情。」石生居母喪﹐以毀終云。

嶽小瀛宗伯起以江蘇撫部引疾﹐旋晉少宗伯﹐嘉慶己巳甍於位。宗伯居官公正淸廉﹐有伯道之感﹐爲睿廟所知﹐特命公之夫人擇族人之子爲嗣。先是宗伯因族人寥寥無當意者﹐具遺摺以聞。至是夫人亦不願﹐睿廟亦不之彊﹐乃命大宛兩縣於春秋致祭以爲例﹐洵曠典矣。紀文達師以聯挽之云「剛峯原不隨流俗﹔孝肅何須有後人。」非此大手筆﹐不能相稱也。

孫寄圃相國挽黎襄勤河帥世序聯云「只手障狂瀾﹐立徳立功﹐水土平成君不朽﹔八年聯舊雨﹐如兄如弟﹐芝蘭凋謝我何堪。」相國不以書名﹐而手寫此聯﹐大字如斗﹐莊嚴合矩﹐儼如其人。時余官袁浦﹐曾親見之。

史望之尙書與康蘭臯中丞紹鏞同年相好﹐中丞卒﹐尙書寄聯挽之云「同譜最相親﹐憶白髮靑燈﹐昨歲尙陪連夜話﹔名山期共往﹐嘆太行盤谷﹐此生無復並驂遊。」

謝默卿曰「陶文毅公之甍也﹐獻挽聯者以數百計﹐佳者不可悉數。最後聞人傳述一聯﹐獨能舉其大﹐徵其實﹐惜忘卻撰者姓名也。句云﹕『答眷恩智勇忠勤﹐凡如籌海運﹑策河防﹑攺鹽政諸大端﹐皆我公力瘁封疆﹐事業稱三江柱石﹔持政體和平寬厚﹐尢以培士气﹑察民隱﹑勵官方爲先務﹐聽此日哀闐衢市﹐英靈仰萬古雲霄。」按﹕齊梅麓挽陶文毅公聯云「以寬厚孚民望﹐以忠誠結主知﹐敬賓朋﹐體僚屬﹐教育英才﹐二十年節鉞尊嚴﹐未攺書生面目﹔爲畿輔急糧儲﹐爲東南興水利﹐拯災黎﹐化梟徒﹐卹慈孤幼﹐數千里帡幪蔭庇﹐何殊菩薩心腸。」亦傑構也。

陶云汀﹑陳芝楣先後沒於江南任所﹐龔季思挽陶聯云「節署久宣勞﹐公爾忘私﹐盡瘁遽聞歌薤露﹔艸廬畱賜翰﹐賞延於世﹐印心好爲嗣蕓香。」蓋公所居印心石屋﹐曾奉禦筆親題也。又挽陳聯云「廿載報君恩﹐眞不負日下探花﹐江南秉節﹔卅年惇友誼﹐最難忘吳中分袂﹐漢上題襟。」陳爲季思典試湖北所得士﹐又季思視學江南時﹐陳維藩吳下﹐曾連日侍從遊山云。

揚州羅茗香由大江溯流而上﹐訪陳仲云藩伯於江西行省﹐而藩伯已先期歸道山。茗香哭以聯云「追思患難相依﹐感適館授餐﹐談經講學﹐薪傳已閱廿年﹐詎者番頻阻風帆﹐致我遲來﹐空展遺容成沒世﹔可惜封圻未轉﹐算巡方煮海﹐陳臬維藩﹐棠蔭僅畱三省﹐慟此際才停露冕﹐值君小極﹐誤投蠲庳喪斯文。」蓋藩伯患臂痛﹐醫家誤用蠲庳湯十劑﹐遂不起﹐故末語云然。

王文簡公引之丁其父懷祖先生優去位﹐服闋還朝﹐署工部尙書﹐未幾卽甍。英煦齋師挽以聯云「下筆已千秋﹐稽古共知尊漢學﹔還朝能幾日﹐考工惜未補周官。」

劉芙初同年嗣綰之夫人卒於七夕﹐適值立秋。齊梅麓挽以聯云「河漢隔雙星﹐可是仙家好離別﹔梧桐飄一葉﹐若爲詞客助詩懷。」

屠琴隖倬以儀徵令引疾家居﹐忽奉旨特授九江府﹐未赴﹐卽客死揚州。齊梅麓挽以聯云「一病負殊恩﹐九派淸江懷太守﹔十年成大覺﹐二分明月弔詩人。」

陳雲伯邑侯文述之母終於吳中。齊梅麓挽以聯云「丸熊助苦﹐封鮓資廉﹐有是母﹐乃有是子﹔隔幔傳經﹐居樓授史﹐聞其語﹐今見其人。」

王竹嶼都轉鳳生爲葑亭給諫之子﹐長於吏治﹐由丞倅驟晉監司﹐未竟其施﹐旋登鬼籙。齊梅麓挽以聯云「受寵轉愁顏﹐歷官河北淮南﹐濟世經綸殊未展﹔訂交從總角﹐重過三山二水﹐賞心詩句與誰論。」

萬小廉啟畇﹐廉山郡丞之子﹐甫由部郎擢禦史﹐遽卒。遲一月而廉山亦逝。齊梅麓挽以聯云「三尺好頭銜﹐執簡無緣﹐報國空懷萬言疏﹔一家大手筆﹐修文有命﹐奉親先赴九重泉。」

郭韻泉文匯甍於粵西臬任﹐先十日﹐已擢方伯﹐韻泉不及見也。其易簀日時﹐悉與誕辰相合。余初囑余小霞代制一聯﹐云「寅誼托苔岑﹐持平遠比於公獄﹔漢郭宏治獄平允﹐人比東海於公法星沈桂管﹐遺愛應刊有道碑。」下二語皆切其姓也。後數日而部行新命始至﹐復令攺制一聯﹐云「來去有前因﹐遺範難忘聯襼日﹔寬嚴能並濟﹐新恩惜在蓋棺時。」則面面皆到矣。陳蓮史方伯聯云「知醫卻老﹐執法忘劬﹐看塵牘丹鑪﹐晷影苦無淸暇候﹔優許養屙﹐殊榮晉秩﹐緬匡廬庾嶺﹐星文竟墮碧雲間。」亦旁皇周浹之作也。

朱蘭坡挽顧南雅聯云「魏闕鑑誠衷﹐建議詞臣追汲黯﹔滇池施善教﹐酬恩祀典泣侯芭。」一言其在翰林﹐屢上封事﹔一言其督滇學時﹐教士如親子弟﹐滇人感之﹐爲力請入名宦祠也。又﹐周敬修督部天爵爲蘭坡所得士。其母封一品夫人﹐年逾九秩。督部緣事譴戍﹐將出塞﹐旋發往粵東軍營效力﹐在途聞訃﹐奉旨﹐準回家穿孝百日然後行。蘭坡寄挽以聯云「珈服寵榮多﹐上壽始教歸蕊府﹔墨縗軍旅亟﹐中途猶許泣萱幃。」

何玉田孝廉挽方茂才壯猷聯云「傷心酒國流光短﹔回首名場恨事多。」方好飲﹐人有抄其文登第者﹐故云。

齊梅麓有自題生壙詩﹐蔣伯生極爲嘆賞﹐謂可抵梅花萬樹。近二人同建白蘇祠﹐屬梅麓爲聯云「中有仙龕虛一室﹔更邀明月作三人。」甫書寄而伯生已逝矣。梅麓寄挽以聯云「丹靑徧鄧尉羅浮﹐繞墓植梅花﹐來去原從眾香國﹔俎豆傍白公坡老﹐作祠倚修竹﹐海天還有一仙龕。」蓋仙龕一室﹐遂成讖語﹐亦奇矣哉。

近人孔孝廉傳金爲其庶母持三年服﹐集經語爲挽帖云「慈母如母﹐貴父之命也﹔顧我復我﹐鬻子之閔斯。」字字如生鐵鑄成﹐可謂不刊之作。

鄭仁圃曰「裏黨中有林姓婦﹐素通文理﹐中年遽卒。相傳其自挽一聯﹐出語告夫﹐對語教子﹐悱惻動人﹐亦可傳也。其詞云﹕『我別君去﹐君何患無妻﹐倘異時再葉鸞占﹐莫謂生妻不如死婦﹔兒隨父悲﹐兒終當有母﹐願他日得酬烏哺﹐須知養母卽是親娘。』又﹐饒心耕有挽其妻聯云﹕『本八字安排﹐以致累卿貧到老﹔作一番打算﹐自然先我死爲佳。』此合前一聯讀之﹐皆堪酸鼻也。」

鄭仁圃素工楹帖﹐裏居福州時﹐凡親朋挽聯多其手制。知余欲續編《聯話》﹐因錄其舊作相寄。中有曲折盡意者﹐如挽何玉田孝廉云「君乃長於情者﹐爲戚友關心﹐終歲勞人艸艸﹔文因無如命也﹐以孝廉沒世﹐當今天道茫茫。」又云「閱歷名場﹐終竟才人無福命﹔消磨心力﹐只緣文債與親情。」又云「人情欲贈方幹第﹔天意原慳李賀年。」又挽許畫山邑侯作屏云「披叔重舊文﹐馴雉歸來經笥富﹔溯旌陽遺愛﹐化鳧仙去口碑傳。」又挽林鈍村孝廉一桂云「三千卷勤抄﹐耄學宛如沈麟士﹔八二齡老宿﹐典型頓失魯靈光。」又挽張洲山明經登瀛云「吟成三影淸詞﹐怛化竟同蝴蝶夢﹔謝卻九秋芳信﹐催歸忍聽鷓鴣聲。」明經時客光澤﹐因赴秋試﹐抱病歸﹐至家一日而卒。又挽言可樵邑侯朝標云「千里銜哀﹐奉靈輿言遄﹐驚說莪詩初罷誦﹔廿年遺愛﹐悵弦歌遽息﹐慘教棠樹不成陰。」時邑侯正丁憂﹐將扶柩歸裏也。邑侯常熟人﹐言子賢裔。又挽許子密茂才作樞云「庚宿掩霜晨﹐黃菊叢中添淚雨﹔卯橋嗟月夕﹐紫藤庵畔景光風。」茂才家有紫藤花庵﹐卽許甌香先生友舊迹也。又挽廖封翁云「卿靄煥朱門﹐石奮郎君皆貴仕﹔仙風飄絳節﹐劉綱夫婦並歸眞。」封翁夫婦﹐一月中相繼而逝﹐卽鈺夫﹑儀卿二太史之父母也。又挽林母云「教成諸子盡揚眉﹐咸使備賓興徳藝﹔看入三場才瞑目﹐不教遲哲嗣科名。」時有子四人皆應舉﹐母沒於八月十四夜﹐則諸子皆入闈矣。

何仙槎尙書淩漢終於位﹐賜謚文安。謹考我朝謚「文安」﹐前此僅有兩人﹐一爲孟津王尙書鐸﹐一爲掖縣張閣老端。蓋百十年來易名之典所僅見也。汪少海仲洋挽以聯云「踐道一身﹐兼貫乎言功者徳﹔易名當代﹐少止於義理曰安。」又錢心壺給諫儀吉聯云「淵云大文﹐趙張爲政﹐奮建家風﹐時望兼漢廷數子﹔省臺故事﹐都邑謳思﹐門墻述訓﹐令名傳荊國家風。」贈尙書挽聯者甚多﹐皆二三十字巨制﹐惟此兩聯更爲沈著耳。

潘云浦封翁﹐芝軒相國之父也。相國以尙書乞養十年﹐而封翁始歸道山﹕張蘭渚中丞挽以聯云「一品荷崇封﹐北斗尙書徵燕翼﹔八旬尊上壽﹐西方生佛想螺容。」

朱蘭坡曰「余嗣母貞節汪太宜人棄養﹐同宗同年寶應文定公寄挽聯云﹕『在女而貞﹐何異西山采薇﹐未仕抱爲臣之節﹔誨子能似﹐空令南陔萩黍﹐曰歸興失母之悲。』又同年李芝齡總憲挽本生母趙太宜人云﹕『記事圖成﹐百日孤兒繃雪夜﹔陳情疏達﹐三年兩母痛泉臺。』此聯一謂餘三月餘而孤﹐本生母鞠育之苦﹐嘗作《雪夜繃兒圖》以記其事﹔一謂在上書房遞摺告養﹐並言兩母﹐仰蒙恩準。未至家﹐已聞貞母之訃。逾二載而本生母又逝也。切當不易﹐讀之猶涔涔淚下。」

吳門陳竹士之室金纖纖﹐才女也﹐聲震一時﹐著有《瘦吟樓稿》﹐早卒。汪宜秋女士挽以聯云「入夢想從君﹐鶴背恐嫌凡骨重﹔遺眞添畫我﹐飛仙可要侍兒扶。」人爭誦之。其繼室王梅卿亦工詩﹐合巹之夕﹐詩僧懶云戲制一聯云「幾生修得到﹔一日不可無。」可稱雅謔。

嚴問樵有一妹﹐適餘生。次午三月產一女﹐隨以四月八日亡。問樵哭以聯云「佛不慈悲﹐失乳忍聽遺女哭﹔兄兼貧病﹐傷心更恐二人知。」

嚴問樵有姬人沒於淸江﹐問樵哭以聯云「不合時宜﹐惟有朝云能識我﹔獨彈古調﹐每逢暮雨倍思卿。」集句集字附

羅茗香曰「朱竹垞先生舊有集句楹帖云﹕『人道君如雲裏鶴﹔自稱臣是酒中仙。』」惜未詳所贈何人。

劉金門先生自出塞至賜還﹐凡閱三載。歸後集杜句作聯云「三年奔走空皮骨﹔萬古雲霄一羽毛。」所至皆懸於壁﹐見者無不稱其工妙。然次句究嫌其誇也。

萬廉山郡丞喜蓄奇石﹐大有米海嶽之癖。嘗以「峨眉積雪」石自鐫此四字﹐贈唐陶山方伯。方伯集句爲聯以謝之云「何當報之靑玉案﹔可以橫絕峨眉巓。」

謝椒石曰﹔「眞州察院﹐舊爲鹽政按部時掣鹽公所﹐內有戲臺。曾賓谷中丞燠有集句聯云﹕『粉澤大猷﹐元黃裨說﹔雲霞萬影﹐絲竹千聲。』戲臺聯之莊麗﹐無逾此者。」

阮蕓臺師有別墅在邵伯湖之北﹐湖堧植柳三萬株﹐自額所居曰「南萬柳堂」﹐以別於京師之「萬柳堂」也。沿湖魚利﹐甲於江北﹐師嘗集句自題堂聯云「君子來遊貫及柳﹔牧人乃夢眾惟魚。」以《右鼓文》對《毛詩》﹐自然名貴。

黃右原比部索余撰句贈聯。比部博學好文﹐在淮商家爲別調。余集《韓詩外傳》及《漢書﹣﹣河間獻王傳》語與之云「虛己受人﹐彼其之子﹐殊異乎族﹔實事求是﹐夫惟大雅﹐卓爾不羣。」邗上人多不知所謂﹐惟蕓臺師以爲無虛譽也。

余前編《叢話》有輯漢碑句十餘聯﹐黃右原比部見之﹐以爲未盡﹐因手錄一帙示余。蓋余前據敝齋現藏拓本爲之﹐右原則從《隸釋》《隸續》中推廣得之。今亦擇錄如左﹐彌覺古香襲人也。其四字云「令儀令色﹔允武允文。」逢盛碑﹑魯峻碑「爲國楨幹﹔配曜嶽嵩。」範鎭碑﹑郭仲奇碑「惇詩悅禮﹔含謨吐忠。」西狹頌﹑孔靇碑「剛毅多略﹔文雅少疇。」丁魴碑﹑郭仲奇碑「種徳收福﹔干國棟家。」張公神碑﹑州輔碑「廣祈多福﹔博覽羣書。」孟郁碑﹑魯峻碑「姿兼申甫﹔徳侔產奇。」張納碑﹑劉熊碑「智含淵藪﹔絜如圭璋。」度尙碑﹑唐扶頌「比蹤豹產﹔膺姿管蘇。」魯峻碑﹑範鎭碑「爲國楨榦﹔作主股肱。」郭仲奇碑﹑樊安碑「行義髙劭﹔體性溫仁。」費鳳碑﹑孟郁碑「文艷彬彧﹔風曜穆淸。」趙圉令碑﹑祝睦碑「翔風膏雨﹔左書右琴。」孟郁碑﹑馬江碑「耽樂術藝﹔揪斂吉祥。」丁魴碑﹑華山碑「剖演奧藝﹔恬忽世榮。」校官碑﹑侯成碑「鉤河擿雒﹔奉魁承杓。」史晨碑﹑石門頌「應運挺度﹔通神達明。」郭究碑﹑祝睦後碑「篤禮崇義﹔抱淑守眞。」髙彪碑﹑景君碑「天與厥福﹔世有令名」。禮器碑﹑耿勛碑八字云「躬潔冰雪﹐夷然淸皓﹔性發蘭石﹐生自馥芬。」祝睦後碑﹑帝堯廟碑「學爲儒宗﹐行爲士表﹔愛若慈父﹐畏若神明。」魯峻碑﹑劉熊碑「內懷溫洞﹐外撮彊虐﹔功綿日月﹐名勒管弦。」魯峻碑﹑帝堯碑「以義抑彊﹐以仁卹弱﹔乃臺吐曜﹐乃嶽降精。」唐扶頌﹑楊震碑「威隆秋霜﹐恩逾冬日﹔言合雅謨﹐慮中聖權。」樊毅碑。譙敏碑十字云「言不失典術﹐行不越矩度﹔威以懷殊俗﹐徳以化圻民。」楊統碑﹑費鳳碑

黃右原又錄其集句﹑集字楹帖見示﹐因復擇其尢佳者如左。如雲﹕「鵲笑鳩舞﹐大喜在後﹔麟子鳳雛﹐和气所居。」「桂柏棟梁﹐麟鳳堂室﹔雍涼朱艸﹐文山紫芝。」「達性任情﹐得其歡樂﹔布政施惠﹐拜爲公卿。」以上焦氏易林「金石九莖﹐木禾六秀﹔明珠一寸﹐白玉四環。」鮑照河淸頌﹑庾信謝賜布啟「瑞林朋生﹐祥禽輩作﹔卿云似蓋﹐甘露如珠。」鮑照河淸頌﹑徐陵勸進表「珠角擅奇﹐山庭表徳﹔天球並價﹐日觀同光。」庾信齊王憲神道碑﹑李商隱獻集賢相公啟「論史可聽﹐談元愈默﹔幽居少事﹐野性多閒。」宋之問禊飲序﹑王勃遊蓮池序「璣鏡照臨﹐山河容納﹔風質洞遠﹐儀止祥華。」庾信齊王憲碑﹑沈約齊司空行狀「立行可模﹐置言成範﹔徽猷克著﹐聲績聿宣。」沈約齊昭王碑文﹑駱賓王上崔長史啟「組織仁義﹐琢磨道徳﹔棟梁華夏﹐舟楫江河。」劉峻廣絕交論﹑庾信齊王憲碑「鏡文虹於綺疏﹐浸蘭泉於玉砌﹔握珠胎而冠月﹐振瓊樹而韜霞。」王融曲水詩序﹑王勃上司馬書「玉樹以珊瑚作枝﹐珠簾以玳瑁爲押﹔赤雁與斑麟俱下﹐醴泉與甘露同飛。」徐陵玉臺新詠序﹑庾信賀新樂表又集唐人句云「四時最好是三月﹔萬里誰能訪十洲。」韓偓﹑李商隱「金鈴玉佩相磋切﹔珠蕊瓊花斗剪裁。」李紳﹑王初「黃金盒裏盛紅雪﹔碧玉盤中弄水晶。」王建﹑郭震又集《蘭亭序》字云「將相風和天地靜﹔修齊事大古今同。」「契古風流春不老﹕懷人天气日初長。」「今居古稽極樂事﹔外和內峻大賢風。」「流水長亭﹐春風靜宇﹔幽蘭一室﹐修竹萬山。」「修竹抱山﹐春亭映水﹔幽蘭得地﹐虛室當風。」「遷固同文﹐惠列殊抱﹔管樂佐世﹐老彭引年。」「臨類咸和﹐取諸無妄﹔隨時觀感﹐咸與同人。」「合室能文﹐自是盛事﹔放生爲樂﹐可得大年。」「虛能引和﹐靜能生悟﹔仰以察古﹐俯以觀今。」

鄭仁圃寄余集句聯數紙﹐中有可錄者﹐如雲﹕「左酒右漿﹐喜疊其室﹔伯歌季舞﹐福爲我根。」「合匏同牢﹐宴樂有緒﹔駕福乘喜﹐昏悅宜家。」以上焦氏易林「小園新展西南角﹔和气先燻艸木心。」放翁﹑半山「平生獨以文字樂﹔此日翛然水竹居。」宛陵﹑朱子「煙樹遠浮春縹緲﹔風船解與月徘徊。」文潛﹑朱子「深林閒數新添筍﹔殘燭貪看未見書。」放翁﹑山谷「五畝自栽池上竹﹔一尊徑醉溪中云。」東坡﹑誠齋

道光攺元﹐詔開孝廉方正科﹐吳江縣以翁君海村應舉﹐羣稱公允。有以集句聯贈之云「聖代卽今多雨露﹔先生有道出羲皇。」

鄭仁圃嘗擬作軍機直房春聯集句云「春爲一歲首﹔月傍九霄多。」同人皆以爲工﹐惜未懸掛。又嘗集句作閩浙分水嶺交界處聯云「半嶺通佳气﹔他鄕有勝緣。」亦擬而未掛。又於九江府天后宮墻外集句一聯云「潮平兩岸闊﹔花滿九江春。」蓋墻外臨大江﹐墻陰則花圃也。

姚亮甫中丞由豫藩量移山右﹐時汪碧山方伯如淵集《詩經》句贈之﹐聯云「旣儆旣戒﹐惠此中國﹔來旬來宣﹐至於太原。」中丞極稱其工切。

京師和春部戲館門外有集句聯云「和聲鳴盛世﹔春色滿皇州。」天然莊麗﹐云是張船山太守問陶所撰。

孫柳君錄寄所集古樂府五七言聯。古雅可喜。如﹕「晤言紛在矚﹔惠心淸且閒。」巫山髙﹑日出東南隅行「端景緣直表﹔茂實偶英聲。」上邪篇﹑永明樂「恪勤在朝夕﹔俯仰愧古今。」蒲生行﹑猛虎行「金石響髙宇﹔桂松比眞風。」遠期篇﹑白頭吟「智理周萬物﹔遠懷柔九州。」伯益﹑鰕鱓篇「淸川含藻景﹔丹華耀陽林。」日出東南隅﹑子夜四時歌「春秋補小月﹔山水有淸音。」折楊柳閏月歌﹑子夜四時歌「語默寄前哲﹔邂逅承淸塵。」折楊柳行﹑定情篇「仁聲被八表﹔妙花開六塵。」朱鷺篇﹑永明樂「含情結芳樹﹔撚香散名花。」芳樹篇﹑折楊柳行「平生懷直道﹔大化揚仁風。」白頭吟﹑上邪篇「沙棠作舟桂爲楫﹔浮雲似帳月如鉤。」梁元帝烏棲曲﹑簡文帝烏棲曲「凝華結藻久延立﹔彈琴鼓瑟聊自娛。」白紵歌﹑白鳩篇「縈弦急調切流徵﹔迎歌度舞遏歸風。」趙瑟﹑秦箏

余在桂林﹐習見陳蓮史所作楹帖﹐語多古異﹐閒詢之﹐始知其暇中輯有五七言舊句三百餘聯。手寫一帙見贈﹐玆擇其尢佳者錄之如左。五言云「容光無不照﹔懷古亦何深。」張曲江﹑陶靖節「衛門羅戟棨﹔遂性各琴尊。」韓退之﹑蘇東坡「榮華肖天秀﹔談笑安邊隅。」韓﹑蘇「天材任操倚﹔經訓乃菑畬。」韓﹑蘇「文章自娛戲﹔忠義老研磨。」韓﹑蘇「文章開窔奧﹔節制收英髦。」杜「避人焚諫艸﹔彈劍拂秋蓮。」杜﹑李「遠意發孤鶴﹔思波起涸鱗。」蘇﹑杜「傳家有衣缽﹔聽履上星辰。」蘇﹑杜「經綸皆新語﹔鸞鳳本髙翔。」杜﹑韓「上客能論道﹔虛懷只愛才。」右丞﹑杜「奇書窺鳥迹﹔賜茗出龍團。」放翁﹑蘇「髙文有風雅﹔新渥照乾坤。」右丞﹑杜「肝膽不楚越﹔眉宇眞天人。」李﹑杜「塵襟諒昭洗﹔賢路不崎嶇。」朱子﹑杜「雲霞成伴侶﹔冰雪淨聰明。」右丞﹑杜「頃來樹佳政﹔時還讀我書。」東野﹑陶「銘心對欹器﹔含笑看吳鉤。」「萬他如大路﹔一字皆華星。」遺山﹑杜「丹靑不獨任﹔心迹喜雙淸。」袁暉﹑杜「風騷共推激﹔華實相芬敷。」杜﹑權載之「荊州愛山簡﹔刺史似寇恂。」杜「颯爽動秋骨﹔廉折配春溫。」杜﹑蘇「心在水精域﹔直如朱絲繩。」杜﹑鮑昭「髙才食舊徳﹔流藻垂華芬。」蘇﹑子建「桑竹垂餘蔭﹔圭璋滿淸班。」陶﹑蘇「計闊道愈密﹔實大華亦榮。」蘇﹑韓「曠懷掃氛翳﹔公論懸日星。」杜﹑遺山「春夏各有實﹔魚鳥亦相親。」杜﹑蘇「朗鑑諒不遠﹔淸言得未嘗。」韓﹑蘇「時節不可玩﹔風期誰復賡。」韓「文章有定價﹔邂逅得初心。」陸﹑韓「卽事已可悅﹔賦詩何必多。」杜「所得靜而簡﹔其人勇且英。」杜﹑蘇「放意弄晴快﹔叩奇獨冥搜。」杜﹑東野「唱妍酬亦麗﹔我適物自閒。」韓﹑蘇「艸聖祕難得﹔詩人思無邪。」杜﹑蘇「得盡所歷妙﹔應緣不耐閒。」杜﹑蘇「永路當自勗﹔淸光應更多。」李﹑杜「得句忍不吐﹔好古意所耽。」蘇「量力守故轍﹔蕩胸生層雲。」陶﹑杜「守道不封己﹔擇交如求師。」杜﹑韓「且從性所玩﹐庶以善自名。」惠連﹑陶「佳句喧眾口﹔古人惜寸陰。」韓﹑陶「春耕庶秋獲﹐茶興復詩心。」曲江﹑薛能「殊姿各獨立﹔素志庶可求。」杜﹑蘇「發興自我輩﹔賞心惟良知。」杜﹑康樂「達生幸可托﹔得句不妨淸。」康樂﹑蘇「蘊眞愜所遇﹔澄慮觀此身。」杜﹑李「與道本無隔﹔將詩莫浪傳。」李﹑杜「自得髙蹇嵼﹔永言銘佩紳。」韓﹑李「始得觀覽富﹔特以風期親。」韓﹑李「各勉日新志﹔能爲歲寒姿。」康樂﹑蘇「力守非有黨﹔心淸得奇聞。」陸﹑蘇「爲學日務益﹔將詩待物華。」蘇﹑杜「好語時見廣﹔此身良自如。」蘇﹑李「未曾一日悶﹔猶有五湖期。」香山﹑義山「或制閒居賦﹔新編雜體詩。」右丞﹑義山「試吟靑玉案﹔如登黃金臺。」杜﹑李「士生要宏毅﹔情在彊詩篇。」陸﹑杜「堅姿聊自傲﹔素履期不渝。」蘇﹑權「虛白道所集﹔靜專神自歸。」蘇﹑雲笈七簽「黃卷眞如律﹔素琴本無弦。」杜﹑李「騫騰坐可致﹔灑掃今其初。」杜﹑遺山「幽人常坦步﹔稚子總能文。」康樂﹑杜「掬水皆花气﹔讀書此云房。」方元英﹑朱子「縈情無餘澤﹔揚論展寸心。」文通﹑杜「逸气感淸識﹔良辰入奇懷。」杜﹑陶「服理辧昭昧﹔秉心識本源。」遺山﹑杜「興來每獨往﹔道集由中虛。」右丞﹑蘇「新詩如洗出﹔好鳥不妄飛。」蘇﹑杜「卽事須嘗膽﹔論詩一解顏。」杜﹑韓「大哉霜雪幹﹔得之煙山春。」右丞﹑浪仙「偶值棲遁迹﹔何異淸涼山。」杜﹑李「兼入竹三昧﹔時有燕雙髙。」蘇﹑義山「余心無采繢﹔對書不簪纓。」牧之﹑右丞「鳥鳴時一再﹔家住水東西。」陸﹑右丞「飛鳥逐前侶﹔好峯隱半規。」右丞﹑康樂「石壁開精舍﹔瑤華振雅音。」曲江﹑盈川「長歌白石澗﹔髙臥香山云。」蘇﹑遺山「葦管書柿葉﹔瓦瓶擔石泉。」蘇﹑浪仙「虛舟任所適﹔飛鳥相與還。」襄陽﹑靖節「荷鋤覘泉脈﹔移石動云根。」右丞﹑左司「海石分棋子﹔江波近酒壺。」義山﹑少陵「彈琴復長嘯﹔讀書仍隱居。」右丞「逢人覓詩句﹔畱客聽山泉。」遺山﹑右丞「翰墨三餘隙﹔陂塘五月秋。」盈川﹑少陵「疏峯抗髙館﹔穩字入新聯。」康樂﹑放翁「云岫不知遠﹔花房未肯開。」東坡﹑義山「詩眼自增損﹔徳容自淸溫。」東坡﹑朱子「曬書因閱畫﹔閒坐但焚香。」司空圖﹑右丞七言云「光芒六合無泥滓﹔漏染大筆何淋漓。」少陵﹑義山「別裁僞體親風雅﹔徧謁名山適性靈。」少陵﹑夢得「官職聲名俱入手﹔風崖水穴舊聞名。」白﹑蘇「回看屈宋猶年輩﹔遠追甫白感至誠。」義山﹑退之「詩筆離騷亦時用﹔文章爾雅稱吾宗。」蘇「鐘鼎山林各天性﹔風流儒雅亦吾師。」杜「詩情逸似陶彭澤﹔勛業終歸馬伏波。」夢得﹑少陵「文學縱橫乃如此﹔金石刻畫臣能爲。」山谷﹑義山「守道還如周柱史﹔著書曾學鄭司農。」牧之﹑夢得「憶事懷人兼得句﹔引杯看到坐生風。」義山﹑東坡「曲江山水聞來久﹔庾信文章老更成。」韓﹑杜「數問舟船畱制作﹔更無書札到公卿。」少陵﹑方元英「亦能畫馬窮殊相﹔欲遣吟人對好山。」少陵﹑山谷「自把新詩教鸚鵡﹔戲拈禿筆掃驊驑。」陸﹑杜「但酌此泉勝酌酒﹔勸栽黃竹莫栽桑。」放翁﹑義山「千首新詩一竿竹﹔墻西明月水東亭。」陸﹑白「詩翁愛酒常如渴﹔艸堂少花今欲栽。」蘇﹑杜「重之不減錦繡緞﹔邀我共作滄浪篇。」少陵﹑永叔「作詩賀我得石友﹔曲肱聽君寫松風。」石湖﹑山谷「萬卷藏書宜子弟﹔一日過海收風帆。」山谷﹑少陵「春工遇物初不擇﹔酒聖於吾亦庶幾。」放翁﹑牧之「一家喜气如春釀﹔小築幽棲與拙宜。」蘇﹑陸「酒令𨿽嚴莫嗔虐﹔艸書非學聊自娛。」山谷﹑東坡「每聞佳士輒心許﹔不辧仙源何處尋。」放翁﹑右丞「前身應是梁江總﹔百歲須齊衛武公。」義山﹑牧之

楊蕓土亦錄寄所集古樂府楹聯﹐與孫柳君所錄寄音﹐十有八九相同﹐殆皆有所本﹐故不復登。其集易林八字聯云「大福久興﹐主母喜舞﹔長樂受庇﹐使君延年。」「歡喜堅固﹐保我金玉﹔福祿祺祉﹐樂以笑歌。」「千歡萬悅﹐貴壽無極﹔五福四利﹐喜慶大來。」皆吉語也。又集古詩句五言云「典墳探奧旨﹔詩禮挹餘波。」錢起﹑盧綸「知音在霄漢﹔時分占風煙。」郎士元﹑白居易「聽琴知道性﹔避酒怕狂名。」姚合﹑李徳裕「李杜文章在﹔荀陳地望淸。」「鳳棲常近日﹔鶴夢不離云。」錢起﹑盧綸「文章負奇色﹔事業富淸機。」陳子昂﹑杜少陵「翰墨緣情制﹔山林引興長。」孟浩然﹑杜少陵七言云「合沓聲名動寥廓﹔縱橫逸气走風雷。」杜﹑李「功業須當垂永久﹔行藏爭不要分明。」牟融﹑李咸用「花房露透紅珠落﹔桂樹風吹玉簡寒。」溫廷筠﹑曹唐「云生澗戶衣裳潤﹔窗近花陰筆研香。」香山﹑曹庚

張仲甫中翰應昌聞余續輯聯話﹐亦以舊時集句十餘聯錄寄。如﹕「靜坐觀眾妙﹔端居味天和。」太白﹑朱子「松柏有本性﹔林園無俗情。」公幹﹑靖節「結念屬霄漢﹔委懷在琴書。」康樂﹑靖節「萬事已華發﹔一身爲輕舟。」常建﹑東坡「江湖萬里水雲闊﹔艸木一溪文字香。」林景熙﹑汪元量「入妙文章本平淡﹔逸羣翰墨爭傳誇。」戴復古﹑僧惠洪「玉琴瑤瑟倚天半﹔白波靑嶂非人間。」誠齋﹑東坡「文章淸逸世少比﹔胸次廣博天所開。」穎濱﹑半山「園中艸木春無數﹔湖上山林畫不如。」東坡﹑和靖「詩墨淋漓不負酒﹔江山雄麗洵宜人。」林景書﹑穎濱「春能蘊藉如相識﹔風入襟懷只自知。」方嶽「寒香嚼得成詩句﹔新月邀將入酒杯。」方嶽﹑張耒又集得一聯云「陰陽風雨晦明﹐受之以節﹔夢幻露電泡影﹐作如是觀。」亦以經對經﹐渾成可喜。

鄭仁圃曰「曾見黃莘田先生有集句數聯﹐極工整。如﹕『平生能著幾兩屐﹔長日惟消一局棋。』『數點雨聲風約住﹔一枝花影月移來。』『柳搖臺榭東風軟﹔花壓蘭幹春晝長。』『勸君更盡一杯酒﹔與爾同消萬古愁。』」

蔡佛田工作楹帖﹐亦喜集成語爲之。今從《紫荊樹館雜著》中錄其佳者。如集《詩品》雲「水流花開﹐晴雪滿竹﹔柳陰路曲﹐過雨采蘋。」「紅杏在林﹐如有佳語﹔碧桃滿樹﹐良殫美襟。」「落花無言﹐幽鳥相逐﹔可人如玉﹐淸風與歸。」「明月雪時﹐金尊酒滿﹔風日水濱﹐碧山人來。」「紅杏在林﹐疏雨相遇﹔碧桃滿樹﹐淸露未晞。」「脫帽看書﹐生气遠出﹔杖藜行歌﹐妙造自然。」「流鶯比鄰﹐如有佳語﹔晴雪滿竹﹐冷然希音。」「如气之秋﹐窈窕深谷﹔猶春於綠﹐茬苒在衣。」「畫橋碧陰﹐觀化匪禁﹔綠杉野屋﹐幽行爲遲。」「夜渚月明﹐所思不遠﹔柳陰路曲﹐妙造自然。」集元遺山句云「且從少傅論中隱﹔擬問靈君乞上池。」寄楊弟正卿﹑鵲山神應王廟「白雪任教春事晚﹔貞松惟有歲寒知。」寄答飛卿﹑謝常君卿「空谷自能生地籟﹔吟毫端合染溪光。」空山「七重寶樹圍金界﹔千里名山入酒船。」應州寶宮寺﹑太白獨酌圖「世外原無眾香國﹔花陰眞是小華胥。」雲巖醉貓圖「搖筆尙塂淩浩蕩﹔題詩端爲發幽妍。」明日作﹑野菊「撐腸文字五千卷﹔試手淸涼第一篇

。」寶章小集﹑臺山雜詠「玉樹瑤林照春色﹔物華天寶借餘光。」送仲梁出山﹑別幕府諸君又集宋人句云「藏書萬卷可教子﹔買地十畝皆種松。」山谷﹑堯臣「萬壑松風和澗水﹔十分煙雨簇漁鄕。」誠齊﹑和靖「日消殘醉閒吟裏﹔夢入靑藤古木間。」朱子「盡捲簾旌延竹色﹔想銜杯酒問花期。」石湖﹑半山「傍花行酒發新唱﹔解帶量松長舊圍。」君謨﹑放翁「養气不動眞豪傑﹔居心無物轉光明。」放翁﹑朱子「酌酒賦詩相料理﹔種花移石自殷勤。」韋齋﹑半山「謨議軒昂開日月﹔文章浩渺足波瀾。」藥圃﹑半山「吾山自信云舒捲﹔片心髙與月徘徊。」放翁﹑希文「幾多怪石全勝畫﹔無限好山都上心。」詹中正﹑余紫芝「林花經雨香猶在﹔芳艸畱人意自閒。」萊公﹑永叔「林罅忽明知月上﹔竹梢微響覺風來。」放翁﹑眞山民「能招過客飲文字﹔亦把湍流替管弦。」半山﹑後村「是處登臨有風月﹔略無蹤迹到波瀾。」放翁﹑賈牧「樓臺近水涵明鑑﹔琴酒和云入舊山。」簡齋﹑半山「已辦靑鞋爲老圃﹔細傾白墮賦新詩。」朱子﹑簡齋「舊書不厭百回讀﹔佳客時來一座傾。」東坡﹑道潛「山泉釀酒香仍例﹔芳艸畱人意自閒。」誠齋﹑永叔「除卻讀書無所好﹔恍如造物與同遊。」放翁﹑復古「要知作詩如作畫﹔但願對竹兼對花。」復古﹑宛陵「供家米少因添鶴﹔送酒人多不典衣。」放翁

《紫荊樹館雜著》中又有集句一聯云「積善云有報﹔在涅貴不紹。」上句陶淵明《飲酒詩》﹐下句崔子玉《座右銘》。最爲名貴。按此十字﹐余曾於紀文達師廳事見之﹐忘其署款何名﹐似不始於佛田。

何子貞太史紹基工書﹐無帖不摹寫﹐尢喜臨《爭坐位》帖。每集帖字作楹聯至百十副﹐玆擇其尢工穩者錄之如左。云「心同佛定香煙直﹔目極天髙海月升。」「美富文才傳左國﹔淸微畫品數南宗。」「直諒喜來三徑友﹔縱橫富有百城書。」「未須百事必如意﹔且喜六時長見書。」「眞輔相才葵向日﹔大光明地月當門。」「聖業須參齊魯論﹔尙書並校古今文。」「校書得理目如電﹔直節能光心比金。」「今旣見心卽見佛』子安知我不知魚。」「知人其難九徳貴﹔聞過則喜百世師。」「家藏古史存疑是﹔天與髙文割愛難。」「畫本紛披來野意﹔文辭古怪亦天眞。」「指麾文府才思盛﹔冠冕人倫道徳尊。」「金臺名士髙前席﹔紫府眞人校異書。」「同心不隔一片月﹔時論惟髙尺五天。」「兩京六朝富文史﹔三髙八及挺才名。」「俯仰倩文今與昔﹔縱橫論列直而和。」「心光明定得初月﹔畫本依微來晚煙。」「情文欲共尊彜古﹔志節應爭日月光。」「人傳三異眞名吏﹔古者九能可大夫。」「正言須比魯宗道﹔髙士爭如張志和。」「長官且喜傳三異﹔宰相還同論十思。」「人品比南極出地﹔此心如大月當天。」「無端開合電明野﹔不事安排月到天。」「月寮煙閣標淸興﹔文府書城縱道心。」「身修天爵貴無比﹔心有菩提香益淸。」「特立獨行有如此﹔進徳修業須及時。」「悅心未厭無名畫﹔積行惟收有用書。」「友來輒入論文座﹔書就還思作跋人。」「入世須才更須節﹔傳家積徳還積書。」「子瞻卻喜文與可﹔魯直深知李伯時。」「當如曾子日三省﹔更爲張公加半思。」「煙淸忽見一勾月﹔人定微聞百和香。」「狷心悅目情文極﹔入地參天理數明。」「習勤不置能損欲﹔聞過則喜眞得師。」「居安思危介節見﹔積疑得悟淸光來。」「前席爭傳宣室對﹔等身惟守魯堂書。」「五香佛海眞無地﹔百尺書城半倚天。」「愛道天開文府貴﹔無心月到畫堂深。」「聞道何時常恐暮﹔置身有地未辭髙。」「事到從容能合度﹔路當逼側敢依人。」「深堂有月同參佛﹔淸晝無人自檢書。」「聞道眞人在姑射﹔願從古佛入菩提。」「謹其常而權自足﹔深於情者才始眞。」「名書古畫不易得﹔月閣煙寮相與淸。」「卻爲今疑思苦悟﹔須從異論見同心。」「書有魚傳人咫尺﹔門惟爵到地淸髙。」「到從月地參眞佛﹔且據書城作寓公。」「淸香滿堂佛應喜﹔明月出海天爲髙。」「才名挺出如東野﹔佛理淸深是子瞻。」「率意不知行徑晚﹔遂心時得異書藏。」「尙論情深容竊比﹔淸修道合悟眞如。」「九品論存中正意﹔六書理悟史皇初。」「髙士還如戴安道﹔鄕侯合置王無功。」「功名蓋世不矜伐﹔道徳積身惟敬誠。」「誠存修省取諸震﹔徳積髙大貴能升。」「置身古人敢不勉﹔美利天下終無言。」「開尊忽見前身月﹔用世猶存半部書。」「兩世勛名郭僕射﹔一家書畫李將軍。」「才名震溢李供奉﹔畫理淸深王右丞。」「道心尙見今猶古﹔辭令能無抗與卑。」「校理異文天祿閣﹔從容淸績蓋公堂。」「古文獨祖衛東海﹔八分特數師宜官。」「髙位尙須聞過友﹔美名不廢等身書。」

姜小枚明經臯有集蘇數聯﹐亦尙渾成。如﹕「髙懷尙友漆園叟﹔後學過呼韓退之。」「仙心欲捉左元放﹔大艸閒臨張伯英。」「前身自是盧行者﹔伴直難呼孟浩然。」「小詩試擬孟東野﹔款段曾陪馬少遊。」「且與揚雄說奇字﹔要令安世誦亡書。」「書似西臺差少肉﹔詩如東野不言寒。」「成佛莫教靈運後﹔作詩猶是建安初。」「行樂及時惟有酒﹔無言對客本非禪。」「元亮本無適俗韻﹔東坡也是可憐人。」「沽酒獨教陶令醉﹔狂言屢發次公醒。」「萬事會須咨伯始﹔一班我亦愧眞長。」「髙會日陪山簡醉﹔題詩誰似皎公淸。」

魏春松侍禦成憲欲集一齋聯﹐先有杜句云「古來才大難爲用﹔」而難得對句﹐其侄滋伯廣文謙升用放翁「老去詩名不厭低」句﹐足成之。雜綴諧語附

《柳南隨筆》云「馮定遠班嗜酒﹐適學使者歲試﹐扶醉以往﹐學使以後至詰之﹐蓋猶在酒所﹐不知所云也。學使大書一『醉』字於捲面以授之。隸人扶入號中﹐據幾酣睡﹐至放牌﹐聞炮聲﹐然後驚醒。《四書》題爲『今夫奕之爲數﹐小數也。』定遠因作《奕賦》一篇﹐經文五篇﹐伸紙疾書而出。案發﹐名列六等。定遠大書一聯榜於中堂云﹕『五經博士﹐六等生員。』」

紐玉樵曰「康熙中﹐顏方伯敏裁缺家居﹐久不得調。嘗語人曰﹕吾向在西秦﹐元旦假寐﹐夢乘官舫﹐舫中白榜靑書﹐有『月臨波作案﹔云倚樹爲屏』之聯。出觀兩岸﹐紳士稠雜﹐皆云迎方伯公者﹐行已至廣西界矣。十年前曾有此兆﹐異時當補粵藩﹐他非所望也。未幾果然。」

蘇州府屬之昆山﹑新陽﹐兩縣同城﹐而新陽本由昆山分出者。適有蘇邑侯於城隍廟內構舒嘯堂新成﹐曹地山先生爲題楹帖云「縣析昆山﹐此地可名瑤圃﹔人來子美﹐有亭重問滄浪。」人皆稱其工切。

黃右原曰「《楹聯叢話﹣﹣前編》載吳山尊題友人別業楹帖云﹕『祿水漾丁簾﹐增我輩閒中風致﹔名園依丙捨﹐祝君家看到云仍。』按﹕別業卽巴園﹐本塋地相近﹐故對語有『丙捨』云云。園中牡丹最盛﹐原作『花節過丁香﹐喜我至剛逢谷雨﹔名園依丙捨﹐願君家看到仍云。』蓋語語關照牡丹﹐而『丙丁』﹑『雲雨』﹐屬對尢爲工致也。」

鄭仁圃曰「吳緒五邑侯久權九江府參軍﹐與余寅好最篤。復兩權徳化令﹐遂實授。餘贈以聯云﹕『十年庾亮樓頭﹐曾許登牀同玩月﹔兩度陶潛徑畔﹐未能愛菊且栽花。』緒五得之﹐甚喜其雅切。」

宋悅研侍郎鎔觀察皖中時﹐嘗書一聯贈某上人﹐云「看梅子熟時﹐个中人酸甜自得﹔聞木穉香否﹐門外漢坐臥由他。」侍郎素奉佛﹐精通梵策﹐用彼法語絕工。

黃右原曰「從來聯語﹐紙書居多﹐或刻以竹木﹐或用漆加雲母石﹐且有嵌牙玉者。至吳山尊學士﹐始出意制玻璃聯子﹐一片光明﹐雅可賞玩。惟字畫不能無反正之嫌。學士又運其巧思﹐使之表裏如一。其句云﹕『金簡玉冊自上古﹔靑山白雲同素心。』上制一橫額﹐題『幽蘭小室』四篆字﹐又請孫淵如觀察以雙款篆書『山尊先生孫星衍』七字﹐正面反面﹐並是一樣﹐其巧不可階如此。」

羅茗香精於算學﹐粵東黎見山應南贈以楹聯云「紹仁卿漢卿絕詣﹔兼曉庵勿庵苦心。」蓋中法之勝於西法﹐以天元四元爲最﹐其術始於宋﹑元時李仁卿冶《測圓海鏡》﹐朱漢卿世傑《四元玉鑑》。自明季算事浸失﹐國初吳江王曉庵錫闈﹑宣城梅勿庵文鼎﹐研幾探賾﹐絕學復昌。今惟茗香能治其書﹐故黎見山據實稱之。見山乃李四香髙弟﹐皆數學名家也。阮儀徵師相亦贈茗香楹句云「推步大圜﹐立元以四﹔理董小篆﹐建一爲端。」茗香近有《春秋朔閏異同考》﹐余曾讀而敍之。

彭春農學士邦疇六十壽聯﹐少當其意者﹐學士意欲切彭姓﹐並欲切江西。黃右原比部適在其門﹐因考彭姓之非其先族者﹐惟前明彭先生公望最著﹐非但如本朝蘇州彭氏﹐僅以科名起家也。乃獻一聯云「詩集擅千秋﹐宰相祖風開八百﹔易堂宗九子﹐翰林鄕望邁尋常。」學士以杜詩「尋常」對「七十」﹐此聯寓望七之兆﹐得之甚喜。

謝椒石曰「『金瓶芍藥三千朵﹔玉軸琵琶四百弦。』此宋教坊大使袁裪句﹐見於《浩然齋雅談》。乾隆間﹐揚州遊客有書作柱聯以謁某商者﹐商喜﹐遂厚贈之。想見彼時商家窮泰極侈﹐故於此等語獨有當也。若今時﹐則不然矣。」

有爲關帝廟戲臺聯云「顧曲小聰明﹐當日可憐公瑾﹔撾鼓大豪傑﹐至今猶罵曹瞞。」此的是關廟戲臺﹐若移向他廟戲臺﹐則不知所指矣。

楊蓉裳芳燦爲隨園老人弟子﹐最工倚聲。錢梅溪贈之聯云「百首新詞塡白石﹔一枝妙筆補倉山。」

兩淮都轉署中戲臺聯云「新聲譜出揚州慢﹔明月聽來水調歌。」最爲雅切。移向他處﹐便無謂矣。

鄭板橋有贈焦山長老聯云「花開花落僧貧富﹔云去云來客往還。」今此聯墨迹猶存山中。

陶文毅公贈錢次軒先生栻聯云「人言此老古開士﹔我生之初新翰林。」蓋錢爲戊戌翰林﹐而公適生於戊戌也。

蔡佛田當四十九歲時﹐集宋句爲聯云「四十九年窮不死﹔三百六日醉如泥。」語意曠達。其實佛田家不甚貧﹐飲酒亦未嘗及亂也。

英煦齋師集蘇句﹐贈廖儀卿鈺夫昆弟﹐聯云「髙才何必論勛閥﹔壽骨遙知是弟兄。」殊工切。

吳門滄浪亭畔有大云庵﹐六舟上人主之。六舟名達受﹐海寧人﹐精於金石篆刻之學﹐收藏甚富。雲臺相國以「金石僧」呼之。兼工書畫。陳芝楣中丞延主斯席﹐齊梅麓太守贈以聯云「中丞教作滄浪主﹔相國呼爲金石僧。」嚴問樵邑侯亦爲撰一聯云「商彜周鼎﹐漢印唐碑﹐上下三千年﹐公自有情天得度﹔酒膽詩腸﹐文心畫手﹐縱橫一萬里﹐我於無佛處稱尊。」

長洲沈玉生基庶上捨齋中懸一聯云「願與不解周旋客飲酒﹔難爲不識姓名人作書。」乃壽光李隺生所書。錢唐江秬香跋云「此桂未谷集史書中語也。」

元和黃穀原貳尹均工書畫﹐嘉慶間供奉內廷有年。後出官湖北﹐淡於進取﹐引疾歸裏。小有園林﹐日以筆墨自給﹐有「辭官賣畫」小印。嚴問樵嘗制一聯爲贈云「關心夜雨疏簾﹐費半盞寒燈﹐爲來日謀朝齏夕韭﹔回首春風上苑﹐剩一枝禿管﹐與諸君寫近水遙山。」穀原大喜曰「此卽余賣畫招牌也。」

涇縣包順伯邑侯世臣擅美才而有狂名。余在江南數年﹐獨闕延攬﹐僅讀其所撰《中衢一勺》﹐皆治河之崇論宏議也。近聞其齋中自題一聯云「喜有兩眼明﹐多交益友﹔恨無十年暇﹐盡讀奇書。」其胸次可想。

朱朵山殿撰昌頤未第時﹐見其叔父虹舫閣學侍兒名多多者﹐心悅之﹐未敢請也。適此婢索書楹帖﹐因信筆制一聯云「一心只念波羅蜜﹔三祝難忘福壽男。」爲閣學所見﹐欲以婢賜之﹐婢謂﹕「九郎若中狀元﹐吾當歸焉。」明年朵山果大魁﹐閣學爲成其事。當時傳爲佳話云。

貴陽譚太守光祜有詩名﹐又善吹鐵簫。程春海學使贈聯云「赤手拔鯨牙﹐卅載詩名領海內﹔深心托鳳口﹐九天簫響落人間。」又鄭夢白祖琛由兩淮都轉擢江西廉使﹐春海贈聯云「玉惇主詩盟﹐正東閣梅開﹐墨花全濕﹔筿驂迎使節﹐適西山雲起﹐甘雨重來。」蓋夢白方輯錄乾嘉詩﹐又曾任江西守令也。

石曉田煦官楚北﹐有循聲﹐適喪其兄﹐悲戚形於色。皖江卓振淸贈聯云「至性至情﹐得天者厚﹔實心實政﹐感人也深。」後兪陶泉徳淵在蘇奉諱歸﹐軍民攀戀不忍捨﹐平樾峯翰錄此聯以贈。賀耦耕中丞曰「此兩人皆不愧斯語也。」

張伯冶曰「記得從前移居﹐得一楹聯云﹕『到門莫問姓名﹐花艸一庭欣有主﹔入室自分雅俗﹐圖書四壁可畱人。』」又曰「陳曼生嘗書一聯見贈﹐云﹕『冷澹古梅如老衲﹔護持新筍似嬰兒。』蓮因絕愛之﹐卽仿其意擬得一聯云﹕『古梅蓋屋多盤錯﹔新筍出林自展舒。』余和之云﹕『佳卉移栽如選色﹔異書借錄抵徵歌。』又云﹕『奇書貪錄如增產﹔佳卉分培當樹人。』意皆相類。」

嚴問樵曰「嘗習見書春聯者云﹕『槐爲奕世承恩樹﹔杏是春風及第花。』」不知此乃王夢樓先生自署門聯也。原句作「槐爲王氏傳家樹﹔杏是唐人及第花。」先生又構一樓﹐題曰「夢樓」﹐爲演家樂之所﹐集句聯云「人世難逢開口笑﹔老夫聊發少年狂。」前輩風流﹐發人遐想。

花曉亭方伯有贈人一聯云「騎驢尋梅﹐一天風雪﹔對竹思鶴﹐萬古雲霄。」俊語可喜。

蔡鴻遵選官桂林﹐挈妻赴任﹐道出湘江。其伯嶽嚴麗生邑侯手書一聯贈之云「我所思兮雙引鳳﹔君之出矣小驂鸞。」自然雅合﹐不愧才人之筆。

蔡鴻遵本莆陽人﹐宋忠惠公後裔﹐明未遷吳中。自署門聯云「家藏東漢傳經字﹔世守西山講學編。」又云「字體琴聲﹐中郎世業﹔茶箋荔譜﹐學士家風。」

齊梅麓有女弟子張云裳襄﹐張麗坡參戎之女也。歸湯價人觀察之子﹐才貌雙優。事梅麓如父﹐梅麓贈以聯云「幾生修到梅花骨﹔一代爭傳柳絮才。」又一聯云「前身來自眾香國﹔佳句朗如羣玉山。」云裳屢爲余題畫冊﹑畫卷﹐余亦爲云裳題其鄧尉探梅玉照﹐並報以聯云「淸才足敵黃崇嘏﹔生世都疑萼綠華。」

徽商以木植生意爲最盛﹐故各省皆別建木商會館﹐大抵皆傍長江大河爲之﹐以便於發運也。館中有一聯﹐頗雅切﹐句云「桑梓同敬恭﹐伐木歌詩求我友﹔波濤仗忠信﹐涉川占卦利同人。」

季時庵廣文恩沛文筆瀟灑﹐教授蘇州時﹐自撰大堂一聯云「掃雪呼僮﹐莫認今朝點卯﹔轟雷請客﹐都知昨日逢丁。」凡司鐸者﹐皆當爲發一笑粲。

孫柳君言﹕其鄕有一縣令﹐王姓﹐其名寅﹐性極貪鄙。有夜題其門一聯者﹐句云「王好貨﹐不論金銀銅鐵﹔寅屬虎﹐全需雞犬牛羊。」見者無不囅然。

董文恪公未第時﹐遊京師﹐甚困﹐偶於剃髮店中書一聯云「相逢盡是彈冠客﹔此去應無搔首人。」一日﹐某親王過而見之﹐大加嘆賞﹐延之入邸﹐遂以書畫聞京師。又相傳有一剃髮店﹐乞聯於狂士者﹐大書云「磨厲以須﹐問天下頭顱幾許﹔及鋒而試﹐看老夫手段如何。」數日間﹐客皆裹足不前﹐其店頓閉。

余裏居﹐聞人述王蘋華都轉耀辰客座中自題一聯云「君子之交淡如水﹔大夫無故不殺羊。」初不之信。時余方引疾﹐不入州府﹐亦無由與都轉周旋。嗣因奉召復出﹐都轉餞余於官廨﹐則此聯實在楹間。詰其命意﹐笑而不答。

嚴問樵曰「道光初元﹐江南有嘲舉孝廉方正者﹐大書於其門云「曾是以爲孝﹐惡能廉﹔可欺以其方﹐奚其正。』」𨿽涉輕薄﹐實工切也。

廣陵有鄭醫者云「居杭州時﹐嘗由瓶窯入山﹐三十里許﹐至一觀﹐榜云『淸眞殿』﹐供老氏像﹐門楔有一聯云「��➀云內神仙府﹔��➁山中道者家。」不識上四字﹐見一羽士﹐年近百齡﹐詢之﹐云「出句上二字﹐音『沽』﹑『都』﹐云厚貌﹔下句上二字﹐音『喫』﹑『塔』﹐山多貌。」按字典﹕「�➂﹐徒罪切﹐音憝。�➃﹐所急切﹐音接﹐又音都。塔﹐音異。」餘下二字亦無考﹐姑錄之﹐以俟博雅君子。﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣惡人谷注﹕➀第一字爲上下各二「云」相疊﹔第二字爲上一下二「云」相疊。➁第一字爲二「出」相並﹔第二字爲上一下二「山」相疊。➂上一下二「云」相疊。➃上一下二「山」相疊。

道光辛卯﹐歷下城中新建江南會館落成﹐鄕人公觴於此﹐乞戲臺對語於嚴問樵﹐援筆立書云「東土徵歌﹐問表海雄風﹐今樂何如古樂﹔南宮奏曲﹐聽遏云髙響﹐雅音原是鄕音。」大爲劉眉生方伯所賞。

王楷堂老於曹郎﹐家計甚窘。宅邊馬棚﹐門臨大道﹐自撰二聯懸於門柱云「馬骨崚嶒﹐喫豆喫麩兼喫艸﹔車聲歷碌﹐拉人拉馬不拉錢。」過而見者﹐無不囅然。

吳江仲子湘秀才爲壽板鋪春聯云「夢且得官原瑞物﹔呼之爲壽亦佳名。」溫雅可誦。

嚴樵憔曰「道光癸未﹑甲申間﹐余以會試畱都﹐暇日輒制新曲﹐付梨園歌之﹐傾動一時﹐彼中人多有以師事者。余嘗有句云﹕『偶緣我作逢場戲﹔竟累人爲舉國狂。』紀實也。一日逢余初度﹐羣優皆集﹐同人戲以『桃李門墻』四字書扁爲祝。余笑白﹕『旣有扁﹐可無對乎﹖』因大書一長聯云﹕『儒爲戲﹐生旦淨丑外副末﹐呼十門腳色﹐同拜一堂﹐重道尊師大排場﹐看破世情都是戲﹔學而優﹐五六工尺上四合﹐添兩字凡乙﹐平共成七調﹐唱余和汝小伎倆﹐卽論文行已兼優。』同人爭賞之﹐歡宴竟日。後爲長懋亭協揆所糾﹐何戡𨿽在﹐不敢復唱渭城矣。」又曰「余所制《紅樓雜劇》中有《巾緣》一折﹐敍花襲人嫁蔣玉函事。詰旦﹐將登場矣﹐曲師來請云﹕『場上鋪設新房﹐尙少一扁對。』乞書之。余卽書『玉軟花嬌』四字爲額。對語屢思不屬﹐正躊躇間﹐忽見雛伶二人翩然而至者﹐則其徒也。一名天壽﹐字眉生﹔一名仙壽﹐字月生。卽同習此劇者。意有所觸﹐卽成一聯云﹕『好兒女天仙雙壽﹔小團欒眉月三生。』」

昔歲餘初編《聯話》時﹐吾鄕某生有錄寄其師某明經聯句者﹐余嫌其詞太俚﹐未之錄也。玆復有《續話》之輯﹐某生知之﹐復丐人來探﹐似以前聯爲必應采入者。蓋某明經本一村學究﹐榦隆末﹐頗有文名﹐授徒甚眾。某生尢篤信其說﹐其表章師門之意亦甚勤。玆不忍重違其意﹐姑附於《諧語》中﹐俾覽者如見其人﹐且資談助也。其自題齋室兩聯﹐一云「架一把茅﹐不過些些風月﹔辟半弓地﹐也成小小軒窗。」一云「不成農﹐不成工﹐不成商﹐並不成士﹔未能琴﹐未能棋﹐未能畫﹐亦未能書。「憶余爲諸生時﹐曾與明經同肆業鰲峯書院﹐日接其言論風采。又嘗同應經古之試﹐明經居然冠軍﹐遂餼於庠。是秋復報舉優行﹐佹得而復失。一日忽揚言於眾曰「我近於齋室新制二聯云﹕『何以廩﹐何以優﹐自問不知所謂﹔也無愆﹐也無孽﹐還須再看將來。』諸君以爲何如﹖」旁有爲之擊節稱工者。然匿笑者﹐亦不知凡幾輩矣。此則某生所未及錄寄者。因並存其語﹐而特隱其名云。

京師有某主事﹐家中失竊﹐鳴官控追。後經訊出﹐乃其家丁從內作獘。有其同鄕好事者﹐特制一聯贈之云「主事何堪爲事主﹔人家切莫信家人。」

紀文達師府中屢爲庸醫所誤﹐恨之次骨。適有爲醫家求題扁者﹐公立書「明遠堂」三字與之。或私詰其說﹐公曰「不行焉﹐可謂明也已矣﹔不行焉﹐可謂遠也已矣。此醫只當祝其不行﹐便是無量功徳耳。」或曰「萬一彼復來求題聯﹐又將何以應之﹖」公曰「我有撰成五七言兩聯。一系乙轉孟襄陽詩字云﹕『不明才借作財字主棄﹔多故病人疏。』一系集唐人詩句云﹕『新鬼煩冤舊鬼哭﹔他生末卜此生休。』」

鄭仁圃曰「閩縣義嶼鄕﹐正月燈聯最盛﹐每以諺語相嘲戲。有戶族某﹐調停某事﹐眾疑其受私﹐某力辧其無。適賽神作燈聯﹐某卽以吾鄕諺語解嘲焉。其聯曰﹕『燭問燈云﹐靠汝遮光作門面﹔鼓對鑼曰﹐虧儂空腹受拳頭。』」

嚴問樵曰「金徳輝工度曲。向曾供奉景山﹐以老病乞退。粗通翰墨﹐喜從文人遊。一日﹐請於余曰﹕『某老矣﹐業又賤﹐他無所願﹐願從公乞一言﹐繼柳敬亭﹑蘇昆生後。』余感其意﹐爲書一聯云﹕『我亦戲場人﹐世味直同雞棄肋﹔卿將狎客老﹐名心還想豹畱皮。』」又曰「邗上徽商某﹐荒於色。嘗制一牀﹐備極華麗。牀柱上懸一小聯﹐摘『卿須憐我我憐卿』之句。榜諸其門﹐曰﹕『有能屬對者予千金。』或以『色卽是空空是色』對之﹐立攫其餘以去。」按﹕此語不但工切﹐兼寓箴規之義﹐千金非倖獲也。又曰「嘗過揚州一妓館﹐見小室中懸一聯云﹕『雪月梅花三白夜﹔酒燈人面一紅時。」嘆其天然雋妙﹐亟詢姓名不得﹐至今耿耿。又於某處見一集句云﹕『盼月自來還自去﹔暫時相賞莫相違。』並亦致爲雅切。」

吳靑士白﹕「秦淮河房中有一才士﹐集句爲聯云﹕『千種相思向誰說﹔一生愛好是天然。』上句用《西廂記》﹐下句用《牡丹亭》﹐銖兩恰稱﹐側艷無比。」

《塗說》云「有項某自署其門聯云﹕『一門三學士﹔四代五尙書。」過客見之﹐疑近代顯宦中無此姓﹐意其先世或居是官﹐因造門而問焉。項對曰﹕『吾家父子三人﹐並弟子員﹐各占杭州﹑仁和﹑錢唐一學﹐且祖若父生前曾舉明經﹐合四代皆習《尙書》﹐故曰一門三學之士﹐四代有五人習《尙上聲書》耳。君無讀破句別字也。』問者大笑而退。」序

余前撰《楹聯叢話》十二卷﹐授梓於桂林。旋成《續話》四卷﹐授梓於浦城。年來各省皆有翻刻本﹐客有從余索取者﹐或向書坊轉購以應之。去歲至揚州﹐同人又有錄示若干條。鉛槧之餘﹐燕談之頃﹐亦間有新得﹐皆隨時條舉而件系之。本擬附諸《浪迹叢談》之末。今夏至杭州﹐以示張仲甫中翰﹐則勸余仍別爲書﹐並力任搜訪之勤以附益之。今冬就養東甌﹐應酬稀簡﹐遂以暇剬緝成捲。𨿽不能如前此之部居井井﹐然述舊事於簡端﹐次之以祠廟﹐又次之以廨宇﹐又次之以名勝﹐又次之以贈答﹐又次之以壽聯﹑挽聯﹑集句﹑集字﹐而以雜記﹑諧謔終焉﹐則依然前刻之例也。旣覆視之﹐往迹新聞﹐逸言瑣記﹐亦復斐然可觀。遂題爲《楹聯三話》。先以稿寄杭州﹐俾仲甫快讀之。仲甫喜綱羅舊聞﹐勤勤懇懇﹐或更有所裨益擴充之﹐又何必不爲《四話》之嚆矢乎﹗道光丁未嘉平﹐福州七十三叟梁章矩撰於東甌郡署之戲彩亭。卷上揚州舊聯

《隱居通議》云「賈似道鎭維揚日﹐上元張燈﹐客有摘古句作燈門聯者﹐曰﹕『天下三分明月夜﹐揚州十里小紅樓。』眾稱其切。余嘗以爲﹐此必藥洲廖瑩中手筆。唐人詩曰﹕『天下三分明月夜﹐二分無賴是揚州。』又唐人登第詞曰﹕『揚州十里小紅樓﹐盡卷上珠簾一半。』皆本郡事也。」逸老堂柱聯

鈕玉樵《觚賸》載﹕「苕中吳磐家雄於貲﹐博學工書。前明甲申後﹐絕意進取。學使者張安茂題其居爲『才人節士之廬』。順治初﹐官方山觀察吳興﹐與之友善。因重修逸老堂﹐乞其長句一聯鐫懸堂柱。吳走筆書曰﹕『山川無恙﹐嘆前輩風流何處﹐見冷煙衰碣﹐古道斜陽﹐盡悲涼人物﹐止剩寒鴨﹔臺閣重新﹐問蒼穹英雄誰是﹐有補天巨手﹐回日琱戈﹐待整頓乾坤﹐再來杯酒。』詞旣悲壯﹐書復蔚跂。有怨家潛錄其語﹐以吳『陰蓄異謀』首之帥府﹐禍幾不測。觀察乘夜撤去此聯﹐力爲斡旋﹐費千餘金﹐事乃已。」江陰彩聯

《江陰縣誌》載﹕「明宏治八年乙卯科中式十五人﹐知縣黃傅制彩聯云﹕『入國朝一百廿年﹐未有此科之盛﹔總直省九十七學﹐誰爭吾邑之先。』」廬山道院聯

江右胡梅心廣文元鼎告余曰「吾鄕廬山道院﹐勝處皆被富僧占爲佛寺﹐只畱正中老君殿一所﹐爲李道士住持。郡僧尙百計謀逐﹐賄囑官司判毀﹐道士幾無以自存。適安溪李文貞公舟過湖口﹐道士爲公族叔﹐急奔告求援。公許以到山謁廟﹐因大書舊聯畱山中云﹕『天下名山僧占多﹐也須畱一二奇峯﹐供吾道友﹔世間好語書說盡﹐曾記得五千妙諦﹐出我宗傳。』語旣恢奇﹐書復壯麗﹐不一日而傳徧九江城中。適各官皆來參謁﹐公曰﹕『此間道士﹐吾叔也。供奉此山已久﹐希君等照拂。』於是僧計阻而殿得存。」竹垞先生聯

余在邗江﹐得朱竹垞先生大書隸字一聯云「愛畫入骨髓﹔吐詞合風騷。」筆致奇偉可寶。嚴問樵見之云「此是竹垞先生集句贈程友聲鳴者﹐見王漁洋《帶經堂詩話》。」戲樓舊聯

京中慶和園戲樓舊有聯云「大千春色在眉頭﹐尋徧翠暖珠香﹐重遊瞻部﹔五萬鶯花如夢裏﹐記得丁歌申舞﹐曾醉昆侖。」豪情逸致﹐飄飄若仙。相傳爲乩筆者近之﹐或以爲吳梅村祭酒所作。夢中聯兆

吳中蔣古愚學博﹐琴南觀察之父也。觀察與弟學萃俱成進士﹐惟長子學文尙困諸生。乾隆甲申元旦﹐古愚忽夢家中新換廳聯﹐云「長子克家﹐居易俟命﹔」下聯云「二人同心﹐誦詩讀書。」款署「鐘離子彭篯書」。覺而異之。次年乙酉﹐學文果舉京兆《書經》房南元。從弟禹邁同榜﹐以《詩經》房。次題「君子居易以俟命」一節﹐主考則彭芝亭大司馬及滿洲鐘公名音也。夢兆之奇驗如此。武聯佳話

提督楊愷﹐儀徵武進士也。康熙間﹐奉召入南書房﹐與何義門﹑蔣南沙諸公同校書史館。後出爲兩湖提督﹐晚年歸老。許登瀛觀察贈一聯云「天祿校書名進士﹔嶽陽持節老將軍。」亦武職中佳話也。滄洲黃鶴樓聯

《棻堂節錄》云「滄洲之滄酒﹐得名久矣。相傳呂祖來飲於此。城外亦有黃鶴樓﹐祀呂祖像。樓柱有聯云﹕『黃鶴偶乘滄海月﹔白雲常帶楚江秋。』運用崔顥詩話﹐亦頗自然。相傳是呂祖乩筆。」樗園所錄佳聯

《樗園消夏錄》載楹帖之佳者﹐如歸元恭贈某公云「居東海之濱﹔如南山之壽。」汪次舟題山陽學署云「昌黎起八代之衰﹐想當年苜蓿齋中﹐不過尋常博士﹔文正以天下爲任﹐問今日虀鹽隊裏﹐可有此等秀才﹗」有客集杜句題隨園云「中天懸明月﹔絕代有佳人。」蔣伯生書齋自署云「熟讀離騷﹐便可稱名士﹔涉獵傳記﹐不能爲醇儒。」郭頻伽自題海棠花研齋云「瓦屋只三間﹐士龍住東﹐士衡住西﹔端溪藏片石﹐眞手不壞﹐眞研不損。」皆余《前話》所未及也。筠亭所仿舊聯

徐筠亭《閒居偶錄》云「同年趙米垣曾誦隱士山居聯云﹕『一二畝瘦田﹐雨笠煙蓑朝起早﹔兩三間破屋﹔靑燈黃卷夜眠遲。』余館東楚張氏﹐書屋仿其意作一聯云﹕『寄迹此山中﹐數畝芳田﹐日看犁雲耕雨﹔忘機斯世外﹐三間古屋﹐時欣弄月吟風。』見者謂較之原聯意境更別。」隨園所錄佳聯

《隨園詩話》云「對聯之佳者﹐龍雨蒼見贈云﹕『羲皇以上懷陶令﹔山水之間樂醉翁。』余自題云﹕『讀書已過五千卷﹔此墨足支三十年。』」按﹕此亦余《前話》所未及者。沭陽縣人瑞聯

相傳王某爲沭陽令時﹐因公事赴鄕﹐忽見一家有門對一聯云「一妻十七妾﹔百子半千孫。」心異其語﹐乃停輿﹐遣人入問其家姓氏﹐並詢「此聯語必非無因」。少頃﹐還報云「其家姓呂氏﹐世爲鄕農。聯句乃實事。此翁現在﹐尙可相見。」令因降輿入﹐與之接談﹐年八十餘﹐精神矍鑠﹐藹然可親。問其「百子五百孫均在膝前否﹖」翁答曰「五百孫者﹐中有曾孫﹑玄孫在內也。人丁旣旺﹐食指愈眾﹐故家居者少﹐出外謀食者多。士﹑農﹑工﹑商﹐四民俱備。念我老﹐皆不忍遠遊﹐相距不過二三百里。」令復詢﹕「一年中﹐當以何時會集﹖」答曰「會集甚難。此往彼來﹐斷不能一時並到。如果同時回家﹐不但屋少難容﹐卽備一堂餐﹐已形竭蹶。」令曰「我願分廉俸爲爾作東道主。以�百金相贈﹐每�百�十千錢﹐每人約有�百文矣。請卽訂期將子孫之在外者悉數喚回﹐使我一見﹐可乎﹖」翁欣然許之。不數日而子孫畢集﹐所差者幼小十餘人耳。乃稟知縣令﹐請次日來鄕。是晚分二十竈﹐各具雞黍﹐祖孫五代席地而坐﹐開懷暢飲。至半酣﹐老翁樂甚﹐謂諸子孫曰「今日一家團聚﹐此生恐不能再。得非賢宰之徳不至此。宜彼此痛飲。」於是撫掌歡呼﹐一笑而逝。次晨令至﹐有人迎報﹐請還輿。令仍登堂行弔。果見兒孫挨擠跪泣﹐竟不能指數。厚賻而去。此乾隆年間事。山陽學博雷存齋爲廖菊屏守備述之如此。城隍廟聯

王凝齋《秋燈叢話》云「吳縣王某﹐初任寧夏邑倅。夢本邑城隍謂曰﹕『適奉蘇郡檄﹐有事須質﹐當速行。』王以路遠辭。神曰﹕『有馬可乘。』俄一卒控馬立階下﹐促王乘之﹐疾如電﹐瞬息抵蘇。至城隍廟﹐見大門懸雕金聯句﹐光輝奪目﹐書﹕『處世但能無死法﹔入門猶可望生還。』殿上楹柱又書﹕『地獄空畱點金簿﹔人心自有上天梯。』神謂曰﹕『爾伯沒後﹐爾叔不撫諸孤﹐利其田產。爾曾出不平之語﹐其信然乎﹖』王以『年遠不能記憶』對。神曰﹕『卽事而論﹐曲在誰﹖』王曰﹕『曲自在叔。』神曰﹕『若然﹐則案定矣。』悟後﹐差人抵家探問﹐其叔已故﹐卽夜夢之次日也。王乃親書聯句﹐送懸廟中。南浦橋聯

《浦城縣誌》﹕「潘賜﹐字錫文﹐號容庵。永樂二年進士﹐授行人﹐奉使日本。假歸故里﹐適南浦橋成﹐作爲楹帖﹐分題橋柱﹐流連往迹﹐憑弔古人。其警句云﹕『上相名邦﹐百族自知朝北闕﹔眞儒繼統﹐千秋誰復並西山。』『喬木參天﹐半點云香生大石﹔懸崖籠霧﹐千尋瀑布出髙泉。』『皂蓋朱幡﹐遠指羣侯元鶴壠﹔金章紫綬﹐近傳相輔白羊墳。』『仙境微茫﹐安得玉鑪丹九轉﹔客途髙曠﹐尙懷寶匣鏡重磨。』『綠水橋邊﹐金石足齊交友渡﹔白雲鄕畔﹐山川猶護睦親亭。』『畫角聲中﹐彩帳題詩思夢筆﹔靑燈影畔﹐玉壺攜酒想觀瀾。』『古洞聯翩﹐畢嶺舊存仙杵妙﹔淸溪浩蕩﹐總章新過客帆多。』『四野無虞﹐詩禮競推長樂裏﹔庶民有慶﹐謳歌爭出太平坊。』『書院沈沈﹐綠水半灣連渡口﹔仙樓翼翼﹐白雲一抹護山腰。』『載酒攀花﹐月夜乘舟過水北﹔囊琴采藥﹐霜天被褐過郊陽。』『莪衍名儒﹐霽月遠涵蓮葉渡﹔傳成烈女﹐淸風髙拂桂林橋。』橋柱凡八百四十有八﹐懸聯俱徧。相傳以爲一夕所作﹐人咸嘆其敏捷云。」林少穆督部所撰廟聯

林少穆督部最工作聯語﹐余於《續話》中所采獨多。玆復從友人齋頭錄出若干條﹐愛莫能捨也﹐因分別附載於後云。題蘇州呂祖祠﹐時爲開河祈晴酬謝云「仙蹤曾現宰官身﹐濟世度人﹐水利農田蒙惠澤﹔道力能回元始劫﹐通靈贊化﹐和風甘雨錫康年。」丹徒橫閘金龍大王廟云「南宋溯忠門﹐香火傳來﹐猶似錢塘江上﹔東吳恬徳水﹐帆檣駛過﹐免經鐵甕城頭。」時糧船回空﹐悉由橫閘繞過府城也。余在蘇州修韓蘄王碑塋﹐督部繼余爲建享堂﹐題聯云「祠廟肅滄浪﹐更尋來一萬字穹碑﹐新煥巖阿欀桷﹔威靈震吳越﹐還認取七百年華表﹐遙傳江上旌旗。」武廟戲臺聯

相傳每朝之興﹐必有尊神爲之護國。前明爲嶽忠武﹐我大淸則奉關帝護國。二百年來﹐武功之盛﹐震疊古今。神亦隨地顯靈﹐威震華夏。故朝廷尊崇封祀﹐洋溢寰區。浙中吳山頂廟爲道光壬寅重建﹐見有集唐句題戲臺一聯云「聖代止戈資廟略﹔眾仙同日詠霓裳。」武廟隨處皆有﹐亦隨處皆有戲臺﹐而楹柱之聯未有壯麗工切如此者。惜忘卻何人所撰。出語系李羣玉句﹐對語系李義山句也。於蓮亭觀察所述廟聯

於蓮亭克襄曰「張桓侯廟有聯云﹕『春雨樓桑﹐無限落花悲帝子﹔秋風劍閣﹐有人灑淚弔將軍。』妙在不卽不離。惜未考何人所撰。又相傳豫章樵子廟﹐據土人云﹕光武避難時有樵子代死﹐故立廟禮之。廟中聯云「漢家樵子亦英雄﹐漫說雲臺列將﹔莽世簪纓眞艸芥﹐可憐祿閣書生。』子云眞堪愧死矣。」又言「淮陰墓在山右霍山縣﹐嶺髙十餘里﹐土人名爲韓侯嶺。嶺上有冢巍然﹐所葬乃其元也。墓前卽祠﹐有聯云﹕『生死一知己﹔存亡兩婦人。』頗能隱括淮陰生平。」褚河南祠聯

嚴問樵雲「杭之褚塘有褚河南祠﹐土人以『助聖廟』呼之。按﹕公謚文忠﹐見《唐會要》。又《唐彥謙集》言﹕『褚河南之柩﹐至咸通中始得蒙恩歸葬陽翟。其時以平徐肆赦﹐賜其孫八品官﹐扶護以歸。』蓋文忠賜謚亦在此時﹐而新舊《唐書》不載﹐故後人莫考。余作楹帖書之﹐俾易名大典昭示來玆﹐云﹕『廟食褚塘﹐大節一生垂史冊﹔魂歸陽翟﹐易名千古表文忠。』」東甌王廟聯

溫州祠祀以東甌王廟爲最先。王名騶搖﹐越王句踐七世孫﹐與閩王無諸分理東南濱海地﹐而雄才大略殆有過之。嗣與無諸俱爲秦所並﹐王獨率其民從眾諸侯滅秦﹐又從漢滅項籍﹐至惠帝三年復封東海王。沒葬甌浦山﹐國人羣稱爲東甌王。《史記﹣﹣封禪書》亦言「東甌王壽至一百六十歲」﹐蓋秦漢之際一異人也。余初至溫州﹐卽訪王廟。值郡人庀工修飾﹐輪奐一新﹐荷平成者思明徳﹐享粒食者頌思文﹐王之得玆美報﹐宜矣﹗顧自漢迄今千有餘年﹐鮮有歌詠其事者﹐惟國初朱竹垞先生五排一首云「九牧維揚外﹐三江霸越余。入關從漢約﹐遵海裂秦墟。豪俊宜如此﹐艱難气不除。策功夷項籍﹐分壤接無諸。萬古開王會﹐孤城拱帝車。靈旗存仿佛﹐過客盡欷噓。側想風雲會﹐乘時艸昧初﹐遠途今日暮﹐下拜獨躊躇。」足以存王之英槪。余拜瞻之餘﹐怵於崔顥在前﹐不能成句。謹獻一聯云「嘗膽臥薪﹐早有雄心繩祖武﹔芟嬴夷項﹐獨膺奇壽奠王基。」張睢陽廟碑

徐筠亭《棻堂節錄》云「張睢陽廟﹐余邑處處皆有之。所見柱聯﹐切當者殊少。豈王之忠勇難以名言乎﹖惟前明進士李春熙一聯云﹕『孤忠百戰江山血﹔一死千秋天地魂。』庶幾盡之。」按﹕余過京口日﹐聞都天廟會甚盛﹐廟卽祀睢陽﹐因停棹兩日縱觀﹐並入廟瞻仰。至邗上﹐爲雲臺師述及。師言「甲辰年新修廟時﹐鄕人請制楹聯﹐因手書付之﹐曰﹕『顏許同名﹐唐代人倫維气類﹔李韓論定﹐熙朝廟貌屹江淮。』當時姦臣曾勸睢陽以天道﹐公罵曰﹕『不識人倫﹐焉知天道﹗』此『人倫』二字所本。」語頗沈著﹐且「人倫」﹑「廟貌」皆雙聲字也。史閣部祠聯

余在揚州﹐拜史閣部祠。同人多請予題楹柱。余因閱嚴問樵一聯﹐爲之閣筆。按﹕史閣部母夢文信國而生閣部﹐見《明史》本傳。我髙宗皇帝亦謂「史可法卽比之文天祥實無不可」﹐故嚴問樵聯云「生有自來文信國﹔死而後已武鄕侯。」自是天造地設語。他有作者﹐不能出其範圍矣。按﹕祠中舊有聯云「佩鄂國至言﹐不愛錢﹐不惜死﹔與文山比烈﹐曰取義﹐曰成仁。」又云「梅花下有衣冠葬﹔席帽時知社稷臣。」睢陽張許二公祠聯

魯山令鄭子研鑾撰睢陽張﹑許二公祠楹聯云「盡孤城四百餘戰﹐功艱李郭﹐力障江淮﹐慟當時妾醢僮烹﹐列帳呦呦聞鬼哭﹔同畢命三十六人﹐祠號協忠﹐史稱雙廟﹐問何時須張眥裂﹐登堂凜凜見神威﹗」鄭爲揚州興化人﹐由魯山令請養親歸﹐服闋不出。聞其著述甚富云。牛總管祠聯

鄭子研將去魯山時﹐建宋牛總管臯祠於泰山宮側﹐因題楹聯云「小朝廷難與圖功﹐看戰壘千層﹐遇毒含冤﹐知魂魄不忘故土﹔舊令尹行將歸去﹐借泰山片壤﹐題楹志別﹐願威靈長衛吾民。」何恭惠祠聯

山陰何恭惠公煟由淮陽監司洊歷河南巡撫﹑東河總河﹐有名臣風槪。其身後祠聯云「所謂大臣﹐行己也恭﹐養民也惠﹔厥有成績﹐荊河惟豫﹐淮海惟揚。」一分切其謚﹐一隱括其官﹐可稱傑作。惜忘卻何人所題。江陰典史祠聯

《江陰野史》云「有明之季﹐士林無羞惡之心﹐居髙官﹐享重名﹐以蒙面乞憐爲得意。而封疆大帥無不反戈內向者。獨江陰陳明遇﹑閻應元新舊二典史﹐乃於一城死義。向使守京口者皆如是﹐則江南何至拱手獻人乎﹖時爲之語曰﹕『八十日戴發效忠﹐表太祖十七朝人物﹔六萬人同心死義﹐存大明三百里江山。』今陳﹑閻二典史祠卽以此爲楹帖。」按﹕此聯已見前編﹐而不言陳明遇。西湖帥公祠聯

西湖平湖秋月之左﹐有帥仙舟師生祠。蓋師撫浙有遺愛﹐士大夫感不能忘﹐故立祠以報之。姚亮甫中丞題楹柱云「報國有同心﹐兩地風波皆夢幻﹔還鄕傳舊徳﹐千秋涕淚滿湖山。」自注云「感舊書懷﹐緣道光二年與餘同道誣陷也。」按﹕仙舟師爲道光間名巡撫﹐時京中有輿評云「今天下需才孔急﹐而有兩好巡撫﹐一聾一瞽﹐皆投閒置散﹐甚爲可惜。」一指吾師﹐一指亮翁也。宜兩人相契之深矣。又按﹕同人中有微議亮翁所撰楹聯語太近朴者﹐余曾見其贈周刺史檀蓀一聯云「望君似歲窮黎隱﹔與物胥春豈弟懷。」以「豈弟」對「窮黎」﹐得不謂之新穎乎﹖英濟廟楹聯

溫州瑞安門俗呼大南門﹐出城半里許有英濟廟﹐俗呼白馬廟。相傳神爲昭明太子﹐旣無舊碑可考﹐里人亦無能詳其原委者。廟中有潘宗耀楹帖云「白馬溯光儀﹐彩仗霓旌﹐尙振英風昭肸蠁﹔黃麋談故事﹐仁漿義粟﹐長傳闓澤濟嗷鴻。」跋云「英濟廟神靈最著﹐裏俗相傳『梁昭明太子拯饑來此﹐時乘白馬﹐故又稱白馬廟』云云。」按﹔郡誌未載此事﹐前史亦無可徵證。昭明何以來溫拯饑﹐事屬茫昧。惟此聯尙非俗筆﹐因附錄之。永嘉忠義節孝祠楹聯

永嘉縣學之東偏舊有忠義節孝祠﹐嘉慶初爲颶風所圮。嘉慶末始重建。朱滄湄觀察文翰爲碑記其事﹐又各爲之楹聯。忠義祠云「近聖人之居﹐容光必照﹔遵海濱而處﹐明徳惟馨。」孝祠云﹔「兒女盡能之﹐一點熱腸﹐三分血性﹔家庭常事耳﹐察乎天地﹐通乎神明。」皆佳構也。甘露寺聯

北固山甘露寺爲古來勝迹﹐而殊少佳聯。惟正殿中間聯云「紫極煥璇題﹐瑞露凝甘畱淨域﹔丹輪開寶相﹐香巖擁翠俯晴江。」款署「長白髙晉題」。又有一聯云「露降何年﹐蘿徑石門開法界﹔寺臨無地﹐海云江月擁祥輪。」款署「葉河薩載題」。皆乾隆三十九年所作﹐頗能壯麗稱題。然總不如甘露寺頂上大殿聖制一聯云「地窄天寬﹐江山雄楚越﹔漚浮浪捲﹐棟宇自孫吳。」涵蓋一切﹐足與北固山並壽矣。建隆寺李公祠龕聯

建隆寺﹐本後周李招討重進舊宅。宋師入城﹐招討力不能支﹐合室自焚﹐因敕建爲寺﹐卽以建隆年號爲名。近僧小支手輯《建隆寺志》﹐並欲於寺中西偏募建李招討祠龕﹐徵余楹柱之語。余集唐劉兼﹑陸龜蒙詩句應之﹐云「萬疊雲山供遠恨﹔一家煙雨是元功。」近但云湖都轉亦題一聯云「宋史何妨稱叛宋﹔周親畢竟欲存周。」亦有味也。桃花庵三賢祠聯

揚州名勝﹐以平山堂爲最著。平山堂詩﹐以王荊公「一堂髙視兩三州」一律爲最佳﹔平山堂楹聯﹐以伊墨卿太守「隔江﹑諸山」十字爲最壯。余於壬寅夏初來遊﹐曾撰一聯﹐錄在前編。謝椒石同年見而嘲之曰「聯句實佳﹐然二十二字中用數目字多至七八﹐非古人所譏『卜算子』乎﹖」余笑置之。丙午年﹐重至邗上﹐遊桃花庵﹐登三賢祠堂﹐與黃右原比部﹑羅茗香茂才商撰楹聯。右原乃雜舉《東坡志林》《墨莊漫錄》《避暑錄》事﹐爲合擬一聯云「四朵兆金甌﹐是二千石美談﹐不因五色書云﹐誰識名流皆五馬﹔萬花停玉局﹐惟六一堂如舊﹐若溯三賢謚典﹐合將祠額署三忠。」時羅茗香亦擬一聯云「勝地景芳徽﹐卅載三賢俱典郡﹔同龕昭祀典﹐兩文一獻共稱忠。」按﹕韓忠獻之守揚在慶曆六年﹐歐陽文忠則在慶曆八年﹐距蘇文忠之元丰守揚﹐時恰三十餘年。此前後兩聯俱見典雅﹐非不學人所能辦﹐當不讓李蘭卿獨步於前矣。李蘭卿舊聯有「謚並稱忠」語﹐故卽其意而衍之因用前聯署余名﹐以後聯署恭兒名﹐懸之壁間﹐而疏其緣起如此。越日茗香又擬一聯云「楊柳拂堤塍﹐追溯前徽﹐於宋歷仁宗兩世﹔桃花徧祠宇﹐傳來美謚﹐至今合文獻三忠。」亦佳制也。南鎭廟聯

南鎭廟坊上書「天南第一鎭」﹐廟前匾曰「表甸南疆」。大殿有南鎭神像﹐後殿有南鎭夫人像。上首側殿有神像﹐旁聯曰「姬孔情思﹐說丁物色﹐卽幻卽眞﹐作千古神聖明良之合﹔一雙蝴蝶﹐頃刻邯鄲﹐何君何牧﹐徇人世窮通得喪之占。」下首側殿有二郎神﹑勾元帥像﹐前有匾曰「幻其所眞」﹐旁聯曰「李母占星驚太白﹔謝公臥月上西堂。」按﹕此是據《一斑錄》所載﹐似爲占夢神祠而撰﹐俟更訪之。招寶山聯

《一斑錄》又曰「招寶山大小可比昆山玉峯而稍髙﹐孤注鎭海城外東北角﹐江海之交﹐三面皆水。與東岸對峙﹐隔海面約一里餘﹐名『蛟門』﹐爲鎭海一邑險要﹐卽爲寧波一郡外障。拾級而上﹐至半山﹐有碑曰『第一山』。有亭﹐懸聯云﹕『仙緣到此無多路﹔福地原來別有天。』登其巓﹐有小方城﹐城門上題曰『威遠』﹐城旁聯云﹕『踞三江而扼吭﹐看遠近層巒秀聳﹐碧浪瀠洄﹐永固浙東之鎖鑰﹔俯六國以當關﹐任往來寶藏雲屯﹐牙檣林立﹐會同海嶴之共球。』入城卽寺﹐門上題曰『寶陀寺』﹐內有『大觀樓』﹐聯云﹕『天與水無涯﹐萬舶遠循鰲柱麓﹔地隨山共盡﹐十洲環向海陀峯。』」普陀山聯

普陀一山﹐周四十餘里﹐在大海中。山中地全屬於廟﹐並無糧賦﹐無乞丐﹐亦無婦女居住。其佃種僧田與開小店生理者﹐皆不攜妻室。全山廟宇不下數十﹐而惟佛頂山﹑前寺﹑後寺三處爲大廟。前寺有聯云「卽心卽佛﹐但從彼岸問迷津﹐渡頭寶筏開時﹐慈航有路﹔是色是空﹐誠向玆山瞻法相﹐洞口祥雲護處﹐變化無方。」。款署「葉赫實誠沐手敬題」。按﹕此據《一斑錄》所載﹐錄中僅載此一聯﹐此外如紫竹林﹑法華洞﹑朝陽洞﹑佛頂山﹑法雨寺﹑梵音洞等處﹐亦必各有佳聯﹐容更訪之。淨慈寺大殿楹聯

杭州西湖淨慈寺大殿﹐歲久損壞﹐道光庚子烏敬齋中丞籌款重修﹐於乙巳年工竣。是年恭逢皇太后七旬聖壽﹐紳商於此寺虔設經壇祝釐。時梁楚香中丞撰殿聯云「依淨土以印淨心﹐回峯現億萬化身﹐覺悟羣迷成淨果﹔引慈航而宏慈量﹐慧日照三千法界﹐莊嚴重耀證慈緣。」卽用「淨﹑慈」二字﹐分疏經言﹐關合聖壽﹐莊雅工切﹐羣相讚誦。尢妙在「回峯」卽雷峯﹐「慧日」卽寺後峯名﹐本地風光﹐靈妙無比矣。送子觀音殿聯

杭州天竺山中送子觀音殿﹐有查聲山先生舊聯云「天上錫麟兒﹐此是世尊親抱送﹔山中聞梵唄﹐原從靈鷲早飛來。」近人章次白黼有一聯云「湖山本毓秀之區﹐看桃華開落﹐燕子西東﹐蠢爾未銷情欲障﹔天地有好生之徳﹐願嘉門善祥﹐明神祐助﹐螽斯無妒子孫多。」靈衛廟聯

錢塘有朱金祝土谷神祠﹐入於祀典﹐志稱「靈衛廟」。南宋咸淳《臨安志》有「封顯忠侯」﹐卽此神也。魏滋伯聯云「南宋三忠﹐古社枌楡隆報賽﹔西湖半壁﹐大招風雨降神靈。」花神月老聯

西湖有花神月老祠﹐魏滋伯聯云「廿四風吹開紅萼﹐悟蜂媒蝶使總是因緣﹐香國無邊花有主﹔一百年系定赤繩﹐願穠李夭桃都成眷屬﹐情天不老月長圓。」麗語柔詞﹐與題相稱矣。三淸殿聯

吳山元妙觀三淸殿聯﹐亦魏滋伯所撰﹐句云「廣殿啟通明﹐髙捧五云香案﹔層霄仰宗敬﹐來朝羣帝珠旒。」此題合作此縹緲之語﹐所謂言各有當矣。出海觀音龕聯

接待寺毗盧閣上出海觀音神龕﹐魏滋伯聯云「香象奉金仙﹐傑閣淩雲﹐日麗中天通上界﹔煙霄騫鐵鳳﹐華鐘度水﹐風回大海引慈航。」厲樊榭神龕聯

西溪交蘆庵內有厲樊榭先生鶚神龕﹐聯云「香火因緣﹐彌勒同龕如是住﹔溪山幽勝﹐吟魂此地盍歸來。」情文相生﹐亦此題合作也。蘇公祠聯

西湖蘇公祠橫翠閣中有一聯云「圖畫香山﹐風流玉局﹔荷花世界﹐楊柳樓臺。」閣在白﹑蘇二公祠之間﹐前對柳堤﹐俯瞰荷花﹐此聯情景甚爲穩切。林處士祠聯

西湖孤山林處士祠﹐林少穆督部於杭嘉湖道任內曾經修葺。迄今二十餘年﹐又當重修矣。督部有題詞一聯云「我憶家風負梅鶴﹔天教居士領湖山。」可稱雅切。督部又曾於放鶴亭前補種梅花百十本﹐手題楹柱云「世無遺艸眞能隱﹔山有名花轉不孤。」徐中山王樓聯

金陵莫愁湖上有勝棋樓﹐相傳明太祖與徐中山王賭棋於此樓﹐以湖輸與徐氏﹐聽其收租。樓中懸中山王畫像一軸﹐楹有聯云「先世著勛猷﹐憶當年龍虎風雲﹐楸枰一局﹔熙朝隆享祀﹐忻此日蘋蘩澗沼﹐湯沐千秋。」潘功甫三聯跋

余與潘功甫舍人曾沂別逾十年矣﹐今夏在東甌郡齋忽接其手函﹐如同晤對﹐喜不自勝。並承封寄楹聯三副﹐索余題跋。不遠千里之遙﹐而汲汲爲此迂緩之事﹐自非相契有素﹐斯焉取斯耶﹖三聯者﹐一爲蘇州滄浪亭放生碑而作﹐余宣有辭﹔一系西溪護生庵聯﹐一系石梁雨來亭聯﹐則皆余所未經之地。余爲揮汗一一應之。此翰墨良緣﹐亦楹聯佳話也。滄浪亭放生碑聯云「大徳曰生﹔仁心爲質。」字極壯偉。下截款云「長樂梁茝林方伯重修滄浪亭之次年﹐戊子孟夏廿又七日﹐吳門諸君子有放生之舉﹐大會於斯亭。適余過吳﹐偶訪潘功甫舍人﹐因悉其事。舍人出楹帖﹐書此二語爲紀云。徳淸蔡之定並識。」余加跋云「道光戊子孟夏﹐潘功甫舍人大會吳中諸君子於滄浪亭﹐屬余爲放生會碑﹐顧南雅書之﹐刻石藏於玆亭。今歲戊申﹐舍人復摹刻此聯﹐懸之柱間﹐爲放生之券。﹐因記始末於旁。前撫吳使者長樂梁章鉅識。」西溪護生庵聯云「須知天地常生育﹔總要人家善護持。」八分書﹐款「阮元」﹐無年月。余加跋云「西溪護生庵爲慕鶴鳴先生令錢塘時所建。道光戊戌﹐潘功甫舍人重葺。同陳碩甫﹑趙雪門﹑項梅侶﹑邵魚竹諸君復千金池﹐放生於此。梅侶爲之記。玆功甫復以儀徵太傅師護生庵柱聯屬爲旁跋﹐因紀始末於後。時戊申長夏﹐長樂梁章鉅識。」石梁雨來亭聯云「甘雨時零﹐亭成志喜﹔嘉禾善養﹐歲慶占丰。」大楷書﹐款云「道光戊申仲春芝軒潘世恩。」余加跋云「道光戊戌﹐石梁曇華亭被毀。適潘功甫舍人過此﹐始議集資興修。有紀事一絕句云﹕『平章事業江河大﹐有漏涓涓自不知。七十二蓬參徧了﹐曇華亭上雨來時。』蓋此亭創於南宋賈似道﹐僧因請易名曰『雨來亭』。天臺山田多旱﹐名此以志喜也。尊公太傅爲書寄雨來亭柱聯﹐余因記始末於旁。時戊申長夏﹐長樂梁章鉅識。」按﹕蔡生甫學士書放生碑聯時﹐在道光戊子之夏﹐時年已近八十。潘芝軒太傅書雨來亭聯﹐卽今年仲春所作﹐則年正八十。阮太傅分書護生庵聯﹐𨿽未署年月﹐以字勢度之﹐亦必在八十前後。三公皆以髙年老筆撐拄寰中﹐洵與勝區並傳不朽﹐而功甫所以必索余跋者﹐殆以余亦年逾七十以外﹐尙能握管﹐肩隨諸老之後﹐是可合爲希世美談也。因並記之。福州貢院柱聯

道光初﹐福州新修貢院﹐各聯多出少穆督部之手。有四聯已入《續話》﹐玆更記得一聯云「攀桂天髙﹐憶八百孤寒﹐到此莫忘修士苦﹔煎茶地勝﹐看五千文字﹐个中誰是謫仙才。」此聯尢爲傑作。四川全省試院柱聯

錢塘蔡麟洲太守振武督學四川時﹐曾手撰全省試院楹帖﹐付梓成書。其小序云「蜀中試院﹐歷任皆有楹帖。然率就省署一聯分布各棚﹐無專指其地者。惟前學使周石芳前輩於重慶﹐兪苕琴前輩於敍州﹐有專聯。酉陽試院落成﹐吾師吳梅梁少空亦撰十聯。而全省未備﹐殊缺憾也。使者不揣固陋﹐於各棚校士之暇﹐采取志乘大略﹐參以管窺﹐綴成此編。非敢與前人爭能﹐亦以見此邦山川人物各有所長﹐俾生斯地者聞風興起也。駪徵倥傯﹐琢句未工。弇鄙之譏﹐知所不免。匯而存之﹐冀畱他年鴻爪云爾。道光丙午仲秋﹐督學使者浙西蔡振武記。」成都府云「江漢鐘靈﹐二千年天府廓名都﹐看大雅扶輪﹐淵云嗣響﹔峨岷擢秀﹐廿四屬人文循正軌﹐沼諸生鼓篋﹐鄒魯同風。」重慶府云「誦左思蜀都賦﹐江漢炳靈﹐文物媲西京﹐郡合有茂才異等﹔讀王勃益州碑﹐賨渝變俗﹐儒風被東魯﹐客休歌下裏巴人。」保寧府云「秦棧連云﹐看砥路同遵﹐劍閣塵淸﹐不用靑天歌蜀道﹔巴山話雨﹐喜故人出守﹐玉堂墨妙﹐乞將粉本繪嘉陵。」時同年徐新齋太史出守巴西﹐提調試事﹐欣而題此順慶府云「史筆晉稱良﹐何事陽秋尊魏統﹔儒林宋有傳﹐欲將剽銳化賨人。」敍州府云「到此間三水通流﹐激濁揚淸﹐試向岷江分上下﹔念當日諸戎卽敍﹐詠仁蹈徳﹐至今僰道被文章。」夔州府云「倒峽瀉詞源﹐孰障東川﹐惟有韓文淩八代﹔乘槎來使節﹐每依南斗﹐莫吟杜句悵三秋。」龍安府云「居廉讓之間﹐莫教風俗移人﹐盛名難副﹔綜歲科而試﹐敢曰權衡在我﹐僻地無才。」寧遠府云「聲教訖南天﹐滇海通波﹐玉斧畫河嗤往代﹔文章溯西漢﹐邛都按部﹐錦衣渝蜀艷當年。」雅州府云「名迹問邛崍﹐爲孝爲忠﹐與爾輩沈吟出處﹔邊謠采黎雅﹐恆風恆雨﹐願斯文感召和甘。」嘉定府云「萬壑秋云﹐看挹翠浮藍﹐露冕風前迎九頂﹔一江春水﹐願紆靑拖紫﹐霓裳天際會羣仙﹐」潼川府云「移孝卽爲忠﹐在昔揚言嘉學士﹔讀書先識字﹐莫將幹祿笑平原。」綏定府云「州升爲府﹐增二邑於鄰﹐舊治號通川﹐多士顧名﹐嚴辧夫聞也達也﹔歲兼以科﹐閱三旬而畢﹐新知培藝圃﹐諸生勤業﹐愼戒乎暴之寒之。」眉州云「千載詩書域﹐坐修竹林中﹐盡饒佳土﹔四賢桑梓地﹐問斜川集後﹐誰嗣髙文。」鄧州云「地接蓉城﹐前哲仰遺型﹐有講學名臣﹐尙畱書院﹔帖傳竹杖﹐此邦挺髙節﹐笑尋源使者﹐不貢人才。」瀘州云「雁塔表鴻題﹐千佛蟬聯﹐試數涇南文盛﹔馬山欣驥附﹐一時驂靳﹐行看冀北空羣。」敍永廳屬附試於此忠州云「桃李種新陰﹐佳士如林﹐異日期爲華國選﹔梓桑懷讜節﹐前賢在望﹐諸生莫負大州名。」唐陸宣公﹐吾鄕嘉興人﹐以疏論裴延齡貶忠州別駕酉陽州云「絕磴躡天梯﹐鳥道窮幽﹐惜此地未來靈運駕﹔名山畱洞府﹐龍威探祕﹐問諸生誰是茂先緣。」按﹕四川全省二十四屬﹐除松潘﹑理番兩廳﹐資﹑綿﹑茂三州附成都考棚﹐敍永廳附瀘州考棚﹐石砫廳附忠州考棚外﹐實按試者共十七棚。每棚皆系新撰楹帖﹐典切工雅﹐足以軼後空前。時余方輯《楹聯三話》﹐與太守相晤於杭州﹐承以此冊惠讀。因思各直省擁絳帷持玉尺者不乏其人﹐使皆有好事之人﹐生花之筆﹐豈不蔚成巨觀﹐大爲此編生色乎﹗跂余望之。無錫縣署楹聯

《錫金識小錄》云「武公承謨始赴無錫任﹐於受篆前一日懸聯﹐四鄕人皆聚觀。其照壁聯云﹕『罔違道﹐罔咈民﹐眞正公平﹐心斯無怍﹔不容情﹐不受賄﹐招搖撞騙﹐法所必嚴。』頭門聯云﹕『視民如傷﹐錫邑蒼生皆我子﹔修己以敬﹐東林前輩是吾師。』儀門聯云﹕『工堪比官﹐斧斤利刃﹐隨手攜來﹐因材而用﹔醫可諭政﹐硝磺猛劑﹐有時投下﹐看病何如﹗』大堂聯云﹕『人人論功名﹐功有實功﹐名有實名﹐存一點掩耳盜鈴之私心﹐終爲無益﹔官官稱父母﹐父必眞父﹐母必眞母﹐做幾件懸羊賣狗的假事﹐總不相干。』時先聲所奪﹐平日紳衿之出入縣庭者皆悚息危懼﹐有避至他省者。又﹐張公燦在任時﹐有一聯云﹕『陽奉陰違﹐天有難遮之眼﹔民窮財盡﹐地無可剝之皮。』語𨿽粗而特爲警確。又﹐王公喬林任金匱時﹐嘗有一聯﹐忘其兩起句﹐其下句云﹕『半點模糊﹐已耗民財於暗地﹔一毫偏陂﹐卽推赤子入危途。』尢臨民者所不可不知。」廬州郡署楹聯

仁和孫笠帆豫元官廬州太守﹐自制大堂一聯云「法堂下無非士﹐無非農﹐無非商賈﹐敢任性縱情﹐漫道我惟行我法﹔廬州境也有山﹐也有水﹐也有田園﹐試探風問俗﹐斯來吾亦愛吾廬。」頗爲時所稱。溫處道署楹聯

溫州分巡道署東偏有園﹐康熙間三韓髙公其佩所築。髙公本號且園﹐故卽以爲園名。乾隆間﹐三韓徐公綿擴而充之﹐分爲十景。曰冠綠軒﹐曰銜遠山亭﹐曰筠廊﹐曰藤花徑﹐曰亦舫﹐曰養竹山房﹐曰小春艸池﹐曰蓮勺﹐曰梅花書屋﹐曰松化石齋。今惟冠綠軒扁尙存。嘉慶間﹐歙縣朱滄湄先生繼任此間﹐撰聯云「妙作畫圖看﹐五色目迷髙鐵嶺﹔恩叨江海住﹐三年心醉白香山。」則聯已無存。惟冠綠軒中尙懸一長聯云「與古相於﹐緬當年謝艸王池﹐共仰風流獨步﹔從吾所好﹐占此地荷亭竹榭﹐還期心迹雙淸。」則南丰劉方伯烒所題也。溫州郡署楹聯

溫州府署本宋髙宗駐蹕之區﹐規制崇宏﹐爲兩浙十一府署之冠。惟自外堂以至內廨﹐無一佳聯畱題者﹐豈以前官斯土者皆不屑爲此耶﹖考昔賢守此郡者﹐以王右軍﹑謝康樂爲最著﹐故縣中有王謝祠之建。惟此間山海要區﹐今昔情形頓異﹐有未可以王﹑謝之臥理槪之者。余以就養來此﹐令恭兒隱據此意爲之。越日﹐恭兒卽擬句呈云「要地寄一麾﹐須常念海山深阻﹔舊堂共千載﹐敢但希王謝風流。」𨿽亦系常語﹐而尙質實不浮。因卽令其揭諸堂楹﹐以諗觀者。寧波郡署楹聯

寧波府郡署規模宏壯﹐與蘇州郡署相仿﹐眞海疆名郡也。署中楹聯云「念厥職匪輕﹐休戚與六邑相關﹐曰愼曰淸曰勤敏﹔求斯心可問﹐是非惟羣言是度﹐不寬不猛不因循。」又一聯云「名郡冠東南﹐山連奉象﹐海環鎭定﹐江抱鄞慈﹐赫赫巖疆雄浙水﹔循聲稽史冊﹐唐有黃羊﹐宋稱吳趙﹐明紹張蔡﹐巍巍芳躅想前賢。」河東道署楹聯

山東河東道專理鹽政﹐道署面中條山薰風洞﹐每歲南風至則池鹽旺產。署大門有一聯云「薰弦一曲畱天地﹔山色中條閱古今。」可稱雅切。熊氏堂聯

吾師熊謙山尙書公本南昌舊族﹐自其祖始遷鉛山。祖卒時遺五孤皆幼﹐而家極貧﹐有諷其祖妣章氏攺適者。章誓之曰「吾非不能潔身以殉﹐顧念五子如椒﹐豈無一辣者。惟當煢煢撫孤耳。」其族眾遂以「五椒」名其堂。至公以進士出身﹐官至大司寇。公之子或由諫垣典郡﹐或由詞垣開藩﹐至今門材鼎盛。公嘗承召對﹐詢家世﹐以務農答。上稱爲「耕讀人家」。祖塋在河口鎭之衢﹐有九山環拱如獅形﹐堪輿家以爲吉壤。所居在鵝湖山﹐嚴問樵爲撰堂聯云「獅嶺播椒馨﹐節生孝﹐孝生忠﹐豈獨簪纓誇世冑﹔鵝湖炊稻熟﹐子承父﹐父承祖﹐但憑耕讀作人家。」熊竹村指揮常銑﹐謙山師之孫也﹐僑寓邗江﹐善治房屋。問樵亦爲撰堂聯云「辭家只爲稻粱謀﹐憶老屋湖邊﹐拚讀敢忘祖徳﹔作客劇饒詩酒興﹐過平山堂下﹐典型如見鄕賢。」勤教堂聯

張仲甫曰「先倉侍公遺命以孤城老屋勤教堂攺爲支祠﹐手撰楹聯云﹕『士勤於讀﹐農勤於耕﹐工勤於藝﹐商賈勤於執業﹐一事可資生﹐族少遊閒﹐便是興隆气象﹔祖教其孫﹐父教其兒﹐兄教其弟﹐伯叔教其猶子﹐百年思式谷﹐堂瞻名義﹐勉爲孝友人家。」按﹕此聯亦本前人﹐而以「勤﹑教」二字彊對﹐工力悉敵﹐似較通用舊句爲佳。相府新舊門聯

雲臺師舊宅在舊城之公道巷﹐自回祿後﹐始遷居新城南河下康山艸堂之右。余於數年前初到揚州﹐卽謁師於舊宅。巷口有石碑樓﹐大書「福壽庭」三字。大門口貼八字大聯云「三朝閣老﹔一代偉人。」時觀者多以爲疑﹐謂師之枚卜在道光年間﹐何以有三朝閣老之稱﹖不知師於乾隆六十年九月已授內閣學士兼禮部侍郎﹐則閣老之稱由來已久。或又疑「一代偉人」四字頗嫌自誇﹐余初亦無以應之。後讀《雷塘庵主弟子記》﹐乃知師於嘉慶五年在浙江巡撫任內奏陳籌海捕盜等因﹐曾奉有「顯親揚名﹐爲國宣力﹐成一代偉人」之諭。此是敬錄天語﹐並非自誇也。後吾師亦微聞人言﹐遂於新宅大門攺書云「三朝閣老﹔九省疆臣。」則更不招擬議矣。按﹕王蘭泉先生《湖海詩傳》中吾師詩下小傳﹐有「年華正盛﹐嚮用方殷。加之以開物成務之功﹐進之以誠意正心之學﹐洵一代偉人」云云﹐似亦敬本褒嘉之語。而吾師究以爲涉於自炫﹐故攺書之。老臣謙抑之盛心﹐可以風矣。節孝總坊聯

陶文毅公撫吳時﹐創爲節孝總坊之事﹐余與賀耦庚方伯極力襄成之。大江南北﹐數百十年來﹐殆無不闡發之幽光矣。揚州節孝祠前總坊有阮蕓臺師撰聯云「稽揚州千百人﹐合成節孝崇坊﹐質聖賢以彰風化﹔逢大淸億萬載﹐恩許春秋典祀﹐感天地而動鬼神。」莊重不佻﹐與題相稱。時桂丹盟太守超萬亦有聯云「共話慰窮愁﹐耐過冰霜逢雨露﹔相觀勵名節﹐免教巾幗笑須眉。」亦情文深至語也。水倉門聯

揚州城內街巷多設水倉﹐以備郁攸之驚。他處所宜仿行者也。孫春洲爲作門聯云「事有備而無患﹔門𨿽設而常關。」羅茗香雲﹕此聯原本﹐出句系「井用汲以受福」﹐後始攺「事有備以無患」﹐余又攺爲「事前定則不給」。近又別擬一聯云「玉瓚何煩裨竈禳﹔金蓮永免祝融災。」紅船門聯

今大江來往之船﹐以蕓臺師巡撫江西時所制紅船爲最穩且最速。嘉慶十八九年間﹐始創爲於滕王閣下。後各處皆仿造﹐人以爲利。今湖北﹑安徽以迄大江南北﹐吾師所制之船隨在而有。船中小扁多師所手題﹐有「滄江船」﹑「木蘭身」﹑「曲江舫」﹑「宗舫」諸號。數十年來﹐利濟行人﹐快如奔馬﹐開物成務之功偉矣。吾師嘗爲余述﹕在江右時﹐偶以事遣家丁回揚州。恰值風水順利﹐朝發南昌﹐暮抵瓜州。若非紅船﹐斷不能如此快速也。因制一聯﹐懸於舟中云「揚子江頭萬里浪﹔滕王閣下一帆風。」焦山陳恪勤聯

焦山水晶庵中有長沙陳恪勤公手書一聯﹐云「山月不隨江水去﹔天風時送海濤來。」跋云「此山中舊聯﹐不知爲何人所作﹐今久無存。山僧數爲吟誦﹐余甚愛之﹐以屬對不甚工﹐或亦傳述之訛﹐因以『江月』易作『山月』﹐『流水』易爲『江水』」云云。而自然庵中林少穆尙書亦書此聯﹐作「江月不隨流水去﹔天風直送海濤來。」跋云「此朱文公句﹐陳恪勤不審所出﹐易『江月』爲『山月』﹐『流水』爲『江水』﹐又誤以『直』作『時』。今重書以正之。」按﹕陳恪勤固以意輕攺舊句﹐而少穆亦偶未審也。此宋趙忠定公汝愚同林擇之﹑姚宏甫遊吾鄕鼓山詩句﹐朱子喜之﹐爲「天風海濤」四字﹐大書磨崖於屴崱峯頂後。後人又建天風海濤亭﹐今亭久圮﹐而摩崖字猶存。此句亦長在人口﹐不知者遂誤以爲朱子詩。今趙詩載《鼓山誌》﹐厲樊榭《宋詩紀事》亦錄之。此聯以題鼓山固佳﹐今若移題焦山﹐則情景尢眞切﹐故樂爲辧之。記得水晶庵壁又有「入室果同水晶域﹔開門正對石公山」一聯﹐殊工雅﹐忘卻何人所題。石公山卽象山﹐正與焦山相對也。又記得乙末夏餘遊焦山時﹐借庵詩僧猶健在。前一年是其八十誕辰﹐借庵索余補贈聯句。時從遊者已停橈相待﹐乃手揮十四字與之﹐云「山中鶴壽不知紀﹔世上詩聲早似雷。」句𨿽未工而意頗切。借庵稱謝不絕口﹐而余則久忘之。今此聯尙懸海西庵壁﹐閱之如同隔世矣。望湖樓聯

望湖樓﹐以坡公一詩著名﹐卽論景亦擅一湖之勝。余屢欲題一楹聯而不能成句。魏滋伯廣文一聯甚佳﹐恐同人皆當閣筆也。句云「三十里湖鏡峯屏﹐擪笛可無人坐月﹔廿八字雨珠雲墨﹐憑闌依舊水如天。」滋伯又有藏經閣一聯云「芬誦旃檀﹐深入華嚴文字海﹔函尊楡欓﹐兼賅菩薩聖賢心。」亦工麗可喜。第一樓聯

陳琴齋廣文偕徐鐵孫司馬過孤山第一樓旁酒肆﹐見洪稚存先生題篆聯云「第一樓邊浮大白﹔初三月上蕩空靑。」一老嫗曰「此三十年前酒客畱題。」司馬卽購得之﹐今鉤摹懸第一樓中。又第二樓中有錢小謝廷炤題聯云「卽景親風月﹔隨時篤詩書。」蓋集《尹宙碑》字也。橫翠閣聯

張仲甫曰「孤山蘇公祠門側近歲起一閣﹐適當吳山橫處。汪少海大令取蘇詩內『橫翠』二字額之。又集句爲聯云﹕『今日重來問鷗鷺﹔故鄕無此好湖山。』對句系蘇詩﹐人所熟知﹔出句則何巖叟《潛齋集》中句也。」理安寺聯

余來往西湖逾五十年﹐熟聞理安之勝﹐而遊蹤迄未能到。今年中秋﹐始與趙蓉舫學使﹑固蓮溪將軍爲看桂花同涉理安之頂。逾旬餘日﹐又挈恭兒﹑英兒﹑蕙婦﹑儔孫再往遊。前數十年所欲一到而不能者﹐今兼旬而再至其地﹐不可謂非勝緣。曾賦詩紀之﹐末聯云「果否眞靈關位業﹐淸涼亭畔一盱衡。」自注云「相傳覺羅桂文敏公﹑歙縣曹文正公皆由理安寺僧度世﹐實未詳其事也。第二遊始登松顚閣﹐讀桂杏農觀察一聯並跋語﹐方悉其原由。聯云﹕『薄宦寄明湖﹐有夢難尋荊樹影﹔前因迷法雨﹐招魂空叩木犀禪。』跋云﹕『甲戊春﹐先宮保文敏公鞫獄粵西﹐道卒於武昌行館。太傅曹儷笙師忽夢兄曰﹕我與公皆理安寺僧﹐今當歸矣。愕然而覺。越日﹐楚督奏函適至﹐遂以上聞。辛卯﹐余分巡浙西﹐攜眞庵弟同詣理安。修篁疊嶂﹐夢又成空。爰楹志鴒原之感。覺羅桂菖識並書。』」按﹕曹文正師騎箕之前數日﹐相傳亦有夢徵。則「眞靈位業」殆非虛妄。惜無好事者合塑二像於閣中以張其事﹐使無觀察此聯﹐則何人更能理其說乎。見山閣聯

張仲甫舍人杭州老屋書齋額曰「彜壽東軒」﹐歲久傾圮。近重加葺治﹐增一樓。樓旁更增一小閣﹐面西﹐得見南北兩髙峯及北山一抹﹐樓墻罅處並見保俶塔﹐題曰「見山閣」。魏滋伯贈一聯﹐乃汪孟文女史玢所書十字﹐曰「一塔遠出樹﹔眾山靑到門。」汪爲陳扶雅孝廉善佳偶﹐大小行楷皆工﹐中年遽殞。此聯乃滋伯收藏舊迹﹐恰合此閣之景。滋伯又自書集句一聯云「喜無多屋宇﹔幸不礙雲山。」仲甫皆甚珍之。辛峯一角樓聯

《履園叢話》云「長白斌侍郎良爲前兩江總督玉公徳第八子﹐曾官蘇松糧道﹐駐紮常熟。署後卽虞山也。有小樓可以望遠﹐題曰『辛峯一角樓』。與吳中諸名士讀畫論詩﹐殆無虛日。自題一聯云﹕『羣彥集東南﹐有溫李詩才﹐荃熙繪事﹔髙樓占西北﹐對石梅香月﹐辛嶺晴雲。』」小礫山莊聯

《隨園詩話》云「陳豹章有別業在廬江﹐曰『小礫山莊』﹐依山結屋﹐吟嘯其中。自題聯云﹕『王伯輿終當爲情死﹔孟東野始以其詩鳴。』」江心寺樓聯

江心寺樓上楹帖甚多﹐餘同年李芝齡尙書一聯最爲時所傳誦。句云「靑山橫郭﹐白水繞城﹐孤嶼大江雙塔院﹔初日芙蓉﹐晚風楊柳﹐一樓千古兩詩人。」此外朱滄湄觀察亦有句云「長與流芳﹐一片當年漧淨土﹔宛然浮玉﹐千秋此處妙髙臺。」亦頗超脫。又樓外小柱上有沈茂才步雲集唐人一聯云「潮平兩岸闊﹔江上數峯靑。」亦尙自然。此則聞之孫雨人學博﹐余兩度登樓﹐實皆未見此聯也。按﹕芝齡尙書「初日晚風」八字﹐是合謝康樂﹑孟襄陽言之。二公皆與孤嶼有關﹐可稱巧合。而徐鐵孫權守榮一聯云「眾山遙對酒﹔孤嶼共題詩。」則直書孟襄陽之句﹐且跋云「以實孟樓之名。」是爲小峴先生揚其波﹐殊可不必矣。余前遊有詩而無聯﹐近始補制一聯云「風景不殊﹐四十餘年舊鴻雪﹔江山如許﹐二千里外小金焦。」尺五莊柱聯

京師城南之尺五莊﹐風景頗似南中。地主爲恆心農太守﹐亦頗風雅。興化鄭子研有聯贈之云「何處無明月淸風﹐半郭半村裴綠野﹔此地有茂林修竹﹐宜詩宜畫謝靑山。」主人得之甚喜。錦屏山亭聯

鄭子研曾任河南令﹐於錦屏山建亭﹐題柱一聯云「樹栽棠作捨﹔山制錦爲屏。」蓋宜陽本召伯甘棠舊治﹐此𨿽僅十字﹐而自然工切﹐卽可不磨。黃鶴樓楹聯

余前錄黃鶴樓楹帖﹐獨遺卻吾師翁覃溪先生一聯。近讀吾師年譜﹐急補錄之。吾師於乾隆壬子科充湖北鄕試正考官﹐有《黃鶴樓圖記》云「榜發後﹐重九日開宴於黃鶴樓。樓前設屏﹐插菊花數千萬枝以侑酒。酒罷﹐題一聯於樓柱曰﹕『千古題詩到崔李﹔本朝制義在熊劉。』」余官湖北時﹐嘗三度登黃鶴樓﹐而皆未見此聯。豈當時並未鏤板﹐而墨迹遽爲人所匿耶﹖使不讀吾師年譜﹐竟無人知有此聯矣。名流手迹﹐其湮沒如此者蓋不鮮哉。琵琶亭聯

董雲巖題琵琶亭聯云「一彈流水一彈月﹔半入江風半入云。」張仲甫爲余述之。自然可喜如此。江心寺門聯

孫雨人學博《永嘉聞見錄》云「江心寺外門舊有聯云﹕『云朝朝朝朝朝朝朝朝散﹔潮長長長長長長長長消。』旁題宋狀元梅溪王十朋書題。余謂此等似巧實拙﹐斷非梅溪手筆。卽如聯意﹐亦止須『云朝朝朝散﹔潮長長長消。』何煩重疊至八字耶﹖並引蔡葵圃之言曰﹕『題曰宋狀元﹐本人斷無此款式。其爲好事者假托無疑。』」憶四十三年前到寺﹐亦曾目擊此聯﹐以其費解﹐笑置之。旋裏後﹐乃知烏龍江之東山上羅星塔﹐舊有七字聯﹐不知何人所撰﹐其句云「朝朝朝朝朝朝夕﹔長長長長長長消。」過客皆不知所謂。相傳康熙中有一道人到此﹐讀而喜之﹐眾請其說。道个笑曰「此山爲海潮來往之區。此聯出語﹐第一﹑第二朝字上平聲﹔第三朝字下平聲﹐通作潮字﹔第四朝字下平聲﹐第五朝字上平聲﹐第六潮字下平聲﹐凡此平聲者﹐皆應作潮字讀。對語第一﹑第二長字平聲﹐第三長字上聲﹐第四長字平聲﹐第五長字上聲﹐第六長字又是上聲。如此讀之﹐自不煩言而解。不過此言潮汐長消而已。」言訖﹐道人遂不見。或以爲純陽現身也。按﹕此塔聯與寺聯字句互異﹐其爲仙筆與否不可知﹐而塔聯似較簡明有意趣﹐故余曾錄入《楹聯續話》中。學博言「道光壬辰﹐颶風大作﹐此聯已吹在江中﹐不知飄流何處。」而余今冬重遊﹐則寺門仍有此聯﹐卻非舊款﹐後題章安蔡朝珂重錄﹐因復記之。熙春山聯

吾鄕邵武熙春山爲下邑勝地。邑人龔正謙題聯頗可喜﹐遠近稱之﹐而山名益著。聯云「放開眼界看﹐朝日才上﹐夜月正圓﹐山雨欲來﹐溪云初起﹔洗淨耳根聽﹐林鳥爭鳴﹐寺鐘響答﹐漁歌遠唱﹐牛笛橫吹。」但云湖都轉聯句

張仲甫曰「維揚城內保赤堂﹐收育嬰孩﹐養而兼教﹐法良意美。髫幼槪令識字讀書﹐稍長﹐量其資稟﹐能讀書則讀書﹐不能則卽攺業﹐就其質性材器﹐所願學能學者﹐分別各執一藝。故堂中有課蒙者﹐有授經者﹐有教詩文者﹐有教算法者﹐有教紡織者﹐有教九流雜技者。各師與徒分坐分等﹐書聲﹑機聲﹑算子等聲錯雜相應。但云湖都轉題聯云﹕『隨地遘艱危﹐藐是諸孤﹐更何望長我育我﹐顧我復我﹔回天敷惠澤﹐誰非人子﹐敢或忘飲之食之﹐教之誨之。』」仲甫並言「數年前﹐小住邗城數日﹐偶過門外﹐匆匆入堂一觀。僅記此聯﹐惜未暇考其章程﹐並未知何年何人所建立也。」丙塘居士輯載數聯

《東望望閣隨筆》﹐題丙塘居士輯﹐不著姓名。云「四月初八﹐乃南宋謝太后壽崇節。初九日﹐乃度宗乾會節。賈似道命黃蛻作箋云﹕『聖母神子﹐萬壽無疆﹐復萬壽無疆﹔昨日今朝﹐一佛出世﹐又一佛出世。』又題佛寺山門內金剛對聯云﹕『莫怪和尙們這般大樣﹔請看護法者豈是小人。』又題養濟院云﹕『看諸君腦滿腸肥﹐此日共餐常住飲﹔想一樣鐘鳴鼎食﹐生前都是宰官身。』可當晨鐘一擊。」又云「乾隆五十五年﹐純廟八旬萬壽。竇少宰東臯先生進楹帖一聯﹐最合聖意。句云﹕『天數五﹐地數五﹐五十五年﹐五世一堂﹐共仰一人有慶﹔春八十﹐秋八十﹐八旬八月﹐八方萬國﹐咸呼萬壽無疆。」按﹕予《叢話》卷二所載彭文勤之聯與此大同小異﹐而此所載似更簡老﹐所述撰人亦不同﹐可重錄也。金沙港聯

金沙港延靑水榭富海帆中丞一聯云「新水漲三篙﹐繞檻波光平似鏡﹔好山環四面﹐開窗嵐翠拱如屏。」又張柳泉太守允垂聯云「鏡面湖光﹐蘇堤一綫橫窗碧﹔云端梵唱﹐竺嶺千盤壓閣靑。」兩聯皆雅飭可采。卷下賀雲臺師加銜聯

雲臺師以今年丙午鄕試重宴鹿鳴。大吏奏入﹐得優旨﹐晉加太傅銜﹐並有「三赴鹿鳴」之望﹐榮寵極矣。按﹕吾師本以太子太保原銜越加七級而至太傅﹐如斯曠典﹐前此所未聞也。謹考本朝滿漢大臣﹐生前以太傅加銜者﹐如金文通之俊﹑洪文襄承疇﹑範文肅文程﹑鄂文端爾泰﹑曹文正振鏞﹑長文襄齡﹐不過六人。餘如馬文穆齊﹑佟端純國維﹑佟忠勇國綱﹑奉文勤寬﹑謝淸義陞﹑楊敏壯捷﹑顧文端八代﹑王文恭頊齡﹑張文端英﹑朱文端軾﹑錢文端陳羣﹑蔡文恭新﹑董文恭誥﹐皆由身後贈太傅銜。其由太子太保越贈太傅者﹐則惟劉文正統勛一人。若吾師之躬逢其盛﹐眞稽古之殊榮﹐科名之曠遇。宜邗江士大夫歡欣鼓舞﹐嘖嘖以爲美談矣。余客居無以爲賀﹐獻一聯云「異數超七階﹐帝眷東山謝太傅﹔嘉賓佇三肄﹐天畱南國魯靈光。」但求切不求工也。是年江南副考官黃徵三通副贊湯爲吾師門下士﹐由金陵闈中寄聯相賀云「鸞詔親褒﹐歷相三朝賢太傅﹔鹿鳴重宴﹐同年一榜小門生。」亦工不足而切有餘也。又山西平定州張石洲穆以集杜句賀雲臺師重宴鹿鳴加大傅銜楹帖云「從來謝太傅﹔只似魯諸生。」師甚賞其巧切﹐而外人多不以爲工。按﹕杜詩《奉觀嚴鄭公廳事岷山沲江畫圖》詩末聯云「從來謝太傅﹐邱壑道難忘。」又《奉送郭中丞兼太僕卿充隴右節度使》詩中一聯云「恥爲齊說客﹐只似魯諸生。」不稽其出典﹐不知其渾成也。鄂文端贈法淵若聯

聯云「除卻詩書何所癖﹔獨於山水不能廉。」可想法公之爲人矣。孫觀察贈孫頤谷侍禦聯

孫淵如先生曰「漢以來傳儒林者以通經詁守家法﹐至晉稍衰焉。有王肅起而亂之﹐至攺易制度。故肅者﹐經學之罪人也。後世祀之黌捨﹐旋悟而黜之。星衍嘗作《六天辧》《五廟二祧辧》﹐又擬集焉昭叔然難王申鄭之說爲一編﹐而未竟。得見頤谷先生《家語疏證》﹐爲之心折。因爲題柱云﹕『申鄭難王﹐叔然所學﹔先羣後紀﹐北海之交。』星衍爲先生年家子也。」按﹕今永嘉學博孫雨人同元爲頤谷侍禦哲嗣﹐余至永嘉﹐訪學博於學署。先生以墨迹篆聯﹐尙懸壁間云。阮雲臺師贈汪中翰聯

杭州汪小米中翰遠孫嗜古能文﹐雲臺師贈以聯云「異書遠購吾妻鏡﹔好古常攜己子彜。」《吾妻鏡》者﹐東洋人所撰書名也。姚中丞贈範今雨聯

姚亮甫中丞贈範今雨澍聯云「不少雄謀吞海若﹔只憑餘事作詩人。」自注云「道光庚子秋﹐今雨五兄來武林話舊﹐出篋中諸作見示﹐並索余撰楹帖相贈。時濱海有警﹐相與論議數四﹐故及之。」範蓋負經世才者﹐故中丞最器重之。吳茂才贈趙雲松

袁簡齋曰「『生面果能開一代﹐古人原不占千秋。』此餘贈趙雲松詩也。『作宦不曾逾十載﹐友身早自定千秋。』此雲松見贈詩也。近至揚州書院﹐見壁上有秀才吳楷集余第一句﹐配趙之第二句﹐作對聯贈掌教雲松﹐天然雅切。」林少穆督部贈聯

三兒恭辰六上公車﹐依然故我。近緣福州舊宅不能安居﹐奉余出遊﹐並奉捐輸令﹐因作郡大夫。指省浙江﹐以便迎養﹐非得已也。時少穆尙書由陜西馳書相賀﹐中有「哲嗣以二千石洊登通顯﹐臺端以八十翁就養湖山」云云。余謝不敢當﹐而心艷其語﹐囑少穆就此演成長聯﹐將懸掛於武林寓齋﹐以爲光寵。甫逾月﹐少穆果手制二十八字長聯見寄﹐並綴以長跋。詞翰雙美﹐感愧交並。時方集錄《楹聯三話》﹐得此又增一美談﹐不禁眉飛色舞也。句云「曾從二千石起家﹐衣缽新傳賢子弟﹔難得八十翁就養﹐湖山舊識老詩人。」跋云「茝林中丞老前輩大人﹐自出守至開府﹐常往來吳越間。今率嗣敬叔太守又以一麾蒞浙﹐迎養公於西泠。公遊興仍豪﹐吟情更健。此行眞與湖山重締夙緣矣。昨書來索楹帖﹐以則徐前書有『二千石﹑八十翁』對語﹐囑廣其意爲長聯﹐並欲識其緣起。公昔歷封圻﹐距守郡時才一紀耳。今懸車數載後﹐復以兒郎作郡﹐就養於六橋﹑三竺間﹐此福幾生修得﹗若他日再見封圻之厲承﹐此衣缽之傳﹐豈不更爲盛事。敬叔勉乎哉﹗道光丁未人日﹐同裏館侍生林則徐識於靑門節署﹐時年六十有三。」少穆由西域賜還後﹐先權陜甘總制﹐旋撫關中。綏輯番民﹐筦理捐務﹐公私具舉﹐歡頌載途。而不知其三年塞上﹐開墾屯田﹐厥功尢偉。以逐臣而猶爲民爲國﹐豈復是尋常報稱之情﹗近𨿽因病陳情﹐行將感激復出。且聞已飭哲嗣鏡帆編修還朝供職﹐其爲心存君國﹐實遠邇所同欽。適承公以長聯寄贈﹐余不揣固陋﹐亦勉成數語報之。𨿽不足以揄揚盛美﹐而「情往似贈﹐興來如答」﹐亦聊紀一時翰墨緣也。句云「麟閣待勞臣﹐最難西域生還﹐萬頃開荒成偉績﹔鳳池詔令子﹐喜聽東山復起﹐一門濟美報淸時。」按﹕此聯書就﹐緘寄關中。適公已擢移滇黔總制﹐未知得達與否。而公所惠寄之聯﹐則早已裝治完美﹐懸諸杭州三橋址新宅中。眾目快瞻﹐且膾炙人口矣少穆督部本工爲贈答之語﹐得者往往矜爲家寶。蓋於稱揚中更能雅切其人﹐非泛泛作諛詞者也。如吳中贈石琢堂前輩云「陶熔梓裏三千士﹔領袖蓬山二十科。」時石掌教蘇州之紫陽書院﹐已十餘年也。關中贈楊崈峯中丞名颺云「點蒼南去鐘英地﹔太白西來建節天。」楊以滇人開府陜西也。恩縣贈陶訪云同年熔云「河淸想見官如水﹔宦久眞知縣是恩。」贈巡捕官吳靑士廷榕云「久許匡劉成國器﹔肯將屈宋例衙官。」贈張雲巢鹽使云「淸門甲第傳兒輩﹔舊部湖山屬寓公。」時卜宅武林﹐適得次君館選之喜也。送葉小庚申薌之官雲南富民縣云「人自玉堂來﹐吏亦稱仙宜不俗﹔神從金馬見﹐民能使富莫憂貧。」贈王楷堂比部廷紹云「南士淵源承北學﹔秋曹門館坐春風。」比部屢與分校﹐所得多南省佳士﹐一時無與爲匹者。楊時齋制府壽聯

鄭子研有賀楊時齋制府遇春壽聯云「紫气滿關中﹐合李聃同期而至﹔靑城臨蜀道﹐先王旦一日以生。」松湘圃相國壽聯

姚亮甫中丞視松湘圃相國筠壽聯云「仕宦閱六十年﹐駸駸未已﹔馳驅逾十萬里﹐蹇蹇匪躬。」上聯固是雅切﹐下聯尢非公不足以當之。又有手贈一聯云「三徳知仁勇﹔一官淸愼勤。」以之頌公﹐亦無愧色也。張仲虞郡丞壽聯

湖州張仲虞通守學韶﹐少奉其尊甫前河帥蓮舫公戍邊﹔嗣奉公命﹐回籍省母﹔又奉母命﹐出關侍父。未幾﹐公終於戍所﹐復扶櫬入關。計奔走十年餘﹐所歷不下十萬里。中外皆以「孝子」稱之。繪有《淩山策騎》《龍沙罔極》兩畫卷﹐自爲之記。復廣徵名流﹐題詠殆徧。近來筮仕南河﹐時同懷兄雨琴大令學襄亦官儀徵﹐母太夫人年已七十餘﹐猶健勝﹐每往來就養﹐同人以爲美談。值仲虞四十初度﹐嚴問樵撰聯美之云「歷沙磧﹐兩度淩山﹐有志竟成﹐父子各完忠孝節﹔奉板輿﹐一條淮水﹐曰彊而仕﹐弟兄同現宰官身。」雲臺師壽聯

英夷之不犯揚州﹐京師士大夫以雲臺閣老之居邗江﹐比漢鄭康成之居髙密﹐而以英夷比黃巾之保鄭公鄕也。逾年﹐值八十壽辰﹐恭蒙賜壽。彭春農學士以楹聯寄賀云「新恩又見臨裴野﹔近事爭傳保鄭鄕。」卽指此事。但都轉壽聯

英夷初犯京江﹐揚郡人家已紛紛逃竄。賴但云湖都轉竭力防堵﹐加意撫循﹐不一月卽各安其居。揚人甚徳之。值都轉九月誕辰﹐各制楹帖﹐以致其頌禱之忱。然語或過當﹐甚有以郭汾陽﹑李西平爲比者﹐則擬不於倫矣。惟雲臺師撰七字聯云「菊花潭里人同壽﹔揚子江頭海不波。」落落大方﹐恰如身分﹐不能不推爲大手筆也。劉恭人壽聯

雲臺師有老妾劉恭人﹐卽嫡配江夫人之媵也。師兩次斷弦﹐得其內助力爲多。生子祐﹐登道光癸卯鄕薦﹐現官刑部山西司郎中。劉得四品恭人封典。女適吳刺史公謹﹐嵩圃閣老子婦也。今歲七十壽辰﹐師許同人爲之制錦稱觴。余亦制一聯往祝云「鹿宴沐恩濃﹐正及臣門膺曠典﹔翟衣襄政久﹐更看子捨策淸名。」翼日﹐師親來謝步﹐並曰「此番同人所贈聯軸頗多﹐惟閣下及右原所贈句最佳。」右原句云「溫溫恭人﹐母以子貴﹔潭潭相府﹐日引春長。」先是右原以酒簇獻﹐吾師以手簡謝云「此席恰爲暖壽而來。暖者﹐溫也。所謂『溫溫恭人』是矣。」右原卽因此制成聯句﹐莊重渾成﹐眞可入余聯話也。雲臺師贈聯

余因覲入京﹐旋卽拜巡撫廣西之命。雲臺師以分書十四字賜之云「江鄕仁惠傳荒政﹔嶺表恩威播外夷。」余曰「粵西接壤交趾﹐撫禦爲難。余方不知所措﹐吾師何以預獎之如此。抑以頌爲規﹐正所以進之歟﹗」師曰「以吾子當此任﹐我必其勝任愉快也。而上聯則實我由中之言﹐亦眾口如一者也。」姚亮甫中丞所撰挽聯

姚亮甫先生好作楹聯﹐尢工爲挽對﹐能曲折盡意﹐各肖其爲人。余前錄其挽張蘭渚師一聯﹐載入《續話》中﹐而張仲甫家中實未奉到﹐後閱余《續話》始知之。今年小住武林﹐與仲甫晤談及此﹐仲甫始從其後人索得一稿﹐皆亮翁所手錄﹐前聯卽在其中。而前所寄聯﹐尙不知浮沈於何人之手。然則余之編輯此書﹐亦不爲無裨於人也。亮翁在樞直最久﹐與程春廬爲至交。春廬由奉天少京兆請假歸﹐沒於京師旅邸。亮翁爲之經理其喪﹐甚周至。挽聯云「感舊琴亡﹐一慟空餘呼子敬﹔酬知劍在﹐九原何處覓徐公。」語𨿽平近﹐而情極有餘。滿洲景勤圃中丞敏﹐亦樞直老輩﹐與亮翁最稱莫逆﹐終於黔中撫任。亮翁寄挽之云「二十年禁苑聯鑣﹐感交合苔芩﹐長懷古處﹔七千里巖疆秉節﹐嘆身騎箕尾﹐未竟嘉猷。」鮑雙五先生桂星與亮翁同年至好﹐其卒也﹐亮翁挽聯云「雲路仰鴻儀﹐不少丹忱懸日月﹔煙霄驚鶴化﹐空畱奇气郁詩篇。」此恰肖先生之爲人﹐足以傳先生矣。錢裴山中丞之卒﹐其太夫人尙在堂。亮翁挽聯云「譽望始簪毫﹐歷廿年金馬蜚聲﹐果見鴻猷傾海內﹔恩勤歸畫荻﹐痛一夕慈烏失哺﹐長畱遺恨徹泉臺。」挽蔣礪堂節相云「黃閣仰殊勛﹐使相聲名傾遠近﹔靑雲叨夙契﹐故交情誼黯平生。」稿本中自注云「語有微詞﹐蓋惜其末路之顚躓也。」挽潘小坡郡丞云﹔「偉績盛河渠﹐報國眞資舟楫任﹔貽謀煥堂構﹐承家都具棟梁才。」郡丞從公淮浦最久。歷年河員之後人﹐鮮登科甲者。今長公紅瑹方伯﹑次公梧亭觀察皆由進士出身﹐河上人艷稱之。挽汪竺君樞部鳴爵云「溫室盛才名﹐五夜星辰輝彩筆﹔玉樓驚早世﹐一江風雪慘銘旌。」挽錢次軒觀察栻云「宿望冠蓬瀛﹐八秩看花傳洛社﹔遺型式桑梓﹐千秋騎鶴嘆蕪城。」觀察歿於揚州﹐故云。挽錢古槎觀察廷熊云「華國掞髙才﹐丹禁百篇余制艸﹔宣風痛邊徼﹐素車千里愧生芻。」古槎卽次軒之哲嗣﹐由樞曹觀察蘭州﹐甫一年而逝﹐在次軒之前兩年也。挽陳香谷中丞桂生云「節鉞盛才名﹐廿載鄕邦遺老一﹔衣冠淒畫像﹐百年人望達尊三。」挽宋湘帆方伯其沅云「柏署仰寅恭﹐允矣直聲聞殿陛﹔梓邦資保障﹐凜然生气壯河山。」時英夷正犯浙東﹐湘帆行巡撫事﹐承烏敬齋之後﹐以勞卒於官。亮翁挽額云「匪躬盡瘁」﹐亦紀實也。挽陸森如太守楷云「宦海靖波瀾﹐同荷生成歸大造﹔寒江空涕泗﹐難申契闊向重泉。」英夷初就撫也。挽朱雲麓觀察鴻云「光霽徳輝承﹐京邸從容懷古處﹔斗山人望失﹐寢門悲涕感師資。」雲麓爲余老同年﹐品學兼優﹐而時流多迂之﹐得亮翁此詞﹐推崇之至﹐雲麓可不死矣。挽楊梅梁中丞母田太夫人云「錫命荷三朝﹐翟茀夫榮﹐節旄子貴﹔陳情才隔歲﹐煙霄鶴化﹐風樹烏啼。」太夫人卽忠武公之夫人。忠武甫乞歸﹐偕夫人銜恩旋裏﹐不逾歲而夫妻雙逝矣。挽朱詠齋尙書云「報國勵丹忱﹐謇謇公忠聞海內﹔生天還絳闕﹐堂堂正气在臺垣。」頗肖詠齋之生平。寄題三子婦錢孺人繐帷云「宗黨仰賢名﹐嘆畢生辛苦持家﹐無愧相夫教子﹔關河淒老淚﹐論初地慈祥證果﹐定知成佛升天。」挽徐小巖孫壻云「噩夢忽驚魂﹐痛絕髙堂﹐環視孤煢還待撫﹔微屙眞霧露﹐傷哉旅邸﹐是何醫藥漫相攻。」小巖爲訪巖方伯之冢嗣﹐卒於客邸﹐蓋爲庸醫所誤耳。挽方葆巖制軍母吳太夫人云「錫命兩朝隆﹐曰順曰慈﹐內壼行堪符史筆﹔陳情三載允﹐惟忠惟孝﹐倚廬哀莫忘王言。」「順慈」爲封誥中玉音﹐「忠孝」則允陳情時諭旨也。挽孫季圃閣老元配張夫人云「八座晉崇封﹐業煥綸扉資內助﹔三遷垂懿則﹐經傳紗帳溯遺型。」時其哲嗣篔谷侍禦善寶﹑苻卿太史瑞珍皆國器也。挽鮑太守步墀云「廉善廉能﹐山左早聞循績著﹔成忠成孝﹐楚南終古今名揚。」太守爲樹堂副憲勛茂第二子﹐曾官山左﹑楚南﹐所蒞皆有循聲云。挽錢竹西太守淸履云「竹馬共嬉娛﹐六十年燈火揚州﹐長憶兒童笑語﹔銅符宣化澤﹐廿八載棠陰漢上﹐試聽父老謳歌。」竹西爲餘甲寅同年﹐又同官楚北。其沒也﹐余亦有聯挽之。今不復能舉其詞矣。挽鮑樹堂副憲云「獻賦共簪毫﹐紫禁追陪﹐萬事都曾咨伯始﹔酬知空掛劍﹐蕪城憑眺﹐九原何處覓徐君。」挽景福泉方伯謙云「屏翰重周原﹐黍膏棠甘畱政績﹔衣冠尊洛社﹐梅消石瘦見丰神。」方伯素工六法﹐尢擅長爲水墨梅石也。挽徐晴圃中丞炘云「瑣闥憶肩隨﹐宦迹東西﹐投老剛欣聯舊雨﹔黃壚驚腹痛﹐朋歡零落﹐愴懷何處數晨星。」林少穆督部所作挽聯

少穆督部工作挽聯﹐余於《前話》中所載已夥。玆復有所得﹐因復錄之。挽吳槐江督部云「楚粵盛勛猷﹐更饒廿載山林﹐重賡鳴鹿﹐皖吳尊齒徳﹐何意三春風雨﹐遽痛驂鸞。」挽吳玉松太守云「加數年公卽百齡﹐才筆依然﹐胡不慭遺嗟一老﹔傳三世孫才五尺﹐書香長在﹐好教一發引千鈞。」挽朱虛舟撫部云「生爲西土福星﹐卻許湖山娛晚景﹔沒與東坡同日﹐應與仙佛締前緣。」挽熊聲谷方伯常錞云「淸祕昔忘形﹐況經兩地同舟﹐逾艾年華頻話舊﹔旬宣今盡瘁﹐空說五絲續命﹐懸蒲時節正傷神。」自注﹕「方伯與余爲淸祕堂舊侶﹐以庚子端午日終於粵東也。」挽王紫瀾廉訪瑞徵云「恩命方新﹐悵籍甚聲華﹐身後遷除空撒手﹔官逋未了﹐嘆蕭然環堵﹐庭前俯仰劇傷心。」廉訪於沒後始奉擢臬貴州之命也。挽屠琴隖太守云「病榻恩來﹐嘆息膏盲難再起﹔潛園人去﹐流傳詩畫定千秋。」時病中已受九江守也。挽陸萊藏郡丞我嵩云「澤被十閩深﹐溯頻年砥節奉公﹐薦鶚名畱金筴重﹔靈歸三泖遠﹐悵暑月殫精校士﹐驂鸞人赴玉樓寒。」挽江淸渠學博有本云「澹泊任天眞﹐憶掉頭苜蓿闌干﹐八十翁自耕鐵硯﹔老成悲電謝﹐試屈指枌楡甲第﹐廿三科誰共瓊林。」挽麟見亭河帥母惲太夫人云「紗幔仰傳經﹐八座起居﹐彤管頻題香茗集﹔板輿隆養志﹐三春報答﹐碧幢忽廢蓼莪篇。」惲曾選《閨秀正始集》梓行﹐且歷任皆就養也。挽周稚圭中丞母陳太夫人云「五省奉安輿﹐一品封崇﹐況見孫曾緜甲第﹔卅年隆祿養﹐百齡算近﹐忽悲仙佛渺旛幢。」挽顧杏樓比部母蔣太恭人云「晝錦迓潘輿﹐忽感鄰舂驚罷社﹔春暉違宋幔﹐恰當佛誕證生天。」比部回籍迎奉﹐而恭人適於二月十九日在籍棄養。是日爲社日。挽江芝亭司馬室顏宜人云「煒管擅淸詞﹐紅藥階前﹐曾伴郎君吟彩筆﹔繩牀驚噩夢﹐綠莎廳上﹐忍教司馬濕靑衫。」顏有詩艸已梓行也。挽吳巢松太史室盛恭人云「荻閣含飴﹐正喜有孫傳祖硯﹔蘭陵返櫂﹐遽隨佛母渺仙幢。」恭人無子有孫﹐適遭其母盛太恭人之喪﹐赴常州哭奠﹐歸蘇卽逝也。盧學士挽聯

盧抱經學士終於常州之龍城書院﹐有挽聯云「當代經師﹐鄭東海﹑馬扶風﹐抗前賢爲伍﹔此間旅殯﹐荀蘭陵﹑蘇玉局﹐得夫子而三。」對仗精切﹐惜不知何人所作。朱侍郎挽聯

朱虹舫侍郎方增平生體气淸羸﹐而好服大黃。後染寒疾﹐亦日日服之﹐以至不起。沒後逾月﹐生遺腹一子。彭春農學士以聯挽之云「上蒼有靈﹐遺腹定應昌厥後﹔大黃爲厲﹐回頭始悔自知醫。」玉文恭師挽聯

玉研農師由伊犁將軍內召﹐甫入關﹐甍於旅次。九重震悼﹐勅繪像紫光閣。飾終之典﹐備極哀榮。嚴問樵撰一挽聯云「百部風淸﹐攬銅柱髙標﹐定有英魂棲大樹﹔九重雨泣﹐痛玉關乍入﹐不畱生面畫淩煙。」兪都轉挽聯

閒與兩淮鹺商談﹐歷任都轉之賢﹐以李秬軒爲第一。鄒公眉觀察曰「秬軒之淸標亮節﹐誠不可階。然有守而兼有爲者﹐終推平羅兪陶泉徳淵一人而已。」憶陶文毅公整理淮鹺之始﹐都轉屢不得其人﹐手書令予切實舉薦。余卽以陶泉應。蓋陶泉令長洲﹐守蘇州﹐實心實政﹐皆予所目擊心儀者也。時陶泉方守金陵﹐聞信力辭。文毅以余手書示之﹐陶泉語塞。聞陶泉初到揚時﹐運庫並無餘積。次年遂有三百萬之儲。此席擁東南財賦之雄﹐冠蓋往來﹐每多觖望﹐謗議叢興。自陶泉蒞任後﹐攺弦更張﹐洗手奉職﹐而裒多益寡﹐稱物平施﹐亦無不各得分願者。惜其用心太苦﹐精力驟衰﹐位不稱才﹐年不副徳。論者傷之。余在蘭州藩署﹐忽接陶泉之訃﹐爲之涕如綆縻。適其孤以急信懇余轉遞平羅﹐余手揮一聯寄挽之云「殫心力以報所知﹐一代長才出甘隴﹔處脂膏而不自潤﹐千秋遺愛滿邗江。」素聞賀耦庚督部言「陶泉無所不知﹐無所不能﹐不謂邊陲乃有此人物。又若陶泉﹐若長筦淮鹺﹐可稱得人。惜地方上少一好手耳﹗」此聯正隱括其意。今年在揚州﹐聞公眉觀察亦有一聯云「敬以持己﹐恕以接物﹐一息尙存﹐此志不容少懈﹔生不交利﹐死不屬子﹐九京可作﹐捨公其誰與歸﹗」出語本朱子﹐對語本《檀弓》﹐則眞足以傳陶泉矣。胡學士挽聯

胡書農學士敬﹐乙丑會元﹐詞林老宿﹐略司文枋﹐卽投劾歸來。久主西湖講席﹐士論翕然。今其子弟皆聯翩科甲﹐克嗣家風﹐蔚成武林巨族矣。魏滋伯廣文挽聯云「三百輩杏林並冕﹐三萬簽蕓署編摩﹐衡鑑識冰心﹐文苑有人同涕淚﹔廿一科東觀楷模﹐廿二載西湖師表﹐簪纓聯寶樹﹐新宮無憾作神仙。」組織工麗﹐無一剩語﹐足以傳學士矣。今西湖講席卽其哲嗣工部公接充﹐亦佳話也。又髙伯蓀孝廉學沅亦撰一聯云「京兆衡才﹐由豫而皖而鄕邦﹐濟濟擢英賢﹐門下疊爲多士冠﹔承明珥筆﹐有史與文與典冊﹐莪莪揜羣雅﹐浙中欲得替人難。」百文敏挽聯

張蘭渚師挽百文敏公齡云「五等列崇班﹐勛爵亞桓信躬谷﹔三營鐘閒气﹐威名畱楚粵江淮。」出句切其男爵﹐對句謂公生於張三營也﹐可稱確切不移。按我朝無五等之封﹐只有公侯伯三名與古相合。「精奇尼哈番」卽子爵﹐「阿思哈尼哈番」卽男爵﹐合之卽古之五等也。戴簡恪挽聯

程春海侍郎挽戴簡恪公惇元云「貴爲尙書﹐儉若寒士﹐敭歷四十年﹐其趨公忘寢食﹐忠矣﹔幼稱神童﹐老推名宿﹐橫覽八千卷﹐獨精算通天人﹐偉哉﹗」此聯簡而賅﹐眞而朴﹐非春海不能作此語﹐非簡恪亦不足以當之。曹文正師挽聯

英煦齋師挽曹文正師云i「從先大夫於九原﹐五典春闈﹐首證當年衣缽﹔考中書令者廿載﹐三朝元老﹐遂成曠代哀榮。」蓋文正出徳文莊公門下﹐故出聯言之親切也。姚亮甫中丞挽聯

翁二銘學士心存挽姚亮甫中丞云「烏臺執憲﹐龍節宣風﹐百城解綬避威稜﹐正色讜言﹐婦孺亦知包孝肅﹔燕翼多謀﹐鳳池繩武﹐十載抽簪娛晚景﹐淸心學道﹐耆英羣仰富文忠。」又杭城同人公挽云「執法總朝綱﹐溯當年節鉞宣猷﹐聲望比富歐韓範﹔歸田娛暮景﹐看後起芝蘭挺秀﹐科名媲軾轍郊祁。」又張仲甫挽聯云「臣謨望重範韓﹐有孝有徳﹐有守有爲﹐朝野共欽嚴正性﹔父執交深管鮑﹐同榜同庚﹐同官同社﹐後先並失老成型。」自注云「公與先倉侍同甲辰應召試榜﹐同壬午歲生﹐同官中外﹐居又同裏。又按﹕公每假旋必廬墓﹐歸田後亦廬墓。廬墓之日爲多﹐而世鮮有稱其孝者﹐故特表出之。」許封翁挽聯

張仲甫有挽許修門舉翁聯云「五十年父執深交﹐申以盟誓﹐重以婚姻﹐憶歲在庚寅﹐猶扶疾哭吾翁館捨﹔三四代家聲濟美﹐子爲詞臣﹐孫爲貢士﹐數榜開甲乙﹐曾及身見兩世科名。」張仲甫哭子聯

仲甫有哭其長子某聯云﹔「嗟吾多病愛閒﹐何堪垂老零丁﹐又折此剛彊一臂﹔念爾母衰婦弱﹐未得抱孫慰藉﹐忍聽他慘戚雙啼。」可謂一字一淚矣。汪少海邑侯挽聯

汪少海仲洋以詩人爲循吏﹐而所遇多窮。在錢塘任內﹐緣事奪職﹐鬱鬱不得志﹔從軍甬東﹐艱難始復一官﹐又回避至江蘇﹐已老病矣﹐遽沒於吳門。同人挽聯﹐多可傳者。如雲﹕「通才百里難畱﹐才別杭州﹐鷲嶺魂依詩是讖﹔宦迹一生早定﹐終歸吳會﹐鯨圖神授夢何靈。」蓋少海《畱別杭州》詩末章有云「劇愛飛來峯﹐魂魄飛不去。」又聞少海大挑前一夕﹐夢神授以海圖。蒞浙後﹐首捧檄至海鹽﹐治海塘﹐又調錢塘。奪官後﹐又以甬東軍功復職﹐至姑蘇﹐又以前在濱海軍功著績﹐責其防海。終其身不離海疆也。又一聯云「與子瞻生同裏﹑官同方﹐吏治詩材稱伯仲﹔伴和靖寓相鄰﹑殯相近﹐湖波山色樂神仙。」又一聯云「文章驚海內﹐詩酒滿天涯﹐二十年湖上勾畱﹐身去名存﹐除卻歐蘇無此福﹔薄宦感焦桐﹐佳人悲錦瑟﹐七千里蜀中悵望﹐才丰命嗇﹐劇憐李杜亦終窮。」皆才人之筆﹐惜不得撰者主名。少海有姬人某﹐得於秦淮﹐色藝無雙﹐先逝。故「佳人」句云然。少海從軍甬東﹐未補官而得藍翎。有書「三年奔走空皮骨﹔萬古雲霄一羽毛」爲楹帖贈之者﹐殊爲工切﹐較劉金門先生自道之語爲佳。劉語已見《續話》林少穆督部室鄭夫人挽聯

林少穆督部之元配鄭夫人卒於雲南官署。夫人一生福壽兼全﹐惟中年以後卽爲疾疢所纏。然由甘隴移滇南﹐猶間關萬里也。余未得其訃音﹐乃預制一聯寄少穆。憶余失偶時﹐曾以先室行狀寄少穆﹐少穆卽隱括狀中語﹐撰一長聯相寄。今余未得讀夫人行狀﹐道遠不能相待﹐乃以意質實言之云「相夫歷八州督﹐教子擅八磚才﹐誰知八座起居﹐病與一生相伴住﹔老屋憶文筆坊﹐新居望文藻宅﹐都是文星照耀﹐魂兮萬里定歸來。」梁楚香母李太夫人挽聯

浙江撫部梁楚香寶常﹐官庶常於余爲同館﹐令山左於余爲同官。而恭兒觀政之江﹐又托其宇下。其太夫人壽登八十有七﹐迎養在署。前歲承九重賜壽﹐有「節署承歡」之扁﹐備極寵榮。今歲撫部亦年登周甲﹐僚好各制錦稱觴。時余就養東甌﹐寄祝一聯云「東省憶同官﹐旋聽臺萊頌南國﹔北堂依壽母﹐長看旗翼照西湖。」觀者稱其典重。撫部之壽辰在六月十七﹐而太夫人於前十日以微疾棄養。余復寄挽一聯云「錫命兼錫壽從天﹐節署普慶承歡﹐喜堂北萱榮﹐周甲剛娛萊子舞﹔同宗復同官自昔﹐弱息又叨慈蔭﹐悵甌東萍系﹐生芻遙奠熲封羹。」張仲甫代杭州紳士公挽梁楚香太夫人聯

「錫齡膺異數殊恩﹐憶昨歲霓旌﹐捧詔還轅﹐節省臚歡傳盛事﹔詒谷播淸芬宏澤﹐念吾鄕鯨浦﹐歌丰擊壤﹐蒙庥有自頌徽音。」羅茗香所作挽聯

甘泉趙蓮漵茂才於本年七月作古。茂才年甫彊仕﹐上有八十七歲之所後母﹐下有少妾弱女﹐祚薄無承祧之子。茗香挽以聯云「慟生不逢辰﹐母在堂﹐妾在帷﹐弱女在閨﹐更嗣續猶虛﹐劇憐朝露先零﹐定卜此時難瞑目﹔嘆我無知己﹐家多故﹐身多病﹐命途多舛﹐信友朋最篤﹐豈料晨星又落﹐相期後至共論心。」時茗香方遭母喪﹐繼又殤孫﹐𨿽乍離苫塊﹐而愁病交加﹐憤不欲生﹐故末及之。江蘇張鑄臺孝廉以道光辛巳恩科舉人大挑二等﹐不能補缺﹐並不能委署﹐致盼一苜蓿盤而不可得。茗香挽以聯云「命也何如﹐無祿竟難沾薄祿﹔天乎欲問﹐廣文可許作修文。」張松崖郡丞丁內艱﹐其太夫人厲氏旣爲茗香之妻嫂﹐又爲茗香姨母之女。茗香挽以聯云「羨姊三遷訓子﹐四行劻夫﹐計平生婦職無虧﹐仉氏班姬堪並擬﹔慟我十年炊臼﹐九月廢莪﹐想此後泉臺有伴﹐小姑從母定相親。」又代叔公挽姪媳一聯云「七族盡同聲﹐贊從舅從姑﹐相吾家賢阮﹔一朝成永逝﹐對此日佳兒佳婦﹐憶衛國莊姜。」袁簡齋挽蔣愚谷

《隨園詩話》云「洞庭山人蔣愚谷喜吟詩﹐致貧其家﹐以瘵疾亡。余挽之以聯云﹕『生爲誰忙﹐學業未成家已破﹔死虧君忍﹐髙堂垂老子初啼。』」袁簡齋挽徐爽亭

《隨園詩話》又云「江寧徐爽亭善小兒醫﹐能詩﹐年九十餘﹐有句云﹕『船底水鳴風力大﹐蘆中雁語月光髙。』」簡齋有小女﹐病危﹐爽亭活之﹐因來往甚歡。其卒也﹐挽以聯云「過九秩以考終﹐從古名醫﹐都登上壽﹔痛三號而未已﹐傷吾老友﹐更失詩人。」庶母庶妻挽聯

近人有爲庶母三年服者﹐制一挽聯云「慈母如母﹐貴父之命也﹔顧我復我﹐育子之憫斯。」以經對經﹐莊重而工切。又聞舊一貴官以媵婢爲妾﹐生一子﹐子亦貴顯。其正妻沒後數年﹐妾始卒﹐見諸親友挽句﹐多不愜意﹐自作一聯云「媵隨妻來﹐轉令我思妹子﹔母以子貴﹐居然婢作夫人。」頗爲情文交至﹐而此聯尢難著語也。按﹕「我思妹子」是李后主祭周後文中語﹐見馬令《南唐書》。梁山舟先生集句

梁山舟先生贈人楹帖﹐聞皆隨手集句爲之﹐如送陳蘭鄰作宰云「神仙官職雙鳧舄﹔才子文章五鳳樓。」又贈廬陵宰云「百里棠陰鄰畫舫﹔一江峯影落琴牀。」又贈姜少司寇云「君家舊事傳靑史﹔公望中朝仰白雲。」又送某副憲使閩粵云「手搴海國珊瑚樹﹔節擁天星赤繡衣。」又送粵東某官假回云「煙雲得路駒千里﹔炎海收身鶴九臯。」又贈湖州某廣文云「門前問字烏程酒﹔春暮吟風碧浪湖。」又贈某糧道云「經濟只今劉計相﹔詞華自昔謝中書。」又贈某星使本省讞獄云「玉節承天南斗靜﹔繡衣行晝使星明。」又贈某山長云「文章東觀仙曹舊﹔杖履南湖講席尊。」又送某司馬之任云「麾符地喜鄰臣地﹔姓氏天教上禦屏。」又贈某學使云「南國人才白玉尺﹔中朝門望重冰壺。」又贈某將軍云「龍門世澤常華盛﹔鯨海威名艸木知。」以上皆張仲甫所錄示。張蘭渚師集句

張仲甫所居堂中有林少穆督部手書一聯云「應視國事如家事﹔能盡人心卽佛心。」跋云「一西老夫子大人撫閩中﹐座右懸此對語。則徐昕夕隨侍﹐知夫子立心行事﹐皆實踐斯言之義。玆命書楹帖﹐卽錄此二語﹐志銘佩之忱云。」按﹕余在蘭渚師幕中﹐卻未獲睹此聯﹔師又號一西﹐亦余所未聞。仲甫曰「此先倉侍公所自集楹帖。上句乃仁廟面諭之語﹐下句則嘉慶丙寅年所奉乩詞也。」按﹕余有奉懷吾師句云「儒無名士气﹐佛是老臣心。」刻入《師友集》中。仲甫見之﹐以爲穩切之至﹐亦可作楹帖也。蘭渚師又喜集古語爲楹帖。如雲﹕「爲仁猶曰行仁﹐服膺弗失﹔於止知其所止﹐常目在之。」又云「自新新民﹐止於至善﹔先覺覺後﹐求其放心。」又集五經句壽蔣礪堂閣老云「壽考不忘﹐以頌申伯﹔徳音是茂﹐有若泰巓。」蓋每句皆備平。上去入四聲﹐因難見巧。張仲甫曰「先倉侍公所集四聲皆備聯句﹐不止一聯。今所記憶僅此耳。」又張仲甫嘗述其祖蓮海公有集句楹帖畱示孫曹云「聰聽祖考彜訓﹔深知稼穡艱難。」又蘭渚師曾手集經語﹐命章鉅以漢隸作楹聯﹐懸於廳事以自警。句云「戒之在色﹐戒之在斗﹐戒之在得﹔職思其居﹐職思其內﹐職思其憂。」章鉅書竟﹐乘間請曰「三戒中﹐惟『在斗』二字﹐似與我輩身分不甚親切。」師曰「『斗』之一字﹐不必定指血气之勇也。我輩旣入名場﹐大凡奔競之心﹑傾軋之途﹐皆斗象也。足下此時屏居州裏﹐自然心平气和。將來一登宦途﹐切須戒之。而使酒罵座﹐猶其小焉者矣。」余謹識之。陳方伯集句

陳蓮史方伯有集句五七言楹帖﹐嘗手錄一副本贈余。其爲余書楹帖﹐亦多用集句。道光己亥﹑庚子間﹐余次子丁辰﹑三子恭辰均隨侍桂林節署﹐值方伯在裏中養屙﹐兩兒最承其靑眼﹐屢以書畫往復質證。方伯手集聯語贈之云「虛其心﹐實其腹﹔驥之子﹐鳳之雛。」義兼褒勗﹐余及兒輩甚感佩之。羅茗香集句

羅茗香最善集句。嘗有賀人完姻集句聯三副﹐其一云「聞鳳窺丹穴顏延年﹔乘鴻駕紫煙郭景純。」其二云「鳳鳥於飛﹐賓親以禮太元經﹔金玉爲寶﹐婚悅宜家易林。」其三則專指十月吉期者﹐句云「十月維陽﹐嘉耦曰配﹔三星在戶﹐吉事有祥。」嚴問樵集句

上海育嬰堂門柱有集四書聯句者﹐不甚佳。嚴問樵易之﹐云「非要譽﹐非內交﹐此謂民父母﹔無伐善﹐無施勞﹐以保我子孫。」亦集《四書》語﹐較爲工穩。又制天后宮聯云「受天地之中﹐以生一曰水﹔有功徳於民﹐則祀謂之神。」亦頗渾成。問樵又云「今人門帖﹐多有取『平爲福﹔居之安』作對者。下句出《孟子》﹐人人知之﹔上句出《莊子﹣﹣盜跖》篇﹐云﹕『平爲福﹐有餘爲害﹐物莫不然﹐而財其甚者也。』今習爲口頭語﹐而不知所出。」張仲甫集句

仲甫喜爲集句楹帖﹐嘗手抄一本見示。自言與少穆先生所集匯抄一冊﹐今不能分辧某聯實出何手也。如雲﹕「舉杯邀明月﹔焚香看道書太白﹑右丞。」「讀書破萬卷﹔落筆超羣英少陵﹑太白。」「百歲眞過客﹔一身爲輕舟東坡﹑常建。」「忘身學艸木﹔委懷在琴書元次山﹑陶靖節。」「江山助磅礡﹔煙月資淸眞陸堅﹑劉眘虛。」「朗抱開曉月﹔髙情屬天云東野﹑康樂。」「一生如土梗﹔萬事皆波瀾權徳輿﹑太白。」「自有琴書增道气﹔只將詩句答年華孔平仲﹑陳簡齋。」「子固精神老坡气﹔茶山衣缽放翁詩惠洪﹑復古。」「千古風流有詩在﹔一生懷抱與山開山谷﹑簡齋。」「閒看秋水心無事﹔久住西湖夢亦佳皇甫冉﹑方嶽。」「方丈蓬萊多伴侶﹔木公金母相東西半山﹑東坡。」「至人無心亦無法﹔古者養民如養兒子由﹑放翁。」「筆下江山轉蔥倩﹔雲中樓閣自陰晴朱子﹑文�。」「大隱本來無境界﹔勝遊都爲好山川東坡﹑洪朋。」「惜花意欲春常在﹔落筆乃與天同功劉屏山﹑黃山谷。」「天下蒼生待霖雨﹔此間風物屬詩人復古﹑東坡。」「瓣香急試博山火﹔好句眞傳雪竇風誠齋﹑東坡。」「詩名官職稱雙好﹔丹桂靈椿並一時誠齋﹑後村。」「絕須絲竹娛安石﹔能使江山似永嘉陳慥﹑東坡。」「經行東坡眠食地﹔會訪拾遺花柳村山谷﹑周益公。」「偶陪上閣鵷鸞會﹔新管江南山水來梅聖兪﹑張耒。」「好作新詩寄桑薴﹔想當逸气吞江湖米元章﹑王廷珪。」仲甫又見舊人集句兩聯甚佳﹐可作座有銘。一云「善言莫離口﹐善樂莫離手﹔獨立不愧影﹐獨寢不愧衾。」出句爲唐孟詵語﹐下句爲劉勰語也。一云「靜以修身﹐儉以養性﹔入則篤行﹐出則友賢。」出句爲《南史》陸慧曉語﹐下句則《家語》也。陳郭集句

張仲甫爲余述﹐陳曼生﹑郭頻伽合作集句楹聯贈杭州髙惺泉日浚曰「爲文須略識字﹔終身不復鼓琴。」上句昌黎文﹐下句《史記》語也。余不識髙惺泉﹐味此集句﹐似尙有言外意。擬俟晤仲甫時詳詢之。集《曹全碑》字

仁和髙菉仲大使頌禾有集《曹全碑》字爲楹帖者﹐甚工雅。五言如﹕「和風君子徳﹔時雨聖人懷。」又﹕「仁孝本諸性﹔禮義根於心。」又﹕「月下三升酒﹔風前萬里山。」又﹕「幽懷在泉石﹔好景足風雲。」又﹕「二分明月戶﹔萬里白雲鄕。」又﹕「泉流雲際月﹔風動雨中山。」又﹕「涼意水雲際﹔髙懷山谷間。」又﹕「不止泉明酒﹔閒臨米老山。」又﹕「云白風淸際﹔廉泉讓水間。」七言如﹕「淸風明月有其樂﹔嘉辰美景置諸懷。」又﹕「殘陽遠水南朝寺﹔月白風淸北郭山。」又﹕「讓水廉泉髙士屋﹔禮門仁裏聖人居。」又﹕「云階月地幽人室﹔水遠山髙隱士居。」八言云「與禮同節﹐與樂同和﹔以義爲根﹐以仁爲本。」又﹕「惇仁秉徳﹐並受其福﹔修禮陳義﹐乃獲有年。」又﹕「列紀陳綱﹐是王者政﹔安仁布義﹐與聖人居。」又﹕「子孝孫賢﹐至樂無極﹔時和歲有﹐百谷乃登。」又﹕「仁孝齊家﹐廉明報國﹔和平處世﹐禮義車身。」又﹕「勛蓋南陽﹐文綜西蜀﹔辭雄子建﹐賦擬相如。」又﹕「典重商周﹐鼎追秦漢﹔賢齊廣受﹐屋並機云。」舊人集句

張仲甫嘗雜錄舊人集句見示﹐中有可書楹帖者。如﹕「好學爲福﹔惟道集虛。」出《莊子》。「在家常起早﹔偶地卽安居。」山舟先生所集。「無事此靜坐﹔有情且賦詩。」同前。「花竹有和气﹔風泉無俗情。」黃山谷﹑孟東野句。「欲共幽人洗筆墨﹔但驚妙語雜風煙。」東坡﹑放翁句。「餘子風流追魏晉﹔太平胸次到唐虞。」杜範﹑劉過句。「彩毫閒試金壺墨﹔花�重尋貝葉書。」李維﹑劉升贛句。「靑竹閒垂任子釣﹔牙簽喜校鄴侯書。」劉過﹑張耒句。「墨妙已窺王令帖﹔良材還斵蔡翁琴。」趙孟頫﹑楊公遠句。「風騷意度卑唐體﹔人物依稀似晉時。」劉克莊﹑薛嵎句。「交情淡似秋江水﹔贈句淸於夜月波。」郭祥正﹑楊誠齋句。「詩酒淋漓出狂怪﹔虹霓吐暖忘寒饑。」又﹕「千首放懷風月裏﹔一尊時對畫圖開。」又﹕「囊簡久藏蝌蚪字﹔詩壇欲效鸛鵝軍。」皆東坡句。「政用疏通合典則﹔地分淸切任才賢。」少陵句。「都將筆下文章潤﹔散作人間雨露濃。」歐陽元句。「胸蟠杜甫千間廈﹔气壓陳登百尺樓。」曹伯隆句。「拔薤已觀賢守政﹔壽親還慰魯侯心。」東坡﹑安石句。「已發政聲�召杜﹔不惟詩句似陰何。」沈與求﹑王半山句。「南斗日躔韓吏部﹔西湖風气白香山。」張耒句。「常棣並爲天下士﹔先生眞是地行仙。」東坡句。孫淵如先生童語

孫淵如先生之父爲某邑廣文﹐有老友某過訪之﹐畱飲齋中。時先生甫九歲﹐往來行酒﹐走風雨中不輟。其友笑曰「稚子無知走風雨﹔」先生應聲曰「先生有道出羲皇。」某友大嘆賞﹐卽書作聯句﹐懸學齋中。此陳曼生郡丞所述。賀牛姓喜聯

天津牛稔文太守爲子娶婦﹐吾師紀文達公於太守爲中表兄弟﹐送喜對一聯云「繡閣團圞同望月﹔香閨靜好對彈琴。」初不覺也。次日文達公來賀﹐乃謂太守曰「我昨所制聯乃用君家典故﹐何如﹖」隱士門聯

有隱士署一聯於門云「風不出﹐雨不出﹔歌於斯﹐哭於斯。」想見髙雅之致。按﹐《堅觚集》云「孔侍郎極朝回遇雨﹐避於一叟廡下。叟延入廳事﹐逢迎甚恭。孔借油衣﹐叟曰﹕『某寒不出﹐暑不出﹐風不出﹐雨不出﹐不知所謂油衣也。』孔不覺宦興頓消。」此上聯所從出乎﹖祈雨壇聯

明末辛巳﹑壬午間﹐蘇州亢旱﹐祈禱無驗。有滑稽子爲聯語﹐懸之齋壇云「妖道惡僧﹐三令牌擊退風雲雷雨﹔貪官污吏﹐九叩首拜出日月星辰。」一時傳以爲笑。某明府題武廟聯

張丹村廣文作楠《梅簃隨筆》云「錢貢《麗水縣迎賓館記》云﹕賓入門而左﹐額曰『見賓』﹐取『出見大賓』之義也。將入館﹐顏某堂曰『澹臺公至』﹐取『非公事不見邑宰』之義也。讀之不覺噴飯。又謁武廟﹐見某明府題聯云﹕『兄玄徳﹐弟翼徳﹐水擒龐徳﹔生蒲州﹐會涿州﹐坐鎭荊州。』同官多哂之。余謂﹕近人集撰《周易緯史》﹐於『屯六二』稱曹操待壽亭侯﹔『需上六』稱劉備桃園結義。如明府輩﹐更不必與之證陳壽之史﹑裴松之注矣。」彭甘亭長聯

客有以《彭甘亭尺牘》求題識者﹐冊後有一長聯﹐出句云「那畔消息﹐見半點兒有甚把鼻﹐若非是千了萬了﹐說不盡百樣郎當﹐因此上雪山中﹐忙到釋迦喫麻喫麥﹐受苦擔饑﹐生怕放逸魔﹐花費眼前日子﹔」對句云「這邊事情﹐到十分處還未稱心﹐霎時間七旬八旬﹐卻原來一場扯淡﹐只落得漆園裏﹐笑煞莊周應牛應馬﹐逍遙散慮﹐都將順逆境﹐交付頭上天心。」按﹕此多彼法奧妙語﹐甘亭沈酣內典﹐必能別有會心。附錄之﹐以待懸解。某相國堂聯

舊有某相國堂聯云「放開肚皮喫飯﹔立定腳跟做人。」或議其上句不雅。徐野客曰「彼長戚戚之小人﹐震雷常在匕箸間﹐那能放開肚皮喫飯乎﹖」陳見三聯

陳見三﹐蘇州人﹐賣藥邗上﹐以此起家。開有靑芝堂藥鋪﹐爲揚州第一家。買鄧侍郎休園爲別業。捐同知銜。每遇喜慶宴會﹐輒著天靑褂五品補服﹐居然以縉紳自命。有輕薄子制一聯贈之云「五品天靑褂﹔六味地黃丸。」按﹕休園今已易主﹐余曾飲宴其中。江山船聯

浙水江山船最爲著名﹐船之後艙皆有漁婦﹐率以艷妝對客﹐客必稱之爲「同年嫂」。相傳爲前明陳友諒之族戚﹐爲明祖貶落於此﹐凡九姓﹐限其自爲婚姻﹐不得通至他鄕﹐故至今未能振拔。而傅粉施朱﹐淺斟低唱﹐舟中客鮮不被其蠱惑者。往往南北倒行﹐以拖延其時日。舟中客每晝夜酣歌而不知也。此九姓者﹐皆桐廬﹑嚴州人﹐故相呼爲「桐嚴嫂」﹐外人乃訛「桐嚴」爲「同年」耳。船制頗精美﹐兩岸風景亦絕佳。吾閩人由建溪逼仄而來﹐到此忽心開目朗﹐坐臥甚便﹐且客中忽入靡曼之鄕﹐驟得偎倚之樂﹐故尢心醉焉。有客題船窗一聯云「遊目騁懷﹐此地有崇山峻嶺﹐茂林修竹﹔賞心樂事﹐則爲你如花美眷﹐似水流年。」以《蘭亭序》對《玉茗詞》﹐頗有風趣。此聯相傳已久﹐至今往來吳越江鄕者能道之。又有才士題江山船聯云「泛宅便爲家﹐有紅粉靑娥﹐長新風月﹔他鄕忘作客﹐看千巖萬壑﹐如此江山。」亦工切。周冰持自署門聯

《松江詩話》云「華亭周垂綸鷹﹐宿來太守子也。有子名稚廉﹐字冰持﹐負才不偶﹐迹類淸狂。嘗署門一聯云﹕『論家世﹐如閣帖古窯﹐可謂舊矣﹔問文章﹐似談箋顧繡﹐換得錢無。」酒肆聯

錢梅溪曰「途中遇沽酒者﹐或賣花者﹐其香撲鼻可愛﹐擬將采入詩中﹐而未得也。偶見市中酒肆掛一聯帖云﹕『沽酒客來風亦醉﹔賣花人去路還香。』不知何人所作﹐可謂先得我心者矣。」又曰「酒肆聯有絕可笑者﹐如『劉伶借問誰家好﹔李白還言此處佳。』每處皆有﹐不知起於何時。又河南永城﹑睢州一帶酒店聯云﹕『入座三杯醉者也﹔出門一拱歪之乎。』則更堪噴飯矣﹗」按﹕吾閩亦有酒肆通行聯云「鐵漢三杯軟腳﹔金剛一盞搖頭。」蓋自誇其酒之佳﹐又別一意也。梅溪又曰「南陽夏鎭各處人家﹐門外俱有一聯去﹕『五湖天馬將﹔四海地龍軍。』則竟不知作何語。」女校書朱玉聯

秦淮女校書朱玉敏慧能識人。嘉慶庚午﹐趙甌北先生重赴鹿鳴宴﹐常主其家。朱玉乞先生贈楹聯。時玉有徵蘭之信﹐先生手揮一聯應之云「憐卿新種宜男艸﹔愧我重看及第花。」一時傳爲佳話。王扶九聯

宋小茗《耐冷談》云「同裏王扶九年老﹐就幕粵西﹐爲某縣延徵比一席。除夕戲書楹帖云﹕『白髮蕭然﹐看他人兒女夫妻﹐千般恩愛﹔黃金盡矣﹐數此日油鹽醬醋﹐百計安排。』詰朝主人入館賀歲﹐見之惻然﹐贈以千金並舟車之費﹐送其歸裏﹐壽終於其家。」陳小云自題聯

陳小云裴之寓居漢陽﹐於小樓上自題一聯云「情殷報國﹐臣之壯也不如人﹐仗藥鑪經卷了卻三生﹐更休提如花美眷﹔志在養親﹐富可求乎聊復爾﹐幸楚尾吳頭剛通一水﹐定能容若葉浮薄。」詞旨淒宛﹐未幾卽客死鄂城。「了卻三生」﹐眞成語讖矣。廳宇﹣﹣酬贈

《石林詩話》﹕「張先郎中字子野﹐能詩及樂府﹐居錢塘。坡公作倅時﹐先年已八十餘﹐耳目尙精詳﹐家猶蓄聲妓。坡公嘗贈以聯云﹕『詩人老去鶯鶯在﹔公子歸來燕燕忙。』蓋全用張氏故事戲之。先亦有一聯云﹕『愁似鰥魚知夜永﹔懶同蝴蝶爲春忙。』極爲坡公所賞。」

明江陰徐霞客宏祖《遊記》敍生平遊歷之處﹐亦能詩。自題小香山梅花堂聯云「春隨香艸千年艷﹔人與梅花一樣淸。」流利可諷。

明郭天民﹐湖南益陽人﹐崇禎間江西巡撫﹐致仕。入國朝﹐隱居益陽桃花江。披緇後﹐徵之不出。題江樓聯云「洗菜莫教流去葉﹔見桃猶記舊曾花。」饒有深致。又題園聯云「此間無這座橋梁﹐辜負園林一勝﹔對岸借他人田畝﹐湊成邱壑雙奇。」蓋大門臨水﹐路甚迫窄﹐無橋則無路可通﹐園內結構甚精﹐而無遠景﹐必資遠處始開曠眼界也。

徐瘦生茂才照工書﹐喜爲詩。家貧﹐授徒自給。中年後絕意進取。課讀之暇﹐兀坐髙吟﹐怡然自得。題聯齋壁云「志不求榮﹐滿架圖書成小隱﹔身難近俗﹐一庭風月伴孤吟。」詩稿甚富﹐歿後皆散佚無存。

烏程淩忠淸公義渠字駿甫﹐仕明至大理卿。甲申國變﹐自經死。公婿茅曦蔚爲之紀述﹐末有聯云「爲國忘家﹐無地可投湘水﹔捨生取義﹐有天應照燕山。」

鄭漁帆太守心一以名幕起家﹐由佐貳官至袁州太守﹐因病乞歸﹐卜居蘇州﹐時有故鄕之思。題書室聯云「無可柰何新白髮﹔不如歸去舊靑山。」

陸敬安云「本生曾祖愚汀公炘歷官興化﹑淸遠知縣﹐愷悌眞誠﹐民皆愛戴﹐而操守淸廉﹐不通苞苴。郡守嫉之﹐讒於大府﹐入計典﹐罷歸。時年六十有六。宦橐蕭然﹐仍事筆耕。問字者麇至。公因材訓迪﹐孜孜不倦。嘗謂『農人自食其力﹐余則自食其心矣』。室聯云﹕『登堂盡是論文客﹔入篋從無造孽錢。』又仿曼元獻法﹐字紙之廢棄者﹐必剪取空隙處﹐置篋中以備用。謂子弟曰﹕『此𨿽細事﹐亦惜福之一端也。』因題聯於篋云﹕『用勿棄余﹐常爲此生畱後福﹔類無嫌雜﹐須知斯世少全材。』」

郝仲輿敬﹐湖廣京山人。幼工偶句。萬曆己丑成進士﹐令永嘉﹐以治行擢給諫。疏論輔臣﹑內官﹐謫江陰令。題聯於庭云「座上有嘉賓﹐談笑風流吳季札﹔江幹逢逐客﹐交遊意气楚春申。」後致仕還鄕﹐預營西山生壙﹐卒年八十二。是日乘侯鯖車至西山﹐下輿索筆題柱云「升沈難定﹐但深壑藏舟﹐人世誰憑著力﹔來去自繇﹐如驚風飄瓦﹐天工於我何心。」少頃屬壙而絕。

直隸棗彊縣署一對﹐不知何人所作﹐句云「苦心未必天終負﹔辣手須防人不堪。」眞仁人之言。此等居心﹐不可及也。姚古芬贈秋生一聯句云「名士靑山千日酒﹔故人紅豆兩家鐙。」上句豪宕﹐下句情摯。

浙江巡撫署中有桐城方恪敏公觀承聯云「湖上劇淸吟﹐吏亦稱仙﹐始信昔人才大﹔海邊銷霸气﹐民還諭水﹐願看此日潮平。」其後公之侄受疇來督閩浙﹐復題聯於署云「兩浙再停驂﹐有守無偏﹐敬奉丹豪遵寶訓﹔一門三秉節﹐新猷舊政﹐勉期素志紹家聲。」跋云「乾隆戊辰﹐先伯父恪敏公由直隸藩司撫浙。余昔爲此邦守﹐今繼伯公之後﹐亦由直隸藩司擢任。余弟維甸又曾以總督權撫事。六十年三持使節﹐洵殊遇也。敬誦禦賜詩中『新猷舊政﹐有守無偏』之句﹐謹錄成聯﹐以志國恩世徳云。時嘉慶癸酉六月上浣。」

明徳化萬方伯衣官福建參政﹐時倭犯興化﹐懸金募敢死士乘城守﹐更伏奇兵待賊。賊薄城﹐守者矢石雨下。奇兵出邀擊﹐眾遁走。未幾﹐賊又來攻﹐乃賞健兒十餘人攜火藥夜縋城下﹐分投縱火。賊處處火﹐無暇攻城﹐城上人得縱射火箭。賊死眾。火愈熾﹐城上守者益堅。燃炬鼓噪﹐擊檄達旦﹐賊乃遁。遷按察使。倭再寇閩﹐至北嶺﹐將圖福州。以五百人覆嶺下﹐三千人分左右翼登嶺上﹐度賊過﹐合而擊賊﹐賊大潰﹐斬獲無算。後官河南布政使﹐爲巡撫所齕﹐乞病歸。築北山艸堂﹐題其楹曰「心懸魏闕三千里﹔身在匡廬第一峯。」

漢代玉堂乃天子所居﹐又爲嬖幸之舍。文翁立石室曰「玉堂」﹐則又爲講捨。宋學士院有「玉堂」﹐太宗曾親幸﹐又飛白書「玉堂之署」以賜。蘇易簡﹑歐陽公聯句云「金馬並遊年最少﹐玉堂初直夜猶寒。」自是「玉堂」遂專屬之翰林。

上虞許齏生教授正綬司鐸湖州﹐選國朝兩浙校官之詩古文辭﹐編集付梓。作徵刻啟﹐分貽同志﹐有聯句云「二百年文獻﹐不薄冷官﹔十一郡典型﹐無輕前輩。」

杭城義塾立法甚善。仁和費辛橋方伯丙章題聯云「莫謂孤寒﹐多是讀書眞種子﹔欲求富貴﹐須從伏案下工夫。」激勵寒畯﹐辭意肫切。又許齏生教授題嚴州義塾聯云「𨿽非千萬間﹐居然廣廈﹔爲語二三子﹐愼厥初基。」語亦簡貴。

湖北武昌府城內劉園﹐乃明故藩遺址﹐在將臺驛之東北﹐因山而構﹐建於乾隆癸丑歲。吳白華學使題曰「靄園」。通州劉純齋太守錫嘏爲作記﹐並題聯云「挹朝爽西來﹐杯底嵐光飛隔岸﹔望大江東去﹐檐前帆影度遙空。」

漳州書院爲湘陰左相國督閩時所建﹐並撰聯懸之。句云「五百年逃墨歸儒﹐天使番王納土﹔四十日修文偃武﹐我從漳海班師。」其地本梵宇﹐其時適漳州解圍也。又題福建省城正誼書院聯云「中原士气揚旗鼓﹔左海文章射鬥牛。」旗﹑鼓﹐二山名﹐爲省會著名勝迹。

通州學宮明倫堂聯﹐遂寧張文端公鵬翮所題﹐最爲堂皇博大。句云「先聖道並乾坤﹐博也厚也﹐髙也明也﹐悠也久也﹔今皇教同堯舜﹐勞之來之﹐匡之直之﹐輔之翼之。」

靑浦何書田茂才其偉居北簳山下﹐工詩﹐家世能醫﹐書田益精其業﹐名滿大江南北。侯官林文忠公撫吳時﹐得軟腳病﹐何治之獲痊。贈以聯云「菊井活人眞壽客﹔簳山編集老詩豪。」由是投分甚密﹐而何介節自持﹐未嘗幹以私。人皆重之。

南昌彭文勤公元端天資絕人﹐督學浙江時﹐試卷皆自閱。幾置卷數百﹐二僕侍側﹐左展捲﹐右收卷﹐循環不息。侍者告疲﹐公優遊自若也。按試告示﹐有「大場則萬卷全披﹐小試則無一字不閱」語。乾隆丁酉典試浙江﹐得人最盛。所取文不限一格﹐而議論﹑識力﹑詞采﹑气局色色皆妙。試卷萬餘﹐徧加評騭﹐著語不多﹐切中作者之病。至有奉落卷而感泣者。歸安某先達薦而不售﹐捲評一字曰「庸」﹐因是發憤揣摩﹐盡變其習﹐卽於次科獲雋。是科副主試茅耕亭閣學元銘出闈後贈公聯云「聞士頌之﹐自吳於越﹔讀公文者﹐如韓歐陽。」

戴鰲峯咸弼以名孝廉任東甌教授。時其太母年近九旬﹐甚健﹐迎養學署。鰲峯績學有名﹐老而彌篤﹐在學署猶手不離案。予正校刊先集﹐常任讎校之役﹐亦學官之翹楚者耳。嘗索予書聯﹐因以分書撰句云「二千里外冷官﹐潘輿迎養百齡母﹔六十年來宿學﹐邊笥眞藏萬卷書。」又錢塘丁氏竹舟﹑松生昆仲依竹起屋﹐藏書其中﹐又得竹垞檢討竹書額揭之﹐因取唐陸處士羽《竹山堂連句》﹐以隸書贈之。句云「萬卷皆成帙﹔千竿不作行。」

偶出西郊﹐見墟墓間有人預營佳城者。其自題墓柱聯云「預營焉皆大歡喜﹔來拜者爲賢子孫。」至姓名則忘之矣。曰「預營」﹐可見臨時作者卽爲悲哀也﹔曰「來拜」﹐可見防有不肖子孫竟不來拜矣。語有深味。

「無求生以害仁﹐死且不朽﹔爲厲鬼而殺賊﹐魂兮來歸。」此湘陰左相國所撰忠義塚聯也。

《金壺戲墨》中有贈妓聯語頗多﹐今僅記其二。如周沐潤解元贈如意妓聯云「都道我不如歸去﹔試問卿於意云何﹖」又贈富金聯云「我富文章君富艷﹔兼金身價斷金情。」按﹕首聯﹐周已去官﹐人有勸其歸者﹐而不能捨去﹔二聯則未免自誇矣。

又有人贈張少卿女校書聯云「少不如人﹐只自知酒祓淸愁﹐花銷英气﹔卿須憐我﹐且莫唱陽關三疊﹐河滿一聲。」贈我卿校書聯云「卿本紅袖佳人﹐自憐命薄﹔我亦靑衫司馬﹐也爲魂銷。」則未免嫌冠頂二字倒置矣。

陸敬安云「臨海許秀山布衣保喜種花﹐尢愛蘭﹑菊。菊種多至百餘。每至花時﹐五色繽紛。先君子恆從乞種﹐因書聯以贈云﹕『啖淡飯﹐著粗衣﹐眷屬團圓終歲樂﹔伴幽蘭﹐對佳菊﹐花枝爛漫滿庭芳。』」

葛壯節公以水師起家﹐擒斬海盜不遺餘力。嘗僞作商舟以誘賊﹐屢獲巨寇。道光戊戌年﹐公官瑞安副將時﹐會稽宗滌樓侍禦稷辰贈聯云「武穆兩言﹐不愛不怕﹔文成一訣﹐卽知卽行。」公嘗手書一聯﹐揭於治事之堂﹐曰「持躬以正﹐接人以誠﹔任事惟忠﹐決機惟勇。」並自作擘窠大字顏其堂﹐曰「威惠」。論者謂能不負所言。

仁和宋學博成勛有聯云「宦海風波﹐不到藻芹池上﹔聖朝雨露﹐微沾苜蓿盤中。」又孫學博學垣聯云「冷署當春暖﹔閒官對酒忙。」是均能道寒氈趣味者。又福淸林譯之句云「俸薄儉常足﹔官卑廉自尊。」林官海寧教諭﹐國初人辭質旨深﹐直可作官箴讀矣。

嘉慶﹑道光以來﹐仁和許氏科第最盛。駕部謹身闈墨房評云「數來族望﹐寰中能有幾家﹔問到科名﹐榜上視爲故物。」稱許允當。人云「此可爲凡科甲鼎盛家之楹聯。」

湖州北柵外分水書院﹐爲沈靑齋觀察所創。地有三元閣﹐觀察手題聯云「天錫名山儲二酉﹔人登傑閣兆三元。」

咸豐癸丑年二月十一日﹐金陵被陷。將軍祥厚力戰殉難。時武進湯雨生將軍貽汾寓居金陵﹐於城陷之次日﹐賦《絕命詩》﹐投城北李氏園池死。年七十有六。遺命以蘆席捲埋竹園內。所藏手卷百餘軸﹐殉後爲賊拋棄殆盡。詩文稿亦散失。惟《絕命詩》爲僕攜出得傳。先是將軍之祖大奎官福建鳳山知縣﹐父荀業隨任﹐乾隆時林爽文之亂﹐父子同殉。邑人呈請敕建父忠子孝祠。將軍以難蔭﹐世襲云騎尉﹐官至樂淸協副將。工詩愛士﹐有古名將風。服官三十年﹐以病告歸﹐居金陵二十年。將軍嘗題聯於金陵所居之堂﹐爲藝林傳述﹕「醉翁之醉﹐狂夫之狂﹐四十年舊雨無多﹐屈指誰爲三徑客﹔南嶺以南﹐北海以北﹐千萬里閒雲自在﹐到頭還愛六朝山。」至是殉節﹐洵克繩先烈而不負國矣。

仁和關雲巖侍郎槐官中書時﹐以善畫供奉內廷。入詞林後﹐直南書房﹐充《四庫全書》提調官兼武英殿提調。寓齋前植雙松﹐中羅羣籍﹐爲退息之所。適賜詩有「松下敞書寮」之句﹐因恭篆「松下書寮」四字爲齋額。儀親王贈聯云「柳邊歸院金蓮燭﹔松下仙寮玉局書。」

楊至堂河督與林文忠公同官有年。文忠以「學有經法﹐通知時務﹔行無瑕尢﹐直到古人」書楹帖贈之。

對聯有以復字見長者。歸安徐阮鄰保宇題甘肅鹽茶同知署云「回民漢民﹐多是子民﹐我最愛民無異視﹔禮法刑法﹐無非國法﹐爾須畏法莫重來。」

蔡東軒學博司訓江山﹐歲饑﹐各大姓輸粟平糶﹐題聯句於堂云「盡力盡心﹐未能十分盡職﹔任勞任怨﹐不敢半點任功。」

杭州貢院至公堂有髙宗純皇帝禦題聯云「立政待英才﹐愼乃攸司﹐知人則哲﹔興賢共天位﹐勗哉多士﹐觀國之光。」

嘉慶初﹐錢塘魏春松觀察成憲出守揚州﹐正值阮文達公撫浙時﹐贈之以聯句云「兩袖淸風廉太守﹔二分明月古揚州。」

沈鹿坪官臺州教授時﹐督修文廟﹐題堂聯云「事可問心寧任怨﹔功難藉手敢辭勞。」

香山黃壽廷先生增慶生於乾隆庚午﹐至道光庚戌錢塘許信臣祭灑乃釗督學粵東﹐始補博士弟子員。咸豐辛亥紀元﹐欽賜舉人。壬子授國子監司業﹐時已百三歲矣。某贈以楹帖云「四朝身歷升平日﹔百歲人呼矍鑠翁。」憶道光年﹐藍翁名祥者﹐年一百四十四歲﹐恩賜六品頂戴。與先生皆熙朝人瑞也。

昆山徐朗齋大令鑅慶爲健庵司寇裔孫﹐嘗赴鄕試﹐因宿妓家﹐三場誤點未入。主司以其文爲元﹐求策不得﹐乃刊其文於解元之前﹐不刊名而刊坐號曰「麗六」。徐有句云「虛名麗六流傳徧﹐下第江南第一人。」後𨿽復中﹐已非元矣。楊拙園明經知新贈以聯句﹕「代稱輦下無雙土﹔我羨江南第一人。」謂此。

漢軍朱經畬大令霺宦楚十餘載﹐不名一錢﹐卒以貧死﹐賴同僚資助﹐始得返柩。其齋自署一聯云「才能濟變何須位﹔學不宜民枉有官。」

戴遠山送桐峯官滇南﹐贈以聯云「詩堪入畫方稱妙﹔官到能貧乃是淸。」五言聯云「果能承父志﹔亦足報君恩。」蓋其先曾爲曲靖別駕。立言如此﹐忠孝之風可見矣。

兩浙運署將盈庫聯云「勝景近西泠﹐願將來寶藏丰盈﹐有此一湖春水﹔家山念東魯﹐看列郡竈煙環繞﹐亦似九點齊州。」庫大使於錫祉﹐魯人﹐故云。

張南山先生宦情素淡﹐年逾五十﹐卽引疾歸田。令嗣小蓬司馬就煙雨寺築聽松園﹐爲先生著書之所。先生嘗自書楹聯云「爲詞客﹐爲宰官﹐爲老漁﹐卅載風塵﹐歷幾多人海波濤﹐才得小園成退步﹔愛詩書﹐愛花木﹐愛絲竹﹐四圍溪水﹐喜就近佛門煙雨﹐且營閒地養餘年。」

虔州黃稚坪學博一桂耽奇嗜古﹐挾靑烏之術以遊粵東。阮文達公督兩廣時﹐重修省誌﹐黃與讎校之役﹐稍出其著述以示人﹐大抵皆漢﹑宋騎墻之說﹐有意回護五子者也。晚年學業大進﹐深悔昔時之非﹐大書楹聯以自警﹐云「讀史漸知心學誤﹔蒞官益覺理儒疏。」江鄭堂學博極稱賞是聯﹐謂非閱歷世事﹐不能作此切實語。

宜興任息齋茂才元祥歿後﹐詩文稿貧不能刻。其妻黃氏蠶績刺繡﹐積十餘年﹐傾資爲梓以行。集名《鳴鶴堂》。某贈聯云「一卷刻成名士集﹔十年費盡美人心。」蓋如黃氏者可謂賢矣。

粵東海山仙館在荔支灣﹐番禺潘得畬方伯仕成別墅也。大門有楹帖云「海上神山﹔仙人舊館。」集句極自然﹐並無款識﹐或謂孟蒲生孝廉所撰。按﹕予於丁卯再遊羊城﹐爲方伯招往荔支灣﹐目睹園內楹帖之多。今聞易主﹐爲之慨然。

吳采五參軍華補授兩浙鹽經歷﹐題其署聯句云「正策愧無能﹐試觀兩浙殷繁﹐喜有名區藏我拙﹔編籬聊復爾﹐博得一官閒冷﹐何妨靜處看人忙。」

醉僧依山﹐不知其何許人﹐恆掛褡羊城之薩阿寺。髙談雄辧﹐淸論時聞。精風鑑之術﹐於寒儒中識桂星垣官可觀察﹔於偏裨內知張翰生位可都督。價重一時﹐以故戶外屨常滿。吳門顧仁舫贈以聯句云「野言山貌豪門客﹔祕計陰謀退院僧。」說者謂上句畫出依山之狀﹐下句指出依山之心。文士用筆﹐深刻如是。

畫師朱野雲者﹐遨遊京國﹐出其翰藻﹐傾倒一時。然髙裾大屐﹐絕不作幕賓態。與龔定庵舍人稱莫逆。龔以淸狂著名﹐朱贈以聯句云「田蚡罵座非關酒﹔江斅移牀那算狂。」龔不以爲迂﹐懸諸廳事徐垣生太史語人曰「入門觀聯﹐便知是定庵之家。」

蒙古柏雨田中丞貴由知縣累官至巡撫。嘗自撰一聯﹐懸於廣東撫署﹐云「牧令計十年﹐坐斯堂﹐始願何嘗及此﹔絲綸蒙兩代﹐奉厥職﹐立心惟矢無欺。」

番禺沙灣司坑頭鄕有老松一株﹐古幹參天﹐濃陰蔽日﹐相傳爲六朝時陳玄徳將軍手植。歙縣許小琴少尹文琛嘗往拜之。好事者爲建「拜松亭」﹐四向淸虛臨水﹐中有楹帖云「四角亭開臨止水﹔六朝人去剩孤松。」

蓮衣僧量云﹐楚人﹐少習儒業﹐晚投空門。愛西湖之勝﹐棲止湧金門外之靈芝寺﹐緊傍雉堞﹐署所居曰「未簛室」。音玉泉司馬徳布爲題聯云「結屋古松下﹔洗缽淸溪傍。」蓮衣工書﹐亦能詩﹐嘗自題其像﹐有「快意事教來日少﹔故人墳比遠山多」之句。按﹕蓮衣﹐予於咸豐初年猶見之﹐與六舟同一髙雅也。

李碧舲孝廉僑居佛山。咸豐初年﹐土寇毀其居。事平﹐重葺之。落成之日﹐署一聯於門曰「修我墻屋﹔反其耄倪。」集句可謂天然。

倪云臒曰「正月十七日﹐余例爲家雲林先生祝生日。咸豐丁巳﹐卜地於太平煙滸之深柳堂﹐大集名流﹐懸像焚香拜祝。酒間﹐新城諭少白參軍福基展紙大書楹聯相贈云﹕『家傳淸祕雲林閣﹔社集太平煙滸堂。』余得﹐裝池端好﹐什襲藏之。」

杭州桑弢甫水部調元徧遊五嶽而歸﹐自題聯於廳事云「六經讀徹方持筆﹔五嶽歸來不看山。」

豫章傅鳳笙侍禦大章在吏部時﹐住保安寺街丰城會館。門對云「龍光射斗﹔風闕書升。」一切地﹐一切官。

隴中吳柳堂侍禦可讀由刑曹升選詮部﹐時值八月﹐聯云「舊宅拜新恩﹐桂子宮中明月滿﹔一官兼兩地﹐藤花廳外白雲深。」「藤花廳」系吏部堂司辦事之所﹐「白雲深處」乃刑部秋審處匾額。

維揚苻氏園亭有對聯云「劍客酒客慷慨至﹔梨花梅花參差開。」最爲工妙。

杭州徐文穆公潮任鄂藩時﹐二堂聯云「飲建業水﹐食武昌魚﹐千里馳驅﹐到處聚觀香案吏﹔對紫薇花﹐撤金蓮炬﹐九霄瞻仰﹐何年卻向帝城飛。」集句典麗自然﹐見《蔗余偶筆》。

粵西鄭受山先生紹謙以翰林出守滇南。歸田後﹐與裏中耆徳諸人仿洛陽耆英故事﹐疊爲賓主﹐詩酒宴樂。一日﹐眾賓咸集﹐先生忽中風不語﹔越一日重陽﹐遽捐館捨。朱伯韓觀察琦挽以聯云「賢守例能詩﹐憶昔笑言陪九老﹔詰朝期相見﹐惱人風雨是重陽。」

教官衙署之聯最難出色。蕭潤宇駕部庭滋爲余述一聯云「但願人爲宰相器﹔莫忘我做秀才時。」用之學校﹐最屬相宜。

宋蜀人魏野隱居不仕﹐以詩著名。所居頗瀟灑﹐寇忠湣尢愛之。嘗有贈忠湣聯云「好向上天辭富貴﹔卻來平地作神仙。」後忠湣鎭北都﹐召野置門下。

國初乙酉﹐江南解元張湘曉九徵視學河南﹐乞歸。康熙十年﹐舉博學鴻儒﹐冢宰郝恭定惟訥薦之。《贈友人》詩云「少不如人何況老﹐身將終隱又焉文﹖」以是知公不出矣。後仍有勸駕者﹐因以此十四字懸之廳事。

《秋雨庵隨筆》云「先大父好讀《左傳》。山舟學士集句手書以贈云﹕『行道有福﹐能勤有繼﹔居安思危﹐在約思純。』」

頻羅老人嘗集蘇句﹐屢喜書以爲聯。句云「獨攜天上小團月茶也﹔自撥牀頭一甕云酒也。」

吾鄕蔡文勤公世遠﹐名臣也。康熙己丑進士﹐出安溪李文貞之門。是時文貞以程朱之學教後進﹐公故習宋儒書﹐旣見文貞﹐毅然以聖賢自勵。顏其所居曰「二希堂」﹐並有聯云「學問豈敢望朱紫陽﹐眞希元不多讓﹔事業何必追諸葛武﹐範希文其庶幾。」可以見其志矣。

周司空淸源肄業太學時﹐詩名藉甚。有《詠白丁香》句云「月明有水皆爲影﹐風靜無塵別遞香」。一時傳誦殆徧﹐上徹宸聰。比官翰林﹐召見時猶云「聯句甚好」﹐頗獎之。或云「其家有丁香書屋﹐此偶句卽以爲聯也。」

溫州城中有三園﹐皆足供士大夫遊宴之所。在西爲陳園﹐曲徑通幽﹐臺榭錯出﹐聊堪小憩。陳園之南爲曾園﹐則水木明瑟﹐亭館鮮妍﹐遠出陳園之右。其所編掛屏﹐所築水檻﹐尢具匠心﹐爲他園林所未見。思以兩詩紀其勝﹐尙未成章也。在東爲張園﹐緊貼積谷山下。按﹕《太平寰宇記》言「謝公池在積谷山之東。」積谷山卽今東山﹐則謝池舊址似卽在此山之左。近故張鑑湖觀察亦就此地辟園起樓﹐以存其意﹐而屬蔡生甫學士書「池上樓」三字以爲樓匾。樓之左爲鶴舫﹐並水依山﹐最爲幽勝。余屢遊宴其中。山卽東山之麓﹐水卽城下之濠﹐實爲城中第一勝區。因撰一柱聯云「面壁拓幽居﹐一角永嘉好山水﹔築樓存古意﹐千秋康樂舊池塘。」

溫州郡齋寓眷屬於三堂﹐庭院極寬敞。相宅者皆嫌其不聚气﹐必於前廊構一亭子以收束之﹐且可藉爲歲時演劇之所。余題亭匾曰「戲彩」﹐跋云「宋溫州通判趙峴迎養其父淸獻公於倅廳﹐構『戲彩堂』﹐當時傳爲盛事。東坡﹑潁濱皆有詩。今資政公亦就養郡齋﹐而玆亭適成﹐因以名之﹐並請爲撰楹聯。」句云「舞彩又成亭﹐故事遠慚淸獻徳﹔逢場憑作戲﹐正聲合補廣微詩。」時仲兄平仲由內閣請假﹐南來省視﹐亦於亭角附題一聯云「勝地許循陔﹐成玆樂事﹔齊心殷舞彩﹐讓爾先聲。」跋云「敬叔弟屬撰亭聯﹐因答其意付之。」亦可謂一時佳話矣。

秀水王仲瞿孝廉曇倜儻負奇气﹐文辭敏贍﹐下筆千言立就﹐家貧﹐依其外舅以居。賦詩有「娘子軍中分半壁﹐丈人峯下寄全家」之句。舉乾隆甲寅鄕試﹐闈作沈博絕麗﹐膾炙一時。與舒鐵云孝廉交最深﹐贈以聯云「菩薩心腸﹐英雄歲月﹔神仙眷屬﹐名士文章。」

丁濂甫學使紹周由四川典試督學浙江﹐過揚州平山堂。適鏡妙大和尙索聯﹐書以應之﹐句云﹔「曾從山水窟中來﹐秋色可人﹐徵袂尙畱巫峽雨﹔欲向海云深處住﹐郵程催我﹐扁舟又問浙江潮。」語極工雅。

閩中邱鏡泉景湘以詞林散館銓部﹐因案遣戍出關。過陜時﹐陜督爲林文忠公﹐厚贈川資﹐並制聯以送。後鏡泉因顯廟登極賜還﹐又官廣東惠潮嘉道。句云「無端風雨驚花落﹔更起樓臺待月明。」

徐壽蘅侍郎樹銘贈余少貞曲史植亨句云「有暇便須親典籍﹔得官何異到蓬萊。」蓋少貞爲侍郎取進之門下士﹐故出句似抑而下句實揚也。

白季生觀察讓卿﹐小山尙書之子也。贈餘七言聯云「蘭綺名門承建節﹔棣華舊雨重齊年。」

同治甲子﹑乙丑間﹐予以遭劫後合家戒殺﹐並建放生池﹐而於親友量力資助﹐人咸諒之。適新葺池館落成﹐葉季韶外翰儀昌制聯以贈﹐句云「春從天上至﹔人在鏡中行。」句自超脫。

同治丁卯﹐余長孫授室。江西楊臥雲中翰希閔贈聯爲賀﹐句云「祖硯流芬﹐束髮已肩千乘業﹔孫枝啟秀﹐齊眉又踵一家風。」

徐樹人中丞宗幹嘗制「詠炭」一聯﹐銘諸座右﹐可見其居官之槪。句云「一味黑時猶有骨﹔十分紅處便成灰。」自警卽以警人也。

浙江西湖崇文書院主講爲全椒薛慰農觀察時雨。講堂長聯句云「講藝重名山﹐與諸君夏屋同居﹐豈徒月夕風晨﹐煮酒湖濱開社會﹔抽帆離宦海﹐笑太守春婆一夢﹐贏得棕鞋芒襪﹐扶筇花外聽書聲。」名勝﹣﹣廟祀

臺州城八仙巖﹐奇石布列﹐境絕幽勝。巖前呂祖殿中對聯數十﹐惟臨海嚴孝廉乘潮作最佳﹐句云「看下方擾擾紅塵﹐富貴幾時﹐只抵五更炊黍夢﹔溯上界茫茫浩劫﹐神仙不老﹐全憑一點度人心。」

贈僧聯用佛家語﹐數見不鮮。錢塘吳薇客太史敬義贈虎跑寺平山和尙聯云「鑪火紅深﹐與我煨芋﹔窗樹綠滿﹐煩公寫蕉。」具有雅人深致。

蜀諸葛丞相祠聯云「日月同懸出師表﹔風雲常護定軍山。」又云「興亡天定三分局﹔今古人思五丈原。」又云「已知天定三分鼎﹔猶竭人謀六出師。」語皆可傳。

杭州錢武肅王祠在湧金門外﹐規制宏敞﹐有王文成公題扁云「順天者存」。楹聯則有諸城劉文淸公墉題云「啟匣尙存歸國詔﹔解弢時拂射潮弓。」又孫文靖公題云「衣錦還鄕﹐保萬民於安樂﹔上疏歸國﹐啟百世之蒸嘗。」又裔孫嘉定伯瑜中丞寶琛題云「功在生民﹐惜傳聞異辭﹐信史尙畱曲筆﹔徳垂奕禩﹐悵播遷中葉﹐支流莫溯淵源。」

潮州有西湖﹐爲一郡名勝。昔人有一聯云「湖名合杭潁而三﹐水木淸華﹐惜不令大蘇學士到此﹔山勢分村郭之半﹐樓臺金碧﹐還須倩小李將軍畫來。」語殊切﹐見《樵隱詩話》﹐未詳撰者姓名。

臺州巾子山張睢陽廟屢著靈應﹐郡人奉祀甚虔。楹聯云「慷慨誓師﹐守睢陽蕞爾之區﹐孤城中人皆樂死﹔從容盡節﹐振河北英雄之气﹐千載後貌尙如生。」運意精湛。又云「保障在江淮﹐業肇中興﹐正史論功先郭李﹔輝光齊日月﹐心明大義﹐孤城著節邁顏盧。」語亦圓穩。

祠宇楹聯往往工拙互雜﹐獨西湖巢居閣聯語皆可傳誦。「祠傍水仙王﹐北宋尙畱髙士躅﹔樹成香雪海﹐西湖重見古時春。」陳若霖「梅鶴寄髙閒﹐遺稿千秋笑司馬﹔湖山寫淸泠﹐寒泉一掬拜坡仙。」朱上林「華表千年﹐遺蛻可聞元鶴語﹔孤山一角﹐暗香先返玉梅魂。」吳廷琛「山冷好教梅似續﹔巢新應有鶴歸來。」方應綸

臺郡士子祀文昌神甚虔。城中自府縣兩庠外﹐又有祠十餘處。二月初三之期﹐先一日各醵錢會於祠中﹐笙歌徹夜﹐三日而後罷。城東北隅白雪山麓正學書院亦有是會。臨學宋心芝學博經畬題聯云「二月二日迓神庥﹐祈天上星君﹐文皆奪命﹔一甲一名承舊學﹐願海濱士子﹐試輒掄元。」一甲一名﹐蓋指臨海秦尙書鳴雷於嘉靖甲辰年登第。所居舊址卽在書院側。

羊城白雲山半山寺髙出雲霄﹐具仙山樓閣之勝。聯云「上方月出初生白﹔下界塵飛不染紅。」

塗山禹王廟據淮南之勝。方蓮舫先生士塗常曰「『萬國衣冠拜冕旒』﹐用之此地最切。」宮庶侯刺史思晉以杜詩「二儀淸濁分上下」屬對﹐眞名帖也。見《蔗余偶筆》。

莫愁湖爲金陵名勝。曾文正公甍後﹐士庶繪像以祀之。全椒薛慰農觀察時雨撰聯懸於廳事﹐云「出西州城迆邐而來﹐看桑麻徧野﹐花柳成蹊﹐十萬戶重睹升平﹐遺愛難忘﹐白叟黃童齊墮淚﹔與中山王后先相望﹐幸湖海波平﹐石城浪靜﹐五百載允符運會﹐威名並峙﹐衮衣赤舄更圖形。」

快風閣在廣州北門外﹐四面虛敞﹐所見無非邱隴。上有楹帖云「引我舒懷山遠近﹔催人行樂塚髙低。」句頗超妙﹐景象恰合﹐乃揚州石天基成金所撰也。

番禺許賓衢觀察祥光築樓於珠江之濱﹐額曰「袖海」﹐取東坡「袖中有東海」意。復室重楹﹐極其壯麗﹐一時莫能伉焉。自撰楹帖云「石角東南花月夜﹔潮頭上下海天秋。」又云「四面淸風三面水﹔二分明月一分花。」

靑田縣鹽關在城樓上﹐俯視溪流﹐最爲得地。有聯雲「水色淸於金穀酒﹔瀑聲聽到石門山。」蓋此地去石門洞僅七十里。

西湖茶捨﹐徐星北鹺令福辰題聯句云「十載許勾畱﹐與西湖有緣﹐乃嘗此水﹔千秋同俯仰﹐惟靑山不老﹐如見故人。」

桂林棲霞寺舊有渾融和尙﹐已見《續話》﹐相傳爲勝朝遺老﹐隱於僧者也。曾自制一聯懸之佛堂﹐云「靠著這个山﹐看你腳根那里放﹔望見那灣水﹐知他源頭何處來。」匪擾時﹐廟毀而聯亦毀﹐今無有知者矣。書此可存其舊。

江心寺爲東甌第一名勝。寺東有樓曰「浩然」﹐蓋寓意孟子「浩然之气」耳。登臨一眺﹐無不在望。南有山與此山兩兩相峙﹐或曰「此乃小金焦也。」戴澗鄰觀察槃守溫時重加修葺﹐並懸以聯云「憶故鄕兩點金焦﹐同斯勝境﹔到此地一樓風月﹐助我淸談。」觀察鎭江人﹐故云。

溫郡華蓋山資福寺在山內東南隅。山有「左宜」﹑「右有」二山房﹐亦澗鄰觀察所建。黃黼堂太守維誥懸一聯云「洗硯池荒﹐夢艸堂圮﹐愧我三載棲遲﹐何處尋墨客詩人﹐追維芳躅﹔鹿城眼底﹐雁蕩望中﹐羨君一麾出守﹐最好攜雙柑鬥酒﹐步武前賢。」

杭州西湖孤山林少巖縣尉墓楹聯甚多﹐不勝枚舉。余特愛全椒薛慰農觀察一聯﹐因錄之﹕「大節匹閻公﹐取義成仁﹐靑史從今尊縣尉﹔忠魂依處士﹐補梅招鶴﹐孤山終古屬君家。」少巖﹐閩人也。庚申之變﹐全家殉難。大吏爲之入告﹐上憫之﹐飭建專祠於孤山﹐春秋致祀。其墓卽在祠後﹐與和靖墓爲鄰。然以縣尉而膺此榮施﹐且得與前賢並峙﹐少巖不朽矣。

虎阜白公祠﹐何子貞太史紹基以公詩句爲聯云「袖中吳郡新詩本﹔襟上杭州舊酒痕。」

淮陰釣臺在淮安府城外﹐上有漂母祠。座前一聯云「進食拯英雄﹐詎知鹿逐秦郊﹐開炎漢四百年基業﹔辭金明義利﹐又見鳩工淮浦﹐報賢母千萬祀馨香。」款署「甘泉七十七老人李勗撰。」祠旁有蒹葭亭﹐張子靑河帥之萬重建。中有集明人題漂母詞句一聯云「古渡臨祠廟﹔行人說故侯。」款署王琛。

虎阜山景園爲張船山太守問陶舊園故址﹐近人有一聯云「七里舊池塘﹐共幾輩交遊﹐連宵詩酒﹔三更好明月﹐況萬家燈火﹐一片笙歌。」

延平府明翠閣在山之絕頂﹐琳宮梵宇﹐金碧輝煌﹐遠望之眞仙境也。其半山亭一聯云「大觀在上﹔小住爲佳。」

臺州府城外東湖湖心亭﹐兪蔭甫太史樾曾撰一聯云「好水好山﹐出東郭不半里而至﹔宜晴宜雨﹐比西湖第一樓何如﹖」太史在杭﹐主講詁經精舍﹐寓於湖上之第一樓﹐故云。此聯王玉堂茂才維翰爲余述。

揚州重修平山堂﹐吳晉壬太守唐林集唐﹑宋人詞句云「金戈鐵馬﹐芳艸都迷﹐遇春風策杖尋幽﹐重省淮左名都﹐杜郎俊賞﹔舞榭歌臺﹐圖畫難足﹐倚危亭登臨送目﹐依舊二分流水﹐千古江山。」又江西湖口鎭石鐘山樓聯句云「砥柱突橫流﹐看楚尾吳頭﹐巨鎭中分襟帶鞏﹔鈞天張廣樂﹐聽山鳴谷應﹐大江東去鼓鐘來。」

湖南祁陽縣對岸四五里﹐地名浯溪﹐有石如鏡﹐拭之可以照見對岸。刻有顏魯公所書元次山《中興頌》。楊海琴太守瀚集頌字作聯句云「地辟天開﹐斯文獨立﹔山髙水大﹐此石不磨。」

光緒乙亥紀元﹐江蘇漕運在黑水洋死事之員﹐奉旨就天津建立專祠。去歲祠宇落成﹐額曰「特建忠湣祠」。正座系贈太僕寺卿銜知府用江蘇補用同知蒯公光烈﹐其餘計贈冏卿銜者二﹐贈道府銜者不一而足﹐而皆以云騎尉世襲云。祠內楹聯甚多﹐玆擇其尢者錄後。如﹕「大海吸波濤﹐遺恨難塡精衛石﹔聖朝多雨露﹐褒忠常傍水仙祠。」此乃合肥李爵相所撰。「一死亦何常奇﹐諸君浩劫同淪﹐最難堪碧海驚濤﹐寥天慘霧﹔千秋均不朽業﹐異日英靈如在﹐願常護帆檣風轉﹐芻粟雲飛。」海昌陳炳泰撰。「同大厄於重洋﹐憶生死須臾﹐誰料至今畱我輩﹔慰忠魂以廟祀﹐縱春秋憑弔﹐不堪痛哭悼諸君。」合肥王世藻﹑侯官江錫珪﹑龍泉蔡世廉此系同辦漕運﹐在洋獲救諸公所撰也。

乙亥之秋餘奉檄攝溫處觀察﹐卽方子穎觀察鼎銳之缺。道經桃花嶺﹐蓋入處要道也。嶺上祀關聖﹐廟貌巍然。且有泉﹐甘而冽。來往行人咸於斯憩息焉。廟中對聯甚多﹐余匆匆而去﹐未能徧錄。惟子穎所題一聯尙能記憶﹐因錄於左﹐句云「日麗重宵﹐天上萬家城闕﹔雲開半嶺﹐眼中武帝旌旗。」

歸安淩厚堂堃﹐道光辛卯舉人﹐大挑選授金華教諭。性怪僻﹐敢爲大言。初到官﹐卽於明倫堂自署一聯云「金匱萬千言﹐孔子曰﹐孟子曰﹔華衮百廿作﹐帝者師﹐王者師。」見者無不吐舌。

陳子莊曰「雍正六年﹐家文勤相國奉命督開吳淞江。時淞江守周公中鋐勤其官而水死﹐優旨贈太僕寺。鄕民感甚﹐私祀之﹐屢著靈爽。道光七年﹐巡撫陶文毅公重浚此江﹐以公陰佑奏﹐奉特旨立廟江幹。梁茝林中丞時任蘇藩﹐實主其事。迨同治十年﹐合松江九廳之民以赴役。余攝上海﹐受工最多。余以公與先相國當日有共事之雅﹐虔禱公祠。半年之中﹐聚民夫數萬人於河上﹐工程尅期竣事。是非神助而何﹖後上一聯於神祠曰﹕『百四十年舊迹重開﹐念先人誼切同舟﹐數典敢忘其祖﹔萬一千丈鉅工告蕆﹐慶此日江流順軌﹐惟公所存者神。』以志神貺云。」

天竺白衣送子觀音殿楹聯甚多﹐皆庸淺不足道。惟錢塘魏春松侍禦成憲所題﹐裁對自然﹐不失讀書人吐屬。句云「白衣仙人﹐瓶中水楊柳﹔朱芾男子﹐天上石麒麟。」

湖北黃鶴樓聯甚多﹐錄其最著者﹕「一上髙樓﹐緬當年江漢風流﹐多少千秋人物﹔雙持使節﹐喜此日荊衡形勢﹐縱橫萬里金湯。」史貽直「我去太匆匆﹐騎鶴仙人還送客﹔玆遊殊戀戀﹐落梅時節且登樓。」錢楷「恨我到遲鶴已去﹔怪人來早詩先傳。」「何時黃鶴重來﹐且共把金尊﹐看洲渚千年芳艸﹔今日白雲尙在﹐問誰吹玉笛﹐落江城五月梅花。」「一樓萃三楚精神﹐云鶴皆空殘笛在﹔二水匯百川支派﹐古今無盡大江流。」「欄桿外滚滚波濤﹐任千古英雄﹐挽不住大江東去﹔窗戶間堂堂日月﹐盡四時憑眺﹐幾曾見黃鶴西來。」

鳳臺余菊農觀察士瑮題送子觀音洞云「大徳曰生﹐願眾生生生不已﹔至誠無息﹐求嗣息息息相通。」

西湖長生祠極多﹐楹聯佳者﹐莫寶齊侍郎題諸城竇東臯總憲光鼐長生位云「憐才心事無雙﹐教澤深長畱學校﹔知己生平第一﹐師恩髙厚並君親。」山陽李芝齡師宗昉題汪文端公長生位云「政並白蘇遺澤遠﹔文成雅頌繼聲難。」杭郡紳士題帥仙舟中丞長生位云「兩浙人來﹐歲祝選湖山勝境﹔雙堤門外﹐風流繼唐宋名臣。」又題劉金門侍郎長生位云「歸興托蒪鱸﹐一代文章畱北闕﹔淸芬接梅鶴﹐百年風教在西湖。」

《前編》﹕「西湖和靖墓有林文忠一聯﹕『世無遺艸眞能隱﹔山有名花轉不孤。』爲世所誦。」亂後此聯失去﹐有人又爲之補者﹐自是盛事。聽孫觀察頗以爲惱。蓋首聯訛「世」爲「士」﹐對句訛「名」爲「梅」。和靖本處士也﹐「士」字不露則有意味﹔梅爲和靖專屬﹐誰不知者﹐露出「梅」字﹐未免滯相。又一聯云「我憶家風負梅鶴﹔天教處士領湖山。」「憶」字又訛作「已」字。「憶」字有思致﹐作「已」字則輕飄矣。

仁和吳小宋大令章祁以名孝廉宰蜀之蓬溪縣﹐視民事如家事﹐尢以振文風端士習爲先。嘗曰「邑宰於民最親﹐於士爲尢近。接以禮﹐聯以情﹐未有不樂於爲善者。以故終於任﹐士無干文网者。在官三年﹐以勞瘁卒。邑人感其惠﹐建祠奉祀﹐紀以聯曰「修其孝弟忠信﹐可使制梃﹐故曰仁者無敵﹔保我子孫黎庶﹐尙亦有利﹐此以沒世不忘。」

金岱峯教授司鐸溫州﹐奉祀許﹑鄭二儒於倉聖祠﹐並題聯扁云「聖徳天生」﹐聯云「作黃帝史官﹐記動記言﹐鼻祖神靈明四目﹔開元公爾雅﹐釋詁釋訓﹐耳孫著述衍三蒼。」許公叔重龕扁云「學祖」﹐聯云「家傳十四篇﹐書合三蒼爲一﹔律諷九千字﹐學通五經無雙。」鄭公康成龕扁云「經神」﹐聯云「微言守遺﹐當奉大師爲表幟﹔實事求是﹐敢從二氏問傳薪。」

客有述華陀廟聯云「未劈曹顱千古恨﹔曾醫關臂一軍驚。」又云「岐黃以外無仁術﹔漢晉之間有異書。」時稱前聯尢佳。余謂「曹顱﹑關臂」事皆不見正史﹐不若後聯之大方也。

平望平波臺元眞子祠有聯云「泛鏡水千塍﹐歸來餐菇飯蒪羹﹐地眞仙境﹔聽棹歌一曲﹐隨處有荻花楓葉﹐我亦漁人。」筆意瀟灑可喜。

泰州城西南隅水木幽秀﹐人稱爲小西湖。登眺遠江﹐歷歷可數。上有廟﹐祀嶽武穆。相傳武穆曾駐軍於此。伊墨卿太守擘窠大字一聯云「天畱宋朝土﹔人說嶽家軍。」又一聯云「湖光穿戶入﹔山色渡江來。」亦極其雄偉。擬暇時遣人拓之。

泰州城西有小園﹐依山負郭﹐頗饒野趣。富室尢氏之別墅也。廳事一聯云「十畝地無多﹐只宜春酒畱賓﹐秋燈課子﹔半生天已定﹐惟向西園學圃﹐東郭催耕。」

湖北武昌府城內劉園有祠﹐祀花神。題聯云「五百年爲園主人﹐髙臺曲池﹐點綴江城如畫裏﹔十二月催花使者﹐和風甘雨﹐氤氳香國得春多。」

錢塘魏春松觀察成憲題吳山呂祖殿澄心閣云「仙佛緣中﹐湖山勝處﹔樓臺影裏﹐雲水閒時。」是眞能吐棄凡艷﹐天然入妙者。

西湖大佛寺有沁雪泉﹐其題聯云「沁雪貯寒泉﹐一片淸虛﹐照徹大千世界﹔開山成寶相﹐十分圓滿﹐想見丈六金身。」語特雅切。

陸敬安曰「沈鹿坪師作對聯﹐警練自然﹐人爭傳誦。恐日久散佚﹐備錄於此。太均神祠云﹕『徳並髙謀﹐猶眾之母﹔慈同大士﹐則百斯男。』烏程城隍神祠云﹕『一城捍天下兵﹐丹心貫日﹔片語畱身後誓﹐鐵面淩霜。』」神爲張睢陽﹐像臉色黑﹐以有「爲厲鬼殺賊」語也

五里李臨川先生祠云「徳仰儒宗﹐次立功﹐次立言﹐歿而可祭於社﹔名垂史冊﹐古遺直﹐古遺愛﹐過者猶式其間。」湖州楊氏祠堂聯云「祠開苕左新門第﹔村紀關西舊世家。」

嶽王祠聯云「百戰妙一心運用﹔兩言決千古太平。」又云「子孝臣忠﹐決戰早成三字獄﹔君猜相忌﹐偏安還賴十年功。」又錢伯瑜中丞聯云「萬里壞長城﹐嘆息北徵將士﹔中原撐半壁﹐傷心南渡君臣。」又王之裔孫鎭南爲浙江運使時﹐修葺神職宇﹐題聯云「天章褒臣節﹐想當年竭力致身﹐忠孝兼全﹐萬古精誠光日月﹔祖訓衍家傳﹐願奕葉承先啟後﹐蒸嘗勿替﹐千秋俎豆炳湖山。」

孔宥函司馬繼鑅於咸豐四年秋來遊武林﹐徧探西湖諸勝﹐所作楹聯﹐挺拔可誦。題武肅王祠云「吳越之間﹐至今樂土﹔漢唐以後﹐無此賢王。」

廣州九曜坊華陀廟﹐其楹帖云「愧當代以醫名﹐未能與姦雄破腹穿胸﹐把他心腸易換﹔慨沈屙非藥治﹐願各從平日修身積善﹐默邀神鬼扶持。」相傳爲元化乩筆。

露筋祠詩﹐余最愛會稽許幼文茂才尙質「荷花開自落﹐秋水淨無泥」。順徳蔡春帆太史錦泉制以聯﹐懸之祠﹐云「白水至今猶一色﹔綠楊到此不三眠。」皆爲貞女寫照﹐在離卽間﹐可與阮亭詩爭勝。

嘗聞有贈周公瑾以聯者﹐𨿽不及武廟之多﹐亦盡有致佳者。如鮑覺生侍郎桂星雲﹕「小喬得婿稱爲快﹔名將爲郎古孰爭。」梁鞠泉孝廉云「姻婭君臣專閫外﹔夫妻人物冠江東。」張南山云「靑春南國喬初嫁﹔赤壁東風亮助成。」三聯堪稱鼎足。

永勝寺在廣州東門外﹐地極幽雅。每荷香荔熟時﹐文人集此作消夏會。寺僧穎勤旣工吟詠﹐尢精篆法﹐頗似夢英和尙。嘗見其自篆書門聯云「永和風日宜吾輩﹔勝地園林得��。」首二字可云工巧。

蔡春帆太史罷官歸裏。道光己酉正月三日﹐招集裏中舊遊﹐文酒竟日。客去登樓﹐無疾而逝。說者謂其前年題呂仙祠楹聯云「因果證殊難﹐看殘棋局光陰﹐試問轉瞬重來﹐幾見種桃道士﹔黃粱炊漸熟﹐閱徧枕頭世界﹐樂得飽餐一頓﹐做成食飯神仙。」竟成語讖。

京師陶然亭水邊有网燕者﹐遊人爭買放之﹐一隻數錢﹐謂之燕子錢。錢塘沈峙公上捨埁陶然亭聯句云「破除鄕思鵝兒酒﹔妝點新聞燕子錢。」

海幢寺內有觀音像﹐其像有須。祈嗣者往往應驗。徳文莊公撫粵時﹐嘗往求子﹐遂生英煦齋相國和。後相國弟某司馬官粵東同知﹐相國寄題楹聯云「佳气海天遙﹐憶當年兆協桑弧﹐早沐神慈垂默佑﹔政聲山斗在﹐念此日蔭承蘭綺﹐敢忘忠藎紹淸芬。」至今此聯猶懸殿壁。

吳山月老祠聯云「莫專問婚姻﹐憑他萬事隨緣﹐都是前生注定﹔亦兼司祿命﹐笑我一官需次﹐也當此處邀靈。」

湖南郭天民中丞致仕後﹐足不出戶。有題眞武廟聯云「中國有聖人﹐是祖是師﹐咄咄西來東土﹔名山藏帝子﹐亦仙亦佛﹐元元北鎭南天。」爲時所誦。洪經略撫湘沅時﹐知公不可屈﹐假公事要之。逡巡至署﹐洪出迎賓﹐公卽曰「兩朝元老﹗」洪應曰「千古罪人。」是此八字可爲洪門對矣。

惠州元妙觀爲羽士大道場﹐古樾拏空﹐奇石挺立﹐洵爲東州福地。其大門有楹聯云「玉局仙人畱帶日﹔趙州和尙喫茶時。」宋芷灣太史手筆。現成語一經拈出﹐恰是本地風光。

《淸異錄》﹕「《龍興寺檀越捨幡蓋文》中一聯云﹕『僧旂交舞﹐丁當起自風鈴﹔佛傘髙張﹐焜耀生於日鏡。』其造語迥出尋常軌轍。」

西路天山有關帝廟﹐據山之勝。徐星伯太史松聯云「赫濯震天山﹐通萬里車書﹐何處是張營嶽壘﹔陰靈森祕殿﹐飽千秋冰雪﹐此中有漢石唐碑。」見《蔗余偶筆》。

嶽武穆王廟佳對美不勝收﹐大都從「莫須有」三字用意居多。過湯陰縣﹐瞻仰嶽王家廟﹐見龕上一聯云「凜凜生气﹔悠悠蒼天。」此八字可以包掃一切。

湖州荻港呂祖道院﹐阮太傅撫浙時奏加封號。朱文正公有「七千壇所飛天籙﹔九百年來宰玉淸」聯句。方蓮舫先生士淦制聯云「靈夢記邯鄲﹐仙迹曾瞻風雪裏﹔宸章煥苕霅﹐我來重謁水雲鄕。」見《蔗余偶筆》。自注云「荻港道場仿邯鄲規制﹐曾雪夜經過。」

福州井樓門外���頹圮過半﹐有舊額﹐書「髙鳳先生祠」。初疑《北史》髙鳳何以祀閩﹐或爲同姓名者歟﹖偶入視楹聯﹐一聯句云「牲薌後代崇明祀﹔卜筮當年著正宗。」因記《聞見巵言》載﹕「閩省閩縣髙鳳善卜﹐遇物輒以意推﹐不專用《易》。宏治己酉﹐福州傅用養占功名﹐鳳曰﹕『必中解元。』問其故﹐則曰﹕『吾適剖椰子﹐其象解圓﹐故知必中解元。』已而果然。」又《卜易窺微》載﹕「正徳戊午秋試﹐福建鎭守內臣書『奐』字﹐占本省解元在何處。曰﹕『尊書或在興化﹐然旣俗書作奐﹐一人在中而八府居下﹐恐仍福州人。』榜發﹐爲侯官林克仁。」此所祀者卽其人無疑﹐卽以對語七字斷之也。

桂林省城學政衙署之右有元平章廟﹐神像奇偉。相傳元時某平章修城有功﹐人思其徳﹐建廟於此。近歸學政衙門奉祀。俗人又稱爲「黑神廟」。滇南池籥庭生春視學時﹐懸一聯云「世人稱爲黑神﹐其誣甚矣﹔古來有奇男子﹐於玆見之。」

靳迪臣觀察邦慶雲「山東各府皆有考棚﹐惟兗州府屬之曲阜縣﹐因有四氏學﹐另設試院﹐在聖廟之旁。咸豐四年重修﹐時吾師馮展云夫子督學是邦﹐撰一聯懸之廳事﹐云﹕『數仞墻髙﹐聖人居近﹔萬間廈廣﹐寒士顏歡。』後二十餘年﹐余守衢州﹐見正誼書院亦懸此聯﹐乃馮鐵華觀察譽驄所書。觀察﹐展師胞弟。衢州有孔氏家廟﹐與書院相近﹐用來亦恰切。」

迪臣又云「石將軍廟在衢州府署樂丰亭之左﹐祈禱甚靈。廟前有一石筍﹐或云卽其神也。志乘未載。另有二碑﹐亦未詳將軍之名何自昉。迪臣撰一聯懸之廟中﹐云﹕『靈神不爲地乘沒﹔將軍疑是天上來。』」

浙寧府城隍廟戲臺聯﹐忘爲何人所撰﹐姑錄之﹐云「千萬場秋月春風﹐彈指間蝴蝶夢來﹐琵琶弦上﹔三百副金尊檀板﹐關情處桃花扇底﹐燕子燈前。」

塘棲岸上有一危亭﹐柱間懸一聯﹐云「雁將來候蘆先白﹔露到濃時月有煙。」秀雋可喜。

宋牧仲犖撫吳時﹐爲唐六如修墓。韓文懿公題云「在昔唐衢常慟哭﹔只今宋玉與招魂。」眼前之語﹐信手拈來﹐便成絕對。

南昌滕王閣毀於金聲恆之亂。順治中﹐蔡尙書士英開府江右﹐重新之。海內名流賦詩甚多﹐惟海鹽彭羨門孫遹造句爲最警切﹐句云「依然極浦生秋水﹔終古寒潮送夕陽。」

先君子過蘇州時﹐有客約同遊靈巖山館。以前遊未暢﹐且欲考悉其顚末﹐因欣然拏舟前往﹐歷覽久之。蓋不過相隔十餘年﹐而門庭已大非昔比矣。按﹕山館卽在靈巖山之陽﹐西施洞下。乾隆四十八九年間﹐畢秋帆先生所購築。營造之工﹐亭臺之侈﹐凡四五年而始竣。計購值及工費不下十萬金。至五十四年三月﹐始將扁額懸掛。其頭門曰「靈巖山館」﹐聯云「花艸舊香溪﹐卜兆千年如待我﹔湖山新畫障﹐臥遊終古定何年。」皆先生自書﹐而語意淒惋﹐識者已慮其不能歌哭於斯矣。二門扁曰「鐘秀靈峯」﹐乃阿文成公書。聯云「蓮嶂千重﹐此日已成云出岫﹔松風十里﹐他年應待鶴歸巢。」自此蟠曲而上﹐至禦書樓﹐皆長松夾路。有一門甚宏敞﹐上題「麗燭層霄」四大字﹐是嵇文恭公書。憶昔時是處樓上有楠木櫥一具﹐中奉禦筆扁額「福」字及所賜書籍﹑字畫﹑法帖諸件﹐今俱無之。樓下刻《紀恩》詩及謝恩各疏稿﹐凡八石。由樓後折而東﹐有九曲廊﹐爲張太夫人祠。由祠而上﹐有小亭曰「澄懷觀道」。左有三楹﹐曰「畫船云壑」﹐三面石壁﹐一削千仞﹐其上卽「西施洞」也。前有一池﹐水甚淸冽﹐遊魚出沒可數。中一聯云「香水濯云根﹐奇石慣延采硯客﹔畫廊垂月地﹐幽花曾照浣紗人。」池上有精舍曰「硯石山房」﹐則劉文淸公書也。嘉慶四年九月﹐忽有旨查抄﹐以營兆地例不入官﹐故此園至今無恙。至二十一年﹐始爲虞山蔣相國後人所得﹐而先生自鎭撫陜西﹑河南﹑山東﹐總制兩湖﹐計二十餘年﹐平泉艸木終未一見。余前遊詩云「靈巖亭館出煙霞﹐占盡中吳景物嘉。聞說主人不曾到﹐邱山華屋可勝嗟。」蓋紀實也。《楹聯叢話》前數聯均未及采﹐謹錄之。

先君子撫吳時﹐有以《繡谷送春》圖捲來售者﹐恐是仿本﹐且其值過昂﹐因置之。按﹕繡谷﹐園名﹐在蘇州閶門內。嘉慶中﹐爲吾鄕葉曉崖河帥所得﹐後歸謝椒石觀察﹐又後歸王竹嶼都轉。葉﹑謝﹑王皆余家至好﹐往來最熟﹐今則不知何姓所居矣。按﹐此宅在國初爲蔣氏舊業﹐偶於土中掘得「繡谷」二大字﹐作八分書﹐遂以名其園。園中亭榭無多﹐而位置有法﹐相傳爲王石谷所修。康熙三十八年己卯﹐尢西堂﹑朱竹垞﹑張匠門﹑惠天牧﹑徐徵齋﹑蔣仙根諸名流曾於此作送春會﹐王石谷﹑楊子鶴爲之圖。時沈歸愚尙書年才二十七﹐居末座。乾隆二十四年﹐又有作後己卯送春會者﹐則以尙書爲首座矣。先是蔣氏將售是宅﹐猶豫未決﹐卜於乩筆﹐判一聯云「無可柰何花落去﹐似曾相識燕歸來。」而不解其義。迨歸葉氏而上語應﹐葉氏轉售於謝氏﹐謝又轉售於王氏﹐而對語亦應。一宅之遷流﹐悉有定數﹐亦奇矣哉。

溫州江心寺有文公祠﹐祠壁有石刻信國公像﹐爲前巡道秦小峴先生所摹﹐有贊有詩﹐並系以跋。跋云「《溫州府誌》及《永嘉縣誌》俱稱﹕『徳祐元年﹐公與陸秀夫﹑張世傑在江心寺同立益王。』非也。《宋史》﹕『益王昰﹑信王昺以徳祐二年春同走溫州﹐陸秀夫追及於道﹐張世傑自定海至﹐奉益王爲兵馬都元帥﹐昺副之。』是此時公並未在溫﹐無同立益王之事。迨益王入閩﹐公始自髙郵泛海來溫﹐上表益王勸進﹐召至福州﹐拜右丞相﹐攺封信王爲衛王﹐皆徳祐二年事。縣誌稱徳祐元年﹐亦誤。」案﹕此跋似未深考。今府縣兩志並無文天祥同立益王之文﹐且俱明標徳祐二年﹐不知小峴先生何所據而云然也。小峴先生有一聯云「杜宇聲寒﹐柴市一腔畱熱血﹔梅花夢斷﹐甌江千載泣忠魂。」頗工麗。然尙不如彭淸典聯云「孤嶼有鄰﹐喜得卓公稱後死﹔嚴陵在望﹐直呼臯羽哭先生。」尢爲警切矣。又有一長聯云「久要不忘平生之言﹐古誼若龜鑑﹐忠肝若鐵石﹔敢問何謂浩然之气﹐在地爲河嶽﹐經天爲日星。」初聞此聯語﹐極爲嘆賞﹐而不知何人所制﹐今乃知爲李石農先生所題。蓋信國大魁日﹐出王伯厚之門﹐「古誼」二句卽其卷中評語﹐不獨忠肝鐵石﹐信因果踐斯言﹐而伯厚之巨眼知人﹐亦爲龜鑑矣。此先生所謂「久要不忘」也。若非稽此故實﹐鮮不疑上聯所作爲何語耳。

永嘉縣治文公祠之旁爲卓公祠﹐祀前明戶部侍郎卓忠毅公敬。從前紀載各書率稱卓忠貞祠﹐實沿誤也。公舊有祠﹐前明中葉奉詔建在郡城南隅。萬曆間﹐郡守衛承芳始移建於江心寺文公祠之右﹐歲久傾圮。我朝康熙中﹐郡人陳孝廉振麟倡捐重修。乾隆丙子﹐督學使者吾閩雷翠庭先生鋐復率永嘉崔邑侯錫重修。甲午﹐曾邑侯惟亦從事焉。顧規制稍狹﹐祠中名流榜聯及過客題詠少所槪見。視文公祠﹐喧寂迥異﹐爲之惄然。按﹕史傳載﹐建文初﹐忠毅嘗密疏言「燕王雄才大略﹐酷類髙帝﹔北平形勝地﹐金元所由興。今宜徙封南昌﹐萬一有變﹐亦易控制。」疏入﹐召問﹐叩首曰「臣所言﹐天下至計﹐願陛下察之。」帝默然﹐事竟寢。燕王卽位﹐責以「建議徙封﹐離間骨肉」。然猶憐其才﹐命系獄。姚廣孝故與有隙﹐進曰「敬之言誠見用﹐上詎有今日乎﹖」成祖不得已﹐斬之﹐且夷三族﹐慨然曰「國家養士三十年﹐惟得一卓敬耳。」焦弱侯竑作祠記﹐敍述獨詳備﹐所當鐫之祠壁者也。祠中有舊聯二﹐頗沈著。一云「祠接謝亭﹐亦有文章驚海內﹔忠符信國﹐並懸肝膽照江心。」系雷翠庭先生所題。一云「瀝悃陳謨拒不庸﹐遂使姦邪誤國﹔捐軀赴難同一死﹐卻教溝瀆無顏。」系諸城竇東臯先生光鼐所題。

《永嘉縣誌﹣﹣經籍門》載﹕「潘檉《轉庵集》一卷﹐文苑門有傳。」按﹐《梅磵詩話》云「永嘉潘檉字徳久﹐號轉庵﹐水心先生序其詩集。言徳久年十五六﹐詩律已就。永嘉言詩﹐皆本徳久。讀書評文﹐得古文深處。舉進士不第﹐用父賞授右職﹐爲閤門舍人。《題釣臺》一聯云﹕『但得諸公依日月﹔不妨老子臥林邱。』爲人傳誦。」佳話

桐城張文和公年已七十﹐精神猶健﹐上甚倚重之。常自面奏﹕「誠恐有昏憒處」﹐意欲求退。故其七旬壽辰髙宗賜聯云「潞國晚年猶矍鑠﹔呂端大事不糊塗。」同人榮之。

江蘇吳晉任太守唐林精於六朝書法﹐制聯尢工。嘗代梅小巖中丞壽李爵相太夫人八秩﹐句云「皇帝賜壽﹐羣公上壽﹐中外大小百僚頌期頤壽﹐廣輪千由旬﹐歐洲十四國﹐更梯山航海﹐玉帛偕來﹐福徳亞重光﹐算自古迄今﹐奉母尊榮﹐盛會可入無雙譜﹔」對云「巡撫七省﹐總督九省﹐宰相尙書兩官同政事省﹐東西二陜伯﹐勛衛五等封﹐看拖紫紆靑﹐羽儀親導﹐起居榮八座﹐願惟申及甫﹐作朋永祚﹐純嘏共享於萬年。」又代任筱沅方伯句云「天帝錫九齡﹐數肇箕疇﹐設帨光華期十日﹐溯公卿將相嶽牧監司﹐富貴萃一門﹐羨絲綸幾杖同頒﹐福壽多男雙晉國﹔文昌輝八座﹐對開幕府﹐稱觴來牙笏滿牀﹐合燕趙滇黔江淮閩越﹐謳歌傾四鎭﹐祝帶礪河山永固﹐功勛蓋代兩汾陽。」又代同鄕壽任筱沅方伯太夫人八秩句云「義方教子喜成名﹐制科拔萃﹐三十年馴致顯揚﹐溯治譜垂聲﹐超階不次﹐豎校官碑﹐畱使君舄﹐擁專城節﹐繡宜指衣﹐洎秉臯烏臺﹐開藩紅籀﹐甘棠普澤﹐胥由畫荻傳芬﹐機杼勵蔥珩﹐宜其八秩康彊﹐八座起居承愛日﹔彩服娛親傳色養﹐介觥躋堂﹐九五福備陳壽考﹐況板輿樂志﹐勝地頻探﹐飼華亭鶴﹐食武昌魚﹐攬恆嶽圖﹐拜嵩髙闕﹐更西江飲水﹐東浙觀潮﹐煙月怡情﹐益令岡陵篤慶﹐階庭燦蘭玉﹐行見萬熹闐駢﹐萬家生佛祝慈云。」

同治辛未﹐袁筱隖宮詹集漢碑贈翁文端夫人壽對﹐時玉甫開府關中﹐叔平晉階閣學矣句云「堯舜出宮闈﹐宜閏梱名賢﹐世以王佐帝師﹐相夫教子﹔期頤垂福蔭﹐願康彊壽母﹐長看狀頭節度﹐報國承家。」

吳平齋封翁云筮仕吳中﹐以賢嗣成立﹐奉身而退。博雅好古﹐書畫精通。講究金石﹐一室尊彜多三代上物。嘗得兩罍﹐以名其軒。兪蔭甫學使樾時亦卜居吳下﹐與之近鄰﹐常相過從。賀其七十聯云「合千古之壽壽公﹐永保用﹐永保昌﹐左鼎右彜﹐坐兩罍軒﹐居然三代上﹔以十年之長長我﹐六十耆﹐七十老﹐望衡對宇﹐隔一條巷﹐有此二閒人。」

應敏齋方伯寶時周甲大慶﹐其太母年近九旬。兪蔭甫爲其甲辰鄕榜同年﹐又與同庚﹐賀以聯云「長於我一月有餘﹐憶卅六載前同列賢書﹐蕊榜並題年廿四﹔親在堂九旬將屆﹐合百五十歲三周大衍﹐蘭陔兼祝母千秋。」

臨海王芝圃先生世芬生於順治己亥九月九日寅時。康熙丙辰﹐從貝子徵耿逆﹐血戰﹐斬寇數十。貝子遽率﹐未及奏功。年四十九﹐補博士弟子員。繼而貢成均﹐官遂昌司訓。乾隆辛巳﹐授國子監司業。庚寅﹐加翰林侍講。時已百十二歲矣。當七旬時﹐孫曾已盛。逮百齡外﹐孫曾復舉曾孫。自爲聯云「大小孫眼看七代﹔內外翰身歷四朝。」蓋紀實也。

敏齋方伯由蘇藩任內告養﹐時年已五十﹐尙未得子。奉母家居後﹐廣行善事﹐連茁佳兒。予瀕年與同辦西北賑務﹐時值六十慶壽﹐盡以親友賀貲歸賑。又代其母建坊﹐天語褒加﹐榮及閭裏。𨿽去官而仍心殷民瘼﹐李傅相器之﹐亦可謂知己也。今周甲大慶﹐已得四男。予壽以聯云「作忠仍作孝﹐羨六旬猶舞斑衣﹐善則歸親﹐天使壽翁娛老母﹔忘世不忘民﹐代三省廣籌粒食﹐福求自己﹐人誇晚歲慶多男。」

陳子莊曰「伯祖朝珍公廷獻﹐乾隆辛卯舉人。弱冠登科﹐意气豪邁﹐在都中遇翰苑諸君﹐必以論文數典困之。洪稚存﹑張船山太史均畏其鋒。常自嘲曰﹕『吾來會試﹐狀元總在吾袋中。無柰輒遇剪綹也。』官教諭三十餘年﹐不問家人生產﹐惟以飲酒賦詩爲事。年躋八秩﹐奉部推升國子監典籍﹐門下生集資爲祝生辰。同官仁和沈秋河爲撰壽序﹐用一百个『死』字﹐文極奇詭。復撰一聯贈之曰﹕『不病故不勒休﹐仙家亦稱上等﹔又升官又添壽﹐教官無此下臺。』道光辛卯﹐重赴鹿鳴。姪九臯是科亦登鄕薦﹐爲吾宗盛事。」

杭城中正巷外華光庵有賣卜翁﹐望之若五十許人。忽傳有人醵錢在宗陽宮壽百歲老人者﹐至卽賣卜翁也。問其所養﹐曰「不參禪﹐不學道。五十前奔走四方。五十後無所營求﹐惟安心賣卜而已﹐不省何以百歲也。」時送壽聯甚夥﹐琴塢先生一聯云「身行萬里半天下﹔眼見四朝全盛時。」老人蓋歷雍﹑乾﹑嘉﹑道四朝矣。

江右黃仲鸞觀察彬曰「八言壽聯﹐每作四字對。兩句句法板重﹐多不貫气。曾記一『嘉平月八十男壽』聯云﹕『嶰竹十二﹐筩調律呂﹔大椿八千﹐歲爲春秋。』語極自然﹐不落窠臼。」

仲鸞又曰「集句有極渾成者。曾見賀十月新婚一聯云﹕『夫昏禮以著代也﹔是良月就盈數焉。』以《戴記》對《左傳》﹐自然工切。」

劉金門侍郎鳳誥才思縱橫﹐涉筆成趣。有人以佳紙乞壽聯﹐值其據案作書﹐遂問﹕「生在何時﹖」答以「十一月十一日」。卽書此六字於紙。其人怒甚﹐不敢言。侍郎復問﹕「若干歲﹖」答曰「八十正壽。」遂復書曰「八千春八千秋。」其人乃大喜﹐稱謝而去。

楊笙友進士和鳴善爲時文﹐太夫人某以側室受封﹐七十壽辰﹐其族人同壽以聯云「天生賢子孫﹐繞膝盡芝蘭玉樹﹔人皆大歡喜﹐同聲視耄耋期頤。」此聯蓋脫化《叢話》中鄒小山宗伯所作「有子有孫」一聯語意﹐頌揚得體﹐可謂食古而化矣。

張南山先生九月三十日生辰。咸豐丁巳﹐年七十八﹐值重遊泮水之年﹐同僚輩爲之稱觴。李紫輔學博獻聯云「詩稱三子﹐學績三餘﹐望重三城﹐福懋三多﹐壽祝三秋﹐願松柯益健﹐菊節彌堅﹐文囿詞場陪杖履﹔身歷四朝﹐名髙四海﹐官尊四品﹐科連四世﹐堂開四代﹐況夫婦齊眉﹐兒孫晉爵﹐國恩家慶樂林泉。」

南海馮潛齋太史成修乾隆乙卯重宴鹿鳴﹐年九十四歲。曾自制聯云「年方弱冠便登科﹐有何難哉﹐亦是逢場作戲﹔壽寓百齡重宴爾﹐自云幸矣﹐便教舞彩爲歡。」

相國穆鶴舫彰阿與宣廟同庚。除夕生日﹐僚屬獻聯者充門﹐語多頌揚﹐俱不愜意。惟鮑覺生先生桂星一聯云「一徳贊襄﹐帝庇元臣同壽考﹔四時調燮﹐天生上相在春前。」公見而喜曰「畢竟才人吐屬﹐與眾不同。」

嚴比玉太守之母蔡太恭人四十生辰聯云「長日彩衣孫抱戲﹔盛年紗幔子傳經。」

徳淸陸虩庵先生震東七十壽聯云「地本仙居﹐鳩杖親攜尋藥餌﹔官眞吏隱﹐鶴觴小酌詠梅花。」時官仙居教諭

漢軍慶蕉園將軍保誕辰在中秋日。鎭廣州﹐值七旬壽辰﹐屏幛盈座﹐頌禱諛詞備極精好。嚴厚民傑時居羊城﹐與將軍有舊﹐是日以赫蹏箋用宋體書一聯以獻云「上古大椿長不老﹔小山叢桂最宜秋。」將軍大喜﹐懸之上淸﹐語賓朋曰「厚民﹐經師也。以莊語勗予。」

有七十翁以獨眠不能溫而藉口納妾者﹐或賀之以聯句云「古禮堪徵﹐特爲非人不暖﹔浮生若夢﹐要知爲歡幾何﹗」又一聯云「露電觀心﹐無遮無礙﹔雲煙過眼﹐卽色卽空。」眞可做箴銘矣。

陽春譚康侯部曹敬昭十二歲時應郡縣試﹐凡十四冠軍。某撰一聯賀云「萬千卷裏無雙士﹔十四場推第一人。」可謂絕無僅有。

祝桐君先生鳳喈爲安伯太守慶年之本生祖﹐攜安伯回閩迎娶﹐吉期之日﹐賀聯盈庭。陳弼夫方伯景亮一聯句云「鼓瑟鼓琴﹐宜家宜室﹔佳兒佳婦﹐多福多男。」金保三夫人陸蘭生書贈其新房一聯云「紅燭夜深觀博議﹔綠窗風靜詠周南。」頗得閨閣大體。

中丞王某多蓄姬妾﹐有浦氏者一舉兩男﹐中丞喜極。學使某撰有聯云「三槐舊種自王﹔雙珠新出於浦。」中丞自題浦氏房聯云「色卽是空空是色﹔卿須憐我我憐卿。」按﹕此十四字﹐每有同者。

博晰齋明﹐滿洲人﹐壬申編修﹐外任府道﹐攺兵部郎中。博聞彊識﹐於京圻掌故﹑氏族源流尢能殫洽。老年頹放﹐布衫艸笠﹐徙倚城東﹐醉輒題詩於僧捨酒樓﹐灑如也。人有叩其姓氏者﹐則答云「我有一聯。」又問何句﹐則云「八千里外曾觀察﹔三十年前是翰林。」

賀雙壽有子孫者聯云「舉案齊眉﹐俱無量壽﹔奉觴繞膝﹐皆不羈才。」或雲林穎叔方伯所撰﹐或云系成語。語𨿽近泛﹐亦自典雅不俗。

同治癸酉﹐爲餘六十初度﹐同懷弟姪合制一聯句云「花萼集﹐竹林遊﹐他日歸田應有約﹔廉察精﹐功過錄﹐此身修福合長生。」越二年﹐爲余室楊夫人六十壽﹐又制一聯云﹔「中壽世所榮﹐祝嫂嫂千秋﹐永佐阿哥持豸節﹔髙歌吾已老﹐願年年二月﹐長偕猶子進麋觴。」

南海桂星垣太史文耀﹐笙陔司馬尊甫也。釋褐歸娶時﹐榜其門云「秋進士聯春進士﹔大登科後小登科。」人艷稱之。

南海陳鹿蘋孝廉廷輔館於羊城﹐生徒甚眾。有登賢書者﹐命植桂一株﹔有補博士弟子員者﹐命種梅一樹。故齋中桂梅二花特甚。嘗自書楹帖懸於齋中﹐云「鵬鶚薦余栽桂樹﹔藻芹掇罷種梅花。」洵屬佳話。

南海勞莪野孝廉潼素工時文。乾隆乙酉科出闈後﹐自負不肯作第二人想。及揭曉﹐泥金到門﹐乃報中亞魁也。勞曰「吾文當第一﹐何以第二﹗然則解元爲誰﹖」對曰「順徳梁泉也。」勞始不語。至簪花日﹐其門署一聯云「險些兒做了五經魁首﹔好漢子讓他一个頭名。」

粵東科甲﹐二百年來狀元﹑探花各得二人﹐惟無榜眼。俗謂「廣東不曾開眼」。道光庚戌﹐番禺許叔文其光以第二人及第﹐泥金到門﹐其家署一聯云「蕊榜開新眼﹔金鰲亞狀頭。」語𨿽無奇﹐亦足以應謠諺也。

松郡陸文裕公爲司業﹐爲祭酒﹐爲丁丑會試主考﹐又爲山西浙江提學﹐門生滿天下。徵入爲詹事﹐學士堂中對聯云「步玉登金﹐十八人中唐學士﹔升堂入室﹐三千門下魯諸生。」蓋實錄也。

熊大司馬廷弼先中萬曆某科湖廣武鄕試第一名﹐後棄武就文﹐中萬曆湖廣鄕試第一名。因題其堂柱曰「三元天下有﹔兩解世間無。」

戴菔塘《藤陰雜記》云「護國寺西先爲張文和公廷玉３第﹐後攺西華門內﹐賜史文靖公。余癸未出錢塘王文莊公門下﹐曾於此第謁見﹐有『江山勝地皆行部﹔臺閣崇班半屬僚』之聯。後文靖甍﹐又以賜文莊﹐師生接住﹐亦是佳話。文莊內直二十四年﹐以除夕所賜『福』字二十四懸掛﹐曰『二十四福堂』﹐外無餘地﹐公子請曰﹕此後拜賜﹐何以置之﹖公曰﹕別置一軒﹐名曰『餘福』。」

《耆舊續聞》﹕「東坡自海外歸﹐謝表云﹕『七年遠謫﹐不意自全﹔萬里生還﹐適爲天幸。』蓋用班史之全句而不覺也。或云﹕後卽以爲聯﹐懸之室。」

余姚鄭耕餘贈人句云「人皆欲殺今之白﹔我醉須埋背有伶。」倔彊盤曲﹐句法新而用意別也。

《秋雨盦》云「閩有三蘇祠﹐其聯云﹕『一門父子三詞客﹔千古文章八大家。』長泰戴方伯燝手撰﹐見周櫟園先生《閩小紀》。」按﹕此聯已見《叢話》﹐「八大家」爲「四大家」﹐撰聯者爲張鵬翔﹐云在眉山。小有歧異﹐不妨兩存之。

福建莆田縣黃桐石曾著《戰古堂詩》。辟一「小桃源」﹐其大門聯云「艸木自生無稅地﹔子孫長讀未燒書。」句極新穎。

方恪敏公觀承本名家子﹐能文﹐以族人累徙居塞外。弱冠歸金陵﹐借居淸涼山寺。寺僧決其後有大運﹐厚遇之。雍正壬子﹐平郡王徵準噶爾﹐愛公才﹐奏帶爲記室。世宗命以布衣召見﹐賜內閣中書﹐偕往。凱旋﹐以軍功實授。累官至直隸總督。年六十有一﹐以八月十四日始生一子。公喜甚﹐自撰偶句十字云「與吾同甲子﹔添汝作中秋。」髙宗聞其生子﹐代爲之喜﹐命抱至﹐解所佩金絲荷囊賜之而出。

世宗嘗諭朱綱曰「朕曾蒙聖祖慈訓『戒急用忍』﹐故殿中匾額卽用此四字﹐仍敬書『上諭』二字於上。東暖閣匾額取『惟仁』二字﹐對聯云﹕『諸惡不忍作﹔眾善必樂爲。』西暖閣匾額取『爲君難』三字﹐對聯云﹕『原以一人治天下﹔不以天下奉一人。』」可見列聖相承﹐心傳有自。事載《熙朝新語》。

《熙朝新語》﹕「沈宗伯徳潛以名諸生久困場屋。乾隆元年﹐薦舉鴻博﹐召試不售﹐歸。戊午﹑己未聯捷﹐入詞垣﹐年已六十餘矣。壬戌﹐散館﹐試殿上。日未映﹐黃門捲簾﹐上出﹐問諸臣﹕『誰是沈徳潛﹖』奏曰﹕『臣是也。』上曰﹕『文成乎﹖』對曰﹕『未也。』上曰﹕『汝江南老名士﹐而遲遲乎﹖』翌日﹐授編修。和《消夏十詠》於內閣﹐分給筆札﹐賜飲及餅餌瓜果。自午至未﹐成詩六章。有旨嘉獎。歷遷禮部侍郎﹐乞假省墓。詔贈先人如其官﹐並賜偶句褒之云﹕『淸朝舊名士﹔吳下老詩翁。』聞其家以此十字揭諸楣。」

吾鄕李文貞公光地﹐一代名臣也。未達時﹐祈夢於神﹐問己終身富貴。神示以十大字一聯云「富貴無心想﹔科名總不成。」覺而惡之。後中康熙庚戌進士﹐猶不以爲意。及官至相國﹐方知「戌」字是「成」而非「成」﹔「想」字無「心」恰是「相」也。挽聯

《春渚紀聞》﹕「薳一日謁冰華﹐又於其所居煙雨堂偶誦人祭坡公挽聯句云﹕『降鄒陽於十三世﹐天豈偶然﹔繼孟軻於五百年﹐吾無間也。』冰華笑曰﹕『此老夫所爲者。』因請『降鄒陽』事。冰華云﹕『元祐初﹐劉貢父夢至一官府﹐案間文軸甚多﹐偶取一軸展視﹐云﹕在宋爲蘇某﹔逆數而上十三世﹐在西漢爲鄒陽。蓋如黃帝時爲火師﹐周朝爲柱下史﹐只一老聃也。」

常州程文恭公﹐純廟甚倚重。甍於京。上挽以十四字云「執笏無慚眞宰相﹔蓋棺還是老書生。」可謂備極哀榮矣。

湖北靑墨卿中丞伏法﹐張文毅挽以聯云「雷霆雨露總天恩﹐早知秉節孤忠﹐久拚一死﹔成敗功名皆幻境﹐卽此蓋棺定論﹐已足千秋。」

陳忠湣軍門死節吳淞﹐士民贈以聯云「昔時未讀五車書﹐雅量淸心﹐溫如玉﹐冷如冰﹐是大將實是大儒﹐使天下講道論文人愧死﹔此日竟成千秋業﹐忠肝義膽﹐重於山﹐堅於石﹐忘吾身不忘吾主﹐任世間寡廉鮮恥輩偸生。」按﹕「昔時未讀書」五字﹐軍門在時屢自言也。

光澤何氏婦自挽一聯﹐已見《續話》。惟系鄭仁圃所轉述﹐爲林氏婦代作者。似前錄語意尙遜此聯之親切有味﹐故更錄此句云「奴別良人去矣﹐大丈夫何患無妻﹐願後日重訂婚姻﹐莫向生妻談死婦﹔兒依嚴父艱哉﹐小孩子定仍有母﹐倘常時得蒙撫養﹐須知繼母卽親娘。」上聯別其夫﹐下聯囑其子。語淺情眞﹐宜爲後人傳誦不置。

山左不第士子客死自挽云「五千里北轍南轅﹐看人富貴受人憐﹐落拓窮途﹐何處灑狂生涕淚﹔十一次東塗西抹﹐嘔我心肝摧我命﹐倉皇歧路﹐再休提名士風流。」

李都轉映棻挽胡文忠句云「公是武侯一流﹐鞠躬盡瘁﹐死而後已﹔我侍文忠五載﹐感恩知己﹐生不能忘。」

有挽父母俱存聯云「君竟忘父母衰孱﹐忍割塵緣騎鶴去﹔我但覺友朋寥落﹐怕從天上認鴻歸。」

山陰萬仲桓運判挽關中呂曼叔觀察儁孫句云「念名城攖堞﹐結交與共死生﹐曾幾何時﹐華嶽秋髙成獨往﹔憶蕭寺銜杯﹐相約再聯觴詠﹐言猶在耳﹐樊川山好不從來。」

袁筱隖宮詹挽楊霖川太守光澍句云「兩屆星周﹐循譽久推賢太守﹔九秋霜隕﹐後凋又謝老成人。」又平湖沈吉田觀察應奎句云「方欣一顧空羣﹐燕市臺髙﹐神駿逍遙誰買骨﹔剩有四齡弱息﹐漢江波冷﹐悲啼辛苦嘆將雛。」

江右楊慶伯廉訪挽汪柳門學使鳴鑾太夫人聯句云「經幔授官箴﹐使節剛從同鳳去﹔仙軿翔客路﹐家書愁絕伯鸞看。」

道光辛丑﹐侯官林文忠公奉命至鎭海軍營。比遣戍新疆﹐居恆常講「苟利國家生死以﹔豈因禍福避趨之」二語不置云。此可制以爲聯﹐不知是公自作抑古人成句也。然忠義之忱可想見矣。後公以雲貴總督引疾家居。咸豐初元﹐奉詔起討粵賊。海內欣望﹐而公甍於途中。文宗震悼﹐禦制挽聯以賜云「答主恩淸愼忠勤﹐數十年盡瘁不遑﹐解組歸來﹐猶自心存君國﹔殫臣力崎嶇險阻﹐六千里出師未捷﹐騎箕化去﹐空教淚灑英雄。」非常知遇﹐天下臣民讀之﹐皆代爲感泣也。

嘉定瞿經孳挽呂曼叔觀察聯云「要地正需賢﹐十五年擁節秉麾﹐可法可師﹐文章經濟﹐憶春風送別靑門﹐返旆似嫌君太速﹔微屙能奪命﹐廿二日遺函發篋﹐斯人斯疾﹐鄕邦气數﹐對秋雨飄零黃葉﹐撫棺已痛我來遲。」

又挽邠州韓寶臣太守聯云「廉吏不可爲﹐劇憐終老一州﹐翠羽頒云仍未睹﹔故人欣有後﹐料得傳書雙雁﹐麻衣如雪正初歸。」

又挽徐蘭江明府云「一榻舊日曾懸﹐掛劍又將悲宿艸﹔七符曾遞綰﹐蓋棺誰信共淸風。」

又挽江柳門學使太夫人云「老鳳健丹山﹐忽驚養輟宣文﹐望十丈龍門﹐關輔孤寒齊一慟﹔封魚睽素願﹐正值悲深奉倩﹐嘆半年驛路﹐皇華歸去挈雙棺。」

又挽陳同叔比部夫人聯云「百藥竟無靈﹐劇憐夫子未歸﹐錦瑟華年傷客路﹔五花曾被寵﹐乍睹佳兒有婦﹐瑤臺明月列仙班。」

又二聯﹐代友挽髙梁臣軍門云「百戰久垂名﹐掃徧欃槍﹐那堪華頂招魂﹐驚睹歸元怒先軫﹔一夫今倡亂﹐變生肘腋﹐卒使壺頭賫恨﹐慘教裹革痛文淵。」「大樹頓飄零﹐緬半生績楙旂常﹐知北闕褒忠﹐曠典特頒雞鹿塞﹔髙堂盡垂暮﹐慘前代禍同藩鎭﹐值南轅返櫬﹐英靈遺憾鸛鵝軍。」

又代友挽胞妹聯云「弟妹盡飄零﹐嘆班超未遂生還﹐恰爲大家撫膺一慟﹔門楣好夫婿﹐幸阿士能垂文譽﹐新諧佳婦且慰九原。」

路潤生太史挽妹聯云「汝性最聰明﹐曾伴阿兄吟柳絮﹔甥行皆幼弱﹐忍看若輩著蘆花。」

山左何汝眞都轉挽蔣璞山中丞聯云「白水久盟心﹐難忘東閣官梅﹐數點衝寒同入詠﹔紅塵今撒手﹐悵望西江雲樹﹐萬家舉火待何人。」

楊榮緒太守爲浙省最淸廉之宮﹐而不得於上官﹐後以撤任抑鬱而死。歿之前一夕﹐大書自挽聯句云「一死便成大自在﹔他生須略減聰明。」命其子筆諸書。

黃仲鸞觀察述﹕一學究某困於場屋﹐其妻以抑鬱而亡。其夫挽之云「苦我半生﹐可憐舉案荊妻﹐先歸天上﹔祝卿再世﹐不遇登科夫婿﹐莫到人間。」詞意甚佳﹐膾炙人口。吾鄕諭采臣庶常爲湯惇甫相國婿﹐夫人賢淑知書。庶常新納一姬﹐頗有怨言。傳誦此聯時﹐夫人從而論之曰「聯語固佳﹐若攺『登科』二字爲『多情』﹐則更勝。」庶常啞然曰「恐閨中人又怨不登科也。」夫人面頳語塞。

吳竹莊中丞善制楹聯﹐名重一時。其挽吳鶴山封翁云「本是同族弟兄﹐當年論事論心﹐每到難時憐故我﹔試問吾鄕父老﹐此後任勞任怨﹐更從何處覓斯人。」封翁居鄕﹐見義必爲﹐中丞微時亦受其惠﹐故云。

侯文端公仁丁酉典福建鄕試﹐予出其門下。甍於位﹐門人公挽一聯云「匡道統於聖學絕續交﹐誠意正心﹐講席敢參他說進﹔奪我主於國事紛紜日﹐排和議戰﹐明朝無復諫書來。」

沈云軒晉﹐蕭山之名孝廉也。工詩善酒﹐以大挑分發吾閩﹐擢司馬﹐歷署永春﹑龍巖各州﹐並權福鼎。政聲卓著﹐閩人徳之。己未科分校秋闈﹐林錫三學士卽出其門下。以名翰林爲毅廟師。云軒哲嗣兆桂﹐克承父志﹐筮仕閩疆﹐以司馬亦權福邑。後先輝映﹐一時稱之。云軒卒於家﹐其門人公挽以聯云「作帝師師﹐公之桃李徧天下﹔爲民父父﹐膏以黍苗及後人。」

徐樹人中丞宗幹﹐卽先君在齊臬時所薦士也。以大令起家﹐來撫吾閩﹐歷有年所。慈祥忠厚﹐士屬咸愛戴之。同治初年﹐甍於任。楊雪滄浚舍人挽以聯云「是人間父母神明﹐大被萬家﹐遺愛長畱鉅鹿笏﹔徧海內門生知己﹐心香一瓣﹐失聲同哭峴山碑。」又廖執齋廣文驤聯云「五度閩嶠宣風﹐厚澤深仁﹐徳政長畱功不朽﹔三載程門立雪﹐感恩知己﹐淵源授受誼難忘。」中丞蓋嘗五至閩﹐爲執齋叔祖儀卿觀察門下士﹐執齋又出其門下﹐故云。

林軒如外翰鴻翔與姪傅年爲文字知交﹐互相切磋蓋有年矣。姪以浦城教諭庚午送闈﹐病歿於家。外翰挽以聯云「文章千古事﹔肝膽十年交。」蓋姪雄於文﹐久困始售﹐故首句云云。

紀文達公性喜詼諧﹐嘗作《京官》詩數十首﹐一時傳誦焉。有某京卿﹐記名專以道員用﹐文達甚喜之﹐每事必咨詢﹐至不能捨﹐而終老於京卿﹐貧病以死。文達甚悔之。戲挽以聯云「道不遠人人遠道﹔卿須憐我我憐卿。」

吳縣陶太守慶增以翰林起家。道光乙亥﹐爲浙江副考﹐所取多知名士。己酉歲﹐於濟南府任所丁母憂﹐哀毀過甚﹐肝气疾劇而卒﹐年僅四旬﹐其父猶在。歿時自挽云「死而有知﹐應喜慈親仍聚首﹔生何所戀﹐長離老父獨傷心。」聞者悲之。

沈士生孝廉乙輝好學能文﹐尢精楹帖。其挽林錫三學士句云「以身許國不及私﹐力疾而衡文﹐從容而坐化﹐豈眞仙乎非死﹐死固樂矣生柰何﹐妻也子也弗在側﹔惟我相從爲有素﹐因緣則翰墨﹐恩誼則弟兄﹐可憐病望其來﹐來未幾時君又逝﹐醫耶藥耶咎伊誰。」又代其內弟陳澍農廣文春霖云「以文字結主知﹐卅年敭歷淸華﹐軺車銜命﹐講幄宣勤﹐僕僕半生﹐遂以勤勞嬰宿疾﹔惟仁人宜壽相﹐半百光陰荏苒﹐一椽僅蔽﹐二頃難謀﹐蕭蕭淸況﹐博將遺澤付諸甥。」又代友人句云「兩世契交情﹐溯從事丹鉛﹐諸昆親炙多年﹐獲教豈徒身受益﹔一朝悲永訣﹐看公歸素旐﹐伯兄宦羈斯地﹐臨風不獨我傷神。」

陸敬安云「九言挽聯﹐難得佳者。嘗於仁和陳子箴茂才世敬家﹐見其尊人座聯云﹕『蒙二爻以子克家爲吉﹔箕五福得考終命而全。』用經語﹐妙造自然。」

唐明府炳由庶席攺官桃源令﹐歿後有挽之者﹐句云「天上謫仙﹐此去依然參桂署﹔人間隱吏﹐今來何處問桃源。」人皆稱其雅切。

李鶴杉學博日羲之尊人秋霞先生允楓挽聯云「慚未因羣隨謁紀﹔慘於見紹輒思康。」

陸敬安云「先君子薌畇公諱元錞﹐生於先大父秋畦公臨海學署。時乾隆辛丑年也。道光己亥﹐余司鐸臺郡﹐迎養署中。先君子精八分書法﹐求者坌集﹐應之不倦。性嗜花﹐載植盈庭﹐四時燦爛不絕。興至則縱遊巖壑﹐或與二三朋友瀹茗銜杯﹐優遊永日。與人仁恕誠恪﹐周急惟恐不及。甲辰九月﹐以中風疾棄養。臺人士弔者皆哭失聲。投贈挽聯﹐錄其尢者於左﹕山陽郭太守恆辰句云﹕『鱣捨怡情﹐看三徑香多﹐省識人如菊淡﹔鯉庭侍養﹐悵六年吏隱﹐遽聞詩詠莪哀。』長白雙協鎭徳句云﹕『七十載徳望常尊﹐子捨銜鱣﹐濟美克成名進士﹔萬八峯吟蹤重到﹐仙區化鶴﹐歸眞定列上淸班。』武進馮明府翊句云﹕『鶴俸慰桑楡﹐臺嶽重遊﹐六十年前來處去﹔鯉庭茂桃李﹐楹書可讀﹐五千言在歿猶存。』蕭山張學博錫戊句云﹕『名成鯉對﹐誥錫鸞封﹐最愜心鏡水辭官﹐霞城就養﹔閒卽栽花﹐病還作艸﹐忍撇手金英正放﹐墨瀋猶濃。』臨海傅學博兆蘭句云﹕『閱歷徧名區﹐玩水登山﹐七秩精神欣矍鑠﹔笑談聆講幄﹐栽花賭酒﹐五年杖履憶追陪。』臨海洪明府瞻陛句云﹕『隨宦海爲汗漫之遊﹐樽酒常攜﹐中聖中賢﹐無非樂趣﹔就祿養於降生之地﹐名山久住﹐是仙是佛﹐合有前因。』」

陸敬安又曰「余從姊葆﹐伯父彡石公之長女。適同裏歸安丁學博仁咸﹐賢明淑愼﹐三黨交稱。其歿也﹐年僅中壽。彡石公哭以聯云﹕『墮地而半齡失恃﹐提攜保抱﹐端賴重闈﹐想當年教養恩深﹐倘泉下相逢﹐應亦怪爾來太早﹔宜家而眾口稱賢﹐黽勉勤劬﹐克襄內政﹐悲此日死生路隔﹐縱命中有定﹐獨何如我老難堪。』」

陸敬安云「蕭山繆磐谷上捨安邦幕遊臨海﹐有姊卒於家而甥已遠出﹐七年不通音問。其友代作挽聯﹐不當意﹐質之先君子﹐乃爲題云﹕『七載思兒﹐望斷雙魚空墮淚﹔三秋夢豎﹐影拋只雁最傷心。』繆爲嘆絕。又﹐仙居王某治痘有名﹐其戚撰聯贈之﹐屢攺未就。先君子援筆書云﹕『身居仙境成丹易﹔手補天功保赤多。』一時咸嘆爲工切。」

道州何文安公淩漢﹐幼失怙恃﹐家貧﹐刻志勵學。通籍後﹐疊掌文衡。道光辛卯﹐典浙試。後卽督浙學。待士外嚴而內和﹐校閱公明﹐士論翕服。庚子﹐甍於位。海內之贈祭文挽聯者﹐嗣君編錄成集刊之。今摘其尢於左﹕英相國和句云「再世獲傳衣﹐最喜緣深堪歷久﹔三臺期接席﹐那知望切竟成空。」毛伯雨式郇云「累世簪毫﹐方期啟沃酬恩﹐尙克同心作霖雨﹔數旬騑牡﹐豈意春明話別﹐不堪回首望停雲。」曾京卿望顏云「朝露灑遺箋﹐問幾人東閣重窺﹐有子才如蘇右相﹔春明陪末座﹐憶兩載南車親奉﹐前賢悵失鄭司農。」錢給諫儀吉云「淵云大文﹐趙張爲政﹐奮建家風﹐時望兼漢廷數子﹔省臺故事﹐都邑謳思﹐門墻述訓﹐令名傳荊國先賢。」鄂太史恆云「一品荷殊榮﹐文望官聲﹐端謹咸欽臣節粹﹔千秋逢異數﹐崇銜美諡﹐幽冥應感聖恩深。」汪明府仲洋云「踐道一身修﹐貴乎言功者徳﹔易名當代少﹐止於義理曰安。」

康熙辛丑﹐新進士看驗。馬墨麟維翰人本矮小﹐挺立不跪。提督隆科多呵之﹐曰「不料渺小丈夫﹐風骨如許﹗」對曰「區區不跪﹐此奚足見風骨也。」後以給事轉建昌道﹐忤總督直揭部科﹐被逮。復官常鎭道而沒。與盧見曾同年至好﹐並具詩名﹐有「南馬北盧」之目。盧挽以聯云「前輩典型亡北斗﹔中原旗鼓失南軍。」

某記室隨玉尙書麟塞外數年﹐甚見推重。玉卒﹐某乞人代爲挽聯﹐鮮當意者。時平湖張海門太史金鏞以計偕入都﹐爲撰句云「短後記裁衣﹐歷雪窖冰天﹐萬里追隨班定遠﹔長安仍索米﹐剩鳶肩火色﹐九衢慟哭馬賓王。」蒲城相國王文恪公見之﹐極口褒賞。

某太守初以縣令居憂﹐甫服闋﹐特旨授袁州知府。不一月﹐調九江。越七載病沒。蓋居憂時已病﹐寓居維揚﹐竟不能之官。嘗有句云「頭銜已署五湖長﹐遙領匡廬又一年。」比歿﹐齊大令彥槐挽以聯云「一病負殊恩﹐九派滄江懷太守﹔十年成大覺﹐二分明月弔詩人。」

臨安明經葉馨陔先生綏祖學識淵通﹐兼達世故。裏有爭競者﹐以數語解紛﹐皆屈服。嗜酒喜交遊﹐每當良辰令節﹐招集朋好﹐酣飲忘疲。恆出新意﹐爲觴政以娛賓。入其座﹐輒流連不能去。家素封﹐以是中落。晚歲授徒自給﹐心緒郁抑﹐年未六十而卒。其自挽云「半生豪气銷杯酒﹔垂老愁懷托硯田。」蓋紀實也。

蔡太夫人挽聯云「禮重延賓﹐七載倍欽陶母誼﹔訓垂翼子﹐一家齊凜敬姜箴。」

吳谷人祭酒論嶽忠武﹐有一聯最工整﹐句爲﹕「人間鐵案無私﹐請質東南山行者﹔天半神旗髙卓﹐試看大小眼將軍。」警絕。可懸諸楔。

孔宥函司馬挽涇縣包愼伯明府世臣句云「衰白際時艱﹐孤恨荒愁﹐蹈東海而死﹔文章憎命達﹐片言隻字﹐與北鬥長垂。」

嘉慶時﹐董冠橋巡撫粵東。廣州有洋商某﹐素不謹。歿後﹐其子賂其所親﹐爲之呈請從祀鄕賢。董遽以入告﹐輿論嘩然。劉三山孝廉刊刻《艸茅坐論》﹐徧告同人﹐起而攻之。劉訟卒申﹐而吏議論褫。劉沒之日﹐王笠舫大令挽以聯云「艸茅坐論成千古﹔文采風流少一人。」不作一激揚語﹐恰肖劉之爲人。

濰縣陳刺史某官全州知州。咸豐丙辰﹐土寇破城﹐陳死之。事平﹐靈車旋裏﹐道出韶州。時其弟覺民太守應聘方守玆郡﹐設祭於城西光孝寺。汪芙生代郡中僚屬撰挽聯云「先軫此歸元﹐料晉絳英靈﹐颯爽弓刀能殺賊﹔常山悲喋血﹐仗平原家祭﹐蒼涼旌翣與招魂。」語意悲壯激昂﹐足吐忠義之气。

咸豐己卯﹐徐鐵孫觀察拒賊嚴州。六月﹐戰於漁亭﹐官軍潰﹐觀察殉烈焉。訃聞﹐樊昆吾上捨哭而贊之曰「嗟汝鐵﹐何烈烈﹗提孤軍﹐捍全浙。師可潰﹐鼓不絕。援可亡﹐戰不輟。手斫三酋寶刀折﹐漁亭痛灑精血。壯哉先生眞是鐵﹗」聞者無弗破涕爲慰。復制一聯挽之云「自傷白首亡知己﹔我爲蒼生哭此人。」覽者知兩公之交道深也。

翠琴者﹐京師伶人也﹐色藝冠絕一時。咸豐丁巳三月病死﹐其生也在花朝前一日﹐故某公挽以聯云「生在百花先﹐萬紫千紅齊俯首﹔春歸三月暮﹐人間天上總消魂。」

常熟蔣伯生大令因培語喜詼諧﹐罷官後就蔣礪堂相國之聘。相國偶語蔣氏宗派﹐答曰「蓬蓽安敢妄附華冑。相公乃《水滸傳》中蔣門神之苗裔﹔若鯫生者﹐實《金瓶梅》內蔣竹山之後嗣也。」相國大笑﹐不以爲迂。後相國總制三吳﹐以遣責歿於秣陵。客散賓逃﹐喪輀致無人奠唁。大令內不能平﹐爲聯以挽之云「門前但有靑蠅弔﹔冢上行看大鳥來。」論者以爲語𨿽太激﹐然實典切也。

番禺黃壽山上捨廷獻嘗淸明獨遊郊外﹐於榛莽中見一碑﹐文曰「愛姬蠟梅之墓」﹐旁有八九字﹐苔紋斑駁﹐不可明辧。度其情狀﹐似非世遠年湮﹐而宿艸累累﹐諒已無人上塚者矣。感而志之。越日﹐復攜酒脯往弔﹐並制聯挽之。句云「六字碑文﹐誰是多情公子﹔一抔黃土﹐可憐薄命佳人。」又云「僕本陌路蕭郎﹐從來好事﹔卿果章臺柳妾﹐何處招魂。」云云。夜夢一美人來謝。

蘇州顧蘅芷少尹遠成其配沈氏卒﹐傷痛弗勝﹐作《悼亡》詩十首﹐哀艷動人。徐鐵孫觀察挽以聯云「美玉褫顏﹐明珠晦色﹔寶瑟永謝﹐瑤臺頓傾。」蓋集《選》句也。周仲墀太史見之﹐謂徐曰「聯語誠佳﹐惜碩腹龐顏者不相稱耳。」蓋沈偉軀巨趾﹐才與貌違故也。

湖南譚鑫振家極貧﹐工舉業﹐善書法。光緒庚辰﹐以第三人及第。次歲春﹐乞假來浙籌措。中丞固其相識﹐都轉亦其舊東﹐將集貲以助﹐乃抱病未半月而亡。其眷口在家﹐盼歸綦切。去歲臚唱爲念四日﹐今年去世亦卽是日﹐亦可哀也。有同鄕挽以聯云「去年臚唱正今朝﹐開殘閬院名花﹐空回首玉堂天上﹔半月湖山成一夢﹐望斷衡陽歸雁﹐最傷心錦字機中。」

葉杏堤茂才文照篤志好學﹐家貧﹐授徒爲生。晝督館﹐夜乃自課﹐恆達旦不寐。每應試被放﹐輒哭泣數日。常云「若得登科錄中題名﹐𨿽死何憾﹗」竟以力學得疾卒﹐年未三旬。其友徐瘦生茂才照挽之云「一生只爲名心死﹔六極惟將惡字除。」語極沈痛。

靑田端木鶴田天才穎異﹐髙介絕俗。其所作聯語可誦者﹐如挽溫州林石笥句云「气絕淩雲﹐他日豈遺司馬稿﹔淚傾流水﹐此時先碎伯牙琴。」挽朱雨亭雲﹕「愁寄天邊﹐子始成名身易簀﹔哀傳日下﹐父終遺命世傳經。」

吳柳堂侍禦可讀殉節惠陵。設奠日﹐都中士大夫多有哀挽。祝安伯太守慶年句云「遺疏表孤忠﹐惟一片血誠﹐可格鬼神﹐可質天地﹔幾人擬私諡﹐待千秋論定﹐傳之史冊﹐報之馨香。」

梅小巖中丞每遇期功之喪﹐必自制聯挽之﹐所以親親也。其挽季叔云「期服聽去官﹐猶子比兒﹐嗟我未能行古禮﹔畢生惟好道﹐言坊行表﹐如公端合祀鄕賢。」又挽長兄云「地下見爹娘﹐爲言季子非人﹐不孝不弟﹔雲間逢父老﹐共說宰官愛我﹐廉善廉能。」中丞昆仲四人﹐行居季。其長兄曾令吳中﹐中丞時已屏藩白下。

胡文忠公勘定東南﹐功在垂成。時文宗龍馭上賓﹐公於軍中積疾聞耗﹐疾劇而卒。厥後羣醜殄滅﹐曾文正公推以首功。挽聯云「吳會未平﹐是先帝與藎臣臨終遺恨﹔楚材方盛﹐願後人繼我公不世勛名。」可謂誠服矣。

凡語皆有懺﹐吉凶晦吝﹐如揲蓍灼龜然。《嘯亭雜錄》云「都中得簡齋老人手函﹐有『從此雁杳鴻飛﹐望長安如在天上』之語﹐方訝其不祥﹐未幾而訃音至。蓋衰气相乘﹐有流露於不及覺者。曾文正相國甍﹐吳竹莊挽聯云﹕『二十年患難相從﹐深知備極勤勞﹐允矣中興元老﹔五百里倉皇奔命﹐未獲親承色笑﹐傷哉垂暮門生。』語气頹喪﹐不數月間而中丞繼卒矣。」

陸敬安曰「伯父彡石公曆官郡守﹐淸而不刻。捐館後﹐知交挽章極多。同邑孔梧卿學博廣覃題聯云﹕『典郡矢淸廉﹐歸裝片石﹔論詩重忠孝﹐大集千秋。』語最警切。」

杭州吳布衣彭年遊幕中州﹐才名藉甚。天津邵烈婦爲志盧茂才之室﹐結褵一載﹐茂才卒﹐烈婦於七七之期自經於茂才死所。一時文人俱賦詩哀之。吳挽以聯云「蝴蝶有情同入夢﹔鴛鴦到死不分飛。」見者推爲絕唱。

陸憩云比部奭棠爲余述挽聯二則﹐語極淒切﹐未詳何人所撰。一系姪婿挽叔嶽雲﹕「自丈人峯頹﹐難弟難兄﹐棣萼一庭悲夜雨﹔看羊公碑在﹐斯民斯土﹐棠陰百里泣秋風。」一幕友挽居停主人一聯云「我來陳榻猶懸﹐可憐宦況蕭然﹐那有餘貲歸旅櫬﹔公在崇祠已建﹐但得官聲如此﹐應無遺憾到泉臺。」

刑友楊鏡帆﹐浙江名幕。靳迪臣守衢﹐延致幕中﹐相處歡洽。每談公事﹐輒至中夜。一夕夢楊君歸裏﹐作一聯以寄之云「硯艸猶存﹐空憶芙蓉秋水度﹔琴音忽渺﹐難忘風雨對牀時。」醒而大驚﹐以爲不祥。未幾而楊君捐館﹐卽以此作挽。

林氏胞姊去世﹐兄弟諸姪合撰一聯以挽之﹐句云「姊妹中爾最多才﹐只自因女嫁男婚﹐百感攢心成一病﹔弟兄輩近無善狀﹐莫慘說生離死別﹐九原忍淚慰雙親。」雜綴

咸豐癸丑﹐金田逆匪竄擾江右﹐鄱陽沈槐卿大令嬰城固守﹐誓以身殉。死之日﹐於衣帶間得一聯云「二十年讀書﹐二十年作宦﹐取義成仁﹐擔得起綱常兩字﹔進無以助援﹐退無以固守﹐孤忠效死﹐羞對此章貢雙流。」從容就義﹐大節凜然﹐人以之方文天祥雲。

「武侯讀書﹐大意略觀﹐是講求經濟﹔淵明鼓琴﹐不求甚解﹐乃涵養性情。」不但字句好﹐對亦好。

西湖詩僧小顚預治槥具﹐署一小扁曰「呵呀」。又於牀際揭一聯曰「老屋將傾﹐只管淹畱何日去﹔新居未卜﹐不妨小住幾時來。」其風趣如此。因憶予有所親於壁懸一扁曰「待死室」﹐其行蹤正相類也。

京都廟市﹐惟東城隆福﹑西城護國二寺百貨具陳﹐目迷五色。王公巾幗亦復往遊。昔鮑西岡有一聯云「三市金銀器﹔五侯車馬塵。」足括廟市之勝。

京都後孫公園相傳爲孫退谷別業﹐前爲安州陳尙書第﹐後有晚紅堂﹐吳白華司空官翰林時賃居﹐公宴座師王文莊公。戲臺聯最佳﹐句云「地近春明﹐憶當年甥館淸娛﹐幾聽後堂絲竹﹔」對云「序先秋禊﹐慶此日師門暇豫﹐共陪髙閣襜帷。」蓋宅本爲茶陵彭大司馬維新舊第。公乙丑及第﹐於此贅姻。宅後一園﹐有林木亭榭﹐沈云椒侍郎寓焉。有簡韻堂聯云「匝地淸陰三伏候﹔參天老樹百年餘。」

戴菔塘《藤陰雜記》云「座師王文莊公初寓韓家潭﹐七月廿五日生辰﹐每於中秋前後張樂邸第﹐燕乙丑同年及門生。其戲臺聯最爲精切。憶己丑歲則云﹕『十七夕彩滿蟾宮﹐賡隔夜霓裳舊曲﹔』對云﹕『念五載班聯鵷序﹐萃當年蓉鏡羣仙。』庚寅歲則云﹕『壽宇覃禧﹐借緱山鶴舞餘籌﹐更譜瑤笙諧鳳侶﹔』對云「晚香勵節﹐集蓬島鵷班舊侶﹐重翻霓羽侑鸞觴。』」

黃仲鸞觀察曰「余以同知從事江寧釐務﹐兩載矢公矢愼﹐卒以絲捐兩歧撤差。蓋爲人所構﹐予不受過也。卸差日﹐曾撰一聯以志感。有詢顚末者﹐卽以此聯報之。句云﹕『傷心三字莫須有﹔回首一官歸去來。』」

又曰「余通籍垂二十年﹐回首西淸﹐如在天上。攺官入浙﹐春日制桃符疥於壁﹐句云﹕『北闕詞曹多後輩﹔西江文節是先臣。』誇詡之詞﹐吾知過矣。」

戴文節云「梁子恭﹐名敬事﹐杭州人。道光乙巳﹐余候補翰林學士。伊方爲編修﹐充禮闈房考。語余曰﹕少年屢作一夢﹕夢過杭城仙林橋﹐至白蓮寺殿旁﹐有一小門。入門﹐則滿院皆花﹐而花未開。中一屋﹐其左若臥房者﹐上有牀榻。近窗一案﹐余必於案上覓朱色物﹐覓得卽醒。夢夢皆同﹐朱色物各異。有時夢見空案無物﹐案乃朱漆。最後見滿院花俱開﹐不欲入舊屋﹐入旁一屋﹐闃寂無人﹐懸一額曰『夕照室』。楹帖曰﹕『水定原無影﹔山空不住云。』嗣後遂不復夢。」

吳縣石琢堂先生去官家居﹐以耋歲雋才提倡風雅。家大人藩吳時﹐常與文字往返。每宴集﹐呼余輩出見。時余方十四歲﹐頗蒙噢咻獎勸﹐亦時以聯箑請書﹐彼時早知「獨學廬」之名也。哲嗣同福官浙江太守﹐𨿽兩代外宦﹐固無餘貲。當道光初年時﹐築祖墓方湖邊。對向有陶冶者﹐適與正衝﹐陰陽以不利議去之﹐先生曰「損人利己﹐吾不忍爲。況吾亦未必不利。」欲聽之。時太守公亦動於術家言﹐頗不自安。迨墓成﹐先生以一聯書於墓碑云「有地在心﹐不求風水好﹔無田亦祭﹐只要子孫賢。」義兼勸戒﹐合族安之。其盛徳爲一時所推重云。

甘肅某令饒有資財﹐性情愚詐﹐𨿽粗識之無﹐而好與文人交。凡公車北行者﹐必厚贈之。故登鄕榜者利其財﹐紛紛投刺稱門人焉。一日﹐有客謁而問云「見門前泥金滿壁﹐悚然起敬。君家桃李何其盛耶﹖」某沈思良久﹐答云「賤園惟梅花多株﹐並無處可種桃李樹。殆君誤記耶﹖」又一日邀客作樗蒲戲﹐客有叔侄二人﹐素與莫逆﹐因事不至。友人代函達云「某某竹林﹐家適有事。」後某晤其侄﹐竟以『竹林」呼之﹐意其號爲『竹林」也。有人嘲以聯云「自慚無地栽桃李﹔到處逢人說竹林。」某出示同僚﹐無不噴飯。

校官爲冷宦﹐自撰楹聯﹐或嘲或諷﹐多有可發一噱者。傅芝堂學博句云「百無一事可言教﹔十有九分不像官。」此聯早膾炙人口矣。屠筱園教授所書聯語﹐則云「教無所教偏稱教﹔官不成官卻是官。」自嘲中卻有身分。陸定圃教授則云「近聖人居大門徑﹔享閒居福小神仙。」亦有味。沈秋河司訓門聯云「讀書人惟這重墻門可以無妨出入﹔做官的當此種職分也要有些作爲。」則稜稜風骨﹐讀之令人肅然起敬。

仁和姚平泉光晉﹐道光乙酉舉人﹐以勾股算術受知阮文達相國。八試禮部不第﹐選上虞教諭。訓諸生以經義。每歲科試﹐他廣文於新進諸生齗齗如也﹐惟先生獨否。故虞人𨿽婦人孺子無不知先生之賢者。每言及﹐不稱其官﹐輒曰「姚菩薩」云。先生嘗夢至一處﹐四山若立壁﹐上有瀑布。有老僧出迎﹐醒而異之。因繪一《夢遊圖》﹐賦詩志之。及到上虞﹐聞仙姑洞有瀑布﹐往遊焉﹐則依然夢境也。乃自謂前生爲此山老衲﹐復繪一《獨立圖》﹐自題聯句云「了他過去因緣﹐偶然遊戲﹔還我本來面目﹐自在逍遙。」年八十一卒。卒之前一日﹐忽有兩燈自中門入﹐家人咸見之。詰問「誰何」﹐則無人焉。燈亦遂不見。去來有自﹐菩薩之名不虛得矣。

沈鹿坪題某道士居云「受錄開宗﹐千秋香火人間世﹔棲眞卜築﹐一室煙霞物外身。」

陸敬安曰「桐鄕徐瘦生茂才終身不娶。自署其棺曰『獨室』﹐並題聯云﹕『埋憂待荷劉伶鍤﹔行樂先題表聖詩。』先君子於臺州購得嘉木﹐制爲棺﹐題曰『止止居』。書聯云﹕『一生悠忽少壯老﹔萬事脫離歸去來。』」

汪龍莊大令輝祖先爲刑幕﹐書聯座右云「苦心未必天終負﹔辣手須防人不堪。」近有人贈幕賓聯云「求其生不得則無憾﹔勿以善之小而弗爲。」語亦警迫。

歙縣鮑蒃飲先生曾刻《知不足齋叢書》。乾隆開四庫館﹐獻書七百種﹐蒙賜舉人﹐可謂極稽古之榮矣。所刻叢書﹐校訂精審﹐風行海內﹐藝林寶之。自撰聯句云「與其私千萬卷在己﹐或不守之子孫﹔孰若公一二冊於人﹐能永傳諸奕禩。」今其孫曾輩以書爲業﹐奇編寶笈﹐價重連城。子孫蓋猶食其報云。

歸孝儀宮詹允肅授順天主考官時﹐守正不阿﹐一秉至公。榜發﹐下第者譁然肆詆﹐冀興大獄。時蔚州魏敏杲公象樞以國端重望﹐至宮詹邸第門外行四拜禮﹐曰「我爲國家慶得人。」復賦詩以紀事﹐謗者乃息。見其大門聯句有云「絕夤緣奔競階﹐務專求實學﹔杜浮言誇張習﹐要不采虛聲。」

世傳史文靖公相府親迎者有牌一對﹐一曰「身經四萬日」﹐一曰「眼見三百孫」。或曰「卽其聯也。」未知確否﹐姑錄存之﹐以助美談。

曩歲客遊五羊城﹐見城隍廟對過有南昌茶館﹐一對句云「半榻夢剛回﹐活火初煎新澗水﹔一簾春欲暮﹐茶煙細颺落花風。」

二月十六日爲明張麗人誕辰。增城何一山桂林嘗於是日冒雨招同輩往百花冢﹐以淸酒酹其墓﹐並書以聯云「一抔香土花仍放﹔二月芳辰雨未晴。」

漢軍王兆鸞者﹐慕養生之術﹐於粵秀山下自墾場圃﹐畜魚蒔蔬以爲食﹐不出柴關者近二十年。偶記其門聯云「曉煙貼地魚盈浦﹔空水沿籬韭出畦。」陶然自得之槪溢諸言表。

香山鄒蔭泉中翰大林辟「杏林莊」於珠江之南﹐實未嘗有杏也。道光乙巳﹐何靈生孝廉自京師歸﹐貽杏一本﹐種閱五載﹐花始發。遂治酒﹐招同人賞之。番禺陳棠溪儀部其錕於花前制一聯懸之﹐句云「種來香國當三月﹔聘得金臺第一花。」數千百年來未聞有杏花﹐今始見之﹐誠盛事也。按﹕吾閩亦無杏花﹐想同一地气太暖之故。擬他時添植此種於敝園。

山陰張陶庵茂才岱﹐豪士也。家蓄梨園數部。上元日﹐於演武場結巨臺場﹐大演徽昆各戲﹐凡三晝夜。所有百戲檔子無不登臺搬演﹐所費不下萬金。其叔蘊生大書一聯於棚柱云「果證幽明﹐看善善惡惡﹐隨形答響﹐到底來那个能逃﹔道通晝夜﹐任生生死死﹐換姓移名﹐下場去此人還在。」又一聯云「裝神扮鬼﹐愚蠢的心下驚慌﹐怕當眞也是如此﹔成佛作祖﹐聰明人眼底忽略﹐臨了時還待怎生。」蓋當日所演者系《目連救母記》及《西遊》諸鬧戲﹐故其聯語如此。

廣州諸妓妝閣中﹐其楹聯頗多﹐佳句皆貼切其名。如「小姑」﹐云「小喬夫婿英雄裔﹔姑射仙人綽約姿。」「秀云」﹐云「南部煙花誰夕秀﹔東坡侍妾是朝云。」「轉好」﹐云「對月轉思殘醉後﹔看花好待晚妝時。」「琴仙」﹐云「琴心未許調司馬﹔仙骨何緣肖媚豬。」「連彩」﹐云「連環唐苑綢繆印﹔彩縷齊宮續命絲。」「愛玉」﹐云「愛我品題誇絕代﹔玉人聲價重連城。」「小淩」﹐云「小海歌喉珠一串﹔淩波微步玉雙鉤。」「月香」﹐云「月借眉痕秋淡處﹔香銷心字夜深時。」「憐采」﹐云「憐他楊柳春深後﹔采得蘋花露下時。」「小鶯」﹐云「小小名猶傳樂府﹔鶯鶯生本屬詩人。」拆字巧不可階。又有以意貼切者﹐如「柳笙」﹐云「鶯邊煙重春無力﹔鶴背云寒月有聲。」「亞妹」﹐云「闌干碧玉都成字﹔樂府靑溪舊有名。」「閏桂」﹐云「桐葉喜添花下影﹔木樨羞竊月中香。」「阿二」﹐云「顧影只輸花第一﹔問名未到月初三。」「阿女」﹐云「如意不勞多著口﹔媚人須要放開眉。」「金桂」﹐云「顧爾常依金粟佛﹔有人來證木樨禪。」「鈴卿」﹐云「但願瑟琴調子細﹔再休風雨聽郎當。」「十五」﹐云「蟾光卻愛團圞夜﹔鸞韻分拈上下平。」「小姑」﹐云「彭郎磯畔人無兩﹔蔣帝祠邊妹第三。」俱見匠心。更有亞三者﹐呂﹑周二人先後狎之。或戲爲聯語云「亞欄柳軃鶯調呂﹔三徑花嬌蝶夢周。」尢妙﹐不可思議。

隱士萬斛泉﹐湖北興國州人。生平以朱子小學曁《近思錄》爲宗﹐尢精研《大學衍義》。與其徒宋鼎﹑鄒金粟結茅山中﹐讀書講道﹐不求仕進。會賊大至﹐猶正襟端坐﹐歌誦不輟。賊皆引退。中丞胡公林翼特爲薦舉﹐奉旨賞七品頂帶。宋﹑鄒兩人賞八品頂帶。此咸豐丁巳年事。大吏贈以聯云「絳帳一時培後輩﹔黃巾三捨避先生。」此誠難副之盛名﹐亦國家非常之曠典也。

道光癸巳﹐越南國王差官阮煥乎文章﹑李鄰芝文馥﹑黃健齋炯﹑黎受益文謙﹑汝元立伯仕等護送失風兵船回粵東。錢塘繆蓮仙茂才艮因招五人集珠江﹐作中外羣英會。把酒論文﹐極歡而散。黃有聯十四字句云「也知文士以文會﹔不意此生來此州。」

康五者﹐都門買估衣家也﹐詼諧善謔。以廉值買得一古聯﹐紙色黑暗而無題識姓名﹐其句云「靑瑣花輕重﹔銀橋柳萬千。」廉玉泉秋曹過而愛之﹐斷其爲文衡山之筆。適銘東屏大令乘款段出宣武門﹐廉呼而示之曰「此待詔墨寶也。」銘大哂曰「此廊房戴本義之作僞﹐以藥水染紙﹐遂似數百年物耳。實不值百錢也。」廉不能平﹐大相詬詈﹐一市粲然。康和解之。廉卒以三千買歸。

嘉應李秋田明經光昭﹐其徳配某氏號紅蘭館主﹐工集古。嘗取禊帖集楹聯數十﹐爲一時傳誦。余記其尢雅者﹐如﹕「萬年觴有淸和气﹔一品集無時世文。」「老竹當風生古趣﹔幽蘭臨水抱閒情。」「品齊日觀云亭峻﹔气與風蘭水竹淸。」皆流麗可喜。

武進湯緯堂大令大奎﹐雨生都督之祖也。乾隆癸卯﹐宰鳳山縣。值林爽文之亂﹐與長子荀業同日遇害。咸豐癸丑﹐洪秀全竄入金陵﹐雨生都督適居城中﹐又闔門殉難。今已入祀昭忠祠。有以「三世黃封﹔一家碧血」爲聯者﹐眞古今罕有之奇烈矣。

嘗見某家榜其門曰「老驥伏櫪﹔流鶯比鄰。」蓋左爲馬房﹐右爲妓院﹐故云。集句之工﹐眞天造地設。

仁和馬慶孫者﹐秋藥太常之猶子也。襆被來粵﹐舟出豫章﹐夜泊生米潭﹐遂爲盜劫﹐行李一空。時劉蘭簃方建臬南昌﹐馬趨控之﹐所呈失單﹐不過書畫玩物。劉嗤之﹐馬作色曰「失單中有鄭板橋楹聯﹐先人性命寶也﹐務乞追償。他則惟命是聽。」劉憫其愚﹐檄縣嚴緝。未三日﹐果於貨擔間得之。其聯曰「飄風作態來梳柳﹔細雨瞞人去潤花。」劉流連觀之﹐笑曰「無怪此老之齗齗也。」

道光中﹐廣州僧某常與鄰婦通﹐事覺﹐勒令還俗。有贈以聯云「旣已摩頂庵中﹐宜守空王戒律﹔何故畫眉窗下﹐偏學京兆風流。」或謂和尙不妨好色﹐蓋多情乃佛心也﹔道士不宜好色﹐蓋太上忘情也。

沙三者﹐蘇州人﹐嘗於端陽觀競渡﹐一日之內﹐手散萬金﹐人因呼爲「沙三標子」。家遂中落﹐僅餘五百金﹐復於中元廣招僧道爲盂蘭盆﹐大施口食。糝米爲團﹐雜以胡麻﹐筐承車載﹐堆塞道路。四方乞丐聞風奔赴﹐以數萬計。髙結香龕﹐顏曰「麻團勝會」。自撰楹帖云「三標子現身說法﹔大老官及早回頭。」事畢﹐五百金告罄﹐以衣質靑蚨一串爲生計資。日持歌板﹐市麻團於里巷﹐有向其購者﹐歌一曲以侑食焉。未幾死。此亦宇宙間畸人也。

廣州素無戲園。道光中﹐有江南人史某始創慶春園﹐署門聯云「東山絲竹﹔南海衣冠。」其後怡園﹑錦園﹑慶丰﹑聽春諸園相繼而起﹐一時裙屐笙歌皆以華靡相尙﹐蓋亦升平樂事也。

董文恭相國誥﹑曹文正相國振鏞﹐嘉﹑道兩朝名臣也。文恭盛徳偉望﹐朝野欽仰。嘉慶十八年﹐天津教匪林淸遣賊入禁城爲亂。時上幸熱河﹐聞變﹐近臣有以暫行駐蹕之說進者。文恭隨行﹐力請回鑾﹐繼以涕泣。而文正在京師﹐於亂後一味鎭靜﹐時以庸碌短之。有無名子撰一聯嘲之云「庸庸碌碌曹丞相﹔哭哭啼啼董太師。」二公聞之﹐笑相謂曰「此時之庸庸碌碌﹐頗不容易。」文恭初加太子太師銜﹔文正公初入閣﹐有尊以「太師丞相」之稱者。兩公笑辭曰「賤姓均不佳。」後二公皆加太傅銜﹐而皆爲丞相。

繆蓮仙﹑湯春生集四子書爲對﹐自二言至十餘言﹐固云美備矣。近復見一集對云「身修而後家齊﹐家齊而後國治﹔天時不如地利﹐地利不如人和。」亦殊穩稱。

《明良記》云「胡明善附張羅峯。羅峯以彗見獲罪去任﹐而明善亦以石碑事謫戍。時有以春聯揭明善門者﹐云﹕『白石出西山﹐胡明善災從地起﹔彗星見東井﹐張孚敬禍自天來。』」

錢塘張太史曰銜學優品懋﹐通籍後不與當道往還﹐樵蘇不繼﹐蕭然自得。題聯於堂曰「相對半牀書﹐冀漸臻聖域﹔但啜一甌粥﹐誓不入公門。」

太倉王相國掞之督學浙江﹐取士公明﹐人有「窮通翁」之謠言﹐所取皆寒士宿學而能文者也。後湖北李某來督浙學﹐不喜典重文字﹐好取短篇。士之美秀者﹐拔置前列﹔貌不揚者﹐𨿽已入彀﹐必摘其文中疵累黜之。有私張一聯於大門云「文宜淺淡漧枯短﹔人忌鬍麻黑胖長。」𨿽卽時撤去﹐而已不脛而走矣。

靳迪臣觀察云「衢州正誼書院在府署前﹐與郡廟並峙﹐堂宇久荒。履任後﹐籌款興修﹐並爲生童加增膏火﹐課期親往扃試。撰一聯懸之講堂﹐云﹕『隔院警晨鐘﹐願諸生日就月將﹐名下不虛華國選﹔望衡瞻夏屋﹐幸五邑刑淸政簡﹐公餘來聽讀書聲。』」

明太祖優任陶安﹐賜門帖子曰「國朝謀略無雙士﹔翰苑文章第一家。」此惟劉基﹑宋濂乃足以當之。安嘗自謂謀略不如基﹐學問不如濂﹐語非謙也。劉﹑宋晚歲帝眷寢衰﹐而安獨以禮遇終。余按﹕基卒於洪武八年﹐濂卒於洪武十四年﹐而安卒於洪武元年。然則安亦幸而早亡﹐得以保全恩寵耳。

倪烈婦﹐仁和王通甫女也。年十七﹐嫁東裏倪徳昌﹐三月而寡。謹事舅姑不衰﹐閱八年﹐舅姑以家貧欲嫁之﹐陰納聘﹐行有期矣。先一日乃告之﹐婦佯諾﹐卽晚檢半臂一﹑耳環一以與姑曰「是猶足爲數日養。」夜半投於河。遲明父至﹐述夫婦同夢女歸﹐以死告﹐且謂﹕「上帝命爲河神﹐無苦也。」方共駭愕。裏中譁傳太平橋河有屍﹐被髮蒙面﹐上下衣密縫﹐視之則婦也。凡溺者男覆女仰﹐而婦屍獨覆﹐人莫不異之。此道光八年四月事也。九年﹐詔旌其門﹐里人爲葬於棲霞山下。趙茂才之琛題聯句於華表云「碧水冷銀瓶﹐祠近嶽家追孝媛﹔靑山標石碣﹐墓臨孫氏聚貞魂。」

桐鄕馮柯堂中丞鈐歷官楚﹑皖﹐有惠政。撫皖時﹐於後圃蒔梅及蔬果﹐顏曰「菜根香」。題聯云「爲卹民艱看菜色﹔欲知宦況問梅花。」誦之可想其志趣。

烏程閔公鶚元巡撫江蘇日﹐值奉命議李昭信相國之罪﹐公探知上意﹐以「議功議貴」爲言﹐李得末減。公後坐弟累﹐降三品頂帶。吳人爲之聯云「議貴議功﹐一言活昭信中堂﹐難逃靑史﹔僞仁僞義﹐三品畱江蘇巡撫﹐無補蒼生。」蓋公初撫皖時﹐矯情飾詐﹐袁簡齋譏爲「荊公緒餘﹐貽害蒼生」。或有謂其過當者。及撫吳﹐則一派作僞﹐始服其先見焉。

婺源王葑亭通政友亮謝人惠玉如意聯云「人生幾事如意者﹐舉世憂其名﹔君子於玉比徳焉﹐良工琢爲器。」語頗雋妙。

陸敬安曰「凡上官所到之處﹐僚屬無不先往伺候。其出入名曰『站班』。故需次會垣者﹐奔走僕僕﹐幾無暇日。余在楚北時﹐同僚靈寶許明府虎拜嘗攺翰林口號『一年事業惟公會﹐半世功名只早朝』二句云﹕『終朝事業惟跑路﹐畢世功名只站班。』又戲作聯語云﹕『寒城跑路﹐滿面尖風﹔古廟站班﹐一身明月。』蓋紀實也。」

會稽王笠舫大令衍梅工詩﹐嘗謁掌教奉賢陳古華太守廷慶﹐適有饋江瑤柱者﹐太守曰「子能爲我用『饞』字韻賦此﹐當烹以酌子。」因押全韻成詩﹐其警句云「升沈一柱觀﹐闔辟兩當衫。」太守嘆賞之﹐遂命歌者奉觴以酬之。大令豪於酒﹐飲至夜月已升﹐而興未已。自撰聯句云「與月樂天花樂地﹔將詩驚鬼酒驚人。」意特奇崛。

州縣署舊有聯云「最防官折兒孫福﹔難得人稱父母名。」語意警切。嘉慶間﹐秀水邑令某初至﹐頗有仁聲﹐士民贈以扁云「民之父母。」未幾攺操﹐廣通賄賂。或於其扁側題一聯云「漫道此之謂﹔誰知惡在其。」後被劾去。

黃九煙周星崇禎庚辰進士﹐性情簡傲。嘗遊嘉善﹐遇一人負薪過市﹐口作吟哦聲。揖入﹐詢其姓名﹐曰「崔姓﹐名金友。」因誦其詩。五言云「花落無人徑﹐雲飛到處山。」七言云「因風去住憐黃蝶﹐與世浮沈笑白鷗。」室聯卽此。又「吟思白墮傾家釀﹔坐對靑山讀異書。」此則揭諸堂宇。自號「樵隱」。黃驚異﹐因與定交。

周南卿茂才幼以神童名﹐嫻吟事﹐家貧客遊﹐足迹半天下﹐所至名公卿爭迎之。著有《抱玉堂詩集》。其聯句亦雋秀﹐如三十初度聯云「家累催人兒女大﹔名場責我友朋多。」挽吳谷人祭酒聯云「湖山气並文章秀﹔天地恩容出處寬。」語皆俊拔。

京師滑稽者好以聯語肆其譏評﹐如咸豐初﹐庚申之際有聯云「爲小相﹐予欲無言﹐則將焉用彼相﹔有世臣﹐是可忍也﹐今之所謂良臣。」其時又有一聯云「五日內三相淪亡﹐眞假革殊途﹐一老一病一冤枉﹔兩月間四夷賓服﹐戰守和異議﹐半推半就半含糊。」三相者﹐一爲裕相國泰﹐老甍於位﹔一爲杜公諤文正相國﹐父以子貴﹐假相也﹐疾卒﹔一被同人陷害罪無名目之相國耆英。下聯則斥言時事而已。

唐子畏寅一字伯虎﹐號六如﹐謂取佛氏之說﹐乃蘇門公嘯有六如﹕一如深溪虎﹐一如大海龍﹐一如髙柳蟬﹐一如巫峽猿﹐一如華邱鶴﹐一如瀟湘雁。子畏旣廢棄﹐聯云「一失腳成千古笑﹔再回頭是百年人。」又絕句云「五陵鞍馬少年鮮﹐三策經綸聖主前。零落而今轉蕭索﹐月明胥口一簑煙。」所用大門聯曰「龍虎榜中人第一﹔煙花隊裏醉千場。」

靳迪臣云「京都粵西會館在鸞慶胡同﹐爲會試公車棲息之所﹐同鄕公宴亦在此。近因擴充規模﹐建設戲臺。落成時撰一聯云﹕『漸展鴻規﹐睹竹苞松茂之才蔚起巖阿﹐尢冀廈廣千間﹐顏歡寒士﹔式歌燕喜﹐盼五嶺三江之彥偕來日下﹐同聽陽春一曲﹐酒飲鄕人。』」

靳迪臣藏有《泉州府萬安橋碑》﹐殘缺多字﹐不能成幅﹐因集作楹聯。八言云「王道扶翼﹐萬年有紀﹔皇圖廣大﹐四海不波。」五言云「太守二千石﹔道宗五百年。」客來觀者﹐不知爲何帖。惟予一望則知爲蔡端明之《萬安橋碑》﹐蓋固習見者也。又予同懷兄平仲嘗集字八言一聯云「守始圖成﹐以翼其善﹔造義繇道﹐不求諸人。」

昆山歸元恭﹐狂士也。家貧甚﹐扉破至不可闔﹐椅敗至不可坐﹐則俱以緯蕭縛之﹐遂書其匾曰「結繩而治」。又除夕嘗署其門云﹔「一槍戳出窮鬼去﹔雙鉤搭進富神來。」其不經多此類。時人號歸癡三。

楊大年﹐年十一﹐太宗召對便殿祕書省正字﹐且謂﹕「卿離鄕裏﹐得無念父母乎﹖」對曰「臣見陛下﹐一如見臣父母。」上嘆賞久之。初入館時﹐年甚少。故事﹕初授館職﹐必以啟謝執政。時公啟內有曰「朝無絳灌﹐不妨賈誼之少年﹔坐有鄒枚﹐未害相公之末至。」執政曰「此可爲楹帖。」

明姑蘇鄢天澤好摘人詩文句字供姍笑。偶讀瞿文懿《王立於沼上》文﹐訝曰「沼固惠王地也﹐彼何得言所立非其地﹖」誦詩至「流鶯啼到無聲處」﹐卽曰「啼則有聲﹐何得謂無聲﹖」諸所戲侮﹐類皆如此。一日獨坐﹐有靑衣二人捽之去。至一所殿宇﹐天澤跽階下﹐遙見柱帖云「日月閻羅殿﹔風霜業鏡臺。」始知已死。王問天澤曰「汝知過否﹖」因引業鏡照之﹐俱得其罪狀﹐了如指掌。王復命靑衣人引天澤還陽世﹐道其事。比出門﹐天澤又謂靑衣人曰「屬見柱帖﹐政自不佳。何獨閻羅殿有日月乎﹖」靑衣怒曰「汝尙敢爾爾﹗」抶之去﹐俄蘧然醒。

偶句有多用虛字者﹐亦自生動可喜。如﹕「翁之樂者山林也﹔客亦知夫水月乎﹖」「不可以風霜後葉﹔何傷於月雨餘雲。」「何艸不黃秋以後﹔伊人宛在水之湄。」皆巧雋﹐別爲一格。

有一筆客自誇其制工精實﹐必由一手﹐且不以他毫雜入混充。一日生子﹐丰碩肥胖﹐或戲之曰﹔「尊店筆誠好﹐選料加功﹐無雜毫穎。此言的可信﹐安得不佳乎﹖」時有書賈負書至﹐以一子自隨﹐酷似其父。眾熟視之曰「原板初印﹐不走丰神﹐其非翻刻贗本可知也﹗」一人大笑曰「各有八字可爲對也。」

宋人薦陣亡將士疏﹐其工者可作聯語。如雲﹕「馬革裹屍﹐深負公等﹔虎頭食肉﹐彼何人斯﹖」又云「戰河南﹐戰河北﹐毋忘此日精忠﹔出山東﹐出山西﹐再作明時將相。」造語眞摯﹐九原應有感激涕零者。

南畿福藩當國﹐穢徳彰聞。有書聯於東西長安門柱云「福人沈醉未醒﹐全憑馬上胡謅﹔幕府凱歌已休﹐猶聽曲中阮變。」又云﹔「福業告終﹐只看盧前馬后﹔崇基已毀﹐何勞東捷西沾。」又書馬士英堂中云「闖賊無門﹐匹馬橫行天下﹔元凶有耳﹐一兀直搗中原。」福人指福王。阮大鉞喜倚聲﹐時爲兵部報捷﹐故「幕府」云云。盧前﹐盧九徳也﹔馬后﹐馬士英也。東捷﹐張捷也。西沾﹐李沾也。闖﹐士英也。元凶有耳﹐阮也。

秦檜在相位﹐建「一徳格天閣」。有朝士賀以偶句云「我聞在昔﹐惟伊尹格於皇上﹔民到於今﹐微管仲吾其左袵。」俊偉髙華﹐自是佳文字﹐而其人大不稱也。

長白祥�圃﹐乾隆丙辰進士﹐由工部主事累官至布政使。嘗作酒聯詩云「送客船停楓葉岸﹔尋春人指杏花樓。」人盛傳之。後酒家卽以此聯榜諸門﹐而生意愈鬧矣。

余仲兄平仲公﹐咸豐庚申在蘇屢遭賊寇。旋裏﹐家已中落﹐日惟以灑自解窮愁﹐絕不問生人產。廳事聯句云「隨遇而安﹐素患難行乎患難﹔與人無忤﹐呼馬牛應以馬牛。」遷居洗銀營﹐又名梯雲裏﹐年來𨿽處貧﹐而子侄登科不一而足。自榜大門聯云「銀無可洗﹔云尙能梯。」

閩中酒館有聯云「有同嗜焉﹐從吾所好﹔不多食也﹐點爾何如﹖」詼諧

阮文達公平蔡牽﹐得其兵器﹐悉熔鑄秦檜夫婦﹐二人追悔口吻﹐其一系秦檜頸上曰「咳﹐僕本喪心﹐有賢妻何至若是﹖」其一系王氏頸上曰「啐﹐婦𨿽長舌﹐非老賊不到今朝﹗」公謁廟時見之﹐不覺失笑。

黃仲鸞觀察曰「『文章本天成﹐妙手偶得之。』信然。相傳鄕裏有一富翁﹐丰於財而盲於目﹐平日性气不和﹐每齮齕於人。長媳生子﹐以產亡﹐思以一聯悼之。擬作甚多﹐僉不如翁意﹐並云﹕『我不喜許多拗折也。』眾恚甚﹐乞翁自制﹐方謂必得笑柄﹐以博一粲耳。翁乃曰﹕『我不知文﹐俗語可乎﹖』皆應曰﹕『可。』遂從容誦曰﹕『冢婦歸天﹐都道汝兒孫滿目﹔長男喪耦﹐不如我夫婦齊眉。』四座爲之憮然。以不識字老翁道得个語﹐蓋天籟也。」

福建船政局在南門外之馬尾地方新造衙署﹐沈幼丹中丞主其事。頭門聯云「以一簣爲始基﹐從古天下無難事﹔致九譯之新法﹐於今中國有聖人。」其二門聯云「且漫道見所未見﹐聞所未聞﹐卽此格致關頭﹐認眞下手處﹔何以能精益求精﹐密益求密﹐須從鬼神屋漏﹐子細捫心來。」當始事時﹐幼丹頗以爲難﹐深慮事之多掣肘。故於初辦時﹐尋其小故﹐於馬尾擅殺二人﹐實有過當之處。而當道大吏猶不以爲然﹐於吳仲宣制軍尢爲齟齬。制軍由粵東差旋過漳﹐始知幼丹與之不睦﹐自云「福省紳衿﹐若馬尾公者﹐難共事也。」其同行幕友拈七字云「『福省紳衿一馬尾』﹐請諸公對來﹗」久之莫屬。忽聞汀漳龍道朱稟見﹐一友曰「得之矣﹗『漳州道府兩牛頭。』」蓋郡守亦朱姓﹐浙人也。

曩聞潘﹑何二姓結婚﹐潘爲男家﹐何爲女家。女家曰「吾女無所望﹐但願到彼家有飯啖足矣。」男家曰「我亦何望﹐但願媳婦進門以爲抱孫之地。」某賀以對聯云「有水有田方有米﹔添人添口便添丁。」又呂﹑徐二姓結婚﹐呂女有不貞名﹐徐兒好結交匪類﹐不務正業。某嘲以對聯云「呂氏姑娘﹐下口大於上口﹔徐家子弟﹐邪人多過正人。」

蔣伯生大令罷官歸﹐築一園。落成之日﹐其弟某頗不善於其兄﹐題一聯於門云「造成東倒西歪屋﹔用盡貪贓枉法錢。」蔣見之﹐漧笑而已。

近有韓某﹐屢試不售﹐援例爲巡檢司。自署其門曰「說什麼無雙國土﹔不過是從九官兒。」有才而隱於末僚﹐天下人類此者當不少﹐是可慨也。

鎭平黃香鐵釗以大挑知縣攺教職﹐官潮州教諭。後復升翰林院待詔。著有《讀白華艸堂》初集﹑二集﹑三集。某撰一聯贈云「七品八品九品﹐品愈趨而愈下﹔一集二集三集﹐集日積而日多。」語頗風趣。

馮定遠班嗜酒﹐每飲輒酩酊無所知。當學使考試﹐定遠扶醉以往﹐於號中據席酣睡。至放牌﹐聞炮聲然後驚醒。是日《四書》次題爲「今夫弈之爲數」一節﹐因作《弈賦》一篇榜於室﹐曰「五經博士﹔六等生員。」

南海某大史口多土音﹐見賓客輒曰「系系」。土音言「是」曰「系」或戲題以楹帖云「江淮河漢﹔日月星辰。」某大喜﹐而不知其歇後語也。按﹕粵東多用齒音﹐不獨太史然也。

梨園所供奉之神名曰「老郎」﹐不詳其所緣起。或云「後唐莊宗卽神也。」吳江郭頻伽茂才麐詩云「院本流傳已莫詳﹐云誰主者總荒唐。奇兒死入伶官傳﹐才子生裁協律郎。自注﹕長吉官協律郎世事百年同勾隊﹐文章一代遞登場。老夫合遣羣公笑﹐只識臨川玉茗湯。」近今所供之老郎小神龕﹐卽以「世事﹑文章」十四字爲聯。

《隨園詩話》載﹕「江寧徐爽亭者﹐能詩﹐有句云﹕『造物與閒還與健﹐鄕人知老不知年。』按此聯乃陸放翁《村居》詩也﹐而徐攘爲已有。今則老人院多有此聯。」

憶某店鋪懸一聯云「門前買賣﹐有如飛蚊﹐隊進隊出﹔櫃內銀錢﹐好比匿虱﹐越捉越多。」殊堪噴飯。

有於字紙鑪懸一聯云「偶來付丙者﹔便是識丁人。」頗切。

嘗見某寺彌勒佛殿一對云「年年扯空布袋﹐少米無柴﹐只剩得大肚寬腸﹐爲告眾檀越﹐信心時將何物布施﹔日日坐冷山門﹐接張待李﹐但見他歡天喜地﹐試問這頭陀﹐得意處有甚麼來由。」禪機活潑。序

余輯《楹聯叢話》﹐多由朋好錄貽﹐而巧儷駢詞﹐亦往往相連而及。余謂是對也﹐非聯也。語𨿽通而體自判﹐因別載而存之篋。衍積久裒﹐因復搜取說部諸書及前後所記憶﹐匯次成帙。昔宋人詩話﹐喜言巧對﹐然不過數聯而已。其專以對語成書者﹐始於隋杜公瞻之《編珠》。今其書已不存。明楊升庵所作之《謝華啟秀》﹐人人皆知其書。惟中多偏枯割裂﹐又或注出典﹐或不注出典﹐不免爲通人所譏。玆編𨿽亦艸艸而成﹐都無體例﹐而每條皆從原書錄出﹐所采對語﹐配隸悉能勻稱﹐斐然可觀。惟限於見聞﹐殊慚漏略。客有見而喜之者曰「書𨿽不多﹐而甚可啟發文心﹐旁資談助﹐不可不公諸同好。」因稍加釐訂﹐付之梓人。尙望博雅君子﹐廣爲錄寄。則又可編輯成書﹐比諸《楹聯》之有《續話》云爾。

道光己酉仲夏之月退庵居士撰於南浦寓齋巧對錄卷之一

紀文達師曰﹕昔宋人四六喜綴成句﹐然一篇之內﹐不過數聯而已。宋人詩話又喜稱巧對﹐如「帶眼﹐琴心」﹔「殺靑﹐生白」之類。一集之內﹐亦不過數聯而已。至於累牘連篇﹐集爲巨帙﹐抽黃對白﹐巧若天成﹐合璧分璋﹐詞如己出﹐未有若我朝康熙中之禦定《分類字錦》六十四卷﹐采掇成語﹐分類編成﹐剪裁皆得其菁華﹐配隸務權其銖兩﹐無一字一句之不工﹐後有作者﹐弗可及矣。按﹕《分類字錦》中﹐《巧對》一門最爲工麗﹐今錄其尢佳者如左。如﹕

地媼﹔天公。山骨﹔泉心﹔雌霓﹔雄風。湖目﹔溪心。笠澤﹔弁山。靑女﹔黃姑。禮鼠﹔文貍。赤舄﹔緇衣。傳癖﹔書淫。獐怯﹔狐疑。眉語﹔手談。魚婢﹔蝦姑。鳶肩客﹔羊鼻公。靑眼客﹔黑頭公。喜歡鋪﹔惶恐灘﹔雌雄劍﹔子母錢。西門豹﹔東方虯。金剛舞﹔夜叉歌。冀北馬﹔汝南雞。鳳尾諾﹔龍爪書。牛心炙﹔熊膽丸。龍須艸﹔馬面菘。三語掾﹔一字師。鄭牛識字﹔丁鶴能歌。耐辱居士﹔離垢先生。鄭公孫黑﹔燕太子丹。三日僕射﹐七歲尙書。

又有《借對》一門﹐如﹕

羊角﹔鵝毛。一言風﹐一言雪鵲層﹔獐牙。一言竹皮冠﹐一言稻。白香山詩又以「獐牙稻」對「鴨腳葵」赤兔﹔斑龍。一言馬﹐一言鹿鳳子﹔龍孫。一言蝶﹐一言筍鴨腳﹔雞頭。一言葵﹐一言芡雞距﹔龍鱗。一言筆﹐一言硯白鳳﹔烏龍。一言貓﹐一言狗邊都護﹔水中丞。金衣公子﹔赤弁丈夫。一謂黃鶯﹐一謂晴蛉

又有《數目》一門﹐如﹕

九折﹔三危。張正《見石賦》三火﹔九冰。《金丹諸眞元奧》云「三火所聚﹐八水周歸。」範成大詩云「肅肅九冰妨發育。溫溫三火護贍臺。」六旦﹔五晨。蕭綜《悲落葉》詩云「一霜兩霜猶可當﹐五晨六旦已颯黃。」三甲﹔六丁。三露﹔五煙。八座﹔三臺。六漠﹔八溟。九舜﹔十堯。七佛﹔九仙。一缽﹔三衣。二韭﹔三菁。謝靈運《山居賦》﹐皆山名萬回﹔千處。皮日休《鴛鴦》詩百雪﹔千霜。範成大《松》詩六七﹔五三。《漢書﹣﹣楊雄傳》﹕合爲六七﹐謂六國及秦﹔遐邇五三﹐謂五帝三王五九﹔十千。韓琦詩﹕「十千酒且迎春酌﹐五九寒須伴臘歸。」萬萬﹔千千。《論衡》下九﹔前三。七色﹔千光。萬聽﹔千聞。雙鉤帖﹔百衲琴。八妃渚﹔三公山。三鴉水﹔雙兔坡。韓翃《南陽別墅》詩四照蕊﹔五名香。蕭撝詩﹕「煙霞四照蕊﹐風月五名香。四分律﹔五條衣。呂溫《送僧》詩十年三賦﹔一日百函。八重七色﹔十影九形。四窗八達﹔五至九房。一灣一浦﹔千曲千溠。張說《乾湖》詩

又有《干支》一門﹐如﹕

五卯﹔六庚。《眞誥》云「五卯之日當齋。」《太公陰謀》云「六庚爲白獸。」卯酒﹔午茶。白香山詩亥日﹔寅年。同上五戊﹔三庚。《曆書》云﹕立春立秋後﹐五戊爲春秋社。」寅蛤﹔乙禽。戴表元詩﹕「莎阪甫風寅蛤出﹐茅檐西日乙禽來。」甲乙帳﹔戊己屯。壬寅露﹔甲子霄。張說詩窮丙子﹔雌甲辰。二丙穴﹔三癸亭。谷漦午﹔峯聳丁。李洞《終甲山》詩甲乙相伍﹔戊巳爲堅。《後漢書﹣﹣馬融傳》堯時丙子﹔楚國庚寅。陸遊《遇老人》詩﹕「若非楚國庚寅歲﹐定是堯時丙子年。」燕避戊巳﹔蝠忌庚申。《埤雅》看辰合藥﹔過卯煎茶。

又有《卦名》一門﹐如﹕

解雨﹔巽風。履正﹔升中。風渙﹔雷隨。履艮﹔升離。占巽﹔候離。益聖﹔革凡。上出《漢書﹣﹣袁盎傳》﹐下出隋煬帝《答智顗書》。九坎﹔二咸。皆星名白賁﹔黃離。蹇蹇﹔師師。謙矩﹔丰規。鱗萃﹔羽丰。坎坎﹔離離。渙渙﹔臨臨。柳宗元《平淮夷雅》﹕「方城臨臨」井井﹔謙謙。履素﹔頤眞。八方大有﹔六合同人。王勃《序》物與無妄﹔政貴有恆。

又有《采色》一門﹐如﹕

大赤﹔純黃。官綠﹔帝靑。陸遊詩素白﹔朱丹。上《淮南子》﹐下楊雄語眞白﹔自紅。庾信詩修白﹔髙靑。韓愈詩旋碧﹔凝靑。孟郊詩嫣嫣紫﹔楚楚靑。又有「純純素﹐差差綠」可對朱朱白白﹔碧碧黃黃。上見韓愈﹑陸遊詩﹐下見楊萬里詩素以爲絢﹔靑出於藍。可黃可黑﹔或素或靑。

紀文達師曰﹕《左氏傳》一書﹐文繁詞縟﹐學者往往緯以儷語﹐取便記誦。見於《宋史﹣﹣藝文志》者﹐有崔升等十餘家﹐今並亡佚。惟存徐晉卿《春秋經傳類對賦》一卷﹐凡一百五十韻﹐一萬五千言﹐髙士奇嘗爲之注﹐《通誌堂經解》亦收之。按﹕此書已著錄四庫﹐《提要》稱其屬對𨿽工﹐而無當於義理。今復按之﹐誓句殊不多見﹐玆擇其最工者錄之﹐以存舊帙之梗槪焉。

如《君徳門》云﹕

齊桓從善如流﹔晉文好學不貳。昭十三年用人於次睢之社﹐乃獨霸之是求﹔僖十九年請命於降莘之神﹐其何土之能得。莊三十二年不以人從欲﹐而以欲從人﹐宋襄何憂鮮濟﹔僖十二年惟有可獻否﹐亦有否獻可﹐齊景始得爲和。昭二十年君子是以知齊靈公之爲靈也﹔襄二年大夫其未諭楚共王已命共乎。襄十三年

《政治門》云﹕

寶近乃得貧﹐何以饒國﹔成六年谷出不過籍﹐所以丰財。宣十五年和民以亂﹐猶治絲而棼﹔隱四年爲政以禮﹐則執熱有濯。襄三十一年

《天文時令門》云﹕

聖人在上﹐冬無愆陽﹐夏無伏陰﹐春無淒風﹐秋無苦雨﹔昭四年君子有時﹐朝以聽政﹐晝以訪問﹐夕以修令﹐夜以安身。昭元年金爲火勝﹐吳楚其仇﹔昭三十一年龍遇蛇乘﹐宋鄭必耗。襄二十八年日食不書朔﹐史官失之﹔僖十五年火伏而有螽﹐司曆過也。哀十二年螽墜於宋﹐告則必書﹔文三年蝝生於冬﹐饑猶有幸。宣十五年

《祭祀門》云﹕

雩上辛﹐再雩季辛﹔昭二十五年烝正月﹐又烝五月。桓八年順祀先公﹐乃作竊弓之盜﹔定八年有事羣望﹐果徵當璧之祥。昭十三年

《儲貳門》云﹕

晉人之難欲立長君﹔文六年楚國之舉恆在少者。文元年哀姜哭市﹐襄仲失援﹔文十八年﹑宣十八年穆嬴啼朝﹐宣子畏逼。文六年﹑七年叔姬無寵﹐捨亦無威﹔文十四年子良以賢﹐堅亦以順。宣四年

《臣道門》云﹕

司聰司明司味﹐各無失官﹔昭九年書名書服書勛﹐其敢棄命。昭四年和諸戎而五利備﹐實惟魏絳之謀﹔襄四年建一官而三物成﹐端賴祁奚之舉。襄三年虎爲鄭棟﹐折將壓焉﹔襄三十一年宿實魯楹﹐惡其去是。昭元年免囚勸能﹐猶將十世宥叔向﹔襄二十一年鄕師引過﹐不以一眚掩孟明。僖三十三年外選舊﹐內選親﹐徳勞不失﹔宣十二年稱其仇﹐立其子﹐諂比兩忘。

君賜未忘﹐潁谷封人賜類﹔隱元年母存請遺﹐翳桑餓者逃名。宣二年異哉子之名﹐仇以兆怨﹔桓二年取於父爲類﹐命之曰同。桓六年葛藟庇其本根﹐忍縱尋斧﹔文七年艸木同其臭味﹐焉敢差池。襄八年﹑二十二年

《夫婦門》云﹕

男有室﹐女有家﹐無相瀆也﹔桓十八年和而義﹐柔而正﹐能無上乎。昭二十六年

《家國門》云﹕

皮存毛附﹔僖十四年唇亡齒寒。僖五年鄭豈內臣﹔僖七年虞猶外府。僖二年神降於莘﹐非緣興虢﹔莊二十三年鬼謀於社﹐實兆亡曹。哀七年﹑八年布衣帛冠﹐五千人之遺﹐文公興衛﹔閔二年生聚教訓﹐二十年之外﹐勾踐滅吳。哀元年齊非吾耦﹐楚非吾族﹐魯鄭之謀略同﹔桓六年﹑成四年大不在邊﹐細不在庭﹐子成之擇惟愼。昭十四年

《妖祥門》云﹕

鄭蛇交斗﹔莊十四年宋鷁退飛。僖十六年石何故而言﹔昭八年星有時而隕。莊七年虢旗易取﹐賁賁兆於童謠﹔僖五年宋廟大災﹐譆譆聞於亳社。襄三十年天道遠﹐人道邇﹐裨竈是亦多言﹔昭十七年﹑十八年新鬼大﹐故鬼小﹐文仲何如其智。文二年伏而盬其腦﹐晉文吉以得天﹔僖二十八年退而入於泥﹐呂錡亡於射月。成十六年

《禮樂門》云﹕

太史觀易象春秋﹐知周禮之盡在﹔昭二年伶工奏國風雅訓﹐嘆韶舞之無加。襄二十九年蔡侯之情敖在心﹐況其不父﹔襄二十八年楚圍之威儀無則﹐何以似君。襄三十一年

《賞罰門》云﹕

皇父氏之禦﹐賞以耏門﹔文十一年辟司徒之妻﹐與之石窌。成二年三辟之徵﹐興皆叔世﹔昭六年九刑之命﹐作自先君。文十八年賞盜去盜﹐臧紇不能﹔襄二十二年以逆戮逆﹐慶封其肯。昭四年上其手﹐下其手﹐州犁乃請問諸囚﹔襄二十六年亦左之﹐亦右之﹐王叔不能舉其契。襄十年

《朝會門》云﹕

息民繼好﹐乃禮之經﹔隱七年親仁善鄰﹐爲國之寶。隱六年拜皇華之五善﹐教以咨周﹔襄四年卒常棣之七章﹐期於好合。襄二十年賦湛露不答﹐賦彤弓不答﹐大禮敢幹﹔文四年歌相鼠不知﹐歌茅鴟不知﹐淫人終滅。襄二十七年﹑二十八年﹑昭四年晉則已偸﹐何瘠牛之足畏﹔昭十三年吳方無道﹐亦瘈狗之可虞。哀十二年

《武事門》云﹕

晉三駕而莫爭﹔襄九年楚再世之不競。宣十二年師人多寒﹐賴有狹纊之拊﹔宣十二年公徒弗怒﹐遂至執冰以嬉。昭二十七年乏爲反正﹐豈容怙其雋才﹔宣十二年武以止戈﹐何所陳於京觀。宣十二年誘以采樵﹐絞人盡覆﹔桓十二年襲其藉稻﹐鄅子無歸。昭十八年燧系象尾而奔吳﹔定四年馬蒙虎皮以潰楚。僖二十八年汰舟而三寸入﹔昭二十六年蹲甲而七禮穿。成十六年

《城邑門》云﹕

楚取州來﹐適以挑吳﹔昭十九年晉城虎牢﹐實則逼鄭。襄二年曹將亡宋而築邑﹔哀七年齊欲滅萊而湮城。襄六年

《人品門》云﹕

雞憚犧而斷尾﹔昭二十二年象有齒以焚身。襄二十四年貴而貧﹐民無求焉﹔襄二十二年富而驕﹐子必禍矣。定十三年孟明去晉﹐不受處父之驂﹔僖三十年士會辭秦﹐快贈繞朝之策。文十三年室於怒﹐市於色﹔昭十九年食其肉﹐寢其皮。昭三年﹑襄二十一年

《形體門》云﹕

駢脇薄而觀﹐曹其無禮﹔僖二十二年跛足帷而笑﹐齊實召師。宣十七年黰可鑑﹐古曰元妻﹔昭二十八年赤而毛﹐宋名棄妾。襄二十年澤門之晳﹐邑中之黔﹐有詛有祝﹔襄十七年佐惡而婉﹐痤美而狠﹐一廢一興。襄二十六年豺狼之聲也﹐羊舌之族必亡﹔昭二十八年熊虎可畜乎﹐若敖之宗必滅。宣四年蜂目者忍能興宮甲之圍﹔文元年豭喙者讒詭告孟鐘之落。昭四年

《車馬門》云﹕

過門何須策短﹔襄十七年及腹猶恃鞭長。宣十五年錫鸞和鈴昭其聲﹔桓二年韅靷鞅靽觀其備。僖二十八年

《飲食門》云﹕

伏甲能攻於三爵﹐禍起熊蹯﹔宣二年公膳忍去其雙雞﹐怒生鶩泊。襄二十八年

《服飾門》云﹕

火龍黼黻﹐衮耀其文﹔桓二年衡紞紘綖﹐冕昭其度。同裘則狐而袖則羔﹐不說初矣﹔襄十四年衣有襘而帶有結﹐乃視過焉。昭十一年

《艸木門》云﹕

薀藻蘋蘩﹐薦之昭信﹔隱三年棗修榛栗﹐借以告虔。莊二十四年杞或歌夫生圃﹔昭二十年莠猶指其在門。襄三十年

《鳥獸門》云﹕

鶴𨿽乘軒﹐焉能受甲﹔閔二年烏方集幕﹐已解圍師。莊二十八年﹑襄十八年

《四子書》中語有天然成對者﹐聞國初吳梅村過訪某公﹐某適著《四書講義》至《孟子胡王章》﹐未能下筆﹐而有慍色。吳曰﹔「夫子若有不豫色然。」某云「先生何爲出此言也﹖」相與撫掌大笑﹐遂竟夜成《四書對語》一冊﹐今惜未見傳本。

繆蓮仙艮有輯《四書對語》﹐自二言至八言﹐不下數百則﹐亦一時之極思也。今擇其警策者錄之如左。

二言如﹕

才也﹔器之。熊掌﹔燕毛。吉月﹔凶年。無財﹔有命。披髮﹔及肩。父母﹔子男。仲子﹔孟孫。鏗爾﹔瑟兮。捨瑟﹔鼓琴。摩頂﹔脇肩。父召﹔子來。鉆燧﹔伐柯。鄕願﹔裏仁。不熄﹔其燃﹔赤也﹔白乎。屏气﹔養心。鸇也﹔鳳兮。矢人﹔弤朕。西子﹔南人。及席﹔捐階。自牗﹔出門。夷子﹔狄人。鳶飛﹔鯉退。卓爾﹔欿然。稽首﹔曲肱。掘井﹔馮河。

三言如﹕

子爲善﹔我欲仁。端章甫﹔被袗衣。一家仁﹔百姓足。舜好問﹔湯執中。用不足﹔問有餘。物交物﹔觚不觚。知者樂﹔仁則榮。爲心害﹔不目逃。有牽牛﹔不問馬。舜相堯﹔殷受夏。𨿽閉戶﹔將入門。十一月﹔五百年。在陋巷﹔居於陵。𨿽孝子﹔獨孤臣。仲叔圉﹔公伯寮。尊五美﹔舉一隅。惡聲至﹔禮貌衰。無欲速﹔不加多。仁且智﹔實若虛。徯我後﹔爰厥妃。爾爲爾﹔才不才。曾晳後﹔陽貨先。

四言如﹕

王赫斯怒﹔民具爾瞻。王之不王﹔朝將視朝。哀此煢獨﹔反其旄倪。君子行法﹔小人犯刑。𨿽有惡人﹔卒爲善士。父母俱存﹔妻子好合。善人是富﹔君子固窮。吾將仕矣﹔民皆仰之。窮不失義﹔富而無驕。得之不得﹔斯焉取斯。好行小慧﹔則亂大謀。有眾逐虎﹔其父攘羊。修我墻屋﹔宜爾室家。吾聞西伯﹔子謂南容。請問其目﹔勿求於心。瞻彼淇澳﹔止於邱隅。譬諸艸木﹔𨿽若丘陵。敏而好學﹔樂以忘憂。霜露所墜﹔日月有明。夫豈不義﹔然而未仁。樂然後笑﹔哀而不傷。予欲無言﹔女奚不曰。若聖與仁﹔使驕且吝。不得其門﹔寧媚於竈。

五言如﹕

小人諭於利﹔君子恥其言。異哉子叔疑﹔死矣盆成括。夫子焉不學﹔先生將何之。居簡而行簡﹔執柯以伐柯。望望然去之﹔遲遲吾行也。飯疏食飲水﹔披袗衣鼓琴。夫我則不暇﹔於予與何誅。胡不慥慥爾﹔何爲紛紛然。星辰之遠也﹔山川其捨諸。可謂具臣矣﹔願爲小相焉。非爾所及也﹔夫我乃行之。

六言如﹕

知者樂仁者壽﹔鄙夫寬薄夫惇。獸蹄鳥迹之道﹔雞鳴狗吠相聞。言必信行必果﹔視思明聽思聰。是聞也非達也﹔旣來之則安之。江淮河漢是也﹔日月星辰系焉。富潤屋徳潤身﹔居移气養移體。

七言如﹕

敏則有功公則說﹔威而不猛恭而安。敏於事而愼於言﹔持其志無暴其气。

八言如﹕

子謂之姑徐徐云爾﹔某何爲是棲棲者與。

湯春生亦有《四書對語》﹐二言如﹕

自古﹔而今。故藝﹔而蕓。所覆﹔奚冠。不熄﹔益深。徙義﹔近仁。有圉﹔無田。風也﹔水哉。效死﹔捨生。淸矣﹔濁兮。其葉﹔則苗。象往﹔鯉趨。以栗﹔於茅。適市﹔抱關。遵海﹔馮河。一妾﹔九男。攘臂﹔曲肱。

三言如﹕

學不厭﹔仕而優。不百里﹔之一邦。仁內也﹔禮後乎。老吾老﹔親其親。物交物﹔才不才。如神在﹔其人存。彊哉矯﹔恭而安。和無寡﹔徳不孤。焉得剛﹔奚其正。浮於海﹔浴乎沂。使先覺﹔無後災。載華嶽﹔挾太山。有寒疾﹔則熱中。好馳馬﹔有牽牛。如歸市﹔將入門。

四字如﹕

施於四體﹔執其兩端。原泉混混﹔維石巖巖。修其天爵﹔教以人倫。率西水滸﹔逾東家墻。取土必得﹔視民如傷。或五十步﹔𨿽千萬人。儲子爲相﹔管仲得君。十目所視﹔四體不勤。所求乎弟﹔不讓於師。衣服不備﹔飲食若流。𨿽狎必變﹔又敬不違。變其彀率﹔範我馳驅。不遇故去﹔盍歸乎來。尊其瞻視﹔善爲說辭。猶湍水也﹔若大路然。若合符節﹔如鼓瑟琴。綢繆牗戶﹔溥博淵泉。居必遷坐﹔立不中門。樂善不倦﹔彊恕而行。雨露之養﹔日月有明。故益伊尹﹔若禹臯陶。無恥之恥﹔知和而和。失諸正鵠﹔見乎蓍龜。必因川澤﹔若決江河。行不由徑﹔遊必有方。大王王季﹔曾子子思。譬若掘井﹔可使在山。爲臣不易﹔畜君何尢。

五言如﹕

得眾則得國﹔有土此有財。其故家遺俗﹔𨿽孝子慈孫。庶人召之役﹔弟子服其勞。聞一以知十﹔枉尺而直尋。管氏而知禮﹔仲子惡能廉。居敬而行簡﹔修己以安人。先進於禮樂﹔夫子之文章。亦不入於室﹔則往拜其門。

六言如﹕

八家皆私百畝﹔一朝而獲十禽。故太王事獯鬻﹔若孔子主癰疽。舜其大知也與﹔禹吾無間然矣。仁者無不愛也﹔君子亦有惡乎。行義以達其道﹔當仁不讓於師。今有璞玉於此﹔吾豈匏瓜也哉。

七言如﹕

敏則有功公則悅﹔淡而不厭簡而文。爾何曾比予於是﹔吾亦欲無加諸人。是猶惡醉而彊酒﹔譬如登髙必自卑。魚鱉不可勝食也﹔牛羊又從而牧之。盎於背施於四體﹔本諸身徵諸庶民。持其志無暴其气﹔居之安則資之深。不行先王之道也﹔是以後世無傳焉。輔世長民莫如徳﹔令聞廣譽施於身。

八言如﹕

有彼無惡﹐在此無射﹔𨿽愚必明﹐𨿽柔必彊。非其道也非其義也﹔在所損乎在所益乎。魯欲使樂正子爲政﹔虞不用百里奚而亡。是不爲也﹐非不能也﹔求則得之﹐捨則失之。爲其養小以失大也﹔非徒無益而又害之。𨿽有其位﹐苟無其徳﹔不得於言﹐勿求於心。𨿽袒裼祼裎於我側﹔與讒諂面諛之人居。其爲父子兄弟足法﹔皆有怵惕惻隱之心。正惟弟子不能學也﹔然則聖人且有過與。未有小人而仁者也﹔然則夫子旣聖矣乎。

李小松鈞簡按試江右﹑吉安兩縣﹐首題一爲「富之」﹐一爲「器之」﹔次題一爲「使有菽粟如水火」﹐一爲「猶以杞柳爲桮棬」。一气相生﹐亦天然對仗也。

趙甌北《簷曝雜記》云﹕有用經書成句成天然對偶者﹐如﹕

天維顯思﹔民亦勞止。維汝一徳﹔於今三年。有能奮庸﹔爰立作相。行此四徳﹔弼予一人。文王之徳之純﹔周公之才之美。閒暇而明政刑﹔會通以行典禮。禮樂自天子出﹔籩豆則有司存。欣欣然有喜色﹔蕩蕩乎無能名。率百官若帝之初﹔於萬年受天之祜。發號施令罔不減﹔陳善閉邪謂之敬。聞俎豆﹐未學軍旅之事﹔聽鼓鼙﹐則思將帥之臣。亶聰明而有作﹐不作聰明﹔由仁義以安行﹐非行仁義。五百里采﹐五百里衛﹐外包有截之區﹔八千歲春﹐八千歲秋﹐上祝無疆之壽。是爲馮婦也﹔無若宋人然。迅雷風烈﹐烈風雷雨﹔絕地天通﹐通天地人。宰予晝寢﹐於予與何誅﹔子貢方人﹐夫我則不暇。孟孫問孝於我我﹔賜也何敢望回回。巧對錄卷之二

近人有掇取《說文》中字句﹐集成對偶﹐名曰《說文凝錦錄》﹐皆漢以前文字﹐古雅可喜。今摘錄其最工者百餘條﹐以廣見聞云﹕

「天體」圜﹐天體也對「地根」垠﹐地根也。「屈虹」霓﹐屈虹也對「凝雨」雪也。「雨�」霑﹐雨�﹝上雨下染﹞也對「火飛」�﹝上西下滅﹞﹐火飛也。「濕暑」溽﹐濕暑也對「冷寒」�﹝左氵右靚﹞﹐冷寒也。「別水」派也對「回風」飄也。「山耑」峯﹐山耑也﹐同端對「水派」港﹐水派也。「天門」閶對「地室」窨。「竹田」篁對「石地」�﹝上廠下金﹞。「丰流」混對「盛火」�﹝左火右多﹞。「兔窟」堀對「螾場」益州部謂螾場曰坥。「幺子」�﹝上爫下不淸﹞﹐幺子相亂﹐受治之也對「下妻」嬬﹐下妻也。「蛇醫」蠑螈﹐以注鳴者對「鼠婦」蟠。「彪貓」狻猊﹐如虦貓﹐食虎豹對「健犬」猛。「水虫」魚對「風鼠」鼩﹐胡地風鼠也。「羊子」羔對「牛父」特﹐朴特﹐牛父也。「舒鳧」鶩對「伏獸」貍。「楚鳥」雅對「周燕」巂。「孝鳥」烏對「貪獸」夔﹐卽猱也。「名豕」希﹐河內名豕也對「大牲」牛。「茶芽」茗對「瓜當」蒂。「麻�﹝上艸下黠﹞」黀對「竹枚」个。「大葭」葦對「小茮」藿﹐茮之小者。「木耳」�﹝上荋下大﹞對「水衣」菭。「散材」柴﹐小木散材對「陳艸」�﹝上艸下不淸﹞﹐陳艸復生也。「木素」朴對「竹萌」�﹝上笞下心﹞。「竹膚」笢對「木頂」槇。「禾本」秄﹐壅禾本對「竹胎」筍。「艸零」艸曰零﹐木曰落對「木陊」�﹝上麁下木﹞﹐木葉陊。「艸端」芒對「粟實」米。「屋牝」�﹝上宀下戈﹞﹐屋牝瓦下對「關牡」�﹝外門內龠﹞﹐關下牡。「壁會」際對「孤隅」陬。「井壁」甃對「庫垣」墬﹐道邊庫垣也。「戶扇」扉對「竈窗」坄﹐陶竈窗也。「水梁」橋對「木階」梯。「深屋」宀﹐交覆深屋也對「疏窗」�﹝左不淸右疋﹞﹐門戶疏窗也。「主階」阼對「鄰道」�﹝左肙右邑﹞。「重屋」層對「比田」畕。「特舟」斻﹐士特舟對「副馬」駙。「弩眉」鏐對「劍鼻」鐔。「筐當」槶對「櫝朴」槧。「書笘」笘﹐書僮竹笘也對「射臬」。�﹝左土右不淸﹞「禮俎」俎對「樂鐘」鐘。「刀室」鞞對「弓衣」韔。「書囊」裛對「劍柙」�﹝左木右合﹞。「環舌」�﹝左角右敻﹞﹐環之有舌者對「型腸」鑲﹐作型中腸也。「木帳」楃對「竹輿」箯。「方鐘」鈁對「圓案」檈。「鎛鱗」鎛﹐鎛鱗也。鐘上橫木上金華也對「車耳」�﹝左車右反﹞﹐車耳反出也。「吹鞭」菇對「舞履」躧。「爨門」竈口對「火主」燈中火主也。「厚繒」綈對「純玉」純玉曰金。「朽玉」珛對「敗衣」�﹝敝之左部﹞。「酒滓」糟對「谷皮」糠。「魚精」鱻﹐新魚精也對「鳥胃」胵。「韭郁」莤對「介脆」荃﹐介脆也。「蜂飴」�﹝上鼏下二虫﹞﹐蜂甘飴也對「馬酒」漢有挏馬官作馬酒。「口端」唇對「目際」睚。「顏前」面對「肉表」�﹝左月右弱﹞﹐肉表革裏。「臂節」肘對「面毛」須。「稠發」�﹝珍之右部﹞對「厚唇」�﹝上黨頭下多﹞。「手行」匍對「目戲」�﹝左目右晏﹞﹐目相戲也。「手呼」招對「舌介」哽﹐語爲舌所介也。「細文」�﹝穆之右部﹞對「淸飾」�﹝左靑右彡﹞。「火色」�﹝上雁下火﹞對「木音」�﹝上雨下羽﹞。「陽气」魂對「陰神」魄。「玉光」映對「火气」炦。「善丹」雘對「圜采」紃。「駁文」辬對「錯畫」文﹐錯畫也。象交文。「曲行」遲對「平議」訂。「競言」語對「並視」覞。「記謀」記謀曰訪對「深諫」諗。「好視」覣對「美言」。「疁田」疁﹐漢律曰﹕疁田茠艸對「抒井」�﹝左革右冤﹞。「灑身」浴對「盪口」漱。「行丸」彈對「關矢」彎﹐持弓關矢也。「水艸交」水艸交爲湄對「雲雨起」淒﹐雲雨起也。「側出泉」漀對「特立石」碣﹐特立之石。「婦持帚」婦﹐從女持帚灑掃對「男力田」男﹐從田從力﹐言男用力於田。「臣司外」司﹐臣司事於外者對「官事君」官吏事君也。「依人鳥」雀對「知聲虫」蠁。「短喙犬」猲對「長脊牛」�﹝左牜右畺﹞﹐牛長脊也。「靑羽雀」翠﹐靑羽雀也。出郁林對「赤尾魚」魴。「蚨還錢」趺﹐靑蚨﹐水虫﹐可還錢對「鷸知雨」鷸﹐知天將雨鳥。「長脊獸」豸﹐獸長脊對「哆口魚」魠﹐哆口魚也。「鳥一枚」只對「鼠五技」鼫﹐五技鼠也。「赤羽雀」翡﹐赤羽雀。出郁林對「黃腹羊」。「竹冬生」竹﹐冬生艸也對「麥秋種」麥﹐秋種﹑厚薶﹐故謂之麥。「絺綌艸」葛對「鹿麋粻」齸。「門旁戶」閤對「城下田」�﹝左田右耎﹞。「特立戶」閨﹐特立之戶對「別生條」枝﹐木別生之條。「六叉犁」楎對「兩刃臿」�﹝上艸下木﹞。「緯十縷」緯十縷爲綹對「絮一苫」紙﹐絮一苫。紙絲滓也。「等畫物」則對「分別文」斐。「開閉門」閘對「屈申木」煣。「星見雨除」夝﹐雨而夜除星見也對「風吹浪動」颭﹐風吹浪動也。「風動虫生」風動而虫生﹐故虫八日而化對「雷鳴雉雊」雊﹐雷始動﹐雉鳴而雊其頸。「晝與夜界」晝﹐日之出入與夜爲界者對「雨從雲下」雨﹐水從云下也。「房司田候」房星爲辰﹐司田候也對「牛起物數」牛爲大物﹐天地之數起於牽牛。「城以盛民」對「土能吐物」土﹐地之吐生物也。「雨止雲罷」霩﹐雨止雲罷貌對「水少沙見」沙。「熊以冬蟄」熊獸﹐似豕﹐山居﹐冬蟄對「龍以秋潛」龍﹐春分而登天﹐秋分而潛淵。「牛駁如星」�﹝左牜右平﹞﹐牛駁如星對「豹圜似虎」豹﹐似虎﹐圜文。「燕魚尾似」魚﹐象形﹐與燕尾相似對「禽�﹝上山下離﹞頭同」禽﹐走獸總名。禽�﹝上山下離﹞兕頭相似。�﹝同上﹞﹐呂支切﹐山神獸也。「藼艸忘憂」藼對「芣苡宜子」芣苡﹐其實如李﹐可以宜子。「十發爲程」程﹐品也。十發爲程﹐十程爲分﹐十分爲寸對「三斛爲�﹝上采中大下巾﹞」�﹝同上﹞﹐囊也。又作帣。今鹽官三斛爲一�﹝同上﹞。「笑不壞顏」弞對「辛能蹙鼻」辠﹐言罪人蹙鼻苦辛之憂。「視近志遠」眈對「買賤賣貴」販。「動作切切」屑對「言語譫譫」譫譫﹐多語也。「意內言外」詞﹐意內而言外也對「品少文多」祠﹐品物少﹐多言詞也。「市谷出谷」糴﹑糶對「扞繒湅繒」硟﹐以石扞繒也。練﹐湅繒也。「云半有半無」圛﹐見《逸周書》對「泉一見一否」瀐﹐見《爾雅》。「龜外骨內肉」對「狐丰後小前」。「桂百藥之長」對「虎山獸之君」。「麥一夾二縫」對「秠一稃二米」。「六月羔�﹝騖之馬換羊﹞﹐五月羔羜」對「四歲牛牭﹐三歲牛犙。」

陶秀實穀《淸異錄》中﹐語多俊異﹐對偶極新﹐足爲詞章之助。今摘錄如左﹐如﹕

「小南彊」對「大北勝」﹕一爲茉莉﹐一爲牡丹也。「蜜父」對「蠟兄」﹕一爲梨﹐一爲枇杷也。「閩香玉女」對「吳會星郎」﹕一爲荔枝﹐一爲楊梅也。「煉鶴一羹」對「醉貓三餅」﹕一爲菜羹﹐一爲薄荷餅也。「婆娑兒」對「鼓吹長」﹕一爲鷗﹔一爲蛙也。「蜜官金翼使」對「花賊玉腰奴」﹕一爲蜂﹐一爲蝶也。「玉杵羹」對「金錦鮓」﹕一爲小截山蕷﹐一爲黃雀脂膏也。「王羹亥卯未」對「相粥白玄黃」﹕謂魏王繼岌每薦羹﹐必以羊兔豬臠而參之﹐時盧澄爲平章事﹐趨朝待漏﹐堂廚具小饌﹐澄惟進粥。其品曰粟粥﹑乳粥﹑豆沙加糖粥三種也。

王伯厚《困學紀聞》中﹐所錄佳對極多﹐如雲﹕唐子西庚「佳月明作哲﹔好風聖之淸」﹐本於李誠之師中「山如仁者靜﹐風似聖之淸」。朱新仲翌「無人馬爲二﹐對飲月成三」﹐本於秦少遊「身與杖藜爲二﹐影將明月成三」。陸務觀「誰其云者兩黃鵠﹐何以報之雙玉盤」﹐本於朱新仲「何以報之靑玉案﹐我姑酌彼黃金罍」。葉少蘊夢得「逸人舊住子午谷﹐詩客獨尋丁卯橋」﹐陸務觀用之。「明知計出栢馬下﹐正擬身全木雁先」﹐敖器之用之。按﹕子西「佳月明作哲」﹐語未佳﹐自以誠之對爲勝。新仲「無人馬爲二」﹐語出《南史﹣﹣沈慶之傳》﹐亦不如少遊之對爲自然。務觀「誰其云者兩黃鵠」﹐添其字﹐新仲「我姑酌彼黃金罍」﹐亦添「黃」字﹐皆非全璧也。

又云﹕《本艸》「菊一名傅延年」﹐朱新仲句「三徑誰從陶靖節﹐重陽惟有傅延年」。「靖節」﹑「延年」之對﹐前未有用者。

又云﹕平園詩「生戎馬」﹑「死佛貍」﹔荊公詩「生白」﹑「殺靑」。皆佳對。按﹕《平園集》﹐周益公必大撰。

又云﹕鶴山詩「只期玉女是用諫﹐肯爲金夫不有躬」﹐本於「玉汝﹐金吾」之對。按﹕《鶴山集》﹐魏了翁瓘撰。「玉汝﹐金吾」對﹐見《猗覺寮雜記》。

又云「田園圖史分貧富﹐鼎鼐樓臺辧有無」﹐洪舜兪咨夔詩﹐用龐穎公﹑寇萊公事。按﹕龐穎公《退老自述》詩云「田園貧宰相﹐圖史富書生。」見吳處厚《靑箱雜記》。魏野《獻寇萊公》詩云「有官居鼎鼐﹐無地起樓臺。」見釋文瑩《湘山野錄》﹐作對甚的。

又云﹕薛士龍季宣詩「左角蠻攻觸﹐南柯檀伐槐」﹐的對也。

又云﹕洪野處邁《雪》詩「天上長畱滕六住﹐人中會有葛三來」。葛三﹐葛洪第三子也。事出《太平廣記》。

又云﹕李宗道《春秋十賦》﹐屬對之工﹐如﹕

越椒熊虎之狀﹐錦殺必滅若敖﹔伯石豺狼之聲﹐非是莫哀羊舌。魯昭之馬爲櫝﹔衛懿之鶴乘軒。幹奚辭邑﹐而衛人假之器﹔晉侯請隧﹐而襄王與之田。星已一終﹐魯君之歲﹔亥有二首﹐絳老之年。作楚宮﹐見襄公之欲楚﹔效夷言﹐知衛侯之死夷。虞不臘矣﹔吳其沼乎。好魯以弓﹐請謹守寶﹔賜鄭以金﹐盟無鑄兵。鳥鳴亳社伯姬卒﹔蛇出泉臺聲姜甍。

又云﹕盧思道《賀甘露》云「神漿可挹﹐流味九戶之前﹔天酒自零﹐凝照三階之上。」常衮《賀雪》云「重陰益固﹐應水澤腹堅之時﹔積潤潛通﹐迎土膏脈起之候。」皆對語之工者。

又云「驢非驢﹐馬非馬」見《漢書﹣﹣西域傳》﹔「烏不烏﹐鵲不鵲」見《戰國策》可以爲對。傅景仁伯壽云「烹羊炰羔」﹐惟「帶牛佩犢」可對。按﹕「烏不烏﹐鵲不鵲」﹐《楚策》語﹐言史疾爲韓使楚﹐失其職也。近人閻百詩又以後魏謠「狐非狐﹐貉非貉」對之。

又云﹕耿直之守京口﹐復陳少陽之後曰「如可贖兮百身﹔猶將宥之十世。」

又云「億載萬年﹐爲父爲母﹔四海九州﹐悉主悉臣」。迂齋對。按﹕樓防﹐字迂齋。

又云﹕盧肇《海潮賦後序》「馬褐牛衣」﹐古未有對者。

又云﹕宋正甫詩「三甲未全﹐一丁不識」。

又云﹕或試縣學﹐見黜﹐後預鄕薦﹐以啟謝縣令﹐有不平之意。令答云「大敵勇﹐小敵怯﹐昔固有之﹔今日是﹐前日非﹐吾無愧矣。」

又云﹕有郡守招士﹐人教子辭曰「士而托於諸侯﹐非其義也﹔師不賢於弟子﹐將焉用之。」

又云﹕呂倚謝王岐公饋錢酒﹐用「白水眞人﹐靑州從事」﹐岐公稱之。

又云﹕夏文莊公竦表云「詩會余蚔之文﹐簡凝含酖之墨。」余蚔﹐見《詩貝錦箋》。「筆銳幹將﹐墨含淳酖」﹐出《文心雕龍》。

周櫟園《書影》云﹕坡公謂「司馬長卿作《大人賦》﹐武帝覽之﹐飄飄然有淩雲之气」。近時學者作《抗雜變》﹐便自謂「長卿長卿﹐固不女爭。但恐覽者﹐磕睡落牀﹐難以淩雲耳」。余謂「拉雜變」好對「訡癡符」。

又云﹕劉賓客稱﹐常於貴人家﹐見梁昭明太子脛骨﹐微紅而潤澤﹐豈非異也。「康樂須﹐昭明脛」是的對﹐皆文人身後之厄。

又云﹕長慶初﹐穆宗以刑法爲重﹐每在獄﹐有司斷罪﹐又令給事中﹑中書舍人參酌出入﹐號曰「參酌院」﹐見《國史補》。「參酌院」好對「詳穩司」﹐見《遼史》。

王淑士志堅《表異錄》云﹕天懷山爲「地喉」﹐可對「天目」。

又云﹕洪州「娉婷市」﹐五代鐘傅侍兒所居﹐可對「溫柔鄕」。

又云﹕王鉷引泉激霤﹐號「自雨亭」﹐可對楊國忠之「移春檻」。

又云﹕慧日至夾山﹐山問﹕「與什麼人同行﹖」云「有个木上坐。」謂杖也。東坡詩「畱我同行木上坐﹐贈君無語竹夫人」。

又云﹕峨嵋縣有「不到寺」﹐以險阻得名﹐可對「無定河」。

又云﹕王荊公以「殺靑」對「生白」﹐「苦吟」對「甘飲」﹐「飛瓊」對「弄玉」﹐「帶眼」對「琴心」﹔洪駒父以「靑奴」對「黃你」﹔苕溪漁隱以「銀鹿」對「金瓢」﹐「濕螢」對「幹鵲」﹔平園詩以「生戎馬」對「死佛貍」。皆絕工。銀鹿﹐出《國史補》。金瓢﹐出《曹子建集》。濕螢﹐出《李長吉詩》。幹鵲﹐出《西京雜記》。

紀文達師曰「對句類書」始於隋杜公瞻之《編珠》。然其書《隋志》《唐志》俱不載。至《宋志》始著錄﹐而宋人未見引用者﹐亦無舊刻舊抄流傳於世。至康熙中﹐乃有髙士奇家刊本﹐云得自內庫廢紙堆中。世頗疑其依托。其灼然可徵者﹐當自《初學記》之事對始﹐然亦僅每門之內﹐載有數條﹐非全書如是。其全以對句爲書者﹐惟前明楊升庵之《謝華啟秀》爲人所共知。其書自二字以至八字﹐各爲一卷﹐八字以外者﹐自爲一卷。惟二字類中﹐無對句者十五條﹔三字類中﹐無對句者四條﹔四字類中﹐無對句者三十二條。中間或注出典﹐或不注出典。卽注者﹐亦不詳悉﹐尢非著書之法。蓋偶然札記之﹐本以備作駢體之料。後人得其殘稿﹐刻之耳。其曰《謝華啟秀》者﹐取陸平原文賦中語也。然其中多全引舊文兩句﹐舊詩一聯﹐殊乖命名之義。又如「鋒蝟斧螗」﹐本柳子厚《平淮夷雅》之成句﹐卽析爲二字之對﹐已屬陳因﹐兼傷割裂﹐然猶存柳名也。而「巢父壺公」﹐爲庾子山《小園賦》中舊對﹐則竟沒其名矣。卉服注曰﹕《漢書》﹐而竟忘《禹貢》﹐此王弇州所譏﹐求之六合之外﹐而失之目睫之前者也。至四字以下對﹐益不工整。如以「咸則三壤」對「畫爲九州」﹔以「作法於涼」對「誰能執熱」。則虛實字顚倒。「便娟輕麗」對「犀角丰盈」﹐銖兩全不相稱。以「季氏八佾舞庭」對「管仲三歸反坫」﹐偏枯尢甚。乃以「胡燕胸珽聲大」對「越燕紅襟身小」﹐則亙古駢體無此復句。以「農爲邦本﹐本固邦寧」對「民生於勤﹐勤則不匱」﹐攺竄經文而仍不能勻配﹐則益拙矣。按﹕髙江村刊本稱杜氏原書凡四卷﹐今止存二卷﹐其後二卷止存原目﹐共分十四門。卷首載杜公瞻序云﹕

皇帝在江都﹐日好爲雜詠及新體詩﹐偶緣屬思﹐顧謂侍讀學士曰「今經籍浩汗﹐子史恢博。聯每繁閱覽﹐欲其故實﹐覽者易爲比諷。」爰令微臣編錄﹐得窺書囿﹐故目之曰《編珠》。其朱書者﹐故實。墨書者﹐正義。時大業七年正月﹐奉敕撰進﹐勒成四卷。著作佐郎兼散騎侍郎臣杜公瞻謹序

又按﹕髙氏刊本亦分四卷﹕第一卷

《天地部》《山川部》﹔第二卷

《居處部》《儀衛部》《音樂部》﹔第三卷

《服玩部》《珍寶部》《繒采部》《酒膳部》﹔第四卷

《黍稷部》《菜蔬部》《果實部》《車馬部》《舟楫部》。前二卷﹐每部之後各有髙氏增補語。後九卷﹐則全系髙氏補遺。又附《續編珠》二卷﹕一《歲時》﹔二《人倫》﹔三《文學》﹔四《花木》﹐附《眾艸》﹔五《鳥獸》﹔六《魚虫》。又附刊楊升庵《謝華啟秀》八卷。此書𨿽未著錄於《四庫》﹐而童塾中猶以爲枕中祕也。

黃右原比部奭見余輯《巧對錄》而喜之﹐因以舊所筆記數紙示余﹐爲擇其尢工穩者錄之如左。二字者如﹕

朱夏﹔素商。傅咸賦﹑梁元帝《纂要》硬雨﹔尖風。《軒渠錄》﹑李商隱詩雄气﹔壯年。梁簡文詩﹑《晉書》云腳﹔雨拳。韓愈詩﹑劉禹錫詩地肺﹔天臍。《三秦記》《河圖括地象》魚復﹔馬當。《後漢書》﹑李白詩幼海﹔祖洲。《山海經》《十洲記》瓠史﹔竹書。《梁書》《南史》黃獨﹔紫團。杜甫詩﹑陸龜蒙詩蔥嶺﹔蒜山。《漢書》《京口志》汗雨﹔肉雷。《戰國策》《淸異錄》亥旣﹔丁當。《瑯環記》《淸異錄》盾匠﹔腳婆。《淸異錄》﹑黃庭堅詩人柳﹔女蘿。《三輔故事》《詩經》耄矣﹔孩之。《左傳》《老子》鰕卽﹔雞斯。《山海經》《六韜》海若﹔波斯。《楚辭》《山海經》余不﹔若耶。《晉書》《水經注》

三字者如﹕

陳無巳﹔許有壬。《宋詩話》《元史》不夜城﹔無雷國。《齊地記》﹑庾信賦小戊子﹔雌甲辰。《東軒雜錄》《東軒筆錄》雞三足﹔驥一毛。《莊子》《淮南子》逍遙館﹔安樂窩。《輟耕錄》《家史》愚公谷﹔妒婦津。柳宗元文﹑《酉陽雜俎》齊諧記﹔越絕書。《唐書》《隋書》謝益壽﹔王昌齡。鐘嶸《詩品》《唐書》謝蝴蝶﹔鄭鷓鴣。《宋書》《唐詩紀事》陳驚座﹔趙倚樓。《漢書》《摭言》郭有道﹔王無功。《後漢書》《唐書》

四字者如﹕

皂雕禦史﹔白馬將軍。《舊唐書》《魏志》赤牛中尉﹔白馬光勛。《北史》《後漢書》七松處士﹔五柳先生。《唐書》《陶潛集》枯松太保﹔大樹將軍。《記事珠》《後漢書》白馬長史﹔黃驄少年。《後漢書》《北史》墨曹都統﹔文翰將軍。《龍鬚記》《唐類函》大千世界﹔不二法門。《起世因本經》《維摩經》丙寅學士﹔戊巳先生。《金波遺事》《墨莊漫錄》巧對錄卷之三

《明道雜誌》云﹕世傳朱全忠作四鎭時﹐一日與賓佐出遊﹐全忠忽指一方地曰「此可建一神祠﹐試召一視地工驗之。」而召工久不至﹐全忠怒甚﹐現於辭色﹐左右皆恐。良久﹐工至。全忠指地視之。工再拜賀曰「此所謂乾上龍尾地﹐建廟固宜。然非大貴人﹐不見此地。」全忠喜﹐薄賜而遣之。工出﹐賓僚或戲之曰「若非干上龍尾﹐定當坎下驢頭矣。」蓋東北人謂斫伐曰坎也。

沈作哲《寓簡》云﹕揚文公危言直道﹐獨立一世﹐嫉惡如仇。在翰苑日﹐有新幸近臣以邪言進者﹐意欲攀公入其黨中﹐因間語公曰「君子知微知彰﹐知柔知剛。」公正色疾聲答曰「小人不恥不仁﹐不畏不義。」幸臣大沮。

《東坡志林》云「章詧﹐字隱之﹐本閩人﹐遷於成都數世矣。善屬文﹐不仕﹐晚用太守王素薦﹐賜號衝退居士。一日﹐夢有人寄書召之者云「東嶽道士也。」明日﹐與李士寧遊靑城﹐濯足水中﹐詧謂士寧云「腳踏西溪流去水。」士寧答云「手持東嶽寄來書。」詧大驚﹐未幾﹐果死。

《北夢瑣言》云﹕宣宗嘗賦詩﹐上句有「金步搖」未能對﹐遣未第進士對之。溫庭筠乃以「玉條脫」續之﹐宣宗賞焉。

《瑯環記》云﹕蘭待女子同種則香﹐故名「待女」。「待女花﹔宜男艸。」是絕對也。按﹕《風土記》﹕「鹿蔥﹐宜男艸也。」

《全唐詩話》云﹕溫庭筠才思艷麗﹐藥名有「白頭翁」﹐溫以「蒼耳子」爲對。按﹕《三國誌﹣﹣諸葛恪傳》注﹕「白頭翁﹐鳥名。」

《瑯環記》云﹕絳樹一聲能歌兩曲﹐二人細聽﹐各聞一曲﹐一字不亂。人疑其一聲在鼻﹐竟不測其何術。當時有黃華者﹐雙手能寫二牘﹐或楷或艸﹐揮毫不輟﹐各自有意。余謂「絳樹雙歌﹔黃華二牘」是確對也。

《後山詩話》云﹕昔之黠者﹐滑稽以玩世曰「彭祖八百歲而死﹐其婦哭之慟。其鄰里共解之曰﹕『人生八十不可得﹐而翁八百矣﹐尙何尢﹖』婦謝曰﹕『汝輩自不諭爾。八百死矣﹐九百猶在也。』世以癡爲九百﹐謂其精神不足也。」又有令新視事而不習吏道﹐召胥魁問之。魁具道笞十至五十﹐及折杖數。令遽止之﹐曰「我解矣﹗笞六十爲杖十四耶﹖」魁笑曰「五十尙可﹐六十猶癡耶。」長公取爲偶對曰「九百不死﹔六十猶癡。」

《云仙雜記》云﹕申王謂豬旣供餐﹐不宜處於穢地﹐乃以氈龕粟粥待之。取其毛刷淨﹐令巧工織壬癸席﹐滑且涼。又蜀人二月好以豉雜黃牛肉爲甲乙膏﹐非尊親厚知﹐不得預食。其家小兒﹐三年一享。「壬癸席﹐甲乙膏」正好作對。

《獨醒雜誌》云﹕東坡﹑山谷同遊鳳池寺﹐坡公舉對云「張丞相之佳篇﹐昔曾三到。」山谷卽答云「柳屯田之妙句﹐那更重來。」時稱名對。張丞相詩云「八十老翁無品秩﹐昔曾三到鳳池來。」坡公蓋取此也。

又云﹕楊大年﹐美鬚髯。一日早朝罷﹐至都堂。丁晉公時在政府﹐戲謂之曰「內翰拜時鬚掃地。」公應聲曰「相公坐處幕漫天。」晉公知其譏己﹐而喜其敏捷﹐大稱賞之。

《鶴林玉露》云「尢延之與楊誠齋爲金石交。淳熙中﹐誠齋爲祕書監﹐延之爲太常卿﹐又同爲靑官僚宷﹐無日不相從。二公皆善謔﹐延之嘗曰「有一經句﹐請祕監對﹐曰『楊氏爲我。』」誠齋應曰「尢物移人。」眾皆嘆其敏確。

《�﹝上鞏下石﹞溪詩話》云﹔嘗見同儕因行飲﹐令人索一魚名﹐有浙人大唱云「周公魚。」余謂坐客曰「且喜『召伯鮓』有偶對矣。」滿堂皆胡盧不止﹐因戲爲足成其語云「京市鮓先誇召伯﹐浙音魚或號周公。」

《猗覺寮雜記》云﹕世傳「不逢韓玉汝」﹐有應聲對者曰「可怕李金吾。」以「金吾」對「玉汝」爲巧。唐有孫玉汝﹐則玉汝爲名字﹐不始於韓也。

《歸田錄》云﹕梅聖兪以詩知名﹐而浮沈三十年﹐終不得一館職﹐晚年與修《唐書》﹐書成﹐未奏而卒。士大夫莫不嘆惜。其初受敕修《唐書》時﹐嘗語其妻刁氏曰「吾之修書﹐亦可謂猢猻入布袋矣﹗」刁氏笑對曰「君於仕宦﹐又何異狼吞鮎魚上竹竿耶﹖」聞者皆以爲善對。

又云﹕王荊公一日謂劉貢父曰「『三代夏商周』﹐可對乎﹖」貢父應聲曰「四詩風雅頌。」荊公拊髀曰「此天造地設也﹗」

又云﹕寇萊公在中書時﹐嘗與同列戲語曰「『水底日爲天上日』﹐未有對者。」會楊大年來白事﹐應聲曰「眼中人是面前人」。一時稱爲的對。

《系年要錄》云﹕紹興五年﹐詔禁屠以禱晴﹐而並及雞鴨。右諫議大夫趙霈奏疏稱頌上徳﹐以爲齊宣王不忍一牛之比。中書舍人胡寅讀疏笑曰「諫議乃及此乎﹗聞汝直統兵有號龍虎大王者﹐或入犯﹐當以雞鴨諫議拒之。」按﹔沈徳符《敝帚齋余談》云「湯義仍論給事胡似山汝寧除參論饒伸外﹐不過一『蝦蟆給事』而已。蓋時因禱雨禁屠宰﹐胡請並禁捕蛙﹐以感召上蒼﹐故湯有此語﹐且告人曰「吾亦爲似山圖不朽﹐與南宋『鵝鴨諫議』屬對親切耳﹗」

丁令威化鶴﹐出幹寶《搜神記》﹐此人人知之也。又《神仙傳》﹕蘇仙公﹐桂陽人﹐升云而去。後有白鶴來止郡城樓﹐人或彈之﹐以爪書曰「城郭是﹐人民非﹐三百甲子一來歸。我是蘇公﹐彈我何爲﹖」故黃涪翁《次韻蘇韓林出遊》詩云「人間化鶴三千歲﹐海上看羊十九年。」並用蘇家典故﹐眞佳對也。

《老學庵筆記》載臨安扁榜對有﹕「乾坤濕气四斤丸﹐偏正頭風一字散。」「三朝禦史陳忠翊﹐四代儒醫陸大丞。」「東京石朝議女婿樂駐泊藥鋪﹐西蜀費先生弟子寇保義卦肆。」按﹕吾師紀文達公亦有集京城市肆招牌對句﹐如﹕「冬季諷經」對「秋爽來學」。「神妙烏須藥」對「祖傳狗皮膏」。「學經蒙任附」對「店槽道俱全」。「去風柳木牙杖」對「滴露桂花頭油」。「精裱唐宋元明古今名人字畫」對「自運雲貴川廣南北道地藥材」。此可見名流𨿽遊戲之詞﹐亦皆前有所本也。

宋與遼交歡﹐文禁甚寬。軺客往來﹐率以談笑詩文相娛樂。元祐間﹐蘇文忠公嘗膺是選﹐遼使聞其名﹐思困之。其國舊有對云「三光日月星」。無能對者﹐以請於公。公唯唯﹐謂其介曰「我能而君不能﹐非所以全大國之體。『四詩風雅頌』﹐天生對句。盍先以此復之。」介如言﹐方共嘆愕﹐公徐曰「四徳元亨利。」遼使睢盱欲起辧﹐公曰「爾謂我忘其一耶﹖謹關爾舌﹗兩朝兄弟邦﹐卿爲外臣﹐此固仁廟之諱也。」遼使出不意﹐遂心折。旋復令醫官對云「六脈寸關尺。」遼使愈悚然。旣而請曰「學士前對究欠一字﹐仍請另構一語。」適雷雨大作﹐公云「『一陣風雷雨』﹐卽景可乎﹖」遂大敬服﹐盡歡而罷。此與「五行金木水火土﹐四等公侯伯子男」同一因難見巧也。按﹕「三光日月星」﹐近又有以「八旗滿蒙漢」作對者﹐莊贍相稱。文字因時運而開﹐此則前人所不能測其所至矣。

俗傳東坡與子由夜雨連牀﹐子由曰「嘗見鬻術者云﹕『課演六爻﹐內卦三爻﹐外卦三爻。』思之不能成對。」一日同出﹐坡見戲場舞棒花者云「棒長八尺﹐隨身四尺﹐離身四尺。」語子由曰「此語正可還前日枕上之對也。」

「劉蕡下策﹐我輩登科﹔雍齒且侯﹐吾屬何患﹖」成語天然﹐坡公所對。見釋惠洪《冷齋夜話》。

宋時有尙書孫覿﹐相傳爲坡公遺體﹐馮具區祭酒所云「陽羨孫老得坡公棄婢而生者也。」惟王漁洋先生力辯之﹐謂坡住陽羨﹐見一童子頗聰慧﹐出對句云「衡門稚子璠玙器。」童子對曰「翰苑仙人錦繡腸。」卽孫覿也。坡甚喜之。據此則覿非坡子明矣。抑或宋人好名﹐如童貫自托爲韓魏公所生﹐梁師成亦自謂坡公所出耶。

士子遇文宗按臨﹐始用功讀書﹐謂之「抱佛腳」。《中山詩話》﹕「王荊公嗜諧諺。一日﹐論沙門道因曰﹕『投老欲依僧。』客遽曰﹕『急則抱佛腳。』王曰﹕『投老欲依僧是古詩。』客曰﹕『急則抱佛腳是俗諺。』上去『投』﹐下去『腳』﹐豈非的對﹖」

《後村詩話》云﹕髙文虎作《西湖放生池記》﹐以鳥獸魚鱉咸若爲商王事﹐太學諸生爲謔詞哂其誤。陳晦行「史集賢制」用昆命元龜事﹐閩帥倪侍郎駁之。陳累疏﹐援引唐人及本朝命相皆用此語。史擢陳臺端﹐劾倪削秩罷去﹐或爲一聯云「舍人舊錯夏商鱉﹐禦史新爭舜禹龜。」

《桐江詩話》云﹕元祐東平王景亮與諸仕族無成者﹐結爲一社﹐純事嘲笑。士大夫無問賢愚﹐一經諸人之目﹐卽披不雅之名。當時號曰豬嘴關。呂惠卿察訪京東﹐呂天資淸瘦﹐語以雙手指畫。社人目之曰「說法馬畱。」又湊爲七字曰「說法馬畱爲察訪。」彌歲不能對。一日﹐邵篪因上殿泄气﹐出知東平。邵髙鼻捲髯﹐社人目之曰「湊氛獅子。」乃對云「湊氛獅子作知州。」惠卿銜之﹐諷部使者發以他事﹐舉社遂爲齏粉矣。

《老學庵筆記》云﹕髙宗南幸﹐舟泊岸﹐執政必登舟朝謁。行於沮洳﹐則躡芒鞋。呂元直顧同列戲云「艸履便將爲赤舄。」旣而旁舟水深﹐乃積稻稈以進﹐參政範覺民曰「前句吾有對矣。云『稻稭聊以當沙堤』。」

又云﹕紹興初﹐張子韶對策有「桂子飄香」之語。趙明誠妻李易安以對語嘲之云「露花倒影柳三變﹐桂子飄香張九成。」時傳爲談柄。

《能攺齋漫錄》云﹕徽宗嘗作詩句﹐命蔡少保居安以賜元長云「相公公相子。」元長遽對以進云「人主主人翁。」時服其敏捷得體﹐不必以人廢言也。

黃右原曰﹕世俗以秦少遊爲蘇門之婿﹐並妄稱蘇小妹以實之﹐此眞《齊東野語》也。其言一曰「小妹以『閉門推出窗前月』難少遊﹐久無以應。適東坡過﹐以小石塊投池中。秦頓悟﹐應聲曰﹕『投石衝開水底天。』小妹乃釋然。」其實﹐此出語並非甚難對也。

《金臺集》云﹕瀛島中有一妝樓﹐相傳爲金明昌中李妃所築。妃嘗與章宗露坐其上﹐章宗曰「二人土上坐。」妃應聲曰「一月日邊明。」

《齊東野語》中又載一對句云「妙法法因因果寺﹐金輪金剛﹔中和和丰丰樂樓﹐銀杓銀甕。」蓋上句是當時寺名﹐下句是當時酒樓名﹐亦可謂巧合矣。

又云﹕兵部尙書夏原吉治水江南﹐與給事中某同寓僧寺。某如廁甚急﹐夏戲之曰「披衣靸履而行﹐急事急事。」卽對云「棄甲曳兵而走﹐尙書尙書。」猶言常輸也。

《復齋漫錄》云﹕劉韐始爲尉於洪之丰城﹐性不飲酒﹐飲則面色烘然。推官抵邑﹐能飲啖﹐與劉同會﹐以諺語戲劉云「小器易盈眞縣尉。」劉答云「窮坑難滿是推官。」

《東軒筆錄》云﹕陳繹晚爲惇朴狀﹐時謂之熱熟顏淵。熙寧中﹐臺州推官孔文仲廷試對策﹐言時事有可痛哭太息者﹐執政惡而斥之﹐語於眾曰「文仲狂躁﹐眞杜園賈誼也。」王平甫曰「『杜園賈誼』可對『熱熟顏淵』。」合坐大噱。蓋「杜園」﹑「熱熟」﹐皆當時鄙諺也。

《梁溪漫志》云﹕前人所記「崔度崔公度﹐王韶王子韶」﹐以爲的對。紹興中﹐馮侍郎楫與羅侍禦汝楫在朝﹐或戲爲語云「侍郎侍禦揖汝揖。」一時無能對者﹐適範檢字同與陳檢詳正同俱爲二府掾屬﹐徐惇濟續云「檢字檢詳同正同。」時以爲天生巧對也。

王銍《四六話》云﹕譚昉﹐曲江人﹐荊公少年仕宦荊州之友也。特善箋表。荊公在金陵稱其一對云「車斜韻險﹔競病聲難。」「競病」二字﹐曹景宗故事。「車斜」二字﹐見白樂天《與元微之書》曰「何處春深好」。以「車斜」二字爲韻﹐往來幾百篇。

《筆談》云﹕歐陽文忠常愛林逋詩「艸泥行郭索﹐云木叫鉤輈」之句﹐以爲語新而屬對親切。鉤輈﹐鷓鴣聲也。郭索﹐蟹行貌也。按﹕郭索似亦指聲﹐不指貌。

《詩話總龜》云﹕蔡君謨與陳亞相友善。一日﹐以謔語嘲其名云「陳亞有心終是惡。」陳應聲對云「蔡襄無口便成衰。」𨿽巧謔﹐亦傷虐矣。

《齊東野語》云﹕癸酉歲﹐應元秋試﹐兩浙運司幹官﹑臨川龔孟鍨爲考官。龔道出慈溪﹐忽夢有人以杯酒飲之﹐且作四字於掌中。及入院﹐發策﹐第一道中誤以一祖十三宗爲十四宗﹐於是士子大哄﹐徑排試官房舍﹐悉遭箠辱﹐至有負笈而逃者。龔偶得一兵負去而免。劉制使良貴親至院外撫諭﹐遂權宜以第二道爲首篇﹐續撰其三。久之始定。於是好事者作隔聯云「龔運幹出題疏脫﹐以十三宗作十四宗﹔劉制使下院調停﹐用第二道爲第一道。」龔後爲計使所劾。明年﹐度宗賓天﹐於是十四宗之語遂驗。

《鶴林玉露》云「紹興乙卯﹐以旱禱雨。諫議大夫趙霈上言﹕自來祈禱﹐斷屠止禁豬羊﹐今後請並禁鵝鴨。時胡致堂在西掖﹐見之笑曰「可謂鵝鴨諫議矣。聞賊中有龍虎大王﹐請以鵝鴨諫議當之。」此與前《系年要錄》語大同小異。因後一對語大異﹐故復錄之嘉定中﹐察院羅相上言﹐越州多虎﹐乞行下措置﹐多方捕殺。正言張次賢上言「八盤嶺﹐乃禁中來龍﹐乞禁人行。」太學諸生遂有「羅擒虎﹐張尋龍」之對。

又云﹕馮京﹐字當世﹐鄂州咸寧人。其父商也﹐壯年無子﹐至京師買一妾﹐立券償錢矣﹐問妾所自來﹐乃言其父因綱運欠折﹐鬻女以爲賠償之計。遂惻然不忍犯﹐遣還其父﹐不索其錢而歸。居數月﹐妻有娠﹐將誕﹐裏中人皆夢鼓吹喧闐迎狀元﹐京乃生。家貧甚﹐讀書於灒山僧捨。僧有畜犬﹐京與共學者烹食之。僧訴之縣﹐縣令命作《偸狗賦》﹐援筆立就。其警對云「團飯引來﹐喜掉續貂之尾﹔索綯牽去﹐驚回顧兔之頭。」令擊節釋之﹐延之上座。明年遂作三元。

又云﹕楊東山嘗謂余曰「昔周益公﹑洪容齋嘗侍壽皇宴﹐因談肴核。上問容齋鄕裏所產。容齋﹐番陽人也。對曰「沙地馬蹄鱉﹐雪天牛尾貍。」又問益公。公﹐余廬陵人也。對曰「金柑玉版簡﹐銀杏水精蔥。」上吟賞。又問一侍從。忘其名﹐浙人也。對曰「螺頭新婦臂﹐龜腳老婆牙。」四者皆海鮮也。上爲之一笑。某嘗陋三公之對﹐昔帥五羊時﹐漕倉市舶三使者﹐皆閩浙人。酒邊各盛言其鄕裏果核魚蝦之美﹐渠問某鄕裏何所產﹐某笑曰「他無所產﹐但產一歐陽子耳。」巧對錄卷之四

《金陵瑣事》云﹕顧東橋巡撫湖廣﹐時衙齋菊開﹐邀數門生賞之。一狂生揀好花摘兩三枝戴於頭。東橋不悅﹐因出一對云「賞菊客來﹐兩手擘殘彭澤景。」張太嶽對云「賣花人過﹐一肩挑盡洛陽春。」東橋曰「此語已佳﹐不必更對矣。」遂酌酒﹐盡歡而罷。

又云﹕東橋公鎭楚時﹐張太嶽僅十餘歲﹐應童子試。東橋曰「童子能屬對乎﹖」因曰「雛鶴學飛萬里﹐風雲從此始。」張卽日﹕「潛龍奮起九天﹐雷雨及時來。」東橋大喜﹐解腰間金帶贈之﹐曰「他日貴﹐當過我也。」

又云﹕尙書吳交石公有二女﹐長女已擇周公金﹐復見金公淸童年器宇不凡﹐與夫人言之﹐夫人出一對試之云「汗血名駒﹐起足已存千里志。」金對云「圓吭仙鶴﹐擡頭便徹九臯聲。」夫人喜甚﹐以次女許焉。後周官尙書﹐金至參政。

又云﹕黃揮使六十誕日﹐白揮使戲之曰「黃耈無疆。」黃應聲曰「正好對『白圭有砧。』」

鄭仲夔《研云甲錄》云﹕貴溪吳氏生一兒﹐聰穎異人﹐數歲能詩。父母弄以竹馬﹐有客呼曰「紅孩兒騎馬遊街。」卽應聲曰「赤帝子斬蛇當道。」後因與羣兒嬉﹐墮水中﹐幾死﹐急援之出﹐良久乃蘇。此後遂茫無所知﹐竟爲耕夫沒世。

楊儀《明良記》云﹐向來京官俱不敢用傘﹐惟考試官入場﹐狀元歸第﹐乃得用之。其後南京官稍稍用傘﹐𨿽躋顯貴﹐特兩檐靑傘而已。嘗有南北兩京官相戲﹐北曰「輸我腰間三寸白。」蓋言常朝官有牙牌也。南曰「多君頭上兩重靑。」

《邱瓊山逸事》云﹕邱文莊公﹐少從師於裏宦之家塾。時天雨﹐坐席當瓦穴漏滴﹐邱肩公私換宦兒席於漏所﹐而以己席居彼之地。宦兒訴於師﹐師曰「能屬對者﹐卽爲理直。」因曰「點雨滴肩頭。」公應聲曰「片雲生足下。」師稱善。宦兒愧不能對﹐哭告其父。父怒﹐召公試以對曰「孰謂犬能欺得虎﹖」公卽對曰「安知魚不化爲龍﹗」宦知其非常人﹐好語遣之。

《禇石農外紀》云﹕昔人以「成也蕭何﹐敗也蕭何」對「一則仲父﹐再則仲父。」偶閱《萬姓統譜》﹐毛宏爲給事中﹐慷慨激烈﹐奏疏無虛日。英宗厭苦之﹐有「昨日毛宏﹐今日毛宏」語。以對「仲父」句﹐更爲切當。宏字士廣﹐鄞縣人﹐天順丁丑進士。

又云﹕兵部侍郎項文曜﹐媚附於忠肅公。每朝待漏﹐必附於耳密言﹐朝退亦然﹐行坐不離。時目爲於謙妾。又戶部侍郎王祐﹐貌美無須﹐諂事王振﹐振甚眷之﹐一日問祐曰「王侍郎何故無須﹖」祐曰「老爺無須﹐兒子豈敢有須﹖」「於謙妾」與「王振兒」正堪作對。

又云﹕天順間﹐錦衣門達甚得上寵。有桂廷珪者爲達門客﹐乃鐫印章曰「錦衣西席。」後有甘棠爲洗馬江朝宗婿﹐棠亦有「翰苑東牀」印章﹐可爲的對。按﹕此正是近時「總督陪堂」﹑「狀元乃弟」之先聲。

《桐下閒談》云﹕嘉靖時﹐大學士嚴嵩﹐吏部尙書熊浹﹐一日同被召﹐來遲﹐世廟因出對戲之云「閣老心髙髙似閣。」二臣惶悚伏地﹐不能作一語。世廟乃好言慰之云「我已爲代對矣。曰『天官膽大大如天。」

《八閩通誌》云﹕白水漈屬上杭縣﹐舊有題「白水漈頭﹐白屋白雞啼白晝。」未有對者。後潮陽林大欽修撰過此﹐問土名得黃泥壠﹐因對曰「黃泥壠口﹐黃衣黃犬吠黃昏。」

《雪濤諧史》云﹕一秀才送廣文節儀﹐只用三分銀子。廣文出對曰「竹筍出墻﹐一節須髙一節。」秀才對曰「梅花遜雪﹐三分只是三分。」按﹕令人以諺語屬對云「一代不如一代﹐三分只是三分。」下句卽用此事也。

《裨史類編》云﹕長樂狀元馬鐸﹐少時夢有語之者曰「雨打無聲鼓子花。」不省所謂﹐後與同郡林志同舉進士。志鄕會皆第一﹐殿試時忽夢馬踏其首﹐以是怏怏﹐爭於上前。上曰「朕有一對﹐對佳者﹐狀元也。曰『風吹不動鈴兒艸。』」馬卽對以夢語﹐而志思竭﹐不能對﹐鐸於是得狀元。按﹕鈴兒艸卽沙參﹐見《本艸綱目》。鼓子花﹐見鄭谷詩云「日落風吹鼓子花。」類書中本有「鈴兒艸」﹑「鼓子花」之對﹐而不載馬鐸事。

《挑燈集異》載﹕蔣燾﹐幼聰慧。一日﹐與父友武官者同遊佛寺。指殿上佛出對曰「三尊大佛﹐坐獅坐象坐蓮花。」燾對曰「一介書生﹐攀鳳攀龍攀桂子。」出寺後﹐武官之部卒牽燾衣問曰「適對何句﹖」燾曰「我對『一个小軍﹐偸雞偸貓偸芥菜。』」其捷於調戲如此。一日﹐其祖攜遊佛殿﹐見燾跳下階級﹐曰「三跳跳下地。」燾應聲曰「一飛飛上天。」又父客因坐久﹐出對曰「凍雨灑窗﹐東二點﹐西三點。」燾對曰「切瓜分客﹐上七刀﹐下八刀。」按﹕《解人頤》亦載此﹐以爲楊文襄公語。

《薛制機雜記》云﹕有賀自長沙移鎭南昌者啟云「夜醉長沙﹐曉行湘水﹐難教檣燕之畱。」用杜少陵詩。「朝飛南浦﹐暮捲西山﹐來聽鳴鸞之舞。」用王子安語。又有除直祕閣﹐依舊沿江制置司幹辦公事﹐云「望玉宇瓊樓之邃﹐何似人間﹖從綸巾羽扇之遊﹐依然江表。」又上巳請客﹐云「三月三日﹐長安水邊多麗人﹔一觴一詠﹐會稽山陰修禊事。」又「良辰美景﹑賞心樂事﹐四者難並﹔崇山峻嶺﹑茂林修竹﹐羣賢畢至。」

瞿宗吉佑《歸田詩話》云﹕戴式之嘗見夕照在山﹐峯巒重疊﹐得句云「夕陽山外山。」自以爲奇﹐欲以「塵世夢中夢」對之﹐而不愜意。後行村中﹐春雨方霽﹐行潦縱橫﹐得「春水渡旁渡」之句以對﹐上下始覺勻稱。

《耕余博覽》云﹕虞伯生集未遇時﹐爲許衡門客。虞有所私﹐午後常出館。許往尋之﹐輒不遇﹐因書於幾云「夜夜出遊﹐知虞公之不可諫。」虞對云「朝朝來聒﹐何許子之不憚煩﹖」

《湧幢小品》云﹕劉珙少時﹐夢謁大乾惠應神祠﹐金牌上有「曲巷勒回風」五字﹐未曉所以。迨登第除諸王宮教授﹐一夕﹐帝幸宮邸﹐問﹕「諸王何業﹖」珙答以屬對。時月照窗隙﹐帝曰「可令對『斜窗拗明月。』」諸王方思索間﹐珙遽以「曲巷勒回風」對﹐帝曰「此神語也。」按﹕劉珙﹐吾閩建寧府人。

《堅瓠集》云﹕相傳明太祖幸馬苑﹐永樂﹑建文同侍﹐太祖出句云「風吹馬尾千條綫。」建文對雲「雨灑羊毛一片氈。」太祖不悅﹐永樂對云「日照龍鱗萬點金。」其气象已不侔矣。

又云﹕永樂中﹐溧陽彭印山六歲﹐以神童徵至京師。帝禦奉天門觀燈﹐召彭出對曰「燈明月明﹐大明一統。」彭應聲曰「君樂臣樂﹐永樂萬年。」帝大奇之﹐賜予甚厚。今演劇者﹐以爲遇龍店白簡封官事﹐又非童年﹐恐失之。

又云﹕李東陽四歲時﹐能作大字。景王召見﹐置之膝上。六歲﹐與程敏政以神童同被英宗召對﹐過宮門﹐足不能度。帝曰「書生腳短。」李曰「天子門髙。」時禦饈有蟹﹐上曰「螃蟹一身甲冑。」程曰「鳳凰徧體文章。」李曰「蜘蛛滿腹經綸。」帝又曰「鵬翅髙飛﹐壓風雲乎萬里。」程曰「鰲頭獨占﹐依日月於九霄。」李曰「龍顏端拱﹐位天地之兩間。」帝大悅﹐曰「此安排﹐他日一个宰相﹐一个翰林也。」

祝枝山《猥談》云﹕弘治中﹐夷使入朝﹐以一對偶語請館伴對﹐曰「朝無相﹐邊無將﹐玉帛相將。」典客不能對。李西涯教以對曰「天難度﹐地難量﹐乾坤度量。」夷使悅服。

又云﹕陸浚明粲善屬對。一日會客﹐爲棋酒之歡﹐客出對曰「圍棋飲酒﹐一著一酌。」陸卽曰「聽漏觀書﹐五更五經。」又一客曰「彈琴賦詩﹐七弦七言。」

又云﹕陳洽八歲時﹐與父同行﹐見兩舟一遲一速。父因命對云「兩船並行﹐櫓速魯肅不如帆快樊噲。」洽應聲曰「八音齊奏﹐笛淸狄靑難比簫和蕭何。」

又云﹕梁文康儲髫齡時﹐已具公輔之量。一日﹐自塾中歸﹐誤僕於地。父遲庵掖起之﹐曰「跌倒小書生。」公應聲曰「扶起大學士。」遲庵與諸子浴於小沼中﹐出對云「晚浴池塘﹐湧動一天星斗。」公對曰「早登臺閣﹐挽回三代乾坤。」時年方七歲﹐而吐屬不凡如此。

又云﹕李空同督學江右﹐偶有名夢陽者﹐唱名時﹐空同曰「安得同我名﹖我有一對﹐對佳則釋汝﹕『藺相如﹐司馬相如﹐名相如﹐實不相如。』」生應聲曰「魏無忌﹐長孫無忌﹐彼無忌﹐此亦無忌。」空同稱善﹐置之前列。

又云﹕有一童善對﹐一客指知府馮馴語之曰「馮二馬﹐馴三馬﹐馮馴五馬諸侯。」童對曰「伊有人﹐尹無人﹐伊尹一人元宰。」按﹕前人有以「陳東」對「伊尹」者﹐取其下字卽上一字之偏旁也。近人以阮蕓臺師姓名與伊尹作對﹐則不但偏旁正同﹐並有雙聲之巧矣。吾師亦甚喜之。

又云﹕邊尙書貢繼妻胡氏﹐通文詞。邊多侍姬﹐與胡嘗反目。一日宴客﹐客舉令曰「討小老嫂惱。」邊不能對﹐胡以片紙書傳出﹐曰「『想娘狂郎忙。』何不以此對之﹖」座客大笑。又徐尙書晞爲郡吏日﹐偶隨守步庭墀中﹐見一鹿伏地﹐守得句云「屋北鹿獨宿。」思無以對﹐晞卽對云「溪西雞齊啼。」守大賞異﹐此皆所謂一韻對也。

《楊文襄公遺事》云﹕邃庵童時﹐有某國公與某尙書同席﹐各賜以杯酒﹐邃庵以兩手接之。尙書出對曰「手執兩杯文武酒﹐飲文乎﹐飲武乎﹖」邃庵應聲曰「胸藏萬卷聖賢書﹐希聖也﹐希賢也。」又相傳邃庵在翰林時﹐一學士出對云「鴻是江邊鳥。」邃庵應聲曰「蠶爲天下虫。」

又云﹕楊邃庵冬日气盛﹐而李西涯怯寒。二公嘗並坐﹐西涯屢以足頓地作聲﹐邃庵曰「地凍馬蹄聲得得。」西涯見其吐气如蒸﹐遽云「天寒驢嘴气騰騰。」「驢嘴」一作「象鼻」﹐蓋雲貴有象蠻之誚﹐邃庵原籍雲南也。

張誼《宦遊記聞》云﹕安南使入朝﹐出一對云「琴瑟琵琶八大王﹐一般頭面。」程篁墩對云「魑魅魍魎四小鬼﹐各樣肚腸。」或以爲前明唐狀元臯出使朝鮮事也。

又云﹕陸文量容參政浙藩﹐與陳啟東震飲﹐見其寡發﹐戲之曰「陳教授數莖頭髮﹐無法可施。」啟東曰「陸大人滿臉髭須﹐何須如此。」陸大賞嘆﹐笑曰「兩猿截木山中﹐這猴子也會對鋸句。」啟東曰「有犯﹐幸公勿罪。」乃云「匹馬陷身泥內﹐此畜生怎得出蹄題。」相與撫掌而退。巧對錄卷之五

稗史云﹕坡公有對云「栗破鳳凰縫黃出﹔藕斷鷺鷥露絲飛。」佛印曰「無山得似巫山好。」東坡曰「何葉能如荷葉圓。」子由曰「不如『何水能如河水淸』。」

又有人以「拘頸葫蘆」四字命對者﹐陳啟東方沐浴﹐偶得「空心蘿卜」四字對之﹐喜躍﹐盆爲破。又陳訓導分水時﹐有人題橋云「分水橋邊分水喫﹐分分分開。」啟東對云「看花亭下看花來﹐看看看到。」皆其邑地名也。

《九鯉湖志》云﹕傅黃門凱出使海外國﹐禱於九鯉湖仙祠﹐夢孺子歌云「靑艸流沙六六灣。」漫記之而已。及入境﹐國王曰「『黃河躍浪三三曲』﹐願天使對之。」黃門卽以夢中句應﹐國王驚服。蓋彼國有「靑艸河三十六灣」﹐彼自謂知中華之勝﹐而我乃悉彼疆域之詳﹐用是悚詟。

姚叔祥《見咫編》云﹕寧庶人怒一儒生﹐以鐵籠籠之﹐置於後園。適園中鑿池﹐庶人身自營度﹐因向賓從出一對語云「地中取土﹐加三點以成池。」賓從不能對。生在籠中應聲云「囚內出人﹐進一王而得國。」庶人大悅﹐釋之。後生自念﹕「『囚內進王』﹐語讖不祥﹐少選必追我矣。」因不至家而逸。未幾﹐追果至﹐而儒生不可得矣。

黃右原曰﹕前明正徳時﹐武宗以《四書》中「禮樂徵伐自天子出」令羣臣屬對。蓋自誇其生擒寧庶人之功也。王文成公對以「流連荒亡爲諸侯憂。」隱諷武宗輕出﹐爲朝廷憂也。可爲一啟口而不忘諫如此。

《堯山堂外紀》云﹕徐晞旣貴﹐乘傳歸。守令率諸生郊迎。諸生以其不由科目出身﹐玩忽不成禮。郡守怒﹐因出句云「擘破石橊﹐紅門中許多酸子。」諸生對﹐久不能屬。晞代答云「咬開銀杏﹐白衣裏一个大人。」諸生驚服﹐遂相率請罪。

又云﹕太祖嘗微行入酒坊﹐遇一監生。時坐客滿案﹐乃移土地神幾與生對席。問其裏居﹐則四川重慶人也。帝因出句云「千里爲重﹐重水重山重慶府。」生應曰「一人是大﹐大邦大國大明君。」

又云﹕明兵圍集慶路﹐與元兵大戰﹐元兵解去﹐乃堅守江左﹐見驛中有七歲兒居其中﹐問之﹐則代父充役者也。帝曰「『七歲童兒當馬驛』﹐能作對乎﹖」卽應曰「萬年天子坐龍庭。」帝喜﹐蠲其役。

又云﹕施槃幼年而貧﹐謁張都憲。張曰「新月如弓﹐殘月如弓﹐上弦弓﹐下弦弓。」槃應曰「朝霞似錦﹐暮霞似錦﹐東川錦﹐西川錦。」張卽招入家塾。

又云﹕李西涯與程篁墩過采石﹐西涯雨中拈句云「五風十雨黃梅節。」篁墩曰「二水三山李白詩。」

又云﹕陳浚明有對云「棗棘爲薪﹐截斷劈開成四束﹔閶門起屋﹐移多補少作雙間。」

黃印《梁溪識小錄》云﹕莫天祐﹐綽號老虎。守無錫時﹐殘忍嗜殺。每出入﹐人皆走匿。有稚子沈龍者﹐負笈趨塾﹐誤衝節幢﹐爲所執。天祐曰「汝爲學生﹐能對乎﹖」曰「能。」天祐曰「人有稱我爲『至勇至剛能文能武無上將軍』者﹐汝能對則賞﹐不能則斷汝頭。」龍略不畏懼﹐整容對曰「大慈大悲救苦救難觀音菩薩。」天祐喜﹐賞銀一錠﹐爲之止殺者累月。

又云﹕尢回溪瑛﹐八歲時入塾。塾師﹐其族兄也。吳海州學士至其館﹐以「兄弟相師友」命對﹐尢應聲曰「君臣疊主賓。」學士大擊賞。

又云﹕明嘉靖間﹐一內璫銜命入浙﹐與司北關南戶曹﹑司南關北工曹飲宴。璫欲侮縉紳﹐乘酒酣爲對云「南管北關﹐北管南關﹐一過手再過手﹐受盡四方八面商商賈賈﹐辛苦東西。」此璫故卑微﹐曾司內閣工部﹐君所素識者。因答曰「我須相報﹐但勿嗔乃可。」遂云「前掌後門﹐後掌前門﹐千磕頭萬磕頭﹐叫了幾聲萬歲爺爺娘娘﹐站立左右。」璫怒憤攘臂﹐至欲自戕﹐二司力勸乃止。

沈徳符《野獲編》云﹕京都人以都城內外所有作對﹐其最可破顏者如﹕「臭水塘」對「香山寺」。「奶子府」對「勇士營」。「王姑庵」對「韋公寺」。「珍珠酒」對「琥珀糖」。「單牌樓」對「雙塔寺」。「象棋餅」對「骨牌羔」。「棋盤街」對「幡竿寺」。「金山寺」對「玉河橋」。「六科廊」對「四夷館」。「文官果」對「孩兒茶」。「打秋風」對「撞太歲」。「誠意髙香」對「細心堅燭」。「天理肥皂」對「地道藥材」。「奇味薏苡酒」對「絕頂松蘿茶」。「京城內外巡捕營」對「禮部南北會同館」。

又云﹕嘉靖間﹐髙新鄭與張江陵相契如兄弟﹐偶聯鑣出朝﹐晨暾初上﹐髙戲出一儷語云「曉日斜燻學士頭。」張應聲曰「秋風正貫先生耳。」兩人拊掌﹐幾墜馬。蓋楚人例稱「幹魚頭」﹐中州人例稱「偸驢賊」。俗語有「西風貫驢耳」也。或云是傅潮﹑焦芳相謔舊語﹐豈張﹑髙又祖之耶﹖

又云﹕嘉靖間﹐更有惡謔。如胡少保宗憲﹐以江南制府禦倭﹐值浙直巡鹽禦史周如斗行部與宴於舟中。二人素相狎﹐適侍者誤傾酒壺﹐周謔云「瓶倒壺撒尿。」而篙工偶捩柁﹐胡應聲曰「柁響舟放屁。」各以姓相嘲﹐然而俚矣。

又云﹕賈憲使實齋以名儒裏居。一日雪後寒甚﹐披貂裘立門前。有一鄰捨少年號倪麻子者﹐頗少慧﹐好侮人。賈見其著屐﹐呼前曰「我有一對﹐汝能屬句否﹖」因出曰「釘靴踏地泥麻子。」倪曰「對則能之﹐但不敢耳。」賈曰「吾不罪汝。」倪應聲曰「皮襖披身假畜生。」賈面赤﹐咄嗟詬詈而入。

又云﹕楚中耿天臺定向爲南直提學禦史﹐初蒞任﹐卽遣牌往松江﹐云欲觀海。時徐文貞爲首相﹐耿其講學至交﹐實借此往拜其先祠也。雲間士子爲之語曰「名𨿽觀海﹐實則望湖﹐耿學使初無定向。」以文貞舊號少湖也。久而未有對者。適河南劉自彊爲應天尹﹐以戶曹隸不遜﹐奮拳毆之。劉多力﹐至折隸齒﹐幾死﹐乃對曰「京師攘臂﹐衙役折齒﹐劉府主果能自彊。」同時﹐松江有郡丞潘大泉名仲驂﹐以名翰林謫外﹐傲睨侮人。華亭尹倪先薦者﹐謙和下士。松江士人又爲之對曰「松江同知恣肆﹐合得重參﹔華亭知縣淸廉﹐允宜先薦。」各取姓名同音也。

又云﹕有禦史巡松江者﹐郡守故人畱之飲﹐因戲出對曰「鱸魚四腮一尾﹐獨占松江。」守曰「螃蟹八足兩螯﹐橫行天下。」禦史知其諷己﹐亦爲一噱。

《都穆談纂》云﹕沈石田先生嘗偕陳啟東會飲於吳太史家﹐時賀解元恩﹑陳進士策同在座。先生不善飲﹐酒至輒辭。啟東曰「吾有一對﹐君能對之﹐當代君飲。」先生頷之﹐啟東曰「恩作解元﹐禮合賀其榮也。」其榮﹐賀字先生應聲曰「策爲進士﹐職當陳嘉謨焉。」嘉謨﹐陳字合座無不擊節。

又云﹕錢山錢秀才﹐兄應役糧長﹐偶縣令點名不到﹐錢遂易服以代。令怒﹐欲鞭之。錢以實告。令曰「汝旣爲秀才﹐吾有一對﹐試對之﹐曰﹕『秀才糧長﹐打糧長不打秀才。』」錢應聲曰「父母大人﹐敬大人如敬父母。」令笑而釋之。

王兆云《揮塵詩話》云﹕吳人馬承學﹐性好乘馬馳驟。其友錢同愛戲之曰「馬承學﹐學乘馬﹐汲汲而來。」馬應曰「錢同愛﹐愛銅錢﹐孜孜爲利。」且曰「但圖對穩﹐非敢誚公。」

又云﹔楊鐵崖在金粟道人家﹐每食﹐主人必出佳釀﹐以芙蓉金盤令美妓捧勸。鐵崖出對曰「芙蓉盤捧金莖露。」有能對者﹐贈以此盤。一妓應聲曰「楊柳人吹鐵笛風。」遂以此盤酬之﹐一座爲傾倒。

《唐伯虎紀事》云﹕有問乩﹐令對云「雪消獅子瘦。」乩卽書云「月滿兔兒肥。」又令對云「七里山塘﹐行到半塘三里半。」乩卽書云「九溪蠻洞﹐經過中洞五溪中。」嘉興有三塔寺﹐有人出對云「西浙浙西﹐三塔寺前三座塔。」降乩者批云「吾遊徧天下﹐乃能對此對﹐云﹕『北京京北﹐五臺山下五層臺。』」黃右原云「聞是日有人復加『塔塔塔』三字請對﹐乩竟寂然。」

《文行集》云﹕明代制義得人之盛﹐莫過於弘治朝西曹﹐有對云「一雙探花父﹔兩个狀元兒。」時張升己丑狀元﹐子思與辛丑狀元王華子守仁同官兵部主事。戶部郎中劉鳳儀則己未探花龍之父﹐兵部員外郎李實則壬戌探花廷相之父也。又壬戌魯鐸榜﹐復有永平魯鐸﹐又有兩朱衮﹕一貌美﹐一貌不揚。時有對云「魯鐸分南北﹔朱衮判妍媸。」而弘治丙辰﹐進土有孟春﹑季春﹑夏鼎﹑周鼎。李東陽卽席出對云「孟仲季春惟少仲。」諸進士無能對者﹐東陽乃代爲之對云「夏商周鼎獨無商。」幾於天造地設矣。

又云﹕鄭洛書﹐莆田人﹐正徳丁丑進士﹐爲上海知縣。同時永丰聶豹爲華亭知縣﹐並有政聲﹐然議論不相下。一日同坐察院﹐適門人來報﹕上海秋試脫科。聶笑曰「上海秀才下第﹐只爲落書。」鄭應聲曰「華亭百姓當災﹐皆因孽報。」

石琢堂韞玉曰﹕前明吾鄕顧宗孟與文震孟﹑姚希孟﹐皆以文章節義相砥礪﹐爲時所稱。而範允臨﹐字長白﹔陳元素﹐字古白﹔及華亭查思白﹐皆工臨池﹐著名於世。崇禎間﹐陳﹑董相繼而逝﹐惟範允臨尙存。時有撰爲對句者云「顧宗孟﹑姚希孟﹑文震孟﹐三孟俱亡﹐莫非命也﹖董思白﹑陳古白﹑範長白﹐一白𨿽存﹐豈不殆哉﹖」

陳眉公《見聞錄》云﹕西涯李公善謔﹐居政府時﹐庶士進見﹐公曰「今日諸公試屬一對句﹐云﹕『庭前花始放。』」眾曬其易﹐各漫應之。公曰「總不如對『閣下李先生』也。」眾一笑而散。

又曰﹕陳式齋大參畱滯郎署最久﹐其遴職方也﹐李西涯時爲學士﹐戲語之曰「先生其知幾借作機乎﹐何爲又入職方借作織坊也﹖」式齋應聲曰「太史非附熱者﹐柰何只管翰借作汗林耶﹖」聞者以爲善謔。

《簷曝雜記》中載張文潛《宛邱集﹣﹣仲夏》詩﹕「雲間趙盾益可畏﹐淵底武侯方熟眠。」武侯﹐謂臥龍也。此與俗傳《送鵝及梅子札》云「湯燖右軍二隻﹐醋浸曹公一瓶」同一謔對。

又云﹕伍文定與一知府出行﹐見墻頭露出一少艾﹐知府出對云「墻內桃花﹐露出一枝難入手。」伍對云「園中梅子﹐不消幾个便酸牙。」亦不知出何書。巧對錄卷之六

國初長洲韓慕廬先生﹐曾考四等﹐後登會狀﹐故其家有「四等秀才﹐一甲進士」門燈。當未第時﹐授讀蒙館﹐而館主人識丁不多﹐復彊作解事﹐往往幹與館政﹐將經書句讀點破。韓偶與爭﹐卽謂﹕「汝是四等秀才﹐曉得甚事﹖」韓亦忍受而已。一日﹐生徒讀《曲禮》「臨財毋苟得﹐臨難毋苟免」﹐「毋」字誤讀作「母」字。有吳中名下士適過門﹐聞而竊笑。不知是主人所授﹐非先生意也。遂髙聲作七字譏之﹐曰「曲禮一篇無母狗。」令作對語﹐韓應聲曰「春秋三傳有公羊。」其人大服﹐詢姓名而去。由是知名﹐或云卽健庵先生也。

相傳錢虞山有一杖隨身﹐自制銘刻其上云「用之則行﹐捨之則藏﹐惟我與爾有是夫﹗」後歸國朝﹐此杖失去已久。一日忽得之。有人續銘其旁云「危而不持﹐顚而不扶﹐則將焉用彼相矣﹗」錢爲之惘然。

《王漁洋先生年譜》云﹕順治元年甲申十一歲﹐祖布政公課孫﹐嘗邀從弟洞庭飲﹐洞庭工艸書﹐酒闌﹐諸孫競進乞書。布政公把酒命對﹐句云「醉愛羲之艸。」先生在旁應聲曰「狂吟白也詩。」二公皆大喜﹐曰「此子必早成﹗」

《朱竹垞先生年譜》云「十七歲入贅馮教諭宅﹐華亭王鹿柴每過馮翁小飲﹐必令先生作古人名對﹐如﹕「顧野王」對「沈田子」﹔「鄭虎臣」對「沈麟士」﹔「蔡興宗」對「崔慰祖」﹔「蕭子云」對「任伯雨」﹔「魏知古」對「顏相時」﹔「吉中孚」對「溫大有」﹔「楊完者」對「晁補之」﹔「杜審言」對「蕭思話」﹔「貢師泰」對「齊履謙」﹔「任蠻奴」對「張惡子」﹔「金安上」對「鄭居中」﹔「劉辰翁」對「逢丑父」﹔「韓擇木」對「李棲筠」﹔「蔡有鄰」對「徐無黨」﹔「王巖叟」對「阮佃夫」﹔「李思齊」對「石作蜀」﹔「柳三變」對「張九成」﹔「鄭櫻桃」對「郭芍藥」﹔「王僧綽」對「馬仙琕」﹔「祕彭祖」對「庾黔婁」﹔「劉方平」對「徐圓朗」﹔「劉仁本」對「範道根」之類。鹿柴曰「此子將來必以詩名。」

朱竹垞幼時﹐塾師舉「王瓜」使屬對﹐卽應聲曰「后稷」。師怒其不倫﹐而心服其對之巧。在京師時﹐與人會飲﹐各舉古人男女成對者爲酒令﹕「太白﹐小靑」﹔「無咎﹐莫愁」﹔「灌夫﹐漂母」﹔「武子﹐文君」﹔「東野﹐西施」等字。

宋荔裳琬雅善謔。京師有市猾某者﹐本騾馬行牙人﹐以附勢焰至巨富。一日﹐堂成宴客﹐壁間有孔竇﹐客疑問之﹐答曰「『手腳眼』也。」蓋工匠登降攀附置手腳處。荔裳在坐應聲曰「吾有對句矣﹗乃『頭口牙』也。」

康熙五十年辛卯﹐江南鄕試。趙晝山太史晉爲主司﹐與總督噶禮朋比爲姦﹐大通關節。總督分賄至四十萬金﹐事破伏法。是科正主司爲左界園副憲必蕃﹐本系乙榜出身﹐於衡鑑又非所長﹐任趙之所爲而已。案定竟得末減﹐時江南有一對云「左邱明兩眼無珠﹔趙子龍渾身是膽。」

施愚山曰﹕古對有以文字分合者﹐如﹕「鉏麑觸槐﹐甘作木邊之鬼﹔豫讓吞炭﹐終爲山下之灰。」「奴手爲拏﹐以後莫拏奴手﹔人言是信﹐從今休信人言。」「人曾作僧﹐人弗可以爲佛﹔女卑是婢﹐女又可以爲奴。」皆佳對。

方鳧宗與陳元孝﹑梁藥亭諸公夜飲唱酬﹐以「夕夕多良會」對「人人從夜遊」。又某公爲巡河道﹐卽景云「少水沙卽露」﹐對「是土堤方成」﹐亦以文字分合也。按﹕「此木成柴山山出﹐因火爲煙夕夕多。」亦分合字巧對。

有一人徘徊溪畔﹐得一聯云「獨立小橋﹐人影不隨流水去。」久無對句。一友歡然曰「孤眠旅館﹐夢魂曾逐故鄕來。」又一對云「兔走鳥飛﹐地下相逢評月旦﹔雁來燕去﹐途中相遇說春秋。」又一對云「楊柳花飛﹐平地上滚將春去﹔梧桐葉落﹐半空中撇下秋來。」皆口頭常語﹐而極工穩自然。

《秋雨庵隨筆》云﹕菱角最易落﹐故諺曰「七菱八落」。前人以對「十榛九空」﹐工切無比。又閩粵呼荸薺曰「馬蹄」﹐以對「龍眼」﹐亦甚工。

又云﹕淳安方朴山先生病革時﹐門弟子咸在。有二人私語曰「『水如碧玉山如黛』﹐以何爲對﹖」先生枕上聞之﹐曰「可對『云想衣裳花想容』。」言畢而逝。

英煦齋師《筆記》載﹕嘉慶丙辰﹐茶宴廷臣於重華宮﹐禦制詩二首﹐用六麻韻﹐中有「嗟」字﹐恭和者咸以爲難。彭文勤公先脫稿﹐時和珅倩人代和﹐所和嗟韻﹐意不愜﹐屬公爲攺正。公易以「帝典王謨三曰若﹐騶虞麟趾兩吁嗟」兩語。和珅素與公不協﹐是日亦爲嘆服。

又云﹕乾隆間﹐十全武功其煩兵力至再者三﹐聞純廟以《武功再定》命題聯句﹐聖制出聯云「一之爲甚豈可再﹖」諸臣皆愕眙﹐無以對。紀文達公應聲曰「天且不違而況人。」此不獨用成語如己出﹐而君臣應對語气亦合﹐眞天才也。

又云﹕嘉慶甲子﹐以《毓慶宮》命題聯句﹐禦詩出句有「毓慶承恩毓嘉慶」句﹐下應臣工敬對﹐時朱文正公已散值﹐予同趙謙士敬錄一通﹐送文正看﹐予自擬對云「壽皇垂裕壽今皇。」次早文正入值﹐向予云「某昨在捨敬對一句﹐君以爲如何﹖」問之﹐卽予所對七字也。因相視而笑。是日﹐文正以對句面奏﹐上嘉之。

《熙朝新語》云﹕浙江乾隆丙子科鄕試﹐兩主考一姓莊﹐一姓鞠。莊顢頇﹐而鞠不謹﹐有集杜句嘲之云「莊夢未知何日醒﹐鞠花從此不須開。」鞠試畢回京﹐語陳勾山太僕云「杭人眞欠通﹐如何鞠可通菊﹖」公不答﹐鞠詰之﹐公曰「吾適思《月令》﹐『鞠有黃華』耳。」鞠大慚﹐未幾死﹐人以爲語讖。

《痂畱編》云﹕有才士偶出一對云「冬夜燈前﹐夏侯氏讀春秋傳。」久未有對﹐後請乩﹐仙對云「東門樓上﹐南京人唱北西廂。」適逢其事﹐遂成巧對。

近有某公分校禮闈﹐卷中有用《毛詩》「佛時仔肩」者﹐則批云「『佛』字系梵語﹐不可入文內。」復有用《周易》「貞觀」二字者﹐則又批云「『貞觀』系漢代年號﹐不可入文內。」因有爲之對者云「佛時是西域經文﹐宣聖悲啼彌勒笑﹔貞觀系東京年號﹐唐宗錯愕漢皇驚。」

先叔父太常公語余曰﹕乾隆間﹐工部署被火﹐金尙書簡督修。有朝士出一對句曰「水部火災﹐金司空大興土木。」久無能對者。適紀文達師入朝﹐朝房中新選中書科中書者﹐狀貌魁梧﹐自負爲南人北相。公聞之﹐囅然曰「『南人北相﹐中書科什麼東西﹖』可借伊屬對矣。」

朱文正師與兄竹君先生﹐常招名流爲春盤之會﹐坐上客滿﹐或琴或書﹐或對弈或聯吟。勾心鬥角﹐抽祕騁妍。酒酣耳熱之時﹐同人有以「太極兩儀生四象」命對者﹐滿座正各凝思﹐忽報紀曉嵐至﹐至則狂索飲饌﹐同人卽以前句示之﹐僉曰「對就始許入座﹐否則將下逐客之令矣。」公應聲曰「『春宵一刻值千金。』吾饑甚﹐無暇與諸君子爭樹文幟也。」坐客聞之﹐無不絕倒。按﹔或云道士娶妻﹐有作賀聯者﹐先得出句。文達師從旁誦唐句足之﹐亦謔而不虐也。

有兩生同謁紀文達師者﹐一額有黑瘢﹐一左目已瞽。師見之大笑不止﹐兩生驚訝﹐請其故。師笑曰「吾偶集得杜句﹐一爲『片雲頭上黑』﹐一爲『孤月浪中翻』耳。」

相傳有父子某先後中式﹐其科俱逢戊子。某撰一聯云「父戊子﹐子戊子﹐父子戊子。」以難紀文達師。時有師生同掌戶部者﹐師爲對云「師司徒﹐徒司徒﹐師徒司徒。」

嘉興錢籜石侍郎載奉使祭堯陵﹐辧今堯陵之非。旣復命﹐具折奏之﹐折計二十七頁﹐奉旨申飭。又乾隆庚子典江南試﹐取顧問作解首三藝﹐皆駢體﹐經磨勘﹐停三科。京師好事者贈一聯云「三篇四六短章﹐欲於千萬人中大變時文之體﹔一折廿七餘扣﹐直從五千年後上追古帝之陵。」

滇南趙某仕楚中爲郡守﹐好出對句。一日﹐見坊役用命紙糊燈﹐遂出句云「命紙糊燈籠﹐火星照命。」思之未得。至歲暮﹐見老人髙捧時憲書叩頭獻上﹐拍案大呼﹐遂對前句曰「頭巾頂歷子﹐太歲當頭。」

王楷堂比部廷紹一日進署﹐適無小馬喝道﹐正在查問。忽報長中堂麟到﹐因得一對云「司中無小馬﹔堂上有長麟。」不覺髙聲朗誦﹐爲長所聞﹐喚王上﹐堂責其「何以呼我名﹗」王答以﹕「在司中作對。」詰以﹕「何對﹖」答曰「以『中堂』對『扁鵲』耳。」又詰其「何以將我對扁鵲﹖」答曰「扁鵲名醫﹐長麟名相也。」公爲囅然﹐同人均服其靈敏。

有以「書生書生問先生﹐先生先生」出對者﹐或對曰「步快步快追馬快﹐馬快馬快。」微嫌「馬快」對「先生」虛實未稱﹐然捨此恐無他句也。此如「念玆在玆﹐釋玆在玆﹐名言玆在玆」對「揭諦揭諦﹐波羅揭諦﹐波羅僧揭諦」﹐亦取其以經對經﹐靈妙可喜﹐不必以字句差互繩之耳。

一達官延吾鄕某中翰﹐教其寵妾某學詩。中翰先令學作對﹐適齋僮烹茶將熟﹐因以「茶聲」二字命對﹐某妾應口曰「酒色。」中翰爲之匿笑。

雷州徐聞縣﹐其始縣城逼近海壖。每潮汛洶湧﹐聞者震恐。後徙築縣城。居民喜曰「海邊潮至庶徐徐聞乎。」因攺名徐聞縣。方橡坪曰「可取對『陌上花開可緩緩歸矣。』」

《熙朝新語》載﹕解秀才中發謁見尹文端公﹐鮑雅堂在座﹐適十四公子慶寶至前。鮑問﹕「年幾何﹖」曰「十四歲。」鮑戲出對曰「十四世兄年十四。」解應聲曰「三千弟子路三千。」公卽請解爲西席。

《灤陽消夏錄》云﹕陽曲王近光言﹐冀寧道趙公署中有兩幕賓﹕一姓喬﹐一姓車﹐合雇一騾轎回籍﹐趙公戲以其姓作對曰「喬車二幕友﹐各乘半轎而行。」恰皆「轎」之半字也。時署中召仙﹐卽舉以請對﹐乩判曰「此是實人實事﹐非可彊湊而成。」越半載﹐又召仙乩﹐忽判曰「前對吾已得之矣﹕盧馬兩書生﹐共引一驢而走。」又判曰「四日後﹐辰巳之間﹐往南門外候之。」至期﹐遣役偵視﹐果有盧﹑馬兩生以一驢負新科墨卷赴會城出售﹐趙公曰「巧則誠巧﹐然兩生之受侮深矣。」此所謂「箭在弦上﹐不得不發」。𨿽仙人亦忍俊不禁也。

俗傳「羊肚石邊栽虎耳」一語﹐久未有對。有扶乩者﹐忽於沙盤上畫一船﹐船頭著一木桶﹐眾怪之﹐後因出步溪邊﹐偶見來舟﹐恰如所畫。問其何往﹐舟人云「將往『鵝肫湖裏種雞頭』去耳。」眞絕對也。

閔鶴初言﹕一乩仙出對云「踏破磊橋三塊石。」眾思索不能就﹐乩書云「分開出路兩重山。」

一舉子在旅店中﹐聞樓下一人出對云「鼠偸蠶繭﹐渾如獅子拋球。」思之不能對﹐至成心疾而死﹐魂常往來樓中﹐時誦此對。人不敢居﹐後一舉子彊欲上樓﹐爲之對云「蟹入魚罾﹐恰似蜘蛛結网。」鬼遂長嘯而去。

姚古棻嘗集舊句云「北方佳人遺世而獨立﹔東鄰處子窺臣者三年。」對仗工穩。又梁山舟學士嘗集《水經注》語云「帛什理於是山作金五千斤救百姓﹔小夫人以兩手捋乳五百道向千兒。」其語甚奇。

杭州淸波門外有廟曰「金元七總管」﹐有客云「可對『唐宋八大家。』」眾賞其工。按﹕康熙間﹐徐紫珊所撰碑記謂「神元人七者行次。」總管﹐其官名也。

有一醫士某自誇工於屬對。適遊達官之門﹐方以大緞裁衣﹐因指緞令對曰「一匹天靑緞。」某立應曰「六味地黃丸。」達官大喜﹐款之內院﹐因以「避暑最宜深竹院」七字令對﹐某立應曰「傷寒莫妙小柴胡。」正應對間﹐忽聞風送花香一陣﹐又以「玫瑰花開﹐香聞七八九里」十字令對﹐某卽應曰「梧桐子大﹐日服五六十丸。」合座皆爲撫掌。余謂此掫揄醫士者所爲﹐蓋必先有對語﹐而後以出語就之耳。如果有此人﹐若使之對雪賦詩﹐亦必云「昨夜北風寒﹐天公大吐痰﹔一輪紅日上﹐便是化痰丸」矣﹗

百文敏公齡屏藩滇中時﹐眷一伶兒名荷花者﹐色藝俱佳。越數載﹐公總制兩廣。荷花適至﹐仍令居珠江菊部中﹐而荷花馬齒加增﹐顏發已禿。公戲之曰「荷盡已無擎雨蓋﹔菊殘猶有傲霜枝。」蓋公號菊溪﹐下句以自嘲也。

一訓蒙師失館﹐悵悵而行﹐適衝縣官前導﹐被斥。某自陳教讀糊口﹐官曰「我有一聯﹐如能對則不問﹐云『徧地是先生﹐足見斯文之盛。』」某對云「沿街尋弟子﹐方知吾道之窮。」

賀耦庚中丞長齡云﹕眼前景有對得恰好者﹕「天近山頭﹐行到山腰天更遠﹔月浮水面﹐撈將水底月還沈。」此語殊有理致﹐不獨屬對之工而已。

浙江某科有以學政監臨鄕闈者﹐頗作威福﹐嘗自行板責號軍﹐又私爲士子攺文字﹐竟獲咎去。有爲之對者云「監臨打監軍﹐小題大做﹔文宗攺文字﹐矮屋長槍。」

繆蓮仙《塗說》云﹕有塾師出對句云「益者三友松竹梅。」一徒應聲曰「加我數年解會狀。」師嘆其有志而慮其不永年﹐後果然。

又云﹕古有「萬事不如杯在手﹔一年幾見月當頭」之對﹐偶有質錢赴博局者﹐提貫而言曰「萬事不如錢在手。」旁有應聲音曰「一年幾見贖當頭。」聞者絕倒。

又云﹕紀文達﹑彭文勤二尙書與某公同值朝房。某公先告歸﹐行趨甚疾。紀戲作對云「足開五六尺﹐手寫十三行。」蓋某公退食時﹐嘗喜臨古帖也。彭曰「何不云﹕『聖手書生﹐神行太保』乎﹖」一座解頤。

又云﹕友人許小憨示一對﹐出聯云「雞犬過霜橋﹐一路梅花竹葉。」予對之云「燕鶯穿繡幕﹐半窗玉剪金梭。」

林岵瞻比部揚祖云「甲子巡檢」可對「丙妹縣丞。」按﹕廣東陸丰縣有甲子巡檢﹐貴州永從縣有丙妹縣丞。以「丙妹」對「甲子」﹐不作干支板對﹐尢見工巧。

嘉慶壬申癸酉間﹐王文僖公懿修與門生鐵冶亭鐵保同爲禮部尙書﹐而左右侍郎則英煦齋師及胡西庚長齡﹑秀楚翹秀堃﹑汪瑟庵廷珍四先生﹐又皆出冶亭先生之門﹐同堂六人﹐衣缽相承。時有「水部三堂三鼎甲﹐春官六座六師生」之對﹐亦儒林佳話矣。

嘉慶中﹐余在禮部﹐有同官二人﹕一爲羅靜貯志謙﹐一爲唐修庭業謙﹐皆楚南人﹐同人每合稱爲「謙謙君子」。時大宗伯爲穆克登額公﹐少宗伯爲今閣老穆鶴舫彰阿﹑文遠臯寧﹑王蓮府宗誠三先生。凡公牘中列銜平寫「穆穆文王」四字﹐余謂此可與「謙謙君子」作對矣。

黃右原曰﹕近日都人士有以朝貴之姓名作對者﹐如以「周祖」對「李宗」﹐一指周芝臺宮詹昆仲﹐一指春湖侍郎及芝齡師也。又有以虛字對虛字者﹐如以「吳其」對「許乃」﹐一指許滇生尙書昆仲﹐一指吳瀹齋中丞昆仲。於此亦見門第科名之盛也。巧對錄卷之七

《中橋居士吳敏集句序》云﹕左史林震﹐自號介翁﹐長於集句。其所用詩凡三百八十家。一日與客飲﹐壁間有題《陽關辭》者﹐客曰「試用『勸君更盡一杯酒』句以侑尊。」因舉杯而屬對曰「『與爾同消萬古愁』可乎﹖」又嘗晚春至山光寺覽觀陳迹﹐客舉「靑山有恨花初謝」之句﹐有間卽應云「流水無言艸自春。」前後所集釐爲七卷。徐著作師仁跋其後云「胸次應餘五色綫﹐世間爭認百家衣。」按﹕此書惜不可得﹐此條系從《福建通誌﹣﹣雜記門》錄出。

集句爲詩﹐始於晉傅咸。今載於《藝文類聚》者﹐不過寥寥數句。有唐一代﹐無格不備﹐而是體亦闕如。至北宋石延年﹑王安石﹑孔武仲等間作之。南宋李龑《梅花衲剪綃集》﹐文天祥之集杜詩﹐始編爲集﹐而皆不偶句﹐卷帙亦無多。至我朝黃之雋《香屑集》則集唐句爲《香奩詩》至十八卷﹐對偶渾成﹐排比工整﹐誠不可無一之才﹐而不知吾閩侯官之陳長源玔在前朝已有《宮閨組韻》之作﹐亦集唐律爲之﹐分《宮詞》《閨詞》爲上下卷。徐興公以爲句皆天成﹐對皆巧合。則《香屑集》不得專其美於後矣。今黃書已著錄《四庫》﹐而陳書鮮有知者﹐因錄其警句於左。如《宮詞》云﹕

曙色漸分雙闕外﹔錢起語音猶在五雲中。盧綸閒抱琵琶尋舊曲﹔韋莊數教鸚鵡念新詩。花蕊夫人椒房窈窕連金屋﹔駱賓王珠箔輕明拂玉墀。李商隱九重樹影連淸漢﹔杜牧三殿花香入紫薇。岑參羣臣相慶嘉魚樂﹔徐彥伯一曲空歌降鳳鈞。王初風傳刻漏星河曙﹔皇甫曾寒入罘罳殿影昏。李賀藍絲重勒金條脫﹔曹唐紺髮初簪玉葉冠。李羣玉小院回廊春寂寂﹔杜甫鳴環動佩暗珊珊。權徳輿鏡奩塵暗同心結﹔劉禹錫金粟妝成扼臂環。羅虯轆轤聲絕離宮靜﹔邵謁楊柳風多水殿涼。李益禦柳遙隨天仗發﹔李燈宮衣寒拂雪花輕。曹唐推醉惟知弄花鈿﹔盧綸忍寒應欲試梅妝。李商隱聖壽已傳千歲酒﹔蓋嘉運春光欲上萬年枝。錢珝流鶯百囀和殘漏﹔鄭谷海燕雙飛出禁林。曹唐長樂夢回春寂寂﹔胡宿昭陽歌斷信沈沈。杜牧銅壺漏水何時歇﹔劉禹錫禦苑砧聲向晚多。李頎采檻燭煙光吐日﹔許渾禦溝春水漫成霞。花蕊夫人甘露捲簾看雨腳﹔羅隱宜春深院鬥花枝。張祜翠袖自隨回雪轉﹔李商隱紅顏無柰落花催。吳融玉樹九重常在夢﹔耿湋宮花一落旋成塵。李益玉蟬金雁三層插﹔王建畫褲朱衣四隊行。王建渭水寒光浮藻井﹔盧宗回巫山枕障畫髙丘。李白門開左掖風雲近﹔方幹闕對南山雨露通。張說楊柳亭臺凝晚翠﹔劉得仁芙蓉簾幕扇秋紅。譚用之殘雪未消雙鳳闕﹔張蠙輕煙散入五侯家。韓翃天臨玉几班初合﹔薛逢露拂金莖曙欲分。曹唐扇裁月魄羞難掩﹔李商隱燈澀秋光靜不眠。薛能露气暗通靑桂苑﹔李商隱日華遙動郁金袍。許渾絳節幾時還入夢﹔薛逢禦香聞气不知名。韓偓應是無幾承雨露﹔長孫佐輔不教容易損年華。李商隱飛羅半捲銀題影﹔盧藏用芳艸長含玉輦塵。羅鄴云渡瑣窗金牘濕﹔李建勛月當銀漢玉繩低。李紳膩粉晴銷銀縷合﹔女郎威舞腰時掣繡裙輕。曹唐玉几由來天北極﹔杜甫涼風只在殿西頭。李商隱

《閨詞》云﹕

心寄碧流空婉孌﹔劉滄語來靑鳥許從容。曹唐單影可堪明月照﹔吳映貞心獨有老松知。戎昱蛩辭敗艸鳴香閣﹔李咸用燕蹴飛花落舞筵。杜甫竹葉豈能銷積恨﹔韋莊杏花爭忍掃成堆。鄭谷自傳芳酒翻紅袖﹔楊巨源似有微詞動絳唇。唐彥謙纖腰怕束金蟬斷﹔薛逢寒鬢斜簪玉燕光。李賀秦鏡欲分愁墜鵲﹔魚玄機畫屏無睡待牽牛。溫庭筠錦帳羅幃羞更入﹔崔公達秦雲楚雨暗相和。羅鄴桃花一簇開無主﹔杜甫柳葉雙眉久不描。江采蘋鶯傳舊語嬌春日﹔章孝標鳳吐流蘇帶晚霞。盧照鄰風飄柳綫金成縷﹔劉兼露滴紅蘭玉繞畦。僧貫休鴻雁不堪愁裏聽﹔李頎鷓鴣休向耳邊啼。韓愈畫眉今日空畱語﹔韓偓遠目非春亦自傷。李益愁占蓍艸終難決﹔劉長卿欲采蘋花不自由。柳宗元那教妾貌長如玉﹔李益應沒心情更弄珠。羅虯垂手亂翻雕玉佩﹔李商隱背人多整綠雲鬟。楊巨源簾前春色應須惜﹔岑參樓上花枝笑獨眠。劉長卿南浦蒹葭疏雨後﹔劉滄寒城鼓角晚鐘前。韓翃露濃香徑知愁至﹔權徳輿風惱花枝不耐煩。雍陶雁飛螢度愁難歇﹔宋之問燭暗燈殘坐不辭。陸龜蒙情多莫舉傷春目﹔張泌望遠能無化石心。魚玄機鴉髻巧梳金翡翠﹔章孝標麝燻微度繡芙蓉。李商隱寒角莫吹殘月夜﹔韋莊好花爭柰夕陽天。張泌拾翠總來芳樹下﹔萬齊融倩妝無復碧蓮西。吳融鶯憐勝事啼空巷﹔羅隱蟬曳殘聲過別枝。方幹終日相思卻相怨﹔李商隱一杯成喜又成悲。劉長卿金屋獨眠堪寄恨﹔吳融瑤臺無路可追尋。李遠玉枕夜寒魚信斷﹔胡曾金鑪春滿鴨心香。無名氏折芳遠寄相思曲﹔許景光望月還登乞巧樓。薛能黃鸝久住渾相識﹔戎昱靑雀西飛竟未回。李商隱簾外落花閒不掃﹔溫庭筠鑪中香气盡成灰。孟浩然朱閣簞涼疏雨過﹔許渾玉樓歌斷碧山遙。張祜樹影悠悠花悄悄﹔曹唐愁雲漠漠樹離離。竇庠驚風亂颭芙蓉水﹔柳宗元秋月空懸翡翠簾。權徳輿

朱竹垞《靜志居詩話》云﹕南海孫仲衍蕡詩﹐五古遠師漢魏﹐近體亦不失唐音﹐集句對尢工﹐若﹕

秋水爲神玉爲骨﹔芙蓉如面柳如眉。繞籬野菜飛黃蝶﹔糝徑楊花鋪白氈。去日漸多來日少﹔別時容易見時難。三湘愁鬢逢秋色﹔半壁殘燈照病容。野艸怕霜霜怕日﹔月光如水水如天。鶴羣長繞三珠樹﹔花气渾如百和香。可稱巧合。

繼之者如﹕

佳嶺瘴來云似墨﹔蜀江風淡水如羅。風塵荏苒音書絕﹔人物蕭條市井空。歸目並隨回雁盡﹔離魂潛逐杜鵑飛。長疑好事皆虛事﹔道是無情卻有情。綠水靑山誰似舊﹔紅顏白髮遞相催。此廬陵李楨昌祺所集也。

如﹕

眼前好惡那能定﹔夢裏輸贏總不眞。東澗水流西澗水﹔錦江春似曲江春。雲收雨散知何處﹔燕語鶯啼亦可傷。千里關山千里夢﹔一番風雨一番啼。慘慘淒淒仍滴滴﹔霏霏拂拂又迢迢。此瓊州邱浚仲深所集也。

如﹕

文章宇宙千年事﹔江漢風流萬古情。老去詩篇渾漫興﹔晚來幽獨轉傷神。欲知世掌絲綸美﹔肯信吾兼吏隱名。縱飲欲謀良夜醉﹔殊方又喜故人來。乘舟取醉非難事﹔送客逢春可自由。登第往年同座主﹔抱琴何處覓知音。疏檐看織蠨蛸网﹔遠信閒封荳蔻花。四海交遊更聚散﹔十年京洛共風塵。漫說簡書催物役﹔猶將談笑出風塵。未央樹色春中見﹔茂苑鶯聲雨後新。自嘆馬卿常帶病﹔也知光祿最能詩。春浮玉藻寒波落﹔水滴銅龍晝漏長。佳節每從愁裏過﹔遠書忽向病中開。江淹采筆空題恨﹔荀令香鑪可待燻。小院回廊春寂寂﹔北湖南埭水漫漫。敢於世上明開眼﹔莫怪先生懶折腰。苦節難違天子命﹔夢歸偏動故鄕情。舉世盡從愁裏老﹔暮年初信夢中忙。酒酣懶舞誰相曳﹔客至從嗔不出迎。緩帶輕裘成昨夢﹔濁醪粗飯任吾年。古來賢達知多少﹔舊日人民果是非。新結艸廬招隱逸﹔便應黃髮老漁樵。合歡卻笑千年事﹔奉使虛隨八月槎。復有樓臺銜暮景﹔但將懷抱醉春風。故國山川皆夢寐﹔昔年親友半凋零。此長沙李東陽賓之所集也。

如﹕

病身最覺風霜早﹔離夢杳如關塞長。此休寧陳敏政克勤所集也。

如﹕

一臥滄江驚歲晚﹔千家山廓靜朝暉。嗜酒何妨陶靖節﹔能詩重見謝玄暉。吳江周用行之所集也。

如﹕

坐看蕉葉題詩句﹔醉折花枝當酒籌。閶闔迥臨黃道正﹔樓臺直與紫微連。東風已綠瀛洲艸﹔閣道回看上苑花。五夜漏聲催曉箭﹔千門曙色鎖寒梅。云生紫殿幡花濕﹔月射珠光貝闕寒。深院沈沈人悄悄﹔春風淡淡影悠悠。笙歌縹緲虛空裏﹔臺榭參差煙霧中。小院回廊春寂寂﹔前峯後嶺碧濛濛。離岸遊魚逢浪返﹔出林幽鳥向人飛。雲開日月臨靑瑣﹔花擁弦歌咽畫樓。晴雲滿戶團傾蓋﹔瀑水浸階濺舞衣。此錢塘沈行履道所集也。

如﹕

念我能書數字至﹔似君須向古人求。此上海陸深子淵所集也。

如﹕

鄕月夜臨仙掌動﹔禦煙曾見衮龍浮。風煙迸起思鄕夢﹔霄漢長懸捧日心。病眼較來猶斷酒﹔新詩攺罷自長吟。江淸露白芙蓉死﹔雲散天髙秋月明。蘄竹水翻臺榭濕﹔桐花風軟管弦淸。蝴蝶夢中家萬里﹔鳳凰聲裏住三年。愁將玉笛傳遺恨﹔暗擲金錢卜遠人。路繞寒山人獨去﹔江涵秋影雁初飛。陶令久辭彭澤縣﹔山翁長醉習家池。虛心願比郎官筆﹔感興平吟才子詩。漠漠稻花資旅食﹔輕輕柳絮點人衣。老妻畫紙爲棋局﹔童子開軒掃落花。細水浮花歸別澗﹔西風落葉掩重門。鳥啼深樹斸靈藥﹔馬飲春泉踏淺沙。日落遠波驚宿雁﹔月明荒戍起啼鴉。共歡天意同人意﹔多說明年是稔年。倦客閉門三日雨﹔野橋流水一犁煙。侯門不把馮驩劍﹔客路空攜範蠡圖。暮雨自歸山悄悄﹔髙樓獨上思依依。閒尋古寺消晴日﹔卻聽疏鐘憶翠微。日暮酒醒人已遠﹔鳥啼花落水空流。淸風未許重攜手﹔好月那堪獨上樓。魚躍鏡中將綠破﹔鳥還天外帶靑來。過橋樹葉村邊合﹔隔岸柴門竹裏開。碎心雨夜重檐澑﹔滑足春融一徑泥。此廣州張繢所集也。

如﹕

故里春光榮畫錦﹔上林晴日絢朝衣。莫言海上渾無地﹔應是壺中別有天。紅樹枝頭聞犬吠﹔寒山影裏見人家。溪邊瑤艸含朝露﹔天上珠簾捲曙霞。鳥啼云竇仙巖靜﹔樹入天臺石路新。臺上鳳簫秦弄玉﹔鏡中珠翠李夫人。閒愁卻恐驚巢燕﹔往事應須問塞鴻。楊柳亭臺凝晚翠﹔芙蓉簾幕扇秋紅。醉依華屋春多麗﹔貴想豪家月最明。天上吹笙王子晉﹔云邊度曲許飛瓊。淚殘秋雨遺塵襪﹔腸斷春風爲玉簫。蝶粉亂翻迎笑臉﹔柳絲輕舞學纖腰。恍疑瓊島翻成夢﹔只是長安不見人。別酒不須花底勸﹔淚痕時旁枕函流。看花誰與同攜手﹔好月那堪獨上樓。望斷鴛鴻猶未見﹔可憐蜂蝶卻先知。石窗花落春歸處﹔山店燈殘夢到時。好夢肯隨蝴蝶去﹔離魂暗逐杜鵑飛。三春景色佳期誤﹔半夜雨聲前計非。繞砌寒風號絡緯﹔閉門疏雨落梧桐。狂客漫歌金縷曲﹔佳人猶舞越羅衣。紅樹暗藏殷浩宅﹔靑山空繞仲宣樓。那堪往事空牢落﹔誰共芳樽話唱酬。此姑孰夏宏仲寬所集也。

如﹕

山橫故國三年別﹔江至潯陽九派分。兩岸蘆花飛曉雪﹔幾家煙火隔秋云。迢迢霽野雲陰合﹔浙浙疏簾雨气通。風月無情人暗換﹔江山有待我重來。九重霄漢天將近﹔萬轉雲山路更賒。武帝祠前云欲散﹔胡公坡上日初低。此安成玉佩所集也。

如﹕

碧落有情空悵望﹔春山無伴獨相求。山中習靜觀朝槿﹔洞口經春長薜蘿。啼鳥歇時山寂寂﹔寒鴉飛盡水悠悠。人生有酒須當醉﹔世上浮名好是閒。嶺樹重遮千里月﹔故人那惜一行書。此海鹽朱朴元素所集也。

如﹕

柴扉苑屋無人問﹔斷岸寒流到底淸。歸鳥各尋芳樹去﹔寒潮惟帶夕陽還。花開花謝常如此﹔船去船來自不停。流水白雲常自在﹔晚山秋樹獨徘徊。茶煙漁火遙如畫﹔江水雲山杳莫窮。此金華童琥廷瑞所集也。

如﹕

萬里悲秋長作客﹔一官羈絆實藏身。此昆山方鵬時舉所集也。

如﹕

鱸魚正美不歸去﹔瘦馬獨吟眞可哀。梁間燕子聞長嘆﹔樓上花枝笑獨眠。此蜀中安磐公石所集也。

如﹕

霜彫碧樹作錦樹﹔色過棕亭又艸亭。諸葛大名垂宇宙﹔元戎小隊出郊坰。殘花爛漫開何益﹔妙舞逶迆夜未休。鐘鼎山林各天性﹔風流儒雅亦吾師。已聞童子騎靑竹﹔喚取佳人舞繡筵。休怪兒童延俗客﹔不勞鐘鼓報新晴。病軀動覓藜牀坐﹔懶性從來水竹居。庾信羅含皆有宅﹔李陵蘇武是吾師。煙綿碧艸萋萋長﹔雨裛紅蕖冉冉香。萬里相逢貪握手﹔百年多病獨登臺。此香山黃佐才伯所集也。

如﹕

歸信幾番勞遠夢﹔愁心一倍長離憂。自願勤勞甘百戰﹔莫將成敗論三分。此戴天錫維壽所集也。

如﹕

長疑好事皆虛事﹔莫遣佳期竟後期。素柰忽開西子面﹔芙蓉不及美人妝。徒勞掩淚傷紅粉﹔但惜流塵暗洞房。此劉芳節聖達所集也。

如﹕

世態炎涼隨節序﹔人情翻覆似波瀾。笛怨柳營煙漠漠﹔馬嘶山店雨濛濛。綠樹碧檐相掩映﹔遊絲舞蝶共徘徊。人世幾回傷往事﹔愁心一倍長離憂。浮生已悟莊生夢﹔未路虛彈貢禹冠。敗葉殘蟬連漢苑﹔古煙髙木隔綿州。五千里外三年客﹔一寸心中萬斛愁。返照入江翻石壁﹔疏松隔水奏笙簧。鳥下綠蕪秦苑夕﹔云凝碧樹渚宮秋。此莆田陳言於庭所集也。

如﹕

念我能書數字至﹔悲君已是十年流。新添水檻供垂釣﹔許坐層軒數散愁。衰艸夕陽江上路﹔漁歌樵唱水邊村。一樽春釀葡萄綠﹔滿甕秋香竹葉靑。僧歸黃葉林邊寺﹔人候夕陽江上舟。此廣州黎民表惟敬所集也。

如﹕

顧我老非題柱客﹔凡今誰是出羣雄。因知貧病人須棄﹔不露文章世已驚。逐客𨿽皆萬里去﹔雄豪復遣五陵知。獨當省署開文苑﹔未有涓埃答聖朝。天子亦應厭奔走﹔諸公何以答升平。深山大澤龍蛇遠﹔古木蒼藤日月昏。此關中南師仲子興所集也。

如﹕

天下何曾有山水﹔老夫不出長蓬蒿。此南海陳子壯秋濤所集也。

如﹕

蘭亭舊路𨿽曾識﹔子夜新歌遂不傳。自嘆馬卿長帶病﹔何曾宋玉解招魂。追思往事咨嗟久﹔始覺空門意味長。瑤臺絳節遊俱徧﹔粉壁紅妝畫不成。碧落有情應悵望﹔白雲何處更相期。大抵好花終易落﹔爭教紅粉不成灰。天長地久有時盡﹔物在人亡無見期。疏檐看織蠨蛸网﹔古木惟多鳥雀聲。去日已多來日少﹔他生未卜此生休。珊瑚枕上千行淚﹔白玉壺中一片冰。不堪紅葉靑苔地﹔早是傷春夢雨天。更恨香魂不相遇﹔眞成薄命久尋思。碧莎裳下攜詩艸﹔楊柳洲邊載酒船。春蠶到死絲方盡﹔古柏重生枝亦幹。此秀水沈徳符景倩所集也。

如﹕

孤棹夷猶期獨往﹔崇山瘴癘不堪聞。漫說簡書催物役﹔可堪風景促流年。津樓故市生荒艸﹔落日深山哭杜鵑。幸與野人俱散誕﹔不嫌門徑是漁樵。此萊陽姜埰如農所集也。

如﹕

早春重引江湖興﹔懶性從來水竹居。千樹桃花萬年藥﹔半潭秋水一房山。側身天地更懷古﹔獨立蒼茫自詠詩。天下何曾有山水﹔人間豈不是神仙。王侯第宅皆新主﹔富貴榮華能幾時。閉戶著書多歲月﹔揮毫落紙如雲煙。莫愁前路無知己﹔幾處蠻家是主人。漢家城闕如天上﹔武帝旌旗在眼中。此嘉興周篔靑士所集也。

如﹕

芳艸有情能下淚﹔野花無語自生愁。關門令尹誰相識﹔江上漁翁未易名。一曲正愁江上笛﹔十年如見夢中花。世人不識東方朔﹔谷口空稱鄭子眞。獨在異鄕爲異客﹔自憐長病與長貧。那知白髮偏能長﹔莫遣黃金漫作堆。爲客馬卿眞寂寞﹔依人王粲本淒涼。座中醉客延醒客﹔鏡裏今年老去年。樹影悠悠花悄悄﹔江籬漠漠荇田田。中郎有女誰堪托﹔伯道無兒最可憐。仙人有待乘黃鶴﹔壯士徒令感白虹。啼鳥歇時山寂寂﹔寒鴉飛盡水悠悠。羞將短髮還吹帽﹔共踏淸歌又舉樽。江上暮鴻遙送影。湖南春艸但相思。蒼山迢遞成千里﹔明月何曾是兩鄕。千里雲山何處好﹔十年書劍總堪憐。波生野水雁初落﹔風靜寒塘花正開。獨坐黃昏誰是伴﹔每逢佳節倍思親。共說陳琳工奏記﹔焉知李廣不封侯。水浮花片知仙路﹔艸帶泥痕過鹿羣。晚景莫追窗外驥﹔消憂已辧酒中蛇。此蘭溪胡山天岫所集也。

予叔父芾園先生亦雅好集句﹐客至觴行﹐恆舉數聯﹐坐客服其工致。予所記憶者﹐如﹕

細推物理須行樂﹔髙視乾坤又可愁。庾信羅含皆有宅﹔伏波橫海舊登壇。蕭何只解追韓信﹔賈誼何須弔屈平。料得也應憐宋玉﹔不知何處弔湘君。能將忙事成閒事﹔不薄今人愛古人。豈有白衣來剝啄﹔便應黃髮老漁樵。閣中帝子今何在﹔江上仙翁去不回。謝朓詩篇韓信鉞﹔老萊衣服戴卬家。笑拈霜管題詩句﹔閒向春風倒酒瓶。野廟向江春寂寂﹔殘燈無焰影幢幢。滕王髙閣臨江渚﹔漢主離宮接露臺。壺觴須就陶彭澤﹔勛業終歸馬伏波。以上皆極自然﹐陸務觀所云「火龍黼黻手」﹐非補綴百家衣者比也。

趙甌北《陔余叢考》云﹕經史成語有可摘爲佳句者﹐如《百斛明珠》所載﹕韓玉汝治秦州尙嚴﹐民語曰「莫逢韓玉汝。」有孫臨者對以「可怕李金吾」。東坡詩「君特未知其趨耳﹐臣今時復一中之」。又「人言盧杞是姦邪﹐我覺魏徵但嫵媚」﹐後陸放翁用之。放翁又有「國家科第與風漢﹐天下英雄惟使君」句。又梅執禮詩﹕「天之未喪斯文也﹐吾亦何爲不豫哉。」《後山詩話》「二十四考中書令」﹐王平甫對以「萬八千戶冠軍侯。」王安中《元旦致語》﹕「君子有酒多且旨﹐化國之日舒以長。」朱新仲詩﹕「此時老子興不淺﹐旦日將軍幸早臨。」「何以報之靑玉案﹐我姑酌彼黃金罍。」吳師道詩﹕「丈夫不學曹孟徳﹐生子當如孫仲謀。」「平生能著幾兩屐或對以『一日須傾三百杯』﹐長日惟消一局棋。」近日厲樊榭「誰其云者兩黃鵠﹐我欲遺之雙鯉魚。」嚴佩珊「春水方生公速去﹐桃花盡淨我重來。」吾友沈佩蘭「與我周旋寧作我﹐爲郎憔悴卻羞郎。」皆極工也。

又《簷曝雜記》云﹕《夢溪筆談》謂集句對自王荊公始﹐如「風定花猶落謝貞詩﹐鳥鳴山更幽王籍詩」之類。其實不自荊公始也。《金玉詩話》及《蓼花洲閒錄》謂宋初已有集句﹐至石曼卿而大著。如以「天若有情天亦老」對「月如無恨月長圓」﹐則固不始於荊公矣。其他集句之傳於後世者﹐孫應以「韓眾排云呼閶闔」對「杜詩奏賦入明光」﹔蔡光啟以「梨園子弟白髮新」對「江州司馬靑衫濕」﹐「臨邛道士鴻都客」對「錦裏先生烏角巾」﹔閩人林震以「天下三分明月夜」對「揚州十里小紅廬」﹔陸放翁之「我亦輕餘子﹐君當恕醉人」﹔元遺山之「白日放歌須縱酒﹐淸時有味是無能」﹐「黃鶴一去不復返﹐白鷗萬里誰能馴」﹐「事殊興極憂思集﹐天澹雲閒今古同」。皆湊泊如無縫天衣。巧對錄卷之八

蒲畱仙《聊齋誌異》所載﹐事多奇詭﹐雅俗皆稱之。中有數對﹐頗有巧思﹐如雲﹕有萬福者私一狐﹐其友孫得言善俳謔﹐狐亦諧甚﹐每一語卽傾倒賓客。一日﹐孫戲謂萬曰「一對請君屬之﹕『妓女出門訪情人﹐來時萬福﹐去時萬福。』」合座不能對。狐笑曰「我有之矣﹕『龍王下詔求直諫﹐龜也得言﹐鱉也得言。』」四座無不絕倒。

又云﹕晉人有仇祿者﹐誤入範公子園﹐失足落池中﹐懼甚。公子笑曰「僕有一樂拍名﹐若能對之﹐卽放君行。」祿唯唯。公子曰「拍名渾不似。」祿對曰「銀成沒柰何。」公子大笑曰「眞石崇也。」祿不知所謂﹐蓋公子有女名蕙娘﹐夜夢一人告之曰「石崇﹐汝婿也。明日落水矣。」旦告父﹐共以爲異。祿適符夢兆﹐公子聞對而喜﹐曰「拍名乃小女所擬﹐今得屬對﹐亦有天緣。」未幾﹐祿贅入其家。

又云﹕章邱焦生讀書園中﹐宵分﹐有二美人來﹐焦知其狐﹐拒之。女知不可動﹐乃曰「君名下士﹐妾有一聯﹐請爲屬對﹐能對﹐我自去。出句云﹕『戊戌同體﹐腹中只欠一點。』」焦凝思不能就﹐女笑曰「名士固如此乎﹖我代對之可矣。『己巳連蹤﹐足下何不雙挑。』」一笑而去。

又云﹕膠州竇旭晝寢﹐忽夢見褐衣人導至一處﹐萬戶千門﹐迥非人世。殿上一王者﹐見生入﹐降階而迎﹐執賓主禮﹐列筵丰盛。仰視殿上一匾曰「桂府」。生局蹙不能致辭。稍間﹐王忽左右顧﹐曰「孤一言煩卿等屬對。出句云﹕『才人登佳府』。」四座方思﹐生卽應曰「君子愛蓮花。」王曰「蓮花乃公主小字﹐何適合如此﹐寧非夙分乎﹗」卽以公主妻之。

又云﹕靈山王勉﹐字黽齋﹐偶入仙人島。島中主人桓文若妻以女。長女名芳云﹐二女名綠云﹐均善文詞﹐互相嘲謔。王嘗爲所窘。桓一日出對曰「王子身邊﹐無有一點不似玉。」眾未措詞﹐綠云應聲曰「黽翁頭上﹐再加半夕卽成龜。」

又云﹕章邱米步云善以乩卜﹐每同人雅集﹐輒召仙相與賡和。一日﹐友人見天上微云﹐得句請其屬對﹐曰「羊脂白玉天。」乩書云「可問城南老董。」眾疑其不能對﹐故妄言之。後以故偶適城南﹐至一處﹐土如丹砂﹐異之。有叟牧豕其側﹐因問之。叟曰「此俗呼『豬血紅泥地』也。」忽憶乩詞﹐大駭﹐問其姓﹐答云「我老董也。」屬對已奇﹐而預知過城南之必遇老董﹐斯亦神矣﹗

湯誥所集《俗語對句》﹐皆杭州時諺﹐他方人不能盡知。浙人見之﹐無不首肯者。今擇其熟於人口而稍雅馴者若干條﹐以資談助﹐數百年後﹐未必不爲故實也。如﹕

走馬到任﹔衣錦還鄕。一團和气﹔兩袖淸風。客中送客﹔親上加親﹔隔壁告狀﹔同室操戈。飛檐走壁﹔破釜沈舟。拖泥帶水﹔駕霧騰雲。心驚膽戰﹔舌敝唇焦。立地成佛﹔從井救人。暗藏春色﹔明察秋毫。鴉飛雀噪﹔兔死狐悲。有名無實﹔同姓不宗。摸著脾气﹔套出口風。抱頭鼠竄﹔滿腹狐疑。惟天可表﹔無地自容。喫空心酒﹔燒回頭香。一了百了﹔千眞萬眞﹔癡人說夢﹔浪子回頭。天翻地覆﹔陰錯陽差。經蒙俱授﹔童叟無欺。請君入甕﹔對客揮毫。知法怕法﹔在家出家。磨穿鐵硯﹔打破沙鍋。談笑自若﹔痛癢相關。一言旣出﹔三思而行。面叱莫怪﹔心照不宣。當家和尙﹔壓寨夫人。當場出醜﹔拍案驚奇。惡人遠避﹔好事多磨。望風下拜﹔指日髙升。私通外國﹔大開後門。道猶未了﹔事不宜遲。還魂艸紙﹔出气香珠。財多身弱﹔福至心靈。貴人多忘事﹔秀才不出門。關老爺賣馬﹔姜太公釣魚。懶人挑重擔﹔彊盜發善心。行行出君子﹔處處有彊人。口甜心裏苦﹔眼飽肚中饑。能知天下事﹔難賺世間財。旱天多雨意﹔平地起風波。惡事傳千里﹔荒年無六親。做官莫做小﹔擒賊先擒王。陰陽怕懵懂﹔買賣論分毫。所問非所答﹔能說不能行。喜鵲叫﹐媒人到﹔促織鳴﹐懶婦驚。一遭生﹐兩遭熟﹔七不出﹐八不歸。天不怕﹐地不怕﹔男有心﹐女有心。髙拱手﹐低作揖﹔窮算命﹐富燒香。千不合﹐萬不合﹔一著虛﹐十著虛。少所見﹐多所怪﹔一不做﹐二不休。井蘭圈當搬指﹔燈籠艸做枕頭。日間不做虧心事﹔世上應無切齒人。書中有女顏如玉﹔路上行人口似碑。先學無情後學戲﹔只愁發迹不愁貧。肚皮貼著背脊髙﹔眼睛生在額角頭。一家飽暖千家怨﹔前人田土後人收。淸官難斷家務事﹔好女不穿嫁時衣。行得好心有好報﹔只爭來早與來遲。閒時做了忙時用﹔明中捨去暗中來。骨頭沒有四兩重﹔身子跳得八丈髙。和尙不知道家事﹔巧妻常伴拙夫眠。淸官難逃猾吏手﹔和尙不趁道士錢。死人身邊有活鬼﹔彊將手下無弱兵。在山靠山﹐在水靠水﹔要雨是雨﹐要風是風。男大須婚﹐女大須嫁﹔虱多不癢﹐債多不愁。因親及親﹐因友及友﹔有冤報冤﹐有仇報仇。和尙和尙﹐掛在梁上﹔丫頭丫頭﹐賣到江頭。有粥喫粥﹐有飯喫飯﹔種豆得豆﹐種瓜得瓜。成則爲王﹐敗則爲寇﹔慈不掌兵﹐義不掌財。有錢則生﹐無錢則死﹔謀事在人﹐成事在天。中了山客﹐不中水客﹔進得衙門﹐難進廟門。彊盜畫喜容﹐賊形難看﹔閻王出告示﹐鬼話連篇。各家各法﹐各廟各菩薩﹔叫爺叫娘﹐叫屈叫地方。出門看天色﹐進門看臉色﹔東倒喫羊頭﹐西倒喫豬頭。打的老虎殺﹐大家有肉喫﹔畱得靑山在﹐不怕沒柴燒。國難顯忠臣﹐家貧出孝子﹔路遙知馬力﹐事久見人心。

翟晴江灝《通俗篇》中亦有集諺數聯﹐大約亦浙語爲多。可錄者如﹕

隨風轉舵﹔順水推舟。出路由路﹔隨鄕入鄕。忙裏偸閒﹔苦中作樂。好好先生﹔花花公子。酒落歡腸﹔棋逢敵手。拋磚引玉﹔點鐵成金。瓜熟蒂落﹔藕斷絲連。隨手薩婆訶﹔順口波羅蜜。無梁不成殿﹔有路莫登舟。羊肉當狗肉賣﹔活馬做死馬醫。淸官難斷家裏事﹔好漢不喫眼前虧。死棋肚裏有仙著﹔彊將手下無弱兵。牛頭不能對馬嘴﹔狗口何曾出象牙。酒在肚裏﹐事在心裏﹔錢近手頭﹐食近口頭。東坡謂古今語未有無對者﹐𨿽鄙諺亦然也。

京師同人小飲﹐每集戲牌名作對偶﹐以爲觴政。玆擇其尢工雅者錄之﹐非熟於菊部者﹐不能爲也。如﹕

「驚醜」風箏誤對「嚇癡」八義記。「盜甲」雁翎甲對「哄丁」桃花扇。「訪素」紅梨記對「拷紅」西廂記。「扶頭」繡襦記對「切腳」翡翠園。「開眼」荊釵記對「拔眉」鸞釵記。「折柳」紫釵記對「采蓮」浣紗記。「麻地」白兔記對「蘆林」躍鯉記。「教歌」繡襦記對「題曲」療妒羹。「春店」萬里緣對「秋江」玉簪記。「哭像」長生殿對「描容」琵琶記。「敗金」精忠記對「埋玉」長生殿。「三擋」麒麟閣對「七擒」三國誌。「逼試」琵琶記對「勸妝」占花魁。「打虎」義俠記對「罵雞」白兔記。「看襪」長生殿對「哭鞋」荊釵記。「刺虎」鐵冠圖對「斬貂」三國誌。「亂箭」鐵冠圖對「單刀」三國誌。「拜冬」荊釵記對「賞夏」琵琵記。「告雁」牧羊記對「嗾獒」八義記。「思飯」金鎖記對「借茶」水滸記。「斬竇」金鎖記對「刺梁」漁家樂。「投井」金印記對「跳墻」西廂記。「送米」躍鯉記對「拾柴」采樓記。「相面」宵光劍對「審頭」一捧雪。「醒妓」醉菩提對「規奴」琵琶記。「盜令」翡翠園對「偸詩」玉簪記。「飯店」尋親記對「酒樓」翠屏山。「北樵」爛柯山對「西諜」邯鄲夢。「落院」繡襦記對「借廂」西廂記。「小妹子」時劇對「胖姑兒」慈悲願。「鬧天宮」西遊記對「遊地府」大香山。「醉易方易」鳴鳳記對「相梁刺梁」漁家樂。「大宴小宴」連環記對「前親後親」風箏誤。

憶余在京時﹐與壬戌同年生消寒小集﹐亦舉此令﹐龔季思尙書以「蘆林」對「絮閣」﹐同人皆拍案稱絕。蓋「蘆﹑絮」二字以虛對實﹐尢可解頤也。

同年宗室果益亭將軍果齊斯歡﹐以善射名。余嘗於園值時﹐親見其射鵠﹐二十發而中心者十九﹐故有「果羊眼」之稱。弱冠選入﹐十五善射﹐例戴花翎。京師俗呼翎爲「艸雞毛」。朱詠齋戲之曰「『果羊眼﹐艸雞毛』。正是天成對語﹐不料乃合於一人之身也。」

謝椒石曰﹕京中女人多大腳者﹐紀文達師嘗戲爲集句對﹐語云「朝雲暮雨連天暗﹔野艸閒花滿地愁。」𨿽惡謔﹐亦極巧矣。按﹕此前明沈景倩舊集句﹐見《靜志居詩話》。

常言道云﹕昔人以吳中俚語作對﹐如﹕「大媽霍落落」對「阿姨李菹菹」。固屬自然﹐而《韻鶴軒筆談》中所列尢夥﹐正與浙諺對偶相匹。有甚可解頤者﹐三字者如﹕

「盡湯幹」對「連底凍」。「四眼狗」對「三腳貓」。「獨腳龍」對「兩頭馬」。「軟皮條」對「壞酒藥」。「鰍打諢」對「蟹使气」。「死馬子」對「活招牌」。「橫撐船」對「倒扳槳」。「三搭桌」對「兩開篷」。「瞎三班」對「爻一句」。「生作鱔」對「死宰雞」。「硬極垃」對「粗光燙」。「蟹腳肉」對「羊角尖」。「削冰片」對「掮木梢」。「吹木屑」對「糝松香」。「軟硬境」對「單相思」。「對日吼」對「隔夜憂」。「拖油瓶」對「背水纖」。「靠乖走」對「搭死環」。「對腳板」對「拔頭籌」。「趕狗棒」對「放牛繩」。「臭肺頭」對「怪肚子」。「半爿俏」對「兩頭尖」。「敲厊鑼」對「打邊鼓」。「橄欖核」對「蘿卜皮」。

四字者如﹕

「新來晚到」對「朝去夜回」。「冬暖夏涼」對「日輕夜重」。「老店新開」對「粗泥細做」。「揀佛燒香」對「問客添飯」。「立馬造橋」對「牽牛下井」。「裝槍上馬」對「借刀殺人」。「見背扼背」對「兵頭門頭」。「百口衙門」對「一心矩路」。「對牛彈琴」對「偸雞剪綹」。「應酬買賣」對「死活文書」。「放空雪炮」對「刷白煙窗」。「獻豬獻羊」對「死貓死狗」。「引鬼入門」對「拖人下水」。「毛頭男女」對「折腳婆娘」。「過橋拔橋」對「出路由路」﹔「因風吹火」對「趁水推船」。「養發彊盜」對「醫皮郎中」。「斬艸除根」對「殺花開頂」。「日月精華」對「風雲气色」。「客來掃地」對「賊去關門」。「捉雞大叔」對「看貓先生」。「偸忙作空」對「捉生替死」。「出窠弟兄」對「養家神道」。

五字者如﹕

「靑石屎坑板」對「黑漆皮燈籠」。「口大喉嚨小」對「嘴硬骨頭酥」。「蜻蜓喫尾巴」對「猢猻弄卵袋」。「師姑養兒子」對「丫頭做媒人」。「板門上打褶」對「陰溝裏失風」。「東事西出頭」對「大話小結果」。「官無三日緊」對「賊喫一半虧」。「突露面間骨」對「踢碎腳班頭」。「湯罐內熬鴨」對「筆管裏燒鰍」。「大虫欺小虫」對「熱气換冷气」。「千方百設計」對「七纏八丫叉」。「老和尙過江」對「小道士打醮」。「出門弗認貨」對「上牀就捉姦」。「脂油漫肚子」對「耳朵當眼睛」。「九戰魏文通」對「三請諸葛亮」。「猢猻撮把戲」對「曲蟺唱山歌」。「羅漢請觀音」對「賭神收徒弟」。

六字者如﹕

「大事化爲小事」對「壞人帶累好人」。「一百步裏大王」對「六十日頭財主」。「靑面孔﹐綠髭須」對「大耳朵﹐白腳爪」。「得一日度一日」對「幫三年學三年」。「老壽星唱曲子」對「養媳婦做媒人」。「花對花﹐柳對柳「對「宮是宮﹐商是商」。「陽弗管﹐陰弗收」對「長沒截﹐短沒接」。「朝求升﹐暮求合」對「日弗困﹐夜弗眠」。「前也河﹐後也井」對「口是風﹐筆是蹤」。

七字者如﹕

「今日不知明日事」對「新年原是舊年人」。「朝踏露水夜踏霜」對「橫切蘿卜豎切菜」。「一人終無兩人智」對「十年倒有九年荒」。「淸官難斷家常事」對「皇天弗富命窮人」。「搓得突欒撚得匾」對「看時容易做時難」。「男是冤家女是累」對「雞來討債鴨來愁」。

八字者如﹕

「三日扳罾﹐四日浪网」對「千人喫藥﹐一人還錢」。「響屁弗臭﹐亮屋弗漏」對「天火該燒﹐人命該遭」。「醬缸邊總有日頭過」對「行竈裏推出木柴來」。「家火弗起﹐野火弗發」對「柴船是去﹐米船是來」。「走路防跌﹐喫飯防噎」對「落水要命﹐上岸要錢」。「兵來將當﹐水來土掩」對「人爲財死﹐鳥爲食亡」。「喫得瀉得﹐怪我不得」對「千差萬差﹐來人弗差」。「捨得自己﹐贏得他人」對「弗見髙山﹐那見平地」。

《三山笑史》中有一條﹐語𨿽近俚﹐而對句極巧便渾成。果爾﹐則賓主皆通人﹐其互嘲亦工力悉敵矣。因節錄之云﹕有村館延師課子者﹐故事每遇七夕﹐師若住館﹐主人例設酒筵以娛客。師亦習聞其說。適遇七夕﹐師探知廚中並未庀具﹐至夜寂然﹐因呼其徒命對云「客捨淒淸﹐恰是今宵七夕。」徒不能對﹐以告其父。主人知其意﹐笑曰「我忘之矣﹗」因代對云「寒村寂寞﹐可移下月中秋。」迨至中秋﹐又寂然。師復呼其徒命對云「綠竹本無心﹐遇節卽時挨不過。」其父笑曰「我又忘之﹐柰何﹖」因復代對云「黃花如有約﹐重陽以後待何遲﹖」其師無如之何。直至重陽﹐又寂然。復呼其徒命對云「漢三傑﹕張良﹑韓信﹑狄仁傑。」其父大笑曰「師誤矣﹗三傑是漢人﹐狄仁傑是唐人﹐師忘之乎﹖」師語其徒曰「我實不忘。汝父前唐後漢記得許熟﹐乃一飯而屢忘之乎﹗」

近日坊間有《古今巧對匯鈔》之刻﹐爲張逢源及其徒劉鳳岐所輯﹐不詳何許人也。詞多近俚﹐又不注所據何書﹐殊不足尙。惟俚而巧亦有可爲啟蒙之助者。玆稍爲抉擇﹐存其尢雅馴若干聯如下云﹕

林聰幼時﹐客見其目奇﹐出對云「重瞳項羽重瞳舜﹐只有二人。」二人兩字﹐內有三層照應聰對云「九尺曹交九尺湯﹐尙多四寸。」

又﹐邑宰謁其父﹐見白犬顧主﹐命對云「白犬當門﹐兩眼睜睜惟顧主。」聰對云「黃蜂出洞﹐一心耿耿只從王。」

姚廣孝遇巡街林禦史﹐林出對云「風吹羅漢搖姚和尙。」姚對雲「雨打金剛淋林大人。」按﹕此條見徐興公《榕陰新檢》﹐以爲吾閩鼓山和尙瑤公與林太史誌相戲答語。

髙季迪畱姚廣孝飲﹐命一妓佐酒。姚出對云「虞美人穿紅繡鞋﹐月下引來步步嬌。」髙對雲「水仙子持碧玉簫﹐風前吹出聲聲慢。」此疊以曲牌名爲對也。

劉昌八歲入庠﹐宗師出對云「赤爾何如﹐點爾何如﹐各言其志。」劉對云「回𨿽不敏﹐雍𨿽不敏﹐請事於斯。」

相傳解縉九歲時﹐其父偶攜至江邊洗浴﹐以其衣掛於老樹上﹐出對云「千年老樹爲衣架。」縉對云「萬里長江作浴盤。」

又﹐解縉同父見一女子吹簫﹐父出對云「仙子吹簫﹐枯竹節邊生玉筍。」縉對云「佳人撐傘﹐新荷葉底露金蓮。」

李東陽同友人聞蟬聲﹐友人出對云「蟬以翼鳴﹐不啻若自其口出。」李對云「龍從角聽﹐毋乃不足於耳歟。」

程敏政以神童至京﹐宰相李賢欲以女妻之﹐因指席上果品出對云「因荷何而得藕偶﹖」程對云「有杏幸不須梅媒。」

唐六如出對云「眼前一簇園林﹐誰家莊子﹖」陳白陽對云「壁上幾行文字﹐哪个漢書﹖」

有一學正與秀才爭產﹐訟之官﹐官出對云「學正不正﹐諸生皆以爲歪。」秀才對云「相公言公﹐百姓自然無訟。」

有二士夜間對月。一士出對云「移椅倚桐同玩月。」友對云「點燈登閣各攻書。」

李西涯在翰林﹐見一武職指揮祭神﹐因出對云「指揮燒紙灰﹐紙灰飛上指揮頭。」武職對云「修撰進饈饌﹐饈饌飽充修撰腹。」

有偶見籬邊兩犬相視者﹐因取卦名作對云「大畜革隔離籬觀小畜﹔家人臨困睡也渙喚同人。」

有一女客﹑一釋子同搭船者﹐女客卽景出對云「和尙撐船﹐篙打江心羅漢。」釋子應聲云「佳人汲水﹐繩牽井底觀音。」

有一釋子與一妓同舟渡江﹐釋子出對云「一个美人對月﹐人間天上兩嬋娟。」妓對云「五百羅漢渡江﹐岸畔波心千佛子。」

又一對云「碧紗帳裏坐佳人﹐煙籠芍藥﹔淸水池邊洗和尙﹐浪滚葫蘆。」

有一人同友至家﹐值其妹在窗前捫虱者。其妹出對云「阿兄門外邀雙月朋。」對云「小妹窗前捉半風虱。」

按﹕以上四條﹐原本皆作蘇東坡﹑秦少遊﹑佛印及蘇小妹事﹐殊屬無稽。今並削其名﹐而姑存其語。

蜀中有一奇童應試﹐太守見其袖底有紅花一朵﹐出對云「書生袖裏攜花﹐暗藏春色。」童對云「太守堂前秉鑑﹐明察秋毫。」

有姐妹三人與其兩婢因犯姦事同到官者﹐官出對云「三女成姦﹐二女都從一女起。」蓋欲重按其長﹐而寬其少者。少者遽對云「五人共傘傘﹐小人全仗大人遮。」因笑而並釋之。

祝枝山同沈石田月下飲酒﹐祝出對云「月半月圓﹐世上亦稱月半。」沈對云「日中日昃﹐人間盡道日中。」

又﹐祝出對云「池中荷葉魚兒傘。」沈對云「梁上蛛絲燕子簾。」

又﹐枝山見有師姑收稻﹐而自挑回者﹐出對云「師姑田裏擔禾上和尙。」石田對云「美女窗前抱繡裁秀才。」

項炯幼同師舟行﹐見雲起不雨。師出對云「密雲無雨﹐通州水下通舟。」項對云「巨野有秋﹐卽墨田多積麥。」

吳文泰使人買木﹐歸遲。丁遜學令四工人合造一器﹐出對云「二人擡木歸來晚﹐人短木長。」吳對云「四口興工造噐成﹐口多工少。」

顧鼎臣之父出對云「柳綫鶯梭﹐織就江南三月景。」鼎臣對云「雲箋雁字﹐傳來塞北九秋書。」

陳起宗從師舟行﹐見岸上馬過﹐師出對云「馬足踏開岸上沙﹐風來復合。」陳對云「櫓聲撥散江中月﹐水定還圓。」

徐階幼時應考﹐適風吹鵲巢落地。宗師命對云「風落鵲巢二三子﹐連窠科及地第。」徐對雲「雨淋猿穴眾諸侯﹐待漏朝天。」

沈義甫八歲時﹐其師命對云「綠水本無憂﹐因風皺面。」沈對云「靑山原不老﹐爲雪白頭。」

萬安幼時﹐有客出對云「日出東﹐月出西﹐天上生成明字。」萬對云「子居左﹐女居右﹐世間定配好人。」

盧楠戲其同年王云鳳﹐出對云「鳥入風中﹐銜出虫而作鳳。」王對云「馬來蘆畔﹐喫盡艸以爲驢。」蓋各以名姓互相嘲也。

唐伯虎聞友人夜半生子﹐出對云「半夜生孩﹐亥子二時難定。」祝枝山對云「百年匹配﹐己酉兩姓相當。」

呂原與謝一夔同對酒聽簫﹐謝出對云「呂先生品簫﹐須添一口。」呂對云「謝狀元射策﹐何吝片言。」

林大欽幼時﹐喜作大言﹐師出對云「議論吞天口。」大欽對云「功名志士心。」

俗傳「賈島醉來非假倒﹐劉伶飲盡不畱零。」以爲唐六如所作﹐或云張日晉所作。

黃玘八歲﹐一禦史招至舟中﹐出對云「船載石頭﹐石重船輕輕載重﹔」黃對云「杖量地面﹐地長杖短短量長。」

唐伯虎同友人閒行郊外﹐卽景出對云「嫂掃亂柴呼叔束。」友對云「姨移破桶令姑箍。」

有塾師出對云「論語二十篇﹐惟鄕黨篇無子曰。」一童子對云「周易六四卦﹐獨乾坤卦有文言。」

有抱關吏懸賞出對云「開關早﹐關關遲﹐聽過客過關。」久之無應者﹐一童子對曰「出對易﹐對對難﹐請先生先對。」

嘉慶中﹐吾鄕兩首縣﹐閩縣令爲王畹馨先生紹蘭﹐侯官令爲山左畢所讜。畢軀材偉岸﹐有曹交之目﹔王極矬小﹐於畢尙不能肩隨。然王固領袖也。一日與眾邑侯衙參撫署﹐汪稼門中丞目而笑曰「兩首縣如兄弟﹐仍不能無先後之分。王畢二君﹐迥不相侔﹐我有一對﹐請諸君屬之﹐云﹕『兄長上聲弟長﹐乍見都疑長是長上聲』。」眾皆默然。時方辦理淸查兩首縣總司局務﹐王應聲云「倉空庫空去聲﹐從今但願空去聲無空。」中丞稱其工敏。

余養屙浦城﹐喜課幼孫屬對﹐以爲消遣。時佳孫十二歲﹐儔孫甫九歲。一日晨起盥洗﹐偶以「銅盆」命對﹐佳孫應聲曰「玉爵。」又以「桑葉洗眼」命對﹐儔孫應曰「杏花插頭。」佳孫曰「柳汁染衣。」值春分日﹐以「日夜分」命對﹐佳孫曰「風雲會。」余每笑其喜學大言也。又值聽雨夜坐﹐以「淸明時節雨紛紛」命對﹐兩孫俱有窘狀。其母楊氏飭之曰「此《千家詩》中語﹐何不卽以《千家詩》集句對云『歌管樓臺聲細細』乎﹖」余爲之囅然。又一日﹐以「牡丹花富貴」命對﹐儔孫曰「松柏樹長春。」佳孫尙未能對﹐適歸祝門長女在側﹐曰「頃聞汝讀杜老《秋興》詩﹐何不云『楓樹气蕭森』乎﹖」此等𨿽不得爲巧對﹐而童稚天機﹐閨闈韻事﹐不忍過而輒忘也。因附記於卷末云。巧對續錄卷上

杭州裘春湛茮雪先生﹐乾嘉時有書名﹐長於文﹐素不信乩﹐偶遇之云「是張紫陽。裘向熟明文金丹﹐以金丹文最多四百字﹐故可貴。」正在論文﹐便喧曰「『金丹四百字』﹐能作一對﹐則眞張耳。」有從旁私議者曰「莫非『道徳五千言』乎﹖」乩判曰「首二字未工﹐何若『銅錢廿一文』乎﹖」羣曰「工則工矣﹐亦有說乎﹖」請判﹐曰「明日當知。」裘曰「遁詞也﹗」次日﹐立門首﹐見向收字紙者挑一擔謂裘曰「昨從字紙中得一破帖﹐無首尾﹐能售乎﹖」問其價﹐曰「三分銀﹐合銅錢廿一文也。」裘心動﹐索觀﹐乃一張破紙﹐玉版十三行也。爲之心折。

汪衡甫方伯宦浙來談﹐謂近來文士﹐早慧者多。昨送一星使到某家﹐其子方十歲﹐聞客言「勞於王事」﹐應聲曰「簡在帝心。」因檢案上《詩經》「巷無服馬」命對﹐又應聲曰「隰有遊龍。」其兄對「野有死麕」﹐遠不如矣﹗座上嘖嘖稱羨﹐惜佚其姓名。

陳香谷先生﹐晚年重聽﹐必在旁大聲傳之﹐方得聞。有言「昨聞縣令收得惡少號通天吼者。」先生聞得「通天吼」三字﹐不甚淸﹐再三問不已。時沈聽篁前輩在座﹐大聲附耳曰「諸公謂『通天吼』三字有對矣﹗」問﹕「何對﹖」則又附耳大聲曰「著地聾。」先輩風趣如此。

髙安朱相國軾五歲時﹐父攜至巨室某氏。某見其文秀﹐問﹕「讀書否﹖」對曰「《學》《庸》甫讀畢﹐學作破題。」時方築室﹐因以鋸木爲題。公應聲曰「送往迎來﹐其所厚者薄矣。」某大奇之﹐攜之登樓﹐以「小子登樓」令對。公應聲曰「大人入閣。」某知爲偉器﹐令在家塾肄業﹐以女妻之。按﹕朱相國予未及見之﹐其曾孫女爲予孫媳﹐其孫曾輩有爲官他省者。

今時詩文喜用借對﹐以寓巧思。蓋古人三十四格內之假對也。如「自朱耶之狼狽﹐致赤子之流離。」以「赤」對「朱」﹐以「子」對「耶」。狼狽﹐獸名﹔流離﹐鳥名。此種假對﹐今尙學之。若「廚人具雞黍﹐稚子摘楊梅。」以「雞」對「楊」﹐與「羊」同音。「天子居丹扆﹐廷臣獻六箴。」「白髮不愁身外事﹐六幺且聽醉中詞。」以「丹」對「六」﹐更以「六」對「白」﹐取「六」與「綠」同音。「蒼籙」對「諸姬」﹐以「諸」爲「朱」﹔「皇眷」對「紫宸」﹐以「皇」爲「黃」之類﹐今則不取矣。然其格不可不知也。

徳淸蔡明經壽昌少有神童之稱。趙太守學轍府試﹐愛其才﹐以女妻之。嘗偕遊碧浪湖﹐趙口占「魚蹙水紋圓到岸」句﹐命之對﹐卽應聲曰「龍噓雲气直衝天。」

建炎中﹐駕駐維揚。康伯可上《中興十策》﹐名振一時。後秦檜當國﹐伯可乃附會求進﹐擢爲臺郎。嘗與檜對局格天閣下﹐檜戲康曰「此卒渡河﹐是爾將軍之疥癩。」伯可徐應云「今皇禦極﹐視公宰相如腹心。」檜大喜﹐棋後酣飲終日。檜死﹐伯可亦貶。

元張司令﹐忘其名﹐富而好禮。慕楊鐵崖名﹐往迎之。鐵崖鄙之﹐弗應。張乃延鮑恂爲師﹐受業焉。後迎﹐鐵崖乃往。以妓芙蓉捧酒名金盤露﹐鐵崖題句云「芙蓉掌上金盤露。」妓應聲曰「楊柳樓頭鐵笛風。」蓋鐵崖又號鐵笛道人也。鐵崖撫掌曰「妓能文﹐其主可知。」按﹕此節前錄已及﹐惟前略而此詳﹐故再錄之。

仁廟手執水晶鼻煙壺﹐內書《蘭亭敍》文﹐蓋用曲筆寫晶內。新入貢者﹐文勤從未睹此﹐屢目之。上曰「爾愛之耶﹖『此地有崇山峻嶺﹐茂林修竹。』能對則賜爾矣﹗」公應聲曰「若周之赤刀大訓﹐天球河圖。」上卽賜之。紀用之詼諧﹐而彭能用之奏對﹐尢爲難得。

歸安閔峙庭中丞鶚元九歲時﹐其外舅尙書毛公﹐於元宵宴客﹐中丞以舊姻與焉。是夜無月﹐主人令多掛燈彩﹐並以擊鼓催花令侑酒。公作對屬客曰「元宵不見月﹐點幾盞燈﹐爲河山生色。」請諸公屬之。是日﹐適屆驚蟄節。中丞卽對曰「驚蟄未聞雷﹐擊數聲鼓﹐代天地宣威。」公大稱賞﹐遂以女妻之。

乾隆間﹐浙江鄕試二場。《易經》題有出「離爲目爲電」五字者﹐與某科第一場首題「利與命與仁」恰好作對。

蒙古烏爾吉氏時帆祭酒﹐文譽著卓﹐尢好獎掖後進﹐壇坫之盛﹐幾與袁隨園埓﹐而品望則過之。幼聰穎﹐七歲時﹐塾師以「馬齒菜」命屬對﹐以「雞冠花」應。後攺名法式善。法式善者﹐國語黽勉上進也。

《輟耕錄》﹕崔進之藥肆懸牌曰﹔「養生主藥室」﹐趙魏公以「敢死軍醫人」對之。

粵東珠江之濱﹐有袖海樓一座﹐許觀察所築﹐取東坡「袖中有東海」意也。「襟江閣」可與「袖海樓」作對。

《淸異錄》﹕世宗遣使入嶺館﹐接者遺茉莉﹐文其名曰「小南彊」。及本朝張主面縛僞臣到關﹐見洛陽牡丹﹐縉紳謂曰「此名『大北勝』」。按﹕此六字對﹐前已見之﹐特無話耳。

明都穆《都公譚纂》云﹕張公禎居翰林久﹐其門生之子﹐又有在門下者﹐其人不敢稱門生﹐而通狀曰門孫。冢宰馬公文升﹐齒徳並尊﹐鄕人以書通者﹐不敢稱鄕尊﹐而曰鄕祖。「鄕祖」﹑「門孫」﹐可作對也。

蘇頲嘲尹姓曰「醜垂半足﹐甲不全身。」對云「知伊少人﹐見君無口。」此亦拆字爲對也。

祐山檢古人佳句云「閒鋤明月種梅花。」恨無可對。嘉靖甲辰﹐偕僚友坐吏部席捨中﹐以前句索對。對者數人﹐皆平平。後徐七橋對云「漫掃白雲看鳥迹。」超脫塵凡﹐大有仙气﹐因呼爲徐白雲。

《北窗瑣語》﹕宋時有行客好詩喜遊﹐月夜停舟﹐立橋注視﹐忽感於「明月小橋人釣魚」句﹐得句云「獨立板橋﹐人影月影﹐不隨流水去。」更欲對之﹐竟不如意﹐徬徨終夜。每於月夜作吟詠聲﹐殊覺苦狀。後於旱道旅店亦然﹐幾於夜深不寐。忽聞窗外林薄中吟聲淸隱﹐歷歷可數﹐起坐審之﹐則「孤眠茅舍﹐詩魂夢魂﹐迸逐故鄕來。」「思之思之﹐鬼神通之。」誠然。按﹕此前錄已見﹐所敍未得其詳﹐亦未詳何書﹐故重錄之。

《都公譚纂》﹕鐵冠道人張景華者﹐精天文地理之術。太祖與友諒戰﹐以道人從。友諒中流矢死﹐莫有知者﹐道人望气﹐語上曰「友諒死。」賊遂大敗。定鼎金陵﹐道人結廬鐘山﹐梁國公藍玉訪之﹐道人野服出。玉以爲慢己﹐戲之曰「腳穿芒屨迎賓﹐足下無屨理。」時玉以椰子瓢飲道人酒﹐對云「手執椰瓢勸酒﹐目前不鐘終。」玉譏其無理﹐道人則謂其不善終也。玉武臣勿悟。未幾﹐玉被禍﹐而道人言驗。一日﹐道人投入大中橋下死。半月後﹐潼關奏至﹐有鐵冠道人以某日過關﹐卽投水日也。

誠意伯劉基將朝謁﹐途中忽一僧求附舟﹐公命納之。時公方作表﹐籌思不能安席﹐僧曰「有何事在念﹖」公曰「表中『蹉跎歲月﹐五旬有三』﹐未有對句。」僧隨口曰「何不言『補報朝廷﹐萬分無一』。」公驚起﹐曰「和尙非髙峯乎﹖」款畱多日別去。

杭州有師徒五人﹐師刁巧﹐每與徒爲難﹐實則師拙﹐而徒五人均慧也。一日﹐同赴省試﹐至大關﹐而關已閉﹐師徒互相怨。師曰「有一對﹐你們如對得﹐則我認錯﹐否則仍你們錯也。」師出對云「開關遲﹐關關早﹐阻過客過關。」徒應之曰「出對易﹐對對難﹐請先生先對。」已見前錄師用本地風光﹐此亦本地風光。師大窘云「命你們作對﹐偏卽以對糾纏﹐且拉到我身上﹐不準﹐乃再對之。」師意必無能對之者。忽一徒云「讀畫易﹐畫畫難﹐推作家作畫。」師大驚異﹐更欲難他徒以自解。又一徒云「松扣快﹐扣扣徐﹐惟侍兒侍扣。」師曰「尙有二人未對﹐冀以分過。」其一徒曰「停磨逸﹐磨磨勞﹐雇幫工幫磨。」末一徒云「聽唱寂﹐唱唱喧﹐惟解人解唱。」眾徒請師對。師曰「非我不能對﹐盡爲爾輩先占去也。現眞無可對矣。」眾徒曰「我們代師對之。句云﹕『止扇熱﹐扇扇涼﹐令長隨長扇。』」師仍支吾曰「『關』對『畫』不類﹐對『扣扣』﹑『磨磨』﹑『唱唱』均不類﹐必須別對﹐方算得。」眾徒云﹔「『掌印官﹐印印僕﹐有管家管印。』類乎﹖」「否﹗」師曰「印與關𨿽類﹐尙差一綫。」眾徒久之﹐又斟酌合成一對云「『設渡費﹐渡渡廉﹐便快足快渡。』以『渡』對『關』﹐未知可否﹖」師大慚﹐語沮。

《簷曝雜記》﹕金山一小沙彌善對﹐潤州太守某出對云「史君子花﹐朝白午紅暮紫。」應聲云「虞美人艸﹐春靑夏綠秋黃。」

《淸異錄》云﹕建業野人種梨者﹐詫其味曰「蜜父」﹔種枇杷者﹐美其色曰「蠟兄」。四字正可對。

元妓孫秀秀﹐色藝雙絕﹐都下翹楚也。一時名公巨卿﹐多愛重之。京師誦以十字云「人間孫秀秀﹐天上鬼婆婆。」

常熟李文安公傑五歲在堂中圍柱戲逐﹐見者以「手攀庭柱團團轉」試之﹐李應聲云「腳踏樓梯步步髙。」登第後﹐入館﹐賦《禁苑聞鶯》﹐結句云「君王厭聽如簧語﹐莫向金門弄曉聲。」人多傳之。

震澤倪太史師孟幼穎悟﹐七歲時﹐與蔡某同塾讀書。蔡欺其無知﹐舉《孟子注》「倪﹐小兒也」戲之。倪曰「我只讀《論語注》﹐甚熟﹐仍是姓蔡之蔡字﹐偏曰﹕『蔡﹐大龜也。』何故﹖」蔡爲之語塞。

宋趙淸獻帥蜀﹐有妓簪杏花﹐艷甚。公偶戲云「髻上杏花眞有幸。」頗屬意焉。妓應聲曰「枝頭梅子豈無媒。」流連而出。遇晚﹐使老兵呼妓﹐久不至﹐令人速之。旣而周行室中﹐曰「趙抃不得無禮。」又令止之。老兵自幕後出曰「某度相公此念﹐不過一个時辰﹐實未嘗往也。」

吳縣潘文恭公﹐童試時﹐終日端坐不離試席。吳縣令李昶亭逢春異之﹐拔置前列﹐因出對云「範文正以天下自任。」公對﹕「韓昌黎爲百世之師。」又云「靑雲直上。」對以「朱紱方來」。決公必貴﹐後爲宰相。某公贈聯云「大富貴﹐亦壽考﹔蓄道徳﹐能文章。」說者謂「今代偉器﹐非公莫能當此兩語也。」

弘治初﹐馬浩瀾與王天壁泛舟西湖﹐停舟蘇小墓﹐適天壁善乩仙術﹐每吟詠有窘﹐卽叩仙續之。常攜乩行﹐浩瀾因請召之。乩旣動﹐馬問﹕「仙何名﹖」書云「有事卽問﹐問畢告名。」浩瀾曰「『捧瑤觴﹐南國佳人﹐一雙玉手。』久未能對﹐願仙成之。」卽書云「趺寶座﹐西方佛子﹐丈六金身。」二公咸駭愕﹐乩運不已﹐復成一律云「此地曾經歌舞來﹐風流回首作塵埃。王孫芳艸爲誰綠﹐寒食梨花無主開。郎去排云叫閶闔﹐妾今行雨在陽臺。衷情訴與遼陽鶴﹐松柏西陵正可哀。」後書《蘇小小和馬先生昨日斷橋首唱》。

《塗說》﹕「天若有情天亦老﹐月如無恨月常圓。」已見上絕對也。袁香亭太守《無題詩集句》又用文衡山詞﹐將「花若有情花亦懊」爲上句。

雲間朱旅溪應對敏捷﹐在比部久﹐太平府一同年謔之曰「狀如松江鱸。」卽應之曰「寧作太平犬。」

彭魯溪﹑袁與山﹐社友也。與山子太衝公﹐年甫八歲﹐常侍父側﹐自稱爲小相公。彭因試以對曰「願爲小相。」太衝順口答云「竊比老彭。」又令背書﹐見書本面頁損落﹐詰其何以破落如是。則云「已經年。」遂以對屬之云「書面經年頁落﹐爲懲風霜。」太衝云「燈心徹夜花開﹐因何雨露。」彭大稱賞﹐以女妻之。後翁婿同登嘉靖甲辰進士。

《淸異錄》云﹕胡牀施轉關以交足﹐穿便絳以容坐﹐伸縮須臾﹐重不數斤。相傳明皇行幸頻多﹐從臣或待詔﹑野頓﹑扈駕﹑登山﹐不能跂立﹐欲以安身﹐遂創意造此﹐當時稱逍遙座。又唐季王侯競作方便囊﹐重錦爲之﹐形如今之照袋。每出行﹐雜置衣巾﹑篦鑑﹑香藥﹑詞冊﹐頗爲簡便。「逍遙座」正可對「方便囊」也。

又云﹕魏王繼岌每薦羹﹐以豬﹑兔﹑羊臠參之。時盧澄爲平章事﹐趨朝待漏﹐堂廚具小饌﹐澄惟食粥。其品曰乳粥﹑曰粟粥﹑曰豆沙加糖粥﹐三種並供。澄各取少許﹐並和而食。廚官遂有「王羹亥卯未﹐相粥白玄黃」之對語。

又云﹕陳喬與張佖之子﹐秋晚並遊聖武湖。時羣鷗遊泛﹐佖子曰「似一軸內本瀟湘圖。」陳喬顧卒吏云「此白色水禽可作脯食否﹖」僉笑曰「張佖子半莖鳳毛﹐陳喬男一堆牛屎。」喬自是得白鷗脯之名。

有嘲瘌痢頭以聯者﹐句云「永夜無聊﹐同向西窗剪蠟瘌﹔良宵獨坐﹐好從東閣燃藜痢。」

《西堂雜俎》云﹕虞長孺曰「天地﹐一梨園也。」陳眉公曰「佛氏﹐朝廷之大養濟院也。」予戲作一對云﹔「世界小梨園﹐牽帝王師相爲傀儡﹐廿四史演成一部傳奇﹔佛門大養濟﹐收鰥寡狐獨作丘尼﹐億萬人徧受十方供奉。」

同州澄城縣有九龍廟﹐然只一妃耳﹐土人云﹕馮瀛王之女也。夏縣司馬仲才戲題聯云「身旣事十主﹐女亦配九龍。」過客讀之﹐無不匿笑。

嘉靖己未年﹐水荒田沒。有勞姓號半野﹐爲屯田郎中。時都水郎顧一江﹐同年也。戲勞曰「半野屯其田﹐空勞碌碌。」勞應聲曰「一江都是水﹐回顧茫茫。」各切其姓名﹐聞者絕倒。

《淸異錄》﹕居士李巍求道雪竇山中﹐畦蔬自供。有問巍曰「日進何昧﹖」答曰「以『煉鶴一羹﹔醉貓三餅。』」巍蓋煉得身形似鶴形﹐日以蒔蘿薄荷搗飯爲餅也。有所親見其門﹐卽此八字列諸左右。按﹕此八字已見前錄﹐而此則話甚詳﹐故又錄此。

《塗說》云﹕桐鄕有閨秀﹐夢中得句「金衣公子雪衣娘」﹐自言夢中是一聯﹐覺時忘其出句。尋思至廢食﹐晝夜吟此句不休。其父憂之﹐乃榜門云「有人對此﹐當以女許字。」後久無射屏者。按﹕金衣公子爲鶯﹐雪衣娘爲白鸚鵡﹐亦無甚難對。記得《淸異錄﹣﹣藥譜別名》﹐可以「銀條徳星風條使」爲出句。銀條徳星﹐山藥也﹔風條使﹐風藤也。艸鳥相對﹐何不可者﹖或者曰「玉桂仙君江瑤柱月桂使蟾蜍」亦可對也。

天下物﹐有不可以常理測者。「石脾入水卽幹﹐出水便濕﹔獨活有風不動﹐無風自搖。」此二語便可對。又「石脾」可對「木耳」。

至正初﹐張仲舉爲集慶路學訓導﹐盧禦史下學點視廩膳。鄰齋出對云「豸冠點饌。」是日適用驢肉﹐仲舉戲續云「驢肉作羹。」禦史聞之大怒﹐欲於翌朝逮捕之。乘夜逃揚州。時揚州方盛﹐眾聞其名﹐皆延致之。仲舉肢體昂藏﹐行則偏聳一肩。韓介玉嘲以詩云「垂柳陰陰翠拂檐﹐倚欄紅袖玉纖纖。先生掉臂長街上﹐十里珠樓盡下簾。」時有相士在座﹐或曰「仲舉﹐病鶴形也。」相士曰「不然﹐此雨淋鶴形也﹐雨霽則衝霄矣。」後果大顯。

《國朝文武官職備考》一書爲欽定本﹐上溯三代﹐近迄我朝。其中名色一一可稽取而對之﹐誠足以新耳目也。玆酌錄於左。如﹕

「按察」對「監臨」。「總制」對「協揆」。「公相」對「師王」。《老學庵筆記》﹕蔡攸初以淮康節領相印﹐徽宗賜宴﹐因語之曰「相公公相子。」蓋是時京爲太師﹐號公相。又﹐《西湖遊覽志》﹕韓侂冑封平原郡王﹐而官太師。一時獻佞者稱之謂師王「侍衛」對「駐防」。「榜眼」對「林牙」《遼史》﹕北面官﹐大林牙掌文翰之事﹐卽今之翰林院「參將」對「貳公」。「門客」翰林對「臺郎」禦史。「先馬」卽洗馬對「假龍」。「鐵柱」禦史對「銀臺」。「學正」對「治中」。「首參」對「次相」閣學。「補闕」對「拾遺」。「主事」對「納言」。「正字」對「中書」。「龍閣」對「鶴廳」葉夢得《避暑錄話》﹕龍圖閣學士﹐舊爲老龍閣「金紫」對「銀靑」。「秋憲」對「冬卿」光祿。「祭酒」對「探花」。「農父」對「穡臣」。「版使」戶部對「階官」郎中。「主客」對「行人」。「總閫」對「都堂」。「五馬」對「千牛」。「節度」對「枝官」。「庫部」對「倉曹」。「永巷」對「長流」。「粉署」對「冰廳」。「翼長」對「羽林」。「起部」對「走鄕」。「司竹」對「撻林」。「香尉」對「甘丞」。

如三言云﹕

「鐵帽子」對「繡衣郎」。「千夫長」對「百里侯」。「南北部」對「東西銓」。「豹韜衛」對「烏衣郎」。「萬戶府」對「六曹掾」。「赤車使」對「紫衣郎」。「三司使」詹事府對「六察官」禦史。「武備院」對「文選司」。「東觀令」對「南書房」。「睢鳩氏」對「驄馬郎」。「內宰相」對「外翰林」。「大柱國」對「小試官」梅聖兪爲小試官「理軌使」對「給事郎」。

四言云﹕

「駐防協領」對「總捕同知」。「三太三少」對「四輔四鄰」。「北門學士」翰林對「東臺舍人」給事中。「蘭臺令史」禦史對「桂坊大夫」詹事。「九門提督」對「五城指揮」。「五花判事」宰相對「七兵尙書」。「紫縟宰相」對「黃門侍郎」。「馬羣太保」遼時牧場之官對「牛錄章京。」備禦稱牛錄章京﹐謂今騎都尉也「銀牌天使」對「金殿傳臚」。「巡城禦史」對「擔榜狀元」。「八旗都統」對「四曹尙書」。「小鳳大鳳」宋時以紫薇舍人爲小鳳﹐翰林學士爲大鳳﹐見《表異錄》對「假龍老龍」方勺《泊宅編》﹕舊制直龍圖閣謂之假龍﹐龍圖閣學士謂之老龍

《洛陽記》﹕銅駝街在洛陽南金門外﹐人物繁盛﹐爲之語云「金馬門外來多士﹐銅駝街上集少年。」一時情景如此。

嘗聞有一老翁﹐晚歲得孫﹐自課之。授以《五經》﹐尙能成誦。《周易》讀畢﹐接讀《戴禮》。按字講解其義﹐每有領悟。一日﹐以「帝乙歸妹」命屬對﹐並戒以須按字對之﹐不可忽略。孫應聲曰「君子抱孫。」翁大喜﹐曰「吾眞有孫矣﹗」及稍長﹐又授以漢唐古文﹐使熟誦之。未數年﹐《五經》讀畢。一日﹐與講《出師表》﹐出句「於成敗利鈍﹐未能逆睹也。」命屬對﹐則遽應云「而艱難險阻﹐則已備嘗之。」後成通品。

《嶽麓泊志》﹕嶽麓負衡荊湘。宋開寶創建書院﹐以待學者。咸平山長周式眞宗召見﹐授國子主簿﹐詔使主簿賜嶽麓書院之額。於是書院之盛﹐甲於天下。更於爽塏地建屋多所﹐學者雲集﹐至千餘人。時爲之語云「道林三百眾﹐書院一千徒。」而教化大行。

澗花曰﹕姚東石用一僕﹐以年小遣之。父年七十﹐求復用﹐又恐他人攙入﹐願代執數日役﹐以待子來。東石固辭之。翌日﹐挈子至﹐並挽予關說﹐聲淚俱下。憐之﹐同其前往。東石縷陳顚末﹐並曰「是所謂愛憐少子也。」予曰「誠不免牽率老夫耳。」東石撫掌曰「此妙對也。」遂復畱之。

國朝寰宇遼闊﹐州郡以數千百計﹐就十八省間﹐每有兩處同一名者。而可取以爲對偶者甚多﹐今特酌錄之於左。如﹕

博白廣西﹔宜黃江西。分水浙江﹔連山廣東。武進江蘇﹔文登山東。靑浦江蘇﹔藍田四川。南匯江蘇﹔北流廣西。赤峯直隸﹔白水陜西。合浦廣東﹔交河直隸。聞喜山西﹔思恩廣西。合水甘肅﹔通山湖北。荷澤山東﹔荔波雲南。鹿邑河南﹔魚臺山東。來鳳湖北﹔寶雞陜西。三水廣東﹔五雲山西。荔浦廣西﹔蘭山山東。石埭安徽﹔金山江蘇。長壽四川﹔大同貴州。秀水浙江﹔寶山江蘇。新野河南﹔古田福建。五寨山西﹔萬泉江西。彌勒雲南﹔蓬萊山東。餘慶貴州﹔太和雲南。六合江蘇﹔萬年江西。打箭四川﹔圍場直隸。日照山東﹔云和浙江。東筦廣東﹔西平河南。上林廣西﹔大竹四川。文水山西﹔靈山廣東。曲阜山東﹔長沙湖南。綿竹四川﹔石泉陜西。巨鹿直隸﹔嘉魚湖北。靈壽﹔永年皆直隸。安吉浙江﹔嘉祥山東。鐵嶺奉天﹔鉛山江西。長樂廣東﹔永定福建。將樂福建﹔遂安浙江。楡次山西﹔桐廬浙江。同安﹔永定皆福建。長子山西﹔富民雲南。太谷山西﹔長山山東。孝感湖北﹔惠來廣東。古浪甘肅﹔新城浙江。桑植湖南﹔松滋湖北。陽曲山西﹔陰平山東。山丹甘肅﹔電白廣東。富順雲南﹔貴陽貴州。按﹕以上皆二字縣名也。又﹕

密縣河南﹔通州直隸。開縣﹔合州皆四川。禮縣甘肅﹔忠州四川。達縣四川﹔開州直隸。桐梓縣﹔松桃廳皆貴州。雙流縣四川﹔獨山州貴州。百色廳廣西﹔萬全縣直隸。霞浦縣福建﹔富波廳四川。銅梁縣﹔石屏州皆雲南。神木縣甘肅﹔佛岡州廣東。龍川縣廣西﹔鶴峯州湖南。麟遊縣﹔鶴慶州皆陜西。金華府﹔玉環廳皆浙江。鹽城縣江蘇﹔茶陵州湖南。黃梅縣湖北﹔黑鹽廳雲南。四會縣廣東﹔六安州安徽。

順徳梁廷柟有《東坡事類》一編﹐中多坡公筆墨﹐其偶句每屬對工整﹐錄之足爲摛藻之助。《侯鯖錄》云﹕東坡年十餘歲﹐在鄕裏見老蘇誦歐公《謝宣召學士院》及《謝對衣並馬表》。老蘇命坡擬之﹐其間有云「匪伊垂之﹐帶有餘﹔非敢後也﹐馬不進。」老蘇喜曰「此子他日當自用之。」至元祐年中﹐再召入院作承旨﹐乃益之云「枯羸其質﹐匪伊垂之﹐帶有餘﹔斂退爲心﹐非敢後也﹐馬不進。」《聞見後錄》云「東坡旣遷黃岡﹐京師盛傳白日仙去﹐神廟聞之﹐對左丞蒲宗孟嘆息久之﹐故東坡《謝表》有云「疾病纏身﹐人皆相傳爲必死﹔饑寒並日﹐臣亦自厭其餘生。」後人謂皆佳對也。

《梁溪漫志》云﹕東坡帥定武﹐有武臣狀極朴陋﹐以啟事來獻﹐坡讀之﹐甚喜﹐曰「佳作也。」客退﹐以示幕客李端叔。問﹕「何處對句爲整﹖」端叔曰「『獨開一府﹐收徐庾於幕中﹔兼用五材﹐走孫吳於堂下。』此偶句最佳。」坡曰「非君誰識之者﹗」卽爲具召之﹐與語甚歡﹐且令其制爲楹聯。

《淸波雜誌》云﹕東坡南遷度嶺﹐次於林麓間﹐遇二道人﹐見坡卽深入不出。坡謂押送使臣﹕「此中有異人﹐可訪之。」旣入﹐見茅屋數間﹐二道人在焉。意象甚瀟灑﹐顧使臣問曰「此何人﹖」對以「蘇學士」。道人曰「得非子瞻乎﹖」使臣曰「學士始以文章得﹐終以文章失。」一道人曰「文章豈能解榮辱﹖」其一曰「富貴從來有盛衰。敢以此偶句奉贈﹐可以賅平生矣。」未幾避去﹐不得復與言。坡云「何處山林間無有道之士乎﹗」

《瑞桂堂暇錄》云﹕東坡自謫海內歸﹐人有問其遷謫艱苦者。坡答曰「此乃骨相所招。少時入京師﹐有相者云﹕『一雙學士眼﹐半个配軍頭。』此十字熟於胸中。並云﹕『異日文章𨿽當知名﹐然有遷徙不測之禍。』今日悉符其語。」此一聯自後常懸諸楹﹐亦足見事有前定云。

《懶眞子》云﹕李方叔初名豸﹐從東坡遊﹐坡曰「《五經》中無公名﹐獨《左氏》曰﹕『庶有豸乎﹗』乃音直氏切。後人以爲虫豸之豸。又《周禮》供具絼亦音治﹐乃牛鼻繩也。惟《玉篇》有此豸字。非《五經》字不可用。今宜易名曰廌。」方叔遂用之。秦少遊見而謂之曰「吾有一聯相贈。」李曰「請賜教。」則云「昔爲有角狐﹐今作無頭箭。」豸以況狐﹐廌以況箭。方叔倉卒﹐無以答之﹐終身以爲恨。

《石林詩話》云﹕劉季孫﹐平之子﹐能作七字偶句﹐家藏書數千卷﹐善用事﹐《送孔宗翰知揚州》有兩偶句云「詩書魯國眞男子﹐鼓吹揚州作貴人。」多稱其精當。孔每以此十四字懸諸楹。爲杭州鈐轄﹐子瞻作守﹐深知之﹐嘗以詩寄子瞻云「四海共知霜霧滿﹐重陽曾插菊花無。」子瞻大喜。《在穎州和季孫》詩所謂﹕「一篇向人露肝膽﹐四海知我雪鬢須。」蓋記此也。此二偶亦堪作巧對﹐「露﹑雪」二字尢妙。

又云﹕文同與可﹐蜀人。與子瞻厚﹐爲人靖深超然﹐不攖世故﹐善畫竹﹐詩亦過人。熙寧初﹐士大夫好惡紛然。同在館閣﹐未嘗有所向背。時子瞻數上書論天下事﹐退與賓客言﹐亦多以時事爲譏消。同極以爲不然﹐每苦口力戒之﹐子瞻不能聽也。出爲杭州通判﹐同送行﹐詩有「北客若來休問事﹐西湖𨿽好莫吟詩。」上句謂莫輕開口﹐下句謂莫好弄文也。及黃州之謫﹐正坐杭州詩語﹐後坡以十四字懸諸壁。

王斿﹐字元龍。父安國﹐字平甫﹐介甫之弟。與東坡交﹐嘗自負其甘露寺山門一聯﹕「平地風煙飛白鳥﹔半山雲水捲蒼藤。」坡曰「精神全在『捲』字﹐但恨『飛』字不稱耳。」平甫請易之﹐坡遂易以「翻」字﹐平甫嘆服。

《侯鯖錄》云﹕孫賁公素居京師﹐大病﹐予往存撫之。又數日﹐見東坡﹐坡云「聞曾見孫公素病﹐如何﹖」予曰「大病方安。」坡云「這漢病中瘦固瘦﹐儼然風雅。」後見公素﹐道此語﹐公素應曰「那娘意下恨則恨﹐無柰思量。」或以告坡﹐坡大奇之。亦見《東坡事類》。

《竹坡詩話》云﹕東坡在黃州時﹐嘗赴何秀才會﹐食油果﹐甚酥﹐因問主人﹕「此何名﹖」主人對以「無名」。東坡又言「爲甚酥﹖」坐客皆曰「是可以爲名矣﹗」又潘長官以東坡不能飲﹐每爲設醴﹐坡笑曰「此必『錯著水』也。」客曰「此六字正好作對。」他日﹐忽思油果﹐作詩求之云「野飲花前百事無﹐腰間惟系一葫蘆。已傾潘子錯著水﹐更覓君家爲甚酥。」李端叔嘗爲餘言「東坡云﹕『街談市語﹐皆可入句﹐但要人鎔化耳。』此𨿽一時戲言﹐其屬對正自不苟。」

《冷齋夜話》云﹕有村校書﹐年已七十﹐方買妾饌客。東坡杖藜相過﹐村校書喜﹐延坐其東﹐起爲壽﹐且乞贈句。東坡問﹕「所買妾﹐年幾何﹖」曰「三十。」乃戲爲聯曰「侍者方當而立歲﹐先生已是古稀年。」此老於文章故善爲滑稽。坡公又曰「世間事無有無對﹐第人思之不至也。如曰『我見魏徵嘗嫵媚』﹐則對以『人言盧杞是姦邪。』」又曰「無物不可比類﹐如﹕蠟花似石橊花﹐紙花似罌宿花﹐通艸花似梨花﹐羅絹花似海棠花。」

《師友談記》云﹕東坡近令門人作《人不易物賦》﹐或戲作一聯云「伏其幾而襲其裳﹐豈爲孔子﹖學彼書並戴彼帽﹐未是蘇公。」士大夫近年效東坡樣﹐髙檐短帽﹐名曰子瞻樣廌因言之﹐公笑曰「近扈從燕醴泉觀﹐觀優人以相與自誇文章爲戲者﹐一優丁仙現曰﹕『吾之文章﹐汝輩莫及也。』眾優曰﹕『何也﹖』曰﹕『汝不見吾頭上子瞻乎﹖』」上爲解顏﹐顧公久之。

《志林》云﹕昨日夢有人以十字偶句示我云「如眞饗佛壽﹐識妄喫天廚。」予甚領其意。或曰「眞卽饗佛壽﹐不妄喫天廚。」予曰「眞卽是佛﹐不妄卽是天﹐何但饗而喫之乎﹖」其人甚可餘言。

《獨醒雜誌》云﹕東坡嘗與山谷論書﹐東坡曰「魯直近字𨿽淸勁﹐而筆勢有時太瘦硬﹐幾如樹梢掛蛇虺乎﹗」山谷曰「公之字﹐固不敢輕議﹐然覺褊些﹐亦甚似石底壓蝦蟆也。」二公大笑﹐各以爲深中其病。後之人便以「樹梢掛蛇虺﹐石底壓蝦蟆」爲巧對矣。

《老學庵筆記》﹕東坡贈趙徳麟《秋陽賦》﹐中有一聯﹐妙不可測﹐句云「生於不土裏﹐而詠無言詩。」蓋寓「畤」字也。

《娛書堂詩話》云﹕東坡謂晨飲爲澆書﹐李黃門謂午睡爲攤飯。陸務觀嘗有句云「澆書滿挹浮蛆甕﹐攤飯橫眠夢蝶牀。」每書此十四字﹐懸之壁。「澆書」﹑「攤飯」﹐自是的對。其實澆書並不見有書﹐攤飯亦不見有飯﹐空中設想﹐取以爲對﹐所以妙也。

《梅磵詩話》﹕東坡詩注云「有一貧士﹐家惟一甕﹐夜則守以臥。一夕﹐心自惟念﹕『苟得富貴﹐當以錢若干營田宅﹐蓄聲妓﹐髙車大蓋﹐無不備置。』往來於懷﹐不覺歡適起舞﹐遂踏破甕。故俗謂妄想者爲甕算。」又詩序云「劉萊仲餞飲東坡﹐中觴聞笙簫聲抑揚往返﹐粗中音節。察之﹐出於雙瓶﹐水火相得﹐自然吟嘯﹐食頃乃已。坡作《瓶笙》詩記之。」劉后村《卽事》詩一聯云「辛苦嘔心無甕算﹐殷勤娛耳有瓶笙。」以「甕算」對「瓶笙」﹐甚的。

陸龜蒙《江湖散人傳》﹕「茶竈」二字﹐坊本刻「茶龜」﹐集韻者不知其語﹐竟收入四支。何太史義門見之﹐笑曰「此正好對『尿鱉』也。」俗以溺器爲尿鱉﹐太史蓋戲之爾。按﹕今人每有酒鱉貯酒﹐可以「茶龜」對之。

都南濠學詩於沈石田﹐問近有無得意句﹐南濠以《節婦》五言對示之。句云「白髮貞心在﹐靑燈淚眼枯。」石田曰「聯則佳矣﹐然有一字未穩。經云﹕『寡婦不夜哭』﹐何不以『燈』字攺『春』字﹖」南濠嘆服。

西湖天竺頂有一茅庵﹐曰竺仙庵﹐出泉極冽。常有二人就其上品茶。有一對懸之云「品泉茶三口白水﹔竺仙庵兩个山人。」亦巧對也。

南海遊蓉裳太史顯廷釋褐歸﹐偶作珠江遊。嘗卽席出對曰「金屋貯嬌﹐斜插金釵﹐金佩搖來金步軟。」時有女錄事方小蘇者﹐應聲曰「玉樓宴客﹐滿斟玉盞﹐玉山倒去玉顏酡。」遊大喜﹐厚贈之。

康熙間﹐虞山有塾師好出對句試徒﹐所訓之徒﹐每難取益﹐人多姍笑之。一徒於暮春來從師﹐師出句云「四野綠陰迎夏至。」徒懵然﹐次早就塾對云「一庭紅雨送春歸。」師知其倩筆﹐詰之﹐云「吾姊也。」師賞之不置。翌日﹐鄰友招師看桃花。師喜甚﹐正欲攜對句以往﹐誇其徒聰俊。又出句云「有約看桃塢。」次早呈句云「無心坐杏壇。」師欣然攜往﹐鄰客有黠者﹐見對句﹐私議匿笑。師叩之﹐則云「第二對有傷於公﹐恐非髙徒所爲。」師察其笑己﹐大恚﹐誓不命對。

《南昌縣誌》﹕徐孺子徵君稚幼慧﹐一師以對試之﹕「冬至冬冬至﹐每冬先寒節而至。」卽對云「月明月月明﹐按月以圓時愈明。」師稱善﹐時正十一月中﹐長至夜也。

徐氏女美而多才﹐居莆陽北關﹐適澄渚兪氏﹐紈袴兒也。每暱匪類﹐不近端人。合巹之夕﹐新郎一見銷魂。已備入寢﹐傅母惎之曰「郎君當以詩催﹐否則須屬對﹐而後入寢。」兪益慌﹐時有捧朱墨硯來以待濡筆者﹐徐指硯屬句云「點點楊花入硯池﹐近朱者赤﹐近墨者黑。」思有以諷之﹐兪瑟縮久之﹐不成句。徐知不可與言﹐便曰「何不對云『雙雙燕子趨簾幕﹐』」吟至此面赬﹐低吟云「同聲相應﹐同气相求。」兪不能動﹐傅母以手挽兩人入帳﹐云「請去對對﹗」

偶閱說部﹐忘其名﹐載於忠肅幼時自塾歸﹐頭梳三角髻﹐一僧嘲之曰「三角如鼓架。」公應聲曰「一禿似鑼槌。」歸告諸母﹐明日攺作雙丫。僧見之復嘲曰「牛頭且喜生龍角。」公又曰「狗嘴何曾出象牙﹗」其敏慧也如此。

扶乩之說﹐自古有之﹐昔人所述不一而足。嘗在友人家請仙﹐某出句請對﹐云「月裏嫦娥﹐周年爲坐月女。」乩卽動云「花間蝴蝶﹐終日作探花郎。」

臨桂倪鴻曰「某嘗自出成句﹐曰『片月如船﹐滿載桂花﹐撐入銀河七姊買。』募能屬對者﹐厚酬之。久無一應﹐後扶鸞乩爲對﹐曰﹕『明星布局﹐變爲棋子﹐攜歸玉洞八仙敲。』」按﹕織女﹐粵人呼爲七姊﹐由七夕得名也。

咸豐丁已﹐越南國陪臣鄧廷誠﹐奉其國王命來粵東采買書籍﹐余遇之友人座上。語余曰「吾國中有某翁﹐年六十餘孿生兩子﹐五歲以聰慧聞﹐國王召見﹐出對曰﹕『一胎兩生﹐難爲兄難爲弟。』子應聲曰﹕『千秋奇遇﹐有是君有是臣。』國王大稱賞之。」

藥名甚繁﹐多有可對者。《本艸》外﹐如《淸異錄》各書所載﹐艸木鳥獸皆藥品也﹐亦多可采。玆取屬對工者於左﹕

「白頭翁」對「皂角子」。「木賊艸」對「水仙花」。「夏枯艸」對「冬靑花」。「苦楝子」對「酸棗仁」。「龍膽艸」對「鷹爪蓮」。「馬齒莧」對「雞冠花」。「羊肚菌」對「龍涎香」。「海狗腎」對「川烏頭」。「蛇牀子」對「馬兜鈴」。「金星艸」對「珠兒參」。「木鱉子」對「石龍芻」。「天花粉」對「地骨皮」。「川貝母」對「山慈姑」。「百合粉」對「五靈脂」。「獅子術」對「鳳仙花」。「紫金錠」對「黑錫丹」﹐或曰「白玉膏」。「三生飲」對「四神九」。「六神曲」對「三妙膏」。「黑神散」對「紅靈丹」。「金毛菜」石發對「鐵腳梨」。「逡巡醬」對「陸續丸」蔓荊子。「和事艸」蔥對「合歡花」。「三尺籙」枸杞對「一寸香」梅。「千莖菜」萵苣對「萬選香」梅。「文章樹」柘對「錦繡根」芍藥。「五福臠」白斂對「百益紅」棗。「糟糠氏」蒸肫對「婆娑兒」鷗。「金毛狗脊」對「玉尾蟾酥」。「懷奇令史」石決明對「梵響將軍」牡蠣。「通幽博士」龜對「新美舍人」石首魚。「黃毛菩薩」牛對「碧海舍人」燕。「九臯處士」鶴對「四足仙人」馬。「點花使者」玳瑁對「擐甲尙書」鱉。「金香丞相」桔對「玉版禪師」筍。「圓通居士」術對「骨鯁元君」蓽薢。按﹕有注者皆出《淸異錄》﹐宋時陶穀著也。

吾鄕有某太守官浙者﹐頗鐘於情﹐其妻何氏有賢名﹐太守廣置姬妾﹐不之禁也。一日﹐又得一美妾﹐名來鳳者﹐連日宴客﹐其親友交贊之不絕口。予亦在座﹐謂新房中無對﹐試擬一聯云「羣將美色誇凡鳥。」請諸公屬之﹐眾無以應。予曰「此等美事﹐皆何夫人之賢也。可對以『誰識賢名有可人。』」眾爲之擊節。

光緒四年夏﹐奉化濠河釐卡滋事﹐凡船隻來往﹐𨿽掃帚淨桶皆有抽釐。雞鴨卵每只一文﹐其賣不去帶回者又抽之﹐一卵而於一日來去已抽去二文矣。民不能堪﹐激而成變。始而毀局抗捐﹐久而入城滋事。聚眾萬餘﹐並將城內府局拆毀﹐各執旗吶喊﹐勢甚洶洶。郡城均閉﹐文武官四出彈壓。其爬城上者﹐砍傷數人﹐始稍退。事聞省垣﹐檄予星夜往辦﹐並調羅鎭帶兵二千隨往。駐郡城七十日﹐將不法者懲治數人﹐復其釐卡﹐而大局定。實則辦理尙失之縱﹐而體上憲好生之徳﹐不能不如此耳。卽聞得《申報》造一對云「奉化梗化﹐是局員司事丁役每奉行不善﹐化導無方﹐釀成此息﹔寧波生波﹐凡提鎭道府廳縣祝寧靜長占﹐波瀾永息﹐各保其官。」皆紀實也。

國朝曾廷枚輯《古諺閒談》﹐頌得意者四句﹐後人續以失意者四句﹐可喜可悲之狀溢於言外。兩事正相反﹐一極好過﹐一極難堪。八句可作對也。「久旱逢甘雨﹐他鄕遇故知。洞房花燭夜﹐金榜掛名時。」此極好過也。「寡婦攜兒泣﹐將軍被敵擒。失恩宮女面﹐下第舉人心。」此極難堪也。而好事者又於「久旱」句下注「冰雹」﹐「他鄕」句下注「債主」﹐「洞房」句下注「石女」﹐「金榜」句下注「副車」﹐則好過而不好過也。「寡婦」句下注「再醮」﹐「將軍」句下注「投順」﹐「失恩」句下注「發配」﹐「下第」句下注「赴挑」﹐則難堪而不難堪也。亦善謔矣﹗

徵閣學魁與邊學士繼祖典試某省﹐徵固豪放﹐飲酒吸鼻煙﹐終日不閱一卷﹐任邊選中。邊本長於文﹐告徵曰「理應晚輩任勞耳。」同時﹐褚筠心廷璋學士同國學士柱典試浙江。國於文理自以爲優﹐而不許褚同定一卷。褚與爭﹐國執曰「某科邊繼祖亦系一人爲之也。」竟自爲評定﹐絕不商之褚。時人嘲曰「眞虧邊繼祖﹔裹住褚廷璋。」蓋北方呼「眞﹑徵」「虧﹑魁」同音﹐而「裹」與「國」﹑「柱」與「住」亦一音也。

《歸田錄》﹕三班院使臣八十餘人蒞事於外﹐其罷而在院者數百人。每歲醵錢飯僧進香﹐合以祝聖壽﹐謂之香錢。判院官常利其餘﹐以爲餐錢。羣牧司領內外坊監使副判官﹐比他司俸入最優﹐又歲收糞墼錢以充公用。故京師爲之語曰「三班餐香﹔羣牧喫糞。」

《涑水記聞》﹕諫議大夫程師孟﹐嘗請於介甫曰「公文章命世﹐師孟幸生公同時。願得公爲墓志﹐惟公許之。」介甫問﹕「先正何官﹖」師孟曰「乃求己墓志也。師孟恐不得常侍左右﹐欲預求﹐俟死而刻之耳。」介甫笑﹐許之。王雱死﹐有習學檢正張安國披髮藉艸﹐哭於柩前﹐曰「公不幸未有子﹐今聞夫人有娠﹐安國願死轉爲公嗣。」尢奇。人爲之對語云「程師孟生望速死﹐張安國死願托生。」

《孔氏談苑》﹕京師語云「『宣醫喪命』《石林燕語》「喪命」作「納命」對『敕葬破家』﹐一時傳誦。」蓋所遣醫官云「某奉敕來﹐須奏服藥加減次第。」往往餌其藥至死﹐敕葬之家﹐使副洗手帨巾﹐每人白羅三匹﹐他物可知也。

一貧士授徒糊口﹐館於傖父家。傖待之慢﹐且時以奇僻難之﹐一日出句令對﹐云「冰冷酒﹐一點水﹐兩點水﹐三點水。」士不能對﹐辭館歸﹐抑鬱以死。死後﹐每夕必聞其聲。蓋吟此「冰冷酒」三字也。如是年餘。淸明日﹐其妻哭於墓甚哀。一宦過而問之﹐妻以告。宦思之﹐亦未有對。適墓旁有花盛開﹐宦顧問從者名何。從者曰「此丁香花也。」宦曰「得之矣﹗『丁香花﹐百字頭﹐千字頭﹐萬字頭』。爾歸﹐以此轉告可也。」是夜聲復作﹐妻以宦對應之﹐自是寂然。

繆蓮仙云「友人許小憨示一對句云「小暑小鼠。」時適兩羊交合﹐予對云「重陽重羊。」

謝金圃侍郎屢掌文衡﹐鑑別精核。乾隆辛丑﹐主春官之試﹐同事者有吳侍郎玉綸﹐皆正人也。士之不第者﹐造爲蜚語曰「謝金圃抽身便討﹔吳香亭倒口成吞。」二語實本「寄園寄所寄」﹐因其姓適合耳。言官冒昧以聞。侍郎曾督學江蘇﹐吳亦曾督學福建。髙宗純皇帝密詢兩省大吏。江蘇巡撫閔鶚元復奏以道路之言﹐事無實迹﹐不可信也。而閩督李侍堯有幕客李三俊﹐亦辛丑之不第者﹐代李艸奏文﹐致其詞。上固知二公者﹐以事𨿽無實﹐淸議不諧﹐於是吳降三品卿﹐侍郎亦降爲內閣學士。

《二老堂詩話》﹕郭功父老人十抝。予年七十二﹐目視昏花﹐耳中無時不作風雨之聲。先得句云「春花微見見空花。」思尋一句爲對﹐及夜絕無聞﹐又似有雨﹐則以「夜雨稀聞聞耳雨」對之﹐是亦老人兩抝也。

工部郎官有街道廳﹐一差出﹐則二黑鞭前引﹐而一隸肩獨板在後。汪郎中璽以聯贈其僚友云「雙鞭前導﹐宛然兩股蝦須。」對曰「獨板後隨﹐好似一條狗尾。」或云「恨之者﹐竟以二語榜其門。」

鄒之鱗﹑王象春﹐有才而輕﹐爲世詬厲。一日﹐同遊西山﹐談及韓敬及湯賓尹﹐皆不喜之。鄒爲對偶云「敬字無文便是苟。」方在沈吟欲續﹐王忽云「林間有點不成材。」謂湯號霍林也。以人名相戲﹐未免失之輕薄耳。

闖賊李自成﹐十六歲夏月﹐適傍晚大雨卽晴﹐星月皎潔。師命對句雲「雨過月明﹐頃刻呈來新境界。」久之未屬對﹐而又大雨。自成曰「天昏云暗﹐須臾不見舊江山。」師卽決其爲亂臣賊子﹐不獲令終云。

汪仲嘉謫南康﹐寓僧捨﹐嘗招郡僚宴集。每侑酒﹐以倡中有楊小玉及李娘音色藝均擅長﹐理掾主李﹐房掾主楊。席間每相爭嘲。理掾顧謂房曰「爾愛其羊﹐我愛其禮。」坐客哂之﹐眾求所以爲對者。久之﹐酒易而弈。敖麋正卿與汪公對局。麋爭劫苦思﹐不得行星子。沈明府從旁教之﹐謂如此著去必勝﹐麋猶豫不決。汪大笑曰「我已有對矣﹗」眾叩之﹐則曰「旁觀者審﹐當局者迷。」眾大稱賞﹐以爲巧極﹐各滿引一觴。

萊陽姜吏部如須垓南渡後﹐流寓吳郡﹐與徐孝廉昭法枋相友善。徐亦號俟齋也。一日同行﹐姜如須顧徐曰「桓溫一世雄﹐尙有枋頭之敗。」徐昭法曰「項羽萬人敵﹐難逃垓下之歌。」相與一噱。

沈石田善畫﹐尢長於詩﹐嘗與王優句云「著水柳絲風綽起﹐過墻花影月扶來。」淸俊可誦﹐後作爲聯懸之楔。

陳眉公在王荊石家遇一顯宦﹐宦問荊石曰「此位何人﹖」荊石曰「山人。」宦曰「旣是山人﹐何不到山裏去﹖」譏其在門下也。旣而就席﹐宦出令曰「首要鳥名﹐中要四書﹐末要曲一句承上意。令曰﹕『十妹妹嫁了八哥﹐八口之家﹐可以無饑矣。只是二女將誰靠﹖」眾客寂然﹐均搖頭。宦喜形於色﹐羣目眉公。眉公曰「有對了。『畫眉兒嫁了白頭翁﹐吾老矣﹐不能用也﹐辜負了靑春年少。」舉座稱賞。宦曰「今請屬對﹐禁鳥一門。」宦曰「黃髮女配得皂角兒。」眉公順口曰「白頭翁生下蒼耳子。」宦曰「何又犯禁﹖」眉公曰「藥中另有白頭翁﹐乃以艸對艸也。」宦大佩之﹐遂訂交。

嘗聞呂﹑徐兩姓結姻﹐呂爲女家。過徐門後﹐卽傳其佻達無行﹐而徐氏子亦好邪遊﹐不務正道﹐遂有爲之語曰「呂氏姑娘下口大於上口﹔徐家子弟斜人多過正人。」又有潘﹑何二姓議婚﹐蹇修語潘曰「彼家𨿽貧﹐亦不責聘之多寡﹐惟望有飯喫耳。」潘固富﹐謂蹇修曰「斷可免饑耳。」潘又遣媒告何曰「妝奩聽便﹐惟望生子爲嗣續計。」何女固宜男相者﹐遂訂婚。及吉期﹐有親懸一聯於洞房﹐句云「有水有田方有米﹔添人添口便添丁。」此皆拆字爲對也。

胡震亨《唐音癸簽》云﹕言對爲易﹐事對爲難。正對爲劣﹐反對爲優。雙比空辭爲言對﹐並舉人驗爲事對。事異義同爲正對﹐理殊趣合爲反對

又云﹕有假對者﹐如沈云卿「牙緋」對「齒錄」﹔杜子美「懷君」對「飲子」﹑「侍中貂」對「大司馬」﹔杜牧之「當時物議朱云小﹐後代聲名白日懸」之類。

又云﹕有當句對者﹐如杜工部「小院回廊春寂寂﹐浴鳧飛鷺晚悠悠」﹔李嘉祐「孤云獨鳥川光暮﹐萬里千山海气秋」之類。皆爲當句對也。

又云﹕有流水對者﹐如嚴羽卿以劉眘虛「滄浪千萬里﹐日夜一孤舟」爲十字格﹔劉長卿「江客不堪憑北望﹐塞鴻何事又南飛」爲十四字格。謂兩句只一意耳﹐所謂流水對也。

又云﹕有蹉對者﹐沈存中以《九歌》之「蕙肴蒸﹐奠桂酒」爲蹉對之祖。唐人七言﹐起結對者多用此法。其中聯如劉長卿「離心日遠如流水﹐回首川長共落暉」﹐亦蹉對之類。

又云﹕有扇對者﹐亦謂之隔句對。五言律如李白「白露洲前月﹐天明送客回。靑龍山後日﹐早出海云來。」七言律如鄭谷「昔年共照松溪隱﹐松折碑荒僧已無。今日還思錦城事﹐雪消花謝夢何如」是也。

又云﹕有續句對者﹐律詩如老杜「待爾鳴烏鵲﹐拋書示鶺鴒。枝間喜不去﹐原上急曾經。」排律如老杜「神女峯娟妙﹐昭君宅有無。曲畱明怨惜﹐夢盡失歡娛」之類。一順續﹐一倒續。又如《贈張山人》「艸書應甚苦﹐詩興不無神。曹植休前輩﹐張芝更後身。數篇吟可老﹐一字買堪貧。」續至三聯。白樂天以爲﹐詩有連環文藻﹐隔句相解者﹐起於鮑照之「擾擾遊宦子﹐營營市井人。懷金近從利﹐負劍遠慈親。」其來有自云。

按﹕以上七則﹐皆謂唐詩之對句。聯之對句可該耳。

徐花農太史示予《集句楹聯》﹐爲丹徒鄒寶僡鏡堂作。𨿽爲楹聯﹐而集古句﹐一如己山﹐自可入巧對也。卽如北固山聯云「我輩復登臨﹐舊業已隨徵戰盡」﹔對以「大江流日夜﹐天風常送海濤來。」

焦山枕江閣聯云「江聲不盡英雄恨」﹔對以「山色常畱天地春」。鄒鏡堂得上句﹐徐花農得下句也。

兪樓聯云「千古一詩人﹐文章有神交有道」﹔對以「五湖三畝宅﹐靑山爲屋水爲鄰。」

兪樓西爽亭聯云「白首臥松云﹐先生有才過屈宋」﹔對以「茅亭宿花影﹐故鄕無此好湖山。」

西湖望云居茶寮聯云「地鑪茶鼎烹活水」﹔對以「山色湖光共一樓。」

韜光呂祖煉丹臺聯云「回頭下望人寰處﹐不見長安見塵霧」﹔對以「登髙壯觀天地間﹐一龕香火一仙山。」

湖神廟戲臺聯云「誰家玉笛暗飛聲﹐此曲只應天上有」﹔對以「寄語重門休上鑰﹐夜湖畱向月中看。」

贈徐花農太史聯云「中禁詞臣咸引領」﹔對以「相門才子稱華簪」。

代友人撰贈女校書聯云「未免有情﹐蝴蝶一生花底活」﹔對以「不如歸去﹐杜鵑休向耳邊啼。」

以上九聯﹐均見巧思﹐自與尋常撰句者不同。𨿽有一二字不對﹐而靈敏自不可沒耳。

《竹坡詩話》﹕錢唐彊幼安爲予言﹐今歲調官都下﹐始識博士唐庚﹐因論東坡制句之妙﹐裁對之工﹐其敍事簡當自不可及。如《嶺外》詩敍虎飲水潭上﹐有蛟尾而食之﹐以十字說盡﹐云「潛鱗有饑蛟﹐掉尾取渴虎。」只著「渴」字﹐便見飲水意﹐且屬對親切﹐庸手莫到。

《冷齋夜話》﹕東坡遊廬山﹐至東林作偈曰「溪聲便是廣長舌﹐山色豈非淸淨身。」按﹕此一聯已道盡全山景象。魯直曰「此老於般若﹐橫說豎說了無剩義。」又安城劉升鄕有曰「溪聲廣聽無邊法﹐山色常存不壞身。」此仍是祖坡意。又東坡嘗曰「淵明句﹐初看若散緩﹐熟看有奇句。如『日暮巾柴車﹐路暗光已夕。歸人望煙火﹐稚子候檐隙。』又『靄靄遠人村﹐依依墟裏煙。犬吠深巷中﹐雞鳴桑樹顚。』似大匠運斤﹐不見斧鑿之痕。如曰『一千里色中秋月﹐十萬軍聲半夜潮。』又曰﹕『蝴蝶夢中家萬里﹐子規枝上月三更。』又曰﹕『深秋簾幕千家雨﹐落日樓臺一笛風。』皆如寒乞相一覽便盡﹐初似秀整﹐熟視無神气﹐以其字露也。」東坡對句則不然﹐如曰「山中老宿依然在﹐案上楞嚴已不看」之類﹐絕無齟齬之態﹐細味之﹐對甚的而不露。此其得淵明之遺意耳。

又云﹕對句法﹐其工巧者﹐不過以事以意以出處具備謂之妙。如荊公云「平昔離愁寬帶眼﹐迄今歸思滿琴心。」又﹕「欲寄歲寒無善畫﹐賴傳悲壯有能琴。」乃不若坡之徵意特奇﹐如曰「見說騎鯨遊汗漫﹐亦曾捫虱話辛酸。」又曰「蠶市風光思故國﹐馬行燈火記當年。」又曰「龍驤萬斛不敢過﹐漁舟一葉縱掀舞。」以「鯨」爲「虱」對﹐以「龍驤」爲「漁舟」對。小大气焰之不等﹐其意若玩﹐然秀傑之气﹐不可沒也。

《宋稗類鈔》﹕子瞻渡江遊蔣山﹐訪介甫﹐介甫指「峯多巧障日﹐江遠欲浮天」﹐撫幾嘆曰「老夫一生作詩﹐無此妙句。」陳傳道嘗於彭門壁間見大書一聯云「一鳩鳴午寂﹐雙燕話春愁。」𨿽不署款﹐知爲坡公自書其句﹐後以語東坡﹕「世謂公作﹐然否﹖」坡笑曰「此唐人得意句﹐僕安能道此﹖」

《寓簡》云﹕前輩謂古今文章﹐無不可作對者。如以「不有君子﹐其能國乎﹖」對「長爲農父﹐以沒世矣﹗」予《試宏詞表》有云「有文事﹐有武備﹐與神爲謀﹔無智名﹐無勇功﹐惟聖時克。」此種集句﹐可爲戲笑。東坡表啟致語中間有全句對﹐皆得於自然遊戲三昧﹐非用意巧求也。

《貴耳集》云﹕東坡﹐天人也。凡作偶句﹐必有深旨。撰《小兒致語》云「自古以來﹐未有祖宗之仁厚﹔上天所佑﹐願生賢聖之子孫。」其語深切著明﹐對亦工穩。

《石林詩話》﹕造句之用事﹐不可牽彊﹐必至於不得不用而後用之﹐則無安排斗湊之迹。子瞻嘗爲人作挽句云「豈意日斜庚子後﹔忽驚歲在己辰年。」此乃天生巧對﹐不假人力。余嘗從趙徳麟假《陶淵明集》﹐本蓋子瞻所閱者﹐時有攺定字。末手題兩聯云「人言盧杞是姦邪﹔我覺魏公眞嫵媚。」又﹕「槐花黃﹐舉子忙﹔促織鳴﹐懶婦驚。」皆爲巧對﹐或將以爲用也。

《侯鯖錄》﹕東坡云「世之對偶﹐如『紅生﹐白熟』﹑『手文﹐腳色』二對﹐無復加也。」又云「『與我周旋寧作我﹐爲郎憔悴卻羞郎。』亦的矣﹗」餘詩有「靑州從事」對「白水眞人」。公極稱之﹐云「二物皆不道破爲妙。」又余嘗和劉景文詩云「我識之無常縮舌﹐君能競病且低顏。」東坡笑曰「吾嘗贈雷將軍句云﹕『太守無何終日飲﹐將軍競病自詩鳴。』見吾子此對﹐覺吾用『無何』二字疎慢矣﹗」按﹕「無何」二字稍軟些﹐而對句七字﹐自是人不能及。

《侯鯖錄》﹕東坡云「白公晚年對句極髙妙。」余請其妙處﹐坡云「余向書其一聯﹐懸壁久之﹐玩之﹐覺其屬對之工﹐無可比倫﹐句云﹕『風生古木晴天雨﹐月照平沙夏月霜。』穩愜中有一字不對否﹖此少時不到也。」

《冷齋夜話》﹕東坡曰「世間之物﹐未有無對者﹐皆自然天成之象。𨿽文字之語盡然﹐但學者不思耳。如因事當時爲之語曰﹕『劉蕡下第﹐我輩登科。』則其前有『雍齒且侯﹐吾屬何患﹖』太宗曰﹕『我見魏徵常媚嫵』﹐則徳宗乃曰﹕『人言盧杞是姦邪。』事非一時﹐則有需時而後得對矣。」按﹕《石林詩話》所引「我見」﹑「人言」上下句互易耳。「媚嫵」則作「嫵媚」﹐與此小異。

《春渚紀聞》﹕東坡帥杭日﹐與徐璹全父對坐雙檜堂﹐公指二檜髙吟曰「二疏辭漢去。」時以兄弟皆補外諭也。璹應聲云「大老入周來。」屬對親切﹐而又迎合。公爲擊節久之。

《宋稗類鈔》﹕信州鉛山縣治之北石井資福院﹐有泉湧於山下﹐澄澈如鑑。本朝詩人潘朗移太平州參軍﹐過而畱絕云「炎炎畏日樹將焚﹐卻恨都無一點云。彊跨健驢來得到﹐皆疑渴殺老參軍。」蘇黃門過而跋云「東坡先生稱眉山矮道士好爲詩﹐格亦不髙﹐每有奇語﹐如『夜過修竹院﹐醉打老僧門』句﹐皆可喜也。頗有前輩風味﹐不在石曼卿﹑蘇子美下﹐若『老參軍﹐矮道士』自是一對﹐特恐漫滅失傳耳。」

余少喜聲歌﹐每不入調﹐人輒謂方喉難以習唱也。時以方勤舉業﹐亦竟置之。後二十年﹐以浮宦需次之江﹐閒散多暇﹐借以消遣﹐偶宴集乘興爲之﹐遂於斯道有進﹐愈唱而音愈出﹐喉音亦愈圓﹐蓋已從事卅餘年矣。其名目除前錄已及者不重敍﹐玆復擇其雅者對爲偶句於左。如﹕

「喫糠」琵琶記對「煎粥」牧羊記。「揭缽」西遊記對「聞鈴」長生殿。「刺虎」鐵冠圖對「看羊」牧羊記。「認子」慈悲願對「見娘」荊釵記。「回獵」白兔記對「勸農」牡丹亭。「測字」十五貫對「彈詞」長生殿。「拾畫」牡丹亭對「偸詩」玉簪記。「借扇」西遊記對「逼釵」金印記。「試幻」紅樓夢對「玩眞」牡丹亭。「窺浴」長生殿對「勸妝」占花魁。「訓子」三國誌對「尋夫」。「西諜」對「東巡」均邯鄲夢。「癡夢」爛柯山對「離魂」牡丹亭。「會玉」西樓記對「拾金」時劇。「慘睹」千鐘祿對「歡撓」牡丹亭。「春睡」長生殿對「夜奔」寶劍記。「逼試」琵琶記對「拒婚」紫釵記。「避暑」南柯夢對「賞秋」琵琶記。「決婿」南柯夢對「謁師」釵釧記。「合仙」邯鄲夢對「罵賊」長生殿。「刺股」金印記對「捨身」雙珠記。「寫本」鳴鳳記對「詢圖」鐵冠圖。「跪門」滿牀笏對「上路」荊釵記。「別丈」琵琶記對「會兄」昊天塔。「女國」西遊記對「男舟」荊釵記。「竹林」金雀記對「石洞」卽伏虎﹐西遊記。「硬拷」牡丹亭對「脫逃」翡翠園。「對刀」鐵冠圖對「議刺」連環記。「錯夢」西樓記對「冶遊」四才子。「當酒」醉菩提對「借茶」水滸記。「守歲」金不換對「拜年」翡翠園。「啟冠」對「伏戎」均南柯夢。「佛會」玉簪記對「仙圓」邯鄲夢。「參相」荊釵記對「謁師」釵釧記。「潑水」爛柯山對「投淵」雙珠記。「撲犬」八義記對「鬧雞」白兔記。「尋夢」牡丹亭對「覓魂」長生殿。「書館」琵琶記對「學堂」牡丹亭。「盜骨」昊天塔對「嘆骷」蝴蝶夢。「密誓」長生殿對「私推」散曲。「折柳」紫釵記對「掃松」琵琶記。「驚變埋玉」長生殿對「相約討釵」釵釧記。「謁見猜謎」雙紅記對「收畱教歌」繡襦記。「詢圖觀圖」鐵冠圖對「拾畫叫畫」牡丹亭。

調排名有可對者﹐亦酌錄如左﹕

「麒麟閣」對「翡翠園」。「淸忠譜」對「療妒羹」。「一種情」對「千鐘祿」。「四塊玉」對「一支花」北。「混江龍」北對「翻山虎」南北。「迎仙客」北對「集賢賓」南北。「靑衲襖」南對「紅繡鞋」南北。「白鶴子」北對「赤馬兒」南。「字字錦」南對「顆顆珠」北。「笑和尙」北對「泣宮娥」南。「章臺柳」南對「武陵花」南。「叨叨令」北對「步步嬌」南北。「紅娘子」南對「朱奴兒」南。「朝天子」南北對「耍孩兒」南北。「金蕉葉」北對「石竹花」北。「三學士」南對「四朝元」南。「聲聲慢」詞名對「節節髙」南。「麻婆子」南對「醜奴兒」南。「玉剳子」南對「金盞兒」北。「天下樂」北對「殿前歡」北。「歸塞北」北對「收江南」北。

曲文多有對者﹐亦摘錄於左﹕

「意中人人中意」對「空卽色色卽空」﹐上爲《窺浴》﹐下爲《北餞》也。「寒無衣饑無食」對「富易交貴易妻」﹐上爲《辭朝》﹐下爲《陽告》也。「早趁此鵲橋鸞馭」對「猛跳出虎窟龍潭」﹐上爲《俠試》﹐下爲《三擋》也。「那里討煙蓑雨笠」對「說什麼水宿風餐」﹐上爲《山門》﹐下爲《西諜》也。「三千粉燻總甘讓」對「百樣娉婷難畫描」﹐上爲《定情》﹐下爲《彈詞》也。「聽說罷神淸气爽」對「撥得个意轉心回」﹐上爲《訪普》﹐下爲《酬柬》也。「寒雲慘霧和愁織」對「冷雨斜風撲面迎」﹐上爲《八陽》﹐下爲《聞鈴》也。「不提防沈魚落雁」對「任縱橫社鼠城狐」﹐上爲《遊園》﹐下爲《郭樓》也。「雅稱你仙肌玉骨」對「悶煞人花燭洞房」﹐上爲《小宴》﹐下爲《思鄕》也。「百枝枝花兒葉子」對「一對對著錦穿羅」﹐上爲《女彈》﹐下爲《思凡》也。「他有些裝聾做啞」對「俺也曾忍冷擔饑」﹐上爲《山門》﹐下爲《三闖》也。「果然是冰淸玉潤」對「不覺的皓首蒼顏」﹐上爲《琴挑》﹐下爲《追信》也。「休辜負鶯消燕息」對「也只爲水點花飛」﹐上爲《偸詩》﹐下爲《尋夢》也。「他只道艸根木葉」對「眞乃是玉砌金妝」﹐上爲《山門》﹐下爲《花報》也。「最堪憐蓬蹤浪迹」對「也彊如艸根樹皮」﹐上爲《喬醋》﹐下爲《喫糠》也。「敢辭卻芒鞋破缽」對「討得些剩酒殘肴」﹐上爲《山門》﹐下爲《拾金》也。「平日裏自作自孽」對「空爭著閒是閒非」﹐上爲《擒龐》﹐下爲《饑荒》也。「彎弓蹬弩﹑拈槍使棒」對「擊磬搖鈴﹑擂鼓吹螺」﹐上爲《借扇》﹐下爲《思凡》也。「十地宣差﹑一天封拜」對「雙頭旖旎﹑兩扇團圞」﹐上爲《冥判》﹐下爲《定情》也。「玉砌樓臺﹑銀鋪殿閣」對「露滴香涘﹑風靜閒階」﹐上爲《拾金》﹐下爲《酬簡》也。「不可被雨打風吹日曬」對「休辜負靑燈靜幾明窗」﹐上爲《冥判》﹐下爲《夜課》也。「怕食缺須進﹑衣綻須補」對「這燈焰又昏﹑月影又斜」﹐上爲《鏡嘆》﹐下爲《離魂》也。「常言道表壯不如裏壯」對「這根由天知和那地知」﹐上爲《訪普》﹐下爲《陽告》也。「爲甚麼衝寒風冒瑞雪」對「鎭日價逞妙舞引淸謳」﹐上爲《訪普》﹐下爲《俠試》也。「吹散了八千子弟歸何處」對「便賞徧十二亭臺是枉然」﹐上爲《十面》﹐下爲《遊園》也。「爲一个不酸不醋風魔漢」對「回避他無是無非廊下僧」﹐皆《西廂記》也。「今日个知音喜遇知音在」對「這的是一番提起一番新」﹐上爲《彈詞》﹐下爲《認子》也。「這一霎天畱人便艸藉花眠」對「原來是苔把磚封筍進泥路」﹐上爲《驚夢》﹐下爲《掃松》也。「一任的拍斷紅芽﹑吹酸碧管」對「見了些無情畫舸﹑有恨香車」﹐上爲《題曲》﹐下爲《陽關》也。「須信道紫玉多情﹑英臺含恨」對「揀一个潘安美貌﹑司馬文章」﹐上爲《活捉》﹐下爲《勸妝》也。「急攘攘﹐那情懷倚定門兒待」對「步遲遲﹐倩宮娥攙入繡闈間」﹐上爲《佳期》﹐下爲《小宴》也。「更思歸別墅﹐更思歸別墅」對「猶兀自絮叨﹐猶兀自絮叨」﹐上爲《賞荷》﹐下爲《小逼》也。「拚得个柳憔花悴﹑珠殘玉殞」對「只見�雁杳魚沈﹑鳳只鸞孤」﹐上爲《刺虎》﹐下爲《��》也。「酒闌綺席﹐漏催銀箭﹐香銷寶鼎」對「風靜閒階﹐月射書齋﹐云鎖陽臺」﹐上爲《賞秋》﹐下爲《酬柬》也。「曾子修身﹐顏子居仁﹐孟子擇鄰」對「拜了聖賢﹐數了羅漢﹐參了菩薩」﹐上爲《寄信》﹐下爲《驚艷》也。「擂鼓篩鑼﹐彎弓蹬弩﹐拈槍使棒」對「振耳驚眸﹐蕩情怡性﹐動魄飛魂」﹐上爲《借扇》﹐下爲《活捉》也。「苦滴滴路少行人﹐靜沈沈樹無啼鳥」對「威凜凜人間掌命﹐顫巍巍天上消災」﹐上爲《當酒》﹐下爲《冥判》也。「無宋玉般容﹐子建般才﹐潘安般貌」對「悵釣魚人去﹐射虎人遙﹐屠狗人無」﹐上爲《酬柬》﹐下爲《郭樓》也。「唬得人膽戰心搖﹐唬得人膽戰心搖﹐腸慌腹熱魂飛魄散」對「我方才颺柳尋桃﹐我方才颺柳尋桃﹐香消粉退玉碎珠沈」﹐上爲《小宴》﹐下爲《活捉》也。巧對續錄卷下

昔陶南村避兵雲間日﹐同時偕遁者皆文人髙士。因傷司馬溫公故事作對語云「百歲光陰﹐萬物乃天地逆旅﹔四時行樂﹐我輩亦風月主人。」又云「盡可傍花隨柳﹔庶幾遊目騁懷。」又云「節序駸駸﹐莫負芒鞋竹杖﹔杯盤艸艸﹐何慚野蔌山肴。」皆可作佳聯也。

《淸異錄》云﹕商山館中窗頰有八句詩云「淨君掃浮塵﹐涼友招淸風。炎炎火雲節﹐蕭然一堂中。誰知鹿冠叟﹐心地如虛空。虛空亦莫問﹐睡起照靑銅。」云是坡公作。「淨君」﹑「涼友」是帚與扇明矣。四字正好作對。

世之達官長者﹐多自歷生淨行中來﹐偶現慧業文人﹐以酬宿願。湘潭張紫峴大令九鉞七齡時﹐其父攜之遊毗廬洞﹐僧異之曰「郎君貌何類吾師之甚也﹗」因出句屬對曰「心通白藕。」張應聲曰「舌湧靑蓮。」僧大駭﹐鳴鐘聚徒膜拜﹐曰「先師圓寂時﹐畱此偶句云﹕『後有對者﹐卽我後身』﹐今郎君前生非吾師何﹖」後紫峴老且病。一日﹐其子世津自外入﹐見其父戴僧帽﹐飄然而去﹐追之不及。急入省父﹐伏枕如故。惟口吟曰「擔柴運米百無能﹐自讀楞嚴自剪燈。夜半萬緣鐘打盡﹐前身南嶽一枯僧。」遂卒﹐可爲東坡居士後一段佳話。

昔聞有一對甚難著筆﹐句云「天上月圓﹐地下人間月半﹐月圓偏在月半時。」久無有論之者﹐後予日在撰補《巧對錄》﹐一再思維﹐勉力對之云「冬令日短﹐春來夏至日長﹐日短早爲日長地。」按﹕「月圓」﹑「月半」語﹐前錄𨿽有﹐而文不同﹐對亦不同﹐故又錄此。

李紫輔學博云﹕有以拆字爲對者﹐但兩三句﹐亦不易爲。蓋天然意義﹐遠勝荊公《字說》之穿鑿。予謂拆字必須天造地設﹐不可遷就﹐姑成一聯以相質﹐句云「需人爲儒﹐弗人爲佛﹐曾人爲僧﹐以及山人爲仙﹐賓人爲儐﹐立人爲位﹐下至庸人爲傭﹐童人爲僮﹐人均有取義。」對云「老女曰姥﹐夭女曰妖﹐生女曰姓﹐推之因女曰姻﹐適女曰嫡同適﹐亞女曰婭同亞﹐以女之次相亞﹐賤而立女曰妾﹐卑女曰婢﹐女各爲專屬。」

道光壬辰﹐少宗伯程春海恩澤典試粵東﹐度庾嶺﹐暑日雨淋漓﹐因憩於張文獻公祠﹐徘徊庭宇﹐徧讀聯句﹐無當意者。偶得「相公風度想梅花」句﹐然艱於屬對。天明登程﹐至紅梅驛﹐忽笑曰「何不以本地風光對之﹖」急赴祠就山僧索筆硯﹐大書云「王道蕩平通嶺表﹔相公風度想梅花。」僧遂勒於祠壁﹐觀者莫不嘆其裁對之工。

《雨村詩話》載﹕京師各官住宅﹐每歲首﹐大門春聯皆書「聖恩天廣大﹔文治日光華」二句﹐翰詹科道六部九卿皆然。丹徒王夢樓先生獨不用﹐以已名文治故也。同館者遂戲呼夢樓誥君爲「光華夫人」。按﹕隨園人稱爲「廣大教主」﹐蓋以香山比之也。「光華夫人」﹐正不可無「廣大教主」爲之作對。

紀文達公行步最疾﹐每入朝﹐同僚咸落後。彭文勤公戲語同人曰「曉嵐確是『神行太保』焉。」文達應之曰「云楣不過『聖手書生』耳。」聞者粲然﹐二綽號洵是絕對。

又莆田郭蘭石太史尙先﹐以名翰林居編修十二載﹐而不遷秩﹐京師人呼爲「金不換」﹐以編修戴金頂故也。天門蔣笙陔修撰立鏞在館十年﹐不除一官﹐人號「石敢當」﹐以修撰戴白石頂故也。「金不換」對「石敢當」﹐亦是絕對。

《全唐詩話》﹕張林爲詩小巧﹐嘗言﹕毀佛寺時﹐禦史有蘇監察者﹐檢天下廢寺﹐見銀佛一尺以下者﹐多袖歸﹐時號「蘇捏佛」。溫庭筠曰「好對『蜜陀僧』。」

弘治中﹐錢唐吳啟凍遊西湖﹐見湖邊有請仙者﹐登岸往觀﹐時已過端午。一庠士以學憲有一對云「鼓振龍舟﹐驚起黿鼉之窟。」莫有能對者﹐以此質之仙﹐卽書雲「水沖牛屋﹐破開螻蟻之叢。」眾請畱名﹐乩書「可憐」而已。復書﹕「可到湖東牛屋大樹下相見。」次日﹐果蹤迹至彼﹐見大樹下﹐茜席裹一屍﹐螻蟻滿焉。眾愕然﹐訪之﹐乃知日前新縊死者﹐因聚水驅蟻﹐捐金市槥埋之。

嘉慶辛未大考﹐歙縣洪賓華修撰瑩四等第一﹐錢塘戚蓉臺編修人鏡一等第四﹐二人乃同年。先是﹐京師有句云「三月十八﹐八月十三﹐聖祖祖孫齊萬壽。」無有能對者。至是﹐或爲之對曰「一等第四﹐四等第一﹐編修修撰兩同年。」

塔忠武公齊布忠勇朴誠﹐剿粵逆於襄鄂間﹐厥功最巨。後鎭潯陽﹐歿於王事﹐時年三十二歲。朝廷優卹之﹐予謚建祠﹐飾終之典極渥。九江專祠落成﹐平江李次靑廉訪元度制聯卽就「忠武」二字著筆﹐而無愜心之句﹐實未思及其年也。後知爲三十二歲﹐恰好以漢相宋將兩名臣相持並論。句云「謚媲武鄕侯﹐襄鄂戰功靑史在﹔壽同嶽少保﹐古今名將白頭稀。」出聯切謚﹐對聯切年﹐可稱絕對。塔公不朽矣﹗

有倪姓女﹐自負才色。其父出聯句以擇婿﹐募能應對者﹐則嫁之。句云「妙人兒倪家少女。」一時對者寂然。今不知究適何氏也﹖予亦思之日久﹐無以應之。後聞之內侄楊竹孫云「有對以『故言者諸子古文。』」亦足見巧思矣﹐但語義不甚類耳。

都在我﹐閩中大竹筐名也。旅行用之﹐以凡物皆可儲﹐故名。亦名爲「懶收拾」﹐有以「不求人」對者﹐甚巧。不求人﹐亦以竹爲之﹐或以角如小掌形﹐可用以搔背。又閩中山行竹兜轎有「九條龍」者﹐取其輕捷﹐而急足跑信者則稱「千里馬」﹐兩足系以鈴﹐行則有聲﹐同行者避路耳。此六字亦可爲巧對。

民間有殺人事﹐誤傳爲士人。逮至﹐而士人以非辜﹐至訟庭大聲稱屈﹐守若弗聞者。士人憤懣極﹐連聲呼屈不已。守曰「若爲士﹐不能受絲毫之屈乎﹗爲我屬對﹐不能且得罪。」因詔曰「投水屈原眞是屈。」士應之曰「殺人曾子又何曾﹖」守曰「吾句有二屈字﹐而汝句尾乃曾字音層。汝之不學明矣﹗」士人笑曰「此自使君未學耳。按屈姓流俗皆如字呼﹐而『屈原眞是屈』則九勿切。使君請再研究之。」守曰「戲汝耳﹗」一笑釋之。

某秀才與某教官素相狎﹐教官出對句云「老秀士﹐窮秀士﹐老當益壯﹐窮且益堅﹐老壯窮堅秀士。」時教官二子在側﹐秀才對云「大世兄﹐小世兄﹐大則以王﹐小則以霸﹐大小王霸世兄。」

相傳前明一生坐監﹐肄業甚勤﹐日夜吟詠不輟。一夕﹐夢中常聞有吟「七孔比干心」五字者﹐醒﹐殊不知所謂。忽成祖微行至監﹐惟此生在監讀書﹐顧之喜。適幾上有藕一截﹐拈之手﹐吟曰「『一彎西子臂。』能對乎﹖」生應聲曰「七孔比干心。」成祖大喜﹐曰「忠臣也。」驟貴之﹐惜忘其名。

維揚符氏園亭有對聯云「劍客詞客慷慨至﹔梨花梅花參差開。」最爲雋妙。

太谷武次南棠於道光中年任閩臬時﹐自言爲諸生時甚苦﹐借課讀糊口。主人一日殺雞供饌﹐以「蘆花雞」屬對﹐蓋有意難之也。雞褐色中有白點﹐羣呼蘆花雞。一時竟覓思不得﹐頗爲主人所輕﹐不歡而散。未幾﹐遂失館。蓋此席款待﹐卽定明歲之去就也。此事常耿耿於心﹐二十餘年不釋。一日﹐有獻皮褂者﹐其名曰「艾葉豹」﹐因念此三字久之﹐矍然笑曰「二十年前之對來矣﹗向使處館時有送此褂者﹐吾亦不致失館矣﹗」爲之大噱。

施可齋曰﹕予久於閩﹐閩事甚悉。道光丁亥﹐富陽周蕓臯凱官興泉永道﹐頗有政聲。本系名士﹐才大而不諧俗。其屬廈防同知許原淸以能吏爲上憲所契﹐每恃上眷欺陵之﹐事多自專﹐不請道示。或嘲以對云「天而旣厭周徳矣﹔吾其能與許爭乎﹖」巧合一時情景。因憶少時讀書﹐進館稍遲﹐先生面變相責﹐遂以「何晏也」三字厲聲命對﹐予悚然久之﹐低應曰「王勃然。」先生以予言其怒也﹐驟不解。予曰「難得『也﹑然」兩虛字相對耳。」先生恍然稱許。然《四書》中別尋三字﹐亦無可對也。

嘗聞唐詩中有「煙鎖池塘柳」一句﹐中含五行﹐久無有對者。後晤邱子京司馬云「有一文士能對。」叩之﹐則曰「秋唫澗壑松。」亦自雅秀﹐適有武士在旁遽云「此不過五字對﹐何難之有﹖」羣云「中須有五行﹐請試之。」則應曰「炮鎭海城樓。」爲之俯首。蓋二者各肖其人也。

湘南有一老人﹐年百歲矣。嘗自負其壽﹐而不欲以告人。每問之者﹐輒少報十餘歲﹐歷有年所矣。一日﹐遇陶文毅公於少時﹐文毅尙在諸生﹐頗有文名。老人忽自喜曰「餘年實實百歲﹐今姑明告君耳。但欲求一壽對﹐更須切百齡﹐君能爲之否﹖」陶不假思索﹐便告曰「人生不滿君能滿。」老人曰「此卽聯句耶﹖」曰「然。」亟求其對句﹐則云「汝不明告我﹐我亦不能逢君也。」遽對云「世上難逢我恰逢。」老人歡欣鼓舞而去。此爲其鄕人魏衣徳觀察所述。

又聞有一「續」姓者﹐人多誤聽爲「蜀」﹐反復辧論﹐知爲「續」字。遂有一友嘲之曰「尊姓原來貂不足。」蓋以「狗尾」揶揄之也。無以爲對﹐久之始問知其名爲「立人」﹐一友曰「余得對矣。『大名倒轉豕而啼。』」亦可謂巧謔矣。

宋畢少董﹐名良史﹐名所居之室曰「死軒」﹐以所服用皆上古壙中之物也。見《硯北雜誌》「古今人多有營『生壙』者」﹐可取以對「死軒」。

有某翰林寓﹐門楣題「絲綸閣下文章靜」。或云「可用爲門聯。」答以「尙未得句。」反以事攺中書﹐有送以「蓬萊宮中日月長」爲對者﹐羣謂貼切。以「文章靜」三字形翰林﹐以「日月長」三字形中書﹐各得其神理耳。

咸豐中﹐杜蓮衢侍郎聯﹑瑞牧庵尙書聯﹑杜鶴庭中丞瑞聯在朝﹐有集三公名爲「杜聯瑞聯杜瑞聯」七字聯者﹐久未有以對也。後郎宮中有方公釗﹑恭公釗﹑方公恭釗者﹐遂取以對之曰「方釗恭釗方恭釗。」亦可謂天造地設。

《山房隨筆》云「永嘉余徳鄰宗文與聶道土碧窗弈﹐余屢北﹐欲報之。有賣地仙丹者﹐國手也。余暗招之至宿其家﹐詒聶云「某有僕亦嗜棋﹐欲試數著﹐敢請。」聶曰「可俾對枰。」連敗數局﹐不知所措。余自內以片紙書十字嘲之曰「可憐道士碧﹔不識地仙丹。」聶笑曰「吾固知其不凡。」

又云﹕仁和陳瑤爲學勤敏﹐而資性老成。憲官至學出對云「筆底春風轉轉生。」瑤對云「檐間曉澑漕漕寫。」又出對云「輕搖紈扇﹐淸風透入人懷。」瑤又云「髙捧玉盤﹐明月飛來我手。」時瑤方幼﹐學人誇其慧。

《澠水燕談錄》云「王荊公之子雱少得心疾﹐逐其妻。荊公無可如何﹐爲備禮嫁之。又丞相王公之夫人鄭氏佞佛﹐臨終囑夫曰「卽死﹐願落髮爲尼。」及死﹐公奏乞法名師號﹐斂以紫方袍。有好事造句云「王相公生前嫁婦﹔鄭夫人死後出家。」人以爲奇談。又工部郎中侯叔獻﹐妻悍戾異常。叔獻旣殂﹐兒女不勝其酷﹐詔離之。故好事者又攺對曰「侯工部死後休妻。」

又云「王琪﹑張元﹐同在南京晏元獻幕下。張體肥大﹐王以太牢目之。王瘦小﹐張以獼猴目之。一日﹐水綱至八百里村﹐水淺當剝。張往督之。王曰「所謂八百里駁也。」張曰「未若三千年精矣。」元獻爲之啟齒。

又云「顧臨學土﹐魁偉好談兵﹐人戲謂之將軍。一日﹐偕同館友遊景徳寺﹐至鼓樓前叢木下﹐鼓正鳴﹐遇大雨。友倩顧緩行﹐作伴候雨良久。顧戲其友林希曰「林密中淋林學士。」林曰「鼓響時雇顧將軍。」眾大噱﹐以爲的對。

《何氏語林》云「荊公作相日﹐當生朝。光祿卿鞏甲﹐以大籠貯雀一百二十頭﹐詣客次﹐開籠叩頭祝曰「願相公一百二十歲。」時又有邊塞之主妻病﹐而其夫虞候割股以獻﹐欲爲之代死﹐天下駭笑。時人爲之語曰「虞候爲縣君割股代死﹔光卿向丞相叩頭放生。」

《七修類稿》﹕劉士亨泰﹐詩人也。有問其姓字者﹐每答曰「夏少卿之好友。」更不自言其姓﹐同時有沈循與都憲錢越有親屬﹐人詢其名﹐每曰「錢員外是我外兄。」有好事者爲之語曰「沈循只說錢員外﹔劉泰常稱夏少卿。」吁﹗借譽於人﹐已爲可恥﹐況出自己口耶﹗

《貴耳集﹣﹣曲江俗語》﹕相傳曲江有二奇﹕張相國﹐人以鐵鑄之﹔六祖禪師﹐以銅鑄之。時人爲之語云「鐵胎相國﹔銅身禪師。」蓋鐵胎有二身﹕一在廟﹐一在庠。銅身在大鑑寺。

《天祿識余》﹕馬令《南唐書》云「丰城毛炳好學﹐不能自給﹐入廬山與諸生講詩﹐獲鏹市酒盡醉。」同時彭會好茶﹐時人語云「彭生作賦茶三片﹔毛氏傳詩酒半升。」

《鶴林玉露》云「字義固有可得而解者﹐如「一而大謂之天」﹐是誠妙矣。然不可彊通者亦多。世傳東坡嘗問荊公﹕「何以謂之『波』字﹖」對曰「水之皮也。」東坡曰「然則滑者﹐水之骨也。」荊公默然。又﹐《髙齋漫錄》﹕東坡聞荊公《字說》新成﹐皆以湊字爲義。因戲之曰「以竹鞭馬曰篤﹐以竹鞭犬有何可笑﹖」荊公亦無以對。向謂「波爲水之皮﹐滑爲水之骨」須尋一對﹐今可以「竹鞭馬曰篤﹐竹鞭犬曰笑」作對乎﹗而兩事均出坡公﹐尢妙。後荊公與坡公卽以《字說》不睦。

《詩話總龜》﹕余遊儋耳﹐見黎民表出東坡《別海北》詩曰「我本儋耳民」云云。又登望海亭﹐柱間有擘窠大字﹐一聯句云「貪看白鷺橫秋浦﹐不覺靑林沒暮潮。」又謁姜唐佐﹐見其母﹐余問﹕「識蘇公乎﹖」曰「然。無柰好吟詩。嘗杖而至﹐有包燈心紙﹐公以手拭開之﹐書滿紙。予案讀之﹐醉墨欹傾﹐句云﹕『張睢陽生猶罵賊﹐嚼齒穿齦﹔顏平原死不忘君﹐握拳透爪。』」此眞絕對也。

《碧溪詩話》﹕坡公嘗書「通家不隔同年面﹔得路才知異日心」爲聯﹐乃本唐人《責同年不赴期集》﹐辭云「紫陌尋春﹐尙隔同年之面﹔靑雲得路﹐可知異日之心。」

《冷齋夜話》﹕詩人多用方言﹐南人謂象牙爲白暗﹐犀爲黑暗。故杜老詩云「黑暗通蠻貨。」又謂睡美爲黑甜﹐飲酒爲軟飽。故東坡句云「三杯軟飽後﹐一枕黑甜余。」按﹕「軟飽」與「黑甜」爲對最佳。字面不必甚對﹐而兩意則甚對。蓋甜不必眞甜﹐飽不必果飽。「黑」字原不能對以「軟」字﹐而就此兩事以爲對﹐不求工而自工﹐所以尢爲佳妙也。天下巧對﹐往往有不在字句間求之者也。

《揮麈後話》﹕坡公嘗爲說之﹐言在黃州時﹐陳慥相戲曰「公只不能作佛經。」曰「何以知我不能﹖」曰「佛經是三昧流出﹐公特思慮出耳。」曰「君知余不出思慮者﹐盍一試之。」陳不肯﹐曰「公何物不曾作﹐何必相煩﹖」彊之﹐乃指其首魚枕骨請頌之﹐曰「假君手爲余出焉。」陳筆不及濕﹐墨不及磨﹐湧之如流。驚且笑曰「此眞三昧流耶﹗」又﹐《春渚紀聞》﹕坡公書琴事云「家有雷琴﹐破之﹐中有『八日合』之語﹐不曉何謂也﹖」公非不解者﹐表出之﹐令後人思之耳。蓋古「雷」字從四田﹐四田拆之是爲八日合也。按﹕此兩事皆爲坡公事﹐而「三昧流」與「八日合」﹐正好作的對。

《春渚紀聞》﹕坡公﹑山谷﹑秦太虛七丈﹐每爲人乞書。酒酣筆倦﹐坡則多作枯木拳石以塞人意﹐山谷則書禪句﹐秦七丈則書鬼詩。「禪句」﹐「鬼詩」亦可作對。

《識小錄》﹕坡公嘗抄書﹐一書每爲一體。則忽作顚張﹐忽作醉素。「顚張」﹑「醉素」可爲的對。

《侯鯖錄》﹕東坡在黃州﹐嘗書云「東坡居士﹐自今以往﹐早晚飲食﹐不過一爵一肉。有尊客﹐盛饌則三之﹐可損不可增。有召我者﹐預以此告之主人﹐不從而過是﹐惟有自止以謝客。一曰守分以養福﹐二曰寬胃以養气﹐三曰省費以養財。」按﹕《志林》載﹕張君持紙求坡書﹕「且欲發藥﹐君當以何品﹖吾聞戰國中有一方﹐吾服之有效﹐特以奉傳。其藥四味﹕一無事以當貴﹐二早寢以當富﹐三安步以當車﹐四晚食以當肉。」與原文小異﹐去其末句﹐亦可作對。

近閱《東坡事類》﹐有《東坡薦雞疏》云﹕爰念世無不殺之雞﹐均爲一死法。有往生之路﹐可濟三途﹐是用每月之中齋五戒。道者莊悟空﹐兩日轉經若干捲﹐救拔當月所殺雞若干只。又《示兒編》云﹕東坡居常州﹐頗嗜河豚﹐而士大夫家精於烹是魚者﹐輒招東坡享之。婦孺傾室聚於屏後﹐欲聞一語品題。東坡下箸大嚼久之﹐寂如喑者。主人黯然﹐屏後集者失望相顧。東坡忽投箸大聲嘆曰「值得一死於是﹗」合捨大悅。噫﹗東坡誠有味﹐其言使嗜色如嗜河豚者﹐而不知皆不免於死。余向喜戒殺﹐特錄此二則﹐以示戒。而前節之「可濟三途」四字﹐正可以「值得一死」爲的對。且均爲東坡事﹐亦相屬也。

《東坡事類》又載二則﹐一爲《東坡與程金父書》﹕「此間食無肉﹐病無藥﹐居無室﹐出無友﹐冬無炭﹐夏無泉。」一爲《春渚紀聞》云「文章至東漢始陵夷﹐至晉宋問句爲一段﹐字作一處﹐其源出於崔蔡。史載文姬兩詩﹐特爲俊偉﹐非獨爲婦人之奇﹐乃伯喈所不逮也。又俚俗語有可取者﹕『處貧易﹐處富難﹐耐勞易﹐耐閒難﹐忍痛易﹐忍癢難。』」二段所書﹐皆東坡醉墨﹐薳家寶之甚久﹐後入禦府﹐世無傳此語者﹐故錄於此。按﹕上一十八字恰好取以作對﹐而同爲東坡語﹐尢妙也。

《後山詩話》﹕東坡居惠﹐廣守月饋酒六壺﹐吏嘗跌而亡之﹐坡撰十四字謝之云「不謂靑州六從事﹐翻成烏有一先生。」

梁應來曰「曹孟徳橫槊江上﹐溫太眞擊楫中流﹐同一義勇﹔韓平原定議伐金﹐周公瑾力排降魏﹐各自英雄。」此兩偶可作對﹐气勢魄力相似﹐而不相同。

嘗聞有於鹽倉門懸一聯云「調成天上中和鼎﹔煮出人間富貴家。」甚新﹐忘爲何人所作。

陰壽者﹐生忌也。陰而系之以壽﹐壽而冠之以陰﹐奇文也。杭人以福壽備而逝者﹐呼爲「喜喪」﹐吾閩亦有此說。以之爲「陰壽」對﹐工切無比。蓋陽則爲壽﹐而此則名爲陰﹔喪則必哀﹐而此則名爲喜。此創說也。陰壽之說﹐各行不行。杭則不但營奠營齋﹐親友來拜﹐近則笙歌筵宴﹐無異稱觴﹐爲之子孫﹐采服從事﹐亦不爲怪﹐且美其名曰「做百歲」﹐是豈不可以已乎﹖願妄行者思之。

曹文恪秀先第在米市胡同。癸巳仿眞率會﹐邀程文恭公﹑嵇文恭公﹑吳恭定公紹詩﹑總憲張公若溎﹑大司寇崔公應階﹑少司馬蔣公元益。戊戌作東坡生日再集﹐易以漳浦蔡公﹑周文恭公煌﹑總憲羅公源漢。席上得「七人元旦五百歲」之句﹐蓋當時只得四百九十三歲﹐到元旦方足五百﹐成此七字﹐卽已不易﹐奚暇覓對﹖朱石君先生曰「吾得對矣﹗『二老同登十九科』﹐何如﹖」蓋指蔡公也。洵巧矣。

通州齊春帆進士元發官崖州牧。封翁星垣先生迎養在署﹐襟懷坦蕩﹐嘗於市得竹刻李太白小像﹐以龕供之﹐懸小楷一聯於龕楔云「謝宣城何許人﹐只江上五言詩﹐令先生低首﹔韓荊州差解事﹐放階前三尺地﹐讓國士揚眉。」可謂風雅好事矣。

彭文勤《跋龍洲道人集》云﹕龍洲嘗在辛稼軒席上賦《羊腎羹》云「拔毫已付管城子﹐爛胃曾封關內侯。死後不知身外物﹐也隨樽俎伴風流。」句甚風趣。按﹕「羊腎羹」可對「牛心炙」。

濟南有大明湖﹑趵突泉﹐二處皆省垣勝景也。予十四歲隨任臬署﹐屢往遊焉。今已相隔五十五年﹐渺不可追矣。猶記劉少宣有於湖捨懸聯云「舟行著色屏風裏﹔人在回文錦字中。」又張雲莊於趵突泉有聯云「平地忽堆三尺雪﹔四時長吼半空雷。」可想象兩地景致。安得重一遊之﹖

《嘯紅筆記》云「不如意事常八九﹐可與人言無二三。」世俗習傳語也。二師乃云「對句作『可與言人無二三』更覺有味。」

《澄懷錄》﹕蘇子容聞人語以故典﹐必令人檢出何本﹐頗以爲苦。司馬溫公聞人言新事﹐卽便抄錄﹐且必記所言之人﹐止之不可。故當時爲之對曰「古事休語子容﹐新聞莫言君實。」

《白帖》﹕晉樂廣﹐字彥輔﹐人謂之冰鏡。女婿衛玠﹐字叔寶﹐羣號爲玉人。故時語曰「婦翁冰淸﹐女婿玉潤。」此對句亦習傳語也。

《山堂考索》﹕宋進士科﹐每位極通顯。至明經科﹐不過爲學究之類。故當時爲之語曰「焚香取進士﹐徹幕本作瞋目待明經。」蓋進士有設焚香之禮﹐而明經則設棘監守也。按﹕《丹陽總錄》卷十四﹕「宋人諺云」﹐云見《東萊文集》﹐其徒諱之﹐攺「瞋目」作「徹幕」。

諺云「人心象膽﹐世事獺肝。」象膽無定位﹐十二月分屬徧體﹐故以比人心﹐言難覓也。獺肝凡十二坼﹐月腐一坼﹐則他一坼更新﹐循環歲更﹐故以比世事﹐言時刻翻新也。八字正好作對。

撰句有自占身分者﹐張南華鵬翀《湯圓賦》云「升沈總不驚。」其气度可知。莊滋圃有恭作《繭》詩云「經綸猶有待。」其抱負不凡﹔「經綸」五字可與「升沈」五字爲對。

秦澗泉修撰大士甲戌散館﹐求得簽句云「靜來好把此心捫」﹐不解何謂。試題《松柏有心賦》﹐竟忘押「心」字﹐而以文字好列之髙等。經上看出﹐語閱卷大臣﹕「你們看捲﹐乃不用目細看乎﹗」各知其故﹐均悚然碰頭請罪﹐自認瞎眼。上曰「我有一對﹐你們對得﹐則不深究耳。句云﹕『狀元乃無心過。』」震恐之下﹐皆不能對。上曰「我代你們對之﹐曰『試官少有眼人。』以後畱意可耳﹗」眾復叩頭謝過。《隨園詩話》曾及之。

慈溪馮一梅孝廉﹐博學多識﹐雋才也。與同書局有年﹐曾於梅中丞處揄揚之﹐攺爲總校﹐遂有知已之感﹐執弟子禮甚恭。喜談其鄕往事﹐嘗言「慈溪城內有東西二廟﹕西廟在西街﹐祀唐慈溪令房公琯﹔東廟在東街﹐祀吳闞公澤。」闞﹐慈溪人也。舊有人撰聯云「西廟房﹐東廟闞﹐二公門戶相當﹐方敢對坐。」未有能對者﹐後請於乩﹐始對云「南京河﹐北京地﹐兩處水土各勝﹐也可並稱。」時適有南北二人在座﹐各自誇其水土﹐遂得此對﹐然非乩不爲功。

靳迪臣觀察云「廣西丙午科鄕試﹐文榜有容縣生員黃金鑑中式。後武闈揭曉﹐有桂林武生白玉珂。二人姓名可作巧對﹐同省同科﹐亦奇矣﹗

迪臣又云「桂林文昌門外有雲峯寺﹐在象鼻山下﹐著名廟宇也。惟其地林木密箐﹐煙瘴極重。每雨時﹐卽在煙霧中也。城中有風洞山﹐亦名疊采山。予隨任桂林﹐屢遊焉。蓋山腹有一巨洞深入至後山﹐進洞口﹐步行可半里許﹐極平坦﹐上爲石天。若夏令﹐則當洞口極爲爽利宜人﹐終日不斷涼颸﹐故名風洞﹐爲省垣第一名勝。道光末﹐於山腹起獲巨炮數十尊﹐或云「世亂則出。」誠然。並聞迪臣述一對云「雲峯寺﹐云出卽封寺﹔」以「風洞山﹐風吹不動山」爲對。

迪臣又云「錢景舒日永於立夏前一日﹐與毛西河諸名士遊樂園﹐集唐人句作送春對云「每度暗來還暗去王建﹔暫時相賞莫相違杜甫。百年莫惜千回醉翁綬﹔一歲惟殘半日春白居易。」西河極賞之。

東坡先生晚年造句多巧對﹐如《儋耳》云「垂天雌霓云端下﹐快意雄風海上來。」又《人日》云「天涯已慣逢人日﹐歸路猶欣過鬼門。」「雌霓」對「雄風」﹐「人日」對「鬼門」﹐皆精巧。

律賦中用典雅切而對仗工穩者﹐莫如唐時宋表文言《斅雞鳴度關賦》「任秦關百二﹐難啟狼心﹔笑商客三千﹐不如雞口。」近有作《鴉片煙賦》﹐其押「鴉」字一聯云「直吹無孔之蕭﹐原非引鳳﹔臥握不毛之管﹐豈是塗鴉﹖」渲染成文﹐吐屬風雅﹐忘其爲俚俗之事﹐可作巧對看也。

迪臣嘗以巧句出對制勝﹐句爲「動動千里重金鍾﹐行多重平聲重重皆平聲著力。」以質於予﹐予對以「紛紛八刀分米粉﹐剖數分去聲分分皆去聲成絲。」一聯二十八字﹐均有關合﹐惟四字泛設耳。

有傳一彌勒佛聯云「笑呵呵坐山門內﹐覷著去的去﹐來的來﹐皺眼愁眉﹐都是自尋煩惱﹔坦蕩蕩在布袋中﹐無論空不空﹐有不有﹐含哺鼓腹﹐好同我共樂升平。」後觀齊學裘《見聞隨筆》﹐知出語是王仙溪所撰﹐對語乃齊續成。此一對﹐頗有禪機﹐似「共樂升平」攺作「皆大喜歡」﹐爲尢切也。

迪臣又云﹕宋時處州士子終場者六人﹐而三人與選﹐謝主司啟云「同矍圃之觀人﹐去其半﹐存其半﹔類孔門之取友﹐益者三﹐損者三。」亦屬巧對。

迪臣又云﹕古人名號﹐可作對者﹐如「孟明」對「元晦」﹐孟與元﹐皆首也﹔晦與明﹐亦正對。後閱《北窗炙輠錄》﹕「錢唐有兩進士﹕一林和靖﹐居孤山﹔一漢仲晦﹐居對松嶺。」因思「仲晦」對「孟明」﹐尢爲工穩。

《客座新聞》﹕長沙李西涯學士東陽居翰林時﹐會失朝﹐有罰。翰林舊有語云「一生事業惟公會﹔半世功名失早朝。」所謂淸逸無他事也。

《嵩陽雜記》﹕成化間﹐太監汪直用事﹐朝紳諂附之。其巡邊也﹐所在都禦史﹐鎧甲戎裝迎出二三百里﹐望塵俯伏﹐半跪一如僕隸。揖讓之禮﹐一切不行。奔競之甚﹐良可嘆也。當時人爲之語云「都憲叩頭如搗蒜﹔侍郎曲膝似抽蔥。」

申江遊人輻輳﹐茶館尢多﹐麗水臺茶室最著名﹐歷三層而上。近又有天然居髙聳江濱﹐登其上﹐有飄飄淩雲之槪。每日入座茶話者﹐以數千計。先有人撰聯句云「客上天然居﹐居然天上客。」下五字卽就上五字倒轉成文﹐另翻一意﹐巧不可言諭﹐久之莫屬對。偶有一二語﹐多屬牽彊置之。尙記得最後一對較勝﹐句云「人下鄕約所﹐所約鄕下人。」亦足以徵巧思矣。因念杭垣以土棍太多﹐誅不勝誅﹐設自新所拘畱之﹐候其自新。若輩本好食懶動﹐每相安之﹐而其中自愛者因而攺行﹐亦不乏人。其不自愛者﹐經年不出也。予正續《巧對》﹐因得句云「人愛自新所﹐所新自愛人。」而「所」字尙嫌落上對之窠臼也。又思杭省多善舉﹐同善堂外﹐如義渡﹑義學﹑義地﹑惜字官﹑醫嬰堂﹑老人院﹑淸節堂﹐施棺﹑施藥﹑施粥﹑施茶﹑棉衣﹐不一而足。何爲獨乏放生之舉﹖向有大生會名目﹐專爲放生一事﹐今無聞焉。余謂浩劫瀕行之後﹐正宜體上天好生之徳﹐注意於戒殺放生﹐語云「願天常生好人﹐願人常行好事﹐然必人多行好事﹐天自多生善人也。」因復得對句云「人好大生會﹐會生大好人。」似此對去﹐較前兩聯爲自然耳。未知此外更有能對否﹖

前錄於《續話》者﹐爲羅星塔聯「朝﹑長」分對﹐七字爲句﹐不過曰「朝夕長消」而已。相傳仙筆﹐其信然耶﹗至溫郡江心寺﹐則以十字爲句﹐亦以海潮能到而云。然托名王梅溪所爲﹐未免重疊太多﹐極意求巧﹐而實拙也。仍不如塔聯七字之簡明可貴耳。此兩聯﹐《楹聯三話》中已合論之﹐今閱施可齋《閩雜記》﹐則知朱彥珊美繆又言﹕四川長水塘有朝云廟﹐徐文長有一聯云「朝云朝活字﹐朝朝朝活字﹐朝朝活字朝退﹔長水長活字﹐長長長活字﹐長長活字長流。」蓋第三字爲活字﹐第六字﹑第八字同。「朝云」﹑「長水」確切﹐廟名地名巧對﹐是聯尢爲可貴。若羅星塔與江心寺﹐但以朝夕消長﹐空衍取其奇﹐自以爲巧﹐而不自知其牽彊﹐大約襲徐語耳。此聯切廟切地﹐巧卽在此﹐故列入巧對中。

巧對有兩邊語气不相投﹐而字面配對勻稱者﹐玩之亦屬可喜。如「拳石淡描黃子久」﹐對「膽瓶斜插白丁香」。又「樹到千尋難縱斧」﹐對「果然一點不相干」。東坡「兩遊赤壁」﹐對南容「三復白圭」。又「崇牙樹羽」對「雙眼花翎」﹐「豫江二卯」對「巽命重申」﹐「頭名狀元」對「勢利和尙」。聯語不倫類﹐而對仗甚工﹐姑存之﹐以備一格。

嵌字巧對

福州向有閹詩之會﹐各逞巧思。其法﹐拈字爲偶對﹐每句七字。必裁對工整﹐以巧取勝。多人相聚﹐片刻卽成﹐舉快手錄之。先以二人爲閱卷﹐第其甲乙。每日可有六七次。其二次閱卷﹐卽以首次取元者爲之。近時工者甚多。今記數聯於左。如﹕「七才子」及「八鄕兵」六字云「七步詩才曹子建﹐八門兵法武鄕侯。」「雞魚肉」及「鑼鼓板」六字云「市鼓聲分社肉﹐板橋鑼響賣溪魚。」「七月半」及「燒紙衣」六字云「半夜燒燈花落紙﹐七弦彈月露沾衣。」「十二月十二」五字云「十里樓臺十里月﹐二陵風雨二陵秋。」「張三李四」四字云「四壁圖書三尺劍﹐半肩行李一張琴。」其但拈二字﹐次第限嵌者尢巧﹐如「子魚」限第二字云「燕子不歸春寂寂﹐鯉魚無信路遙遙。」「斷江」限第三字云「可憐斷雁無消息﹐不及江潮有去來。」「田月」限第四字云「薄宦無田何日返﹐故人如月幾時圓。」「臯馬」限第五字云「金玦心傷臯氏宅﹐玉環魂斷馬嵬坡。」「雪如」限第六字云「湖上殘山松雪老﹐江南春雨六如歸。」此數聯俱自然連合﹐而上下語气仍復相貫﹐非心靈手妙不辦。

按﹕徐鐵孫太守榮《懷古田舍》詩自注﹕「少時與諸友作嵌字聯句。」太守廣東駐防漢軍﹐則廣東先已有之矣。

分曹巧對

吾閩詩社所錄者﹐有以不類事爲題﹐合二題成七言一對﹐亦足以徵巧思﹐如「端午日」及「孔子」云「赤帝驕人重五日﹐素王去我二千年。」「魁星」及「頂篷」云「曾將采筆幹牛斗﹐未許空梁落燕泥。」「梳頭」及「朝帽」云「雲間曉鏡攏蟬鬢﹐風閃峨冠動雀翎。」「賣新聞」及「靴襯」云「事經訪後傳多誤﹐步太髙時穩最難。」「修腳人」及「賣題名錄」云「足下工夫三寸鐵﹐眼前身價一文錢。」「官坐堂」及「私養孩」云「鼓吹堪憐聲是肉﹐歡娛誰料禍成胎。」「枕頭」及「劊子手」云「黃昏我便思依汝﹐白晝君偏敢殺人。」「不應試」及「牛肉」云「秋戰任人雄拔幟﹐春耕惟爾病扶犁。」「告示」及「放屁」云「鄕老擡頭觀日月﹐通人掩鼻笑文章。」「吹簫」及「和尙煮狗肉」云「定知跨鳳終成偶﹐不比燒豬要避人。」「褡衣」及「囚車」云「方外可以無正服﹐此中幾見有完人。」「戒方」及「新經布」云「子弟不才呈白木﹐女兒有喜驗紅巾。」「官廚子」及「菊花」云「饔人公膳更雙鶩﹐隱士閒情對一鷗。」「起馬」及「糞桶」云「鈴聲急雨三更驛﹐擔影斜陽十畝田。」「先生解館」及「木芙蓉」云「化雨已成前日事﹐拒霜又見此時花。」「鏡中美人」及「撲滿」云「彼姝對影總如玉﹐此虜失聲空守錢。」「海狗腎」及「木偶」云「縱使生兒亦豚犬﹐是誰作俑到公卿。」「燕子」及「番狗」云「三春又見君尋主﹐諸夏難容爾吠人。」其餘尙多佳者﹐錢塘施可齋鴻保亦效爲之﹐卽以「燒年紙」及「打紙牌」爲題云「明歲祈神重福我﹐今宵約伴共由吾。」又「點燭」及「懶貓」云「書成誤處憑燕說﹐睡正酣時任鼠偸。」「門神」及「愁酌」云「笑爾常爲門外漢﹐教兒且覆掌中杯。」「扳不倒」及「錢」云「此老生平最倔彊﹐乃兄何處不流通。」「溺桶蓋」及「冬菜」云「掩鼻無須避惡臭﹐咬根最好解餘酲。」「賊」及「寶劍」云「何妨梁上有君子﹐要使世間無亂人。」「與友行吟」及「賭場」云「脫巾微步偕詩客﹐擲帽狂呼聚博徒。」「呼狗」及「家信」云「八尺休憑宣孟嗾﹐萬金曾記少陵吟。」「請酒」及「單紗帳」云「覓醉惟憑招大戶﹐禦風最好制輕容。」「蛇」及「溺桶」云「不聞壯士行時畏﹐好供將軍飯後遺。」「煙燈」及「正月二十九日」云「良宵好友伴橫臥﹐明日古人偕送窮。」「雪中人傳奇」及「沽酒」云「不信英雄常乞食﹐且憑賢聖暫卻愁。」「打攤」及「柳」云「白晝長年閒狎浪﹐靑春少婦倦登樓。」「老婆兒許願」及「得孕」云「此種癡情惟佛諒﹐最先喜信是郎知。」「聽鶯」及「弄猢猻」云「春來好共客攜酒﹐樹倒便隨人乞錢。」又嘗卽詩社原題成數聯﹐如「梳頭」及「朝衣」云「蛾描鴛鏡奩初啟﹐虎拜螭坳佩共垂。」「燕子」及「番狗」云「代飛候暖催賓雁﹐入貢時淸比旅獒。」「告示」及「放屁」云「官銜有例起頭大﹐文字無憑下气通。」「戒方」及「新經布」云「頑心須警木三尺﹐喜信初傳月一番。」「枕頭」及「劊子手」云「遊仙我戀眞佳境﹐入市人呼好快刀。」「褡衣」及「囚車」云「梵相最宜圖托缽﹐土音亦好聽操琴。」「官廚子」及「菊花」云「勞薪有客知眞味﹐晚節惟君傲眾芳。」予友張莘田明府用糦云「此𨿽遊戲筆墨﹐然非聰明不能裁對﹐非博洽不能俗題使雅。」余謂一人自作尙易﹐若兩人對聯﹐尢費剪裁。酒闌燈灺﹐倉促間更不易辦。今館閣諸君﹐亦多爲之。

杭州近對

定例教職一官﹐凡拔貢﹑優貢﹑副貢﹑歲貢﹑恩貢﹐準其捐納。此外惟廩生轉貢者﹐亦準以貢生報捐。凡在附生者﹐不敢思及。近日則推至附生亦許援例爲教職。有輕薄子者﹐制爲聯句云「貢生捐教﹐廩生捐教﹐附生亦捐教﹐儒士功名皆苟不。」用《三字經》「苟不教」語也。此種句﹐本屬不經﹐久之無以爲對。迨道光辛丑﹐英夷滋事﹐羊城失守﹐廈門亦失守﹐定海又失守﹐遂對云「粵人畏鬼﹐閩人畏鬼﹐浙人尢畏鬼﹐海疆世界盡非其。」則用《論語》「非其鬼」耳﹐亦可謂巧謔矣。

凡作對﹐如八言﹐於本句自作對﹐則易屬﹐亦無貴也。故取七言﹑五言者最多。今取三言﹑四言作對﹐亦頗新倩。本系成語﹐習之可爲摛詞之助耳。酌錄如左。如﹕

「鼓箏艸」《本艸》﹕「橫目艸﹐俗謂之鼓箏艸」對「錦帶花」。《方物記》﹕「錦帶花﹐蜀中有之﹐亦雲鬢邊嬌」「金雀瓣」《羣芳譜》﹕「金雀花﹐叢生﹐瓣如飛雀」對「玉雞苗」。《淸異錄》﹕「薔薇花﹐根掘出﹐石卵如雞﹐呼爲玉雞苗」「王孫艸」《騷》對「帝女花」《廣雅》﹕「菊也」「安邑棗」《史記》﹕「安邑千樹棗﹐其人與千戶侯等」對「哀家梨」。《世說》﹕「桓南郡見人不快﹐輒嗔云﹕『君得哀家梨﹐蒸食否﹖」「蛇添足」對「龍點睛」。「龍花蕊」宋《長編》﹕「內侍裘愈至文阯索龍花﹐上黜之。」龍花卽斑枝香對「燕蓐蔬」。嶺南名燕窩菜「書帶艸」《三齋記》﹕「鄭康成教授﹕生艸如書帶」對「米囊花」。《羣芳譜》﹕「罌粟﹐本有囊。」卽其別名

四言云﹕

「刻舟求劍」對「買櫝還珠」。「屈刀爲鑑」對「斷帶續燈」。「膠柱鼓瑟」對「以莛撞鐘」。「歸心似箭」對「掩耳盜鈴」。「望梅止渴」對「畫餅充饑」。「沿門托缽」對「同室操戈」。「以管窺豹」對「誤筆成蠅」。「對竹思鶴」對「叱石成羊」。「賣劍買牛」對「吹簫引鳳」。「舉杯邀月」對「擊缽吟詩」。「投鼠忌器」對「得魚忘筌」。「瓜田納履」對「柳汁沾衣」。「吹笛止雨」對「擊鼓催花」。「抱薪止火」對「披沙揀金」。「守株待兔」對「臨淵羨魚」。「拋磚引玉」對「點鐵成金」。「如石投水」對「洗金以鹽」。「夢蕉得鹿」對「緣木求魚」。「曲肱爲枕」對「集腋成裘」。「煮鹽以海」對「聚米爲山」。「因噎廢食」對「挖肉補瘡」。「揚湯止沸」對「吹毛求疵」。「移花接木」對「疊石成峯」。「開門揖盜」對「從井救人」。「重門擊柝」對「髙屋建瓴」。「狡兔三窟」對「首鼠兩端」。「立地成佛」對「拜石呼兄」。「畫虎類狗」對「以羊易牛」。「教猱升木」對「飲馬投錢」。「志眉中目」對「移步換形」。「過橋丟拐」對「敲門用磚」。「刻玉爲褚」對「鏤金作蓮」。「指鹿爲馬」對「捨魚取熊」。「魚爲鷺餌」對「狐假虎威」。「丹不奪赤」對「靑出於藍」。「十二金牌」對「三千珠履」。「磨而不燐」對「鉆之彌堅」。「率馬以驥」對「望牛如羊」。「暑無張蓋」對「風不鳴條」。「因樹爲屋」對「開門見山」。「渴驥奔泉」對「飛鴻戲海」。「遺衣化蝶」對「噴飯成蜂」。「揮戈禦日」對「煉石補天」。「舉网得魚」對「當壚沽酒」。

黃仲鸞彬觀察云﹕椒蘭某家有喜慶事﹐須設帳房﹐屋不多﹐以書房爲之。一日出對云「書房攺作帳房﹐出入銀錢須檢點。」一內眷過而見之﹐隨口答云「東院跑回西院﹐往來醬醋要調和。」蓋譏主人有二姬爭夕也。聞者爲之粲然。

仲鸞又曰﹕一貴公子﹐恣情於色。其父戒之﹐不以爲意﹐患之甚﹐因大書於其壁云「賭錢喫酒養婆娘﹐三者備矣﹗」公子卽於旁對云「齊家治國平天下﹐一以貫之。」抱負不凡﹐後果顯達。

《遊宦紀聞》云﹕東坡一日語劉景文云「『一則仲父﹐再則仲父。』以何爲對﹖」劉云「千不如人﹐萬不如人。」坡爲絕倒。

又云﹕余童﹐字端蒙﹐鄱之樂平人﹐幼學能文。同裏項氏極器重之﹐欲納爲婿。因試余曰「偶得句云﹕『杜宇一聲春晝永﹐午夢驚殘。』」余應聲曰「黃鸝百囀曉風淸﹐宿酲消盡。」項大喜﹐以女妻之。

仲鸞又述﹕《臨漢隱居詩話》云﹕武士方圭好作惡詩。慶曆初﹐宋丞相庠守揚州﹐會圭過其地﹐飲之﹐卽席談詩﹐嘲哳可厭。宋公惡聞之﹐顧野外有牛系樹下﹐曳樹將倒﹐因謂坐客胡恢曰「『老牛侍力狂挨樹』﹐以何爲對﹖」恢曉公意﹐便對云「怪鳥啼聲不避人。」公大笑。

《獨醒雜誌》云﹕汪聖錫幼年與羣兒聚學。有謁其師﹐問能屬對﹐師指聖錫。客因舉對云「馬蹄踏破靑靑艸。」聖錫對曰「龍爪拏開淡澹雲。」客驚曰「此子已負魁天下之志矣﹗」年未冠﹐廷試第一。

《侯鯖錄》云﹕學士院壁間舊有題句曰「李陽生指李樹爲姓﹐生而知之。」李陽﹐老聃也多年未有對句。楊大年爲學士﹐﹐乃對云「馬援死以馬革裹屍﹐死得其所。」

又云﹕傅欽之作中丞﹐彈劉仲馮。一日﹐貢父逢之﹐請曰「小侄何致被彈章﹖」欽之慚云「也只『三平二滿文字』。」貢父熟視笑曰「七上八下人才。」十二字﹐恰好爲對。

《曲洧舊聞》云﹕楊畏字子安﹐巧於趨避﹐世號「楊三變」。薛昂﹐字肇明﹐在政府﹐《和駕幸蔡京第》詩有「拜賜應須更萬回」句﹐太學中呼爲「薛萬回」。薛守洛陽﹐楊閒居洛下。一日﹐府宴惟楊一人至﹐或問幕官﹕「今日何無他客﹖」對曰「客甚易得﹐難得此好對耳。」

《庶齋老學叢談》云「陳丞相應求知福州日﹐親故干謁者不遠千里而來。公設會﹐置五百貫於席前﹐出一聯﹐如有對者﹐卽席奉遺。句云「三山出守﹐應求何以應其求﹖」福州本有三山之名。獨一後生對云「千里遠來﹐公使盡由公所使。」遂悉舉以贈之。蓋昔日州郡各有公使錢﹐供太守支用﹐而後生適知之﹐亦猶今之公費耳。

《鑑誡錄》云﹕羅秀才隱傲睨一世﹐與顧云先輩同謁淮南髙相公駢。顧爲人風雅﹐時爲渤海辟畱居門下﹐羅遂辭歸錢唐。髙與幕賓贐羅於海風亭﹐顧亦在座。時有蠅入座﹐髙命扇驅之使去。顧謂羅曰「金蠅取嫌﹐被扇仄聲扇平聲離座。」羅知諷己﹐立酬之曰「粉蝶堪玩﹐遭釘平聲釘仄聲在門。」議者謂以才調相譏﹐可稱競美。

《四朝見聞錄》云﹕嘉定李大性伯和﹐以吏部尙書除端明殿學士﹐俗謂無注腳。若有注腳者﹐則降旨云「某人除端明學士。」謂之注腳端明。軍功內﹐官𨿽授團防﹐若未去階官﹐但視遙郡﹐惟近邸不帶階官﹐非有功特轉﹐不許去階官﹐欲謂之「禿頭防禦使」。去橫旁﹐用圓狀﹐視從臣矣。「禿頭防禦」可對「注腳端明」。

《堅瓠集》云﹕禦史職司風紀﹐中書供奉絲綸﹐任至隆也。成化戊戌﹐庶常安徽倪進賢﹐出入萬安之門。安病陰痿﹐進賢自譽善醫﹐具藥爲洗之﹐因攺禦史。又翼聖夫人之侄季通﹐以門蔭宮中書。有同僚友﹐通以篋寄存之﹐甚重﹐友疑之﹐命啟視﹐弗許﹐彊視之﹐乃舊衣數件﹐下皆糞土墼。友大怒曰「他日欲誣我家耶﹗」命毆之﹐通跪請﹐願自挑其穢土去。時人爲之語曰「洗陰禦史﹔挑穢中書。」同官爲之喪气。

唐景龍中宰相攬權﹐賢才裹足。人歌曰「招徠不解開東閣。」及洛下霖雨百餘日﹐宰執令閉坊市北門﹐以弭之。卒無效﹐滂沱益甚。人爲屬對云「燮理只能閉北門。」

《堅瓠集》云﹕明舊例﹐翰林學土只一人﹐多或三﹑四人。弘治壬戊﹐劉文靖健欲示徳﹐因修會典﹐成﹐一時升學士者十人。又﹐禮部尙書同時有六人﹕謝遷以禮書居內閣﹐張昇爲禮部掌印事﹐元守直以禮書掌通政﹐賈斌以禮書掌鴻臚﹐崔志端以禮書掌太常﹐並南京禮書王宗彜六人。崔起神樂觀道士。京師遂有「禮部六尙書﹐一員黃老」之語。志端疑此語出自翰林﹐忿極﹐乃對以「翰林十學士﹐五个白丁。」蓋倪進賢等五人﹐成化戊戌﹐萬安以私意選爲庶常﹐在翰林館﹐課詩文﹐一出他人手耳。

又云﹕萬曆丁丑﹐張太嶽子嗣修榜眼及第﹔庚辰﹐懋修復登鼎元﹐皆倖獲也。有無名子揭詩於朝門曰「狀元榜眼姓俱張﹐未必文星照楚邦。若是相公堅不去﹐三郎還作探花郎。」後俱削籍﹐故又語曰「丁丑無眼﹐庚辰乏頭。」

又云﹕吳門王百谷家居﹐申少師予告歸裏﹐屢造之﹐賓客盈門﹐日不暇接﹐凡夫搜剔泉石﹐貴遊麇至﹐幾同朝市。兩君可稱處士之特矣。時人語云「天下歇家王百谷﹔山中驛吏趙凡夫。」然題之曰「歇家」﹐曰「驛吏」﹐豈非《春秋》之筆乎﹖

《本艸拾遺》引俗謂「韭爲艸鐘乳﹐芡是水硫黃。」言其溫補也。按﹕《孫公談圃》載﹕「陸生韭﹐葉柔脆﹐可俎﹐名爲艸鐘乳。水產之芡﹐其滑可食﹐名爲水硫黃。」《藝林伐山》亦言「芡華晝合宵炕﹐其性暖也。」故諺云云。

《古謠諺》「書有艸書素食」諺一條﹐引《皇朝類苑》云﹕凡章艸小艸﹐點畫皆有法﹐不可率意輒書﹐而小艸尢難﹐言其難立造也。諺云「信速不及艸書」﹐對以「家貧難辦素食」。同一古諺也。亦見《事文類聚別集》。

《七修類稿》﹕禱雨用晰蜴﹐以其致雨也。宋熙寧間﹐旱﹐令捕晰蜴﹐每以壁虎代。民謠有「壁虎壁虎﹐你好喫苦」之說。國初江岸常崩﹐人言下有豬婆龍﹐又恐犯國姓之音﹐對上只言下有黿也。太祖惡與元同音﹐令捕殆盡。時諺又云「癩黿癩黿﹐何不稱冤。」兩諺正堪作對。

又云﹕地惟憑術﹐則通其術者得吉﹐昧其術者得凶。地何能母萬類耶﹖天惟聽命於地﹐則葬吉者不復因惡而降殃﹐葬凶者不復因善而降祥。天何足父羣倫耶﹖余曰「惟天之理可括乎地﹐地之利不能逆天。」故諺有偶句云「未看山頭土﹔先觀屋下人。」天生善人必得吉地﹐惡人而求善地﹐天不許也。

《坦齋通紀》﹕詩人好攺易地名以就句法。《廬陵志》﹕「二十四灘自下而上﹐第一灘在萬安縣﹐前名黃公灘。」坡乃攺爲「惶恐」﹐以對「喜歡」。按﹕前錄只及「惶恐」﹑「喜歡」﹐而末詳及此。

世傳坡公在黃州作《雪》詩﹐有「凍合玉樓寒起粟﹐光搖銀海眩生花」一聯。荊公誦之﹐嘆其對句之妙。時其婿蔡卞曰「此不過詠雪狀﹐狀樓臺如『玉樓』﹐彌漫萬象若『銀海』耳。」荊公哂曰「此出道家書也。道家以兩肩爲『玉樓』﹐以目爲『銀海』。」蔡卞曾不理會﹕於「玉樓」何以謂之「凍合」﹐而下三字云「寒起粟」﹔於「銀海」何以謂之「光搖」﹐而下三字云「眩生花」乎﹖「起粟」字﹐蓋使趙飛燕輕寒﹐體無軫粟也。又見《北臺壁》詩。按﹕東坡於荊公爲文字之間沆瀣如此﹐後《字說》遂爾成隙。荊公因拗執﹐坡公多所狎侮。坦白人遇忮害人﹐安得不賈禍耶﹖

《春渚紀聞》云﹕薳於揚州﹐得子瞻手畫一樂工﹐復作樂語云「桃園未必無杏﹐銀礦終須有鉛。荇帶豈能攔浪﹐藕花卻解畱蓮。」其後又作漢隸﹐書﹔「子瞻﹑禹功同觀。」眞三絕也。因憶《秋雨庵隨筆》云「物理有不可解者﹕雪至潔而生蛆﹐銀至堅而遭蟻﹐火至熱而有鼠﹐冰至寒而產蠶。」此四句正好作對。

《軒渠錄》﹕東坡知湖州﹐嘗與賓客遊道場山﹐屏退從者而直入。有僧憑門閫而睡﹐東坡戲曰「髡閫上困。」有客卽答曰「何不用釘頂上釘﹖」

湖南李馥堂中丞﹐性質聰穎﹐能書能詩而才甚敏。少時﹐嘗與友人談對偶。一友曰「君向屬對甚捷﹐有一成語請卽對之。句云﹕『春風風人﹐夏雨雨人。』」李答云「解衣衣我﹐推食食我。」合座爲之傾倒。

《後山詩話》﹕熙寧初﹐有人自常調上書迎合宰相意﹐遂丞禦史。蘇長公戲之曰「有甚意頭求富貴﹐沒些巴鼻使姦邪。」「有甚意頭」﹑「沒些巴鼻」﹐皆俗語也。

「公冶長解豬語」﹐見皇侃《論語疏》。可與「介葛盧聞牛鳴」作的對。「豬語」或云「鳥語」。豬只有鳴﹐鳥則有語﹐似以「鳥語」爲是。

中秋詩最多佳句。杭州名流﹐於月下小酌﹐以《月餅》命題。姚古芬撰一對云「舉頭看明月﹔把酒問靑天。」以蘇對李﹐巧不可階。

國朝書家劉石庵相國﹐無日不臨帖﹐肘不去案者六十年。善於用墨﹐魄力甚厚﹐嘗自言「耗去數萬斤油矣。」王夢樓太守則書不經意﹐愈淡愈超﹐全取丰神。時有「濃書宰相﹐淡墨探花」之對。又墨固以煙爲之﹐而煙以油爲之。嘗聞人之一生喜伏案者﹐夜間燈油以之造墨﹐足應一生之用。故佳墨必書「五百斤油」四字。又以油作墨﹐必多加杵﹐愈多杵愈妙。猶憶陶文毅公曾賜予墨二小匣﹐墨面有「十萬杵」三字。予謂五百斤油常見。今以「十萬杵」對「五百斤」﹐亦屬巧對。

梁武帝《斷酒肉文》云「酒是魔漿」。可與「福水」作對﹐蓋一頌一戒也。又諺謂酒曰「其益如毫﹐其損如刀。」諒哉﹗

《羣芳譜》﹕山東有樂氏棗﹐丰肥細核﹐多膏肥美。舊傳樂毅自燕攜來之種﹐亦曰毅氏棗﹐見《太平寰宇記》﹐以對「哀家梨」﹐甚工。按﹕前曾以「安邑棗」對「哀家梨」。

王山人伯谷工撰句﹐其屬對尢妙﹐句云「山上杜鵑花作鳥﹔墓前翁仲石爲人。」有輕薄子效其體﹐嘲之云「身上楊梅瘡作果﹔眼中蘿卜翳爲花。」聞者絕倒﹐蓋王偶患惡瘡﹐而一目又生瘴翳﹐故云。

有人六赴鄕闈﹐僅得一副榜﹐一友嘲之以偶句云「祁山事業憐諸葛﹔博浪功名笑子房。」又繆蓮仙艮下第﹐自嘲一聯云「妻子望他龍虎日﹔功名於我馬牛風。」亦極雋秀。

滑稽﹐詼諧也﹐亦吸酒曲器也。見《淸異錄》。故蘇頌偶句曰「自知伯起𨿽庯峭﹔不及淳於善滑稽。」蓋庯峭訓挺拔﹐而又爲承梁小木也。可見古人運典屬對之工﹐宜荊公見「玉樓」﹑「銀海」之對而叫絕也。

對語格式甚多﹐至以全詩對全詩尢新穎﹐要在大意之對﹐不拘於字面也。卽如兩花可相對﹐或中另多一物﹐則不對矣。陶淵明云「爾從山中來﹐早晚步天目。我屋南山下﹐今生幾叢菊。」王摩詰云「客從故鄕來﹐應知故鄕事。來日小窗前﹐寒梅著花未。」兩詩機杼相同﹐均爲名貴﹐菊梅相對﹐最的。

《峽程記》﹕灩澦堆突兀江心﹐乃積石所成。《水經》載「白帝城西有亂石﹐冬月石出二十餘丈﹐夏初沒」是也。《猗覺寮雜記》云「灩澦如象﹐瞿塘莫上﹔灩澦如馬﹐瞿塘莫下。」又《吳船錄》云「廬山𨿽號九屏﹐然其實不甚深﹐比他山爲髙。云繞山腹則雨﹐雲翳山頂則晴。俗云「廬山戴帽﹐平地安竈﹔廬山系腰﹐平地安橋。」一水一山﹐均俗語也﹐正好作對。

順治乙未﹐進士李立由翰林遷禦史﹐奉命按湖北漢陽大猾世昌﹐杖斃之。初﹐世昌嘗謂家人曰「少時遇一道士﹐能言未來事﹐頗有驗。叩以終身﹐則書『非桃非杏木﹐不坐不行人』一聯贈予﹐曰﹕『見此一對﹐卽祿盡時也。』」

時諺到處同之﹐不必定於一方也。前錄尙有未及者﹐玆隨時記出﹐其中頗有至理存焉。特錄於左。

如三言云﹕

笑面虎﹔磕頭虫。淸暑殿﹔廣寒宮。蘆中人﹔門外漢。竹醉日﹔花信風。沒尾犬﹔獨眼龍。蛇吞象人心不足﹔雞啄星期虷不能開口。鬼拿鬼﹔奴使奴。

四言云﹕

三元及第﹔五世同堂。六親同運﹔一品當朝。一毛不拔﹔孤掌難鳴。三生有幸﹔一竅不通。借花獻佛﹔落艸爲王。靠天喫飯﹔坐地分贓。因人成事﹔與鬼爲鄰。小題大做﹔短載長行。量腹飲水﹔相體裁衣。急脈緩受﹔小取多來。行所無事﹔話出有因。移花兼蝶﹔打艸驚蛇。過橋拆橋﹔騎馬尋馬。因禍得福﹔弄假成眞。空言無補﹔數見不鮮。相見恨晚﹔同病相憐。過橋丟拐﹔同室操戈。因小失大﹔假公濟私。

五言云﹕

急時抱佛腳﹔樂得做人情。費力不討好﹔通情最犯嫌。無錢難開口﹔有貨不愁眉。瞞上不瞞下﹔苦路寧苦家。藥只醫假病﹔酒不解眞愁。殺人不顧已﹔入廟必問神。一掌打不響﹔連口叫來靈。船多不礙港﹔樹大好遮陰。子無嫌母丑﹔狗不厭家貧。藥醫不死病﹔佛度有緣人。貪多嚼不爛﹔見小事難成。自講無壞話﹔相罵沒好聲。

六言云﹕

遠水不救近火﹔小舶常傍大船。此景不比那景﹔他心怎似我心。喫到老學到老﹔賺來多用來多。做媒不包生子﹔討債反怨保人。獨見不敵眾識﹔一富難救十貧。凶拳不打笑臉﹔气話莫說過頭。賊證賊證倒賊﹔奴使奴使死奴。用小錢說大話﹔借公忿報私仇。

七言云﹕

太歲頭上來動土不知避忌﹔宰相肚裏好撐船量大。半世爲官一世孽此乃實理﹔十年偏遇九年荒此爲近景。彊中更遇彊中手﹔惡人自有惡人磨。肚饑莫向飽人說彼不自覺﹔心酸休在路傍啼不關心。大人不計小人過﹔前事每爲後事師。久病牀前無孝子﹔富家山裏有遠親。東家不知西家苦言知己不知人也﹔此山望見那山髙言自己常見不足也。遲一步天髙地闊﹔讓三分義重情眞。今日不知明日事﹔上場終有下場時。千賒無如八百現﹔一錯便誤百年身。酒逢知己干杯少﹔話不投機半句多。窮人慣作有錢事﹔巧婦難爲無米炊。

八言云﹕

一家做墻﹐兩家方便﹔前人種樹﹐後人乘涼。拳不離手﹐曲不離口﹔賈無眞價﹐訟無眞情。欺人是禍﹐饒人是福﹔敗則爲虜﹐勝則爲王。種花一年﹐看在三日﹔養兵千載﹐用在一朝。娶妻娶徳﹐娶妾娶色﹔拿賊拿髒﹐拿姦拿雙。有這牢獄﹐坐這罪人﹔不怕衙門﹐只怕官法。兵來將擋﹐水來土掩﹔人急造反﹐犬急跑墻。話只一句重於九鼎﹔家有萬金不點雙燈。

九言云﹕

事有十長﹐不無一日短﹔生不滿百﹐常懷千歲憂。

十言云﹕

救人救上岸﹐殺賊殺到地﹔教婦教初來﹐訓子訓嬰孩。人多好做事﹐人少好喫飯﹔至淸則無魚﹐至察則無徒。酒莫飲在卯﹐妻莫打在酉﹔日計必於寅﹐年計必於春。相罵無好嘴﹐急行無好步﹔狂風不過午﹐驟雨不崇朝。後母愛前子﹐佳話傳千里﹔大婦和小妻﹐賢名噪一時。莫飲卯時酒﹐昏沈醉到酉言勿貪杯﹔不信老人言﹐禍害在眼前言勿自是。莫信直中直﹐須防人不人勿輕信﹔寧做奴中奴﹐無爲樹底樹一世不見天日。

十一言云﹕

不做媒不做保﹐一生少煩惱不可管閒事也﹔也無女也無男﹐前世沒因緣言無討債者﹐亦無還債者。天樣大功﹐加不得一句自稱自贊﹐最可恥也﹔海底深罪﹐經弗起雙膝下跪自願認錯﹐實可恕也。

十六言云﹕

以勢交者﹐勢盡則疏﹐以利合者﹐利盡則散﹔欲人不知﹐莫若勿爲﹐欲人不聞﹐莫若勿言。

二十言云﹕

欲知前世果﹐今生受者是﹐欲知後世果﹐今生作者是﹔莫言家未破﹐破家子未大﹐莫言家未成﹐成家子未生。此皆古諺語而可對者也。

古謠諺語頗多﹐常有偶句甚工者。至本段中無偶句﹐取他段語﹐盡有適對者﹐玆酌錄於左。

宋王覿知蘇州﹐州有狡吏﹐善刺守將意以撓權﹐前守用是得譏議。覿窮其姦狀﹐置於法﹐一郡肅然。民歌詠之﹐有「吏行水上﹐人在鏡中」之語。

宋季《三朝政要》云﹕理宗紹定三年﹐上飲宴過度﹐史彌遠臥病中書﹐時人譏之曰「陰陽眠燮理﹐天地醉經綸。」

《朝野僉載》﹕天后時謠曰「張公飲﹐李公醉。」張公者﹐斥易之兄弟也。李公者﹐言李氏不盛也。《宋史》﹕皇祐五年﹐狄靑敗儂智髙於歸仁鋪﹐諺云「農家種﹐糶家收。」後智髙果爲靑所破﹐二事正對。

《明文》﹕萬安入內閣﹐參機務﹐結諸閹爲內援﹐進華蓋殿大學士。劉珝以吏部侍郎兼翰林學士入閣﹐預機務﹐進謹身殿大學士。初﹐商輅之劾汪直也﹐珝與萬安﹑劉吉助之﹐時內閣三相﹐安貪狡﹐吉陰刻﹐珝稍優。久之﹐劉吉與珝同授大學土。孝宗卽位﹐委寄愈專。初﹐吉與萬安﹑劉珝在成化時﹐帝失徳﹐無所規正。吉銳於營私﹐爲言路所攻﹐居內閣十八年﹐人目爲劉綿花﹐以其耐彈也。三相朋比爲姦﹐諸尙書默無一語。時有「綿編三閣老﹐泥塑六尙書」之謠。

《金史﹣﹣佞幸傳》﹕胥持國﹐經童出身。章宗朝拜參知政事﹐未久﹐進尙書右丞。持國柔佞﹐有智術。初﹐李妃其家有罪﹐投入宮籍。大定末﹐以監戶女子入宮﹐章宗納之。明昌四年﹐封爲昭容。明年﹐進封淑妃。持國多賄賂妃左右人﹐依附之﹐以致宰相。中宮虛位久﹐進封爲元妃﹐四方爲之語曰「經童作相﹐監婢爲妃。」道其實也。

《錢唐遺事》﹕咸淳丁卯﹐賈似道平章軍國重事﹐魏國公葉夢鼎爲右丞相﹐充位而已。上初立﹐似道益自專﹐居西湖葛嶺賜第﹐五日一乘車船入朝﹐不赴朝堂治事﹐吏抱文書就第﹐判尾而已。後葉夢鼎﹑江萬里皆知軍國重事﹐似道於湖上遙制。時人語曰「朝中無宰執﹐湖上有平章。」

《舊唐書﹣﹣楊炯傳》﹕伯祖虔威﹐虔威子徳幹。髙宗末﹐歷澤﹑齊﹑汴﹑相四州刺史﹐治有威名。郡人爲之語曰「寧食三斗蒜﹐不逢楊徳幹。」又《新唐書﹣﹣權懷恩傳》﹕擢萬年令﹐賞罰明﹐見惡輒取﹐時語曰「縱飲三斗塵﹐無逢權懷恩。」二者正對。

《四朝見聞錄》﹕開禧用兵﹐鄧友龍﹑程松爲宣撫﹑宣諭使﹐板授其屬﹐謂之宣幹。時政府惟有陳自彊居相位﹐羣謠之云「天上臺星少﹐人間宣幹多。」

《張氏可書》﹕道君遜位東幸﹐梁師成以扁舟出淮﹐李邦彥爲相﹐都人欲擊之﹐馳入西府﹐己失一履。時人語曰「太傅扁舟東下﹐丞相隻履西歸。」紀實也。

《密庵集》云﹕洪武十七年﹐福建按察使陶垕仲名鑄﹐鄞人﹐僉事謝元功名肅﹐上虞人﹐劾左布政使薛昉貪酷﹐事旣奏﹐準令按察司就行取問。大昉造謗還詞﹐有旨都提取赴京於都察院聽對。垕仲劾事得實﹐大昉還憲職。垕仲被召時﹐百姓多爲不平。及垕仲復任﹐遂相慶爲之語曰「陶使再來天有眼﹐薛公不去地無皮。」

《齊民要術》引諺云「當日莫剪韭﹐觸露不掐葵。」此向例「剪韭種葵」之俗語也。

道光丁未﹐余正任溫郡。立春日﹐率屬在郡堂照例鞭春。禮成後﹐忽一聲炮響﹐不知其故﹐詢之屬吏﹐乃知溫俗於春至時﹐無論何家﹐皆備樟樹一枝﹐連葉焚之﹐並有俚俗咒語名之曰「�﹝上於下火﹞春」。按﹕《集韻》﹕「�﹝同上﹞﹐音談﹐燎也。」瑞安洪守一重輯《俗字編》﹐謂溫人於立春前焚樟葉曰「�﹝同上﹞春」。憶杭州人謂交夏多疾者爲「疰夏」﹐他省亦有此語﹐恰與溫州之「�﹝同上﹞春」二字成一妙對。按﹕此節《浪迹續談》曾及之。

吳門金解元聖嘆﹐善滑稽﹐恃才傲物﹐故罹非災﹐實非其罪也。相傳金弱冠﹐祈夢於忠肅祠﹐夢長木參天﹐上立一鳥﹐悟爲「梟」字。知定數也。臨刑﹐其子送之哀極。子本聰穎。金曰「吾亦憐爾﹐爾知我之苦乎﹖有一對﹐爾屬之。『蓮子心中苦。』」蓮﹑憐借音巧合。子方悲號﹐久而未答。金曰「癡兒﹐是何足悲乎﹖吾代爾對﹕『梨兒腹內酸。』」梨﹑離亦借音﹐此蓋志气早定﹐故臨難不迷也。

《北史﹣﹣李普濟傳》﹕普濟學涉有名﹐性和韻﹐位濟北太守。時人語曰「入粗入細李普濟。」又《陽休之傳》﹕俊爽有風槪﹐好學愛文。二人同時﹐時人爲之對曰「能賦能詩陽休之。」

《顏氏家訓》﹕梁孝元前在荊州﹐有丁覘者﹐善屬對﹐工艸隸。孝元書記一皆使典之﹐軍府多未之重也。又《漢書﹣﹣王褒傳》﹕褒字子淵﹐其姑夫蕭子云特善艸隸﹐褒相模範﹐名重於世。時人語云「丁覘十紙莫敵王褒數字。」《夢溪筆談》﹕柳開少任气﹐應舉時以文章投主司凡千軸﹐載以獨輪車。時張景能文﹐有名﹐惟袖一書﹐簾前獻之。主司大賞﹐擢景優等。時又以「柳開千軸不如張景一書」爲對。

《泊宅編》﹕蜀人石藏用﹐以醫術遊都下﹐其名甚著。陳承﹐余杭人﹐亦以醫顯。然石好用熱藥﹐陳好用涼藥。羣醫爲之言曰「藏用擔頭三斗火﹐陳承篋裏一壺冰。」又見《老學庵筆記》。

《湧幢小品》﹕俗語云「夏至有風三伏熱﹐重陽無雨一冬晴。」驗之殊不然﹐及閱《感精符》云「夏至酉逢三伏熱﹐重陽戊遇一冬晴。」乃知俗說之訛。

《練兵實記》云﹕今統兵者﹐每到地方﹐縱容部下騷擾百姓﹐不肯克己﹐嘗見東南受兵之處﹐人民受害﹐蹂躪不堪。有謠語云「賊爲木梳﹐兵是竹篦。」蓋言梳還有漏﹐兵則無遺矣。凡統兵者﹐宜念此八字。

《則克錄》云﹕審機應變﹐如法施用﹐則自能戰﹐守固而攻克矣。不則徒有其器﹐空存其法﹐而付托不得人﹐是猶太阿利器﹐而付嬰孩之手﹐未有不反以資敵耳。諺云「寶劍要付烈士﹐奇方必待良醫。」庶運用有法﹐斯可資器之利﹐得方之效矣。

《交行摘稿》﹕先生徐氏名孚遠﹐松江華亭人﹐世居汴梁﹐爲宋宗室。髙宗南渡﹐分封於浙之湖州郡烏程東山徐溝村﹐以地爲姓﹐避亂隱居﹐終元七世﹐無一出世仕者。至太祖宗周佛子公始出仕﹐爲參計使﹐子若孫遂接踵登第﹐累代封公。永樂朝遂有「一門多兩榜﹐四世繼三公」之語。

《後山詩話》﹕某太守與客行柏下﹐柏花多見有落者﹐遂曰「柏花十字裂。」客顧其倅方晚食菱﹐遂對云「菱角兩頭尖。」皆俗諺也。

漢有應曜隱於淮陽山﹐與四皓俱徵﹐曜獨不至。時人語曰「商山四皓﹐不如淮陽一老。」《白帖》「商」作「南」又《何氏語林》﹕衛洗馬玠穎識通達﹐天韻標令﹐論者以爲出王眉子﹑平子﹑武子之右。自注云「王澄﹑王濟﹐已見。晉諸公《贊》曰﹕『王玄﹐字眉子﹐夷甫子也。』」世人爲之語曰「諸王三子﹐弗及衛家一兒。」一漢一晉﹐的對也。楹聯剩話

余撰《楹聯叢話》﹐初刻於桂林﹐一時頗爲紙貴。近聞粵西﹑湘南兩省皆有翻刻本﹐後至揚州﹐書坊亦欲謀翻刻﹐阮雲臺師爲慫恿余﹐允成之﹐於是又有揚州翻刻本。旣歸閩﹐僑居浦城﹐匯檢後得者﹐又編成六卷付梓﹐題曰《楹聯續話》﹐而乞者愈多矣。尙有同人續錄見寄者﹐則細碎不能成編﹐而竟置之﹐又復可惜﹐因附入《歸田瑣記》之後﹐庶不負錄寄者之盛心云爾。

粵西余小霞州判應松所錄寄聯話最多﹐如姜南《蓉塘紀聞》一條云「正徳中﹐以江都趙鶴爲山東按察司提督學校副使﹐鶴政尙嚴厲﹐所至考校生員﹐多所罷黜﹐眾議紛然﹐縉紳亦多厭之﹐竟以此罷官。鶴去﹐以貴溪江潮代之﹐潮亦風裁凜然﹐生員之傷弓者猶畏之。潮出巡至齊河縣﹐其分司壁間有題對句云﹕『趙鶴方剪羽翼﹔江潮又起風波。』潮見之﹐遂投劾歸﹐恐招怨也。」又《聰訓齋語》一條云「圃翁嘗擬一聯﹐懸艸堂中云﹕『富貴貧賤﹐總難稱意﹐知足卽爲稱意﹔山水花竹﹐無恆主人﹐得閒便是主人。』其語𨿽俚﹐卻有至理。」又王笠舫《瑯環集》一條云「李東陽壽商文毅輅七十對聯云﹕『自古年華稀七秩﹔本朝才望重三元。』」按﹕出句用人生七十古來稀語﹐自是佳典。惟我朝乾隆年間﹐恭奉髙宗純皇帝壽登七秩﹐自稱古稀﹐刻有「古稀天子之寶」﹐則此後普天臣子﹐斷不可再有古稀之稱。而近日操觚者流﹐尙有貿貿不知此事者﹐所宜正告之也。又程南樵《樵餘詩話》云「汪瑟庵先生爲安徽學政時﹐循例至金陵試院考錄遺才﹐撰楹帖云﹕『三年燈火﹐原期此日飛騰﹐倘存片念偏私﹐有如江水﹔五度秋風﹐曾記昔時辛苦﹐仍是一囊琴劍﹐重到鐘山。』道光初﹐有太平廣文某﹐以送考來金陵。故事廣文送考者﹐例向學使求所屬遺才二名﹐是科爲沈小湖學使﹐一槪謝絕。某廣文戲攺前聯云﹕『三年辛苦﹐只求兩个遺才﹐倘蒙片念垂思﹐感深江水﹔百計哀號﹐不管八棚伺候﹐拚著一條老命﹐撞死鐘山。』後學使亦微聞之﹐不罪也。」又余小霞贈汪西芝巡檢楹聯云「菜根滋味知君慣﹔潭水交情愛我深。」皆切其姓。又壬寅罷官﹐舟過藤縣﹐溫心山明府鵬翀初建訪蘇亭落成﹐代姚若虛撰聯云「萬里赴瓊儋﹐夜起江心弄明月﹔一亭撫笠履﹐我從畫裏拜先生。」心山以茝林中丞師所遺蘇公《笠屐圖》勒石又自撰一聯云「公是孤臣﹐明月扁舟畱句去﹔我爲過客﹐空江一曲向誰彈。」蓋隱括文忠公《藤江五古》詩意也。又代鶴松圃年重建陽朔縣書院講堂一聯云「文筆聳層霄﹐愛此間對萬壑瀠洄﹐教化由來先黨序﹔書樓崇講席﹐願多士作千秋事業﹐顯揚不僅爲科名。」文筆﹑書樓皆陽朔古迹也。又代曾幼竹明府挽興靜山太守云「廿年無此深交﹐最可感老尙依劉﹐久而彌篤﹔一病猶勤官事﹐更堪傷危將易簀﹐語不及私。」又代幕友黎白仙云「治譜已千秋﹐是名宦傳人﹐最堪惜正盼遷鶯﹐遽悲化鶴﹔齊民同一哭﹐況平生知己﹐更難忘幾番說項﹐五載依劉。」又應松挽吳荷屋中丞云「爲名士﹐作詞臣﹐任封疆大吏﹐愛路近家園﹐小住桂林營綠野﹔工書畫﹐考金石﹐著燕許文章﹐悵迹疏壇坫﹐遽聞兜率迓香山。」時中丞僑寓桂林﹐應松解組後﹐甫得聯文酒之盟﹐而中丞遽捐館捨﹐故次聯及之。又萬乙樓太守集杜句贈應松云「古來材大難爲用﹔老去悲秋彊自寬。」又憶得湖南撫部某到任﹐初入本境﹐有某來迎﹐談次﹐問湖南有新聞乎﹐某猝不及對﹐久之乃曰「無新聞﹐惟近時有一對甚工。有某縣令姓續名立人者﹐一人戲以其姓名演成一對云﹕『尊姓原來貂不足﹔大名倒轉豕而啼。』」此語頗膾灸人口﹐撫部笑而罷。及到任﹐竟摭以他事劾去。撫部不知何所見﹐實則令乃一好官也。此道光近年事。

福州學署中三百三十三士亭﹐爲朱笥河先生所建﹐亭前有三百三十三石﹐皆當時諸生所獻﹐每石鐫一諸生名﹐今尙林立無恙。笥河先生報政將還朝﹐適介弟石君師來代﹐先生撰亭聯云「偶爲選地看山計﹔若慰連牀話雨情。」運化無痕﹐自非老手不辯。

徐樹人觀察有泰山孔子崖集句石刻云「仰之彌髙﹐鉆之彌堅﹐可以語上也﹔出乎其類﹐拔乎其萃﹐宜若登天然。」又髙唐州武廟爲山西鄕祠﹐觀察撰聯云「鄕人到處皆祠祝﹐先帝當年此宦遊。」昭烈帝曾令髙唐﹐故云。又集唐開元泰山銘字爲楹帖云「載錫之光﹐百祿是荷﹔則篤其慶﹐萬福攸同。」又一聯云「積徳承先﹐子臣弟友﹔虛心稽古﹐禮樂文章。」又濟南府江南會館云「表海溯雄風﹐今樂何如古樂﹔明湖聯舊雨﹐濟南勝似江南。」

林岵瞻比部在京爲其祖母稱觴﹐余大兒逢辰贈聯云「致歡久協曹全諺﹔介福長酬令伯情。」皆切祖母﹐說重親。致歡﹐用《曹全碑》語﹐非素講漢隸者不知也﹔介福﹐亦用《易經》「受玆介福﹐於其王母」語。

有杭人趙京者﹐因病入陰司﹐舉頭見柱上一聯云「人鬼只一關﹐關節一絲不漏﹔陰陽無二理﹐理數二字難逃。」後署會稽陶望齡題。

廣東省城有武林會館﹐在歸徳門外宴公街﹐杭州商賈於此醵金創建。旣落成﹐其鄕人梁應來紹壬爲撰楹帖云「一闋荔支香﹐聽玉笛吹來﹐徧傳南海﹔雙聲楊柳曲﹐問金尊把處﹐憶否西湖。」眞雅音也。

王叔蘭《避暑鈔》中載﹐侯官連梅耦明經攀桂所作楹聯多可采﹐如雲﹕「暗室中須問心得過﹔平地處亦失足堪虞。」「幼不學﹐壯無能﹐傷今老大﹔過愈多﹐功又少﹐請自乘除。」「始念佳而轉念不佳﹐見義無勇﹔一事錯而凡事皆錯﹐擇術未精。」「四十二年碌碌無奇﹐安得出人頭地﹔三百六日孳孳爲利﹐何堪昧我性天。」「顯揚之謂何﹐筋力漸衰﹔嘆利名無就﹐教誨不可。」「己心思旣竭﹔望子弟能賢。」按﹕「利名無就」四字近俗﹐有友人代攺之曰「行藏無據」﹐似較勝也。

朱竹垞先生嘗爲施粥廠作聯云「同是肚皮﹐飽者不知饑者苦﹔一般面目﹐得時休笑失時人。」此較《隨園詩話》所載題養濟院一聯﹐稍有含蓄。

貴州省某驛館中有一聯云「滿眼盡窮黎﹐奚忍多用一夫﹐誤他舉家生活﹔兩頭皆險路﹐何不緩行幾步﹐積君無限陰功。」仁人之言﹐亦積無限陰功﹐便是當頭棒喝矣。

袁簡齋先生嘗言﹐神廟聯以用成語爲宜﹐然親切渾成而有味者﹐不可多得。聞張睢陽廟一聯云「須髯輒張﹐凜凜有生气﹔顏色不亂﹐陽陽如平常。」此本傳與韓文本爲睢陽寫照﹐難得天然作對耳。又金陵三聖廟祀劉﹑關﹑張﹐其聯云「若傅粉﹐若塗朱﹐若潑墨﹐誰言心之不同如其面﹔爲君臣﹐爲兄弟﹐爲朋友﹐斯誠聖不可知之謂神。」此聯膾灸人口﹐然三聖字已覺未安﹐而「傅粉」﹑「塗朱」﹑「潑墨」等語﹐皆不見古籍﹐「兄弟」二字﹐尙本史傳﹐而「朋友」二字﹐又是虛談矣。

京師浴堂門首聯云「入門兵部體﹔出戶翰林身。」蓋上句借音爲「冰布體」﹐下句借音爲「汗淋身」也。嘉慶乙丑﹐聶蓉峯銑敏以庶常攺兵部主事﹐至己巳萬壽﹐聶復以撰進頌冊賞編修﹐有友人戲舉浴堂聯句贈之﹐皆以爲巧合。

張詩舲方伯知余方續集聯話﹐自桂林手書一紙寄來云「文遠臯先生以翰林歷掌文衡﹐官步軍統領﹐卒於駐放大臣之任﹐喪歸京師﹐曾撰聯奉挽云﹕『內相經文兼緯武﹔西方成佛卽升天。』祥符大工未合龍以前﹐正月初三夜﹐走埽下南同知王漢沈焉。越七日﹐求屍不得﹐以衣冠斂﹐亦撰聯弔之云﹕『七日招魂﹐屈子衣冠輕似蛻﹔九重賜卹﹐王尊名節重於山。』又題風洞山云﹕『漓江水綠招涼去﹔常侍詩淸賞雨來。』又題五詠堂云﹕『雄藩勝覽曾開囿﹔太守風流尙讀書。』」

古人云「一死一生﹐乃見交情。」余有所撰知好挽聯﹐必出手制﹐然但抒哀悃﹐且冀以存其人﹐不暇計工拙也。在揚州挽淮揚觀察李石舟國瑞云「吳會領班聯﹐實政眞無慚益友﹔淮揚瘁心血﹐虛銜何以慰衰親。」余在蘇藩﹐曾調石舟爲首郡﹐甚資臂助。旣擢淮揚道﹐以河堧出力﹐加運使銜。歿時﹐其慈親尙在堂也。又挽江寧方伯成蘭生世瑄云「望斷黔陽﹐可憐萬里云颿﹐依然將母﹔魂消白下﹐共惜半年風鶴﹐了卻孤臣。」客冬英夷之擾﹐余防堵上海﹐督部遠駐鎭海﹐時金陵惟蘭生一人支拄﹐風鶴之警﹐無日無之﹐往來書問﹐間日必至﹐皆商略夷務軍情﹐意見頗合。自余引疾後﹐蘭生勢益孤﹐遂以憂死。聞靈船由長江回貴州﹐尙煩太夫人扶梓也。在蘇州日﹐挽吳縣令賀吉人崇禧云「百里舊神君﹐剡牘未酬舉主願﹔卅年前進士﹐蓋棺猶是宰官身。」吉人爲餘十餘年前所薦卓異﹐至今未進一階。近余重蒞吳門﹐復以同知奏薦﹐奉部覆準之日﹐吉人已不及見矣。又寄挽歸安沈香城別駕廉云「淮浦最傾襟﹐脫潁爲君欣得地﹔吳門方掃榻﹐遺函報我已生天。」余延香城於袁江署齋三年﹐甚相得﹐香城得官後﹐攺執弟子禮甚恭。近以奪官歸裏﹐余急折簡迎之﹐甫得報書﹐旋聞化去﹐尙未及中壽也。在浦城挽周芑源廣文云「一鄕善人﹐勗哉一弟分憂﹐一孤在抱﹔兩行老淚﹐痛此兩年盛會﹐兩世交期。」余到浦後﹐逭暑消寒之會頗盛﹐芑源輒在坐﹐嘗稱之爲一鄕善人﹐同人無異辭也。又寄挽杭州許太淑人云「桂嶺蕪城﹐隨地齊歌眾母母﹔萱心蓮性﹐生天早現法身身。」太淑人之子兩淮分司小琴惇詩﹑粵西太守芍友惇書﹐皆余門下士﹐居官並有循聲云。

余解組後﹐戲作一篆印云「學者難進易退。」阮雲臺師見而喜之﹐爲推其意﹐輯古語作楹帖相贈云「難進易退﹐易事難悅﹔先勞後祿﹐後樂先憂。」余甚愧其言。謝茮石同年贈聯云「榦隆末﹑舉秀孝﹐嘉慶初﹑歷翰部﹐道光間﹑掌封圻﹐回首功名成百順﹔經史部﹑有旁證﹐藝文家﹑喜博稽﹐政事門﹑備掌故﹐等身著述自千秋。」今年爲七十誕辰﹐福州王叔蘭以聯寄祝云「二十舉鄕﹐三十登第﹐四十還朝﹐五十出守﹐六十開府﹐七十歸田﹐須知此後逍遙﹐一代福人多暇日﹔簡如格言﹐詳如隨筆﹐博如旁證﹐精如選學﹐巧如聯話﹐富如詩集﹐略數平生著述﹐千秋大業擅名山。」亦皆就余篆印語而衍之者也。

﹝此《楹聯剩話》﹐原收於梁章鉅《歸田瑣記》卷六。﹞巧對補錄

前錄巧對﹐有未詳者﹐玆復補之云﹕王禹偁字元之﹐濟州人﹐擢進士第﹐事宋太宗﹑眞宗﹐官至知制誥。年七﹑八已能文﹐畢文簡爲郡從事﹐始知之﹐問其家﹐以磨面爲生﹐因令作磨對。元之不思以對云「但取心中正﹔無愁眼下遲。」文簡大奇之﹐畱於子弟中講學。一日﹐太守席上出詩句云「鸚鵡能言難似鳳。」坐客未有對﹐文簡寫之屏間﹐元之書其下云「蜘蛛𨿽巧不如蠶。」文簡嘆息曰「經綸之才也。」遂加以衣冠﹐呼爲小友。至文簡入相﹐元之已掌書命矣。此事見《邵氏聞見錄》及朱子《名臣言行記》。

吾鄕宋時陳北山先生子韡﹐年十一﹐器度英偉。朱晦翁過訪北山﹐韡侍側﹐晦翁令屬對﹐曰「一行朔雁﹐避風雨而南來。」韡應聲云「萬古陽烏﹐破煙雲而東出。」晦翁大奇之﹐謂此子气象不凡﹐異日名位不可量也。後爲龍圖閣學士。

《韻語陽秋》云「東坡先生歸宜興﹐道遇孫仲益﹐有髫齔﹐問習何藝﹐答曰﹕『方學對句。』先生曰﹕『衡門稚子璠玙器。」仲益應曰﹕『翰苑仙人錦繡腸。』先生撫之曰﹕『眞璠玙也。』」

《錫金識小錄》云「郡丞吳及郡判董至無錫﹐飲紅白酒而醉﹐吳出對云﹕『紅白相兼﹐醉後不知南北。』董對﹕『靑黃不接﹐貧來賣了東西。』」又云「有宴客食鱉﹐鱉有卵子﹐或口占云﹕『雌鱉腹中龍眼蛋。』適王礎臣至﹐指席間應聲曰﹕『雄鷄頭上荔支冠。』座客服其工敏。」又云「王召幼稱神童﹐學使者召至學宮﹐指鵲巢命對云﹕『烏尾鵲﹐巢中展翅﹐學鶴未能。』王信口應曰﹕『錦鱗魚﹐海內揚鰭﹐化龍立就。』使者驚喜。」又云「施伯雨幼敏慧﹐其父遁思攜之賞月黃埠墩﹐宿焉。晨起入山﹐時重霧未霽﹐偶遇父友﹐試以對﹐云﹕『山徑曉行﹐嵐气似煙煙似霧。』應曰﹕『江樓夜坐﹐月光如水水如天。』」又云「相傳華學士鴻山幼時﹐夢中常有人誦『芭蕉斜卷一封書』之句﹐後出使朝鮮﹐其國王出對云﹕『皂莢倒垂千錠墨。』學士略不思索﹐卽口應云﹕『芭蕉斜卷一封書。』座皆驚異﹐敬禮逾等。及歸﹐贈賚倍於尋常。」

黃右原爲言﹐《齊東野語》中對偶一門尙有可采者。如雲﹕「羲經六子﹐艮巽坎兌震離﹔周禮一書﹐天地春秋冬夏。」「龜從﹐筮從﹐卿士從﹐庶民從﹔人相﹐我相﹐眾生相﹐壽者相。」「善待問如撞鐘﹐小應小﹐大應大﹔措天下若置器﹐安則安﹐危則危。」「左氏﹑公羊﹑谷梁﹐春秋三傳﹔卦爻﹑系辭﹑彖象﹐大易一經。」「五形之屬三千﹐小過大過﹔一門之聚百指﹐家人同人。」「知我春秋﹐罪我春秋﹐誰譽誰毀﹔待以國士﹐報以國士﹐爲已爲人。」「迅雷風烈﹐烈風雷雨﹔絕地天通﹐通天地人。」「紀信﹑韓信﹐假帝假王﹔仲尼﹑牟尼﹐大聖大覺。」「蟬以翼鳴﹐不啻若自其口出﹔龍將角聽﹐謂其不足於耳歟。」「司馬相如藺相如﹐果相如否﹔長孫無忌費無忌﹐能無忌乎。」「人有七情﹕喜怒哀樂愛惡欲﹔經存六藝﹕詩書禮樂易春秋。」「九州旣別﹕冀兗靑徐揚荊豫雍梁﹔一道相傳﹕堯舜禹湯文武周孔孟。」「正月﹑六月﹑七月﹐十月之交﹔北風﹑晨風﹑凱風﹐終風且曀。」「張良借箸前籌﹐恨不食食其之肉﹔陳平刻木爲女﹐果能冒冒頓之圍。」「夫子﹑天尊﹑大士﹐頭上不同﹔宮妃﹑宦者﹑官人﹐腰間各別。」「調羹止渴﹐梅全文武之才﹔學舞貪眠﹐柳盡悲歡之態。」「方丈四方方四丈﹐南北東西﹔試場三試試三場﹐經賦論策。」「觀音大士﹐妙音梵音海潮音﹔諸相如來﹐人相我相眾生相。」「龍飛策士﹐狀元龍﹐省元龍﹔度宗龍飛榜﹐陳文龍爲廷魁﹐胡躍龍爲省元虎帳得人﹐殿帥虎﹐步帥虎。時範文虎爲殿帥﹐孫虎臣爲步帥」按﹕以上數聯﹐俱可爲談助﹔而「鄒孟子﹑吳孟子﹑寺人孟子﹐一男一女﹐一不男不女﹔周宣王﹑齊宣王﹑司馬宣王﹐一君一臣﹐一不君不臣。」尢爲妙合自然﹐只千古而無偶矣。

右原又言﹐石成金《聯瑜》中載有數聯﹐𨿽非巧對﹐而天成格言﹐似可附錄。如﹕「施恩望報﹐勢且成仇﹔爲善求知﹐獘將得謗。」「每想病時﹐塵心漸減﹔常防死日﹐善念自生。」「天最分明﹐只是性慢﹔人能算計﹐其如命何。」「浮躁一分﹐到處便招尢悔﹔因循二字﹐從來誤盡英雄。」「一生在君父恩中﹐問何報稱﹔凡事看兒孫分上﹐勸且從容。」「話𨿽來到口邊﹐三思更好﹔事縱放得心下﹐再愼何妨。」「悟恩是仇種﹐情是怨根﹐則往日之愛河得渡﹔知無學爲貧﹐無骨爲賤﹐則當前之地步頗髙。」「戒色有神方﹐惟聾耳﹑瞎眼﹑死心三昧﹔養生無別法﹐只寡言﹑少食﹑息怒數般。」「處苦況而尙能甘﹐才是眞修之士﹔當樂境而不知享﹐畢竟薄福之人。」「苦辯爭彊﹐贏得也輸气力﹔窮奢極欲﹐算來何益精神。」

《棻堂節錄》云﹐客有戲以「梅香春意動」屬對者﹐謂此語意雙關﹐久無人對。予對以「桃葉晚情濃」﹐客喜其工穩。又有以長聯請對者﹕「八斗才人﹐要中解元﹑會元﹑狀元﹐連中三元﹐點翰林﹐壓十八學士。」予對曰「萬年天子﹐必尊爵一﹑齒一﹑徳一﹐達尊歸一﹐宣丹詔﹐曉億萬生民。」又有以藥名屬對者﹐曰「白頭翁牽牛過常山﹐遇滑石﹐跌斷牛膝。」予對曰「黃髮女炙艸堆熟地﹐失防風﹐燒成艸烏。」又有以字屬對者曰「十口爲田四口方﹐申出上由下甲。」予對曰「二人成天一人大﹐未來益夫添丁。」又有以古對屬對者﹐曰「一歲二春雙八月﹐人間兩度春秋。」舊已有人對過﹐但不工細﹐因爲更正上句云「六旬花甲再周天﹐世上重逢甲子。」又有屬對者﹐曰「二木成林﹐二火成炎﹐二土成圭﹐木生火﹐火生土﹐生生不息。」予對曰「三瓜爲�﹝上一瓜下二瓜﹞﹐三水爲渺﹐三石爲磊﹐瓜滴水﹐水滴石﹐滴滴歸源。」又一屬對者曰「二人合口成吞﹐口藏天下﹔又女變心成怒﹐心恨奴孤。」又一對曰「天設奇方﹐曰雪曰霰曰霜﹐合來共成三白散。」對曰「地生良藥﹐名芩名連名柏﹐煎去都成大黃湯。」以上數聯﹐裁對工穩﹐𨿽未爲精巧﹐然於初學作對者﹐亦可開擴其心思焉。按﹕「梅香春意動」﹐羅茗香舊有對云「杜老壯心衰。」亦別調也。

舊聞謝椒石言﹐鎭海陸生志道少工屬對﹐不假思索。嘗九歲應童子試﹐邑侯令其屬對﹐曰「鎭海縣童生九歲。」應聲曰「大淸國天子萬年。」侯奇之﹐攜入水閣面試﹐飲以茶曰「入閣飲茶﹐連步可登麒麟閣。」復應聲曰「臨池染翰﹐何年得到鳳凰池。」年十二﹐補博士弟子員﹐卒年僅十有五。或謂此兒早慧﹐宜不永年。然余聞史望之前輩亦九歲應縣試﹐邑侯試之對﹐云﹔「閒看門中月。」史應聲云「思耕心上田。」後史位登正卿﹐壽逾八秩﹐何以早慧者又能永年乎﹖然「思耕心上田」五字極有理致﹐可稱名對﹐且已爲福壽之徵矣。

餘同年果益亭將軍﹐由四品宗室入翰林﹐自言四品宗室中﹐有胸中甚不了了而口才頗佳者﹐或嘲之曰「胸中烏黑嘴明白﹔」余爲代對曰「腰際鵝黃頂暗藍。」以鵝黃對烏黑﹐暗藍對明白﹐皆極靈活﹐眾爲解頤。近年有因英夷之擾﹐捐輸得花翎者﹐或嘲以楹聯云「頭上有錢彯翠羽﹔胸中無策退紅毛。」語含譏諷﹐亦巧不可階也。

江南李義賢﹐字芝庭﹐熟於唐人詩集﹐嘗著《秀谷集》﹐集唐詩﹐气體自然﹐無異己出。如以張軫「山曉月初下」﹐對蔣吉「天寒雪未消」﹔《寒食送別》以王勃「野煙含夕渚」﹐對王維「疏雨過春城」﹔《宿東巖寺與僧夜話》以沈佺期「流澗含輕雨」﹐對姚合「穿山踏亂雲」﹔《客中逢楊已軍》以孫逖「今日逢新夏」﹐對錢起「前程未夕陽」《江邊閒眺》以徐牧「慚無下釣處」﹐對孟浩然「徒有羨魚情」﹔《宿瓜步》以徐祐「淺水孤舟泊」﹐對李商隱「殘燈獨客愁」﹔《途中》以溫庭筠「門靜人歸晚」﹐對趙嘏「枝閒鳥下空」﹔《元旦》以譚用之「甕邊難負千鐘綠」﹐對盧仝「鏡裏堪驚兩鬢霜」﹔《詠柳》以劉禹錫「一聲玉笛向空盡」﹐對姚合「萬架金絲著地嬌」﹔《江口夜泊》以冷然「巖邊樹動猿下澗」﹐對羅鄴「溪上月沈人罷春」﹔《悼古詩》以李商隱「蕭何只解追韓信」﹐對李憕「賈誼何須弔屈平」﹔《遊吳氏林亭》以許渾「山翠萬重當檻出」﹐對杜光庭「煙嵐一帶隔簾浮」﹔《登江樓》以羅隱「瓦榼尙攜京口酒」﹐對薛據「布衣恐惹洛陽塵」。皆工穩絕倫。

吾師紀文達公嘗言﹐世間書籍中語﹐無不可成偶者。客舉「惟女子與小人爲難養也」﹐公應曰「有寡婦見鰥夫而欲嫁之」。又舉「孟子致爲臣而歸」﹐公應曰「伯夷非其君不仕」。皆信口拈出﹐不假思索﹐自是別才。

記得陳芝楣中丞知余有《巧對錄》之輯﹐亦雜錄所集成語寄示﹐惜寄到在後﹐書已刻成﹐而中丞亦倏騎箕去矣。玆亟爲補錄如左。如﹕虛室生白﹔飛閣流丹。《莊子》語及王子安序千尋玉海﹔丈六金身。《梁書》﹑佛經酒香畱客住﹔詩成倩鳥吟。東坡﹐香山酒气和芳杜﹔詩篇占白蘋。集香山句淸泉瀉萬仞﹔落日銜千峯。同上秋艸獨尋人去後﹔水雲初起雁來初。劉長卿﹐崔塗閒拈蕉葉畱題詠﹔醉折花枝當酒籌。集香山句蒼藤翠壁初無路﹔野艸閒花各自春。集東坡句淸露晨流﹐新桐初引﹔太華夜碧﹐大河前橫。《世說》《詩品》小窗多明﹐俯拾卽是﹔《易林》《詩品》眾山倒影﹐乘空欲飛。《水經注》砥徳礪材﹐道徽髙扇﹔《易林》﹐唐文制詩緝頌﹐思緯淹通。《文心雕龍》《世說》抱朴守眞﹐蓄爲玉寶﹔論仁議福﹐完若金城。《易林》《韓詩外傳》惟道集虛﹐人之水鏡﹔《莊子》《世說》知足不辱﹐家有芝蘭。《老子》《易林》著手成春﹐暗與道合﹔《詩傳》《世說》用心若鏡﹐淸恐人知。《莊子》《晉書》玉壺買春﹐酒爲歡伯﹔《詩品》《易林》瑯函吐祕﹐詩雜仙心。唐文﹐《文心雕龍》春桃生花﹐黃鳥來葉﹔明月作晝﹐白雲帶山。《易林》《水經注》裁云制霞﹐一花千葉﹔《文心雕龍》《易林》纓巒帶阜﹐十步九尋。《水經注》《易林》又緝《詩》篇名爲對者﹐如﹕大明﹔小毖。思文﹔常武。有駜﹔無羊。遵大路﹔信南山。揚之水﹔殷其靁。皇皇者華﹔漸漸之石。

張南山維屏《詩人徵信錄》云﹕彭文勤公經進稿﹐其中多屬對工整﹐典重渾成者。偶錄數則於後﹐亦可爲初學開拓心胸之助。如《恭進禮器圖式表》云「天下有三重﹐議禮﹑制度﹑考文﹔聖人等百王﹐夏造﹑殷因﹑周監。」《駕幸天津》云「王者之治﹐三十年而後仁﹔天子所都﹐五百里曰甸服。」又云「瀦流成池﹐有澱蓋七十二﹔阻泊爲界﹐其址自宋遼金。」《禦制節序詩跋》云「春七日﹐秋七日﹐七見來復之心﹔五重午﹐九重陽﹐重葉剛中之徳。」《萬壽經壇表文》云「天子所至曰幸﹐以徳爲車﹐以樂爲禦﹐以人情爲田﹔大徳之致永年﹐如日之升﹐如月之恆﹐如南山之壽。」《萬福集成贊跋》云「兕觥田峻﹐豳籥之三曰無疆﹔鳳翽吉人﹐捲阿之四曰純嘏。」《禦制詩跋》云「是謂太平之世﹐曰雨而雨﹐曰暘而暘﹔則知小人之依﹐先憂而憂﹐先樂而樂。」又云「有象之春夏秋冬﹐孰主張是﹐孰綱維是﹐孰居推行是﹔無形之陰晴雨雪﹐我潤澤之﹐我滲漉之﹐我汜布濩之。」《恩賜知過論謝折》云「心惕若以干乾﹐聖原無過﹔言達之而亹亹﹐民可使知。」《恩賜鹿肉謝折》云「承筐疑宵雅之三﹐食蘋空愧﹔受祿頌天保之九﹐戩谷罄宜。」《恩賜雞雛待飼圖墨刻謝折》云「在治忽﹐觀古人之象﹐繪作有虞﹔先稼穡﹐知小民之依﹐圖成無逸。」《恩賜臺灣墨刻謝折》云「十二時不翼而飛﹐天之所助者順﹔千萬里如指諸掌﹐聖不可知謂神。」《請編輯萬壽盛典折》云「奉三無私﹐聖人之作也如覆載照﹔致四必得﹐昊天其子之以保佑甲。」「請誦六章之詩﹕川至日升月恆﹑山阜岡陵松柏之茂﹔廑惇九功之敍﹕利用厚生正徳﹑水火金木土谷惟修。」《恩撫江西偏災謝折》云「君上補造物﹐無不接之靑黃﹔父母篤恩勤﹐有必周之黔赤。」《恩免錢糧謝折》云「國家丰亨豫大﹐再籌三十年之通﹔民戶朝饔夕飧﹐或鮮萬千斯之積。」「富非藏國﹐利本因民。」「矧當太倉之陳陳相因﹐何如髙廩之多多益善。」《禦制詩文十全集進表》云「不得已而用﹐師往有功﹔無所爲而爲﹐我戰則克。」《恩賜居內城謝折》云「播晨綸於西苑﹐得爲氓而仁許受廛﹔曝冬日於南榮﹐將攺歲而恩謀入室。」「容身環堵﹐憶跧江國之牛宮﹔待漏觚稜﹐不隔禁城之魚鑰。」《恩賜紫禁城騎馬謝折》云「齒非加長﹐實維逾格之施﹔步本不工﹐彌切殊常之感。」

雲臺師云﹕乾隆五十六年﹐余以大考第一﹐升少詹事﹐例應觴客﹐因邀同衙坊局諸君在一枝軒看菊﹐坐中文遠臯庶子舉一句云「墻上竹枝書个个。」請諸公對之。余應聲云「盒中棗子叱來來。」宮庶初不以爲工﹐遲日檢《漢書》﹐知爲東方朔故實﹐乃極口稱之。

嘉慶年間大考﹐翰林有已開坊﹐因名在三等﹐攺部郎者五人﹐惟白小山鎔得免。內有彭寶臣浚乃乙丑殿撰﹐亦攺部。王楷堂比部爲作一對云「三等狀元﹐苦矣老彭辭柱下﹔五人郎署﹐危哉小白射鉤邊。」

《隨園詩話》云﹕詩中用經書成語﹐有對仗極妙者。前輩盧王巖云「腹不負公公負腹﹐頭旣責余余責頭。」近人吳文溥云「我自注經經注我﹐人非磨墨墨磨人。」姚念慈云「野無靑艸霜飛後﹐菊有黃花雁到初。」汪韓門云「白鳧去後成衰老﹐黃雀飛來謝少年。」胡稚威云「春水綠波芳艸色﹐雜花生樹亂鶯飛。」朱鹿田得子云「我求壯艾三年藥﹐汝似王瓜五月生。」皆用經書樂府成語也。余亦戲集樂府云「背畫天圖﹐子星歷歷﹔東升日影﹐雞黃團團。」

前輯巧對﹐所錄繆蓮仙﹑湯春生《四書》對語﹐皆渾成可喜。今復閱其《文章遊戲》二編﹐尙多可采者﹐亟登之如左。二言云﹕

子路﹔申棖。狼戾﹔虎賁。疾視﹔徐行。王豹﹔子羔。徙義﹔近仁。效死﹔捨生。有李﹔以桑。孽子﹔嬖人。惡莠﹔揠苗。放踵﹔及肩。摩頂﹐服膺。蹙頞﹔脇肩。紅紫﹔玄黃。

三言云﹕

樂其樂﹔憂亦憂。行以告﹔坐而言。私妻子﹔危士臣。無慍色﹔不疾言。爲營窟﹔反櫑梩。仁者靜﹔頑夫廉。勿欺也﹔何畏焉。有喜色﹔無怨言。彊哉矯﹔恭而安。武王烈﹔太甲賢。何以異﹔是則同。疏逾戚﹔弱役彊。無他技﹔有餘師。要於路﹔遇諸途。和無寡﹔徳不孤。文勝質﹔實若虛。而彊酒﹔如探湯。蒲蘆也﹔膾炙哉。無齒決﹔不目逃。衣夫錦﹔書諸紳。

四言云﹕

施於四體﹔執其兩端。原泉混混﹔維石巖巖。子曰忠矣﹔書云孝乎。修其天爵﹔教以人倫。言語必信﹔禮貌未衰。隱幾而臥﹔逾墻相從。忽然在後﹔毋以從前。自衛反魯﹔由鄒之任。十目所視﹔四體不勤。睨而不視﹔過之必趨。無見小利﹔則亂大謀。屨之相似﹔毛猶有倫。磨而不燐﹔鉆之彌堅。父召無諾﹔嫂溺不援。好是懿徳﹔攻乎異端。內無怨女﹔下不尢人。再斯可矣﹐一以貫之。樂只君子﹔哿矣富人。兵刃旣接﹔弓矢斯張。以小易大﹔辭尊居卑。堯帥諸侯﹔舜爲天子。則何益矣﹔在所損乎。夔夔齊栗﹔睊睊胥讒。若保赤子﹔如見大賓。友於兄弟﹔樂爾妻孥。以吾一日﹔加我數年。無目者也﹔惟耳亦然。各於其黨﹔不相爲謀。處士橫議﹔隱居放言。失諸正鵠﹔見乎蓍龜。捨館未定﹔居處不安。

五言云﹕

得其心有道﹔反諸身不誠。君爲來見也﹔吾其與聞之。非助我者也﹔而由人乎哉。然後知長短﹔不能成方圓。而後嫁者也﹔則將摟之乎。孳孳爲善者﹔鬱鬱乎文哉。而皆去其籍﹔則不如無書。人病不求耳﹔汝安則爲之。而從心以欲﹔然後耳有聞。無以賤害貴﹔將使卑逾尊。我不憾焉者﹔吾何謙乎哉。不願乎其外﹔又顧而之他。士誠小人也﹔子絕長者乎。罪不容子死﹔愛之欲其生。其故家遺俗﹔𨿽孝子慈孫。上士倍中士﹔小賢役大賢。使己僕僕爾﹔其心休休然。魯人爲長府﹔曾子居武城。非求益者也﹔其寡過矣乎。

六言云﹕

必以告新令尹﹔此之謂大丈夫。則吾未之有得﹔於人何所不容。小人窮斯濫矣﹔君子病無能焉。吾斯之未能信﹔人皆有所不爲。何爲其號泣也﹔庶幾無疾病歟。是聞也非達也﹔𨿽得之必失之。今願竊有請也﹔吾未嘗無誨焉。所以別野人也﹔豈爲厲農夫哉。

七言云﹕

求水火無弗與者﹔於禽獸又何難焉。是皆穿竊之類也﹔則與禽獸奚擇哉。

八言云﹕

民有饑色﹐野有餓莩﹔內無怨女﹐外無曠夫。故曰爾爲爾﹐我爲我﹔信如君不君﹐臣不臣。非其道也﹐非其義也﹔在所損乎﹐在所益乎。爲君辟土地﹑充府庫﹔抑王興甲兵﹑危士臣。

九言云﹕

王順長息﹐則事我者也﹔管仲晏子﹐猶不足爲歟﹖

十言云﹕

安而後能慮﹐慮而後能得﹔國之本在家﹐家之本在身。

前閱湯春生《文章遊戲》中有杭州地名集對﹐以其地其名﹐皆非所習﹐姑置弗錄。年來將卜居杭州﹐已賃得三橋址一宅。相宅時周曆城廂﹐聞見頗熟﹐將來往復衢巷﹐亦不能不習其名﹐因擇其尢雅馴者錄之如左。二言云﹕

官巷﹔衙灣。泥壩﹔土橋。湖墅﹔山墩。倉巷﹔棚橋。古蕩﹔新橋。馬衖﹔車橋。

三言云﹕

五老巷﹔三元坊。黑亭子﹔紅廟兒。芭蕉弄﹔葫蘆兜。紅門局﹔白井亭。艸鞋嶺﹔篛帽灘。珠冠弄﹔玉帶橋。硯瓦弄﹔棋盤山。石屋洞﹔艸橋門。金錢巷﹔元寶街。楚妃巷﹔越王山。獅子巷﹔貓兒橋。大倉後﹔小學前。助聖廟﹔興賢坊。八仙石﹔三聖橋。十八澗﹔六一泉。佛慧寺﹔仙靈橋。渾水埠﹔淸河坊。鑿石巷﹔打鐵關。裏塘巷﹔後市街。六克巷﹔千勝橋。六和塔﹔四宜亭。祖廟巷﹔宗宮橋。金門檻﹔石牌樓。朱霞弄﹔靑雲街。祥符寺﹔淳佑橋。桐枝巷﹔松毛場。羊角埂﹔狗毛灘。塔兒巷﹔灞子橋。小娘弄﹔髙士坊。十字路﹔八卦田。髙銀巷﹔文錦坊。黃泥嶺﹔烏石峯。梅靑院﹔柳翠橋。倉基上﹔餉部前。蕭山弄﹔余杭塘。百福巷﹔萬安橋。豬圈壩﹔雞籠山。威乙巷﹔拱辰橋。新塘上﹔舊府前。火徳廟﹔水香庵。八盤嶺﹔九曜山。同安裏﹔太平橋。海會寺﹔江漲橋。老東嶽﹔賽西湖。城頭巷﹔湖心亭。棲霞嶺﹔登云橋。豬婆弄﹔鱉子門。林司後﹔薛衙前。扇子巷﹔靴兒河。豬頭巷﹔鴨卵兜。虎跑寺﹔龍吟庵。延齡埠﹔流福溝。木屐弄﹔苕帚灣。夕照寺﹔初陽臺。三橋址﹔百井坊。保叔塔﹔渡子橋。蝙蝠洞﹔螺螄門。燕子弄﹔雀兒營。白馬廟﹔靑龍街。髙麗寺﹔滿州營。孩兒巷﹔丈人峯。

四言云﹕

張禦史巷﹔王狀元園。範郎中巷﹔李博士橋。胡打笤巷﹔嵇接骨橋。城南古社﹔梅東髙橋。神霄雷院﹔天漢洲橋。

六言云﹕

二聖庵﹐三聖廟﹔十字路﹐五字橋。大方井﹐小方井﹔南髙峯﹐北髙峯。老龍井﹐小龍井﹔新馬頭﹐舊馬頭。義井巷﹐義門巷﹔孝子坊﹐孝女坊。多子街﹐多福弄﹔旌徳觀﹐旌功坊。嚴官巷﹐蔡官巷﹔成衙營﹐莫衙營。

羅茗云「向在京師﹐翁二銘學士以別字對難之﹐出句云﹕『孫行杏者挑行形李﹐上太行杭山。』余對云﹕『服不猛氏穿不本入聲借﹐走華不敷注。』又出句云﹕『午夢末醒春睡足。』未字虛實兼用余對云﹕『朝妝莫整宿酲慵。』莫字亦虛實兼用」又有男女人名互對者﹐如﹕「徐夫人」對「石公子」﹐「馮婦」對「王男」之類。又有古今人名相對者﹐如「公孫丑」對「王伯申」﹐「白乙丙」對「朱子庚」之類。又有經書對﹐如「人涉卬否﹐人涉卬否﹔彼畱子嗟﹐彼畱子嗟」﹔「相鼠有皮﹐刲羊無血」﹔「藹藹王多吉人﹐渺渺予末小子」之類。又有數目巧搭者﹐如「唐四傑王楊盧駱﹐宋五子周程張朱」﹔「五行金木水火土﹐七音齒齶舌喉唇」﹔「三代夏商周﹐九賦上中下」﹔「四聲平上去入﹐八字年月日時」﹔「八音金石絲竹匏土革木﹐九宮休生傷杜景死驚開」之類﹐皆未經前人道過者。茗香讀書養親﹐其母年逾九十﹐尙康彊﹐茗香有集句聯懸於廳事云「九十日有秩﹔八千歲爲春。」

茗香又云﹕揚州有缺口門﹑灣頭鎭﹐舊傳一對云「缺口何嘗缺﹔灣頭自有灣。」頗自然。又「無錫錫山山無錫」之句﹐久無屬對。朱蘭坡先生以「平湖湖水水平湖」對之。又有以節气作對句者﹐云「霜降如小雪﹔春分不大寒。」亦佳。又有一絕對云「一掌擎天﹐五指三長二短。」久無人能對者﹐後爲徐靑藤所屬云「六和插地﹐七層四面八方。」

羅茗香雲﹕今歲儀徵太傅重宴鹿鳴﹐同時有四佳話。大興兪恆潤爲太傅門下士﹐師生同科重宴﹐佳話也﹔浙江嘉慶戊午解元張廷濟﹐亦太傅門下士﹐今科其子慶榮又領解﹐爺子解元﹐佳話也﹔兩丙午﹐一戊午﹐同屬午科﹐佳話也﹔而張﹑兪皆同出太傅門下。故余偶成一對句云「丙象著文明﹐衣缽相傳﹐同賡鹿野﹔午科多勝事﹐箕裘領解﹐接武蟾宮。」亦紀實之言爾。

茗香嘗自述其所撰地名對﹐如﹕道士洑﹐和尙原﹔苦水鋪﹐甘朱山﹔蔥嶺﹐蒜山﹔黃河﹐靑海之類。又有木果木地名﹐花椒花蔬名﹔陰口《左傳》地名﹐陽膚《四書》人名﹔夏小正書名﹐魏大中人名之類。又有書名對﹐如《春秋》對《甲子》﹔《春秋傳》對《山海經》﹔《四元玉鑑》對《百子金丹》之類。

江南某年五月童試題系「夫人自稱曰小童」﹐有某生初入泮﹔是秋鄕試題系「君子不以言舉人」﹐某生遂連捷﹐有客戲撰聯語贈之云「端午之前﹐猶是夫人自稱曰﹔重陽而後﹐居然君子不以言。」出語歇後爲小童﹐對語歇後爲舉人﹐可謂巧湊。

俚俗對語﹐有甚可解頤者。近在安丰場署﹐與楊竹圃親家酒次劇談﹐竹圃云有一田叟攜其子耕作者﹐值雨至﹐將釋耒而歸。命其子屬對曰「迷濛雨至﹐難耕南畝之田。」適有一客徘徊田畔﹐遙對云「泥濘途遙﹐誰作東家之主。」叟因邀其至家避雨﹐語家人曰「客已至矣﹐庭前整備茶湯。」客對云「賓旣來兮﹐廚下安排酒席。」叟曰「不嫌茅屋小﹐略坐片時。」客對云「且喜華堂寬﹐何妨數日。」旣設席﹐飲至夜深﹐叟曰「譙樓上冬冬冬﹑鏗鏗鏗﹐三更三點﹐正合三杯通大道。」客曰「艸堂前汝汝汝﹑我我我﹐一人一盞﹐但願一醉解千愁。」叟請客就寢曰「匡牀已設﹐今宵且可安身。」客曰「主意甚殷﹐明日定畱早膳。」次日客先起﹐叟出﹐見其磨刀﹐詰之曰「借問嘉客﹐何故操刃而磨﹖」客曰「無故擾東﹐定當殺身以報。」叟驚曰「倘死吾家﹐未免一場官府事。」客曰「欲全我命﹐必須十兩燒埋錢。」叟入內﹐移時捧銀進曰「首飾湊成十兩。」客秤之曰「戥頭尙短八錢。」因揖別﹐叟送之門曰「千里送君終一別。」客曰「八錢約我必重來。」叟笑曰「惡客惡客﹐快去快去。」客謝曰「好東好東﹐再來再來。」按此客實惡﹐而此叟大佳﹐殊快人意。竹圃曰「一醉解千愁﹐我熟聞之。三杯通大道﹐究竟語作何解﹖」余曰「此李靑蓮句也﹐當問之古人。」相與一笑而罷。

﹝《巧對補錄》原收於梁章鉅《浪迹叢談》卷七。﹞楹聯散話《浪迹叢談》中散見聯話焦山

初到邗上﹐知好卽欲招遊焦山。憶官蘇藩時﹐以開壩催漕諸役﹐蓋無歲不登金﹑焦。又於乙未年曾偕逢兒﹑暎兒信宿焦山松寥閣﹐備領山中勝事﹐輒爲神往。或言焦山古名樵山﹐因漢處士焦光隱此﹐故名。羅茗香曰「聞之江鄭堂藩言﹐樵字當作譙﹐不知其義何居﹖」余曰「杜佑《通典》載京口有譙山戍﹐《太平寰宇記》亦以譙山爲戍海口之山。《嘉定鎭江府誌》云﹐江淹《焦山詩》舊本作譙山。是皆鄭堂所據。知北宋以前尙名譙山。譙有望遠之義﹐故戍樓名譙樓﹐戍山亦名譙山也。宋以後始以焦孝然之事附會之。孝然避兵娶婦於揚州﹐見《三國誌》注。彼時孝然年尙幼﹐未必卽有隱焦山被三詔之事。且孝然爲魏以後人﹐蔡伯喈卒於漢末﹐在孝然之前﹐焦君之贊當別是一焦君﹐似蔡亦無爲孝然作贊之事。但因孝然而名山﹐相傳已久﹐而古字之從譙﹐似我輩不可不知耳。」茗香甚以爲然。焦山水晶庵中有長沙陳恪勤手書一聯云「山月不隨江水去﹔天風時送海濤來。」《跋》云「此山中舊聯﹐不知爲何人所作﹐今久無存﹐山僧數爲吟誦﹐余甚愛之﹐以屬對不甚工﹐或亦傳述之訛﹐因以『江月』易作『山月』﹑『流水』易作『江水』」云云。而自然庵中林少穆尙書亦書此聯﹐作「江月不隨流水去﹔天風直送海濤來。」《跋》云「此朱文公句。陳恪勤不審所出﹐易『江月』爲『山月』﹑『流水』爲『江水』﹐又誤以『直』作『時』﹐今重書以正之。」按﹐陳恪勤固以意輕攺舊句﹐而少穆亦偶未審也。此宋趙忠定公汝愚同林擇之﹑姚宏甫遊吾鄕鼓山詩句﹐朱子喜之﹐爲摘「天風海濤」四字﹐大書磨崖於屴崱峯頂。後人又爲建天風海濤亭。今亭久圮而摩崖字猶存﹐此句亦長在人口﹐不知者遂誤以爲朱子詩。今趙詩載《鼓山誌》﹐厲樊榭《宋詩紀事》亦錄之﹐此聯以題鼓山固佳﹐今若移題焦山﹐則情景尢眞切﹐故樂爲辧之。記得水晶庵壁又有「入室果同水晶域﹐開門正對石公山」一聯﹐殊工雅﹐忘卻何人所題。石公山卽象山﹐正與焦山相對也。又記得丁未夏餘遊焦山時﹐借庵詩僧猶健在﹐前一年是其八十誕辰﹐借庵索余補贈聯句﹐時從遊者已停橈相待﹐乃手揮十四字與之﹐云「山中鶴壽不知紀﹔世上詩聲早似雷」﹐句𨿽未工﹐而意頗切。借庵稱謝不絕口﹐而余則久忘之。今此聯尙懸海西庵壁﹐閱之如同隔世矣。紅船

今大江來往之船﹐以雲臺師巡撫江西時所制紅船爲最穩且最速。嘉慶十八九年間始創爲於滕王閣下﹐後各處皆仿造﹐人以爲利。今湖北﹑安徽以迄大江南北﹐吾師所制之船隨在而有。船中小扁﹐多師所手題﹐有滄江虹﹑木蘭身﹑曲江舫﹑宗舫諸號。數十年來利濟行人﹐快如奔馬﹐開物成務之功偉矣。吾師嘗爲余述﹕在江右時﹐偶以事遣家丁回揚州﹐恰值風水順利﹐朝發南昌﹐暮抵瓜州。若非紅船﹐斷不能如此快速也。因制一聯懸於舟中云「揚子江頭萬里浪﹔滕王閣下一帆風。」相府新舊門聯

雲臺師舊宅在舊城之公道巷。自回祿後﹐始遷居新城南河下康山艸堂之右。余於數年前初到揚州﹐卽謁師於舊宅。巷口有石牌樓﹐大書「福壽庭」三字。大門口貼八字大聯云「三朝閣老﹔一代偉人。」時觀者多以爲疑﹐謂師之枚卜在道光年間﹐何以有三朝閣老之稱﹐不知師於乾隆六十年九月已授內閣學士兼禮部侍郎﹐則閣老之稱由來已久。或又疑﹕「一代偉人」四字﹐頗嫌自誇﹐余初亦無以應之﹐後讀《雷塘庵主弟子記》﹐乃知師於嘉慶五年在浙江巡撫任內﹐奏陳籌海捕盜等因﹐曾奉有「顯親揚名﹐爲國宣力﹐成一代偉人」之諭。此是敬錄天語﹐並非自誇也。後吾師亦微聞人言﹐遂於新宅大門攺書云「三朝閣老﹔九省疆臣。」則更不招擬議矣。

按﹐王蘭泉先生《湖海詩傳》中﹐吾師詩下小傳有「年華正盛﹐嚮用方殷﹐加之以開物成務之功﹐進之以誠意正心之學﹐洵一代偉人」云云﹐似亦敬本褒嘉之語﹐而吾師究以爲涉於自炫﹐故攺書之。老臣謙抑之盛心﹐可以風矣。太傅銜

雲臺師以今年丙午鄕試重宴鹿鳴﹐大吏奏入﹐得優旨晉加太傅銜﹐並有「三赴鹿鳴」之望﹐榮寵極矣。按﹐吾師本以太子太保原銜越加七級而至太傅﹐如斯曠典﹐前此所未聞也。謹考本朝滿漢大臣生前以太傅加銜者﹐如金文通之俊﹑洪文襄承疇﹑範文肅文程﹑鄂文端爾泰﹑曹文正振鏞﹑長文襄齡﹐不過六人。餘如馬文穆齋﹑佟端純國綱﹑奉文勤寬﹑謝淸義升﹑楊敏壯捷﹑顧文端八代﹑王文恭頊齡﹑張文端英﹑朱文端軾﹑錢文端陳羣﹑蔡文恭新﹑董文恭誥﹐皆由身後贈太傅銜。其由太子太保越贈太傅者﹐則惟劉文正統勛一人。若吾師之躬逢其盛﹐其稽古之殊榮﹐科名之曠遇﹐宜邗江大夫士歡欣鼓舞﹐嘖嘖以爲美談矣。余客居無以爲賀﹐獻一聯云「異數超七階﹐帝眷東山謝太傅﹔嘉賓佇三肄﹐天畱南國魯靈光。」但求切不求工也。是年﹐江南副考官黃徵三通副贊湯爲吾師門下士﹐由金陵闈中寄聯相賀云「鸞詔親褒﹐歷相三朝賢太傅﹔鹿鳴重宴﹐同年一榜小門生。」亦工不足而切有餘也。又山西平定州張石洲穆﹑以集杜句賀雲臺師重宴鹿鳴加太傅銜﹐楹帖云「從來謝太傅﹔祗似魯諸生。」師甚賞其巧切﹐而外人多不以爲工。按﹐杜詩《奉觀嚴鄭公廳事岷山沱江畫圖》詩末聯云「從來謝太傅﹐邱壑道難忘。」又《奉送郭中丞兼太僕卿充隴右節度使》詩中一聯云「恥爲齊說客﹐祗似魯諸生。」不稽其出典﹐不知其渾成也。雲臺師有老妾劉恭人﹐卽嫡配江夫人之媵也。師兩次斷弦﹐得其內助力爲多。生子祜﹐登道光癸卯鄕薦﹐現官刑部山西司郎中。劉得四品恭人封典。女適吳﹐刺史公謹崧輔閣老子婦也。今歲七十壽辰﹐師許同人爲之制錦稱觴﹐余亦制一聯往祝﹐句云「鹿宴沐恩濃﹐正及臣門膺曠典﹔翟衣襄政久﹐更看子捨策淸名。」翌日﹐師親來謝步﹐並曰「此番同人所贈聯軸頗多﹐惟閣下及右原所撰句最佳。」右原句云「溫溫恭人﹐母以子貴﹔潭潭相府﹐日引春長。」先是右原以酒筵獻﹐吾師以手簡謝云「此席恰爲煖壽而來﹐煖者溫也﹐所謂溫溫恭人是矣。」右原卽因此制成聯句﹐莊重渾成﹐眞可入余聯話也歟。廣廈

壬寅年﹐因避海警到揚州﹐借居流芳巷張松崖郡丞容園中者三閱月﹐水木之勝﹐甲於邗江。今歲重至揚州﹐則松崖已赴官袁浦﹐許小琴爲卜居南河下之支氏空宅中。宅無園圃﹐而髙梁廣廈﹐亦是邗江第一家。於逭暑爲宜﹐而家人猶有苦熱者﹐因口占一律示之云「借人廣廈樂棲遲﹐隨分都忘故土思。但捨髙官何必隱﹐弗耽佳句易成詩。縱橫鉛槧家人笑﹐脫略衣冠過客疑。只惜萬方同苦熱﹐淸涼心地有何裨。」嘗錄呈雲臺師﹐謂末聯別出一意﹐必如此詩方非空作。適修林少穆中丞信﹐亦附呈此詩。中丞回信云「讀寄詩﹐甚羨甚愧﹐末二句尢覺深人無淺語耳。」此宅前廳最崇敞﹐璧星泉制軍﹑梁楚香撫軍過訪﹐皆訝餘財力之雄﹐而不知其爲借居也。星泉曰「𨿽是借居﹐然不可無一題扁﹐以紀一時鴻爪。」余擬題爲「隨安室」﹐屬許珊林太守篆之。後進有大樓﹐兒輩亦請題扁﹐余笑曰「可署爲『見一樓』乎﹖」或請其說﹐余曰「『相逢盡道休官去﹐林下何曾見一人。』擬戲摘二字耳。」或曰「此句究出何典﹖」余曰「此唐人詩也。韋丹寄靈徹云﹕『王事紛紛無暇日﹐浮生冉冉只如雲。巳爲平子歸田計﹐五老巖前必共聞。』靈徹酬云﹕『年老身閒無外事﹐麻衣艸坐亦容身。相逢盡道休官去或作好﹐林下何曾見一人。』」客曰「旣有扁矣﹐可無聯乎﹖」余復戲集唐宋人句云「卽知遠客𨿽多事﹔將謂偸閒學少年。」客爲囅然。建隆寺

建隆寺本後周李招討重進舊宅﹐宋師入城﹐招討力不能支﹐合室自焚﹐因敕建爲寺﹐卽以建隆年號爲名。近僧小支手輯《建隆寺志》﹐並繪《建隆寺圖》﹐徵名流題詠。余次雲臺師韻云「竹西講忠義﹐似梅香破臘。古寺抱冬心﹐千載不蕭颯。支公愛神駿﹐懷古如響答。冷緣與俗判﹐勝踐招我踏。闡幽合名流﹐好事仗老衲。咄哉淮海濁﹐鄙詞委塵劫。姜白石有《淮海濁》樂府﹐卽詠李招討事﹐宋臣之言自應爾也珍玆圖志傳﹐敬佇香火接。隔鄰梅花嶺﹐貞風共獵獵。」時小支欲於寺中西偏募建李招討祠龕﹐徵余楹柱之語﹐余集唐劉兼﹑陸龜蒙詩句應之云「萬疊雲山供遠恨﹔一家煙雨是元功。」近但云湖都轉亦題一聯云「宋史何妨稱叛宋﹔周親畢竟欲存周。」亦有味也。桃花庵三賢祠

揚州名勝以平山堂爲最著。平山堂詩以王荊公「一堂髙視兩三州」一律爲最佳。平山堂楹聯以伊墨卿太守「隔江諸山」十字爲最壯。余於壬寅夏初來遊﹐亦曾撰一聯云「髙視兩三州﹐何論二分月色﹔曠觀八百載﹐難忘六一風流。」謝椒石同年嘲之曰「聯句實佳﹐然二十二字中用數目字多至七八﹐非古人所譏卜算子乎﹖」余笑置之。丙午年重至邗上﹐遊桃花庵﹐登三賢祠堂﹐與黃石原比部﹑羅茗香茂才商撰楹帖﹐右原爲雜舉《東坡志林》《墨莊漫錄》《避暑錄》事﹐爲合擬一聯云「四朵兆金甌﹐是二千石美談﹐不因五色書云﹐誰識名流皆五馬﹔萬花停玉局﹐惟六一堂如舊﹐若溯三賢謚典﹐合將祠額署三忠。」時羅茗香亦擬一聯云「勝地景芳徽﹐卅載三賢俱典郡﹔同龕昭祀典﹐兩文一獻共稱忠。」按﹐韓忠獻之守揚﹐在慶曆六年﹐歐陽文忠則在慶曆八年﹐距蘇文忠之元丰守揚時﹐恰三十餘年。此前後兩聯﹐俱見典雅﹐非不學人所能辦﹐當不讓李蘭卿獨步於前矣。李蘭卿舊聯有「謚並稱忠」語﹐故卽其意而衍之因用前聯署余名﹐以後聯署恭兒名﹐懸之壁間﹐而疏其緣起於此。越日﹐茗香又擬一聯云「楊柳拂堤塍﹐追溯前徽﹐於宋歷仁神兩世﹔桃花徧祠宇﹐傳來美謚﹐至今合文獻三忠。」亦佳制也。水倉

揚州城內街巷﹐多設水倉﹐其法甚善﹐他郡縣所宜仿行也。相傳乾隆五十九年四月﹐新城多子街一帶不戒於火﹐每延燒徹晝夜。有餘觀徳者﹐人頗豪俠﹐視而憫之﹐因創設水倉。其地在人煙稠密﹑距河稍遠之區﹐買屋基一所﹐前設門楹﹐中爲大院﹐置水缸百十隻﹐滿貯以水。復置水桶百十隻﹐兼設水龍一二具﹐揚州俗語謂之水炮。設有左近報火者﹐汲桶可以立集﹐炮夫可以卽行。孫春洲爲作門聯云「事有備以無患﹔門𨿽設而常關。」余嘗過皮市街﹐見有廣濟水倉﹐門上勒石扁﹐安極佳﹐詢之﹐則鮑崇城所作也。字體極得誠懸法﹐因增其名入《隨安室書錄》中。羅茗香雲「水倉門聯原本出句系『井用汲以受福』﹐後始攺『事有備以無患』。」余又攺爲「事前定則不跲」。又別擬一聯云「玉瓚何煩禪竈讓﹔金蓮永免祝融災。」近日各衢路增設愈多﹐章程愈密﹐可謂法良意美。少穆尙書贈聯

三兒恭辰五上公車﹐依然故我。近緣福州舊宅不能安居﹐奉余出遊﹐並悉索敝賦﹐納資作郡大夫﹐指省浙江﹐以便迎養﹐非得已也。時陜甘捐輸之事﹐少穆尙書主之﹐余作手函懇其照拂﹐捐事已成﹐少穆復書相賀﹐中有「哲嗣以二千石洊登通顯﹐臺端以八十翁就養湖山」云云。余謝不敢當﹐而心艷其語﹐囑少穆就此演成長聯﹐將懸掛於武林寓齋﹐以爲光寵。甫逾月﹐少穆果手制二十八字長聯見寄﹐並綴以長跋﹐詞翰雙美﹐感愧交並。時方輯錄楹聯餘話﹐得此又增一美談﹐不禁眉飛色舞也。句云「曾從二千石起家﹐衣缽新傳賢子弟﹔難得八十翁就養﹐湖山舊識老詩人。」跋云「茝林中丞老前輩大人﹐自出守至開府﹐常往來吳越間。今忻嗣敬叔太守﹐又以一麾蒞浙﹐迎養公於西泠。公遊興仍豪﹐吟情更健﹐此行眞與湖山重締夙緣矣。昨書來索楹帖﹐以則徐前書有『二千石』﹑『八十翁』對語﹐囑廣其意爲長聯﹐並欲識其緣起。憶公昔歷封圻﹐距守郡時才一紀耳。今懸車數載後﹐復以兒郎作郡﹐就養於六橋﹑三竺間﹐此福幾生修得。若他日再見封圻之歷﹐承此衣缽之傳﹐豈不更爲盛事﹖敬叔勉乎哉。道光丁未人日﹐同裏館侍生林則徐識於靑門節署﹐時年六十有三。」

少穆由西域賜還後﹐先權陜甘總制﹐旋撫關中﹐綏輯番民﹐筦理捐務。公私具舉﹐歡頌載途﹐而不知其三年塞上開墾屯田﹐厥功尢偉。以逐臣而猶爲民爲國﹐豈復是尋常報稱之情。近𨿽因病陳情﹐行將感激復出﹐且聞已飭哲嗣楫之編修還朝供職﹐其爲心存君國﹐實遠邇所同欽。適承公以長聯寄贈﹐不揣固陋﹐亦勉成數語報之﹐𨿽不足以揄揚盛美﹐而情往似贈﹐興來如答﹐亦聊紀一時翰墨緣也。句云「麟閣待勞臣﹐最難西域生還﹐萬頃開荒成偉績﹔鳳池詒令子﹐喜聽東山復起﹐一門濟美報淸時。」按﹐此聯書就緘寄關中﹐適公已擢移滇黔總制﹐未知得達與否﹐而公所惠寄之聯﹐則早已裝治完美﹐懸諸杭州三橋址新宅中﹐眾目快瞻﹐且膾炙人口矣。雲臺師壽聯

英夷之不犯揚州﹐京師士大夫以雲臺閣老之居邗江比漢鄭康成之居髙密﹐而以英夷比黃巾之保鄭公鄕也。逾年值八十壽辰﹐恭蒙賜壽﹐彭春農學士以楹聯寄賀云「新恩又見臨裴野﹔近事爭傳保鄭鄕」。卽指此事。但都轉壽聯

英夷初犯邗江﹐揚郡人家已紛紛逃竄﹐賴但云湖都轉竭力防堵﹐加意撫循﹐不一月卽各安其居﹐揚人甚徳之。值都轉九月誕辰﹐各制楹帖﹐以其致頌禱之忱。然語或過當﹐甚有以郭汾陽﹑李西平爲比者﹐則擬於不倫矣。惟雲臺師撰七字聯云「菊花潭里人同壽﹔揚子江頭海不波。」落落大方﹐恰如身分﹐不能不推爲大手筆也。兪陶泉都轉

閒與兩淮鹺商談歷任都轉之賢﹐以李秬軒爲第一。鄒公眉觀察曰「秬軒之淸操亮節﹐誠不可階﹐然有守而兼有爲者﹐終推平羅兪陶泉徳淵一人而已。」憶陶文毅公擎理淮鹺之始﹐都轉屢不得其人﹐手書令余切實舉薦。余卽以陶泉應。蓋陶泉令長洲﹑守蘇州﹐實心實政﹐皆余所目擊心儀者也。時陶泉方守金陵﹐聞信力辭。文毅以余手書示之﹐陶泉語塞。聞陶泉初到揚時﹐運庫並無餘積﹐次年遂有三百萬之儲。此席擁東南財賦之雄﹐冠蓋往來﹐每多觖望﹐謗議叢興。自陶泉蒞任後﹐攺弦更張﹐洗手奉職﹐而裒多益寡﹐稱物平施﹐亦無不各得分願者。惜其用心太苦﹐精力驟衰﹐位不稱才﹐年不副徳﹐論者傷之。余在蘭州藩署﹐忽接陶泉之訃﹐爲之涕如綆縻。適其孤以急信懇余轉遞平羅﹐余手揮一聯寄挽之云「殫心力以報所知﹐一代長才出甘隴﹔處脂膏而不自潤﹐千秋遺愛滿邗江。」素聞賀耦庚督部言﹐陶泉無所不知﹐無所不能﹐不謂邊陲乃有此人物。又言陶泉若長管淮鹺﹐可稱得人﹐惜地方上少一好手耳。此聯正隱括其意。今年在揚州﹐聞公眉觀察亦有一聯云「敬以持己﹐恕以接物﹐一息尙存﹐此志不容少懈﹔生不交利﹐死不屬子﹐九京可作﹐捨公其誰與歸。」出語本朱子﹐對語本《檀弓》﹐則眞足以傳陶泉矣。睢工神

小住袁浦日﹐有一河員來謁﹐意气軒昂﹐語言無忌﹐自言系由衡工投效﹐得官甚速﹐並述彼時有一對句云「捷徑不在終南﹐河水洋洋﹐大有佳處﹔補缺何須吏部﹐睢工衮衮﹐竟開便門。」且言親在睢口工次目擊合龍時﹐實有神助顯應﹐眾目共睹﹐但不知此神何名耳。

《浪迹續談》中散見聯話靈巖山館

過蘇州時﹐有客約余遊靈巖山館﹐余以前遊未暢﹐且欲考悉其顚末﹐因欣然孥舟前往。歷覽久之﹐蓋不過相隔十餘年﹐而門庭已大非昔比矣。按﹐山館卽在靈巖山之陽西施洞下﹐乾隆四十八九年間﹐畢秋帆先生所購築﹐營造之工﹐亭臺之侈﹐凡四﹑五年而始竣﹐計購值及工費不下十萬金。至五十四年三月﹐始將扁額懸掛其頭門﹐曰「靈巖山館」。聯云「花艸舊香溪﹐卜兆千年如待我﹔湖山新畫障﹐臥遊終古定何年。」皆先生自書﹐而語意淒惋﹐識者已慮其不能歌哭於斯矣。二門扁曰「鐘秀靈峯」。乃阿文成公書﹐聯云「蓮嶂千重﹐此日已成云出岫﹔松風十里﹐他年應待鶴歸巢。」自此蟠曲而上﹐至禦書樓﹐皆長松夾路﹐有一門甚宏敞﹐上題「麗燭層霄」四大字﹐是嵇文恭公書。憶昔遊時﹐是處樓上有楠木櫥一具﹐中奉禦筆扁額「福」字及所賜書籍﹑字畫﹑法帖諸件﹐今俱無之。樓下刻紀恩詩及謝恩各疏稿﹐凡八石。由樓後折而東﹐有九曲廊﹐過廊爲張太夫人祠。由祠而上﹐有小亭﹐曰「澄懷觀」。道左有三楹﹐曰「畫船云壑」﹑「三面石壁」﹑「一削千仞」﹐其上卽西施洞也。前有一池﹐水甚淸冽﹐遊魚出沒可數﹐中一聯云「香水濯云根﹐奇石慣延采硯客﹔畫廊垂月地﹐幽花曾照浣紗人。」池上有精舍﹐曰「硯石山房」﹐則劉文淸公書也。嘉慶四年九月﹐忽有旨查抄﹐以營兆地例不入官﹐故此園至今無恙。至嘉慶二十一年﹐始爲虞山蔣相國後人所得。而先生自鎭撫陜西﹑河南﹑山東﹐總制兩湖﹐計二十餘年﹐平泉艸木﹐終未一見。余前遊詩云「靈巖亭館出煙霞﹐占盡中吳景物嘉。聞說主人不曾到﹐邱山華屋可勝嗟。」蓋紀其實也。近年輯《楹聯叢話》﹐前數聯均未及采﹐今始錄得﹐將補入《楹聯三話》﹐則此遊亦不虛矣。繡谷

蘇州閶門內有繡谷園﹐余過吳門時﹐有以《繡谷送春圖捲》來售者﹐恐是仿本﹐且其值過昂﹐因置之。此園嘉慶中爲吾鄕葉曉崖河帥所得﹐後歸餘同年謝椒石觀察﹐又後歸王竹嶼都轉﹐葉﹑謝﹑王皆余至好﹐往來最熟﹐今則不知何姓所居矣。按﹐此宅在國初爲蔣氏舊業﹐偶於土中掘得「繡谷」二大字﹐作八分書﹐遂以名其園。園中亭榭無多﹐而位置有法﹐相傳爲王石谷所修。康熙三十八年己卯﹐尢西堂﹑朱竹垞﹑張匠門﹑惠天牧﹑徐徵齋﹑蔣仙根諸名流﹐曾於此作送春會﹐王石谷﹑楊子鶴爲之圖﹐時沈歸愚尙書年才二十七﹐居末座。乾隆二十四年﹐又有作後己卯送春會者﹐則以尙書爲首座矣。先是蔣氏將售是宅﹐猶豫未決﹐卜於乩筆﹐判一聯云「無可柰何花落去﹐似曾相識燕歸來。」而不解其義。迨歸葉氏﹐而上語應﹐後葉氏轉售於謝氏﹐謝又轉售於王氏﹐而對語亦應。一宅之遷流﹐悉有定數﹐亦奇矣哉﹗郡署楹聯

郡署舊爲建炎駐蹕之區﹐故制度崇宏﹐屋宇委屬﹐爲兩浙十一郡署之冠。惟自外堂以至內廨﹐楹柱無一佳聯畱題﹐豈以前官斯土者﹐皆不屑爲此耶﹖自恭兒蒞任﹐始於東客廳中制一額﹐曰「節儉正直之堂」﹐而於楹柱書「政惟求於民便﹐事皆可與人言」兩語。蓋余初出守荊州時﹐曾書此十二字於客座之旁﹐恭兒至今服膺不釋耳。旣又欲制公堂聯語﹐考昔賢守郡者﹐以王右軍﹑謝康樂爲最著﹐故縣中有王謝祠之建﹐此間山海要區﹐今昔情形頓異﹐有未可以王﹑謝之臥理槪之者﹐余令其隱括此意爲之。越日﹐恭兒卽以擬句呈云「要地寄一麾﹐須常念海山深阻﹔舊堂共千載﹐敢但希王謝風流。」𨿽亦常語﹐而尙質實不浮﹐因卽令其揭諸堂楹﹐以諗觀者。英濟廟楹聯

溫州瑞安門﹐俗呼大南門﹐出城半里許﹐有英濟廟﹐俗呼白馬廟。相傳神爲昭明太子﹐旣無舊碑可考﹐里人亦無能詳其原委者。廟中有潘宗耀楹帖云「白馬溯光儀﹐彩仗霓旌﹐尙振英風昭肸蚃﹔黃麋談故事﹐仁漿義粟﹐長傳闓澤濟嗷鴻」。跋云「英濟廟神靈最著﹐裏俗相傳梁昭明太子拯饑來此﹐時乘白馬﹐故又稱白馬廟」云云。按﹐《郡誌》未載此事﹐前史亦無可徵證﹐昭明何以能來溫拯饑﹐事屬茫昧。惟此聯尙非俗筆﹐適余輯《楹聯三話》﹐到溫州旬餘日﹐偶入廟睹此﹐因附錄之。孫雨入學博云「《續雁蕩山誌》載﹐臥云禪師重建羅漢寺於谷內芙蓉峯下﹐劚地得古石碑﹐髙二尺﹐闊一尺﹐文曰﹕『昭明太子肇基﹐建號昭明禪寺﹐及造寶塔一所﹐以奠溫庥康盛者。大梁大通元年丁未歲上元志。』考《梁書》﹐太子統以中大通三年辛亥四月卒﹐始謚昭明﹐豈有五年之前﹐先有立號刻石之理﹐殊不可解。余謂此碑必好事者所爲。」若此碑果眞﹐則是唐以前所遺﹐當爲東甌第一貞石耳。程浩《雁蕩開山說》﹑李象坤《雁山誌余》並載此事﹐《樂淸縣誌》已辯其誣。永嘉忠義節孝祠楹聯

永嘉縣學之東偏﹐舊有忠義節孝祠﹐嘉慶初爲颶風所圮﹐嘉慶末始重建。朱滄湄觀察文翰爲碑記其事﹐又各爲之楹聯。忠義祠云「近聖人之居﹐容光必照﹔遵海濱而處﹐明徳惟馨。」節孝祠云「兒女盡能之﹐一點熱腸﹐三分血性﹔家庭常事耳﹐察乎天地﹐通乎神明。」餘皆錄入《楹聯三話》中。江心寺門聯

孫雨人學博《永嘉聞見錄》云「江心寺外門舊有聯云﹕『云朝朝朝朝朝朝朝朝散﹐潮長長長長長長長長消。』旁署『宋狀元梅溪王十朋書題』。余謂此等似巧實拙﹐斷非梅溪手筆。卽如聯意﹐亦止須『云朝朝朝散﹐潮長長長消』﹐何煩重疊至八字耶﹖」並引蔡葵圃之言曰「題曰宋﹐曰狀元﹐本人斷無此款式﹐其爲好事者假托無疑。」憶餘四十三年前到此﹐亦曾目擊此聯﹐以其費解﹐笑置之。旋裏後﹐乃知閩縣烏龍江之東山上羅星塔﹐舊有七字聯﹐不知何人所撰﹐其句云「朝朝朝朝朝朝夕﹐長長長長長長消。」過客皆不知所謂。相傳康熙中﹐有一道人到此﹐讀而喜之﹐眾請其說﹐道人笑曰「此山爲海潮來往之區﹐此聯出語第一﹑第二朝字上平聲﹐第三朝字下平聲﹐通作潮字﹐第四朝字下平聲﹐第五朝字上平聲﹐第六朝字又下平聲﹐凡下平聲者﹐皆應作潮字讀﹔對語第一﹑第二長字平聲﹐第三長字上聲﹐第四長字平聲﹐第五長字上聲﹐第六長字又是平聲﹐如此讀之﹐自不煩言而解﹐不過是言潮汐長消而已。」言訖﹐道人遂不見﹐或以爲純陽現身也。按﹐此塔聯與寺聯字句互異﹐其爲仙筆與否﹐不可知﹐而塔聯似較簡明有意趣﹐故余曾錄入《楹聯續話》中。學博言道光壬辰﹐風颶大作﹐此聯吹入江中﹐不知飄流何處。而余今冬重遊﹐則寺門仍有此聯﹐卻無前款﹐後題「章安蔡朝珂重錄」。江心寺樓聯

江心寺樓上﹐楹帖甚多﹐餘同年李芝齡尙書一聯﹐最爲時所傳誦﹐句云「靑山橫郭﹐白水繞城﹐孤嶼大江雙塔院﹔初日芙蓉﹐晚風楊柳﹐一樓千古兩詩人。」此外朱滄湄觀察亦有句云「長與流芳﹐一片當年漧淨土﹔宛然浮玉﹐千秋此處妙髙樓。」亦頗超脫。又樓外小柱上有沈茂才步雲集唐人一聯云「潮平兩岸闊﹔江上數峯靑。」亦尙自然﹐此則聞之孫雨人學博﹐余兩度登樓﹐實皆未見此聯也。按﹐芝齡尙書「初日」﹑「晚風」八字﹐是合謝康樂﹑孟襄陽言之﹐二公皆與孤嶼有關﹐可稱巧合。而徐鐵孫權守榮一聯云「眾山遙對酒﹐孤嶼共題詩。」則直書孟襄陽之句﹐且跋云「書此以實孟樓之名。」是爲小峴先生揚其波﹐殊可不必矣。余前遊有詩而無聯﹐近始補制一聯云「風景不殊﹐四十年餘舊泥爪﹔江山如許﹐二千里外小金焦。」文公祠

江心寺有文公祠﹐祠壁有石刻信國公像﹐爲前巡道秦小峴先生所摹﹐有贊有詩﹐並系以跋﹐跋云「《溫州府誌》及《永嘉縣誌》俱稱﹐徳祐元年﹐公與陸秀夫﹑張世傑在江心寺同立益王﹐非也。《宋史》﹕益王昰﹑信王昺以徳祐二年春同走溫州﹐陸秀夫追及於道﹐張世傑自定海至﹐奉益王爲兵馬都元帥﹐昺副之。是此時公並未在溫﹐無同立益王之事。迨益王入閩﹐公始自髙郵泛海來溫﹐上表益王勸進﹐召至福州﹐拜右丞相﹐攺封信王爲衛王﹐皆徳祐二年事﹐《縣誌》稱徳祐元年亦誤。」案﹐此跋似未深考﹐今府﹑縣兩志並無文天祥同立益王之文﹐且俱明標徳祐二年﹐不知小峴先生何所據而云然也。小峴先生有一聯云「杜宇聲寒﹐柴市一腔畱熱血﹔梅花夢斷﹐甌江千載泣忠魂。」頗工麗﹐然尙不如彭淸典聯云「孤嶼有鄰﹐喜得卓公稱後死﹔嚴陵在望﹐直呼臯羽哭先生。」尢爲警切矣。又有一長聯云「久要不忘平生之言﹐古誼若龜鑑﹐忠肝若鐵石﹔敢問何謂浩然之气﹐在地爲河嶽﹐經天爲日星。」初聞此聯語﹐極爲嘆賞﹐而不知何人所制﹐今乃知爲李石農師所題。蓋信國大魁日﹐出王伯厚之門﹐「古誼」二句﹐卽其卷中評語﹐不獨忠肝鐵石﹐信國果踐斯言﹐而伯厚之具眼知人﹐亦爲龜鑑矣﹐此吾師所謂久要不忘也。若非稽此故實﹐鮮不疑上聯所作爲何語耳。卓公祠

文公祠之旁爲卓公祠﹐祀前明戶部侍郎卓忠毅公敬﹐從前紀載各書﹐率稱卓忠貞祠﹐實沿誤也。公舊有祠﹐前明中葉﹐奉詔建在郡城南隅﹐湫隘不可理。萬曆間﹐郡守衛承芳始移建於江心寺文公祠之右。歲久傾圮﹐我朝康熙中﹐郡人陳孝廉振麟倡捐重修。乾隆丙子﹐督學使者吾閩雷翠庭先生鋐﹐復率永嘉崔邑侯錫重修。甲午﹐曾邑侯惟亦從事焉。顧規制稍狹﹐祠中名流牓聯及過客題詠﹐少所槪見﹐視文公祠喧寂迥異﹐爲之怒然。按﹐史傳載建文初﹐忠毅嘗密疏言「燕王雄才大略﹐酷類髙帝。北平形勝地﹐金﹑元所由興。今宜徙封南昌﹐萬一有變﹐亦易控制。」疏入﹐召問﹐叩首曰「臣所言﹐天下至計﹐願陛下察之。」帝默然﹐事竟寢。燕王卽位﹐責以建議徙封﹐離間骨肉﹐然猶憐其才﹐命系獄。姚廣孝故與有隙﹐進曰﹔「敬之言誠見用﹐上詎有今日乎﹖」成祖不得已﹐斬之﹐且夷三族﹐慨然曰「國家養士三十年﹐惟得一卓敬耳。」焦弱侯竑作《祠記》﹐敍述獨詳備﹐所當鐫之祠壁者也。祠中有舊聯二﹐頗沈著﹐一云「祠接謝亭﹐亦有文章驚海內﹔忠符信國﹐並懸肝膽照江心。」系雷翠庭先生所題。一云「瀝悃陳謨拒不庸﹐遂使姦邪誤國﹔捐軀赴難同一死﹐卻教溝瀆無顏。」系諸城竇東臯先生光鼐所題。翠庭先生又有一扁云「忠炳幾先。」亦極警切。名人手筆﹐故自不同。余亦思學制一聯﹐而屢不就﹐漫綴一詩云「湛族當年淚不收﹐江心遺廟尙千秋。敢言養士眞收報﹐恨不移封作隱憂。末路可憐病遭虎﹐故山應悔錯騎牛。革除舊事誰相理﹐賴有天朝謚典優。」潘檉

《永嘉縣誌﹣﹣經籍門》載潘檉《轉庵集》一卷﹐《文苑門》有傳。按﹐《梅磵詩話》云「永嘉潘檉﹐字徳久﹐號轉庵。水心先生序其詩集﹐言徳久年十五六﹐詩律已就﹐永嘉言詩﹐皆本徳久。讀書評文﹐得古人深處。舉進士不中第﹐用父賞授右職﹐爲閤門舍人。題釣臺一聯云﹕『但得諸公依日月﹔不妨老子臥林邱。』爲人傳誦。」按﹐此聯余輯入《楹聯三話》﹐其實是一七律之頸聯﹐今載《瀛奎律髓》中。詩云「蟬冠未必似羊裘﹐出處當時已熟籌。但得諸公依日月﹐不妨老子臥林邱。」此前四句﹐𨿽常語﹐而卻旋轉自如﹐後四句則平率矣。詩派𨿽開四靈之先﹐其工力實不相上下也。張園楹聯

溫州城中有三園﹐皆足供士大夫遊宴之所。在西爲陳園﹐曲徑通幽﹐臺榭錯出﹐聊堪小憩。陳園之南爲曾園﹐則水木明瑟﹐亭館鮮妍﹐遠出陳園之右。其所編桂屏﹐所築水檻﹐尢具匠心﹐爲他園林所未見﹐思以兩詩紀其勝﹐尙未能成章也。在東爲張園﹐緊貼積谷山下。按《太平寰宇記》言﹐謝公池在積谷山之東﹐積谷山卽今東山﹐則謝池舊址﹐似卽在此山之左近﹐故張鑑湖觀察亦就此地辟園起樓﹐以存其意﹐而屬蔡生甫學士書「池上樓」三字爲樓匾。樓之左爲鶴舫﹐並水依山﹐最爲幽勝﹐余屢遊宴其中。山卽東山之麓﹐水卽城下之濠﹐實爲城中第一勝區﹐因撰一柱聯云「面壁拓幽居﹐一角永嘉好山水﹔築樓存古意﹐千秋康樂舊池塘。」戲彩亭聯

溫州郡署﹐寓眷屬於三堂﹐庭院極寬敞﹐相宅者皆嫌其不聚气﹐必於前廊構一亭子﹐以收束之﹐且可藉爲歲時演劇之所。恭兒題亭扁曰「戲彩」﹐跋云「宋溫州通判趙屼﹐迎養其父淸獻公於倅廳﹐構戲彩堂﹐當時傳爲盛事﹐東坡﹑潁濱皆有詩﹐已詳第二卷

今資政公亦就養郡齋﹐而玆亭適成﹐因以名之。」並請余撰爲楹聯﹐余亦卽用此事題柱云「舞彩又成亭﹐故事遠慚淸獻徳﹔逢場憑作戲﹐正聲合補廣微詩。」時次兒丁辰﹐由內閣請假南來省視﹐亦於亭角附題一聯云「勝地許循陔﹐成玆樂事﹔齊心殷舞彩﹐讓爾先聲。」跋云「敬叔弟屬撰亭聯﹐因答其意付之。」亦可謂一時佳話矣。

《浪迹三談》中散見聯話戲彩亭詩事

戲彩亭仿戲彩堂而作﹐不過爲歲時觴詠之所﹐自趙蓉肪學使張之以詩﹐而賡唱始盛﹐阮儀徵師相復寵之以序﹐而題贈愈多。余因思輯爲《戲彩亭詩事》﹐以存其槪﹐而遠近投寄者﹐一時尙未能齊來﹐付梓尙需時日。因先錄趙學使詩並儀徵師相序﹐先與眾共讀之﹐以備緣起雲﹕「攬勝題詩徧浙東﹐安輿到處興何窮﹗宦遊最好永嘉郡﹐頤養直過淸獻公。藤杖吟云身自健﹐荔鄕隔嶺路原通。從來仙福能兼少﹐況有髙文邁古風。」跋云「前輩茝林中丞﹐就養令嗣敬叔太守權甌篆署中﹐人謂與北宋趙淸獻公就養甌倅事相類。竊以公封圻碩望﹐退歸後流覽山川﹐著述益富﹐今官舍近接珂鄕﹐且彩服承歡﹐同探雁蕩龍湫之勝﹐君身自有仙骨﹐繞膝況皆詩人﹐揆之趙淸獻之戲彩堂﹐恐未必如此美備也。因次蘇潁濱韻﹐錄呈大教﹐聊以志傾慕之忱云爾。」余卽日依韻和答云「兩度趨承越海東﹐客懷離緒共何窮﹖最難勝地逢宗匠﹐無補淸時是寓公。勝賞詩連春艸後﹐公兩度臨甌皆在深春之月健探路未石門通。連日議尋石門舊址﹐以未得路徑﹐不果往遊山更鼓登臨興﹐直駕龍湫最上風。公前遊雁蕩﹐以陰雨未登大龍湫﹐願此遊補之」學使臨發之前一日﹐余召菊部飲餞於戲彩亭﹐學使復疊前韻相贈云「堂名戲彩紀甌東﹐盛會重開興不窮。賢守承歡過趙倅﹐髙齋投句愧蘇公。東坡有《贈趙閱道髙齋》詩﹐並繼子由贈戲彩堂句遊山未許云偕訪﹐公去春遊雁蕩﹐余以案臨臺郡先行﹐未克同往觀瀑今看徑可通。去春將至大龍湫﹐以雨水﹐自崖而返﹐今擬補遊也兩度招邀聆麈論﹐且欣弦管坐春風。」跋云「茝林前輩就養東甌﹐與趙淸獻公事相類﹐而福且過之。因次潁濱韻奉贈﹐猥承賜和﹐兼蒙招集戲彩亭﹐仰仙福之能兼﹐感情文之交至﹐用疊前韻賦謝﹐以志盛會幸逢云爾。」案﹐此詩亦書扇以贈﹐並蒙集禊帖字畱題一聯云「山水林亭﹐自得淸趣﹔管弦觴詠﹐以娛大年。」次日﹐余復次韻奉答云「轉眼鴻飛西復東﹐匆匆握晤意何窮﹗戲場欣看老萊子﹐是日菊部正演老萊子故事詩事須追康樂公。學使屬同人齊和此詩將相連茵九斗肅﹐是日葉容齋總戎亦在座﹐溫郡山形如九斗﹐因名雲煙落紙百蠻通。學使瀕發﹐尙手揮楹聯百十幅分贈賓僚不倦一亭從此增聲價﹐畱與輶軒采越風。」越月﹐承儀徵師相寄序云「宋元丰間﹐三衢趙屼倅溫州﹐迎其父淸獻公侍養倅署﹐構戲彩堂﹐一時艷稱其事﹐東坡﹑潁濱二先生並有詩。後七百餘年而福州梁敬叔太守權溫篆﹐其尊甫茞林中丞亦就養郡齋﹐太守援淸獻故事﹐構戲彩亭署中﹐以爲歲時觴詠之所﹐中丞顧而樂之。道光間﹐昆明趙蓉舫學使按試東甌。學使與中丞舊相善﹐遂以詩相酬答﹐一時歌詠之歡﹐賓朋之盛﹐浙東人士播爲美談。中丞因摭成《戲彩亭詩事》一本寄余﹐屬以數語張之。竊謂中丞之撫吳也﹐恩惠浹於吾鄕﹐至今熟在人口。其撫粵西五年﹐控制得宜﹐桴鼓無警﹐余曾手制楹聯贈之云﹕『江鄕仁惠傳荒政﹔嶺表恩威播外夷。』綜前後宦績﹐其與忠獻之帥蜀﹐將毋同。今敬叔𨿽初登仕途﹐才望已不在趙屼下﹐古今人何嘗不相及哉﹖信乎蓉舫學使之言﹐恐當日淸獻之戲彩堂﹐不能如斯之美備也。余老衰﹐久不作詩﹐而樂述其事﹐因卽列其緣起﹐以復中丞﹐爲當代之服官者勸﹐且爲後之續東甌志乘者有所考焉。道光己酉春日﹐揚州八十六老人學愚弟阮元書。」說鈴冥報錄一則

杭州貢生沈自玉﹐名鼎新﹐寓淳祐橋相國寺。壬辰夏五月﹐因病後答拜一友﹐登吳山過勞﹐踉蹌歸臥﹐卽時若气絕者。自玉爾時覺身輕舉﹐如在半空﹐魂隨上下﹐歷境冥渺﹐四顧茫茫﹐行百里而遙至一大野。更轉道左﹐見紅墻粉界﹐碧瓦朱門﹐有一童子前導。再進百步﹐則殿宇隆崇﹐延袤數十里。重門洞開﹐兩廊廡俱署十三省﹐各省各有府﹐府各有縣。其往來奔走者﹐皆靑衣絳袍﹐手各執簿﹐雜遝排擁﹐幾不能前。每到一門﹐則有數十力士﹐執戈揚盾﹐攔阻猙獰﹐細詰之童子﹐曰「此武林善士沈鼎新也。」遂從交戟下俯躬而入。第一門榜曰「乾坤一照」﹐見金碧輝煌﹐異香從空中來。又進一門﹐其聯曰「輪回生死地﹔人鬼去來關。」入內陰森閃赫﹐不敢仰視。﹝下略﹞神童對

《七修類稿》載金茂之言「雲貴間人﹐絕不知詩﹐偶遇一秀才﹐試之以對﹐時值暮春﹐曰﹕『馬踏紅塵風力軟。』果無能對者。余偶思古詩『雞鳴紫陌曙光寒』﹐豈非天生對乎﹖又有『乾坤聖世空搔首』句﹐久未有對﹐或對以『雲雨巫山枉斷腸』。又課徒云『人間自古無仙骨﹔池上於今有鳳毛。』皆舊詩今對﹐天生而成。」余謂此等出句﹐本非成語﹐安知非先拈對句﹐而彊就之乎﹖又載﹕何仲默入場時﹐最少﹐其兄背以進之﹐禦史出一對云「弟騎兄作馬。」遂應曰「子證父攘羊。」又閣老袁元峯十歲時﹐縣審裏役於淸道觀﹐隨父至觀﹐縣喚問﹕「何家兒﹐曾習對乎﹖」時有雙鶴飛鳴﹐縣曰「三淸殿上飛雙鶴。」袁應聲曰「五色雲中駕六龍。」復語之曰「投子四方開六面。」袁應聲曰「丈夫一徳貫三才。」此庶可爲神童對乎﹖都天廟聯

過京口日﹐聞都天廟會甚盛﹐蓋數十年來所未有﹐因停棹兩日﹐憑篷窗縱觀之。至邗上﹐爲雲臺師述之﹐及師爲言甲辰年新修廟時﹐鄕人請制楹聯﹐因手書付之曰「顏許同名﹐唐代人倫維气類﹔李韓論定﹐熙朝廟貌屹江淮。」當時姦臣曾勸睢陽以天道﹐公罵曰「汝不識人倫﹐焉知天道﹗」此人倫二字所本﹐語頗沈著﹐且人倫﹑廟貌二字皆雙聲也。按此當補入《楹聯續話》﹐謹先記於此。

