吳下諺聯

﹝淸﹞王有光著

●目錄

序

卷一啟目正目一

啟目

開盤笑

回味甜

十樣錦

百醜圖

步步髙

只只好

正目一

陰陽

雲雨

東西

大細

喫醋

扒灰

走東路

吸西風

車夫子

船家長

攝土地

唗將軍

喫白食

受淸齋

大鼻頭

小耳垜

死幹證

活招牌

十八變

五百年

一相情願

五分財香

牽牛下井

放虎歸山

與你何干

捨伊不得

推下爿磨

趁木排船

豎頭縱牲

有眼瞎子

螞蟻打拱

曲唱歌

虎頭上捉虱

貓口裏挖鰍

勢敗奴欺主

神衰鬼弄人

合活養性命

傍早做人家

鐘馗捉小鬼

羅漢請彌陀

眼饑肚裏飽

嘴硬骨頭酥

無梨不成蜜

有麝自然香

熱气換冷气

大虫欺小虫

罔話三千年

橫飽六十日

獅子滚繡球

■﹝犭或﹞猻戴面袋

描金石卵子

黑漆皮燈籠

天下有空靑

世間無難事

孔夫子不賴學

張天師被鬼迷

出賣風雲雷雨

不知天地人和

豬也糊木也糊

你嘰呱我嘰呱

黃狼■﹝錄﹞雞棚上

白狗趕羊騊裏

目下一言爲定

後來三子送終

拳拳在壁角裏

還還家門前過

是這鳥叫這聲

做此官行此禮

小船傍大船邊

來字作去字話

卷二正目二

正目二

有話便長無話短

爲人容易做人難

上有橫梁下有檻

前無宿店後無村

人生何處不相逢

善惡到頭終有報

陰地弗如心地好

家花不比野花香

瓦罐不離井上破

巧妻常伴拙夫眠

金汁澆在茅柴地

石膏點就豆腐漿

不結子花休要種

動人情處未曾描

帶累鄕鄰喫薄粥

攛掇老爺煨砂鍋

遇飲酒時須飲酒

得饒人處且饒人

自家有病自家知

當世做人當世現

屋檐水滴三分雨

宰相家人七品官

牡丹不帶娘家土

好女不著嫁時衣

𨿽然喫飯分髙下

因爲燒香惹禍殃

今日不知明日事

前船就是後船崖

龜頭有痣終須髮

靴裏無襪自得知

銅錢眼內穿觔斗

螺螄殼裏做道場

羊去喫艸鵝去趕

雞來討債鴨來愁

老鼠打頭豬打末

鴉鳴何少鵲何多

三畝棉花三畝稻

一寸光陰一寸金

詩經易經各自一經

千賣萬賣折本不賣

人人有面樹樹有皮

頭頭不了賬賬不淸

牛喫糞澆羊喫火燒

豬困長肉人困賣屋

殺人場上有偸刀賊

棺材頭邊無咒死鬼

拚得自己贏得他人

殺得窮漢做得富戶

醜媳婦要見公婆面

熱心人招攬事非多

天要落雨娘要嫁人

窮不讀書富不教學

秋前拔稗彊如放債

小暑種秧止好了糧

人直不富港直不深

男大須婚女大須嫁

黑眼烏珠見了白銅錢

喫生人頭不怕血鮏气

靑茄子落坑缸半爿俏

螺螄殼打泥墻一堆松

棺材內伸出手來死要

鄕下人不識■﹝髟上害下﹞癧頭醜

雨打上元燈云掩中秋月

藥醫不死病佛度有緣人

忠臣不怕死怕死不忠臣

喫力弗賺錢賺錢弗喫力

養媳婦做媒人自身難保

老和尙看狗練我不如他

止顧羊卵子弗顧羊性命

單見雞喫水不見雞撒尿

秀才不出門能知天下事

師姑趁夜載來去沒得閒

黃昏不上宅半夜偸弗著

淸明不拆絮到老沒成器

打殺人償命騙殺人弗償命

一鋤頭動土兩鋤頭也動土

寶劍贈與烈士紅粉贈與佳人

忠臣不事二主節婦不事兩夫

松江淸水糞勝如上海鐵搭坌

陽山萬丈髙止比穹窿半截腰

卷三續目

續目

夏至弗要種秧冬至弗要望娘

無寃不成夫婦無債不成父子

道是無棺材一交跌殺馬槽內

聞得雞好賣連夜磨的鴨嘴尖

揚子江內吹嗩吶那哩那哩

老道士前搖響鈴不當不當

萬事畱人情後來好相見

一著不到處滿盤多是空

易求無價寶難得有心郎

要知山下路須問過來人

讀書造化不讀書告化

要錢典史不要錢禦史

天知地知你知我知

娘好囡好秧好稻好

朝霞夜霞無水煎茶

爺有娘有也要開口

閻羅王撞著對面鬼

仵作子幫襯活死人

百年難遇歲朝春

三世修來同一宿

有意種花花不發

雙手招郎郎弗來

紗帽底下無窮漢

紡車頭上出黃金

無事不登三寶地

有錢弗買半年閒

霧露不收就是雨

胡椒弗辣再加姜

東手接錢西手送

南天落雨北天晴

搓搓團圞揑揑扁

薄薄匕來淺淺鋪

有錢常記無錢日

去任榮逾到任時

隔夜飽只是飽

教你修不肯修

尿出狗家家有

螢火虫夜夜紅

犬有義而可養

蛇無頭而不行

幹千年濕千年

油一路水一路

張待詔買爺叫

黃伯勞喫娘鳥

告化的孟嘗君

暗洞裏諸葛亮

各人所好不同

天下未嘗無對

天地君親師

嫖賭喫著考

馱重不馱輕

鵝進弗鵝出

坑缸前土地

座臺上鄕紳

一身兼作僕

到處便爲家

筆管裏煨鰍

牀底下摸蚌

地獄在陽間

好佛住後殿

山中宰相

海外奇談

百里諸侯

一身財主

舉監生員

風雨雪落

不圖人身

眞當狗品

孟婆湯

東坡肉

過時風

一國儉

破頭先

隙裏會

坍黃

嗆白

搨八

來三

上任

發財

有餘

且住

卷四末目

末目

添湯

施粥

爬灰

滴血

小死

長生

嘔心血

磨日光

四腮鱸

獨腳虎

目無難事

家有賢妻

靑黃不接

黑白分明

明星照爛地

烏雲接日頭

虫鉆木土地

狗咬呂洞賓

打水魚頭痛

做賊人心虛

眼睛紅盼盼

肚腸白條條

腳跟弗著地

臀哪先出門

圖準不圖審

擔遲弗擔差

荒田一熟稻

人命兩家窮

童生宰相之苗

醜婦良家之寶

小狗銜大屙練

家鬼合野傷亡

引狗不得上眠

責人惟恐不讓

打蛇打在七寸

送佛送到西天

酒中不語眞君子

朝裏無人莫做官

寒露開花不結子

端陽有雨是丰年

喫諸對門謝隔壁

丟了黃金抱碌磚

心花不在五臟上

生血落來牙齒裏

雌雞雄鴨短頭布

快刀熱水漧手巾

晃閃催雷雷催雨

土地喫雞雞喫虫

張公養鳥死多活少

■﹝犭或﹞猻種樹弗了不住

小囝喫蘿卜逐橛剝

和尙無頭髮樂得推

船底下無水怎推扳

被頭裏做事終曉得

有利無利看三个十二

菜油麻油尋一件頭由

老壽星喫砒霜活厭了

閻羅王開飯店鬼弗來

東到喫羊頭西到喫豬頭

死人臭一里活人臭千里

終日裏望望望至水裏去

踏板上困困困到牀上來

告化子逃走■﹝犭或﹞猻就無戲唱

六月內凍殺湖羊話也情長

來得早洗頭湯來得遲洗渾湯

淸明前掛金錢淸明後掛銅錢

●序

《吳下諺聯》者﹐吾曾大父北莊府君博采諺語﹐詳加注釋以成者也。是書參詩史遺意﹐以美刺寓勸懲﹐發人深省。先以俗語開講﹐較勸善書更容易親近﹐實足備醒世格言一則。刻自嘉慶庚辰﹐流傳頗廣﹐至今垂五十餘年。咸豐庚申之劫﹐老鐵山莊舊居遭兵火﹐幸家祠剩後廊半間﹐得與文稿等板俱存。旋運海濱寓捨﹐止失十版﹐余獲終葆不廢﹐想此中自有道理。時先伯父彥亭府君欲謀梓各種遺書﹐並補殘缺﹐惜未逮﹐臨歿猶切囑之。勛輩自奉遺命﹐八易星霜﹐今余兄弟勉資補刊﹐以成完璧﹐稍釋不忘前人之意於萬一云爾。

同治十二年癸酉閏月﹐曾孫之勛﹑愼容謹識。

●吳下諺聯卷一啟目正目一

啟目

正目一

○啟目

開盤笑

回味甜

十樣錦

百醜圖

步步髙

只只好

△開盤笑

吳下婚禮﹐聘時裝潢和合二仙入盤。主人啟盒﹐瞥見歡天喜地﹐諺稱開盤笑。昔人謂小試作文﹐開講落題﹐貴有生趣動人﹐亦以開盤笑擬之。竊見輯書者﹐先序文﹐次凡例﹐繼之以目錄﹐正文未入﹐閱者色倦矣。僕集諺語﹐一標目卽足解頤﹐是爲「開盤笑」。

△回味甜

文章最忌一層頭﹐《毛詩》賦﹑興﹑比﹐豈一覽可盡。立說者須引人入勝﹐如食靑子﹐始而澀口﹐繼如嚼蠟﹐後且回甘﹐名之曰諫果。言者無罪﹐聞者足以戒也。僕注釋諺語﹐使街談巷議﹐多作格言﹐是爲「回味甜」。

△十樣錦

錦﹐物之美者。質則一而文不同﹐故取十樣之數。收冰蠶之繭﹐繅以抽絲﹔入銀漢之機﹐績而成匹。朱綠玄黃﹐考工掌其染采﹔鉤邊續衽﹐匠巧制之爲章。摻摻然出天孫之手﹐一幅雲霞﹔燦燦乎回蘇蕙之文﹐十年血淚。寶石堪支﹐望昭回於牛女﹔金鍼得度﹐看繡出之鴛鴦。擬之曰「十樣錦」﹐集中嘉言懿行似之。

△百醜圖

天下最難遮者﹐醜也。惡惡欲短﹐何以爲之圖乎﹖然公道自在人心﹐直筆難狥世故。學士褆躬﹐懲微瑕於三復﹔將軍立志﹐欲遺臭於萬年。此造物之不齊﹐亦生人之異趣。東家施畱貽嫫姆﹐屈素封步武登徒。婁豬遺調﹐唐宮點雙陸之籌﹔銅局先聲﹐魏國泣同舟之釣。梁上是何君子﹐墦間若此良人。羞婦難作買臣妻﹐老臣去守余闕墓。廿二史從何說起﹐十八獄苦不勝言。擬之曰「百醜圖」﹐集中含譏寓諷者似之。

△步步髙

曰諺﹐則字或參差﹔曰聯﹐則文必齊截。本集自二字起﹐至三字四字五六字﹐計至十二字止﹐由少而多﹐自短而長﹐挨次錄之﹐若歷階然﹐故曰「步步髙」。

△只只好

文曰篇﹐詩曰首﹐歌曲曰只。諺﹐歌曲類也﹐亦曰只。素史氏錄而注焉﹐俗者雅之﹐腐者新之﹐有典實者考核之。俾披閱之下﹐莊者取其醇正﹐諧者賞其風流﹐各適其可﹐故曰「只只好」。如不以爲然﹐請看正文全目。

○正目一

陰陽

雲雨

東西

大細

喫醋

扒灰

走東路

吸西風

車夫子

船家長

攝土地

唗將軍

喫白食

受淸齋

大鼻頭

小耳垜

死幹證

活招牌

十八變

五百年

一相情願

五分財香

牽牛下井

放虎歸山

與你何干

捨伊不得

推下爿磨

趁木排船

豎頭縱牲

有眼瞎子

螞蟻打拱

曲唱歌

虎頭上捉虱

貓口裏挖鰍

勢敗奴欺主

神衰鬼弄人

合活養性命

傍早做人家

鐘馗捉小鬼

羅漢請彌陀

眼饑肚裏飽

嘴硬骨頭酥

無梨不成蜜

有麝自然香

熱气換冷气

大虫欺小虫

罔話三千年

橫飽六十日

獅子滚繡球

■﹝犭或﹞猻戴面袋

描金石卵子

黑漆皮燈籠

天下有空靑

世間無難事

孔夫子不賴學

張天師被鬼迷

出賣風雲雷雨

不知天地人和

豬也糊木也糊

你嘰呱我嘰呱

黃狼■﹝錄﹞雞棚上

白狗趕羊騊裏

目下一言爲定

後來三子送終

拳拳在壁角裏

還還家門前過

是這鳥叫這聲

做此官行此禮

小船傍大船邊

來字作去字話

△陰陽

陽大陰小﹐陽男陰女﹐陽君子陰小人﹐似應陽先陰後。乃聖經賢傳﹐下至諺語﹐皆曰陰陽﹐不曰陽陰。何也﹖按此義本於《易》書﹐乾上坤下爲《否》﹐坤上干下爲《泰》﹐曰陰陽者﹐從《泰》象也。

△雲雨

大禹治水﹐至瞿塘﹐帝女瑤姬助之﹐以告成功。瑤姬卽雲華夫人﹐封於巫山。其神或爲輕雲﹐或爲霏雨﹐或爲遊龍﹐或爲翔鶴﹐旣爲石﹐復爲人。是雲雨者﹐變化無方之謂。宋玉作賦﹐「朝爲行雲﹐暮爲行雨」。後人襲訛﹐竟作男女交媾解﹐譔入淫詞穢史﹐眞百劫不超升者也。

△東西

問人何物曰恁東西。東屬木﹐西屬金﹐皆有質之物。物不外五行﹐南方火﹐北方水﹐不待問而可知矣。故不曰南北﹐而曰東西。此說本《堅瓠集》。但吳﹑越傳奇﹐文種獻美人二﹐大宰稱爲活東西﹐意似未合。素史氏曰﹕是二美者﹐一名秋紅﹐一名春艷﹐亦仍金木之義。

△大細

子女多者﹐統言大男小女﹐畢竟貴男賤女之意多﹐一似大屬男小屬女者。自錢塘妓女蘇小小名噪一時﹐後之稱兒女者﹐諱大小而曰大細。

△喫醋

妻妾相妒﹐謂之喫醋。蓋人家醋甕不可有二﹐有二必壞其一﹐兩不相容之意。喫者﹐含也。不相容而莫可明言﹐故含之也。或曰「酒坊醋以廿甕計﹐醋坊醋以百甕計﹐何不相害﹖」素史氏曰﹕此生業也。固然無足怪。如勾欄院妓﹐來者不拒﹐正多多益善。

△扒灰

翁私其媳﹐俗稱扒灰。鮮知其義。按昔有神廟﹐香火特盛﹐錫箔鏹焚鑪中﹐灰積日多﹐淘出其錫﹐市得厚利。廟鄰知之﹐扒取其灰﹐盜淘其錫以爲常。扒灰﹐偸錫也。錫﹑媳同音﹐以爲隱語。

△走東路

西天佛國﹐淸淨眞誠﹔東土眾生﹐姦狡百出。於是佛說度化眾生﹐議何佛東行。諸佛瞑目打坐﹐坐前各置一鐵樹﹐以先開花者往。如來面前一株﹐夜半先開﹐達摩祖師現出三昧神光﹐化出空中神手﹐取面前未開之樹﹐與如來交換。令揭諦神擊淸磬一聲﹐佛眼齊開﹐見達摩前鐵樹﹐花放滿足﹐奕奕有光﹐天香繚繞﹐是該達摩啟教東方。如來謂達摩曰「可憐眾生﹐百刧難度。速離西方﹐快走東路。」今不滿其人而願其速行者﹐多作此語。

△吸西風

諷人無飯喫﹐稱爲吸西風。風不可當飯﹐何取乎風﹖風如可當飯﹐何獨取乎西﹖蓋小東大東﹐杼柚已空。維南有箕﹐無簸無揚。維北有斗﹐無酒無漿。何處容得一無生計之人長噓短吸。惟西伯昌善養百姓五畝宅百畝田﹐母雞母彘﹐數口無饑。流風猶在﹐於此一吸﹐可得三日飽。

△車夫子

夫子﹐師長之稱﹐豈可加之推車者。古有扶輪﹐今有扶轎等稱謂﹐應作車扶子﹐夫字不當如字讀。

△船家長

家長﹐尊親之詞﹐豈得加之操舟者。坐船之人稱搖船之人爲家長﹐有是理乎﹖按家字乃駕字之悞﹐長字乃掌字之訛﹐言掌管駕船人也。此爲船駕掌。

△攝土地

土地﹐當境之神﹐隨地皆有。急而求之﹐圖其佑之。欲其必來﹐又恐其不來﹐故用攝字。攝﹐道家威令﹐用飭百神者。

△唗將軍

此象局刧語也。不用掩襲﹐明告之曰「捉將軍」。或曰「捉」作「唗」﹐喝聲也。所以壯我軍容﹐挫彼敵志。攝土地是貪心萌﹔唗將軍是殺機動。

△喫白食

白食﹐卽《毛詩》所詠素餐。今作欺詐人財物解﹐悞也。孟子謂安富尊榮﹑孝弟忠信等功效﹐乃不素餐。素史氏更進一解﹕不但有益於世爲不素﹔卽益於世﹐亦是日間不作一善事﹐不增一學問﹐不發一好議論﹐便是素餐。一日如是﹐虛度一日﹔一年如是﹐虛度一年。素餐孰大於是。卽日取諸宮中而喫之﹐亦是白食。

△受淸齋

齋之爲言齊也。潔其心志﹐肅其身體﹐絕嗜欲﹐謹飲食﹐不容畱一點塵思﹐是爲淸齋﹐乃動心忍性功夫。一日齋期如是﹐前後推廣﹐莊敬日彊﹐偶一懈弛﹐後此齋期又至矣。便是淸明在躬﹐志气如神﹐今人以枯槁飲食備嘗困苦爲受淸齋﹐悞矣。不飲酒﹐不茹葷﹐而憧擾於心﹐庸得謂淸乎﹖受如受戒之受﹐臨上質旁﹐如有稟命。不然﹐卽日在黃虀淡飯中﹐亦獲罪於天﹐無所禱也。

△大鼻頭

禹會諸侯於塗山﹐防風氏後至﹐戮之。其骨一節專車﹐劓其鼻﹐人不能提挈﹐以肩輿隨徇﹐諸侯皆驚。昔有家未淸白而掩蓋遊庠者﹐送學時頗有矜色﹐滑稽子援防風氏輿鼻諷焉。

△小耳垜

今人以細人之言爲小耳垜說話﹐若曰此足以小吾之耳垜者也。昔漢昭烈﹐呂奉先呼爲「大耳兒﹐可記轅門射戟乎﹖」先主若爲不聞也者﹐眞大耳也。今聽人一言輙爲色動﹐其耳垜乃渺然小矣。進言者與聽言者兩失之。

△死幹證

詞訟必用幹證﹐卻有死活之分。凡鄰佑居間人等﹐活幹證也。惟親手筆迹﹐用印契票﹐在案卷宗﹐被刺字迹等項﹐乃死幹證也。活幹證有畏威而不敢直言者﹐有徇情而不欲直言者﹐有貪賄而不爲直言者﹐不如死幹證多矣。

△活招牌

一切生理﹐皆有招牌﹐字迹端好﹐金漆裝潢﹐非不聲光活現﹐顧未必其招之卽來。惟貨眞價實﹐伎術奏效﹐不悞主顧﹐乃得生動。嘗見一生受學於老醫﹐業成﹐師贈以招牌﹐循舊規也。客曰「此死招牌也﹐不濟﹐須用活者爲佳。活招牌者﹐非茶坊酒肆以好娘行作標之謂﹐須理會得之。」素史氏曰﹕凡事皆然﹐不特醫士。

△十八變

諺稱十八變者二﹕一曰黃梅天﹔一曰姐姐家。黃梅天純陽﹔姐姐家純陰。物純則變﹐言十八﹐大衍之數也。

△五百年

五百年諺亦有二﹕一曰「五百年共一家」﹐子孫由合而分﹔一曰「五百年前結下緣」﹐夫婦由分而合。前諺是陰陽﹐此諺是合散。朱子注《中庸》「誠」字以此。

△一相情願

心之所欲爲願﹔願而曰情﹐性之所發﹐其願爲更切也。情願而曰相﹐尢彼此交孚﹐固結不可解矣。而獨柰何其一也。一則不相﹐不相則無情﹐無情則不願﹐而此一人者﹐猶謂人之必情願也﹐故仍曰相。無情而以爲情﹐未願而以爲願﹐而彼一人者﹐固稱吾之不情願也﹐故竟曰一相。夫不情不願﹐亦相安於無事耳。至固執己之一﹐而硬派人之相﹐是貪心由此起﹐癡心由此起﹐徼幸觖望心﹑一切惡心皆由此起﹐禍可勝言哉﹗

△五分財香

財本無香﹐有不香之財﹐而財之香者乃見。財之香者見﹐則財之反乎香者益見。世人以財爲香﹐香者香﹐不香者亦香矣。不香者香﹐香者且將轉爲不香矣。諺爲之犁然一劃曰「五分」。五分﹐半數也。一燻一蕕﹐十年尙猶有臭﹐由辧之不早也。

△牽牛下井

牛性頑劣﹐徧野奔軼﹐於是設之穽以閒之。又蹄觸交至﹐鞭撲難施﹐於是穿其鼻而牽之。𨿽甚頑梗﹐不得不入於穽。始而抗悍﹐旣而觳觫﹐恃頑之能事﹐如此而已矣。吳音曰井﹐誤也﹐實穽耳。

△放虎歸山

虎本在山﹐出而害人﹐負嵎之勢﹐莫之敢攖。一旦下山﹐爲人所縛﹐當殺之以絕其患。乃或從而放之歸山﹐日後復逞其害﹐不可制矣。素史氏曰﹕不然。夫山中之虎甚多﹐殺其一﹐豈能殺其二殺其三。惟修其籓籬﹐固其墻壁﹐謹其出入﹐虎其如予何﹗吾願人勇以防虎﹐知以避虎﹐卽放虎亦不失其爲仁。

△與你何干

此素位而行學問中棒喝語也。彭學院按臨松郡﹐吾靑一文童府試不錄﹐呈求弔取試卷閱核補錄。院批﹕「此提調職專﹐未便俯侵。」不準所請。夫學臺典試﹐以尊臨卑﹐尙以此立言﹐況位卑言髙﹐庶人議上﹐當以「與你何干」四字發其深省。

△捨伊不得

祖父世業宜守﹐師友相規須記﹐穎敏質地不可浪拋﹐子弟聰明必該玉就。有用之人﹐𨿽有過亦當節取﹔有用之物﹐𨿽已壞尢必加修。偶然際遇﹐勿以倘來而輕棄﹔萍水交情﹐勿以一面而忽之。書籍內格言﹐應加三復﹔芻蕘中一得﹐務必三思。早歲韶華﹐愛之如寶﹔莫年餘日﹐惜之如金。略舉大端數言﹐皆是舍伊不得。

△推下爿磨

磨石器有上下二爿﹐上爿有稜有眼有擔﹐可以推出粉麫等物﹐而令之細。乃有妄用其力者﹐推之良久﹐不出粉麫﹐望之是石﹐捫之有稜﹐但無擔眼﹐壓在上爿底下﹐不能動彈。噫﹗是下爿矣。此不知其爲下爿而推之者也。又有一等﹐明知是下爿﹐若曰吾偏能推動﹐使下爿轉作上爿﹐用盡平生之力﹐畢竟原是下爿﹐只得歇手。更有一等﹐明知下爿之不能轉動﹐偏樂此而不疲﹐若以此下爿中盡有佳境﹐一不住﹐二不休﹐用以消磨歲月﹐竟把下爿磨推了一生一世。

△趁木排船

商人買木﹐下山入水﹐以篾傘捆成木排。本商從人﹐分段搭棚﹐爲食息之所﹐與圈航相似﹐謂之木排船。其行難以道裏計﹐行人未有趁此者。嘉定黃陶庵嫁女頗遠﹐令僕一郎探之﹐不無持贈﹐臨行﹐囑有便舟可附之。一郎不慧﹐問及木排﹐謂便道也﹐竟趁之。抵其家逾二日﹐時當夏日﹐所攜鮮食﹐虫已蠕蠕動矣。

△豎頭縱牲

縱對橫言﹐卽豎也。如碁局然﹐對面直格爲縱﹐左右劃格爲橫。縱對豎言﹐卽橫也。人是豎生﹐物是縱生。乃有頂載髙天﹐足履厚地﹐是當讀書識字﹐身體力行﹐豈知一本《三字經》尙記念不全﹐如「五常中﹐曰仁義」等字句﹐多屬茫然。問其所身體力行者﹐但有「馬牛羊﹐雞犬豕」一二行﹐爲無愧於心矣。然而猶未踐形﹐何也﹖視其頭則闖然直豎者也。故有此諺。

△有眼瞎子

世以不識字爲有眼瞎子﹐淺矣。吾郡孝廉喬敷在先生﹐論文決科第﹐言必有中﹐最是有眼之人。晚年一跌僕地﹐起時雙眸仍炯炯也﹐竟無一字認得。蓋神物收攝離朱目力﹐另尋赤水玄珠去也。若其人本不通文義﹐厥目正如胎生無縫﹐何稱有眼。又或平時鑑賞極當﹐一朝秉節衡文﹐竟如喬公一跌之後者﹐實蹈此諺。

△螞蟻打拱

淳於棼夢入南柯﹐爲貴官﹐尙貴主﹐生男娶貴媵﹐生女適貴宦。後以時相不合﹐出爲郡守。及至醒來﹐記驗得做過一場富貴螞蟻。當夢中熱鬧時﹐桑梓親故但見一隊螞蟻﹐焉知淳於棼在內。棼卻認得多人﹐官場中打拱爲儀﹐居內任時﹐則曰「某現在京供職」﹐便深深一拱﹔爲郡守時﹐則曰「某近補外員缺」﹐亦是一拱﹔言及婚媾﹐則曰「某老先是姻家」﹔述及交遊﹐則曰「某中堂相好」﹔見某內任淡泊﹐攺授外郡﹐是明降暗升。凡有問答﹐連接打拱﹐初不自知其爲螞蟻也。

△曲唱歌

曲者﹐蠢然一物也。無耳目手足﹐幾幾乎無口﹐焉得唱歌。幸與螻蛄同穴土中﹐螻蛄逞其善鳴之術﹐餘音裊裊﹐不絕如縷﹐令人傾耳。爲曲者﹐日與親近﹐螻蛄亦不復推而遠之﹐聞者不察﹐皆以爲曲唱歌甚善﹐不知實螻蛄鳴也。

△虎頭上捉虱

比諭行險以僥幸也。吳門賣菜傭﹐求財於趙玄壇。神示夢以虎頭上捉虱諭之。寤﹐思神座下有黑虎﹐晨起詣廟﹐聞虎耳中蟋蟀鳴﹐驅出捧歸。入平臺策局﹐一鬭而勝﹐再鬭而贏﹐驟得數金﹐號其虫曰虎氏。屈指秋興尙賒﹐盡注裝花﹐日倍而富可立致。於是赴髙臺策內﹐每籌花白金一兩。會有富翁養蟋蟀以百計﹐照《千字文》編號﹐內「有」字虫最競﹐著名有氏。策主將有氏與虎氏﹐稱兌作合﹐富人落鈔取籌﹐花載三千﹐菜傭目眩神昏﹐傾囊借質﹐上五十籌花。主者曰「是何異蚤跳牛口﹐未便對局。」所識者復盡力幫花﹐益至七百籌。富人降格落合﹐拔閘交牙﹐鏖鬭逾時﹐富人神色自若﹐傭已汗流浹背矣。頃之﹐虎氏跳梁﹐有氏搖動須眉﹐緊逼跟追。虎氏負嵎﹐俯首合圍﹐有氏囓齒齦牙﹐虎氏六足踞峙﹐彊項不服。富人雙眉一簇﹐菜傭且矢遺滿地焉。監場者顧謂兩虫主曰「雙插花可作和局。」富者曰「聽之。」傭固爭之落絕。兩虫似知人意﹐觸動厲气﹐各奮厥武﹐馳驟策中。忽然淅瀝一聲﹐虎氏頭項拔出﹐而兩翅撐立﹐猶作勝狀以鳴。一腔毒气﹐噓在有氏身上﹐有氏已乏﹐兼中怨毒﹐僵斃策內。監局者明知有氏已絕﹐猶袒喝有氏勝。傭乃孤注﹐猛聽喝聲﹐在樁頭上翻身僕地而絕﹐通局不知所爲。良久﹐傭蘇﹐而斷頭虎氏猶豎翅而鳴。富翁幸免命禍﹐給以花錢而退。菜傭𨿽幸得采﹐猶痛虎氏之不復生也。至夜﹐神復夢示﹕「某富人大福﹐汝財止此耳﹗不必悲也。」

△貓口裏挖鰍

貓職在捕鼠﹐而性喜食魚。乃不捕鼠﹐不食魚而濫及於鰍﹐貓實不良﹐此幹人之怒而挖之也。但貓旣不良﹐亦謂人將不食吾余﹐誰與吾小貍爭此鰍也。鰍滑其身﹐貓果其腹﹐此而挖之﹐徒遭其爪牙之噙噬﹐吾見鰍之入而不見其出也。素史氏曰﹕食鰍者不義﹐挖鰍者不智。

△勢敗奴欺主

有勢之時﹐富足以豢奴﹐貴足以馭奴﹐焉得敢欺。然世無不休之富﹐不歇之貴﹐是無不敗之勢也。主貧而奴富﹐主賤而奴貴﹐此欺之所由來也。或曰「奴亦不必其驟富與貴也。」素史氏曰﹕不然。淸者﹐寒之象也。濁者﹐富之基也。糞穢之區﹐百卉易殖。

△神衰鬼弄人

神者﹐人之英華。每於月明之下﹐露艸之間﹐現出精光﹐顧影自見﹐或數尺﹐或數尺外﹐閃閃爍爍﹐鬼魅見之﹐自然辟易。迨年老或病﹐气餒精枯﹐其神就衰。鬼卽乘衰而至﹐窺伺之﹐揶揄之﹐現奇怪頭臉﹐恐嚇之﹐戲侮之。鬼物喜於弄人﹐向特神旺而不敢近耳。技癢已久﹐至此百態俱出矣。

△合活養性命

江撫張諱鵬翮。出見異丐﹐一身兩頭﹐手足如常﹐各二。令家丁引帶入轅。密詢得孩時被惡丐所誘﹐兩孩各削半體﹐熱血膠粘﹐合爲一身﹐遊熱鬧處﹐丐獲倍利。張公仍縱之出﹐令人尾得老丐﹐立杖殺之。異丐發入養濟院。素史氏曰﹕之二人者﹐勢不獨生﹐命當合活。

△傍早做人家

做人﹐修身也﹔做家﹐齊家也。修身自格致以至誠正工夫﹐皆在「做人」二字內包之﹔齊家連治國以及平天下義理﹐皆在「做家」二字內通之。做者固惟日不足矣﹐是須傍早。若以一生喫著養家活口立言﹐止許農圃中理會耳。

△鐘馗捉小鬼

鐘馗赴試﹐小鬼夜塗其面﹐看驗時黜之。馗怒﹐死﹐捉小鬼勘之。鬼曰「公極美秀﹐自得貴人提攜﹐何投不利。但天下後世﹐以公爲美貌得功名﹐貽玷淸名非細﹐故塗公面﹐所以全公者﹐不亦多乎﹖」馗曰「汝言誠是。但目見髙車駟馬﹐後擁前呼﹐不下數輩﹐汝何不一一塗之﹖」鬼曰「公气節中人也。故不卹冒死﹐浪肆筆花。若一一塗之﹐又恐太濫耳。」

△羅漢請彌陀

十八尊者邀彌陀赴龍華宴會﹐正席外議誰首陪。監齋神擬降龍﹑伏虎居太位﹐言以彊爲勝也。護法韋馱曰「有錢爲上﹐當以金身師首陪。」金身羅漢正欲上坐﹐赤腳羅漢厲聲一喝曰「韋天王欺貧重富﹐此席當是貧衲坐。」金身卽退下﹐馱私問之﹐答曰「渠袴管內只有二足﹐何必與校。」赤腳羅漢昂然一坐﹐又見長眉大仙飛錫而入﹐說聲﹕「且漫。鄕黨序齒﹐置吾何地﹖」赤腳尊者亦卽避席﹐自言自語﹕「力士怕黃金﹐財主怕窮漢﹐窮漢敵不過閻王勢。」彌陀欣然而笑。各就席。惟有皺眉禪師一聲長嘆﹕「阿彌陀佛﹗我無力無財無勢﹐又生不出一副老面皮膚﹐只落得長作懊惱羅漢也。」

△眼饑肚裏飽

此是饞犬小照。主家給犬飯食﹐非不飽也﹐見有魚肉必竊食之﹔乃或鄰家復見飯食魚肉可得而竊食者﹐亦如本家。是乞其餘已無不足﹐仍又過而之他。別見他人自啖飯食魚肉﹐犬之兩眼睜睜凝注﹐轉轉流連﹐其人或出遺矢﹐犬卽隨後啖其所遺飯食魚肉輪回之渣滓﹐津津乎仍以飯食魚肉者。有時肚中滿溢﹐嘔而出之﹐又旋吐而旋收之﹐睅其目﹐不顧皤其腹也。

△嘴硬骨頭酥

此是蚊虫判語。喙如利錐﹐刺入人膚﹐長噓短吸﹐恣意飽飡血食﹐吞噬剝膚﹐酷已甚矣。其嘴之硬﹐不問可知。將謂此種惡物﹐必具一副堅硬骨子﹐熬煉得起﹐有大過尋常者。豈知被人伸其一指﹐輕輕一搨﹐便通體糜爛。噫﹗酥矣。

△無梨不成蜜

蜜蜂之爲物也﹐將相佐使﹐各有供職效命之處。其釀蜜必用梨花爲酵。梨花非隨地得有﹐如三吳廣大﹐止有洞庭東西兩山﹐玉雨成林﹐遠近數百里賴之。蜂使領隊出采﹐穿山度水﹐冒雨衝風﹐死且過半﹐生還者蓋寡矣。

△有麝自然香

麝香在腎﹐擒獲者疾取方得﹐少遲已自剔破矣。麝旣死﹐猶以足捧其腎囊﹐愛之至也。收取其香﹐𨿽什襲以藏﹐香气必達於外﹐偶一沾染﹐經月不散﹐貯他香者﹐臭味終遜焉。𨿽百般引觸﹐其歇也可立俟也。

△熱气換冷气

人生不可著一熱字﹐顏子居陋巷﹐一簞一瓢﹐止一冷字﹐受享不盡。一著熱字﹐便被髮纓冠而救鄕鄰之鬭矣﹐焉能不攺其樂。我之气熱﹐一世之气必冷。試當夏令﹐我身通體皆冷﹐覺滿天地都是熱气﹔一到冬間﹐我身通體皆熱﹐覺滿天地都是冷气。此對待之理﹐動而必換者也。故賢者發熱心﹐不肖者走熱路﹐無不受病。須知熱乃病體﹐是以問疾必曰「涼否﹖」他如屈子行吟問天﹐賈生痛哭流涕﹐似可不必。

△大虫欺小虫

江南有虫名曰地蜱﹐乃傷科佳品。大者如錢﹐次如碁如豌﹐小者如豆如粟如虱。大者食小者﹐小者食尢小者﹐遞食遞長﹐亦遞少﹐久之僅存一大。醫師搗爛入藥。

△罔話三千年

鄕人飲酒﹐內有三老﹐主人以齒最尊者首坐﹐各使之年。其一曰「東天日出亮赤赤﹐照見吾須牙雪雪白。盤古皇帝分天地﹐吾替伊掮曲尺。」其二曰「東天日出亮赤赤﹐照見吾須牙雪雪白。王母娘娘蟠桃三千年撥一隻﹐是吾喫過七八百。」其三曰「東天日出亮赤赤﹐照見吾須牙雪雪白。吾親眼見你兩家頭搭雞屎﹐又來罔話騙吾老伯伯。」

△橫飽六十日

夫佃農豈有兩口兩腹兩腸胃﹐而稱橫飽乎﹖自春䢐秋﹐買牛贖種﹐辦壅工作﹐曰借曰賒曰質當﹐每食不下咽也。何以能飽﹖迨至秋成﹐始而攤粞﹐繼而炒谷﹐飽則飽矣﹐非舒徐端正之飽也。夫是之謂橫。到得礱米宿舂﹐浮烝叟釋﹐而豪奴催債矣﹐牙儈催賬矣﹐寒風催當矣﹐租船一到﹐箱甕皆空。自收割以來﹐生吞活剝﹐曾幾何時﹐屈指計之才六十日耳﹗子曰「耕也餒在其中矣。」餒者﹐不飽也。在其中者﹐飽焉亦橫也﹐橫焉仍餒也。世之食人租者念之﹗

△獅子滚繡球

獅產口外﹐力能搏象﹐善走﹐日逾千里﹐百獸之尊﹐非平常豢養之物也。性喜滚球。球非野處得有﹐惟以小獅入貢﹐乃取錦繡簇成球團﹐與之戲弄舞跳﹐投其好樂﹐以馴其性﹐爲苑囿珍奇之獸。其大者不能馴﹐亦不能獲也。取小獅法﹕伺老獅出穴﹐攫其二子﹐上日行千里馬遞走。老獅歸洞﹐不見其子﹐疾追之。取獅者使人候於路﹐獅將及﹐以球擲置道旁。獅見而喜﹐百般滚舞﹐心在球﹐忘其子爲人攫也。羇縻良久﹐悟而復追﹐又將及焉。若再與球﹐不爲動矣。乃置一小獅於道﹐老獅捧歸原洞﹐更追其一﹐則已入潼關﹐莫能及耳。夫使老獅不耽於球﹐而一徑追之﹐則還其一﹐復追其一﹐猶可及也。甚矣其中於所好也。

△■﹝犭或﹞猻戴面袋

■﹝犭或﹞猻﹐獸之有靈者也。略具人形﹐入稠人中﹐自謂可與同羣。稠人叱之曰「爾有毛﹐非人也。」猻慚而退。明日﹐見表裘者蒙茸而來﹐猻熟視之曰「人亦有毛。」挨身列裘人之側。裘人叱之曰「爾無冠﹐非人也。」又慚而退。自恨無冠﹐適過麫坊﹐見楮袋焉如帽弸而戴之﹐於是乎身有皮軒﹐首有峩冠﹐搖之擺之﹐大踱之﹐儼以爲人也。不知其非也。

△描金石卵子

金﹐世間貴重之品﹐然至描金﹐則微矣。卵子﹐食膳常需之物﹐然至石卵子﹐則頑矣。夫描金𨿽微﹐設施之奩匣﹐猶能成器﹐施之書箋﹐尙得成文﹐乃加之於石卵子﹐則左矣。石卵子𨿽頑﹐置之盆水﹐可以養目﹐入裝潢家﹐可磨打裱褙﹐乃蒙之以描金﹐則謬矣。是中看不中用﹐亦但中無識者看﹐不中有識者看也。

△黑漆皮燈籠

燈﹐放光夜照﹐使人不迷於所往者也。籠之必以淸紗﹐或薄紙﹐取其不蔽明也。乃有不用紗不用紙而用皮者。皮之不足﹐加之以漆﹔漆之不足﹐又施之以黑。其爲燈籠也不亦難乎﹖以之自照則自迷﹐以之照人則人迷。彼猶自以爲燈籠也﹐入危途而不知﹐人亦無從而搭救﹐此最是世間不祥之器。

△天下有空靑

空靑﹐本乾坤之靈气﹐聚日月之精華﹐結成石膽﹐中涵天一之水﹐一塵不染。用以療目﹐能使痼疾頓開。非特治目之藥﹐乃治心之藥也﹐心淸則目自明耳。當初瞽瞍雙目不明﹐舜使工垂鑿石取之﹐徧掘冀州不得。舜曰「冀州𨿽無﹐天下自有。」乃使禹隨山開取。涉歷九州島﹐得一空靑﹐進之。舜乃獻於父前﹐親爲蘸點﹐目翳盡脫﹐睛珠生光﹐淸气直注靈臺﹐光明發越﹐父乃大悅。底豫而天下化﹐空靑之力也。不然﹐頑父一瞽到底﹐卽夔夔齋栗﹐亦無從而見之﹐其又焉能允若乎﹖

△世間無難事

此諺有二﹕一則曰「世間無難事﹐止要有心人」。一則曰「世間無難事﹐止要老面皮」。有心人取其鉆得進﹐老面皮取其鉆不進。

△孔夫子不賴學

此諺說有四條﹕或曰「聖如天行至健﹐一無間斷﹐大賢以下不能及也﹐惟夫子方是不賴學」。或曰「聖無不通﹐尙不賴學﹐何況常人而可怠忽乎哉」﹗或曰「夫子𨿽聖人﹐亦有所不知﹐有所不能﹐故須不賴學」。或曰「賴﹐藉而夫子生而知﹐安而行﹐故無藉於學」。

△張天師被鬼迷

此諺說亦有四﹕或曰「天下盡多意外事﹐天師亦有鬼迷時。是以君子常防小人不遜」。或曰「天師猝然嗣位﹐法力未必精深﹐故鬼得而迷之」。或曰「道髙一丈﹐魔髙一丈﹐故天師被鬼迷之﹐無足怪者」。或曰「鬼物最善迷人﹐適會天師﹐乘其不備﹐從而迷之﹐退而誇於眾﹐謂我能迷天師眞人也﹐何況餘子」﹗豈知功曹傳令﹐將帥施威﹐上張天羅﹐下布地网﹐擒鬼之魂﹐滅鬼之魄﹐當此之時﹐鬼其追悔亦何及哉﹗

△出賣風雲雷雨

風﹑云﹑雷﹑雨﹐天地之气﹐人安得而賣之。素史氏曰﹕是乃欺騙嚇詐之意。疾風起處﹐艸木之堅勁者﹐尙不爲動﹐稍柔弱者﹐卽見偃僕。其象爲欺。云之爲物﹐靈巧可玩﹐千態萬狀﹐令人愛慕怡悅。其象爲騙。雷聲震驚﹐半空疾擊﹐人人震怖﹐不知所爲。其象爲嚇。詐之爲言搾也﹐重壓緊催﹐酒則出漿﹐菜則出鹵﹐不至渣滓皆幹不止。雨之象如此﹐詐之象亦如此。

△不知天地人和

或問天地人和﹐何尙有不知者﹖素史氏曰「僕亦不知﹐請道其詳。」其人曰「六六爲天﹐ㄠㄠ爲地﹐四四爲人﹐ㄠ三爲和。」還問之曰「和是何物﹖」其人默然。按此和字﹐實我字傳訛。天地是髙厚之天地﹐人我乃對待之人我。盡性贊化育﹐多在此四字作根基﹐豈易知哉﹗若說牌名﹐知不知何關輕重。

△豬也糊木也糊

明季一知州﹐日以酒色爲事﹐民詞案牘從無淸理﹐一切委之吏目。其吏目亦無明白審辦者﹐一味顢頇了事。時人爲之語曰「知也糊﹐目也糊。」兩官風聞入耳﹐嚴捕之﹐得誦是語者二人﹐鞫之。一供是買豬者﹐豬牙賺渠錢不知多少﹔一供是買木者﹐木客賺渠錢不知多少﹔故二人偶語「豬也糊﹐木也糊」。此一時遁辭﹐流傳至今﹐竟爲市井口號。

△你嘰呱我嘰呱

嘗過毘陵﹐嘰呱之聲﹐不絕於道。問之多不知所謂。後詢江陰鞏生﹐曰「自泰伯居吳以來﹐輿情愛戴﹐一飲一食不敢忘。凡爾我稱謂﹐必涉國姓﹐曰你姬家我姬家。字音相混﹐沿襲至今。」

△黃狼■﹝錄﹞雞棚上

黃狼性喜食雞﹐其■﹝錄﹞雞棚上﹐安能免物議乎﹖夫瓜田李下﹐豈可責之獸類﹐諺殆非爲狼發也。

△白狗趕羊騊裏

羊食艸﹐狗食屎﹐豈可入騊。柰有一種白狗﹐易於混雜﹐若曰狗𨿽狗﹐幸而是白﹐便趕入騊裏。羊若曰﹐白𨿽白﹐畢竟是狗﹐何便趕入騊來。狗一挨進﹐始則慕羊而入羣﹐漸且噬羊而敗羣。《易﹟系》曰「方以類聚﹐物以羣分。」吉凶生矣。

△目下一言爲定

古稱奴僕曰嬖﹐後人隱嬖爲鼻﹐久之耳熟﹐又作替身語曰眼下﹐愈避諱﹐愈顯露矣。昔有貴官執政﹐一切正言讜論﹐皆不從。所幸一奴﹐出口入耳﹐惟言是聽。時人爲之語曰「目下一言爲定。」目下者﹐眼下也。

△後來三子送終

張松南先生﹐諱之頊﹐祖居玉峯﹐寄籍吾靑邑。自幼聰穎﹐父南田先生鐘愛之。家僮偶跨庭階溝道﹐自祝曰「攝土地」﹐父命對之﹐應聲曰「唗【音足】將軍。」邑有畫師陳耕莘【名尹】﹐見其齒初毀﹐戲之曰「七齡童子無齒【隱恥字。】」答曰「八十老人亂畫【隱話字。】」其敏捷類如此。靑邑中俱目爲神童。後卽靑浦縣入學﹐名噪膠庠﹐選拔以知縣用。緣事株連﹐下刑部獄。時長似君鳳孫﹐字少儀﹐年十七歲﹐考由金山衛籍入學。聞報﹐賣字赴都﹐大字如斗﹐細及蠅頭﹐篆﹑楷皆工。桐城張相公【諱廷玉﹐】極器重之。一介寒士﹐卒能邀恩例贖親以歸。嗣後少儀先生兩中副榜﹐補教習二次﹐發貴州省知縣事﹐升任調福建汀州府﹐晚調滇南道。歷官皆非時下所謂美缺﹐少儀先生處之恬然。交滿名公巨卿﹐絕無依阿側媚。同懷弟二﹕次麐孫﹐季■﹝圭龍﹞孫﹐皆早世﹐不及視飯含﹐惟鳳孫以壽終。自閩省丁艱歸裏﹐松南先生已八十矣。士論少儀﹐行則孝子也﹐其文則才子也﹐其品則君子也。是爲張三子。

△拳拳在壁角裏

伸手曰掌﹐屈手曰拳。拳曲其手﹐用以毆人﹔拳曲其身﹐用以避敵。凡不善拳勇者﹐往往四面受敵﹐惟在壁角裏﹐三面護身﹐一面施威﹐其勢有三﹕一坐馬勢﹐如孟之反抽矢﹐退步禦敵﹐聖人嘉之。一螳螂勢﹐拳其二腕﹐揮肱斵輪﹐霸主式之。一撒屙勢﹐如登東廁﹐乃黃忠遺矢故事。坐馬勢可敬﹐螳螂勢可畏﹐撒屙勢可憎﹐皆足禦侮﹐並入拳經。

△還還家門前過

還家﹐應還其債之家也。應還而不能還﹐多迂道以避其門﹐一遭相見﹐面必發赧。此時𨿽不還﹐其欲還之意尙未忘也。退而百計圖償﹐終有還之一日。所無可柰何者﹐日在門前掉臂遊行﹐主人問還否﹐則曰「還。」詰其還之期﹐則曰「吾日日在門前也。」主又或揖之入﹐則曰「吾過足矣﹐何必入。」後且不欲其過矣。而過者自若也。主者語人曰「過我門而不入我室﹐我不憾焉者﹐其惟若人乎。」

△是這鳥叫這聲

一禽自有一禽言﹐百鳥自有百鳥語。狗來不怕貓來打﹐鸚鵡能言﹔你喫肉時我喫腸﹐冶長解語。鵑啼歸去﹐滴血淚以添愁﹔鶯囀綢繆﹐聽好音而療妬。催織催耕﹐旣播谷又脫布褲﹔呼晴呼雨﹐道救火復曬出窠。脊令鳴脊令﹐聲細細﹐文如其人﹔姑惡叫姑惡﹐聲粗粗﹐名副其實。五靈脂得過且過﹐鳳凰不如我﹔雨道士泥滑泥滑﹐行不得也哥。出窠風﹐進窠雨﹐須知眾鳥無心﹔鵲報喜﹐鴉報凶﹐分付東君自主。

△做此官行此禮

夫所謂禮﹐乃克己復禮之禮﹐不但遵循儀注已也。宰相有禮﹐在沃君心﹐總百官﹔伴食中書﹐非禮也。封疆有禮﹐在獎循良﹐鋤貪冒﹔隨波上下﹐非禮也。臺諫之禮蹇諤﹔鉗口﹐非禮也。將帥之禮奮勵﹔惜身﹐非禮也。恭謹爲詹翰之禮﹔不能潤色王猷﹐非禮也。教養爲守令之禮﹔不能作興民气﹐非禮也。

△小船傍大船邊

將謂有恃無恐﹐而禍恆起於所恃者﹐往往有也。嘉慶二年﹐松郡蠲漕﹐各縣空船﹐皆以靑邑無潮漲落﹐駢集郭外。六月中﹐颶風大作﹐有小漁船﹐插泊漕船夾道﹐至晚風愈烈﹐漕船錨傘皆走﹐漁船被軋而撒﹐漁婦溺死。邑侯楊公捐給燒埋。噫﹗鄭忽若不辭婚﹐當不免彭生之拉﹐齊大非偶﹐未始無識。

△來字作去字話

宋包孝肅公拯﹐自奉淸廉﹐爲政明敏﹐百姓敬之如神明﹐愛之如父母。長子早世﹐庶出一子﹐頗不順親﹐父命之東﹐偏適西。公輙反其諭﹐如招之使來﹐說不得來﹐須作去字說話﹐然後得來。終公之世﹐事事如此。臨沒﹐謂之曰「吾死殯以石枕﹐勿用木也。」公之爲此諭也﹐蓋因相傳人死﹐棺中枕爛﹐始轉世而復爲人。公意其子素逆﹐必反其諭﹐不用石而用木也。豈料公子良心發見﹐曰「吾逆父命一生﹐今歿矣﹐臨終一囑﹐必當順之。」竟遵遺言﹐枕公以石。

●吳下諺聯卷二正目二

正目二

○正目二

有話便長無話短

爲人容易做人難

上有橫梁下有檻

前無宿店後無村

人生何處不相逢

善惡到頭終有報

陰地弗如心地好

家花不比野花香

瓦罐不離井上破

巧妻常伴拙夫眠

金汁澆在茅柴地

石膏點就豆腐漿

不結子花休要種

動人情處未曾描

帶累鄕鄰喫薄粥

攛掇老爺煨砂鍋

遇飲酒時須飲酒

得饒人處且饒人

自家有病自家知

當世做人當世現

屋檐水滴三分雨

宰相家人七品官

牡丹不帶娘家土

好女不著嫁時衣

𨿽然喫飯分髙下

因爲燒香惹禍殃

今日不知明日事

前船就是後船崖

龜頭有痣終須髮

靴裏無襪自得知

銅錢眼內穿觔斗

螺螄殼裏做道場

羊去喫艸鵝去趕

雞來討債鴨來愁

老鼠打頭豬打末

鴉鳴何少鵲何多

三畝棉花三畝稻

一寸光陰一寸金

詩經易經各自一經

千賣萬賣折本不賣

人人有面樹樹有皮

頭頭不了賬賬不淸

牛喫糞澆羊喫火燒

豬困長肉人困賣屋

殺人場上有偸刀賊

棺材頭邊無咒死鬼

拚得自己贏得他人

殺得窮漢做得富戶

醜媳婦要見公婆面

熱心人招攬事非多

天要落雨娘要嫁人

窮不讀書富不教學

秋前拔稗彊如放債

小暑種秧止好了糧

人直不富港直不深

男大須婚女大須嫁

黑眼烏珠見了白銅錢

喫生人頭不怕血鮏气

靑茄子落坑缸半爿俏

螺螄殼打泥墻一堆松

棺材內伸出手來死要

鄕下人不識■﹝髟上害下﹞癧頭醜

雨打上元燈云掩中秋月

藥醫不死病佛度有緣人

忠臣不怕死怕死不忠臣

喫力弗賺錢賺錢弗喫力

養媳婦做媒人自身難保

老和尙看狗練我不如他

止顧羊卵子弗顧羊性命

單見雞喫水不見雞撒尿

秀才不出門能知天下事

師姑趁夜載來去沒得閒

黃昏不上宅半夜偸弗著

淸明不拆絮到老沒成器

打殺人償命騙殺人弗償命

一鋤頭動土兩鋤頭也動土

寶劍贈與烈士紅粉贈與佳人

忠臣不事二主節婦不事兩夫

松江淸水糞勝如上海鐵搭坌

陽山萬丈髙止比穹窿半截腰

△有話便長無話短

此彈詞過接語也。參得《史記》文法﹐如管﹑晏合傳﹐前後各四十年﹐敍述累幅﹐年分較短﹐有話便長﹔中間百餘年﹐止一筆落﹐無話便短也。衛靑﹑李廣分傳﹐中間另作匈奴一傳﹐讀者驚爲富麗﹐不知乃衛﹑李二傳之過文也。二人皆徵匈奴者。正如女媧氏補天﹐鋪張彩石﹐無話撰出有話便長。《滑稽列傳》首淳於氏﹐本戰國人﹐乃落句云「後百餘年楚有優孟之事。」孟在春秋時﹐史遷顚倒爲文﹐將中間無數便佞﹐括入餅餡﹐正如費長房縮地﹐收攝壼中﹐是開史家無數法門。

△爲人容易做人難

天以陰陽五行化生萬物﹐人與禽獸皆天爲之。惟天好生﹐豈不容易﹐但禽獸一爲便了﹐不待再做。若人而不加一做﹐與禽獸何異﹖此人之所以難也。或曰「吾卽做卻不做人﹐有何難哉﹖」夫不做人﹐其做禽獸乎﹖禽獸所做﹐決不可做﹐此做人之所以難也。或曰「做人難﹐做禽獸當不難﹐何以禽獸不可做﹖」素史氏曰﹕爲禽獸者做禽獸﹐獨柰何已爲人也。此爲人容易﹐所以做人難也。

△上有橫梁下有檻

此憎人約束語也﹐不知極有矩矱處。人生自幼至老﹐前有尊﹐後有長﹐上有君父﹐下有師友﹐外有物議﹐內有諞謫﹐皆是藥石。卽後生小子﹐親子弟侄﹐皆可相師﹐是爲有梁有檻。若上空下洞﹐正似巢居穴處﹐近於禽獸矣。

△前無宿店後無村

此日暮途窮之境也。前有店﹐後有村﹐則進可投宿﹐退可棲身﹐至此則行止兩難﹐爲之柰何﹖曰「當悔於始﹐懲於後﹐謹於現在。」悔於始者﹐前此不問有店有村之處﹐乃冒昧以至此。懲於後者﹐後此必審有店有村之處﹐不可復冒昧以至此。其謹於現在尢爲喫緊﹕一記定東西南北﹐不可迷卻路頭﹔一認明康莊大路﹐不可走入歧途曲徑﹐致落姦宄術中﹔一加謹行裝衣被﹐以禦風露﹐如此而已矣。此而復有意外蹉跌﹐則惟安之於命。

△人生何處不相逢

人生在世﹐隨處當寬一著。趙盾田於首山﹐以簞食拯翳桑餓人﹐此靈輙之逢盾也。過而不畱﹐曷嘗計後來盾之復逢靈輙乎﹗乃倒戟以禦公徒﹐免盾於伏甲之禍者﹐卽是翳桑餓人﹐是謂好相逢。魏齊困範雎於垂斃﹐厥後雎報魏齊﹐以速持頭來﹐乃惡相逢。恩讎異用﹐食報同歸﹐何處無之。所願世人﹐施慈祥於萍水之蹤﹐無求回避於狹路之際。

△善惡到頭終有報

善報以福﹐惡報以禍﹐此常理也。其間或有善不必福﹐惡不必禍﹐且有顚倒受報者﹐人每訝天道之爽﹐不知其未到頭耳。昔有富人好行其徳﹐竟至廢家﹐晚投僧捨﹐僧輩向亦沾惠﹐不至飯後鐘也。又以反谷難飡﹐後適登廁﹐雷殛墮窖而斃。寺有髙僧﹐命割其足大指﹐納諸廟桷﹐燒埋之。後二十餘年﹐有按臺過寺謁佛﹐前僧請脫左靴﹐按臺奇之﹐詢所以。僧略述前事﹐啟桷而指猶在也。按臺現缺足指﹐蓋此人前生極惡﹐轉爲富人﹐以釀其罪禍﹐該一世餓死﹐一世溺廁﹐一世雷殛而死﹐因其攺惡爲善已多﹐一朝並見﹐復得爲人﹐而致顯宦云。又一惡人﹐家富﹐子歷通顯﹐孫輩皆英俊﹐六十生辰稱慶﹐乃諭家人攺一切惡事﹐廣行善舉。未幾﹐諸子奪職﹐諸孫或夭或廢疾﹐盜賊﹑回祿疊見﹐竊悔善不可爲﹐復攺爲惡。子旋復職﹐孫更多男﹐復享諸福。人方謂天道福淫﹐後罹重案﹐子孫抄滅﹐無噍類焉。所謂聚而殲旃也。向使攺悔克終﹐止於貧寡已耳﹐當不至此。

△陰地弗如心地好

陰地所以妥祖父骸骨﹐非藉爲子孫福澤計也。福須徳培﹐亦須徳載﹐心地是也。心地好﹐陰地自好﹐卽不好﹐亦化凶爲吉。心地不好﹐陰地自不得好﹐卽好﹐亦化吉爲凶。範文正公墳﹐徧地亂石﹐統體殺气﹐葬後皆變成石筍﹐至今呼爲萬笏朝天。朱文公爲郡守﹐郡民爭地爲墳﹐預埋石券﹐訟之。公勘斷予之。迨公卸任﹐復遊其地﹐其家墓木成林﹐意必發祥。問其山人﹐則曰「吾郡朱公爲守﹐民無寃獄﹐惟此案墮僞券術﹐誤斷予之﹐今其墓亦不發。」公乃大書墓石曰「此穴不發﹐是無地理﹔此穴若發﹐是無天理。」至夜﹐雷發其冢。

△家花不比野花香

家花園花﹐野花路花﹐世人以其皆有香也﹐漫無區別。不知野花之香濃而不淸﹐家花之香淡而彌旨。此際須用動心忍性功夫﹐遇野花﹐則曰「非吾花也」﹐過而不畱可也。對家花﹐則曰「乃吾花也」﹐養而不失可也。林和靖孤山三百株梅﹐日給食力﹐乃得家花之趣。若四月薔薇﹐沿堤蘞蔓﹐奇香襲人﹐一朝零落﹐亦惟見荊棘滿林而已。昔先民恐人以野花等於家花也﹐故特爲此諺。素史氏恐人以家花遜於野花也﹐故特注此諺。

△瓦罐不離井上破

陳仲子居於陵﹐抱罐李下﹐汲井灌園。楚使見之﹐言於楚王﹐聘治楚國。仲子辭。使者曰「吾觀子灌漑之勤﹐百卉繁殖﹐異日治楚﹐當如此園矣。」仲子曰「然。吾爲人灌園﹐常憂旱﹐不汲則不能救﹐汲之則此瓦罐不得離於井。蔬果誠榮矣﹐而罐恆破。吾治楚﹐楚之民﹐國之蔬果也﹐而王實其井。不汲則不能救﹐汲之則吾不得離於王。民誠榮矣﹐而吾恐爲之罐也。敢辭。」

△巧妻常伴拙夫眠

唐拙夫﹑繆學三﹐皆松郡名士。一日﹐挾妓飲。妓頗慧﹐唐曰「此巧妻也。」繆曰「巧妻常伴拙夫眠。亦有出處。昔一院姝﹐聲伎敏妙﹐貴客過之﹐問其姓﹐曰﹕『康字頭﹐呂字腳。』客曰﹕『然則卿乃姓唐也。』彼姝曰﹕『小妾非姓唐﹐拙夫乃姓唐耳。』」舉座噱然。

△金汁澆在茅柴地

夫茅之爲物薄﹐而用可重也。《易》訓之矣。《尙書》「包匭菁茅」﹐備列《禹貢》。《春秋左氏傳》﹕齊桓公伐楚﹐責包茅不貢﹐王祭不共。讀者疑之。茅隨地而有﹐何楚貢不入﹐遂至無以縮酒。杜注茅之異處未詳。素史氏按志載﹕楚省永州野有香茅﹐當時入貢﹐非他處可比。此而以金汁澆之﹐宜也。勿以諺爲戲語。但世多不香之茅﹐槪予一澆﹐抑濫矣。

△石膏點就豆腐漿

石膏﹐金生水而復金。豆漿﹐火生土而爲水。分陰分陽﹐疊用柔剛﹐妙合而凝﹐成爲腐。此淮南王安遊戲而作﹐偶合於變化之理﹐遂利賴及萬世焉。

△不結子花休要種

天下之花多矣﹐結子者佳﹐不結子亦有妙處。蓮也菊也牡丹也﹐皆花之選。乃濂溪先生之品花也﹐於牡丹則曰「花之富貴者」﹐於菊則曰「花之隱逸者」﹐於蓮則曰「花之君子」。三者惟蓮結子。信如諺言﹐若牡丹若菊﹐不必刻意以務種也。素史氏曰﹕種蓮花也﹐斯可矣。

△動人情處未曾描

此昔人題半截美人圖句也。吳人誦之﹐訾畫工無識。不知己之無識也實甚。夫蛾眉眼﹑芙蓉面﹑瓠犀齒﹑丁香舌﹐何一非動人情處﹖而必詬及此區區者﹐陋矣。

△帶累鄕鄰喫薄粥

新科狀元夫人﹐以無黃雞子擲之城垣之下﹐俗名「散荒」。謂狀元出身處拔去福澤﹐年谷必遭荒歉也。夫歲有不登﹐流離載道﹐地方官長設廠賑粥﹐苟延殘喘。如果爲狀元出身而起﹐自必愴然曰「柰何以吾一人富貴﹐帶累鄕鄰喫此薄粥哉﹗」何以贖此﹖計惟本境州郡大獘有未除﹐必求所以去之﹔大利有未興﹐必求所以建之。俾桑梓之鄕﹐咸登仁壽之域。刻刻存「帶累」二字於心坎中﹐苦之以薄粥﹐償之以厚福﹐異日輔國安民﹐功溥當時﹐澤流後世﹐知某州某縣某鄕有某某也﹐斯梓裏之叨光不朽矣。豈以雞子白數枚﹐令內子家輕輕一擲﹐遂謂畢狀元之能事哉﹗

△攛掇老爺煨砂鍋

奢﹑儉爲居官循﹑酷關頭。彼用度奢侈﹐貲財易竭﹐國課吾掌﹐欲不侵而不得﹐民命吾操﹐欲不耗而不能﹐身名俱敗﹐皆此厲階。若能出入撙節﹐貲財可繼﹐倉庫自不動彈﹐閭閻自無刻剝﹐進退有裕﹐徳望兼優﹐並受其福。不知足者﹐食費萬錢﹐仍無下箸之處﹔知足者﹐粟邀五斗﹐猶念折腰而來。石季倫金穀﹐終禍及當身﹔公孫弘布被﹐卒無傷大節。故與其列鼎﹐寧陳貳簋﹔與其三鬴﹐寧置竹鑪。降而至於砂鍋﹐儉不中禮﹐爲已甚矣。世之爲老爺者﹐決不肯煨﹐素史氏竊攛掇之。

△遇飲酒時須飲酒

此隨遇而安﹐不遇不必貪杯﹐旣遇何辭一醉﹐下一須字﹐何等從容自在。東坡云「酒能亂性﹐佛家忌之﹔酒能養性﹐仙家愛之。」吾於無酒時作佛﹐於有酒時成仙。

△得饒人處且饒人

秀才家獨居深念﹐不罵人不打人不殺人﹐自謂饒人之至矣。須知不到此地位耳﹐何處由得爾罵人打人殺人﹐而乃謂饒人乎﹖一旦得到饒人之處﹐偏是要罵要打要殺。當此而饒人﹐方是饒人。「且」字一下﹐正似紅鑪點雪﹐令當局者徧體生涼﹐將覺聞鐘﹐發人深省﹐正在此處。

△自家有病自家知

「病」字須看得廣﹕六气七情﹐身之病也﹔不勤不儉﹐過恡過刻﹐家之病也﹔寡廉鮮恥﹐敗度敗禮﹐品之病也﹔空疎固陋﹐矜己短人﹐學問之病也。「有」字要看得細﹕若粗率一望﹐宛然無恙﹐必按脈切理﹐則通體皆是受病﹐方見爲有。「自家」二字須看得親切﹕蓋其中承當之處﹐初非他人所預﹐須深深刻責到自己身子內。「知」字須看得有力﹕非自然曉得﹐亦非泛然曉得﹐並非徒然曉得已也。須似芒刺在身﹐不能一刻卽安﹐必速治去之﹐霍然脫體始快。

△當世做人當世現

積善餘慶﹐不善餘殃。言報在本身有未盡者﹐必且波及。儒家有報在子孫﹐因果家有報在來世之說﹐此正「余」字意﹐乃說透一層﹐尢加警策。世人不知此義﹐反似爲我寬一限者﹐我躬不閱﹐遑卹我後之見﹐自此起矣。諺爲揭出「當世做人當世現」﹐若曰此不待子孫也﹐不待來世也。噫﹗尙何幸哉。

△屋檐水滴三分雨

此約略之詞。其實屋檐水滴﹐非整整三分雨也。設當雲淡風輕﹐霜淸露潤﹐此時得雨﹐屋瓴潤澤﹐𨿽不及三分﹐檐澑已如澍矣。若旱气炎照﹐烈日炙幹屋瓦﹐自脊而稜﹐層層銷爍﹐縫道斂濇去一﹐燥風刮耗去一﹐塵沙幹沒又去一﹐上天降雨𨿽不止三分﹐而檐下沾濡微乎微矣﹐故約略三分耳。

△宰相家人七品官

古者大國之卿﹐當小國之君﹐原有如此義例。但當時上有共主﹐小國之君亦是臣子﹐本與卿同。後世宰相𨿽尊﹐家人究不得稱臣﹐其曰七品﹐亦屬杜撰。若有風力人員﹐卽七品以下﹐宰相家人亦不能抗。如闒茸苟污﹐𨿽大員且屈節焉﹐豈特七品哉﹗

△牡丹不帶娘家土

武后臨朝﹐臘月遊苑﹐有詔百花夜發。諸花皆開﹐惟牡丹不應制﹐貶之洛陽﹐連根帶土而去。至洛﹐會天雨﹐大半淋脫舊泥﹐有司安插栽種﹐不帶泥者次年榮茂異常﹐帶泥種者仍不開花。於是掘起﹐洗淨別栽﹐後乃一體盛開。相傳至今遷種者﹐酒洗去土﹐故有此諺。

△好女不著嫁時衣

嘗見人家女子及笄﹐頻向父母求金索幣﹐臨嫁時疊篋添奩﹐於歸之後誇耀舅姑﹐或爭榮妯娌﹐此何如女乎﹖須知吾如有命﹐日後自能衣錦榮華﹔吾如無命﹐嫁時𨿽則穠艷﹐日後終當藍縷﹐前後相形﹐能無愧怍﹗畢竟相夫助子﹐不在幾件衣衫。何須不見蕭郎後﹐疊在空箱二十年。故世有不著者﹐諺稱之曰「好」。

△𨿽然喫飯分髙下

學古之道﹐而以餔餟﹐堪爲浩嘆。喫飯之分﹐加以「𨿽然」二字﹐此外之無髙下者﹐槪可知矣﹐正不待其詞之畢也。此亦蘇松人所撰﹐增入《百花臺》彈詞。寓言武林莫宦﹐延塾師金先生﹐淸節解館。館僮擔送行李﹐師卽景口占得句云「墻內桃花墻外紅」﹐僮應聲續之曰「長工挑擔送長工。」師怒﹐欲麾之去﹐但不得僮僕﹐恐喪其斧資﹐姑爲忍耐。後白諸東人﹐主素寵僮﹐呼之跪﹐數以慢師之罪﹐如續全得解方休﹐否則必責。僮乃續句解之曰「𨿽然喫飯分髙下﹐打發工錢一樣同。」

△因爲燒香惹禍殃

香爲神佛所貴﹐燒香所以敬神佛也﹐當降福之孔多﹐豈反加之禍殃哉﹗但其平日爲人﹐諸惡奉行﹐眾善莫作﹐神佛所欲加禍殃者﹐正在此輩﹐向特巡查未及耳。乃一炷淸香﹐投之案下﹐通陳姓名﹐面呈情愫﹐查對黑籍案應死生定罪輕重處分﹐立時的決。大者死喪﹐小者病訟火盜等因﹐其禍其殃﹐不一而足。向使此香不燒﹐尙冀遲緩﹐今則何可逭乎﹖嗚呼﹐曾謂泰山不如林放乎﹖

△今日不知明日事

無論其它﹐卽喫飯﹑著衣﹑困﹐日日如此﹐日日可知﹔必有一日不如此﹐故不可知﹔於何一日不如此﹐則尢不可知。素史氏曰﹕今日飯﹐明日肉﹐今日衣﹐明日縠﹐今日困﹐明日褥﹐此固不可知者也。今日飯﹐明日粥﹐今日衣﹐明日剝﹐今日困﹐明日睡不熟﹐此亦不可知者也。今日飯﹐明日殍﹐今日衣﹐明日燒﹐今日困﹐明日竟不覺﹐此更不可知者也。凡事如是﹐難可逆料。

△前船就是後船崖

崖﹐泊船灘也。石砌完善﹐歷階可登﹐則爲坦途。亂石傾圮﹐尖銳難躡﹐則爲危途。前船泊此崖﹐後船亦泊此崖﹐坦道不至一時卽危﹐危途不能一時卽安。然諺語垂戒﹐發人深省﹐危之之意居多。峭石無情﹐寒流斷岸﹐泊此者不知幾何船矣。鼓棹而來﹐解維而去﹐皆足嘆落日淒淒古渡頭也。

△龜頭有痣終須髮

昔一富人﹐通於孀嫂﹐爲族所訟﹐法當刑訊。而婦尙孕﹐官令族長拘養﹐俟產後解審。其人商之名訟師﹐師詣其處﹐月餘無他事事。惟日赴浴堂洗澡﹐後遇一賣腐幹傭﹐同浴而出﹐師會其鈔﹐邀畱茶室﹐極其綢繆﹐餂其姓氏居址而別。密令孀婦貼身婢轉教主母﹐記熟供詞。及庭訊﹐婦依師教﹐誣指賣腐幹傭某﹐通而成孕。卽提訊問﹐傭堅不承﹐婦乃質以龜頭有痣爲證。驗之而信﹐加以嚴刑﹐遂誣服﹐杖責完結﹐男女二名斬罪並脫。原呈猶求賣腐幹者赴上臺翻控﹐師已在百里外辦一莊房﹐水田廿畝﹐白金百兩﹐許以一婢嫁之﹐器用皆備﹐載往該處安居﹐其人喜出望外﹐誓無翻悔。若非有此異相﹐終於賣腐幹而已矣。安得此驟發也哉﹗

△靴裏無襪自得知

靴所以華其外﹐襪所以實其中﹐乃是表裏相副﹐二者不可得兼﹐捨靴而取襪者也。蓋有襪無靴﹐跌撲不破﹐有靴無襪﹐寸步難行。彼猶謂人之不知也﹐人𨿽不知﹐己自得知。夫當己自得知之境﹐最難爲情﹐謂爲無襪﹐則生愧心﹐謂爲有襪﹐則生欺心。噫﹐其不至脫空靴也幾希﹗

△銅錢眼內穿觔斗

銅錢徑不及寸﹐其眼僅容秬黍﹐昂藏七尺之軀﹐何能從中穿斛斗哉﹖要其初﹐看來原不得穿入﹐熟視良久﹐漸且如碗如斗如箕﹐後且如車輪﹐以身就近﹐錢眼不覺其小﹐己身不覺其大。見此眼內﹐良田華屋﹐嬌妻艷妾﹐鮮衣美食﹐佳景不一﹐遂一躍而入。有良田﹐抑勒而不急售﹔有華屋﹐遲回而不忍居﹔有嬌艷﹐忻羨而不卽近﹔有鮮美﹐濡忍而不敢喫著。一生一世﹐只在錢眼內翻來覆去﹐一躍而入者﹐終不能一躍而出。穿到東﹐東邊是錢﹔穿到西﹐西邊是錢﹔南﹑北皆然。區區僅容秬黍地位﹐比孫行者八萬四千里不是過也。

△螺螄殼裏做道場

螺螄大如雀卵﹐其殼固渺然者耳。乃裏邊三轉旋窩﹐如僧家所謂大乘﹑小乘﹑最上乘﹐具此殼內﹐故和尙可於此做道場也。又如道家所謂上界﹑中界﹑下界﹐具此殼內﹐故道士亦可於此做道場也。有時僧道在殼內對壇﹐求秀才書一壇聯﹐曰「蜂擁瑤壇﹐和尙拜洞房花燭﹔蟻行禹步﹐道士穿九曲明珠。」

△羊去喫艸鵝去趕

羊與鵝皆善食艸﹐羊喫於前﹐鵝趕於後﹐鵝羊相繼﹐而艸危矣。鵝見羊之先己而喫也﹐必求過乎羊﹔羊見鵝將奪己之艸也﹐且放量而喫﹐鵝羊相忌﹐而艸益危矣。於是鵝專食艸﹐何暇以趕羊爲事﹔羊知鵝意﹐亦不以趕己爲虞﹐鵝羊相濟﹐而艸之爲艸﹐不至於濯濯不止也。

△雞來討債鴨來愁

雞能討債乎﹖曰「能。」尖其嘴﹐縮其腮﹐雄其聲﹐撲其翅﹐鷹爪鶻眼﹐跳椅飛臺﹐極剝啄追呼之酷矣。況隨後者又有鴨乎﹖夫鴨性較鈍﹐而貌似慈﹐嘈嘈喋喋﹐若逼之﹐若憐之﹐總是愁之。別諺云「嘆气一口﹐宅低三尺。」故寧受雞之討﹐難受鴨之愁也。乃紛至沓來﹐咄咄逼人﹐誰能遣此。

△老鼠打頭豬打末

十二肖不知始於何時﹐取於何義。豬大於鼠﹐鼠小於豬﹐奚翅尺寸﹐何以首尾顚倒。且以豬爲末﹐猶可言也﹐以鼠爲頭﹐其誰服之。夫以龍之神靈﹐虎之威猛﹐風雲擁衛之物﹐乃頹乎中間﹐𨿽駕豬之上﹐已屈鼠之下矣﹐豈不悖哉﹗素史氏曰﹕聖人行夏之時﹐固老虎打頭牛打末也。

△鴉鳴何少鵲何多

此楊椒山詩句﹐江南人重其人﹐哀其志﹐愛其詩﹐家弦戶頌而成諺。兩「何」字﹐怪而嘆之之詞。素史氏曰﹕是固無怪。聞鴨聲者﹐恆詛之曰「老鴉嘴上生疔瘡。」又以碗水置竈神座下﹐架刀碗口爲祝殺鴉。夫犯人所忌﹐至欲咒而殺之﹐鴉何苦而鳴哉﹗又見造房聞鵲噪者﹐以烝餅獻上﹐俗名拋梁饅。叨人之愛﹐至飲之食之﹐鵲亦何憚而不鳴哉﹗究之其聲﹐曰「拆拆拆」﹐又何利於上梁﹖鴉鳴曰「好好好」﹐人何以不加察耶﹖

△三畝棉花三畝稻

花宜晴﹐稻宜雨。平分三畝﹐必有一得﹐故曰「晴也好落也好」。計圖人定勝天﹐不思不便宜處﹐亦必居其一﹐終是天定勝人。惟修其車具﹐畜其牛只﹐勤其耕戽﹐𨿽全種稻﹐不畏久晴。治其鋤器﹐伺其霽歇﹐倍其工夫﹐𨿽全種棉﹐不慮久雨。是謂人定勝天。此而得人﹐則事半功倍﹔不得﹐亦有備無患。不然﹐愛博者不專﹐罔利者皆賤﹐又何必存騎墻之見﹐致歧路之悲哉﹗

△一寸光陰一寸金

此爲讀書者發﹕自七八歲至二十歲﹐所讀得之書﹐至老猶能記誦﹐此際光陰是赤金。二十後至三十﹐心思增長﹐易於會悟﹐然較前易忘﹐此是黃金。三十至四十﹐正運兌使用時候﹐乃白金也﹐猶是足色紋銀。四十後是圓絲﹐記誦會悟俱不及前﹐而設使作用﹐立功成徳﹐正在此時。五十歲後﹐便成夾三。過此以往﹐是銅是鐵﹐是錫是鉛﹐五金皆金﹐而用不同矣。若少時記誦不懈﹐至此會悟仍靈﹐以後運用﹐價值尢貴﹐卽白金﹐亦是黃赤﹐皆因煉久丹成﹐汞源不涸也。古人耄而好學﹐能使鉛錫化爲金銀。倘靑年怠惰﹐已將金銀作銅鐵用矣。三四十後﹐卽瓦礫耳﹐並不及鉛錫。諺語是格言﹐素史氏是痛哭﹐閱者志之。

△詩經易經各自一經

五經皆各一經﹐何以獨言《詩》《易》﹖蓋因舊例﹕《詩》六房﹐《易》六房﹐《書》三房﹐《春秋》《禮記》各一房有半。《詩》《易》二經中額較多﹐士子習者亦多。輿人耳熟﹐此故專舉及之。

△千賣萬賣折本不賣

此正是活變處。若謂虧短本價﹐決不出賣﹐則凡貨物有過時者﹐難久者﹐何以處此﹖如暑月腥牲﹐臘月擱鮮﹐愈居奇而愈壞﹐不將貨棄於地乎﹗按「千﹑萬」二字正是賣之多術﹐物價低昂不一﹐有時倍長﹐若急售不得價﹐卽是折本。有時日漸傾跌﹐相時見機﹐速於脫卸﹐卽折本猶不折也﹔遲之則愈折矣。知此乃可與權。

△人人有面樹樹有皮

人之生也﹐理從面達﹐愧怍徵焉。不卹其面﹐生理絕矣。樹之生也﹐气從皮達﹐潤澤徵焉。不存其皮﹐生機絕矣。吾鄕有偸兒﹐破案擬徒﹐二年會赦開釋﹐而面已刺﹐羞見親鄰﹐歸家夜半自縊。北莊祖墓有檜樹﹐計二百餘年矣。忽傳其皮能療百病﹐聞及蘇﹑松﹑太三屬﹐來取其皮﹐藩之莫能禁﹐閱兩月而皮盡﹐竟不復蘇。夫有面而忽無面﹐是宜死﹐不獨偸兒﹐人人如此﹐然死於自縊﹐他人不及也。有皮而忽無皮﹐是宜死﹐不獨檜樹﹐樹樹如此﹐然死於濟人﹐他樹不及也。

△頭頭不了賬賬不淸

人頭止宜有一﹐不容更多。至稱頭頭﹐則自不能了﹔頭頭不了﹐自然賬賬不淸。《山海經》所載九頭六頭三五頭不等﹐皆屬寓言。多頭者﹐乃禽獸也。幹爲首﹐君父之象﹐民無二主。如馮道歷仕五季﹐正與天吳相仰一類﹐道以梁﹑唐爲君乎﹐以晉﹑漢﹑周爲君乎﹖《五代史》以道爲何代之臣﹐任何代之事乎﹖殊屬難淸。國有史﹐如家有賬﹐《五代史》一大賬簿﹐馮瀛王一大賈人也。讀廿二史﹐方可讀《山海經》。

△牛喫糞澆羊喫火燒

此言種植之物也。牛效犁鋤灌漑﹐一切禾麻菽麥﹐叨牛之功。牛過而食之﹐莫謂艸木無知﹐亦有感激鼓舞之意。故勃然興之﹐如糞之澆也。若乃羊﹐平時一無功於種作﹐一旦肆其貪心﹐恣啖橫飽﹐棉豆禾麻﹐但受其蹂躪吞噬之苦﹐豈能復動其生機﹐得不如火之燒也哉﹗

△豬困長肉人困賣屋

豬受人豢養﹐不勞心﹐不勞力﹐一困恬然﹐而能事畢矣﹐焉得不長肉乎﹖乃有人焉﹐見豬之受用便宜﹐羨之慕之﹐從而效之。亦不勞心﹐不勞力﹐猶是一困恬然﹐意蓋冀其肉之長也﹔然而賣屋矣。須知廢時失事﹐生計全荒﹐斷無不破產者。縱家有餘資﹐而假手他人﹐亦遭侵沒﹐不至凋落不止﹐況晏安酖毒﹐天不假易﹐亦理所不容。

△殺人場上有偸刀賊

爰書一定﹐法网如羅。刑人於市﹐不漏而疎。斬旗髙插﹐兵吏譙呵。鋼刀出鞘﹐危哉頭顱。於斯時也﹐惟喚柰何。突有人焉﹐乘此險迫﹐瞥然而來﹐闃然而集。聽之無聲﹐視之無迹﹐猛伸拏云之手﹐竟作偸刀之賊。抽刃而劊吏驚魂﹐投筆而刑官喪魄。有刀無刀﹐此賊何賊﹐不是劍仙﹐定然俠客。龍逢脫灑血之災﹐比干免剖心之厄。漢末名士﹐仍聚首於龍門﹔唐季淸流﹐得全軀於馬驛。若夫報國爲懷﹐精忠武穆﹐得勝朱仙﹐班師就戮。忽焉銷鏑藏鋒﹐遂爾全家解縛。打破十二金牌﹐反坐三字寃獄。誅檜賊於須臾﹐剪長舌之酖毒。盡東窗事發之辜﹐翻南渡偏安之局。至如喪師土木﹐沙漠還轅﹐於公定識﹐天順攺元﹐盡忠受戮﹐千古蒙寃。於焉掣劍﹐歡噪齊喧﹐復向西山而伐竹﹐尋悟迎駕於奪門。別有介溪當國﹐忠藎遭殘﹐椒山劾奏﹐十罪五姦。風吹枷鎖﹐香滿城環﹐血先化碧﹐心早成丹。寶刀失於俄頃﹐賊臣見而膽寒。驚法場之異變﹐致主上之回顏。臨刑詩無煩畱補﹐代死疏任其發還。有此賊也﹐昆侖聶隱不能儔﹔偸此刀也﹐干將莫邪不足憂。可另剖姦臣之腹﹐可別斬佞人之頭。一嘯而風雲變色﹐再試而艸木爲愁。至戮正學於廷闕﹐斬文山於髙樓﹐吾願遂其志﹐吾願成其謀。不欲有是賊﹐又何用其偸哉﹖

△棺材頭邊無咒死鬼

鄭爲伐許之役﹐公孫閼與潁考叔爭車﹐暗放一箭﹐射死考叔。莊公若爲不知何人射死也者﹐令人咒詛暗殺考叔之人。是夜公孫閼竟死﹐公疑爲咒而死﹐心甚悼之﹐殊不知閼非因咒死也。夫以潁考叔之純孝﹐曾施及莊公﹐此番伐許﹐奮勇登城。閼以私怨殺孝子忠臣﹐神人共怒﹐天地不容﹐國法𨿽逃﹐冥誅必速﹐此固不待咒而死者也。今世此等事甚多﹐禍福惟人自召耳。愚夫愚婦﹐疑神猜鬼﹐故諺揭之曰「棺材頭邊無咒死鬼。」

△拚得自己贏得他人

此爲賭錢者說法。事干例禁﹐而賭之私例亦嚴﹐若者輸﹐若者贏﹐皎然劃一。業超商賈農工外﹐法等徒流刺杖中。賭錢情極荒唐﹐而資本須有實際。贏者若干﹐輸者若干﹐交兌匹敵。當場伸出無情手﹐入局難容乏鈔人。賭錢心最私﹐而通身之歸結卻公。贏者不必定尖巧之人﹐輸者不必盡愚頑之輩﹐總是同歸於盡。千金孤注渾閒事﹐一擲當場若有神。故此拚得自己錢帛﹐方贏得他人錢帛﹐黃昏散得三千貫﹐白日能收一萬緡。拚得自己田地﹐贏得他人田地﹐尋思吐手連阡陌﹐難免回身少立錐。拚得自己房屋﹐贏得他人房屋﹐春鶯欲囀遷金穀﹐社燕偸窺入畫堂。拚得自己妻女﹐贏得他人妻女﹐欲求美妾歸羅帳﹐忍使山妻過別船。況拚得自己﹐如吾願者多﹔贏得他人﹐如吾願者少。玉碎山頭多是現﹐金生水底盡成沙【賒。】

△殺得窮漢做得富戶

窮﹐貧也﹐貧帶刀﹔富﹐利也﹐利亦帶刀。窮富之中﹐殺機寓焉。但貧字之刀在身﹐受殺者也﹔利字之刀在手﹐用殺者也。然則富戶其殺人者乎﹖富戶不必殺﹐做富戶不得不殺也。或曰窮𨿽窮﹐猶稱漢也﹐何便得殺乎﹖素史氏曰﹕稱漢者﹐無過好博好飲好鬭好訟好色稱漢耳﹐此其所以見殺於富戶也。或又曰﹕窮而漢﹐則吾旣得聞命矣。漢旣窮﹐亦無利於富戶﹐夫子何以知其將見殺﹖曰﹕其先亦嘗做得富戶來。富難常﹐窮未盡﹐其爲人也小有財﹐則足以殺其軀而已矣。

△醜媳婦要見公婆面

凡爲媳婦﹐無不要見公婆之面。但貌之美者﹐濃裝艷服﹐增妍取憐﹐公婆一見﹐愛之如珍寶。此媳婦也者﹐如魚得水﹐如渴遇漿﹐其要見也﹐固無足怪。若夫丑者﹐未成九子母﹐先現鳩盤荼﹐無鹽女實無顏﹐屈不全身更缺﹐是亦可徹其環瑱﹐至老不嫁矣。乃始而托戚央親﹐多方倩代﹔旣而塗脂抹粉﹐百計裝潢﹐公婆一見﹐憎之爲鬼怪。此媳婦也者﹐亦欲如魚得水﹐如渴遇漿﹐其要見公婆之面﹐無非在洞房花燭下討得甜頭﹔卻不道於識羞怕臉中﹐尋些苦喫。

△熱心人招攬事非多

此爲求全之毀﹐作孤憤語也。意謂天下事多不平﹐世間物各太極。於穆不已﹐天固無言﹔自在法門﹐佛止微笑。爲因拚灑著全腔熱血﹐不覺攪亂了一片冰心。歷山本不迷﹐何待到烈風雷雨﹔葛伯自不祭﹐何勞你酒食牛羊。古大禹抑洪水﹐棄子拋妻﹐直至八年於外﹔周文王事暗君﹐披枷帶杻﹐難免百日生災。過宋圍匡﹐孔聖人亦遭無妄之厄﹔勸齊代燕﹐孟夫子也擔不韙之名。借箸陳籌﹐老畱侯擔擱赤松修道﹔鞠躬盡力﹐死諸葛紛擾廬艸淸風。三更加腹﹐太史公嚇得大驚小怪﹔五斗折腰﹐花園口弄得地白田荒。李山人白衣長史﹐辭不下紫袍勅﹔嶽少保鐵騎將軍﹐當不起金字牌。西湖望气﹐劉靑田不晏安而鴆毒﹔土木還轅﹐於忠肅受積善之餘殃。縱觀先聖先賢﹐大半多招多攬。倒不如冷暖自知﹐絕口不談當世事﹔一任他蒼黃反復﹐將身跳出是非門。

△天要落雨娘要嫁人

天﹐純陽無陰﹐要落雨則陽之求陰也。娘﹐孤陰無陽﹐要嫁人則陰之求陽也。如矢赴的﹐如漿點腐﹐其理如是﹐其勢如是。

△窮不讀書富不教學

書中道理﹐人皆受範﹐何獨不及窮人﹖蓋窮人仰不足以事﹐俯不足以育﹐救死不贍﹐奚暇治禮義哉﹗此固勢所不能也。若富人教學﹐有何不可﹖素史氏曰﹕所教之學﹐卽所讀之書。書中所載﹐將不利於富人。就如《大學》爲開蒙之書﹐所訓「悖入悖出」句﹐「以身發財﹐務財用必自小人」句﹐髙聲教讀﹐畢竟礙口。

△秋前拔稗彊如放債

稗﹐莠艸。雜入苗中﹐能竊地力﹐侵苗之膏﹐若不拔去﹐一莖能占二三莖稻。苟遲至秋後﹐稗根篡入苗根﹐拔亦害苗﹐不拔亦害苗﹐故良農必圖之於秋前。夫秋前而從事於拔﹐亦不免食力繁費﹐然收成不啻倍利﹐故曰「彊如放債」。彊如﹐猶言勝似。

△小暑種秧止好了糧

早熟之鄕﹐小滿插種﹐如吾靑邑﹐多於夏至前下蒔﹐謂之梅秧﹐收成得二石外。夏至後種者﹐謂之時秧﹐每莖秀穗﹐較少二級﹐頭時猶可﹐至後七日是也。再後五日爲中時﹐再三日爲末時﹐遞遲收亦遞減。到小暑節內插蒔﹐失時極矣。烈日焦炙﹐苗身難活﹐蘇而後發﹐秋成日淺﹐地力不及資﹐人功不及濟﹐上鄕收止三四斗﹐中下鄕不過二三斗﹐故曰「止好了糧」。

△人直不富港直不深

人之生也直﹐無愧生理﹐當獲美報。長江大河﹐一瀉千里﹐泥不停污﹐是宜富宜深之至矣。何以有「人直不富﹐港直不深」之諺﹖素史氏曰﹕人之生也直﹐理直也。人之死也亦直﹐形直也。沈萬三死遊十八獄﹐獄獄需索﹐毫無給發。眾鬼爭毆之曰「爾巨富﹐誰不知之。吾等望子來久矣。」萬三曰「吾生時誠富﹐柰今死矣。一文不得帶來﹐何以給付爾等﹖」噫﹗是爲人直不富。張江陵侍講神宗﹐作《四書直解》行世﹐士人依此講解﹐作文多粗淺﹐不耐人尋味。是爲講直不深。吳下講﹑港同音﹐故爾傳訛。

△男大須婚女大須嫁

男女居室﹐人之大倫。故男須婚﹐女須嫁﹐固不宜太早﹐亦不宜太遲。《周南》雅化﹐所貴婚姻以時也。凡婚嫁當以二十歲爲率﹐遲早先後一二年﹐須急爲完聚。蓋男女大欲﹐與飲食同﹐饑不與食﹐渴不與飲﹐彊者攘之﹐弱者竊之。或蔑禮敗度﹐或滅性戕命﹐佻達之子固所不免﹐卽惇厚之士﹐外束於禮﹐內熾其欲﹐七情憧擾﹐暗地銷爍﹐煎熬成疾﹐及父母知覺﹐已不救耳。遏之固死﹐遂之亦死。女子有懷﹐易地皆足爲慮﹐事到其間﹐爲父母者悔之晚矣。素史氏家居授徒﹐有程生燦﹐靑年飽學﹐舉業之外﹐兼攻詩古書畫﹐才藝俱優。乾隆辛丑﹐彭宗師歲試﹐冠軍入學。次年﹐以優等科舉。癸卯入闈﹐卽邀金壇邑侯章公炯薦卷。明年﹐謝宗師以第四名補增。乃父以子質厚重﹐兼因後母﹐不早完婚﹐聘媳先逝﹐生抑鬱載余﹐二十七歲﹐沈屙不起。素史氏具挽一聯﹕「十年文戰渾如夢﹔一載心喪也斷腸。」由是遂撤課徒之業。

△黑眼烏珠見了白銅錢

人各有眼﹐其睛是珠。除去白邊﹐是爲烏珠﹐烏卽黑也。旣曰烏珠﹐又曰黑﹐何也﹖爲見白銅錢故也。銅錢黃赤﹐其曰白﹐何也﹖以黑眼見之而白也。眼珠本烏﹐見白銅錢而加黑也。烏珠﹐黑色生於睛珠﹔黑眼﹐黑气溢於滿眼。烏﹐所同也﹔黑﹐所獨也。眼烏珠者﹐眸子瞭焉。黑眼烏珠者﹐眸子眊焉。

△喫生人頭不怕血鮏气

天地之生人爲貴﹐一人之身頭爲尊。若統言之﹐則人而已。一特提之曰人頭﹐便覺有怕人之勢。顧荒郊野冢﹐累累白骨﹐滚滚骷顱﹐尙不驚心動魄﹐偏是鮮血淋漓﹐鮏气逼人﹐卽而視之﹐駭然生人頭也。苟有人心﹐斷無不怕。有大膽量者﹐曰「大丈夫死且不怕﹐血鮏气焉足怕﹗」拔劍切而啖之。夫東到羊頭﹐西到豬頭﹐不如人之頭﹐洵美無儔。我血虛﹐人頭補﹔吾气虛﹐人頭助﹔乍喫腥﹐沒喫素。君不見劈棺取腦漆園身﹐絕處逢生頭一顆。不了事﹐莊生婦﹐索性還加一利斧。

△靑茄子落坑缸半爿俏

靑茄色如燕尾﹐全體光潔﹐瑩然完璧﹐俏矣。縱遭失落﹐在於淸淨之所﹐上半爿之俏可見﹐卽下半爿之俏亦未嘗沒也。柰何落於坑缸之中﹐糞穢之區﹐過者惜之。若曰「爾之俏者﹐僅此半爿耳。」俏者此半爿﹐不俏者彼半爿矣。不俏者彼半爿﹐卽俏者亦危乎此半爿矣。世有抱靑茄之質者﹐可不審所處哉﹗

△螺螄殼打泥墻一堆松

墻所以資藩衛﹐取材必精﹐加工必堅﹐以泥爲之﹐已非久長之計﹐柰何取螺螄殼入其中哉﹖夫螺螄非磚石材質﹐僅存其殼﹐質薄體空﹐但取輕便﹐打成一片泥墻﹐非不自誇崇墉。一遭風雨﹐索郎一聲響﹐鄰比共驚﹐卽而視之﹐一堆螺螄殼也。墻不知何往矣。噫﹗松矣。

△棺材內伸出手來死要

要人物件﹐必伸手索之﹐此在活人則然。若在棺材內﹐明明死矣﹐猶伸出手來﹐至死且要﹐是無時不要矣。此死要之一義也。凡活人要人之物﹐必審其人之當給我否﹐抑其人之能給我否。至於死人﹐不問其它﹐一味要之而已。此又死要之一義也。活人要人之物﹐必歉於心﹐赧於面。若死人﹐更無愧心慚色﹐要之而已。此死要之又一義也。人見死人﹐怕者居多﹐曰「棺材內伸出手來矣﹗」駭而擲之者有之。人見死人﹐憐者俱多﹐曰「彼𨿽伸出手來﹐已在棺材內矣﹗」哀而與之者有之。或有不怕不憐者﹐曰「彼已在棺材內矣。何尙伸出手來﹖咄咄怪事。」一刀斬去手指﹐在棺材內者毫無動彈﹐竟不得柰何。此棺材內能事﹐死要之極功也。或謂棺材四面皆是木板﹐何處得伸出手﹖素史氏曰﹕若輩棺材大都無板。

△鄕下人不識■﹝髟上害下﹞癧頭醜【吳音邱】

頭之爲物小﹐而加於眾體之上﹐何可醜也﹖其面睟然﹐發澤可鑑﹐乃是好頭。有■﹝髟上害下﹞癧者﹐流膿堆屑﹐其色醜也。奇癢奇痛﹐其疾醜也。腥穢欲烝﹐其气醜也。气質頑劣﹐其性醜也。夫人身醜者不一﹕腋爲狐臭﹐肛爲痔漏﹐腎爲楊梅﹐然尙藏拙。至於頭﹐闖然特出﹐鄕下人驟然見之﹐曰「彼何人斯﹗甚矣其頭之醜也。」頭者第一之義﹐考試之取優等﹐多圈者爲頭﹔置劣等﹐多抹者爲頭。此丑中之尢也。

△雨打上元燈云掩中秋月

或咎雨雲殺風景﹐或嘆燈月丁厄運﹐尙非二語連屬正意。蓋上元木令﹐木不能生火﹐水克火而雨打燈。是年火衰不能制金﹐至中秋金旺﹐水相泛爲云﹐而以水濟水﹐故掩月。上元有雨﹐必中秋無月也。

△藥醫不死病佛度有緣人

藥但醫不死之病﹐則藥竟無益。佛必度有緣之人﹐則佛豈有私。素史氏曰﹕人病不同﹐有死病﹐有不死病。但不醫或悞醫﹐將死病固死﹐不死病亦死﹐非藥之故也。人性皆善﹐皆有緣﹐並無無緣。但有善者喪善﹐喪善者不復善﹐故度者少﹐不度者多﹐非佛之故也。

△忠臣不怕死怕死不忠臣

論人臣者﹐固不必言死﹔但不言死﹐人人皆忠臣也﹐亦人人皆不忠臣也。身親臨敵﹐面折廷爭﹐此徵死之地﹔不忠臣不願有此等事﹐卽忠臣亦不願有此等事也。於何徵之﹖試於無人之地﹐默坐之時﹐設身處焉﹐吾能死乎﹖怕不怕﹐必自能辧矣。以是出諸口﹐口怕而心亦怕者﹐庸臣也﹔心怕而口不怕者﹐佞臣也﹔皆不忠臣。忠臣者﹐不怕死者也。或曰「不忠臣亦有不怕死者﹐侵虧國課﹐殘虐下民﹐指其流獘﹐未有不蒙顯戮者﹐乃躬自蹈之﹐寧非不怕死乎﹖」素史氏曰﹕此正怕死之本也。

△喫力弗賺錢賺錢弗喫力

賺之爲言騙也。喫力弗賺錢者﹐純以精神命脈﹐發名成業﹐所謂如其道不以爲泰也。孔﹑孟周流﹐非冀自益身家﹐卽六萬之粟﹐十萬之祿﹐並非誆騙於人。賺錢弗喫力者﹐純是虛誑賣弄﹐令人墮術﹐所以騙賺其人者一無實力﹐如儀﹑秦立取相印﹐初非鞠躬盡瘁者比。世多誤解賺字﹐素史氏特此箋出。

△養媳婦做媒人自身難保

媒人介紹六禮﹐求全責備﹐𨿽善解紛者﹐亦憚其煩﹐況養媳乎﹖夫養媳婦權倚翁姑﹐何有何亡﹐全無黽勉﹐一旦承充媒妁﹐人嗤從井救人﹐彼竟現身說法。女家勒重聘﹐則曰「苟完矣﹐辟如養媳﹐藍縷若何」。男家索厚奩﹐則曰「苟美矣﹐辟如養媳﹐虛筐若何」。使二姓之有請謁焉。如此婚媾﹐其能降以相從也。惟其自身之難保﹐是以媒人之可做。

△老和尙看狗練我不如他

世以此爲羨慕語也。素史氏曰﹕不然。夫老和尙終日打坐蒲團﹐燒淸香﹐喫苦茶﹐常對世尊金容﹐享今生淸福﹐培來世善根﹐俯視眾生畜類﹐每苦不能度盡。至於狗﹐乃眾生畜類中尢賤者﹐披毛食屎橛﹐無可比倫﹐野合而練﹐固與人風馬牛不相及也。老和尙偶然寓目﹐將「我」字頓斷﹐曰「不如他。」「如」字作「似」字解﹐不作「及」字解﹐「我不如之」者﹐甚絕之之詞。由是推之﹐吾人素位而行﹐不願乎外﹐貯冰心於玉壼﹐放冷眼於塵世﹐顧影自憐﹐心心念念﹐常自作老和尙觀。於人間無謂之周旋﹐度外之耽樂﹐擾擾紛紛﹐皆當作狗練觀﹐毅然決然曰「我不如他﹐我不如他。」

△止顧羊卵子弗顧羊性命

羊味美﹐而美尢在卵子。昔日有嗜食此者﹐每食必須﹐晨飡羊卵子﹐午飡羊卵子﹐晚飡羊卵子。夫羊味誠美﹐但通體皮肉可食也﹐則日殺一羊已足耳。若止取羊之卵子﹐則每日所殺不下數羊﹐傷羊性命不亦多乎﹗而若人弗顧也。吳下人惡其奢﹐訾其貪﹐疾其殘忍﹐故有此諺。

△單見雞喫水不見雞撒尿

雞無腎﹐故不撒尿。其饑渴與凡物同﹐故仍喫水。人單見其喫水﹐而不見其撒尿﹐意其水必充滿腹中﹐貯積滋長矣。豈知殺而剖之﹐並無涓滴﹐不知消歸何處。素史氏曰﹕物之有腎者﹐尿從一處出﹐人皆見之。若無腎之雞﹐如田無水道﹐徧田銷耗﹐其涸也可立而待也。

△秀才不出門能知天下事

秀才以天下爲己任﹐自應日新其徳﹐知能並進。乃或賢者娛遊山水﹐不肖者奔走勢利﹐銷磨歲月﹐遇事一籌莫展﹐天下安賴有是秀才哉﹗必也杜門不出﹐十年讀書﹐十年養气﹐如董江都下帷不輟﹐一但出身任事﹐乃無所不知﹐無所不能。朱子所謂「於天下之事無所疑﹐於天下之事無所懼」﹐釋孟子「不動心」如此。

△師姑趁夜載來去沒得閒

旣爲師姑﹐豈有趁夜載而滋擾者。或半路出家﹐Y其前事耳。古才女多有身落院坊﹐晚節焚修者矣。昔東坡與妓琴操論詩﹐對答如流﹐至末披誦「門前冷落車馬稀﹐老大嫁作商人婦」﹐操悟出家。如操者﹐寧再趁載乎﹖若同趁者而亦坡翁也﹐不是談詩卽是談禪﹐則來去皆閒矣。坡詩云「因過竹院逢僧話﹐又得浮生半日閒。」可證也。佛印曰「學士閒了半日﹐小僧忙了半日。」使佛印爲女尼而趁夜載﹐其忙豈止半日耶﹗

△黃昏不上宅半夜偸弗著

豫則立﹐不豫則廢﹐𨿽偸兒不能外此。黃昏人靜﹐潛上其宅﹐度其進路﹐規其出路﹐察聽其家動靜。到半夜時﹐老幼一齊熟睡﹐乘此升其堂﹐入其室﹐胠其篋﹐攫其金而出。歸至家﹐天未明﹐而贓入手矣。是爲偸得著。不然﹐上宅時已過黃昏﹐亦費幾番功夫﹐到得進內﹐逾夜之半﹐入睡一覺已醒﹐一有聲息﹐便遭喊擒。蓋半夜時偸著﹐才是偸著﹐過此非其時矣。卽幸而竊得﹐亦倉皇急遽﹐天色將明﹐焉得挾贓以行﹐故不能偸著。素史氏曰﹕盜亦有道﹐前定不窮。

△淸明不拆絮到老沒成器

此就未老之人言。人生少壯﹐要將身子打熬得堅韌﹐否則少有風侵寒損﹐便儳焉如不終日﹐焉能架海擎天﹐做一番事業。《孟子》「天降大任」節備言之矣。淸明春气過半﹐夏气漸臻﹐此時之絮不拆﹐春日遲遲﹐常在重裀疊袴中﹐養成嬌惰﹐卽是晏安酖毒﹐何以得成大器﹐到老亦不過如是。

△打殺人償命騙殺人弗償命

漢髙約法﹐蕭相明刑﹐殺人者死﹐於今爲烈。有心打死人﹑故殺﹐罪當斬﹔無心打死人﹑誤殺﹐罪當絞﹔皆償其命也。惟有一種口中蜜﹐腹中刀﹐騙得人天花亂墜﹐公子被元和之杖﹐佳人投桂英之繯。名士惑其招搖﹐投河奔井﹔富人落其圈套﹐蕩產傾家。墮入迷魂之陣﹐釀成了命之根。昔有善此術者﹐寃魂環控冥司﹐求照打死人命例抵償。冥君命鬼卒提到﹐拍案大怒﹐詰以何術騙人致死。對曰「某從無騙人﹐惟閉戶攻書﹐常是吟詩作賦而已。」冥君見气體和藹﹐口角婉媚﹐一腔气忿﹐回至腹中﹐從丹田而下﹐直出大腸經﹐泄其一气。其人跪上﹐掇而捧之﹐曰「恭惟大王髙聳金臀﹐洪宣寶屁。淸音入耳﹐依稀短笛之聲﹔香靄襲人﹐彷佛燒刀之味。」冥君愛其風流﹐遂判﹕「爾等寃魂債主﹐自貪阿諛﹐如今各免追究。設騙者原無死罪﹐準釋還陽。受騙者卽往生方﹐用消含怨。」判訖﹐眾鬼猶不輸服。冥君又命給以冥庫錢十貫﹐備宴轉輪殿﹐作和事酒席﹐令作賦生爲祝詞餞之﹐以釋眾寃。於是眾鬼到殿赴席﹐生乃祝一輩公子曰「千金投采局﹐百寶潤紅妝。」公子大悅。又祝一輩佳人曰「來生作才女﹐去嫁有心郎。」佳人大悅。又祝諸名士曰「平步靑雲路﹐先登白玉堂。」諸名士亦大悅。末又祝眾富翁曰「田地山成玉﹐兒孫雪見湯。」富翁勃然不悅。生乃躬身揖謝曰「足下髙明﹐豈不聞刻剝成家﹐理無久享。僕素善頌﹐故此說到兒孫﹐還是近期遠約。」轉輪主各善遣之。

△一鋤頭動土兩鋤頭也動土

鄕人持鋤到田﹐過小廟﹐見一小艸﹐一鋤去之。歸家﹐寒熱譫語﹕「太歲頭上動土﹗」索酒索羹索金帛﹐百般祭獻﹐乃止。其兄聞之﹐怒﹐持鋤而往。或亟阻之﹐已連下兩鋤﹐而廟壁毀矣。廟神命鬼卒仍到其弟家作禍﹐鬼卒曰「弟止一鋤﹐大王責其動土﹐已經索得酒食金帛。今其兄毀廟﹐罪浮於弟﹐此次應問兩鋤之罪﹐不應仍到弟家。」神曰「爾等不知。一鋤頭動土﹐兩鋤頭也動土。一鋤者尙懼我﹐兩鋤者不懼我矣。徒增其怒耳。」見可而進﹐知難而退﹐是故聰明爲神。

△寶劍贈與烈士紅粉贈與佳人

寶劍贈與烈士﹐荊卿瀟瀟渡水﹔紅粉贈與佳人﹐潘妃步步生蓮。素史氏曰﹕寶劍贈與佳人﹐隱娘遊俠﹔紅粉贈與烈士﹐豫讓漆身。又請轉一語﹕烈士不受寶劍﹐羊叔子輕裘緩帶﹔佳人不受紅粉﹐虢夫人淡掃蛾眉。

△忠臣不事二主節婦不事兩夫

不事二主﹐文山《正气歌》可讀﹔不事兩夫﹐劉向《列女傳》可稽。素史氏曰﹕馮道歷相四主﹐豈止於二﹔夏姬身侍七夫﹐豈止有兩。若嚴子陵一君不事﹐不害爲忠臣﹔北宮女一夫不嫁﹐尢成爲節婦。

△松江淸水糞勝如上海鐵搭坌

糞﹐所以美土疆。淸者力薄﹐濃者力厚﹐此自然之勢。何松江之一淸如水者﹐反勝於上海之濃厚﹐以鐵搭坌取者乎﹖蓋上海土髙宜麥﹐與華﹑婁產稻之鄕異。松江人每嘲爲東鄕喫麥飯﹐故其糞無力。松江人心思尖銳﹐不似上海人直遂﹐上洋人每嘲松江人從肚腸中刮出脂油﹐故糞𨿽淸薄而有力。

△陽山萬丈髙止比穹窿半截腰

陽山居吳之勝﹐髙至萬丈﹐俯視太湖七十二峯﹐皆培塿也。豈知有穹窿之駕乎其上哉﹗但不程其分量﹐恐陽山猶不知相去幾何耳。乃大聲疾呼曰「止比穹窿半截腰。」爲陽山者﹐於是爽然失矣。此語一下﹐正是當頭棒喝。

●吳下諺聯卷三續目

續目

○續目

夏至弗要種秧冬至弗要望娘

無寃不成夫婦無債不成父子

道是無棺材一交跌殺馬槽內

聞得雞好賣連夜磨的鴨嘴尖

揚子江內吹嗩吶那哩那哩

老道士前搖響鈴不當不當

萬事畱人情後來好相見

一著不到處滿盤多是空

易求無價寶難得有心郎

要知山下路須問過來人

讀書造化不讀書告化

要錢典史不要錢禦史

天知地知你知我知

娘好囡好秧好稻好

朝霞夜霞無水煎茶

爺有娘有也要開口

閻羅王撞著對面鬼

仵作子幫襯活死人

百年難遇歲朝春

三世修來同一宿

有意種花花不發

雙手招郎郎弗來

紗帽底下無窮漢

紡車頭上出黃金

無事不登三寶地

有錢弗買半年閒

霧露不收就是雨

胡椒弗辣再加姜

東手接錢西手送

南天落雨北天晴

搓搓團圞揑揑扁

薄薄匕來淺淺鋪

有錢常記無錢日

去任榮逾到任時

隔夜飽只是飽

教你修不肯修

尿出狗家家有

螢火虫夜夜紅

犬有義而可養

蛇無頭而不行

幹千年濕千年

油一路水一路

張待詔買爺叫

黃伯勞喫娘鳥

告化的孟嘗君

暗洞裏諸葛亮

各人所好不同

天下未嘗無對

天地君親師

嫖賭喫著考

馱重不馱輕

鵝進弗鵝出

坑缸前土地

座臺上鄕紳

一身兼作僕

到處便爲家

筆管裏煨鰍

牀底下摸蚌

地獄在陽間

好佛住後殿

山中宰相

海外奇談

百里諸侯

一身財主

舉監生員

風雨雪落

不圖人身

眞當狗品

孟婆湯

東坡肉

過時風

一國儉

破頭先

隙裏會

坍黃

嗆白

搨八

來三

上任

發財

有餘

且住

△夏至弗要種秧冬至弗要望娘

此甚言日長日短之極﹐不必以辭害志﹐戒勿種秧望母也。僕集諺語﹐由二字聯起﹐至十二字﹐猶夏至之長﹐至此不得再長。但亦不能遽短﹐仍出寅入戌﹐由長漸短。故集內續目﹐仍由十二字起﹐至兩字聯止﹐猶冬至之短﹐至是不得再短。但亦不能遽長﹐仍出辰入申﹐由短漸長。故集內末目﹐仍由二字聯起﹐至十二字止﹐以爲天之大數也。首明陰陽﹐繼象二至﹐亦是陰生陽生微義。一陰一陽之謂道。拙集實寓言道﹐閱者志之。

△無寃不成夫婦無債不成父子

無寃不成夫婦﹐夫受寃乎﹐婦受寃乎﹖無債不成父子﹐父欠債乎﹐子欠債乎﹖素史氏曰﹕似皆有焉。世間恩愛夫妻﹐稱爲寃家歡喜﹔反目夫妻﹐稱爲歡喜寃家。父負子﹐人謂其子討債塊﹔子負父﹐人謂其子還債貨。此諺語也﹐亦以諺解之。

△道是無棺材一交跌殺馬槽內

北莊嘗熟聞此諺矣﹐亦過而不畱耳。後與習武應試者同寓郡中﹐見馬槽與方物無二﹐始覺此諺之形容盡致也。有羽士鍾千乘﹐素滑稽。所居安亭鎭﹐多雅人。一日席間﹐有以此戲之者﹐曰「道士無棺材﹐一交跌殺馬槽內。」鍾作曼聲應之曰「一交跌殺馬槽內﹐不道士無棺材。」舉座噱然。

△聞得雞好賣連夜磨的鴨嘴尖

夫雞與鴨等耳﹐安見雞之好賣於鴨哉﹗卽果好賣﹐亦雞是雞﹐鴨是鴨﹐豈得磨尖鴨嘴以當雞乎﹖卽或貪心蒙蔽﹐認爲可磨﹐亦必親見雞實好賣﹐然後從而磨之﹐未晚也。何一得風聞﹐卽磨之﹐且連夜磨之﹐何汲汲也。然若人正是有說﹐曰「雞好賣矣。眾人雞而一人鴨﹐吾計拙矣。於是磨之。吾能磨﹐人亦能磨﹐吾鴨尖﹐而人鴨亦尖﹐吾計猶未工也。於是連夜磨之。」夫然﹐鴨嘴得尖﹐且尖之速﹐寧爲雞口﹐毋爲鴨嘴﹐蓋信雞之果好賣也。孰知竟有大謬不然者。

△揚子江內吹嗩吶那哩那哩

沿揚子江灘﹐蘆葦最多﹐江船停泊﹐候風﹐連檣接尾。舟中無事﹐拔取蘆管﹐打通﹐作嗩吶吹之﹐隨在皆斷腸聲也。聞者環而指之﹐那里那裏﹐不一而足。言不希罕﹐其聲亦然云。

△老道士前搖響鈴不當不當

老道士登壇召將﹐呵■﹝囗外力內﹞備至﹐猶恐法力未周﹐令班首備齋奉請。卽在壇前持鈴搖動﹐存想官將臨壇﹐必譴責其酒色財气﹐何徳何能﹐而敢驅策天神﹐宜加罪罰﹐申飭嚴切。道士俯首作伏罪狀﹐心中默默﹐甘著不當不當﹐手內亂搖﹐其響亦然。

△萬事畱人情後來好相見

嗟乎﹗君子交絕﹐不出惡聲。如一言之不合﹐必怒气以相加﹐不過小利害耳。而口不畱其言﹐面不畱其色﹐若以後來永不相見者。庸詎知必不能不相見也。事已過矣﹐境已遷矣﹐一朝覿面﹐愧之甚﹐悔之甚﹐爲已晚也﹐難爲情也﹐如何是好。素史氏曰﹕不寧惟是。士人握手訂交﹐宜淡如水﹐不可我卽爾身﹐褻狎盡致。一旦有故﹐欲抗顏白其是非﹐難矣。故君子貴有不盡人之歡也。

△一著不到處滿盤多是空

此爲善弈者言也。若出低手﹐早已滿盤碌亂﹐何爭一著乎﹖蓋其滿盤之際﹐全副精神已齊赴矣。此而一到﹐靡不勝耳。乃功敗於垂成﹐業隳於晚節﹐諺若惜之﹐若戒之﹐謂旣營營於滿盤﹐必兢兢於一著也。素史氏曰﹕此著之不到也﹐一系於貪﹐一系於忽。

△易求無價寶難得有心郎

貴不敵親﹐有易而難益見矣。夫寶不易求﹐況貴至無價者乎﹗然以有心郎較之﹐尙不敵也。其難得不已甚哉﹗素史氏曰﹕士得一知己﹐可以不憾。甚矣不易求而難得也。蓋士爲知己者用﹐而女爲悅己者容。任舉天下不易得之物﹐皆相形而見屈矣。不觀夫寶乎﹐燕之駿曰千金﹐齊之璞曰萬鎰﹐此其有價者也。和氏之璽傳爲世守﹐趙氏之璧貴並連城﹐此其無價者也。然非所論於有心之郎也。蓋捨郎而言寶﹐則采珠於海﹐抵璧於山﹐此貨已稱難得。而卽寶以擬郎﹐則琴遇相如﹐香偸韓壽﹐其人尢不易求。所可恨者﹐從此蕭郎是路人耳。若其倚翠偎紅﹐能不魂銷於萬轉千回之下。所可幸者﹐尙有王郎天壤間耳。惟是憐香惜玉﹐能無腸斷於生生世世之中。三代以上之珠璧﹐原爲明主所棄﹐而較長競短﹐不寶金玉而寶善人。三代以下之婚姻﹐多由庶士之求﹐而輾轉反側﹐不在君子而在淑女。是以儗夫於金﹐猶爲未當﹔而比壻於玉﹐尙屬失倫。此魚玄機之語﹐傳而爲諺也如此。

△要知山下路須問過來人

山下路﹐多曲折。不曾過﹐終冒率。懶開口﹐怕屈節。有誰人﹐對你說。他自漫﹐你自急。非寃枉﹐卽傾跌。遇一人﹐去過歇。叫先生﹐須親切。求指點﹐如何入。如何入﹐如何出。碁盤街﹐南北列。羊腸徑﹐東西別。切不可問於盲﹐貪於捷。一遭生﹐兩遭熟。到得前邊路路通﹐任爾穿花來打孛。

△讀書造化不讀書告化

諺之原文有「有工夫」三字裝頭。素史氏曰﹕肯讀書自有工夫﹐不肯讀便無工夫。著此三字﹐適資借口﹐不如刪去﹐直曰讀書造化不讀書告化。或曰﹕世間不識字人﹐坐擁倉箱者頗多﹐責以告化﹐焉能輸服。曰﹕人一日無米則饑﹐一日無字則瞽﹐越是不識字人﹐越要用字﹐央及人使字﹐便是告化﹐遑問其它。

△要錢典史不要錢禦史

禦史要錢﹐卽是典史。典史不要錢﹐可爲禦史。但典史而爲禦史難﹐禦史而爲典史易。然是諺也﹐語平而意側﹐謂以禦史勒之﹐典史就之也。

△天知地知你知我知

舉頭三尺有神明﹐屋漏三尸﹐森然密布﹐天地所以必知也。人物之性﹐亦我之性﹐你我所以必知也。我知之﹐卽你知之﹐你我皆知﹐卽天地無不知之。此本楊震許昌邑令語也。𨿽暮夜無知﹐正似靑天白日﹐無微不照。或以震語本言神知﹐今諺曰「地」﹐塊然一物﹐何亦言知。夫天亦淸虛一气耳﹐何嘗與地有異。所謂知者﹐以天地主宰言﹐非以天地气質言。理到卽气到﹐電降於天﹐雷出於地﹐霹靂一下﹐理气合一﹐此顯然眾著者。推之一切降福降殃﹐愚人不見﹐其實皆知字爲運量也。素史氏曰﹕地藏座下有獸﹐名諦聽﹐自中至邊﹐萬方九有﹐自上而下﹐海底重淵﹐一切人物聲息﹐皆能聽入﹐幽冥如鑑﹐人無遁情。此𨿽非地知正義﹐然亦可備一說。

△娘好囡好秧好稻好

秧之種於別田﹐猶女之嫁於夫家也。母良女必淑﹐秧茂稻不楛。昔嘉興有富室﹐數世殷沃﹐而子弟歷無一入泮者﹐或以種艸不佳也。是豈可乞種乎﹗或曰「不得於父﹐務得於母」﹐於是厚聘董詞林族女﹐生子秀發﹐長而遊庠﹐再傳而發科﹐一洗村气。夫人之生﹐得气於母者多﹐十月胎息﹐久而自肖。三年乳食﹐養育尢深。是以乳母必擇善良﹐防之者預也。第曰囡﹐亦從其類耳。

△朝霞夜霞無水煎茶

霞﹐彩雲﹐日光與雲气映合而成者也。凡雨卽雲所化﹐云厚則雨﹐輕則晴﹐晴雲成霞。但朝霞﹐自陰而陽﹐色多潤﹐每雨。夜霞﹐則自陽而陰﹐色多燥﹐恆晴。旣朝霞﹐復夜霞﹐則雨不勝日﹐皆自燥云﹐久晴之兆﹐故無水煎茶。素史氏曰﹕雨後霞﹐非霞也。名曰泛和﹐乃雨徵。

△爺有娘有也要開口

此戒人看得錢物容易而發。我之所有﹐則我爲政。人之所有﹐則人爲政。豈謂予取予求﹐不女疵瑕也。卽使親如父母﹐不吝其所有者也﹐亦須怡色柔聲﹐緩頰告假﹐乃給發於爾。世之人子﹐全無孺慕聲情﹐擅取宮中而用﹐與之不速﹐轉多腹誹﹐若以爲父母亦應聽於無聲﹐何直待兒子開口乎﹖昔人窺破俗情﹐故爲此諺。「爺有娘有﹐也要開口」﹐以此坊民﹐民尙有不問而自取者。

△閻羅王撞著對面鬼

此例句法﹐實是鬼撞著閻羅王對面。人作惡事多端﹐罹冥府桁楊刀鋸﹐亦直受無辭耳。獨是一種曖昧隱情﹐負疚衷曲﹐不可對人之處﹐卻有甚於桁楊刀鋸者。別時猶可遮飾﹐一到閻羅王處﹐孽鏡照人﹐纖毫畢露﹐眞無地自容。吾鄕有作歹事者﹐人或詰之曰「汝死去何以見閻羅王﹖」答曰「吾焉得見閻羅王。」其人曰「何故﹖」曰「吾犯者多外結事﹐死去到半路﹐卽被小鬼一頓銅槌打殺。」噫﹗此老亦止圖不撞著耳。

△仵作子幫襯活死人

仵作子﹐官衙檢驗人役。人或被毆致死﹐驗得重實﹐俾得伸寃﹐是幫襯死人。或驗輕傷﹐使凶手不至盡情擬抵﹐所謂救生不救死﹐是幫襯活人。若遇一種健訟之人﹐裝傷擡驗﹐爲仵作者﹐竟喝報致命重傷﹐俾打架者押醫取辜﹐加等治罪。夫傷及致命﹐已有可死之道﹐但出自仵作幫襯﹐決乎不死。此而稱爲死人﹐畢竟礙口﹔若稱爲活人﹐反拂本人裝傷重報之意﹐故曰「活死人」。

△百年難遇歲朝春

歲朝﹐一歲之始。立春﹐四季之始。歲朝立春﹐得天時最正之气﹐令節相符﹐毫無舛錯。是歲也﹐自然星辰合度﹐風雨以時﹐年谷順成﹐普慶升平﹐是以可貴。若但適逢其會﹐則百年中適逢其會之事甚多﹐又曷羨其爲難遇哉﹗

△三世修來同一宿

一者﹐不二之義。同一宿者﹐不二之人同宿也。男不二色﹐女不二夫﹐兩美會合﹐是爲同一。此而宿焉﹐仰者不愧﹐俯者不怍﹐睟於面﹐盎於背﹐施於四體﹐不言而諭。太和元气流行﹐占盡人間之福﹐當非一世二世所能修而到也。若露水夫妻﹐偶然邂逅﹐是孽障孽緣﹐指爲三世修來﹐則凡人世間淫娼蕩子﹐皆髙僧羽士轉凡矣。豈有此理﹗

△有意種花花不發

花乃天地之化工﹐隨意種之﹐卽隨意發之﹐所謂直養而無害也。一落有意﹐則不免於正助之病﹐安在其能發乎﹖乃或矜種之加功﹐而咎花之憔悴﹐過矣。善夫孟子之論智﹐若禹之行水﹐行其所無事也。朱子之訓「樂有賢父兄」﹐謂涵育燻陶﹐俟其自化﹐可爲種花之法。

△雙手招郎郎弗來

此吳歌也。三十過﹐四十來﹐雙手招郎郎弗來。夫男女以正﹐婚姻以時﹐當不有此。女子待年﹐本不應招﹐招郎非禮也。況雙手乎﹗熱中愈甚﹐按劍愈加﹐故曰「易求無價寶﹐難得有心郎」。又曰「最恨年年壓金綫﹐爲他人作嫁衣裳。」又曰「一輩錢塘江上女﹐著紅騎馬是何人。」堪爲三嘆。

△紗帽底下無窮漢

紗帽﹐前朝命服﹐不論大小官員多戴之。先明神﹑熹以前﹐戴紗帽者淸風兩袖﹐何有於底下。自魏璫殘害忠良殆盡﹐朝紳州縣多不肖人員﹐不特居官者簠簋不飭﹐一切官之父族母族妻族﹐甚至婢妾族﹐以親及親﹐坐幕立幕﹐皆在紗帽底下。糧制巨斛﹐餉勒浮收﹐詞訟通關節﹐饋送索門包﹐肉食羅綺﹐挾伎呼盧﹐無所不至﹐故曰「無窮漢」。

△紡車頭上出黃金

紡車﹐古時用以繅絲辟纑﹐後世更有棉花成紗﹐皆由車出。其器甚微﹐而其利甚溥﹐一家內助﹐以濟食力﹐此猶未足稱出黃金也。此而績之﹐爲布爲繒等物﹐足以衣被天下﹐婦習蠶織﹐不害女紅﹐不擾公事﹐不致捨業以嬉﹐浸爲風俗﹐不啻黃金徧地矣。又何價值之可言哉﹗

△無事不登三寶地

三寶﹕佛也﹐法也﹐僧也。有事時﹐大張法會﹐大眾登場蕆事。若無事時﹐金容靜穆﹐忽而擅登佛地﹐是不存敬心﹐故戒不登。法爲經典之所﹐豈可玩視﹐故亦示戒。至若僧家燕息之地﹐正可偸浮生半日之閒﹐何以諺亦禁之。蓋僧家賢愚不等﹐其寂靜禪房﹐爲藏姦納垢之處﹐乘其無事﹐衝破機關﹐勢不兩立﹐禍卽至矣。昔一秀才﹐與僧交好﹐偶暇訪僧不在﹐遂入臥所。無聊之際﹐一擊淸磬﹐忽有美姝從窟室啟板而出﹐生驚走﹐僧亦至矣。乃扃其戶﹐至夜半﹐僧入﹐責以擅入﹕「弗殺汝身﹐不滅汝口﹐但念素好﹐與汝一壼一味﹐以送汝終。」生拜之不從﹐誓之不信。以燙酒一錫壼置桌﹐曰「飲此﹗」僧出持肴核。生念一室空空﹐計無所出﹐裂衣裾塞壼口﹐如得重械。僧入﹐出其不意﹐擊其首破之﹐僧僕﹐再擊之﹐垂斃而逸。

錢誦函曰「生卽沈文恪公荃。」

△有錢弗買半年閒

凡事預則立。三年耕﹐有一年之蓄。七年病﹐求三年之艾。豈半年以前﹐不爲綢繆之計。無錢者固出無柰﹐有錢弗買﹐不亦計之左乎﹖豈知惟其有錢﹐是以不買﹐空置一處﹐與生息於人大相懸矣。半年者﹐六个月也。存錢百千﹐三分利得一十八千﹐二分利得十二千﹐一分利亦得六千﹐有錢人心計之工如是。

△霧露不收就是雨

霧﹐水气﹐細若秋毫﹐輕如粉麫﹐日光一照﹐便收攝無迹。或謂此霧露耳﹐微乎微矣。孰意蒙蒙不歇﹐霂霂不休﹐漸而如絲如綫﹐未幾如澍﹐忽地傾盆﹐下而破塊﹐甚且決堤裂岸﹐汩沒田疇。此非雨也哉﹖溯其始﹐不過由霧露起也。涓涓不已﹐流爲江湖﹐可忽於其微乎﹗

△胡椒弗辣再加姜

胡椒可寧胡考。但此一味﹐已足暖肌膚﹐溫腸胃。誰謂弗辣乎﹖乃或少之﹐於是謀所以加辣者﹐莫如姜﹐是聖人所不撤也。但聖人止就姜而論﹐非先有椒而再爲之加也。務去穢惡﹐而辛烈疊逼﹐旣入其苙﹐又從而招之﹐仲尼不爲已甚者。

△東手接錢西手送

錢爲國寶﹐接則得之﹐送則失之。東來西去﹐一假手間﹐何其速也。面在南﹐是左手接右手送也。面在北﹐是右手接左手送也。不曰左右﹐而曰東西﹐不旋踵也。夫旣欲接﹐何以送﹖蓋不送有不便於接者。旣送﹐何以接﹖蓋不接無以爲送也。然爲他人忙﹐亦日不暇給矣。

△南天落雨北天晴

同是一天﹐而南北晴雨分焉。其在久晴之時﹐北之不幸而南幸也。南人曰「何福而得此甘雨﹗」北人曰「何辜而罹此亢旱也﹗」其在久雨之時﹐又南之不幸也。北人曰「何福而得此朗霽﹗」南人曰「何辜而遭此霪霖也﹗」是以古來爲人君父﹐因材而篤﹔爲人臣子﹐疢疾宜存﹐斯晴雨皆屬仁恩﹐南北皆生愛戴矣。

△搓搓團圞揑揑扁

日子﹐團圞之物﹐其字形帶長﹐非長也﹐所以別於曰字也。曰字扁﹐日字乃長耳。北莊幼從外父周式堂赴喜筵﹐首坐者小有才也﹐行一令﹕「子曰之曰﹐搓搓長乃日頭之日。」須照此舉一字﹐搓搓如式者不罰﹐不如式者罰﹐座無一對﹐皆罰之﹐彼自矜壓倒元﹑白矣。次令送與式堂先生﹐謙套禮畢﹐正色出令曰「日頭之日﹐揑揑扁乃子曰之曰。」須照此舉一字﹐揑揑如式者不罰﹐不如式者罰。閧堂大笑。滿座無對﹐自不待言﹐首行令者亦在罰中。

△薄薄匕來淺淺鋪

嘗於雜錄中見古風一首﹕「薄薄匕來如紙同﹐輕輕裝來無二重。主人愛客興正濃﹐玉箸挑開盆底松。松間忽然起秋風﹐飄飄吹入九霄中。疾忙使人追其蹤﹐已過巫山十二峯。」此摹繪刻酷至矣﹐而村農鄙俚之詞﹐亦未嘗不暗合。吾鄕有計馥姐﹐切肉餉諸亞旅﹐頗不厚。少頃唱入田歌﹕「計馥姐﹐薄切刀﹐切个肉來薄希梟。樹陰底下風寥寥﹐一吹吹到徐家橋。蝴蝶飛﹐紙錢飄﹐落在河裏引攛鰷。連忙抽起竹竿撈﹐一陣油花不見了。」詞俚而帶雅。昔時尙有竹枝詞云「薄薄匕來淺淺鋪﹐廚頭娘子費工夫。春風只解開花意﹐吹出梅蘭碗底圖。」

△有錢常記無錢日

人當有錢之日﹐花銷無益之費﹐一到無錢﹐左支右屈﹐是以諺規記之﹐欲人之節儉也。然此猶見之小者也。素史氏曰﹕人當無錢時﹐困於涸轍﹐一旦得志﹐便不曉窮檐寒谷中﹐十年不制衣﹐三日不舉火者﹐比比然矣。伊尹耕於有莘﹐何有何亡﹐勢所必然。旣而佐命成湯﹐便道一夫不獲﹐若撻於市﹐實從閱歷中照驗得來。範文正公微時﹐讀書僧捨﹐劃虀粥﹐給三飡﹐此在無錢之日﹐親嘗況味。迨後發名成業﹐出入將相﹐先天下憂﹐後天下樂﹐居家作義田﹐給族眾﹐亢宗百世﹐是以忠恕行仁﹐乃有錢常記無錢日之能事也。國家取士﹐務拔孤寒﹐其爲是歟﹗若一時富貴﹐但爲一身一家﹐是又諺所謂「立討租船上﹐忘卻欠租時」也。

△去任榮逾到任時

印官到任﹐前呼後擁﹐樹旗旄﹐羅弓矢﹐何等榮施。一旦去任﹐百姓視爲怨府﹐供給之人呼之不應﹐非因職之已禠﹐實亦官之素不足於民也。嘉定邑侯陸隴其﹐居官淸簡﹐教養斯民﹐政績懋著﹐嘉民戴之如慈父母焉。後忤上臺落職﹐小民供給饋贈﹐皆布帛菽粟﹐連檣接迹﹐扶老攜幼﹐哭巷攀轅﹐時人爲之語曰「有官窮似無官日﹐去任榮逾到任時。」卒謚淸獻﹐從祀宣聖廟廡。

△隔夜飽只是飽

《大雅》云「旣飽以徳。」孟子以「飽仁義」釋之。但飽非率爾可辦﹐是集義所生﹐非義襲而取。乃「隔夜」之謂﹐有不慊則餒矣。餒與飽反對﹐凶年不能殺飽食也﹐邪世不能亂飽徳也。胡廣﹑解縉﹑周是修約殉難﹐惟修竟行其志﹐所養可知矣。廣猶飼豬是問。修是集義所生者﹐隔夜飽也。廣﹑縉欲義襲而取之也﹐則餒矣。豬不宿飽﹐則餒於腹﹔士不宿飽﹐則餒於心。廣也﹐豬也﹐一而二﹑二而一者也。

△教你修不肯修

此釋道嘆骷髏語也。其實二氏之修﹐非吾所謂修也。儒者讀書識字﹐從事於格致誠正﹐宣聖揭之曰修身﹐較二氏之修爲眞﹐但不能實踐﹐亦在不肯修之列耳。如以不誦經不禮懺爲不修﹐則古來力辟經懺﹐孰有如韓文公者。乃從祀宣聖﹐廟食不祧﹐自與成佛作祖一例﹐豈亦謂之不修。夫二氏經懺﹐不必謂非格言妙諦﹐然亦從儒理中出。古無不讀書之神仙﹐亦無不識字之佛祖。經懺乃神仙佛祖所譔﹐空空朗誦一徧﹐卽能集福消災﹐其修亦太易矣。且倩人代誦﹐便稱功徳﹐更不近理。其與儒者數十年埋頭功果若何﹗彼以看經爲修﹐吾以讀書爲修﹔彼以拜懺爲修﹐吾以識字爲修。由是觀之﹐不肯修者﹐在彼不在此。

△尿出狗家家有

人當成立之時﹐忘卻孩提之日﹐以爲吾自能整衣冠﹐愛潔淸也。不知子生三年﹐然後免於父母之懷﹐聖人說得雅馴﹐包父母多少苦楚。最甚者﹐尿溺狼籍﹐晝夜不遑安處﹐誰道得吾於此時卽能整衣冠﹐愛潔淸也。予也有三年之愛於其父母乎﹖曰「家家有。」當與參看。素史氏曰﹕尿出時﹐父母稱爲狗﹐不害其爲人﹔不尿出時﹐自己稱爲人﹐不害其爲狗。何則﹖失其赤子之心者也。

△螢火虫夜夜紅

螢﹐腐艸所化﹐牛糞中出者多﹐蓋食艸而腐者也。於曠野中﹐熾其紅炭﹐逐隊成羣﹐一望如花如錦﹐小孩視爲可玩。然惟於夜分如此﹐屢試屢驗﹐故曰夜夜紅。一至日出﹐卽無光矣。杜工部有詩云「原從腐艸出﹐敢近太陽飛。」

△犬有義而可養

陸雲峯曰「吾聞諸金翁﹕昔有徽商﹐僑業富陽。挾資回籍﹐一豢犬隨之﹐莫能遣去。中途腹急﹐入僻徑而便焉。時已暮﹐忽失犬所在。歸家﹐檢槖中﹐遺白金一緘。嗣後乃詣富陽﹐憶前遺金﹐恍惚失於便所﹐踹之﹐則犬斃其處。商惻然﹐倩土人埋之﹐徙犬而金固在。蓋犬知主物﹐恐爲他人有﹐以其身臥金而殉也。主卽以遺金建亭於其地﹐顏曰「義犬亭」。素史氏曰﹕以身殉金﹐在犬爲義犬也﹐可養。在人爲利徒也﹐不可學。

△蛇無頭而不行

無頭不行﹐凡物皆然。何獨言蛇﹖蓋世實有是物也。乾隆十四年﹐我松城下南瓜蔓中﹐出一物﹐形如木臼﹐跳起離地可四五尺﹐殆不得邐迆行也。有營弁以足觸之﹐卽昏﹐速脫其靴﹐而脛已黑﹐治之無及矣。郡人不識﹐但呼之爲毒。髙澹人載之《粵東記遊》﹐名冬瓜蛇。素史氏曰﹕是宜以矛鏃等物﹐觸染而用之軍前﹐定能制勝。

△幹千年濕千年

此言木器也。幹屬陽﹐濕屬陰﹐千年則純陽純陰。純則無二無雜﹐幹幹濕濕﹐則二而雜矣。純亦不已﹐文王之所以爲文﹐卽天之所以爲天也。何不可千年乎﹖或問﹕「獨陽不生﹐獨陰不長﹐柰何﹖」素史氏曰﹕惟不生長﹐是以可久。仙佛皆貴童貞。陰陽交則生﹐生則長﹐枝繁者幹易壞﹐華實者根易衰。故卜筮者以子孫爻爲盜气。

△油一路水一路

油諭小人﹐其性膩﹐其質濁﹐其體滑﹐其用順。其趨炎也﹐若矢之赴的。投以水﹐爆而不和。水諭君子﹐其性涼﹐其質白﹐其味淡﹐其體淸。其用能令不潔之物至於潔。滴以油﹐沸焉若驚﹐故各自一路。

△張待詔買爺叫

薙發爲業﹐稗官家稱爲待詔﹐非官名也。有張某者﹐服此業於縣署前。新邑侯到任﹐重賄門隸﹐承攬是役。有別處同業﹐被父控逆﹐訊實家貧﹐非故爲失養﹐釋逐之。官退入內﹐幕師云「𨿽非故逆﹐但以父首子﹐自應責儆。」乃復喚薙發者﹐差役悞認官欲剃頭﹐遂令張進。官卽坐堂﹐將張杖責﹐某辧無父﹐官怒其不認父親﹐重批其頰立押父前﹐甘伏完結。素史氏曰﹕是爲替頭子也。

△黃伯勞喫娘鳥

黃伯勞緣樹而巢﹐其聲鉤輈可聽。能擒小鳥啖之﹐初不見其食老鳥也。乃諺竟坐以「喫娘」﹐卻是無妄。按喫娘鳥﹐名鵂鶹﹐又名梟﹐額豎兩耳﹐須眉面目與貓無二﹐故又曰貓頭鷹。古時斬此鳥頭﹐懸於樹﹐以儆惡逆﹐出於《周禮》。今人罪大惡極﹐所以示眾﹐是曰梟首﹐本此。世人罕見鵂鶹﹐移其辜於伯勞﹐誤矣。緣伯勞性亦鷙猛﹐惡皆歸焉。曾參殺人﹐名之訛也﹔陳平盜嫂﹐貧之累也﹔伯勞食母﹐質之招也。素史氏拈出正犯﹐特爲平反及此。

△告化的孟嘗君

常養三千客﹐齊國之士之孟嘗君也。近世不惜閒飯﹐收養遊手﹐乃告化人等之孟嘗君也。若輩視爲眞孟嘗君﹐榮寵自得﹐意气殊揚。姑無論此﹐卽當時眞孟嘗君﹐未始非告化之藪﹐雞鳴狗盜﹐皆流丐伎倆。惟馮暖出於其類﹐然乘車挈劍﹐輒稱客我﹐亦終不脫饜酒肉﹑驕妻妾情態。

△暗洞裏諸葛亮

武侯三代遺才﹐髙臥隆中﹐不求聞達﹐其以暗自處久矣。後扶漢室﹐炳耀寰區﹐原非初心所及。然人自有眞﹐其父母固知此子必能顯揚﹐名之曰「亮」﹐字之曰「明」﹐若豫操左券者。諺蓋上下千古﹐見武侯之韜晦深沈﹐卒能發名成業﹐與日星河漢﹐並垂天壤﹐知潛徳幽光不可沒也﹐故特表之。將「暗洞裏諸葛」一頓﹐叫起「亮」字﹐言名副其實﹐有必亮者。非如後世自炫交遊﹐廣通聲气﹐過情立涸﹐幸而當時則榮﹐沒則已焉。對之能無愧乎﹗

△各人所好不同

好者﹐嗜也。嗜膾炙者﹐有同然也。乃若文王嗜昌歜﹐曾晳嗜羊棗﹐屈到嗜芰﹐已見別情。此外且有嗜瘡痂﹐嗜足臭者﹐眞屬匪夷所思。尢可異者﹐嗜貧困不堪﹐嗜閨房穢徳﹐嗜無祿絕嗣﹐嗜刑辟誅戮。所好此類﹐不一而足﹔所好之人﹐亦不一而足﹐竟與嗜炙等。而若而人者﹐猶色然爭之曰「吾何嘗好此﹗」不自知其好之甚也。好賭好勝﹐卽是好窮困﹔好淫必報﹐卽是好穢徳﹔好行隱惡﹐卽是好乏絕﹔好行姦回﹐卽是好刑誅。有形卽有影﹐有響卽有應。好人之所惡﹐拂人之性也。素史氏曰﹕嗜膾炙﹐如穉子戀飴糖﹔嗜昌歜﹑棗﹑芰﹐如貴官愛恬退﹔瘡痂﹑足臭﹐如泥鰍喜污濁。以下困絕刑辟等項﹐如饞犬飫屎溺也。是不同。

△天下未嘗無對

獨陽不生﹐獨陰不成。故詩有偶句﹐賦有四六﹐文有八股﹐聯有上下。彭文宗視學江蘇﹐命題多用對偶﹐工巧特絕。如「顧鴻雁麋鹿﹔驅虎豹犀象」。已極工致。「某何爲是棲棲者與﹔子謂之姑徐徐云爾。」尢見佳妙。松府學趙文銳等二名﹐補科試﹐命題「夫二子之勇」﹐次日﹐上海學薛學愫一名﹐亦送補科﹐命題「且一人之身」。其它敏妙類皆如此。素史氏仿此集諺﹐摘取成聯﹐似有兩相待者﹐故曰「天下未嘗無對」。

△天地君親師

五者﹐在人無所逃於天地之間。聞近日外間﹐有以「妻」字易「師」字者。素史氏仍遵古諺﹐書之曰「天地君親師」。

△嫖賭喫著考

嫖﹑賭﹑喫﹑著﹐人生四大病﹐豈得以「考」字附尾。或曰考亦費錢﹐與前四件子一例。或曰世間好事居先爲佳﹐不好事居殿猶可﹐嫖不如賭﹐賭不如喫﹐喫不如著﹐著不如考﹐從末減例也。或曰猶是考也﹐其中盡有非義破鈔之處﹐非指守規矩之士也。或曰柴米油鹽送﹐嫖賭喫著中。言胸襟瀟灑﹐不事猥鄙﹐方可考也。或曰考本不同﹐有不嫖不賭不喫不著之考﹐亦有嫖賭喫著之考﹐若曰是人之考﹐乃嫖賭喫著考也。蓋特舉之詞。諸說未知孰是。素史氏曰﹕姑並存之。

△馱重不馱輕

此品目槖駝語也。夫物之重者﹐力尙能勝﹐何反不馱輕者乎﹖不知志不可以分馳﹐气不可以旁泄。設遇物而輕試其力﹐狃於淺效﹐囿於小成﹐異日當大任臨大節﹐必至選軟不前﹐此槖駝之所深懼也。其所養可知矣。

△鵝進弗鵝出

蘇﹑松人以迂腐爲鵝頭﹐以書腐爲書鵝。不知讀書不鵝﹐則學問不長﹔學問長一分﹐則鵝進一分。如道髙一丈﹐魔髙一丈﹐到得登峯﹐則魔自退。學問到得貫通﹐則鵝自出。君子深造自得﹐資之深﹐乃是鵝進﹔居之安﹐取之左右逢源﹐乃是鵝出。學者始患其不鵝進﹐後患其不鵝出也。

△坑缸前土地

人之飲食﹐皆從大腸經﹐盤盤旋旋﹐瀝成渣滓﹐下而入於坑缸。其中珍羞百味﹐或平常葷腥﹐最下者糟糠蔬菜。有土地神一一登記入冊。蓋人生祿盡則亡﹐亡故後﹐置一筋於靈右者﹐三尸神也。急欲享此﹐故願人速死。兩月一奏天曹﹐將人飲食多少注冊。數滿時﹐發下冥司﹐弔取坑缸前土地案冊﹐查對相符。果系祿滿無餘﹐則登諸鬼籙完結矣。其有不符者﹐亦非三尸神所能捏造。有等人在人前誇示﹐某日食山珍﹐某日食海錯﹐不拘魚肉三鮮﹐說得天花亂落。而三尸神卽照此注奏﹐查對坑冊﹐但有糟糠蔬菜等物﹐並無珍錯饈饌字樣。此種案件﹐冥官亦難判斷﹐直到坑前傳土地神﹐親自赴案﹐思想出來。若輩只謂口說無憑﹐誰知說一回想一回﹐𨿽無實質﹐卻有虛气﹐亦從大腸經﹐盤盤旋旋而下﹐連珠而出﹐五个一花﹐名曰泄气﹐隨風飄散在坑缸之外﹐不隨渣滓同入坑缸之中。故此土地不及登記﹐此番質審記憶得來﹐明白回話。冥官就此折半科算﹐如照三尸冊內﹐應減壽十年者﹐扣還五年﹐放還陽世﹐如期勾取不貸。

△座臺上鄕紳

鄕紳﹐本地縉紳之家。座臺上者﹐其人已故﹐爲是輕薄之詞也。夫爲鄕紳者﹐當學古名臣﹐業盛當時﹐澤流後世﹐𨿽百世猶不祧﹐安得以座臺上薄之。是鄕紳之不能善後爲之也。其次﹐子孫克繼書香﹐綿延舊徳﹐人亦不得而薄之。受此語者﹐又鄕紳之後人不能光前者爲之也。但地有鄕紳﹐𨿽或不能爲邦家光﹐亦閭裏榮也。座臺尙在﹐卽作此語﹐有傷忠厚甚矣。是又鄕之人沒人之善爲之也。

△一身兼作僕

北莊幼時﹐赴郡歲試﹐與廩保同寓。有童生具贄投保﹐廩勒補苴﹐旣又索其隨禮。童生問及尊價在何處所﹖廩不能答。寓主代答之曰「某老先是一身兼作僕。」

△到處便爲家

丈夫志在四方﹐桑弧蓬矢﹐生時卽以是期之。範大夫生於越﹐遷於陶﹐轉徙於朱﹐處處發名成業﹐一舟泛宅﹐五湖煙景﹐皆吾室中物也。士爲一區田宅﹐拘住六尺身材﹐斷送半生事業﹐可勝浩嘆。

△筆管裏煨鰍

蓋夫鰍之爲狀也﹐活活潑潑﹐其身滑澑﹐入淤泥渾水中﹐不可捉摸。爲人所得﹐恐其善遁﹐防範加嚴﹐置筆管之中﹐緊緊管住。又以品味不佳﹐不堪煮羹作膾﹐付之一煨而已。若在瓦罐鐵鍋等器﹐或煎或滚﹐地位尙寬﹐猶得蛸蛸攢攢﹐活扭活扭於須臾之間。偏是入於筆管﹐投之紅鑪﹐火勢四逼﹐欲一動彈而不得﹐漸漸絕其鰍气﹐斷其鰍根﹐便落下文一句曰「直死」。

△牀底下摸蚌

三百六十行業﹐須得自在法門。卽如漁樵耕讀﹕讀勞心﹐耕勞力﹐樵夫手砍肩挑﹐誰似我漁家一摸。但魚身澑而善遊﹐蟹腳多而善走﹐龜鱉蹣跚﹐亦能逃逸﹐思夫鈍而不能遊﹐呆而不能走者﹐其惟蚌乎﹖可柰沈於河底﹐終不免扒挖功夫。卽使浮於陸地﹐尙須累吾早起﹐否則爲人拾去。怎得一波湍水﹐送我入門來﹐還不知沿在那一壁廂。最妙者﹐當吾熟睡三竿﹐其蚌竟如蟋蟀﹐入吾牀下。醒來不必抽身﹐止似一摸魚兒﹐便是吾掌中物﹐呵呵﹗是爲自在法門。

△地獄在陽間

先王明罰﹐律戒三千﹔地府懲姦﹐獄稱十八。苟且偸生於世﹐不知獲罪於天﹐謂獄在陰司﹐謬也。蓋人居陽間久矣﹐但見人愁﹐不見鬼愁﹔但聞人哭﹐不聞鬼哭。欲聽說法﹐當就現身﹔不信如羅﹐試請入甕。彼於倘來之富貴﹐熱中卽是油鍋﹔非法之行爲﹐顧影便成孽鏡。我下石人亦下石﹐大家臼杵髙舂﹔朝回腸莫亦回腸﹐日逐磑磨萬轉。豪華挾妓呼盧﹐魂迷湯裏﹔寒士鬻衣典袴﹐皮剝亭前。血湖池畔﹐少不屑不潔之人﹔惡狗村中﹐多皆好皆惡之口。風波險處﹐頻喚柰何﹔位置髙時﹐定遭平等。一失足﹐轉輪殿現變相人禽﹔猛回頭﹐望鄕臺有自新路徑。須平心地﹐過刀山猶萬笏朝天﹔能種福田﹐對劍樹亦春風滿面。閻羅活活﹐原無幸免之小人﹔屋漏昭昭﹐是在懷刑之君子。

△好佛住後殿

鬼﹑神﹑仙﹑佛﹐當初各有專祠﹐近來僧道﹑貪饕香願﹐將血食諸神﹐雜塑廟中﹐統名之爲佛。有索香煙者﹐有索祭獻者﹐有索元寶﹑彩緞者﹐遂其意福之﹐不遂禍之。且有收到香煙﹑祭獻﹑元寶﹑彩緞﹐而仍不免其禍者。此等皆非好佛。惟是如來﹑釋迦﹑伽葉﹑觀音﹑三官等佛﹐無所需索﹐善男信女﹐以一炷淸香進之﹐亦納﹐不進亦無計較。此是好佛。但初入廟時卻不及見﹐進而入於後殿﹐乃覩金容靜穆﹐端坐蓮臺﹐若曰「吾寧住後殿﹐不欲與諸神爭取香煙﹑祭獻﹑元寶﹑彩緞等物也。」素史氏曰﹕此其所以爲好佛歟﹗

△山中宰相

唐李泌以白衣入侍﹐肅宗彊之入相﹐時稱山人﹐此山中宰相也。若宋之林逋﹐近時陳繼儒輩﹐世亦有以此品目者。不但未登臺鼎﹐亦名不肖實。其惟吳邑洞庭山王文恪公鏊庶幾乎﹗明武宗時入閣﹐力遏逆瑾﹐不得﹐乃旋裏。後邀存問﹐上《講學》《親政》二篇﹐志格君心。今遊其墓﹐讀其坊聯云「天下文章第一﹔山中宰相無雙。」公實不愧。

△海外奇談

乾隆甲戌﹐夢宗師視學江蘇﹐新例不繼燭﹐一童生繕寫不完﹐掣其捲。童固求之﹐命卽於公案側立謄之。及交卷﹐夢公問何縣﹖曰「崇明。」燈下接捲﹐問崇明在何處﹖曰「海外。」備述風土形勝﹐人物禽魚﹐並皆奇妙。公傾聽忘倦焉。卽展捲批云「喜聽書生談海外﹐堂前畫燭已三更。」榜發﹐招覆入泮。

△百里諸侯

此稱近時縣父母也。其實當先齊﹑魯分封﹐亦不過如是。而鄰國侵吞﹐互相淩攘﹐轉不如今此之休康。居官者﹐以幾首詩文作資本﹐上比周公﹑太公福澤﹐則忠君愛國之思﹐不當油然動耶﹗此固非偏員雜職所可比倫﹐卽上臺亦必以地方官定議﹐任此原可建功立業﹐「百里諸侯」﹐諺隆其名﹐亦冀其實也。

△一身財主

有財而爲財所用者﹐謂之財奴。有財而財爲所用者﹐謂之財主。昔太公望封於齊﹐夾輔周室﹐齊桓公尊王攘狄﹐人但知君之賢﹐不知地居五沃﹐官山府海﹐貲產富盛﹐有以用之也。是爲一國財主。後世藏富於民﹐如陶朱﹑猗頓﹐齊之鍾離子﹑葉陽子﹐漢之卜式輩﹐急公奉上﹐賑困補窮﹐好行其徳。是爲一方財主。若坐擁倉箱﹐刻剝小民﹐連阡累陌﹐粟紅而不可食﹐銅臭而不可聞。是爲一家財主。至於家無長物﹐環堵其室﹐紈絝其軀。是爲一身財主。素史氏曰﹕一國財主﹐吾不得而見之矣。得見一方者﹐斯可矣。又曰﹕一家財主﹐吾得而見之矣。不見一身者﹐斯可矣。

△舉監生員

膺國家名器﹐舉﹑監﹑生員﹐原屬一體。但出自諺語﹐頗有分別之意。在本人卻自露分別處。嘗有宴賞中秋者﹐酒半﹐步出中庭﹐仰見明月﹐舉人云「好月色。」秀才云「好月色也。」監生云「好月色也者。」一字一加﹐聲情如繪。

△風雨雪落

風﹑雨﹑雪﹐婚喪家恆謂天緣不吉。然亦有斡旋造化故事。明初﹐馬皇后之喪葬期﹐大風雨雪﹐殯重艱於啟行。國師姚廣孝屬以法語雲「雨落天流淚﹐風號地舉哀。山川都帶孝﹐奉送女如來。」柩遂輕舉﹐詣陵一無阻滯。

△不圖人身

人之生也﹐自無而有﹔其死也﹐自有而無。魂爲主﹐魄副之﹐魄卽所謂人身是也。古稱孕爲有身﹐魂得憑之而爲人。魄存爲身﹐魄落爲屍。魂升魄卽降者﹐正命而死也。魂䢐而魄不齊落﹐其屍身或有異徵。身十个月成﹐屍十个月化。魄未離﹐屍不腐。屍化則魄亡﹐所有者魂也。一靈不泯﹐星宿神道皆有位置安處。此外碌碌庸人﹐亦有一處艸棲露宿﹐其地名無定央﹐下此則在冥獄。若不脫罪﹐則入餓鬼畜生道﹐不能復有人身。其在無定央者﹐隨風飄泊﹐歷久漸微﹐若不轉世投胎﹐其魂亦不免於消滅。轉世投胎﹐務得人身﹐如龍有珠﹐如官有印。復能爲人﹐在生培得善根﹐死後其魂可久﹐轉一世培厚一層﹐亦可到星辰神道﹐再復人身﹐必爲偉人名世。若生時喪其本有天良﹐牿亡殆盡﹐不但不能繼長增髙﹐卽照本人身﹐亦不可得﹐乃諺所謂「不圖」者也。此無論碌碌庸人﹐及冥獄罪囚﹐卽星辰神道﹐亦遞減遞削﹐其魂亦是隨風飄泊﹐甚且至於消滅。蓋勢位愈髙﹐爲惡之威權愈烈﹐實有過於庸人萬倍者。故或星墮雷殛﹐不得復有人身﹐如曹操﹑李林甫﹑蔡京﹑童貫﹑秦檜﹑嚴嵩﹐豈非星宿神道臨凡﹐皆因自己不圖﹐上天亦不再付。總之﹐積善若干﹐卽增福若干﹐故幽則爲鬼神﹐明則復爲人。圖人身者如此。積惡若干﹐卽削祿若干﹐故入餓鬼道﹐入畜生道。不圖人身者如此。

△眞當狗品

素史氏曰﹕此諺不必注﹐合上句成聯而已。

△孟婆湯

人死去第一處是孟婆莊﹐諸役卒押從墻外經過赴內案完結。生前功過﹐注入輪回冊內﹐轉世投胎﹐仍從此莊行過。有老嫗畱進﹐升階入室﹐皆朱欄石砌﹐畫棟雕梁﹐珠簾半捲﹐玉案中陳。嫗呼女孩﹐屏內步出三姝﹕孟姜﹑孟庸﹑孟戈﹐皆紅裙翠袖﹐妙常筓﹐金縷衣﹐低喚郎君﹐拂席令之坐。小鬟端茶﹐三姝纖指捧甌送至﹐手鐶丁丁然﹐香气襲人﹐勢難袖手。才接杯便目眩神移﹐消渴殊甚﹐不覺一飲而盡。到底有渾泥一匙許﹐擡眼看時﹐嫗及三姝皆僵立骷髏﹐華屋雕墻﹐多變成荒郊﹐生前事一切不能記憶。一驚墮地﹐卽是懵懂小孩矣。此茶卽孟婆湯﹐一名泥渾湯﹐又名迷魂湯。

△東坡肉

世以大胾爲東坡肉﹐但其式不始於東坡。《史記﹟周亞夫傳》卽有此﹐大約爲東坡鑑賞而名之也。坡翁喜食肉﹐燒豬佳話甚多。其尢雅者﹐曰「無肉令人瘦﹐無竹令人俗。」然卽下轉語﹕「人瘦尙可肥」﹐仍少不得肉也。素史氏嘗錄東坡詩話一則﹐曰「無肉令人瘦﹐無竹令人俗。若教不瘦又不俗﹐頓頓還他筍炒肉。」

△過時風

旣老而說少年聰敏﹐時過了幾十年﹔子孫而誇祖宗富貴﹐時過了幾百年﹔今日而言井田封建﹐時過了幾千年。風者失心之病。夏日而索裘﹐冬日而索葛﹐顚倒經年﹔老夫得女妻﹐老婦得士夫﹐蹉跎一世。好潔而入娼家﹐浴到日髙三丈﹔待時而生貴子﹐忍來兒死腹中。如此之人不一而足﹐若非失心何以有是。

△一國儉

儉者﹐吝嗇之意。有一國中稱爲儉者﹐自謂得作家之道矣。豈知又有天下儉﹐蓋卻招去。其人不信﹐直訪至天下儉家﹐面請示之。天下儉曰「爾實遠來﹐得毋繁費乎﹖」答曰「吾自操舟﹐用一犬拖纖﹐吾一人喫飯﹐撒出屎來狗喫﹐省卻舟人工食﹐豈非節省之極。」天下儉連連搖首﹐說聲﹕「不儉。自己還要飯喫﹐莫若你撒出來狗喫﹐狗撒出來你喫﹐才是做人家法則。」

△破頭先

劈頭得一不祥語﹐謂之破頭先﹐世多忌之。鄭武公夫人姜氏﹐愛其少子段。請於長子莊公﹐欲以虎牢封段。公開口說一句「虢叔死焉」﹐分明打一个破頭先也。姜氏便住口﹐不復提及。楚越椒初生﹐子文曰「必殺之﹗」駭乎不駭﹗後果滅其族。於忠肅公問終身於嫂﹐嫂罵﹕「天殺﹗」後來亦驗。唐寅﹑祝允明書無數門聯﹕「閉門家裏坐﹔禍從天上來。」令館僮持貼橋頭巷口﹐轉灣墻垣﹐黑暗門第。時當除夕無知﹐元旦家家失色。是年蘇城疫流比戶。我靑開浚蟠龍河﹐將舊例免浚區圖﹐列入協浚。庠生戴大謨﹐於正月十五呈縣﹐詞有「斬楊故事」一語﹐蓋言如楊椒山竄入張經案也。代書不戳﹐曰「今日是元宵﹐如何打他一个破頭先﹖」因其時縣主楊師震也。素史氏曰﹕果能如楊椒山﹐這破頭先還打得﹗

△隙裏會

華亭縣丞某﹐過訪某紳宦﹐登其堂﹐宦方坐而假寐﹐不欲驚之覺﹐坐以待﹐亦睡去。宦覺﹐而丞正鼾然﹐亦不爲之驚﹐久之仍隱幾而臥。此醒彼睡﹐彼醒此睡﹐如是者三﹐日云莫矣。丞徑去。非不面會﹐然未通一語也。豈非會在隙裏﹖靑邑一幫役﹐買酒數十文﹐而無下酒物。其子出而市脯﹐脯至而酒已罄。其妻曰「爾太性急﹐始而有酒無肴﹐玆且有肴無酒矣。」妻乃出廿錢﹐令子復酤﹐酒到﹐肉復無存。媳復搜篋翻奩﹐買肉而酒幹﹐買酒而肉盡﹐直至醉飽﹐而酒肉終不相值。「今日有酒今日醉﹐明日無酒隙裏會。」其是之謂乎﹖歲饑﹐好行其徳者﹐分給粥糜。第一日﹐自東而西﹐有造化不髙者﹐適在西不得食。次日﹐其人先到東首擠定﹐主人曰「昨從東起﹐不給於西。今日須自西而東。」在東者又不得食。第三日﹐其人捱住中間﹐待給﹐主人出曰「東起則缺西﹐西起則缺東﹐今日從兩頭分起。」至中間而又脫科焉。若而人者可謂隙裏會至矣。素史氏曰﹕西漢人有言「文帝愛老﹐而臣年尙少﹔武帝愛少﹐而臣年已老。」可勝長嘆哉﹗

△坍黃

事至半途而廢﹐蘇人謂之坍黃。坍者﹐毀也。黃字﹐吳音與荒字多混。蛋﹑蟹中黃﹐反稱爲荒。牙牌不成局﹐反稱爲黃。黃乃荒字之訛。坍黃﹐實坍荒也。

△嗆白

气不順而聲爲之抗﹐曰「嗆喉」。言不順而聲爲之抗﹐曰「嗆白」。白者﹐無文之謂﹐如曲文接落用蘇﹑杭等白是也。嗆喉須平其气﹐嗆白須平其心。但如方孝儒詰成王子弟﹐劉璟以死爭殿下之名﹐便嗆白得好。若汲黯之於漢武﹐尙須和婉些子。

△搨八

恥辱之事﹐俗稱坍眼。以二食指捺其兩目之下﹐如八字形﹐是爲搨八。或曰此松郡人口語。郡城中當兵者多﹐兵字搨去其八﹐乃丘字原文。吳音以醜爲丘﹐搨八者﹐言之醜也。

△來三

明季一學臣﹐遣人在外招搖﹐每名秀才需白金三百兩﹐兩不取信﹐許於入場示之徵。其童生坐來字三號﹐言來三百金也。出乃急付之﹐榜發獲雋。自後得售者﹐皆隱語「來三」﹐不照者曰「不來三」﹐凡事皆然﹐不但考試矣。

△上任

士人赴官謂之上任。將「任」字作「官」字解﹐謬矣。任者﹐擔也。蓋將擔子上在身上﹐不便說身子上在擔上。古人登第詩﹐有「世上許多難了事」之句﹐是「任」字的解。作賀詞者﹐大誤蒼生。

△發財

今人相見﹐不論官民士大夫﹐開口卽道「發財」。究之此二字出於何典﹖嘗讀《大學》治平章﹐言「不仁者以身發財」﹐朱子訓爲「亡身以殖貨」。當局者迷﹐樂此不疲。而旁觀者﹐亦不思傳旣明斥「不仁」﹐注又指爲「亡身」﹐乃以此作頌詞﹐大謬千古。

△有餘

素史氏直詆「發財」二字﹐原爲仕宦家獻芻蕘一得耳。蓋貴而能貧﹐寧不足﹐毋有餘也。若藏富於民﹐寧有餘﹐毋不足也。爲作吳歌一隻如左。

歌曰「月子灣灣照九州島﹐太白金星做个討饒頭。變星銅錢銀子﹐落滿吾哩江南省。家家齊動糞箕兜﹐拿來完糧完白完。脫至攤船把﹐把新舊簽頭一筆勾。用剩來﹐養爺養娘再養一个少年賢妻子﹐明朝頭還要買只貼車牛。」

△且住

飛來峯髙僧登座說法﹐對答如流。有一野僧飛錫而來﹐喝聲﹕「這里怎麼峯﹖」曰「飛來峯。」「旣飛來爲何不飛去﹖」一杖打下﹐若少遲囁嚅不得者。座上僧將麈紼一架﹐曰「且住﹗」

●吳下諺聯卷四末目

末目

○末目

添湯

施粥

爬灰

滴血

小死

長生

嘔心血

磨日光

四腮鱸

獨腳虎

目無難事

家有賢妻

靑黃不接

黑白分明

明星照爛地

烏雲接日頭

虫鉆木土地

狗咬呂洞賓

打水魚頭痛

做賊人心虛

眼睛紅盼盼

肚腸白條條

腳跟弗著地

臀哪先出門

圖準不圖審

擔遲弗擔差

荒田一熟稻

人命兩家窮

童生宰相之苗

醜婦良家之寶

小狗銜大屙練

家鬼合野傷亡

引狗不得上眠

責人惟恐不讓

打蛇打在七寸

送佛送到西天

酒中不語眞君子

朝裏無人莫做官

寒露開花不結子

端陽有雨是丰年

喫諸對門謝隔壁

丟了黃金抱碌磚

心花不在五臟上

生血落來牙齒裏

雌雞雄鴨短頭布

快刀熱水漧手巾

晃閃催雷雷催雨

土地喫雞雞喫虫

張公養鳥死多活少

■﹝犭或﹞猻種樹弗了不住

小囝喫蘿卜逐橛剝

和尙無頭髮樂得推

船底下無水怎推扳

被頭裏做事終曉得

有利無利看三个十二

菜油麻油尋一件頭由

老壽星喫砒霜活厭了

閻羅王開飯店鬼弗來

東到喫羊頭西到喫豬頭

死人臭一里活人臭千里

終日裏望望望至水裏去

踏板上困困困到牀上來

告化子逃走■﹝犭或﹞猻就無戲唱

六月內凍殺湖羊話也情長

來得早洗頭湯來得遲洗渾湯

淸明前掛金錢淸明後掛銅錢

△添湯

孫耕遠曰「余讀《諺聯》﹐至《吳歌》一則﹐覺髙唱入云﹐飄飄乎不知何處是他鄕也。不謂作者徑將『且住』二字陡然一煞﹐筆意非不簡潔﹐獨不顧閱者如墮懸崖峭壁間耶﹖」素史氏曰﹕無不散筵席。曰「添湯可乎﹖」爰再推廣廿聯﹐以副「添湯」之意。

△施粥

粥而曰施﹐富人之好行其徳也。施而以粥﹐亦貧民之苟延殘喘耳。嘉定南翔鎭﹐習俗奢靡﹐比於蘇風。地產木棉﹐𨿽抱布入市者﹐亦不知節省。乾隆甲寅﹐棉大祲。乙卯春﹐設官廠﹐賑以粥﹐民就食者萬餘。素史氏曰﹕此番南翔𨿽見熱鬧﹐而市利當不丰隆。孫耕遠曰「丰隆過畢矣﹗」蓋今之喫施粥者﹐乃昔之喫羊肉麫者也。

△爬灰

王荊公子雱﹐早世﹐其妻另築小樓以居﹐荊公時往窺焉。媳錯會公意﹐題詩於壁﹐有「風流不落別人家」句。公見之﹐以指爪爬去壁粉。外間「爬灰」之語﹐蓋昉於是。

△滴血

乾隆初年﹐松郡城有七十二老人生子者﹐其弟訟之﹐以老人不能生育也。華邑侯陳公﹐謂其兄晚年得子﹐必賴弟侄撫長教誨﹐令酌給財產﹐以結惠愛。兄允之。弟反抗顏﹐以滴血定案爲言。公曰「書𨿽載此﹐但不必盡信。」其人固爭之。公諭先以爾父子試之。滴其長不就﹐公曰「何如﹗」其人利欲燻心﹐忿爭之曰「尙有次子。」再滴亦不就。又滴其幼﹐又不就。乃滴其兄父子﹐就。陳公怒﹐簽提弟婦刑訊之﹐供出所私﹕一賣肉﹕一賣腐﹐一賣菜﹐皆居西外。拘之到案﹐訊之皆服﹐滴之各就。長﹐賣肉子﹔次﹐賣腐子﹔幼﹐賣菜子。所私均予杖責﹐子各歸宗﹐咸具收領備案﹐原呈削髮爲僧。

△小死

溘然長逝﹐泯然不反﹐此大死也。耳漸聾﹐目漸瞶﹐蒼蒼者白﹐動搖者落﹐筋攣骨縮﹐肌枯肉削﹐零零碎碎﹐馴至槁灰﹐是謂小死。夫不死則不死耳﹐逍遙彊健﹐豈不甚快。若大死則大死矣﹐不知痛癢﹐萬念皆休。柰頹乎中間﹐不尷不尬﹐眞屬計無所出。

△長生

血肉之軀﹐斷無不敝﹐世安得有長生者。秦皇﹑漢武﹐前車也。其實長生者﹐徳盛於身﹐業垂於世﹐千秋百世後﹐歌其功﹐頌其徳﹐常見其爲人﹐乃是不朽。若塊然軀殼﹐任是八百遐齡﹐終於艸木同腐。況飲之食之裘之葛之﹐一無裨益於世﹐爲造物虛生之人﹐卽果白日升天﹐亦與殤子無二。

△嘔心血

有患心血衰者﹐醫師定方﹐仍以心血爲藥引。問﹕「何從得來﹖」曰「覓得好秀才窗課艸稿紙﹐煎服卽是矣。」言好文字乃心血結成者耳。國初戚價人先生﹐爲文雄深古健。落稿後﹐每至嘔血兩點。蓋其文字字從心坎中出﹐其血亦點點從心坎中出也。

△磨日光

人生無過百年﹐天有日光﹐人有工夫﹐一任過而不畱。卽果享壽百年﹐亦安見此百年中有此人哉﹗惟以吾工夫﹐挨此日光﹐過一日﹐細細地磨一日。得之耳目﹐會之心思﹐形之筆墨。後之覽者﹐估其工夫﹐計其日光﹐想見其爲人﹐較之悠悠忽忽而過者﹐自有記認之處﹐知某年某月某日﹐有某某力爲之磨也。粉麫之磨﹐以磑則細﹔斧斤之磨﹐以石則利﹔楩楠之磨﹐以水則澤﹔著述之磨﹐以日光則壽。素史氏集《諺聯》﹐住於嘉慶元年﹐閣筆年餘。然於路上船上枕上﹐輒難消遣晝夜﹐仍於街談巷語﹐探得人情物理﹐未嘗不記於心﹐偶或錄之﹐今又成帙矣。亦不放此日光徑過也。

△四腮鱸

張翰思鱸膾而歸松江。松江之鱸﹐巨口細鱗﹐小者六七寸許﹐大者尺計﹐其腮有四﹐今松人不稱四腮鱸者﹐以鰕虎魚奪之也。鰕虎善食鰕﹐故原名鰕虎﹐大者四五寸﹐不堪作膾﹐非鱸也。其腮自暴於外﹐左右各二焉﹐人一望而見之﹐曰四腮。口亦巨﹐鱗亦細﹐故得冒爲四腮﹐而眞四腮鱸隱矣。吳中士大夫稱大鱸但曰鱸﹐稱鰕虎曰四腮鱸﹐承訛襲僞﹐不知幾何世矣。素史氏曾譔《百物志》﹐手取大鱸﹐啟其腮﹐左右各四焉﹐因鱸自藏其腮﹐人不及見﹐隱其實﹐不得標其名也。松江華﹑奉﹑婁﹑金﹑上﹑南﹑靑七屬﹐非吳淞江也。其鱸左右各四腮﹐並計而八。若蘇﹑太屬界﹐其鱸左右各三腮﹐並計而六﹐故曰「四腮鱸﹐除了松江天下無」。

△獨腳虎

虎爲百獸之尊﹐皆四腳﹐而此虎獨腳﹐此虎不如他虎矣。此虎獨腳﹐而百獸不獨腳﹐此虎更不如百獸矣。虎曰「不然。而不見夫夔乎﹖獨腳夔﹐異獸也﹐獨腳虎﹐寧非嘉名。」素史氏曰﹕夔之腳﹐天之生是使獨也。虎之腳﹐非天之生是使獨也。虎有腳而或不用﹐麻木不仁﹐气滯血凝﹐能不得展﹐棄此腳也。有腳而或數用﹐暴骨以逞﹐筋疲力盡﹐功不補患﹐敝此腳也。有腳而或誤用﹐輕試其鋒而受人制﹐深入其處而不得出﹐折此腳也。虎腳之所存者僅矣﹐得不危如累卵也哉﹗

△目無難事

天下無難事﹐舉一世言。目無難事﹐就一人言﹐其難事更不得輕言無之也。前旣釋之矣﹐曰有心人取其鉆得進﹐素史氏有難詞焉﹔老面皮取其鉆不進﹐素史氏有難色焉。乃此一人者﹐面皮也老﹐心也有﹐是以目無難事。

△家有賢妻

此諺亦有二﹕一曰「夫不遭橫事」﹐一曰「夫不喫淡飯」。一是婦徳﹐一是婦功。家人利貞﹐此妻之必須有﹐有之必貴乎賢也。昔嘉定一童生﹐三旬未娶﹐父專嚴督﹐怒而夷焉﹐形之詩句﹐有曰「城隍老去須行樂﹐家有賢無止爲貧。」

△靑黃不接

禾麥秀時靑﹐熟時黃﹐自靑而黃﹐中間四五十日﹐未得收成。佃農終歲勤動﹐脂膏至此而竭﹐一望靑靑﹐黃收嗷待﹐何從而接濟乎﹖受累正無窮耳。稱貸包息﹐受豪戶之累﹔賒取貨物﹐受商賈之累﹔男啼女哭﹐受兒孫之累﹔飼豢乏絕﹐受雞豚狗彘之累。種種窘鄕﹐皆在此際﹐故有作「靑黃不濟」者尢切。

△黑白分明

北莊外父周式堂﹐戲譔彈詞一則﹕聞學士夫婦挈女登梅樓賞雪﹐羣婢皆賜酒﹐行觴政﹐以黑白分明爲令。聞公首唱﹕「烏鵲爭梅一段香」﹐夫人接句﹕「寒窗臨帖十三行。」小姐避席起﹐聯之曰「纎纎玉手磨香墨」﹐侍婢對一句﹕「點點楊花落硯塘。」屏後二婢出﹐一云「佳人美目頻相盼」﹐一云「對局圍棋打劫忙。」又一婢云「古漆瑤琴新玉軫」﹐聞公擊節﹐大加獎賞。末婢偏用拗體一句﹐曰「洋溝滑翻豆腐漿。」公怒﹐罰跪飲﹐謂是黑白不分耳。

△明星照爛地

天雨初晴﹐必模糊者久之﹐漸漸開朗﹐泥塗徐見漧燥﹐乃得老晴。若夫新晴天气﹐自晝至夜﹐水气未收﹐便見一天星斗晃照﹐地下猶然淖爛﹐不久卽雨矣。如人患病乍愈﹐精神未復﹐必當休息節制良久﹐漸作彊健事情﹐乃能全愈。又如家計貧窘﹐稍得所畜﹐必當撙節愛養良久﹐漸作充裕事情﹐乃能保守。若病後卽如彊壯﹐少有便露贏餘﹐亦終必亡而已矣。天心仁愛﹐故示此象﹐「明星照爛地﹐天亮落不及」﹐乃是現身說法。

△烏雲接日頭

人皆以天晴爲天好。蓋日乃純陽﹐明照天下。至落日時陰气漸臻﹐此而有烏雲橫亙﹐與日接連﹐乃雨徵也。若一接之後﹐日光復亮﹐俗謂之打穿﹐又名赤腳下泥﹐來日必晴。陰陽盛衰﹐倚伏關頭﹐在此時也。故晝夜交代﹐人咸翹首屬望焉。

△虫鉆木土地

土地﹐最靈之神﹐保障一方民物﹐豈不能自保其身﹐而虫得鉆之也哉﹗不知保障一方者﹐靈土地也。虫得鉆之者﹐木土地也。靈土地者﹐聰明正直﹐爲民禦災捍患﹐降福孔多﹐人常爲之拂拭裝潢﹐斷無朽蠹。若木土地﹐徒有其形﹐不見其靈﹐有諸蠡虫窺見底裏﹐乃山木裝成者。於是從而鉆之﹐細如鍼孔﹐漸若蜂房﹐未幾香煙斷絕﹐官骸朽落﹐盡露原形﹐猶是土地﹐如加謚法曰「木」。素史氏曰﹕旣云木﹐虫鉆之矣。

△狗咬呂洞賓

洞賓仙師風骨淩雲﹐人皆景仰。狗何物也﹐乃敢自取罪戾﹐嗥然肆其一咬乎﹗且夫仙師未卜先知﹐狗而欲咬﹐何不將葫蘆中藥物斃之﹐背上寶劍斬之﹐狗曷能爲。不知祖師藥本濟人﹐不用毒狗﹔劍惟誅妖﹐不欲屠狗。狗若欲咬﹐亦不屑逆料以矜先見﹐所謂與禽獸又何難焉。獨是爲狗計之﹐當向洞賓仙師拜之跪之﹐求其度之﹐庶不復墮畜生道中﹐竊糟糠食屎橛也。何反從而咬之哉﹖素史氏曰﹕此其所以爲狗也歟﹗

△打水魚頭痛

若必膚受而始覺﹐定非有靈之物也。莊子曰「人相忘於道﹐魚相忘於水。」水者﹐魚之道也。傷吾道卽傷吾心﹐頭焉得不痛。昔者鄂侯醢而文王嘆﹐顏淵死而夫子悲﹐銅山西崩﹐洛鐘東應﹐呼吸相通之至也。彼趙帝彊秦﹐於仲連何與﹐乃欲蹈東海而死哉﹗素史氏曰﹕於水﹐知其所痛。可以人而不如魚乎﹗

△做賊人心虛

人而做賊﹐已無人心矣。遑問其虛與不虛哉﹖然賊者﹐習也﹔心者﹐性也。習相遠而爲賊﹐性相近而猶虛。《書》云「人心危」﹐是物欲對道心言﹐猶一潭淸水中入一縷墨瀋﹐乃太極陽中之陰。諺云「人心虛」﹐是天良對賊心言﹐猶一潭濁水中入一縷墨瀋﹐乃太極陰中之陽。《書》言是舜﹑跖分處﹔諺言是舜﹑跖合處。

△眼睛紅盼盼

《詩》云「巧笑倩兮﹐美目盼兮﹗」朱子訓爲黑白分也。乃不見其黑﹐不見其白﹐而見其紅﹐何也﹖蓋凡覬覦他人物件﹐謂之眼紅。紅則掩其黑白﹐不能分明善睞﹐不美可知矣。美者﹐一盼而已﹔紅者﹐私心系戀﹐一盼不休﹐再盼不歇﹐頻頻轉注﹐盼而益紅﹐紅而益盼。故曰「盼盼」。盼兮者﹐《詩》贊之﹔盼盼者﹐諺譏之也。

△肚腸白條條

腸在肚中﹐何由見之而曰白條條哉﹖此人之自白於人也。但爲此言者﹐非神農皇帝生成水晶之腹﹐又非比干丞相剖開七竅之心﹐果爾白條條也﹐亦其誰信之﹗素史氏曰﹕是有徵也。其腸白者﹐吐詞必有建白之處﹔其腸白者﹐立心常露精白之眞。且腸白者﹐志气必髙﹐如仰白雲﹔腸白者﹐節操必堅﹐如臨白石。其食用恆廉﹐不異風淸月白﹔其思慮恆察﹐卻如白日靑天。無小不忍﹐其腸以硬爲白﹔有大不忍﹐其腸以軟爲白。坐懷不亂﹐柳下惠熱腸亦白﹔閉門不納﹐魯男子冷腸亦白。委摯纏綿﹐能白者能纖﹔衷痛迫切﹐可白者亦可斷。以上條條﹐誠於中﹐形於外。若其肚腸黑如鍋底﹐而自號於人曰白條條。不知人之視己﹐如見其肺肝然﹐則何益矣﹖

△腳跟弗著地

從來厚福之人﹐端凝沈重﹐立曰山立﹐行曰時行。縱有時瀟灑出塵﹐而嶽峙淵渟之態﹐自有施於四體者。若夫器小易盈﹐必形於外﹐通體驕矜﹐揚揚得意。縱百般掩著﹐而其腳之跟﹐自軒軒然無蹜蹜自循之狀。楚屈瑕伐羅﹐鬭伯比曰「莫敖必敗﹐舉趾髙﹐心不固矣。」伯比決一莫敖﹐諺決千百莫敖﹐屈瑕後來懸梁髙掛一條繩﹐終是腳跟弗著地。

△臀哪先出門

凡人出入﹐皆面向前﹐而舉足以往﹐臀必在後。柰何有先出者乎﹖蓋嘗見夫進謁貴官者矣。踵門挾刺﹐授之門者﹐具道景仰﹐求見若渴﹐凂達名柬。門者曰「少坐﹗」乃進門房﹐臀少卽席﹐門者入內﹐其人忽坐忽起﹐不能卽安。門者出﹐傳諭﹕「不必見。」復固懇之﹐其臀頻坐頻起。貴官固不納﹐垂頭彊步而退。是頭足先出﹐而臀哪在後也。《易》曰「臀無膚﹐其行趑趄。」此之謂也。或幸而貴官納之﹐傳見趨進﹐北面稽首再拜﹐命之坐﹐不敢坐﹐又不敢不坐。臀稍稍坐﹐有問卽起﹐貴官入耳不欲煩﹐乃稟辭﹐貴官送之出﹐固辭﹐頭俯至地﹐腰屈不伸﹐足在檻內﹐惟其臀已僕僕爾出諸宅門之外矣。諺曰「臀哪先出門。」此之謂也。

△圖準不圖審

素史氏曰﹕余家靑浦﹑嘉定接壤。嘗入靑縣﹐邑尊懸示通屬詞訟事件﹐歲以百計。嘉邑懸示者﹐歲以千計。何繁簡相懸至此﹖大凡詞訟俗名官私。官者﹐情理之曲直﹔私者﹐經差之使費也。靑邑原﹑被兩給﹐事可從緩。嘉邑經差止歸被告一面﹐卽傾家而不顧。靑民一時之忿﹐緩則漸銷﹐或經居間勸處﹐遂不至於成訟。嘉邑呈狀者爭先而進﹐親友解紛不及﹐亦不便於解紛﹐恐後控者之爲被告也。是必裝點情詞﹐以圖一準﹐已足泄忿﹐後來質審之虛實﹐不及計矣。此嘉邑事件之所由多也。願慈父母官力除此獘﹐其種徳靡涯矣。

△擔遲弗擔差

「差」﹑「遲」二字皆屬擔咎﹐人知差之甚於遲﹐不知遲之甚於差也。始約以年﹐展約以月﹐又展以日﹐日則無可遲矣。豈知復展以年乎﹖差者﹐無過一差﹐而人不受其遲之累。遲者﹐終至於差﹐而彼猶不肯擔差之名。姑無論終至於差﹐卽使後果不差﹐而人之懸懸望澤者﹐已勾腸掛肚﹐不知幾何日也。猶之與人也﹐出納之吝﹐聖人列於四惡﹐不特從政爲然。

△荒田一熟稻

凡田種植﹐遞年培養﹐亦遞年稔熟。倘有間斷﹐丰艸是宅﹐從而荒廢﹐不得收割禾稻﹐次年恆多棄置﹐以爲荒田難以加工也。不知日夜所息﹐雨露所潤﹐天膏地力﹐滋長可冀﹐重加糞除﹐嘉種仍得丰收。此一熟之後﹐若再惰農失時﹐則天功不得屢貪﹐豈能長此丰稔乎﹗諺若曰「人不可以自棄﹐荒田尙有一熟稻也﹔人不可以自恃﹐荒田止有一熟稻也。」

△人命兩家窮

吾鄕一耆民﹐生平爲人排難解紛﹐然未免涉及分外﹐恩怨參半耳。上憲訪提到案﹐詰以私和人命﹐多至三十六頭。乃從容對曰「是亦不能。某果私和三十六頭人命﹐則已保全七十二家矣。」上臺頷而釋之。

△童生宰相之苗

宰相服官最尊﹐罔不自童生始﹐夫人而知之也。諺言「宰相之苗」﹐當以相才言﹐不以相位言。國家用人﹐必取美玉無瑕﹐次第拔擢﹐選之又選。至於宰相﹐乃美中尢美﹐粹然完璧﹐方無愧爲師傅重器。其基當培養在先﹐譬如谷種﹐愼重於下種時爲要也。如範文正公微時﹐卽以後樂先憂爲己任﹐司馬溫公兒時﹐識者早知其智仁勇。此之謂「宰相之苗」。若未膺一命﹐卽寡廉鮮恥﹐盈滿忌刻﹐質之古社稷臣﹐必有以爲非其種者矣。是諺乃發明養正之功﹐非狥順譽兒之癖。

△醜婦良家之寶

世人見美婦﹐輒目迎而送之﹐願其爲吾婦也。見醜婦﹐恆掉頭而不顧﹐不願其爲吾婦也。則吾有婦焉﹐喜其目迎而送之乎﹐喜其掉頭而不顧乎﹖夫掉頭而不顧者﹐相安於無事耳。目迎而送之者﹐不知其心中若何設想﹐𨿽亦相安於無事﹐其輕薄處已不堪問矣。權其變故﹐前車可勝數哉﹗明遭多露﹐暗地傷風﹐縱使一片冰心﹐不免綠珠身墜。苟其偶然動念﹐𨿽禁紅紼私奔﹐家之不良﹐實階之厲。夫然而醜婦寶矣。嗟乎﹗妲己若作無鹽女﹐何至大白之懸﹔西子設爲東家施﹐焉有吳宮之沼。諺言尙未及此。惟是冶容誨淫﹐實與聖訓相表裏﹐不可爲炯戒歟﹗

△小狗銜大屙練

世間惡臭﹐無過於屙﹐人皆掩鼻而過﹐狗且逐臭而來﹐嗜屙之練﹐因其無胃使然。獨是狗旣小﹐法當取小者﹐乃其貪心卻不小﹐練愈大﹐望之愈喜﹐及近屎所﹐自覺其口之小﹐不能下咽﹐銜之而走。小狗醜類﹐見而爭焉﹐終覺其練之大﹐亦相與銜之而已。大犬過此﹐嗥然一噉﹐羣小曳尾而散﹐其屎練被犬大嚼﹐不畱余滓。若小狗者﹐多見其不知量也。

△家鬼合野傷亡

凡無祀鬼魂﹐求食彌急﹐索酒索食索錠帛﹐俗名討羹飯﹐此野傷亡情事。若家鬼出此﹐不免有靦面目﹐於是勾合野傷亡﹐賫寒作熱﹐索得羹飯錠帛﹐卽朋比享分。夫野傷亡﹐極欲纏擾良家﹐苦於無門可入﹐適遇其家鬼糾合﹐乘釁作禍﹐無所不至。爲家鬼者﹐掩耳盜鈴﹐則曰「非我也﹐野傷亡也。」但若要不知﹐除非莫爲﹐固難逃物議耳。滅下陽者﹐晉師也﹐必以虞師爲戎首。討羹飯者﹐野傷亡也﹐必以家鬼爲厲階。諺曰「合」﹐是《春秋》書法。

孫耕遠曰「賊無腳﹐偸不著﹔捕快無腳﹐捉不著﹔野傷亡無腳﹐討不著。家鬼者﹐其腳也歟﹗」

△引狗不得上眠

狗﹐賤物也。然爲主守夜﹐頗見小忠﹔主出則隨﹐主歸則喜﹐亦爲小信﹔時而舞跳滚撲可玩﹐似覺小有才。故恆令人引。引之不已﹐從而眠之﹐且眠而上之﹐或於櫈﹐或於桌﹐或於牀榻﹐成何體局。故諺特戒之﹐勿如此也。眠﹐安置也。眠小孩﹐吳人作去聲﹐平讀亦可。此諺義通。

△責人惟恐不讓

惟君子能受盡言﹐中人以下﹐鮮有不怙過者。吾而一味責之﹐小者彼有違言﹐大者吾遭失色﹐退則唾面自漧﹐進則歇手不得﹐百端俱起﹐皆由微而至巨也。故君子與君子乃可糾繩耳。否則力足以馭之﹐俾其不得逞者猶可。範宣子除欒氏﹐何等費力﹐楚靈王殺齊慶封﹐尢爲千古話柄。素史氏曰﹕困獸猶鬥﹐窮寇莫追﹐可不謹其所發哉﹗

△打蛇打在七寸

蛇﹐毒物﹐能爲民物害﹐故見者必打﹐不打反致毒心之議﹐打之曾享宰相之榮。又諺云「打蛇勿死終有害。」夫以人人共疾之物﹐物議當前﹐獲福隨後﹐打之必殺﹐無疑矣。尙何貽害足慮乎﹖是或打之不得其道耳。得其道柰何﹖曰「蛇有七寸﹐在頭之下﹐腹之上﹐覷的淸﹐擊得重﹐制其要害之處﹐得之矣。」昔人謂常山之蛇﹐擊其首尾應﹐擊其尾首應﹐擊其中首尾俱應。若在七寸﹐首不能舉﹐尾不能顧﹐一發而中﹐不被其傷﹐亦不慮其逸也。素史氏曰﹕此𨿽諺語﹐實寓兵機。

△送佛送到西天

佛旣西天來﹐豈願西天去﹗卽欲西天去﹐何必人之送之也。送之西天﹐又何必人之送到乎﹖素史氏曰﹕佛自西天來﹐二千年於此矣。唐昌黎伯韓文公力辟之﹐不能革。宋蘇子瞻等﹐反有引之入門處。明初﹐劉靑田亦痛詆佛教﹐亦不得救﹐無法以處之。諺者大費苦心﹐從中調劑﹐謂韓﹑劉諸公語近於激﹐佛焉能悅服而去乎﹖爲今之計﹐其送之便。佛囉佛囉﹐從西天來些。父母之邦﹐曷可忘諸。佛不飲酒﹐淸茶在盂。佛不茹葷﹐野蔬在廚。再拜而送﹐祖道徐徐。猶恐其旁適於他邦也﹐爰四顧而屬之。焰火烈烈﹐南天不可以止些。元冰颯颯﹐北天不可以上些。狐尙首邱兮﹐可以佛也而不如。此送之必於西天也。西天十萬八千里﹐猶恐佛至半途而仍返也﹐乃具糗糧﹐親捍牧圉﹐不辭險阻﹐不憚馳驅﹐必到爾極樂之國﹐以安爾淸淨之軀。佛囉佛囉﹐中道不可以回車。

△酒中不語眞君子

酒能亂性﹐伐徳失儀﹐平人固有不可言者﹐卽君子亦有不免處﹐言語之間是也。其中有非禮者﹐有忌諱者﹐有應藏拙者﹐酒後皆能道出﹐小之貽笑﹐大者招尢﹐禍機不測﹐諺所以思眞君子也。《易﹟系》云「默而成之﹐不言而信﹐存乎徳行。」酒中能然﹐君子之所養可見矣。

△朝裏無人莫做官

《泰》之象﹕「拔茅茹以其匯徵。」此正似五臣十亂﹐相繼升庸是也。如故明嘉靖間﹐嚴介溪用事﹐天啟時﹐魏璫橫行﹐善類一殲。不信仁賢﹐則國空虛﹐乃朝裏無人也。若做好官﹐則楊繼盛﹑魏大中之續。若做不好官﹐則相率而爲小人。諺故戒之。

△寒露開花不結子

此日暮途窮之說﹐要人及早培植﹐勿任遲之又久﹐至露冷風寒時候而始開花也。𨿽天地洪恩﹐錫以晚遇﹐亦有名無實﹐故曰「不結子」。時乎不再來﹐可懼亦可哀矣。

△端陽有雨是丰年

端陽天地正中﹐得純陽之气﹐眞火當頭﹐此而一雨﹐謂之時雨﹐水火旣濟。前此或不雨﹐至此田禾已得下種矣。後此或不雨﹐於此田禾已見下種矣。故卜是丰年。

△喫諸對門謝隔壁

有喫必有謝﹐喫而弗謝﹐非禮也。於此有人焉﹐入對門而坐擾﹐未嘗有顧而之他﹐此而往拜其門也故宜。無何﹐攝衣冠﹐具名帖﹐向隔壁而致意焉。備申飽徳之誠﹐實切醉心之感。主人出見﹐所問非所對﹐適從何來﹐遽集於此乎﹖對門之家見其出﹐雍雍如也﹐心計之曰「食客來矣﹐食客來矣﹗」迎門而之。不料其掉頭不顧也。不於其門﹐於其鄰﹐亦獨何哉﹖而謝者則有辭矣。曰「之二家者﹐所隔止一壁耳。受吾謝者﹐必知吾前日之喫﹐當不嗤吾無謂。予吾喫者﹐必知吾今此之謝﹐亦不議吾忘情﹐𨿽不中不遠矣。」素史氏曰﹕失之毫釐﹐謬以千里。實亦在此。

△丟了黃金抱碌磚

黃金至貴﹐碌磚至賤﹐物之情也。貴之則抱﹐賤之則丟﹐人之情也。以人之情合物之情﹐無不抱黃金丟碌磚矣。然古今人物之情﹐亦不可一例論。認黃金爲碌磚﹐認碌磚爲黃金﹐而從而抱之而丟之﹐好人所惡﹐惡人所好﹐桀紂是也。知爲黃金而磚視之﹐知爲碌磚而金視之﹐而從而丟之而抱之﹐誠不以富﹐亦祇以異﹐夷齊是也。素史氏曰﹕二說並存﹐諺意始備。

△心花不在五臟上

花者﹐造物之化工﹐大塊之文章。人身小天地﹐中有五行﹐配列五臟﹐分屬五常﹐亦有化工﹐發爲文章。仁﹑義﹑禮﹑知根於心﹐歸美天君﹐故曰「心花」﹐威儀﹑文辭皆是也。睟面盎背﹐施於四體﹐含英咀華﹐吐詞爲經。苟爲無本﹐掩其不善而著其善﹐艷思綺語﹐月露風雲﹐夫非「心花」也哉﹗究不出於肺腑肝膈﹐昔人所謂「不栽桃李種薔薇」﹐但見荊棘滿林而已。

△生血落來牙齒裏【來字諺作入聲】

熟血腴﹐生血鮮。熟血﹐宰殺豢物之血﹐和作羹湯﹐此人所食﹐由舌入喉﹐於牙齒一關﹐過而不畱。生血乃獸相食之血﹐非人類所宜食﹐如鷹犬搏雉兔﹐貍鼠捕雞鳧是也。生擒活噬﹐鮮血淋漓﹐落於牙齒縫中﹐吮之不盡﹐咂之有餘。後遇此等血食﹐囓齒齦牙﹐搜剔余漬不休﹐縱之固助其凶﹐禁之亦難戢其惡。人僉曰「是物也﹐何殘忍至此﹗」是物亦明知人必議其後也﹐而終不能攺者何也﹖諺殆推其故矣。

△雌雞雄鴨短頭布

雞貴其雄﹐冠羽英發﹐鳴聲嘹亮。鴨貴其雌﹐卵育繁衍﹐子較雞巨。至於布必貴乎長﹐方能衣被有餘。柰何雞竟予以雌者﹐灰毛低叫﹐卵僅如梅。鴨反授以雄者﹐聲啞毛頹﹐不能卵哺。布偏給以短者﹐抱之難貿﹐服之不衷﹐彼且謂有雞也鴨也布也﹐特無如何其雌也雄也短也。使並無此雞也鴨也布也﹐猶望其雄也雌也長也。乃用此塞口貨﹐使人服開眼藥﹐與之者﹐出納是吝﹐受之者﹐知足猶辱。

△快刀熱水漧手巾

此是比體﹐借薙發利器﹐以方快意之處也。快刀到處﹐猶松風過嶺﹐爽气西來。熱水傾時﹐猶梅雪生春﹐烘霞東旭。手巾漧燥﹐正如宿雨全消﹐殘云盡捲﹐絕無纖毫渣滓碧空。金聖嘆擬《快哉》數十則﹐時未有此諺耳。否則必當增入。素史氏曰﹕此聯可破上聯之寂。雌雞快刀殺﹐雄鴨熱水澆﹐短頭布﹑幹手巾兒做一條。

△晃閃催雷雷催雨【晃入聲讀】

晃閃﹐電也。電母秀文英﹐手持一物如鏡﹐名碧璜精﹐出道書﹐又名■﹝石韱﹞磹﹐出《廣記》。其光的爍﹐入地九尺﹐砂礫畢現﹐照人心坎﹐意向立見﹐俗名晃閃。閃後旋發雷聲﹐疾擊姦回﹐雨卽隨之。雨能長養植物﹐潤澤百昌﹐此實天之知仁勇也。如察民刑民養民教民﹐王者之知仁勇也。不惑不懼不憂﹐孔子之知仁勇也。傳及子孫﹐三達徳﹐子思子所述之知仁勇也。再傳及孟子﹐隨口道出用明用力用恩﹐亦合此知仁勇也。電知﹑雷勇﹑雨仁﹐三者以知爲貴。知之明﹐然後處之當。雷殛雨潤﹐必自晃閃始﹐照鑑不爽﹐勢如破竹順流﹐遞催遞效而不可遏。

△土地喫雞雞喫虫

小孩拇陣﹐各伸大指小指食指相勝負﹐必以土地爲巨擘焉。夫土地﹐親民之神﹐是宜聰明正直﹐廉潔自處。誰知擅作威福﹐累索牲儀﹐特殺祭賽﹐雞只殆盡﹐如日攘其鄰者。不知雞能啄食諸虫﹐足令物無蠹蝕﹐故爲拇陣者﹐曰「雞﹐喫虫者也﹐柰何土地先將雞喫乎﹖異日虫來﹐何以禦之。」故下文緊接一句﹐曰「虫鉆木土地。」

△張公養鳥死多活少

鳥性難馴﹐養之須加靜細之功﹐方能滋長生機。饑飽以度﹐寒暑隨時﹐渴則飲之﹐燥則浴之﹐日防鷹犬﹐夜避鼠蛇﹐一任忽略粗疎﹐便不能存活矣。翼徳張公﹐賦性粗豪﹐不會寧耐﹐且易忽忘。以此气質心情﹐而施之於纖息微禽﹐豈能飼養體貼﹐以遂其生。在張公本不養鳥﹐諺借張公粗忽樣子﹐以爲失養必消之戒。故曰「死多活少」。

△■﹝犭或﹞猻種樹弗了不住

樹之爲物﹐宜養其本根﹐種之者不可有正助之病。■﹝犭或﹞猻性不安頓﹐才一種﹐便冀其生活﹐根甫入土﹐未得气卽拔而視之﹐前功棄矣。再種復然。人或誡以耐久﹐多埋幾天﹐萌芽漸見﹐■﹝犭或﹞猻喜樹已活﹐又搰其根﹐終亦必亡而已矣。故曰「弗了不住」。

△小囝喫蘿卜逐橛剝

《剝》﹐觀其生﹐利有攸食﹐亨。諺曰「剝」﹐剝也。觀其生﹐不鼎烹也。利有攸食﹐順而喫之。亨﹐聲象也。君子尙循序有節﹐天行也。素史氏曰﹕地中生卜﹐剝﹐小子以孕頤節飲食。其初﹐剝蘿以頸﹐其皮可用爲領﹐有悔。史曰剝蘿以頸﹐志可食也。其皮可用爲領﹐有悔。賁﹐無色也。其二﹐剝蘿以身﹐囝視眈眈。史曰剝蘿以身﹐漸進也。囝視眈眈﹐志未順也。其三﹐剝蘿以腹﹐其欲逐逐﹐於食有福。史曰剝蘿以腹﹐甘節吉也。其欲逐逐。噬嗑﹐食也。其四﹐剝之無咎﹐橛中噬膚。史曰剝之無咎﹐養正吉也。橛中噬膚﹐中心得也。其五﹐和魚以庖人寵﹐苦節不可貞﹐吝。史曰和魚以庖人寵﹐不素飽也。苦節不可貞﹐吝。終無油也。其上﹐君子得皮﹐小人剝尾。史曰君子得皮﹐囝所望也。小人剝尾﹐終不可長也。

△和尙無頭髮樂得推

有等酒肉和尙﹐圓寂入冥。冥君惡其食肉過多﹐罰爲豬以償其辜。上之東嶽﹐嶽府以佛門弟子﹐不宜受宰殺之罪﹐命下掌案司查議。乃查外省儉俗﹐多以木豬頭祭獻者﹐諸神不耐淡泊﹐令行瘟使者﹐至蘇﹑松地方﹐牒勾民間養豬﹐以實其祭享。豬身用印﹐立時瘟死﹐不及屠戮。此種僧人﹐應派入瘟豬籍內﹐可償殺生之辜﹐亦不受宰屠之苦。嶽府依議﹐押僧赴轉輪殿。其僧詣殿下﹐見諸瘟豬鬼﹐問瘟死時有無疼楚。諸瘟答曰「瘟死𨿽不宰殺﹐仍須推括一番。豬身印過﹐瘟爛不及知覺﹐其頭究替木豬頭血食﹐須畱一點生气﹐毛亦不能卽落﹐屠夫多用猛力﹐不免些子痛楚。」僧乃自喜﹐吾頭無發﹐一任渠推﹐同爲瘟死豬盧﹐和尙樂得便宜。咦﹗不是佛門面上﹐這回斷送頭皮。

△船底下無水怎推扳

行船之法﹐一推扳而已。■﹝辶裏﹞迆進發﹐攸往皆利也。操舟者﹐自矜己力﹐不知半屬天功。何則﹖以其有水也。海潮落閘﹐支河盡多涸轍﹐江﹑浙晝夜潮汐﹐半天無水﹐欲推不能﹐欲扳不得。爲舟人者﹐或思勉彊從事﹐謂奡能蕩舟﹐吾何難師其術乎﹖不知奡之力﹐千古僅有﹐肆行此智﹐逆天作孽﹐殺斟灌﹐滅斟鄩﹐女艾一諜而伏誅﹐爲天下笑。後人之力﹐萬不及奡﹐而妄想效尢﹐用盡平生之力﹐畢竟搖扼不動。計惟息心寧耐﹐待等潮回水轉﹐船之底下﹐汩汩乎來﹐乃惟所納之﹐無不如志耳。是以君子貴中流自在也。

△被頭裏做事終曉得

夫人之所居﹐外而籓籬﹐近而墻壁﹐進而門閨﹐閨中有牀﹐牀上有帳﹐帳內有被﹐至深至密﹐莫有過於被頭者矣。於中做下事情﹐誰能見之﹐誰能聞之。無何﹐不見之見﹐不聞之聞﹐由被內達之被外﹐牀帳不能遮﹐閨門不能掩﹐墻壁籓籬不能蔽。舉之於口﹐形之於牒﹐暴之於廣眾大廷﹐甚而遺臭於天下後世。溯其始禍之處﹐實在至深至密之被窩中也。世間做此等事者﹐圖其漏网﹐百中豈無一二不曉得者﹐吾安知不在一二之數。庸詎知上有天﹐下有人﹐旁有鬼神﹐終無瞞過。凡婦女下體﹐有交骨一灣﹐抱貞者白璧無瑕﹐有夫卽有黑一點﹐兩夫則二點﹐增一夫多一點。若淫娼蕩婦﹐其骨正如中式爛時文﹐濃圈密點﹐數至不計矣。嗟乎﹗紅顏易盡﹐白骨難磨﹐百年同穴﹐如何如何﹗吾靑邑有馮若水﹐藉道法入冥中﹐見父母。過一冥署﹐方鞫男女二囚。初皆不承﹐冥官命帶三尸神。神身長止尺餘﹐而頭如巴斗﹐搬演生時房帳﹐男女衣履溺器等物﹐諸態畢現﹐乃皆輸服。若水醒時﹐能言其姓名﹐洵如諺言﹐終曉得也。嚴乎嚴乎﹐可畏可畏。

△有利無利看三个十二

正月十二﹑二月十二﹑三月十二﹐此三日天晴﹐則年谷順成而有利﹐天雨反是。顧世多混傳自去年十二月十二﹐至本年二月之十二爲三个﹐非本旨也。乃粘帶月分之悞。其實數本先天﹐乾一兌二離三震四巽五坎六艮七坤八﹐統計三十有六﹐合著三个十二。邵堯夫詩﹕「三十六宮多是春。」正謂此也。知冬月不在內矣。

△菜油麻油尋一件頭由

油隱由字﹐起因也﹐故曰頭由。老羞成怒﹐節外生枝﹐往往討人破綻﹐以爲話柄。齊桓之伐楚也﹐管敬仲曰「包茅不入﹐王祭不共。」晉文之伐楚也﹐欒貞子曰「漢陽諸姬﹐楚實盡之。」此非伐國本意﹐無非尋出頭由。但須尋得好﹐舉菜油﹑麻油以爲例。菜油淸﹐若花油則渾矣。麻油香﹐若桐油則臭矣。同是頭由﹐而好歹不一。孟椒之盟臧氏﹐則曰「犯門斬關」﹐此便尋得好。季孫之伐顓臾﹐則曰「爲子孫憂」﹐便尋得不好。卽齊師討包茅固好﹐昭王不復﹐便非好頭由也。晉人責諸姬固好﹐君一臣二﹐亦非好頭由也。出師有名﹐立言有體﹐諺故以「菜油﹑麻油」發其凡焉。

△老壽星喫砒霜活厭了

世間諸福﹐惟壽爲先。一切富貴功名﹐非壽不能長享﹐人情莫不欲壽﹐豈有長生長活者而反生厭乎﹖素史氏曰﹕活之不厭者﹐壽人也。活之生厭者﹐壽星也。人於富貴功名﹐一切世味﹐備歷其境﹐依戀之心﹐自不能已。至於壽星﹐其壽幾千百歲矣。一聞二十八宿鬧昆陽﹐其建功立業﹐貴顯莫比。又聞三十六天罡下降﹐七十二地煞臨凡﹐稱雄任俠﹐論秤分金﹐其豪富亦莫比。其餘文曲﹑武曲﹑客星﹑桃花星﹐轉世投胎﹐不一而足。獨有壽星﹐頹然在碧落之天﹐去日兒童頻長大﹐昔年親友盡凋零﹐鰥寡孤獨﹐多半集於厥躬﹐待終其天年﹐正不知再有幾千百歲。其喫砒霜﹐乃千古必無之事﹐實千古必有之情。嗟乎﹗福汰祿侈﹐欲壽而不可得。不福不祿﹐欲不壽而不可得。必謂無厭活之壽星﹐何以有祈死之士燮﹖

△閻羅王開飯店鬼弗來

如謂鬼不求食﹐聖人何以有祭義祭法﹖鬼必求食﹐世間並不見鬼竈鬼廚。人情不再食則饑﹐此飯店乃鬼所必需﹐而閻羅王一開﹐似可任其壠斷矣。於是判官掌櫃﹐小鬼走堂﹐馬面挑柴﹐牛頭擔水﹐十八獄卒分買辦﹐雌雄二煞作茶標。處處猙獰﹐層層需索﹐一班餓鬼窮魂﹐無不心驚膽落﹐逐隊而來﹐裹足而退。舉凡門攤鋪鈔﹐多所開銷﹐辛力房租﹐照常支用。飯食紙張之加派﹐雞犬貓鼠之侵牟﹐後來百孔千瘡﹐結底毫無塡補﹐皆此店之開爲厲階也。素史氏曰﹕生爲上柱國﹐死作閻羅王﹐乃下操商賈之術﹐豈不謬哉﹗

△東到喫羊頭西到喫豬頭

此隨地類舉耳﹐不必準準東羊西豬﹐以辭害志也。喫其餘不足﹐又顧而之他﹐於是東西皆到矣。言取其頭﹐自尊之意。羊頭味美而小﹐必取益於豬﹔豬頭肉多而粗﹐必選勝及羊。致廣大﹐盡精微﹐無少欠缺矣。到東則以西耀之﹐曰「彼饋我豬頭之大。」到西又以東耀之﹐曰「彼餉吾羊頭之美。」二處皆懼後至﹐乃爭獻其頭矣。由東到西﹐由西到東﹐對直徑行中間一路﹐采鮮無不給也。由東轉西﹐由西轉東﹐遶道旋行南北兩旁﹐獻禽無不至也。有羊復有豬﹐兩美必合﹔有豬更有羊﹐二者得兼。無遠弗屆﹐無微不入﹐此其爲饜足之道也。

△死人臭一里活人臭千里

死人必臭﹐活人可不臭。可以不臭而必欲臭﹐豈得以道理計哉﹗蓋死人之臭﹐有臭之臭﹐活人之臭﹐無臭之臭也。有臭之臭﹐惟鼻知之﹐目不及見﹐耳不及聞﹐口亦不及說。鼻之所及﹐臭亦及之﹐鼻所不及﹐臭亦不及矣。約計一里﹐實不到一里﹐卽曰一里﹐亦止一里也。無臭之臭﹐鼻𨿽不知﹐而目爲見之﹐耳爲聞之﹐口爲說之﹐一人傳十﹐十人傳百﹐百人傳千。奚止千里﹐統言千里﹐不必瑣言幾千里也。武后誅駱賓王﹐暴之於市﹐非無屍气﹐但數十武亦漸消矣。其所謂更衣穢亂﹐殺姊屠兄﹐聚麀踐翟等因﹐備敍檄文。檄到處﹐其臭亦到﹐已徧此日之域中﹐曷限誰家之天下耶﹗明嘉靖中﹐都城外里社祠中寄一新柩﹐有顯者過之﹐掩鼻而嘔﹐唾涎而喝﹐令祠僧撤之郊外。僧甫領命﹐忽作厲聲曰「汝敢憎嫌及吾乎﹖吾𨿽死猶生﹐汝𨿽生猶死。汝阿附嚴府﹐爲嵩賊疊枕被﹐爲世蕃捧溺器﹐爲嚴鵠吮鼻洟﹐與牛信拜兄弟﹐穢徳彰於京師﹐腥聞達於江﹑浙。尙欲徙吾棺櫬﹐擾吾神靈﹐吾欲生啖汝肉﹐偏憎汝體不芳馨﹗」言訖﹐昏絕於地。顯者失色﹐詢此棺內何人﹐考系楊椒山公也。其人嘿然竟去。僧醒後﹐查此顯者﹐乃通政司趙文華。

△終日裏望望望至水裏去

《易﹟無妄》《史記》作「無望」﹐「望」之一字﹐聖賢未嘗無之﹐但不須太過﹐太過則妄矣。蓋望之而得者﹐不望亦得﹔望之不得者﹐過望亦不得。望之﹐日望之﹐爲已至矣。乃終日望之又望﹐望之愈切﹐失之愈甚。何則﹖聖訓先事後得﹐不欲以得之一念﹐分事之極功也。彼終日望而且望﹐其正助之病必有矣。素史氏以諺解諺﹐思量掘窠藏﹐轉罰三年窮﹐妄想之心一開﹐徼幸之心必勝﹐未有不至水裏者。卽不至水裏﹐亦如水裏去耳。知足不辱﹐虛願難償﹐病在終日望之又望也。

△踏板上困困困到牀上來

絕始禍者﹐必杜其機﹔防流獘者﹐必端其本。牀之爲地﹐安危所系﹐不可不愼。乃有愼之不及愼者﹐一踏板爲厲階也。設有窺伺之人﹐驟登牀第﹐必遭按劍。術之巧者﹐不卽不離﹐以困於踏板上嘗之﹐一困不得退矣﹐遂至困困。有第二困﹐必有第三困﹐第二困猶在踏板﹐第三困必不在踏板上矣。色無膽而有膽﹐劍非仙而似仙。宋華元夜入楚軍﹐亦不能外此。《易﹟剝卦》初以足﹐次以辧﹐三以膚矣。魚貫而進﹐宮人寵矣。女子﹑小人﹐聖訓難養﹐顧與其不孫也寧怨。

△告化子逃走■﹝犭或﹞猻就無戲唱

化子貪而無義﹐■﹝犭或﹞猻慧而無恆。作伴賣伎﹐以犬爲騎﹐以錫箔器仗爲把子﹐演諸雜劇。化子擊小鑼﹐依劇歌唱﹐斂錢頗厚其獲。乃化子自饜酒肉﹐絕無鮮美之物豢猻﹐束縛之﹐馳驟之﹐猻不堪命﹐乘間而逃。化子孑然無侶﹐戲無從演﹐曲無從唱﹐坐犬饑羸﹐器仗傾拋﹐退而乞食於市﹐恆不能以自存。素史氏曰﹕猻之走﹐善矣﹐獨恨其走之不早耳。夫猻本山居﹐采鮮可以自給﹐乃欲依丐以爲業﹐陋矣。𨿽然﹐猻不去﹐化子不貧﹐猻亦良夥也哉﹗

△六月內凍殺湖羊話也情長

湖羊毛深穠縟﹐剪下搦之爲毯﹐疊之成褥﹐所謂挾纊慚溫﹐吹綸愧暖者也。是性能熱人﹐豈不能自熱其身﹐而反至凍殺乎﹖況在六月內﹐𨿽寒瘦之體﹐尙欲納涼﹐任裸裎袒裼無傷也。曷慮溫厚如湖羊者哉﹗不知天下事有大謬不然者。嗟乎﹗象有齒﹐故焚之﹔蠶有綿﹐故煮之﹔羊有溫毛﹐故剪之。剪之多於六月﹐誠慮其凍也。而凍卽因此。蓋六月中疾風暴雨﹐固所時有﹐方見烈火燻炙﹐蘊隆虫虫﹐俄而興雲降雨﹐颶風大作。羊甫被剪﹐躑躅鋌走﹐奔避莫及﹐通體盡鞟﹐毫無遮蓋﹐中寒而斃﹐往往有之。向使湖羊自小希革﹐慣歷星霜﹐而堅老其皮骨﹐卽衝風冒雨﹐斷無凍殺之情也。乃蒙茸之態﹐養成嬌嫩﹐一經祁寒暑雨﹐不克自保矣。《孟子﹟舜發》章反復詳論﹐勞筋骨﹐餓體膚﹐言之長矣。素史氏耳熟此諺﹐初不之信﹐旣與湖人聚首﹐具道其情如是。是可供一夕之話也。

△來得早洗頭湯來得遲洗渾湯

人未有不愛淸而惡濁也。諺若爲人勸駕者﹐曰「寧來早﹐莫來遲」﹐以淸與渾之不一也。諺若諷人自取者﹐「淸濯纓﹐濁濯足」﹐水之自取也。「早洗淸﹐遲洗渾」﹐人之自取也。辧吉凶者存乎辭﹐早來愈於遲來也。諺若汲汲乎有後至之誅焉。《震》《無咎》者存乎悔﹐遲來猶愈於不來也。諺若殷殷然有晚蓋之望焉。素史氏曰﹕素乎淸﹐行乎淸﹔素乎渾﹐行乎渾﹐無入而不自得﹐其庶乎﹗

△淸明前掛金錢淸明後掛銅錢

淸明前後半月﹐吳俗皆有標插墳墓者。以紙錢飄掛﹐古稱寓錢﹐非金亦非銅﹐其曰金曰銅者﹐系乎其人之孝思也。掛在前﹐子孫殷勤依戀祖先﹐切切然有不敢或後者﹐孝思厚而足貴﹐其錢非金而是金也。掛在後﹐子孫怠緩不甚依戀祖先﹐幾幾乎若奉行故事者﹐孝思薄而不足貴﹐其錢非金而是銅也。僕本獨子﹐遵恩例兼繼兩房宗祧。前年合葬﹐墳艸未宿﹐標插較急﹐拜興一望如白練﹐有觸是諺﹐錄配上聯。時嘉慶己未春﹐淸明前十日也。

先是正月初一日六十生朝﹐自述詩有曰「獨子單承依古禮﹐兩房兼繼荷皇仁。」實感恩例於無涯也。初三日﹐太上皇升遐。淸明前十日﹐詔到除紅。泣題一聯﹕「普天率土含悲處﹔復旦重華仰頌時。」敬謹書之素箋﹐換去色聯﹐因卽以「素史」自署。而拙集十二字聯適竣﹐湧淚投筆﹐自是不復續聯云。靑浦素史臣王有光恭紀。

吳下諺聯四卷﹝淸﹞王有光著淸代史料筆記叢刊北京市﹕中華書局﹐﹐湖北第２刷

