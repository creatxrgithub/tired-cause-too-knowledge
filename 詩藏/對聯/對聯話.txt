對聯話

淸吳恭亨著

卷一題署一卷二題署二卷三題署三卷四題署四卷五慶賀卷六哀挽一卷七哀挽二卷八哀挽三卷九哀挽四卷十哀挽五卷十一雜綴一卷十二雜綴二卷十三雜綴三卷十四諧謔

卷一題署一

金山之勝﹐在俯臨揚子江﹐從水次送睇樓觀﹐皆作飛動之勢。山有明月亭﹐伊墨卿知府秉綬署聯云「月明如晝﹔江流有聲。」用成語雄桀驚人。山又有皇帝行官﹐或署聯云「江澄萬頃淨如練﹔峯峙一拳髙入云。」視伊作較遜﹐然不害爲秀語也。又﹐潘偉如題江天一覽亭聯云「天鏡照晴空﹐李白乍來又坡老﹔石鐘畱勝迹﹐小姑依舊對彭郎。」語亦新穎。又﹐江湘嵐峯靑題揚州二十四橋聯云「勝地據淮南﹐看云影當空﹐與水平分秋一色﹔扁舟過橋下﹐聞簫聲何處﹐有人吹到月三更。」都是尋常字面﹐一經名手烹調﹐便若淸脆可口。又﹐陶潭題安慶大觀亭聯云「倚檻蒼茫千古事﹔過江多少六朝山。」雄兀只絕六合。又﹐武進胡君復鳳陽譙樓聯云「王孫不歸﹐芳艸何曾歇﹔城郭猶是﹐白雲無盡時。」弔古不說破﹐更若俯仰無端。

桃源郭蘭孫舉人世欽題陶朱祠聯云「半畝此迎神﹐越國江山畱壠斷﹔五湖長浪迹﹐吳宮花艸入扁舟。」按﹐此語特眞切不浮。記辛卯年客常徳知府署﹐貴築王叔陶知縣鈞誦人題虞姬廟聯云「今尙祀虞﹐東漢已無髙後廟﹔斯眞霸越﹐西施曾上範家船。」對幅擡髙本題﹐饒有思議。又﹐某氏楊椒山繼盛祠聯云「燕市宅猶存﹐三疏共傳公有膽﹔鈐山堂尙在﹐十年不出彼何心。」亦工。按﹐鈐山﹐嚴分宜自署堂名也。

友人田春庵金楠﹐居縣八都東溪﹐因以東溪自號。嘗書門聯云「東山閒並謝公臥﹔溪水辱於柳子愚。」又﹕「東南自古多佳山水﹔溪壑之流爲海波瀾。」又﹕「東壁所藏圖書皆古﹔溪堂旣作魚鳥與親。」皆用東溪字嵌首﹐巧不傷佻。新化曾莆卿傳構﹐亦有縣漁浦書院嵌字門聯云「漁獵羣經﹐導揚百氏﹔浦云十色﹐溪月九霄。」嵌字處典重不佻。予記大庸天門書院有兩聯皆系嵌字﹐皆卓絕無兩。其一云「天作君師﹔門羅將相。」又一集句云「天上麒麟原有種﹔門前桃李自成春。」又﹐永順縣有書院曰「雅麗」﹐其門聯云「雅言詩﹐雅言書。雅言執禮﹔麗乎天﹐麗乎地﹐麗乎人文。」以經對經﹐直如生鐵鑄成。

漁浦書院在縣西八都漁浦﹐田東溪有—長聯﹐熔鑄其地山川人物﹐一縱一橫﹐語气極輪囷﹐聯錄如下﹕「峒蠻訌漢﹐土酉嘯明﹐中更李唐趙宋﹐上下古今二千年﹐禽狝艸薙﹐汔無寧時﹐日月曾幾何﹐弦歌詩書﹐蓋四海承平久矣﹔澧水帶前﹐太華屏後﹐遠環龍寨天門﹐蜿蜒磅礡數百里﹐鱗錯虯蟠﹐湊此堂宇﹐乾坤玆一洗﹐將相文武﹐與諸君深造期之。」又有楹聯三首﹐均典重稱題﹐然以玆聯爲稱首。記前此舉放翁「漁浦江山天下稀」句爲聯﹐而難其對。久之﹐臨澧友人黃心齋基傳叩之乩筆﹐得太白「建安文章蓬萊骨」七字﹐語气恰肖書院﹐亦一奇也。其後甲辰乙巳予來主講﹐亦題二聯。一云「新學闡歐美﹔深山生龍蛇。」一云「茹澧百派合﹔太華一峯髙。」茹澧﹑太華﹐皆附近漁浦山水之名。又澧縣澧陽書院﹐安化陶文毅澍未達時曾主講席﹐嘗畱一聯云「臺接囊螢﹐如車武子方稱學者﹔池臨洗墨﹐看範希文何等秀才。」予最喜誦之。近石門黃碧川按察照臨主講時﹐亦有題聯云「故老說宋玉屈原﹐自六經以來﹐騷壇嗣響﹔大江歷岷山沱水﹐挾九澧同去﹐學海朝宗。」按﹐出幅猶人意中所有﹐對幅則穿穴經心﹐體態特爲雄兀。

唐張巡﹑許遠死守睢陽稽賊峯﹐史稱其功在天下﹐後人爲立雙忠廟。某氏題聯云「祿山﹑慶緒﹐悍然其無君父﹐當年卽棄孤城﹐效忠亂賊﹐曾邀富貴之幾時﹔今狐﹑尹奇﹐不幸而有子孫﹐今日試登雙廟﹐下拜先生﹐將置祖宗於何地。」按﹐此聯斷制有體﹐酷似—則史評。又﹐王澄川嶽武穆聯云「爲臣死忠﹐爲子死孝﹐大丈大當如此矣﹔南人歸南﹐北人歸北﹐小朝廷豈求活耶。」亦饒有生勍之气。又﹐某氏關壯繆祠聯云「其爲气也配義與道﹔未若髯之超羣絕倫。」以經對史﹐超軼卓絕。

同治末﹐貴溪姚密齋進士步瀛宰吾縣﹐特多惠政﹐予撰縣書爲之列傳﹐玆復得其縣齋數聯。一云「舉動卽愆尢﹐常恐已過不聞﹐獲戾於朝廷百姓﹔官民多壅隔﹐安得下情上達﹐推恩如父子一家。」二云「爾室有靑天﹐只此一片冰心﹐夜夜焚香盟上帝﹔羣黎皆赤子﹐惟餘滿腔熱血﹐時時灑淚到吾民。」三云「國法不容寬﹐可憐赤子何知﹐誤蹈桁楊三尺苦﹔君恩非易報﹐自愧長官無狀﹐空叨雨露九重恩」。四云「慈惠戒優容﹐總在誠心行實政﹔利名都擺脫﹐本來廉吏卽眞儒。」五云「民不可欺﹐常愁自折兒孫福﹔官非易做﹐怕聽人呼父母名。」六云「百里才疏勤補拙﹔一官俸薄儉能廉。」七云「宦海浮沈容吏隱﹔官衙淸淨似僧寮。」以上各聯﹐予兒時從縣堂皇抄得者﹐今多不可復見﹐豈後來者惡其語悚切不便於己而撤去耶﹖然姚之實心爲政﹐卽此可得其大凡。又有二聯亦淸迥拔俗。一云「池小堪畱月﹔亭虛不礙風。」一云「淡如秋菊何妨瘦﹔淸到梅花不畏寒。」接次聯結語可以證見其淸不畏人知矣。與姚作同一用心者﹐爲成果亭格題廣東巡撫署廳事云「花竹一庭﹐是亦中人十家產﹔軒窗四壁﹐可無廣廈萬間心。」尢爲能言其大。又﹐山東巡撫署珠泉精舍聯云「對一碧淵潭﹐便欲澄淸及民物﹔看百年喬木﹐須知盤錯待冰霜。」下語尢爲見道。

吳縣吳淸卿大澂撫湘時﹐辟招賢館以羅士﹐自署聯云「葉公好龍﹐眞龍必出﹔伯樂相馬﹐凡馬皆空。」按﹐聯措語極渾成﹐特吳之禮賢未必能稱是語。觀其以欽差度遼﹐一遌日本軍卽奔潰﹐有以知其幕下無眞龍矣。記倪豹岑巡撫文蔚荊州府廳事一聯﹐似確有禮士勤官之抱﹐錄之﹕「問誰爲倚馬才﹐請試萬言﹐斷不吝階前尺地﹔願相戒牧豬戲﹐習勤有甓﹐愼毋拋世上分陰。」又﹐武承謨無錫縣署聯云「工堪比官﹐斧斤利刃隨手攜來﹐因材而用﹔醫可諭政﹐硝磺猛劑有時投下﹐看病何如。」亦自罕譬。

彭剛直玉麟有題泰山聯云「我本楚狂人﹐五嶽尋山不辭遠﹔地猶鄒氏邑﹐萬方多難此登臨。」集成語天然如鑄。又﹐湖北鸚鵡洲有湖南木商會館﹐易實甫順鼎亦題集句聯云「維楚有材﹐大廈於今要梁棟﹔因樹爲屋﹐故鄕無此好湖山。」亦爲絕無僅有之作。又﹐陜西省城湖南會館集句聯云「維楚有材﹔於豳斯館」。可云確切不移。四川新都桂湖曾文正國藩題聯云「五千里秦樹蜀山﹐我原過客﹔一萬頃荷花秋水﹐中有詩人。」又﹐範肯堂當世狼山雷祖殿聯云「百里蒙庥﹐山川大神享於此﹔萬方多難﹐云雷君子意如何﹖」一詩人吐屬﹐一經生吐屬﹐語均不凡。

貴州修文縣署有知縣李韻萸題聯﹐系嵌修文二字﹐聯云「修其孝悌忠信﹔文以禮樂詩書。」極舂容大雅。又﹐河東道署有一聯云「薰弦一曲畱天地﹔山色中條郁古今。」蓋河東道兼綰鹽政﹐而道署者又面中條山﹐斯爲貼切矣。予有零陽小學堂嵌字聯云「零溪東環﹐羣流並納﹔陽適南倚﹐千仞獨髙。」蓋零溪﹐水名﹔陽適﹐山名﹐均縣勝境。又有姑軒嵌字聯代醉六作云「姑射之說無稽﹐空皆屬魔﹐𨿽三千一微塵﹐亦有世界﹔軒農去今未遠﹐理在惟物﹐必六十四原質﹐始成我身。」搬科學名詞入文﹐自意尙不束縛言詮。

張文襄之洞有題廣雅書院聯云「文加大歷十才子﹔園似將軍第五橋。」絕工雅無倫。又﹐董雲巖琵琶亭聯云「一彈流水一彈月﹔半入江風半入云。」工雅亦與張作同。梁氏《楹聯三話》云﹐孤山第一樓有洪稚存聯云「第一樓邊浮大白﹔初三月上蕩空靑。」語極雄秀。又﹐孤山蘇公祠有一閣子當吳山橫處﹐曰「橫翠」﹐集句聯云「今日重來問鷗鷺﹔故鄕無此好湖山。」梁氏稱出句爲何巖叟潛齋集句﹐人或不熟習﹐良然。

東溪日記載﹐湯文正斌題無錫惠山鄒忠公浩祠聯云「六經萬戶千門﹐只愼獨兩言﹐上接泗洙﹐下肩伊洛﹔三疏九年再竄﹐痛引裾一決﹐晚行嶺海﹐夜渡瀟湘。」以爲浩气偉詞﹐非鄒先生不能當﹐非文正不能作﹐良然。題祠廨聯能作莊語﹑作規諷語與文正同工者﹐又得數聯。一﹑沈秋河教官署門云「讀書人惟這重衙門﹐可以無妨出入﹔做官的當此種職分﹐也要有些作爲。」二﹑《楹聯四話》一聯云「但願人爲宰相器﹔莫忘我做秀才時。」亦工合。三﹑某題典史署云「作無品官﹐行有品事﹔讀百家書﹐成一家言。」按﹐淸制典史未入流﹐故曰無品官。然作者自視殊不薄矣。四﹑奔牛鎭巡檢署云「鼠雀無爭﹐民謂時淸官亦懶﹔苞苴必卻﹐生來貧慣本非廉。」末幅恬適近道。

上文錄安慶大觀亭聯﹐蓋亭爲元余忠宣闕就義處也﹐故多憑弔佳作。如黃巖吳寶楨聯云「鳳水龍山﹐江左人文相望﹔吳頭楚尾﹐中流形勝在玆。」又﹐潁州程從周文炳聯云「片土寄忠魂﹐聽檻前萬馬江聲﹐滚滚驚疑徵鼓動﹔孤城銷戰气﹐指窗外二龍山影﹐蒼蒼飛入酒杯來。」又﹐寧鄕嶽百川障東聯云「東流江海匯﹐攬此地一亭風月﹐休忘卻幾輩鄕賢﹐百戰餘生﹐鵝鸛千軍雄劍淚﹔南宋古今悲﹐拚吾家兩字精忠﹐難撐起中原孱局﹐九州大錯﹐龍鼉萬派怒潮聲。」又﹐句容王月莊履康聯云「天開圖畫﹐美盡東南﹐落日咽孤忠﹐戰血腥餘千載後﹔魯酒不溫﹐髙丘反顧﹐歌風思猛士﹐江流倒卷萬山來。」按﹐後二聯如歌變徵﹐聽者慷慨泣數行下。吾澧城有南樓﹐雄跨城堞﹐爲郡中登覽第一名區。友人朱貞白附生芳型題一聯云「八百里秋水洞庭﹐溯源此近﹔二千年美人香艸﹐把筆誰來。」特若髙視闊步。樓今圈入九澧女校﹐中亦多佳聯。錄續後。

往見嶽常澧道署頭門聯云「襟江帶湖﹐居荊楚要﹔觀風整俗﹐爲郡邑先。」題者爲誰氏蓋忘之矣。玆又記官廳一聯云「信古不遷﹐也是昔賢知己﹔流陰若寄﹐毋爲今世閒人。」極警切。又﹐趙恭毅申喬自題湖南撫署門聯云「但願民安若堵﹔何妨署冷如冰。」亦深得不擾之義。又﹐記澧州學正署一聯云「教人以言﹐詩書執禮﹔在州無事﹐朝暮習勞。」按﹐此聯爲寧鄕李石貞瀚昌官學正時所題。李能詩﹐爲人有血性﹐好賢禮士﹐見予詩文﹐愛而禮先之。後予與某知縣構釁﹐李又多方爲之地﹐蓋今之古人哉﹗又﹐業師楊福堂先生長春爲述教官署一聯﹐極朴實近理﹐聯云「此署非州縣公門﹐何妨私謁﹔所由是聖賢直路﹐不許橫行。」

道署大堂有錢晉甫道臺康榮題聯﹐極岸異。聯云「時事孔艱﹐要救得叔世人心﹐爲國家力持根本﹔嫌疑不避﹐但勉完粗官職分﹐與僚屬共勵公忠。」按﹐此聯成於乙未和倭之後﹐故有出句。錢在巡道任喜提控案﹐又嚴刁生劣衿之罰﹐官紳皆不喜之﹐故不久卽罷去。光緒丙申﹑丁酉間﹐陳右銘寶箴撫湘﹐大治礦政﹐澧州亦設局分辦。友人司馬心硯知縣瀚題局門聯云「盡地之利﹔爲國生財。」八言極堂皇。予亦有縣七都獅子巖鉛礦公司聯三首。一云「地大不愛寶﹔臣術能點金。」二云「地產五金利民用﹔我持寸鐵叩天扃。」三云「要累黃金髙北斗﹔故鞭赭石涸南山。」數典遣詞﹐竊謂尙近讀綫裝書人吐屬。按﹐七都鉛礦﹐前明時卽有內璫督辦﹐縣書載礦山前有接官亭﹐可見當日承辦者之揚厲鋪張。陳義寧時代礦使嘗四出﹐瀚所辦卽慈利﹑桑植各屬﹐均以費絀不能發達﹐然常寧水口山鉛礦卽出現於此一時﹐可見冒險不患無成功﹐今此公司爲吾門人姚生範倡辦﹐治之經歲﹐終以土法不能見功效﹐礦學之無專門﹐其蹉跌宜也。願有心實業之君子急起攺良焉。

相傳有一孝子﹐貧無以養父母﹐以賣餳之羨奉甘旨﹐其後業餳者遂祀孝子爲先餳。黃岐農道讓題二聯。一云「曾謂當日我公遂以是爲孝乎﹔足愧千秋人子而並不能養者。」一云「菽水承歡﹐一孝能存千古味﹔餳簫滿市﹐幾聲吹暖二人心。」按﹐第一聯倏抑倏揚﹐烘染靈妙。第二聯得竅﹐出幅在一「味」字﹐對幅在一「暖」字﹐故能羌無故實﹐楚楚生新。

關廟對聯﹐以予所見﹐特多佳構﹐豈所謂後起者勝耶﹖玆錄於奎仲云贊作云「千載如生﹐仗聲威屏障下游﹐遂得回天開蜀漢﹔三分何恨﹐偉忠義襮昭來許﹐直教無地著孫曹。」予亦有一聯云「版圖本荊澧連疆﹐自呂蒙潛師﹐此土三分非漢有﹔祀典以帝王號廟﹐考陳壽作史﹐當年五等只侯封。」出幅就縣地位著想﹐以慈利舊隸澧州也﹔對幅則考訂封帝封王之出於後起。

上海城隍廟有豫園﹐水石回環﹐軒亭四映﹐陶文毅嘗分署楹聯。一﹑湖心亭云「野煙千疊石在水﹔漁唱一聲人過橋。」二﹑得月樓云「樓髙但任雲飛過﹔池小能將月送來。」三﹑三穗堂云「此卽濠間﹐非我非魚皆樂境﹔恰來海上﹐在山在水有淸音。」皆寫景而能不走浮艷一路者。吾縣城北隅武廟西偏近構溇澧亭﹐其大𨿽只如拳﹐而延納宏富﹐闤闠湫溢之區﹐有此頗壯遠觀。於奎仲題有二聯。一云「檻外不離云五步﹔窗中常得月三分。」一云「天風蕩空延萬景﹔江水浮檻洗千憂。」予亦有一聯云「校書風流此亭續﹔澧右山水天下奇。」按﹐唐詩人李文山校書羣玉有溇水亭詩﹐見其集﹐今亭已無從仿佛矣。

湖北襄陽督學行臺﹐有提學趙尙輔題聯﹐極淸切不腐。聯云「且開拓心胸﹐看漢水波濤﹐峴山風月﹔若評論人物﹐有武侯經濟﹐工部文章。」又﹐孔祥霖題施南問月臺聯云「地畱問月臺﹐去謫仙一千四百載﹔時有觀風使﹐爲孔子七十五代孫。」蓋孔時爲湖北提學﹐故有對語。田東溪題黎氏祠堂聯云「溯家學以紫陽白鹿爲宗﹐若論顯揚﹐何足數東漢科中千八百室弟子﹔登玆堂發春露秋霜之感﹐是誰瞻拜﹐獨無慚南安遷後二十一傳賢孫。」予亦有劉氏祠堂聯云「念先人須善嗣先人弓裘﹐必教澤如淸溪﹐吏才如霖溪﹐方無慚出處﹔入此廟在求通此廟肸蠁﹐惟束頑以宗法﹐合敬以祭法﹐庶不忝烝嘗。」蓋縣人劉畤兄弟曾講學淸溪﹐又劉霖溪長城宦皖南有循良之績﹐淸溪霖溪皆祖此祠也。

京城湖廣會館有左文襄宗棠題聯云「江山萬里橫天下﹔杞梓千章貢上都。」語气絕爲雄兀。又﹐湖北漢口長沙會館陶文毅聯云「隔秋水一湖耳﹐看岸花送客﹐檣燕畱人﹐此境原非異土﹔共明月千里兮﹐記夜醉長沙﹐曉浮湘水﹐相逢好話家山。」此聯梁氏《叢話》著之﹐其佳在四周圍故事搬演生成﹐如金之鑄﹐如嶽之鎭。又﹐張詩舲祥河題京城龍樹寺聯云「好春萬葦綠成海﹔斜日西山黃到樓。」倜然疏秀﹐遺落埃塧。又﹐義寧徐小谷舉人侍淸嶽陽樓集句聯云「洞庭西下八百里﹔淮海南來第一樓。」極气象萬千之觀。按﹐小谷之尊甫子谷曾宰吾縣﹐號有良政。予撰縣書特表其行於官師志者也。又﹐《楹聯四話》云﹐靑田縣鹽關在城樓上﹐俯視溪流最爲得地。有聯雲「水色淸於金穀酒﹔瀑聲聽到石門山。」亦秀發。蓋石門洞去縣僅七十里也。又﹐徐星北福辰題西湖茶捨聯云「十載許勾畱﹐與西湖有緣﹐乃嘗此水﹔千秋同俯仰﹐惟靑山不老﹐如見故人。」疏秀正同﹐而骨骼則饒斤兩矣。

光緒戊戌歲﹐新政萌芽。予以南學會之召赴長沙。嘗遊時務學堂﹐見數聯極偉岸﹐或曰熊秉三希齡手筆也。一七言云「三古遺規重庠序﹔九州奇變說山河。」一八言云「八星談天﹐三帶說地﹔四宗異教﹐五族同人。」一九言云「延湖海英豪﹐力維時局﹔勗沅湘子弟﹐再贊中興。」與上作同稱名貴者﹐又有劉葆良題周舜卿京堂義莊聯云「宛孔氏由冶鐵起家﹐一代豪名貨殖傳﹔範義正以義莊贍族﹐百年陰徳歲寒堂。」

友人朱君醰思宅爲予述某氏嶽陽樓聯極爲遊戲恣肆。聯云「呂道人太無聊﹐八百里洞庭﹐飛過去﹐飛過來﹐一个神仙誰在眼﹔範秀才亦多事﹐數十年光景﹐甚麼先﹐甚麼後﹐萬家憂樂獨關心。」又﹐記某一聯較爲包括﹐聯云「後樂先憂﹐範希文庶幾知道﹔昔聞今上﹐社少陵可與言詩。」又﹐黃岐農聯云「波髙城矮﹔地少天多。」八字描寫奇而肖。又﹐嶽陽縣有小喬墓﹐近陸伯葵提學寶忠大加修飾﹐亭沼池院﹐擅一郡之奇。提學復題聯云「小院辟從今﹐對馬鬣一抔﹐秋風酒酹湖蘋白﹔大姨渺何處﹐獨娥眉千古﹐春雨香流墓艸靑。」按﹐聯能確切不浮。予亦有二聯﹐一云「世界已非唐虞﹐近接叢祠﹐生喜有鄰傍舜婦﹔英雄不及兒女﹐虛傳疑冢﹐死憐無地葬曹瞞。」二云「銅雀算老瞞安樂窩﹐賣履晚無聊﹐—世雄盡﹐美人亦盡﹔洞庭是夫婿戰利品﹐埋香玆有托﹐三分鼎亡﹐抔土不亡。」自謂前首借賓定主﹐猶人人意中所有。後首對幅﹐則從無字句處著想﹐似若可傲前賢。又﹐蔡月煌聯云「漢昌奉邑﹐嶽陽將臺﹐夫婿昔登壇﹐橫槊南來消霸气﹔楚冢新封﹐吳宮冷閉﹐阿姨誰薦食﹐大江東去有餘哀。」句亦顧盼能雄﹐不得因其人而短之。

庚子歲﹐醴陵劉巨丞佐楫佐幕吾縣﹐爲予誦某氏題觀音洞聯﹐極奇朴。聯云「洞口開自那年﹐吞不盡瀟湘奇气﹔巖腹藏些甚物﹐怕都是今古牢騷。」又﹐杭州寶寺山麓大佛寺聯云「大肚能容﹐包含色相﹔開口便笑﹐指示迷途。」奇亦與同﹐尢妙在指點語能帶禪機。又﹐徳淸慈相寺千手千眼觀音聯云「卽色卽空﹐現慈悲相﹐吾無隱爾﹔是萬是一﹐具手眼人﹐自能辧之。」又﹐永順觀音閣張東墅知府修府題聯云「泉聲妙帶廣長舌﹔山色常畱淸淨身。」均具有佛理。

益陽縣署門聯云「公生明﹐廉生威﹐果哉末之難免﹔禮制心﹐義制事﹐必也使無訟乎﹗」知縣萬縣左逸仙斗才筆也﹐語气特爲堂皇。又﹐曾文正直隸督署題聯云「無日不以龔黃召杜相規﹐願諸君力行古道﹔斯民正當水火刀兵之後﹐賴良吏默挽天心。」大臣懷保之心如揭。又﹐馮柯堂撫皖時﹐於後圃蒔菜及梅花﹐名圃曰「菜根香」。題聯云「爲卹民艱看菜色﹔欲知宦況問梅花。」亦可以槪其人矣。又﹐兩浙鹽經歷署吳采五華題聯云「正策愧無能﹐試觀兩浙殷繁﹐喜有名區藏我拙﹔編籬聊復爾﹐博得一官閒冷﹐何妨靜處看人忙。」𨿽不十分堅渾﹐而對幅則包含道气﹐故佳。又﹐運署將盈庫於錫祉聯云「勝境近西泠﹐願將來寶藏丰盈﹐有如一湖春水﹔家山念東魯﹐看列郡竈煙環繞﹐亦似九點齊州。」蓋於山東人﹐故有對幅。往在長沙﹐聽茶陵尹伯眉銘綽語西湖之奇勝。彭剛直退省庵在湖心山上﹐尢擅秀吸腴。庵有兪蔭甫樾聯云「佳處便爲家﹐是邵子行窩﹐謝公別墅﹔成功聊小憩﹐占聖湖千頃﹐明月三臺。」又﹐聞人述京師陶然亭聯云「萬荷倒影月痕綠﹔一雨洗秋山骨靑。」語特秀俐﹐未經人道。又﹐李秀峯讀書廬山﹐集白鹿洞歌字爲聯﹐亦洗盡鉛華。一云「傍百年樹﹔讀萬卷書。」一云「泉淸可飲我欲隱﹔樹老如此人何堪。」一云「雲樹千山﹐風泉萬壑﹔洞門一扇﹐石室半重。」

慈利天后宮有聯云「度出眾生不學佛﹔恩加四海直同天。」以爲典重肖題﹐無一字浮泛。相傳天后爲林氏女﹐成神不省所自始。凡渡海者如遇颶風﹐合掌誦經呼曰「林婆婆﹐救我救我﹗」倏見紅光出沒﹐颶立止。蓋屢試屢驗﹐無或爽者。疆吏以其有救災捍患之功﹐奏封今號。閩人旅外省者﹐賓館皆祀之﹐飛甍復宇﹐備極崇麗﹐以天后實閩產云。按﹐此可見吾國人之迷信﹐所謂崇虛棄實﹐不聽人而聽神者也。

沈文肅葆楨有延平郡王鄭成功祠聯云「開千古得未曾有之奇﹐洪荒畱此山川﹐作遺民世界﹔極一生無可如何之遇﹐缺陷還諸天地﹐成創格完人。」又﹐某君聯云「人間剩有田橫島﹔海外今畱箕子碑。」亦工。予嘗代澧州陶吏目作衙齋聯云「在州無事﹐朝暮習勞﹐述祖區區﹐九澧浮沈營冷宦﹔先民有言﹐獄市不擾﹐守官錄錄﹐十年叨竊忝淸時。」又云「洞庭控東﹐彭山峙西﹐川嶽競雄﹐輳此堂宇﹔獄市無憂﹐盜賊遠迹﹐掾僚有喜﹐延於民甿。」描寫冷官閒曹﹐亦尙典重。

桃花源山中﹐聯語極多佳者﹐玆錄如下。一﹑無名氏云「說甚神仙﹐看千年石洞開時﹐城郭人民﹐還是耕田鑿井﹔閱成今古﹐聽半夜金雞叫醒﹐興亡秦漢﹐都歸流水桃花。」二﹑李某云「無怪倏爾而秦﹐倏爾而漢﹐到此地小坐片時﹐便成旦暮﹔看來何必有洞﹐何必有花﹐與諸君淸談半晌﹐卽是神仙。」按﹐此聯機趣洋溢﹐有化堆垛爲煙雲之妙。三﹑麻維緒集中興碑字云「鐫磨六代斯文在﹔歌呼四山明月生。」四﹑勞鳴勛集句云「爲聞廬嶽多眞隱﹔別有天地非人間。」五﹑余良棟云「絕境此何來﹐版宇原非劉氏土﹔避秦意休問﹐世家原屬晉時人」。六﹑蔡紹襄題靖節祠云「先生豈必因桃源而重﹔此地固應較栗裏爲佳。」七﹑李維丙題水源亭云「洞辟幾時﹐問桃花而不語﹔亭蹲一角﹐對潭水以懷淸。」八﹑曾昭寅題水源亭云「村捨儼然﹐笑漁人迷不得路﹔水源宛在﹐偕太守常來問津。」九﹑無名氏題窮林橋雲「水流花放﹔路轉峯回。」予亦有集句云「山鳥似猶啼往事﹔桃花依舊笑春風。」又有某題瞿﹑黃二仙像云「秦漢興亡只瞬息﹔瞿黃事迹自神仙。」不說破﹐煞有味﹐然不知爲何人手筆。辛丑七月﹐予淹迹桃花源﹐亦積有題署﹐玆與附錄﹐以證一時泥雪之痕。十﹑延至館云「非一个漁父到來漏言﹐不知劉項﹐寧知魏晉﹔願諸公貴人相對飲酒﹐但話君臣﹐莫話神仙。」十一﹑靖節祠云「撰出一篇文配享此山﹐當日功臣應推桃花漁父﹔恥爲五斗米臣事異姓﹐先生晚節合謚禾黍頑民。」十二﹑伴霞亭云「竊怪當日仙人﹐獨私漁父﹔徧尋此中村落﹐不見桃花。」十三﹑西笑堂云「神仙有無花不語﹔秦漢興廢山旁觀。」十四﹑襯秀軒云「問俗已非避秦世﹔愛奇願作住山僧。」十五﹑問津亭云「漁父不來﹐桃花何處﹔空亭獨坐﹐流水自閒。」

田東溪聯語特多名構﹐蓋合學人才人爲一冶也。玆錄其題香鑪寺聯云「捲石兀然﹐也說從太華分來﹐遙指天外三峯﹐入想非想﹔浮生幻耳﹐卽此是內翰坐處﹐要知和尙四大﹐似空不空。」又云「是誰將眼孔放開﹐看得穿大千世界﹔到此要腳跟站定﹐才許入不二法門。」又﹐五獅寺云「問西國佛經幾時南來﹐只憑兩字慈悲﹐與文武聖神廟食千古﹔看東流澧水到此北折﹐突出數峯光怪﹐有蛟龍雷雨鼓鼚百靈。」又云「到此山來﹐莫放云去﹔任從波撼﹐難將石磨。」又云「三千界內大事都非﹐看困虎疲龍﹐戰鬥紛蕃一瞥盡﹔六萬年來此山無恙﹐指孤云斷石﹐姓名登覽幾人存。」按﹐五獅山在溪口市之西﹐澧沿之東行﹐山盡又北折﹐浮空突兀﹐靑峭欲飛。上二聯蓋紀實也﹐予庚戌雜詩有曰「玲瓏堆垛欲飛去﹐疑向盆罌看假山」﹐亦模寫五獅之奇秀云。又有亞門關聯云「扼九澧上游﹐試飽看零山溇水﹔請諸君小坐﹐與細話秦塞漢關。」予亦有數聯。一云「一夫當關﹐萬夫頓轡﹔五里爲堠﹐十里置亭。」又云「四塞雄關﹐跨溇吞澧﹔一山亂石﹐走云連風。」又云「守險說一丸泥封關﹐由漢而晉而唐而宋而明﹐閱二千年割據興亡﹐獨此山無恙﹔登髙看五大洲變局﹐曰亞與歐與澳與非與美﹐合九萬里縱橫掃蕩﹐倘我後有靈。」

三都七姑山有七姑寺﹐予題聯云「大庇一方民﹐叢祠無恙﹔徧行九州雨﹐神女不歸。」蓋循七姑之名﹐望文生義法也。按﹐此爲虛寫法。又﹐舊題明土司吳君墓聯云「昔擾荊蠻﹐歷汗馬百戰場﹐說分茅有九溪父老﹔今非明社﹐剩臥牛一抔土﹐問守冢到幾葉兒孫。」按﹐此爲實詮法。

王緝堂舉人正熙爲予述人數聯﹐均有可誦者。一﹑子產祠云「有惠人心﹐可來玆地﹔無君子徳﹐莫登此堂。」二﹑定王臺云「舂陵之气信佳哉﹐豈知東漢中興﹐早已肇基在貧國﹔賈傅有靈相見否﹐可惜南湘不返﹐未能畱待佐賢王。」均忘錄作者姓名﹐然要不害爲佳作。予記長沙李夢瑩進士亦有定王臺聯﹐體魄特爲雄兀。聯云「有遠孫紹漢四百載宗祊﹐只餘貧國分藩﹐剩與築臺望慈母﹔向何處訪景十三王茅土﹐除卻河間好古﹐獨來釃酒奠斜暉。」予亦有嵌字聯云「微唐姬有身﹐天下惡乎定﹔後吳芮裂土﹐長沙又此王。」亦能不作笨相。李又有賈傅祠聯云「少年有痛哭流涕文章﹐問西京對策誰優﹐惟董江都後來居上﹔今日是長治久安天下﹐喜南楚敝廬無恙﹐與屈大夫終古相依。」可云極浩气滂沛之能事。

左文襄題瑞谷亭聯云「五風十雨歲其有﹔一莖數穗國之祥。」老重似韁吏口吻﹐蓋亭在陜甘督署內也。又﹐張文襄題施南問月亭聯云「亭如人好﹔月比山髙。」又﹐江南修關壯繆廟﹐乩筆以「兄及弟矣﹐式相好矣﹐無相尢矣」﹐命曾文正幕府屬對﹐皆束手。澧人郭春生後至﹐立書云「神之格思﹐不可度思﹐矧可射思。」示眾﹐乃各嘆服。

田東溪有題大庸烈婦張李氏牌坊聯﹐均生挺嵯峨﹐與題相肖。玆並錄之。一云「並貞嶺娥碑﹐傳之不朽﹔合忠臣義士﹐過者生哀。」二云「飲鴆無言﹐式閭無私﹐所天無恨﹔崧梁不圯﹐茹澧不竭﹐此石不磨。」三云「杞妻不生﹐巴婦不死﹔天柱以立﹐地維以尊。」四云「帝旌以一言日烈﹔婦死而千載如生。」予亦有四首。一云「銅像石柱婦不死﹔式閭表墓帝有言。」二云「當其瞑時﹐猶死孝死忠﹐無所擇者﹔過此石下﹐𨿽愚夫愚婦﹐亦爲懍然。」三云「橫地球九萬里皆有死﹔與天門十六峯同其髙。」四云「誰其表此一片石﹔可以上橫八行星。」

張叔平世準有聯云「客到黃州﹐或從夏口西來﹐武昌東去﹔天生赤壁﹐只爲周郎一戰﹐蘇子兩遊。」不省其系爲何地而署﹐然語自兀傲不凡。津市瀕水﹐有澧東第一樓﹐樓凡三層﹐跨市臨澧﹐气象特壯闊。徐眞園鐘麟有集句聯云「我欲淩風﹐把酒獨懷千載上﹔又東至澧﹐出門一笑大江橫。」雄兀雅與題稱。又魏堯階歲貢虞題燕巖寺聯云「燕子去無蹤﹐惟餘蘿月半林﹐畱人古寺﹔龍華會有果﹐好借蒲團一座﹐照我傳燈。」

乙巳五月﹐予居常徳府西路師範學堂﹐與東溪以師範二字嵌首爲對聯。予得「範圍不過﹐曲成不遺」八字﹐而難其出幅。東溪曰「『師曠之聰﹐公輸之巧。』何如﹖」眾皆擊節﹐予謂尢妙在一气相生﹐且於裁成造就一邊立竿見影。常徳又有曰「晤園」﹑「醒園」者﹐皆城內茶樓﹐亦極熱鬧。晤園有武陵陳光紱題聯云「且圖良晤﹔莫負名園。」自然中具有淹雅之體。予時亦擬醒園八字聯云「忍獨爲醒﹔有如此園。」出語蓋截唐賢詩句也。

道縣何子貞編修紹基﹐詩筆縱橫似蘇陸﹐徒爲書名所掩﹐人無知之者。今得其題荔支亭聯﹐絕爲飄逸出塵﹐錄如下﹕「無柰荔支何﹐前度來遲今又早﹔相思桃葉杳﹐主人已去客猶畱。」金陵莫愁湖有樓曰「勝棋」﹐明中山王徐達圍棋處也。內懸彭剛直及瑞安黃漱蘭體芳兩聯。《玄葊聯話》評以爲一雄壯淸麗﹐一用筆甚新﹐不誣也。玆亦錄之。彭聯云「王者五百年﹐湖山具有英雄气﹔春光二三月﹐鶯花合是美人魂。」黃聯云「人言爲信﹐我始欲愁﹐子細思量﹐風吹縐一池春水﹔勝固欣然﹐敗亦可喜﹐如何結局﹐浪淘盡千古英雄。」

作文有壓題法﹐如以甲事襯出乙事﹐而自擡髙身價是也。湘人某督學江蘇﹐題金陵貢院聯云「吾道南來﹐的是濂溪正派﹔大江東去﹐無非湘水餘波。」彭剛直題金陵湖南會館聯云「棟梁萃杞梓楩楠﹐帶來衡嶽春云﹐蔭畱吳地﹔支派溯沅湘資澧﹐分得洞庭秋月﹐照澈秦淮。」又﹐左文襄題洞庭王廟聯云「迢遙長路三千﹐我原過客﹔管領重湖八百﹐君亦書生。」末四字有項羽彼可取而代也之豪霸﹐文襄他日功名﹐殆兆於此。相傳函谷關後有李左車祠﹐過者必祀之﹐否卽雹雨爲災。文襄西徵經此﹐軍吏以故事請﹐文襄莞爾而笑曰「李左車何足當吾哉﹗」揮兵徑過﹐亦卒無恙。

文襄有題漢口長沙會館聯﹐亦流麗可喜。聯云「千載此樓﹐芳艸晴川﹐曾見仙人騎鶴去﹔卅年作客﹐黃沙遠塞﹐又吟鄕思落梅中。」蓋文襄時以討叛正西徵﹐故有對幅。又﹐李壽蓉篁仙聯云「麓山之巓﹐湘水之濱﹐攜劍倚蒼茫﹐數前朝梅將功名﹐蔣侯威望﹔武昌以西﹐漢陽以北﹐憑欄瞰風物﹐想故國定王臺榭﹐賈傅祠堂。」𨿽雄勁不足﹐而處處能顧定長沙二字﹐亦爲語無泛設。陽曲傅靑主山以明遺臣入淸﹐𨿽隱於醫﹐而名在天下。山有題沁源郭泰祠云「侯不得友﹐王不得臣﹐自是神仙人物﹔隱不違親﹐貞不絕俗﹐合稱有道先生。」蓋爲郭寫照﹐實自況也。又﹐寧鄕周鐵貞漢題酒泉韓愈廟聯云「百世之師﹐匹未有志公可法﹔三書猶在﹐宰相無名鬼不靈。」磊磊落落﹐可爲窮措大一吐腐气。按﹐漢同治中以知府需次陜西﹐爲巡撫譚鐘麟所惡﹐左宗棠來爲總督﹐見稱爲人英﹐洎督師出關﹐遂充入幕賓。新疆平﹐奏擢道員﹐旋以爭殺降回事失宗棠恉﹐告歸。此聯卽歸途所作﹐亦借他人酒杯之類也。按﹐漢喜排外﹐光緒中世﹐歐美人來湘者日益多。漢懵於外局﹐發憤爲詩文詆之﹐貼稿衢市﹐大吏懼失鄰歡﹐捕系之。漢在長沙獄又十年。久之﹐革命軍起﹐獲脫歸﹐未幾卒。又﹐福建龔靄仁布政易圖題烏石山房集句聯云「平生最愛說東坡﹐日啖荔支三百顆﹔天下幾人學杜甫﹐安得廣廈千萬間。」嵯峨峻竦﹐特爲偉觀。又﹐袖海樓聯云「釣竿欲拂珊瑚樹﹔海燕雙棲玳瑁梁。」亦自自富麗可喜。按﹐《石遺室詩話》云「布政天資敏捷﹐自官文書以至詞賦﹐下筆立就﹐不甚思索﹐詩才雅近隨園﹐間出入於甌北﹐身世亦兼似兩人。弱冠入詞林﹐散館出宰滇南。四十後罷官歸﹐腰纏百萬﹐廣築園林﹐徜徉終老﹐此其似袁者也。但死僅六十餘。壽不及袁﹐而富遠過之。中間由縣令出爲軍咨﹐從僧王及丁稚黃﹑閻丹初諸公﹐歷官各省﹐而郡守﹐而監司﹐而方伯﹐此其似趙者也。」

潼關襟山帶河﹐爲秦中第一要隘。有題城樓一聯云「華嶽三峯當檻立﹔黃河九曲抱城來。」雄偉特稱其山川。又有題函谷聯亦自工整。聯云「未許田文輕策馬﹔願逢老子再騎牛。」所謂搬不動者﹐昔人言作文須肖題﹐此聯顯欠雄桀﹐然卻不能搬向他處﹐故曰工也。奉新許仙屏振禕爲曾文正識拔之士﹐與陳右銘寶箴號爲「江西二雄」。仙屏有汴省信陵君祠堂聯云「有史公作傳如生。愛客若君﹐眞令讀者慷慨悲歌不已﹔其門館流風未謝﹐於今視昔﹐問誰能拔抑塞磊落之才。」又﹐集本傳聯云「名冠諸侯﹐自古賢無有及公子者﹔仁而下士﹐乃間步往從此兩人遊。」按﹐前作𨿽雄桀不足﹐而冠冕堂皇﹐允與題稱。後作則天衣無縫﹐似論似贊。仙屏以河督官汴﹐最獎拔人才﹐有文正遺風。某進士需次到省﹐久無差委﹐除日張門聯云「十年宦比梅花冷﹔一夜春隨爆竹來。」爲仙屏所見﹐大激賞﹐旣知爲老候補者﹐亟謁其巡撫推轂焉﹐遂補太康令。記仙屏放陜西學政﹐以書別文正﹐並求訓迪。文正報書﹐有曰「米湯如醍醐之灌頂﹐髙帽比神山之冠鰲」。蓋以三秦兵亂﹐文獻凋耗﹐諷以甄取多士﹐宜少假錯﹐故仙屏之宏獎﹐守師說也。淸光緒中﹐張文襄總督湖北﹐其初至也﹐節署大堂署一聯云「北起荊山﹐南包衡嶽﹐中更九江合流﹐形勝稱雄﹐楚尾吳頭一都會﹔內修吏治﹐外肄戎兵﹐旁兼四裔交涉﹐師資不遠﹐林前胡後兩文忠。」文襄見聯﹐特爲嗟賞﹐訪得其人﹐亦知縣需次者也。遂畀綰要缺。蓋與仙屏之愛才爲同一鼻孔出气。按﹐此聯佳處﹐出幅包舉三楚賜履﹐對幅言總督職任。其曰九江者﹐訓洞庭之委於江也。曰四裔交涉者﹐漢口爲歐美商場也。曰林前胡後者﹐林則徐爲湖北﹝廣﹞總督﹐胡林翼𨿽僅位湖北巡撫﹐而實不啻行總督之職權﹐且又皆名臣也。兩文忠者﹐林謚文忠﹐胡謚亦文忠也。

《玄庵聯話》﹕浙省某山有動石夫人廟﹐相傳金兵犯宋﹐兵出山下﹐夫人見靈﹐揮石如雨以退之。秋女士競雄題聯云「巍巍肝膽女兒﹐有志復仇能動石﹔衮衮須眉男子﹐無人倡義敢排金。」按﹐競雄後以革命嫌疑被殺﹐玩聯語知其種族之感深矣。江都方爾謙題陳國瑞提督祠堂聯云「封萬戶侯何足榮身﹐公若事漢天子比肩﹐李廣歡顏亞夫笑﹔挽百石弓猶能識字﹐我曾見故將軍遺筆﹐嶽王風骨魯公神。」按﹐陳湖北應城人﹐爲僧王部下驍將﹐聯語奇兀﹐最稱其人。又按﹐文翻空而易奇﹐昌黎詩「囊無一金資﹐翻謂富者貧」及「照壁喜見蠍」等句﹐皆以翻案見工。方聯對幅猶能識字句﹐卽擅此訣。且於武人身分﹐加倍擡髙﹐故爲合作也。《聯話》又錄長沙王益吾先謙露筋祠聯云「聽一百八杵鐘聲﹐敲斷往來塵客夢﹔倒三十六湖秋水﹐洗將淸白女兒身。」又載女兒名荷花﹐但不知其姓﹐亦一軼事也。

何子貞以書法擅名於道咸時﹐所書對聯﹐往往精心結撰﹐特不能如曾文正之博大沈雄。其火神廟戲臺聯云「象以虛成﹐有幾多幻影浮煙﹐好向虛中求實﹔味於苦出﹐看千古忠臣孝子﹐都從苦裏回甘。」或評以爲曲切不浮。予嫌其不離做墨卷襯貼字面本領﹐猶之非大家。先師朱恂叔先敏雷祖廟戲臺聯云「造物董生成﹐須知雷霆雨露無非教﹔畏威只愚下﹐猶當戒愼恐懼所不聞。」字字堅凝﹐如此方稱經儒口气。予亦有火神廟聯云「俾人間薪突無憂﹐巍巍成功﹐於國爲捍大災﹐禦大患﹔與天下文明應象﹐赫赫專祀﹐願神永光此土﹐牗此民。」按﹐𨿽不能於大處落墨﹐然切實發揮﹐似與何之搬弄字眼者有別。

九龍山位縣二十五都﹐距莫氏居不遠。予一向聞名﹐今始登之。山不甚髙﹐而供佛特露靈異﹐民之走祀者多百里外人﹐亦吾國迷信披露之一斑。往時從九折坡而北﹐西眺羣峯﹐大尖如卓錐﹐九龍如戴髻﹐特若表示一方之望云。寺在叢松內﹐石級頗峻﹐門有嵌字聯云「取數於九﹔此山猶龍。」亦若堂皇稱題﹐詢之﹐人曰莫蟄園兆鶚撰云。與莫作同工﹐而瞻矚非常﹐龍驤虎步﹐可以寫萬徧傳萬口者﹐予記武進胡君復寄題黃鶴樓集句聯可以當之。錄如下﹕「銅琶鐵板﹐大江東去﹔月明星稀﹐烏鵲南飛。」蓋胡亦借寓其橐筆依人﹐繞樹三匝之遐感也。

石門黃碧川工爲聯語﹐所作多石破天驚之筆。如山陽縣署云「百里古公侯﹐萬人托命﹔一官民父母﹐四境爲家。」又﹐書院云「太華立云端﹐對此千尋﹐情深仰止﹔大河來天上﹐到玆一曲﹐廣納羣流。」河﹑華均在縣境﹐故云。寫山水不難﹐難在渾切書院﹐然則此爲出色當行者矣。

澧縣組武女校﹐王子豳鎭守正雅手創之地。在故參將署之南﹐帶城抱水﹐亭臺樓閣﹐位置深曲﹐水曰滄堰。堰堤舊栽柳株﹐子有句曰「九十二株池柳綠」﹐蓋實紀也。故吾沿前詩題聯云「九十二株柳爲幕﹔一百八聲鐘到門。」其曰鐘聲者﹐隔堞卽水月林禪院﹐朝暮送響﹐蓋亦實紀。田東溪爲子豳題禮堂聯云「藉汗馬閒身以建此堂﹐輸入九澧文明﹐於無事時作事﹔本睢麟精意而示之學﹐風行二南女子﹐庶有家者宜家。」按﹐出幅汗馬云者﹐民國紀元王軍破荊州﹐移鎭於澧﹐故曰無事時作事﹐對幅實詮女校抉經之心﹐字字顚撲不破。又﹐東溪聯云「民國維新﹐女校與維新﹐千載一時﹐爲九澧好河山﹐特創鄕土未有之局﹔蘭臺不朽﹐大家亦不朽﹐參天兩地﹐看歷朝賢閨閣﹐寧讓男兒獨成其名。」按﹐對幅以班妹作襯﹐確切女子學校﹐不獨參天兩地句之爲工對也。

校內擅勝處曰「澄觀亭」﹐曰「自立樓」﹐曰「澧浦樓」。澧浦樓卽上文所謂澧州南樓也。樓跨城堞之上﹐其髙入云﹐登之澧水出肘下如帶﹐故用楚辭語﹐易今名。田東溪有聯云「大湖東西﹐澧浦與嶽陽對峙﹔小範憂樂﹐英雄要兒女平分。」按﹐用嶽陽樓襯出澧浦樓﹐借賓定主﹐猶是人人意中所有。對幅仍跟定嶽陽樓人物﹐而以英雄兒女平分字淸出題界綫﹐此則自人之天﹐非徒搬掌故者所能望其肩背。澄觀亭在禮堂左﹐實出滄堰之上﹐不安四壁﹐旁挺叢竹﹐帶以盆蘭﹐點綴疏秀﹐蒼然入畫。東溪亦有聯云「平分澧浦蘭荃秀﹔近憶詩人水竹居。」水竹居﹐唐李羣玉故居﹐在城外隔水洲。上聯引用之﹐天然湊泊。與澄觀相對者爲自立亭。亭亦臨滄堰﹐中列几案﹐女學生觀書閱報處。東溪又有嵌字聯云「自生民以來逮於我﹔立天下之大視此亭。」按﹐此聯出幅語涉禪機﹐對幅八言則如據落機山椒觀大西洋潮汐之起滅矣。又有滄亭﹐予題聯云「滄海爲桑田﹔亭臯下木葉。」又云「滄溟一波﹐儼掀天揭地﹔亭毒萬匯﹐要見性明心。」

黃鶴樓對聯﹐以某氏「擱筆題詩﹐兩人千古﹔臨江吞漢﹐三楚—樓」爲絕唱。玆又見金安淸集句作亦堂皇﹐聯云「大江流日夜﹔西北有髙樓。」又﹐三醉亭聯云「一月二十九日醉﹔百年三萬六千場。」極爲雄渾。又﹐小姑山聯云「有美一人﹐中夜開五銖環珮﹔遺世獨立﹐下游俯兩點金焦。」對話如鑄﹐故佳。又﹐應敏齋滄浪亭聯云「小子聽之﹐濯足濯纓皆自取﹔先生醉矣﹐一丘一壑自陶然。」亦栩栩有生气。

左文襄有題天竺冷泉亭聯云「在山本淸﹐泉自源頭冷起﹔入世皆幻﹐峯從天外飛來。」並跋云「同治三年秋﹐兩浙平定﹐遊冷泉亭﹐山僧語予﹐亭舊有『泉自幾時冷起﹔峯從何處飛來』一聯﹐毀於兵燹﹐乞補書之。予因題此﹐蓋欲爲彼氏作一了語也。」按﹐兪曲園氏《隨筆》亦載此聯。其夫人擬攺作「泉自冷時冷起﹔峯從飛處飛來」﹐轉語較雋遠﹐附錄之以諗來者。文襄又題蘭州澄淸閣聯云「萬山不隔中秋月﹔千年復見黃河淸。」並跋云「同治十一年秋七月﹐入居節署﹐引河流注園中﹐甃三池止之﹐汲用烹飪﹐畢事書此﹐並爲聯懸兩楹。」按﹐集句逼肖。又﹐飲和池聯﹐集司空圖詩云「空潭瀉春﹐若其天放﹔明漪絕底﹐飲之太和。」亦佳。又﹐蘭州節署有槎亭﹐文襄聯云「八月槎橫天上水﹔連畦菜長故園春。」均大力包舉﹐曲如題分。又見一聯云「地有百區皆近水﹔室無一面不當山。」如此寫山水﹐亦算推陳出新。

左文襄持節半天下﹐於各會館均有題聯﹐亦皆各肖﹐駢系於下﹐以明必有如此大手筆﹐方許與名園勝館鬥奇也。一﹑福建湖南會館云「甌浙越梅循﹐海國仍持使者節﹔隴秦指疏勒﹐榕垣還作故鄕看。」蓋文襄以閩浙總督移節秦隴﹐出關經略西域﹐故對幅及之。二﹑陜西湖廣會館云「百二關河﹐十年徵戍﹔八千子弟﹐九塞聲名。」身分口气亦肖。三﹑蘭州四川會館云「刻銘天山石﹔喜作巴人談。」尢爲落落大方。淸故事﹕凡會館例陳隸館籍人官銜爲牌。長沙館獨云狀元﹑榜眼﹑探花﹑傳臚﹑侯爵﹑伯爵﹑子爵﹑男爵。淸季長沙府轄膺封拜者﹕湘鄕曾國藩﹑湘陰左宗棠均侯﹐湘鄕曾國荃伯﹐長沙李臣典子﹐湘鄕劉錦棠男是也。又﹐府屬狀元一人﹕蕭錦忠﹐茶陵。榜眼四人﹕龔承鈞﹐湘潭﹔黃自元﹐安化﹔曹貽孫﹑尹銘綬﹐俱茶陵。探花三人﹕石承藻﹐湘潭﹔鄭沅﹐長沙﹔王龍文﹐湘鄕。傳臚六人﹕羅典﹑黎培敬﹐均湘潭﹔孫宗谷﹑杜本崇﹐均善化﹔蕭大猷﹐益陽﹔蕭榮爵﹐長沙。搬演科目封爵﹐以誇耀門面﹐可謂一時佳話。又﹐曾文正亦有京師長沙會館聯云「同科十進士﹔慶榜三名元。」以道光乙已科蕭錦忠狀元﹐孫鼎臣朝元﹐周壽昌南元﹐故亦侈述之。故事﹕順天鄕試﹐中式第一名﹐直隸籍曰解元﹔中式第二名﹐各行省籍曰南元。稱南者﹐示別異於直隸省云爾。

湖北兩湖書院門聯云「荊衡秀气﹔鄒魯遺風。」八字包羅萬有。又﹐左文襄南菁書院講堂聯﹐亦卓犖不羣。聯云「繹志多忘嗟老大﹔讀書有味且從容。」又﹐漳州芝山書院﹐文襄亦有聯云「經始問何年﹐果然逃墨歸儒﹐天使梵王納士﹔籌邊曾此地﹐大好修文偃武﹐我從漳海班師。」系語云「余自梅州班師過此﹐書院落成﹐遂題如右。」書院舊有聯云「五百年逃墨歸儒﹐跨開元之頂上﹔十二峯送靑排闥﹐自天寶以飛來。」相傳爲朱子手筆﹐蓋書院先故爲開元寺云。

王玉池知縣題金鄕縣大堂聯云「眼前百姓卽兒孫﹐莫謂百姓可欺﹐且畱下兒孫地步﹔堂上一官稱父母﹐漫說一官易做﹐還盡些父母恩情。」四十字質朴而具愷悌心腸﹐仁人之言哉﹗淸光緒末﹐新化李石仙長檀官吾縣教諭﹐有題署門聯云「冷官興教有專司﹐敢荒厥職﹔多士通經當大用﹐先學爲人。」作道學語﹐自不腐。又﹐東溪往爲予誦廣東各名勝聯﹐如廣雅書局校經堂云「校經願學顧千里﹔佞宋遙分黃一廛。」又﹐學海堂阮元云「公羊傳經﹐司馬紀史﹔白虎徳論﹐雕龍文心。」又﹐白某云「智水仁山﹐在此堂宇﹔經神學海﹐發爲文章。」皆典重名貴﹐卓然可傳。

澧縣中學校系攺嶽常澧巡道署爲之。署內有看山樓﹐光緒癸已翁道臺築以奉母者也。後十五年﹐道員周鏡畬儒臣來勘澧災﹐題樓聯云「願得廣廈千萬間﹐大庇天下寒士﹔我後使君十五載﹐來看樓上秋山。」時署已攺學校﹐故有出幅。語句偉重﹐殆非尋常屐齒所到。又﹐桃源漳江閣郭蘭生舉人世欽有八字聯云「江上淸風﹔秦時明月。」引用成語絕若偉重。又﹐曹斗宣昺星題縣教諭署聯云「非公無澹臺至室﹔尙武有子路升堂。」語亦新穎。又﹐左文襄題新疆省昭忠祠云「日暮鄕關何處是﹔古來徵戰幾人還。」一尋常語耳﹐信手拈來﹐卽若气象萬千。又﹐黃碧川商州官署聯云「太華作云﹐散爲霖雨﹔潞川學海﹐淸到源頭。」造語奇兀﹐抱負不凡。

田東溪有題乾堰關廟聯云「臣而帝﹐武而神﹐廟祀普天﹐下通民社﹔澧在南﹐溇在北﹐江流遺恨﹐遠匯荊門。」按﹐對幅著眼地點﹐與予聯「版圖本荊澧連疆」句同一作法﹐但此聯逋峭似過之。又有女媧宮聯云「以神媒配皇煌帝諦之尊﹐道在人倫﹐不使衣冠淪異族﹔繼太昊俾天柱地維無恙﹐世畱廟食﹐猶餘社鼓走村翁。」按﹐此首特爲典重。

門人唐宥在啟虞﹐歷官安徽﹑雲南地方髙等各審判廳廳長﹐予皆爲捉刀題聯堂署。一﹑安慶地方廳云「明刑劑梭倫商鞅諸家之平﹐此署爲上江百城領袖﹔折獄求天理人情二者相合﹐是謀卽司法獨立精神。」又云「司法著爲特權﹐孟徳斯鳩揭政家創論﹔沛人古多奇傑﹐漢蕭相國亦法律專家。」二聯均緊切皖地爲言﹐似尙不能搬掛他處。二﹑雲南髙等審判廳云「世界三權﹐法亦特權﹐獨立示尊嚴﹐竊願後有來者﹔西南諸國﹐滇爲大國﹐百城忝表率﹐相期下無冤民。」桂林呂月滄璜﹐少隨其父在戍所﹐十五年始赦歸﹐旋成進士﹐初宰慶元縣﹐題聯大堂云「我也曾爲冤枉痛入心來﹐敢糊塗忘了當日﹔汝不必逞機謀爭个勝去﹐看終久害著自家。」又﹐河南法院一聯亦同此命意﹐而著語尢朴實﹐錄之﹕「莫尋仇﹐莫負气﹐莫聽教唆﹐到此地費心費力費錢﹐就勝人﹐終累己﹔要酌理﹐要揆情﹐要度時勢﹐做這官不淸不勤不愼﹐易造孽﹐難欺天。」一片村婆絮談﹐而言言中肯綮﹐楔物俗﹐出幅砭訟者﹐對幅砭聽訟者﹐尢若有條不紊。按﹐聯爲寧鄕李石冰手筆。

江陰何廉昉栻文筆富贍﹐曾文正嘗推重之。辛亥予在荊州軍中﹐檢得其集殘本﹐頗寶貴之。今錄集中題吳竹莊坤修半畮園各聯﹐以代鼎臠之嘗。一云「花明樹暗全依水﹔地少人多半借山。」又﹐如願亭云「一肩風月誰擔去﹔六面湖山自擁來。」又﹐梅廠鶴寮云「放出一頭眞得地﹔養成六翮便衝天。」又﹐負暄亭云「支頤獨引看山興﹔曝背閒聽擊壤歌。」又﹐結歲寒館云「三升椒雨祛寒捷﹔一榻棃云入夢香。」又﹐鄱西艸堂云「鄱水東來爭此土﹔吳城南望愛吾廬。」又﹐詩瓢云「隱居欲起三層閣﹔蒙叟先開五石尊。」又﹐且觀亭云「髙處星雲歸一覽﹔閒時風月勝三休。」又﹐是亦樓云「花香撲座濃於麝﹔樹隙營巢拙似鳩。」又﹐守硯傳經蒔花種樹之室云「因樹爲廬花當壁﹔得書如產硯猶田。」均穠俊工致﹐不愧才人之筆。

縣城十字街有三層樓﹐因縣誌之舊﹐榜曰「桂香樓」。縱橫不及二丈﹐髙處可三丈餘﹐登之﹐四山翼然當櫩﹐五雷尢近而暱﹐但不見澧溇二水﹐亦登覽之缺陷也。田東溪聯云「髙登百尺樓﹐倏爾廢﹐倏爾興﹐四顧岸然﹐此何關天行人治﹔俯視萬家縣﹐亦有憂﹐亦有樂﹐諸君觀者﹐莫空話尊酒斜陽。」字字挺立﹐亦字字飛鳴﹐合作也。予有十字聯云「萬響不可靜﹔一層巍然髙。」又七言云「五雷突兀瞰窗立﹔二水蜿蜒吞郭流。」吞字似小有致。寧鄕李靄卿追來司法吾縣﹐日誦其世父名隆萼者以會試道河南﹐會周子祠落成﹐徵聯賦十四字﹐豫人初不以爲奇﹐久之覺無出其右者﹐輒酬二十金。聯云「一太極圖開道統﹔兩程夫子出門墻。」又述李篁仙題兩妾合葬墓聯云「如此靑山﹐片石三生無限恨﹔是何黃土﹐十年雙葬可憐人。」語句亦特飄逸。又﹐李之書記官劉某題縣城桂香樓聯﹐出幅特髙卓不羣﹐因潤色其對幅錄之﹕「萬象在旁﹐莫嫌眼底乾坤小﹔一拳打碎﹐要使胸中塊壘平。」又﹐李自題一聯云「勝地難逢﹐莫把眼前錯過﹔眾山羅列﹐最宜雨後來登。」出幅語饒指點﹐對幅特流連景光﹐故佳。又﹐學生張權心量亦有樓聯云「壯縣偉觀﹐問李羣玉溇水亭今安在哉﹖惟此髙樓﹐撐天無恙﹔發人遠慨﹐笑袁世凱皇帝夢亦已醒否﹖願吾民主﹐歷祀永寧。」作者撰此聯正袁皇帝作夢時﹐故對幅云云。又聯云「羊角牛頭如劍立﹔燕巖鴛湧繞欄來。」硬搬四个地名﹐卻不能移向他處﹐故亦佳。

淸季軍興﹐湖廣總督楊慰農霈以陽湖張仲遠道員曜孫爲營務處﹐戰敗鐫職﹐同僑居襄陽﹐嘗過隆中謁諸葛武侯祠﹐各署聯而去。楊聯云「誰謂將略非其所長﹐當時予智矜才﹐終遜此一生謹愼﹔可惜天心未曾厭亂﹐至今知人論世﹐豈徒傳兩表文章。」張聯云「行藏以道﹐出處因時﹐使無三顧頻煩﹐亦與水鏡鹿門﹐甘心肥遁﹔成敗論人﹐古今同慨﹐似此全才難得﹐尙有子由承祚。」刻意譏評﹐各各借酒杯澆塊壘﹐身分亦各宛肖﹐千古失敗英雄入此廟讀此聯﹐正不知生若何感想。

肅州拂雲樓左文襄題聯﹐另見後錄。樓下有菜畦﹐文襄題聯云「閉門種菜﹔開閣延賓。」兩用成語﹐气特壯。又何子貞題浣花艸堂聯云「錦裏春風公占卻﹔艸堂人日我歸來。」岸逸出塵﹐雅肖題位。予近有題長沙定王臺圖書館聯云「許我讀崔鑣五千卷﹔隨人弔漢景十三王。」對幅推開著筆﹐亦似不腐。又﹐澧縣實業學校內七楠堂﹐予題聯云「五七懷國恥﹔楩楠富楚材。」蓋校址系舊書院﹐門內有楠七株﹐極幹霄蔽日之勢。聯𨿽嵌字體﹐似尙能不拋荒學校。

山川祠廟﹐非借文人之題詠﹐卽名勝亦黯然寡色﹐予之爲此﹐蓋有志而未之逮也。近擬題嶽麓髙處望湘亭聯云「一亭雄楚望﹔百里見瀟湘。」按﹐亭自黃岐農「日夜江聲下洞庭」句後﹐久無嗣響﹐今又一回大膽矣。又八字云「望衡九面﹔瞰郭萬家。」亦頗若實寫。又題雲麓宮聯云「老僧獰視風雲笑﹔禹碑恥爭嶽麓名。」蓋又求工而不免斧鑿痕者。又﹐天心閣二聯﹐一云「天地蒼茫﹐前不見古人﹐後不見來者﹔心胸開拓﹐塊以視衡嶽﹐杯以視洞庭。」一云「蒼天已死﹐黃天當立﹐來日大難﹐登斯樓也﹔人心惟危﹐道心惟微﹐羣兒相貴﹐卜之鬼乎﹖」蓋爲湘局下一掬之淚矣。其龐然大者﹐如段祺瑞﹐如徐樹錚﹐如李純﹐如陸榮廷﹐如唐繼堯﹐如藍天蔚﹑吳醒漢等﹐皆冰消瓦解﹐或走或死﹐幾成千篇一律之結局。然則謂多兵可以自固﹐吾民弱可以重侮者﹐其果信耶﹐抑非耶﹖

長沙南城外有浙江饗堂。光緒已卯﹐予見其門聯云「薜荔驚秋﹐長沙舊是招魂地﹔梓桑展敬﹐浙水還謀歸骨期。」問知爲譚麗生鑫振手筆﹐但賞其工而有哀調。明年譚以進士及第﹐假歸散試卷﹐卒於杭縣﹐則「浙水歸骨」句又其自道矣﹐亦爲奇讖。又﹐記定王臺夏獻云聯云「炎漢太宗﹐長沙淸廟﹔襟江千里﹐帶郭萬家。」似尙朴雅可誦﹐今又四十年餘﹐此二聯特巋然存﹐他祠廟園館﹐則悉成沒字碑﹐無人敢署一字矣。頃與唐宥在話及﹐彼此撫然。宥在近自雲南髙審廳廳長假歸﹐言滇中一切能守漢官舊儀﹐因誦其題翠湖唐氏節孝坊聯云「翠微一拳﹐對立人紀﹔湖水千尺﹐淸見母心。」蓋翠湖當五華山之趺﹐故用翠微襯之﹐亦似不牽彊。予亦擬十字云「積翠一岫冷﹔蹲湖二坊髙。」蓋坊系唐繼堯之祖母等二節婦云。馬小進駿聲說歸來庵云「庵在京師翠微山靈光寺池北﹐宣統己酉﹐端方罷官﹐偕賓從遊此﹐覓地結茆﹐時初得陶靖節畫像並鮮於端書《歸去來》長卷﹐因以名之。」庵中佳聯特多。一﹑梅庵鐵保云「較量人世無窮樂﹔羅列人間未有書。」二﹑默存寶熙云「天半朱霞﹐雲中白鶴﹔山間明月﹐江上淸風。」三﹑王湘綺雲「田園松菊豈無志﹔魏闕江湖同此心。」乃庚戌寄題者也。又﹐靈光寺僧聖安法師希庵上人﹐附庸風雅﹐結識文士﹐與端方遊﹐亦每有題贈﹐今並懸庵中﹐如伯端劉福姚云「巖姿壑籟有神會﹔郢雨湘煙來畫圖。」四﹑某集字云「慈目淨心法相﹔和風甘雨祥雲。」五﹑約庵陶遺云「愛讀秦碑兼篆﹔好尋奇字到名山。」皆瑯瑯可誦也云云。予愛其似聯話錄之。又﹐老友李石貞聯已錄他捲﹐今李年七十﹐避兵居湘潭﹐復寫示舊作﹐錄之。一書室云「兩間待人而三﹔萬物與我爲一。」一云「坐忘務學顏三益﹔行己須遵孔一言。」一云「彼何人﹐予何人﹐都是穿衣喫飯﹔窮亦命﹐達亦命﹐不如閉戶讀書。」字字有鞭辟﹐語語含道徳﹐眞足張吾三軍。按﹐李以舉人官澧州學正十餘年﹐用薦以知府發河南﹐權髙等檢察廳廳長﹐宣統辛亥十二月二十五日﹐巡撫齊耀琳集文武讀巽位詔書﹐李曰「峻宇雕墻未或不亡﹐今淸亡矣。」而海陸軍衙門工程猶末已﹐乃卽日繳還印綬南歸。其在汴有題廳柱聯云「眼見許多華屋山丘﹐可以悟矣﹔天生一具銅筋鐵骨﹐將安用之。」出幅似讖淸亡﹐對幅則據鞍顧盼﹐偉如也。

卷二題署二

城隍廟之變爲偶像﹐相沿蓋久﹐無可正言也。玆錄何維謙題定遠城隍廟聯云「淚酸血咸﹐悔不該手辣口甜﹐只道世間無苦海﹔金黃銀白﹐但見了眼紅心黑﹐那知頭上有靑天。」用俗語警世﹐可云一片婆心。又﹐武進城隍廟聯云「子亦來見我乎﹔吾得請於帝矣。」集成句作恐嚇語﹐誦之發笑。右錄胡氏《聯選》。又﹐安徽省府城隍廟落成﹐會彭剛直巡江過皖﹐護撫吳竹莊出迓﹐旣登﹐共立船脣﹐以聯語請﹐彭立成出幅﹐吳續其下﹐聯云「任憑你無法無天﹐到今孽鏡懸時﹐還有膽否﹔須知我能寬能恕﹐且把屠刀放下﹐回轉頭來。」兩方面口气各肖身分。中國爲多神之國﹐凡人人物物﹐莫不有最先之鬼﹐卽莫不各有共戴之神﹐𨿽祀事不經﹐然俗之所尊﹐莫能革也。玆錄各神祠聯如下﹕一﹑潞安府神農廟云「粒我蒸民﹐使有菽粟如水火﹔播時百谷﹐先知稼穡之艱難。」集經惟肖。二﹑彭剛直吳山倉聖廟云「一畫本天開﹐破上古洪荒﹐艸昧無須繩更結﹔六書隨世換﹐供後人摹寫﹐英雄未免筆難投。」三﹑兪曲園財神廟云「無以爲寶﹐惟善以爲寶﹐則財恆足矣﹔義然後取﹐人不厭其取﹐又從而招之。」集句能恰如題分﹐故佳。予記一聯云「我非愛財﹐騎虎不能下背﹔人如求富﹐執鞭亦所甘心。」讀出幅能令人胡盧﹐亦令人怵魄驚心。蓋財神塑像嘗作騎虎揚鞭狀也。

郡縣有劉猛將軍廟﹐每農田害虫發生﹐必扛像爲驅逐﹐亦往往奏奇效。陽湖許太眉有題廟聯云「破拐子馬者此刀﹐史書麻紮﹔降旁不肯以保稼﹐功比蓐收。」字字廉悍﹐亦字字飛鳴。按﹐《夢溪筆談》﹕「元丰中﹐慶州害虫起﹐忽有一虫如土狗蠍﹐其喙有鉗﹐千萬蔽地﹐遇害虫則以鉗搏之﹐截成兩段﹐旬日皆盡﹐土人謂之爲旁不省。」又﹐無錫南刊溝亦有此題聯云「臥虎保巖畺﹐狂寇不教匹馬返﹔驅蝗成稔歲﹐將軍合號百虫來。」亦工渾。

胡氏《聯選》﹕河南許州八百橋關帝廟有畫像﹐帝騎馬居中﹐曹操及張遼分立兩旁﹐作酌酒狀﹐或題聯云「亦知吾故主尙存乎﹐從今日徧逐天涯﹐且休道千鐘萬駟﹔曾許汝立功乃去耳﹐倘他日相逢歧路﹐又肯忘尊酒綈袍。」掃盡搖筆卽來之頌禱語﹐對幅言情﹐厥深無底。又﹐荊州關廟聯云「荊州形勝卽中原﹐得之則進取易﹐失之則退守難﹐天意蒼茫﹐莫怪公猶立馬﹔壯武大名垂宇宙﹐生不爲曹氏臣﹐死不作孫家妾﹐人心維系﹐遂令我欲登龍。」按﹐聯可作史論讀﹐又可作輿地讀﹐惟對幅末六字嫌少空泛。又﹐郯縣吳小巖題關羽﹑趙普合祠聯云「地居廉讓之間﹐二分流水﹐三分農圃﹔學有經濟者貴﹐半部論語﹐一部春秋。」對幅如鑄生鐵﹐一字一金矣。又﹐田東溪題澧縣關嶽廟聯云「絳灌功名﹐千年如生﹐痛襲荊陷檜﹐兩皆未用功名﹐終是人國不祥﹐故人國卽從而隕獲﹔江湖門戶﹐九澧之蔽﹐稽拒魏禽麼﹐獨毅然遮門戶﹐戰爲地方作衛﹐斯地方永報以馨香。」按﹐拉雜作合傳不難﹐難在緊貼澧縣立論﹐而又以「人國不祥」四字爲失敗英雄出脫﹐視吳作蓋又上一層矣。

彭剛直建水師昭忠祠於湖口﹐祠有鎖江亭﹐最號幽勝﹐長沙徐樹銘題聯云「飛气吐長虹﹐天與大江成鎖鑰﹔騫身摘星斗﹐人從絕頂看光芒。」又﹐剛直聯云「忠臣魂﹐烈士魄﹐英雄气﹐名賢手筆﹐菩薩心腸﹐合古今天地之精靈﹐同此一山結束﹔蠡水煙﹐湓浦月﹐潯江濤﹐馬當斜陽﹐匡廬瀑布﹐挹南北東西之勝景﹐全憑兩眼收來。」紮硬寨﹐打死仗﹐無一餒卒孱兵。按﹐仁和王紫仙題金陵妙相庵聯﹐步驟亦與彭作同﹐不知誰因誰襲也﹐錄之﹕「燹前樓閣未成灰﹐只剩得半折磬﹐一卷經﹐五更鐘﹐六月涼風﹐三冬積雪﹔雨後園林無限好﹐最愛是百本蕉﹐千條柳﹐萬竿竹﹐數聲啼鳥﹐幾寸遊魚。」眼前名物﹐一經烘托﹐便若鮮潔可口。又按﹐庵卽太平軍石達開王府﹐擅有園林花木之勝。予有題大庸某氏觀瀑樓聯﹐气體亦頗磊砢﹐附錄如下﹕「瀑從何來﹐人言較冀盤山﹑越天臺﹑贛匡廬﹐其倒海翻江尢詭﹔樓不在大﹐我願攜晉庾亮﹑宋謝朓﹑唐崔灝﹐爲賦詩載酒之遊。」又二聯﹐一云「登樓目眩﹐有水無地﹔對瀑耳聾﹐不云常雷。」一云「地球倒轉海上立﹔天漢下垂雲橫崩。」按﹐力求奇肆﹐終若難滿彀﹐毋抑材力限之歟﹗

秣陵淸涼山髙踞一方﹐爲龍蟠虎踞之最奇雄處。薛慰農時雨有題聯云「四百八十寺﹐過眼成墟﹐幸嵐影江光﹐猶有天然好圖畫﹔三萬六千場﹐回頭是夢﹐問善男信女﹐可知此處最淸涼。」又﹐陶文毅題黃州定慧寺東坡畫像聯云「喫惠州飯﹐和淵明詩﹐陶云吾云﹐賦就一篇歸去好﹔判維摩憑﹐到東坡界﹐人相我相﹐笑看二士往來同。」跋云「定慧寺有東坡書靖節《歸去來辭》﹐蓋在惠州時﹐寺僧欽長老遣其徒爲公子致書﹐臨歸﹐公以此贈之。其寄欽長老詩云﹕『初無往來相﹐二土同一在。』又云﹕『請判維摩憑﹐一到東坡界』﹐卽謂是也。」又﹐林文忠則徐聯云「嶺海答傳書﹐七百年佛地因緣﹐不僅髙樓臨白傅﹔岷峨回遠夢﹐四千里仙蹤遊戲﹐尙畱名剎配黃州。」按﹐二聯均輪囷郁屈可誦。

金山在揚子江中﹐﹐今南岸漲﹐江在北矣。寺蹲山椒﹐甫入有大屏門三﹐中一扇大書「當思來處」四字﹐旁有住持僧開題聯云「一瓦一椽﹐一粥一飯﹐檀那脂膏﹐行人血汗﹐爾戒不持﹐爾事不辦﹐可懼可憂﹐可嗟可嘆﹔一時一日﹐一月一年﹐流光易度﹐幻影匪堅﹐凡心未了﹐聖果未圓﹐可驚可怖﹐可悲可憐。」通幅四言爲句﹐又兼用韻﹐頗具禪理。出幅四「一」字﹐對幅亦四「一」字﹐不規規避忌重復﹐自是大方家數﹐惟每二句落腳皆平仄相間﹐殊非對聯體﹐蓋失之矣。又﹐黎天才題聯云「只手挽狂瀾﹐戰事方殷﹐好統孤軍援楚北﹔一心輔民國﹐神威默定﹐直教八日定江南。」𨿽雄勍不足﹐而大踏步向前﹐要自具武人本色。寺有玉鑑堂﹑蘄王殿﹑至遊堂等題榜﹐皆稱憩息佳處。至遊堂有王萬泰聯云「勝地南徐山北固﹔大江東去我西來。」亦挺拔可喜。其左山峯上有七級浮圖﹐髙百三十尺﹐登之望大江﹐蟠繞如長蛇﹐江中行舟才小如葉﹐有題聯云「但令此心無所住﹔須知絕頂誰能窮。」作語亦自得佛之粹。又中泠泉大約數畝﹐泉眼十數﹐水汩汩湧出﹐有石刻曰「天下第一泉」。泉左有中泠亭﹐右有鑑亭﹐王可莊仁堪所建。丹徒知縣王芝蘭題聯雲「水木湛淸華﹐金焦而外﹐又益名區﹐卻憶向歲經營﹐江友風流賢大守﹔春秋多佳日﹐簿領餘閒﹐偶來遊眺﹐猶記故鄕仿佛﹐濟南瀟灑大明湖。」對幅天然陪客﹐情文相生。姚之壁《京口三山遊記》稱﹕「汲泉水一盂﹐投錢二十枚其中﹐水溢盂外而不傾流﹐蓋泉水多含礦質﹐其密度頗大﹐故溢而不流。泉昔在大江中﹐江沙盛漲﹐中泠入陸﹐兵燹乘之﹐泉不復出。同治後始復聞於世云。」泉東北有郭璞墓﹐元馮子振《登金山》詩云「問僧何處風濤險﹐郭璞墳前浪打篷。」今陵谷變遷久矣﹐附記以供地學家考據之資料。

揚州史道鄰祠堂有題聯云「數點梅花亡國淚﹔二分明月老臣心。」可云貼切﹐詞余於意。又﹐吳淸卿聯云「何處弔公墳﹐看十里平山﹐空餘蔓艸﹔到來憐我晚﹐只二分明月﹐曾照梅花。」亦若情致翩翩。胡氏《聯選》云「史閣部祠在揚州城﹐基甚廣﹐內有土一丘﹐卽世傳葬衣冠處也。側有大鐵炮一﹐相傳爲守城時所用﹐鄰又有一土山﹐山上下紅白梅花百數十本﹐所謂梅花嶺是也。」又記一聯﹕「殉社稷只江北孤城﹐剩水殘山﹐尙畱得風中勁艸﹔葬衣冠有淮南抔土﹐冰心鐵骨﹐好伴取嶺上梅花。」

《京口三山遊記》所錄對聯﹐皆可作聯話讀﹐玆節錄之。竹林寺云「振錫岡前猿獻果﹔挈瓶泉畔鷺翹沙。」寫景而能不落恆蹊﹐故佳。又﹐北固山寺臨江廳事云「六朝山色收杯底﹔千里江聲到枕邊。」蓋廳事北出臨江﹐爲實景也。中嵌一橫扁﹐曰「乾坤日夜浮」。借杜句亦肖。中有「是岸亭」﹐亭短垣﹐外懸巖壁立﹐水聲淙淙然出履下。亭右爲多景樓﹐有聯云「登樓便欲淩雲去﹔臨水應知得月先。」又﹐王之春聯云「未忘陳迹在京江﹐浮湘漢而來﹐到此登樓﹐豈但胸中小云夢﹔卻喜善緣結甘露﹐嘆孫吳已往﹐自公作古﹐何曾眼底有金焦。」語气殊不凡﹐有登岱小天下之槪。孔祥霖聯支前﹕「北固暫停槎﹐縱我雙眸﹐看無邊風月﹔東瀛方用武﹐問誰只手﹐扶第一江山。」聯成於淸甲午﹐故有對幅﹐然已感慨系之矣。登多景樓東北望焦山﹐則一峯螺蹲﹐北俯江岸﹐村落云連﹐西眺浮玉﹐又仿佛出腳下﹐𨿽有浮圖﹐亦不覺其髙﹐其實金山之塔亦未必低於樓。樓又有張紹華聯云「杯酒弔南朝﹐空餘半壁殘山﹐長向江流作砥柱﹔梯云登北固﹐願借一杯甘露﹐化爲霖雨灑蒼生。」樓東下有小亭﹐顏曰「江山多處」﹐蓋取「千古江山北固多」詩意。亭有聯云「此身不覺出飛鳥﹔垂手還堪釣巨鰲。」又聯云「江海擁三山﹐攬全吳勝﹔乾坤擎一柱﹐障百川東。」不署作者姓名﹐然要名作。

焦山在隔江﹐門聯云「長江此天塹﹔中國有聖人。」亦大方。西折爲海西庵﹐顏曰「漢三詔焦隱士處」﹐祠有聯云「蒼茫海水連江水﹔羅列他山助我山。」興化鄭燮撰也。焦公像側聯云「臨流口汲西江水﹔隔岸拳擎北固山。」祠後爲仰止軒﹐懸椒山像﹐有忠湣自書聯云「人莫心髙﹐自有生成造化﹔事由天定﹐何須苦用機關。」又﹐祠旁漱石山房陳任昉有聯云「伊誰鼓棹來遊﹐云移帆影﹔試起開窗憑眺﹐月臥浮圖。」亦佳致翩然﹐如鑄如繪。又﹐定慧閣者﹐面江﹐短垣繚之﹐石坊中出﹐引人入勝。有聯二。一﹕「活水有源頭﹐萬頃雨盈暘不涸﹔崇岡多好處﹐片雲朝去暮還來。」二﹕「流與峙並佳﹐三山獨聚﹔地因人擅勝﹐千古稱雄。」又﹐枕江閣﹐閣南面江﹐遙對像山巖﹐松杉羅列如屏障﹐閣有大鏡﹐盡納其景如器攝影。許乃釗有聯云「拍板徵歌﹐唱大江東去﹔舉杯邀影﹐待明月西來。」又﹐吳云聯云「云連鷹島白﹔水抱象山靑。」皆寫景佳句。又﹐彭來閣聯云「彭郎之來自澎浪﹔焦先而後有椒山。」彭來以侍郎彭剛直得名。又﹐三詔洞前爲觀音巖﹐巖上有夕陽樓﹐樓不甚髙﹐而西望長江﹐船如鳧浮。樓有集句聯云「夕陽無限好﹔髙處不勝寒。」又有聽濤屋﹐亦有集句爲聯云「潮平兩岸闊﹔江上數峯靑。」噫﹗江山之奇﹐借文字而益顯﹐文字之奇﹐非江山無所麗﹐觀於右錄也蓋信。

太平軍之據有金陵﹐其天王府有洪秀全題楹聯云「先主本仁慈﹐恨玆污吏貪官﹐斷送六七王統緒﹔藐躬實慚徳﹐望爾謀臣戰將﹐重新十八省山川。」亦豪气勃勃。又﹐李秀成題寢殿聯云「馬上得之﹐馬上治之﹐造億萬年太平有道於弓刀鋒鏑之間﹐斯誠健者﹔東面而徵﹐南面而徵﹐救廿一省無罪順民於水火倒懸之會﹐是曰仁人。」按﹐此作尢噴薄﹐足令小儒失气。

張文襄總督兩廣﹐嘗建三君祠於廣州。三君者﹐漢虞仲翔﹑唐韓退之﹑宋蘇子瞻也。祠有天海澄淸之閣﹐文襄題聯云「海气百重樓﹐總爲浮雲能蔽日﹔文章千古事﹐生逢異代不同時。」妙與三君關連﹐集成句如鑄﹐猶其次也。文襄又題山西貢院明遠樓聯云「秋色從西來﹐雁門紫塞﹔明月幾時有﹐玉宇瓊樓。」亦堅凝可誦。又﹐李百之題潮州韓愈祠聯云「吾道非耶﹐六經以外無文章﹐韓山屹立﹔徵夫遑止﹐太行之陽有盤谷﹐李願歸來。」硬語盤空﹐亦堂皇﹐亦典重﹐傑構也。

拂雲樓在甘肅省垣北隅﹐樓下卽黃河﹐環城東去﹐背北山﹐面五泉﹐據河山之形勝。左文襄篆樓額云「大河前橫。」又聯云「積石導流趨大海﹔崆峒倚劍上層霄。」按﹐此額此聯豪雄恣橫﹐想見當日壯采。文襄又於肅州東門外酒泉井南築勵淸樓﹐題聯云「中聖人之淸﹐有如此水﹔取醉翁之意﹐以名吾亭。」樓北卽酒泉池﹐又題聯云「甘或如醴﹐淡或如水﹔無卽學佛﹐有卽學仙。」按﹐二聯使典工整﹐不傷雕刻﹐非大手筆不能。又﹐張文襄晴川閣聯云「洪水龍蛇循軌道﹔靑春鸚鵡起樓臺。」豪雄似亦不減於左。又﹐曾文正題兩江督署廳事聯云「𨿽豪傑難免過差﹐願諸君讜論忠言﹐常攻吾短﹔凡堂屬略同師弟﹐使僚友行修名立﹐方盡我心。」此則可作格言讀矣。又﹐端方午橋題黃鶴樓集句聯云「我輩復登臨﹐昔人已乘黃鶴去﹔大江流日夜﹐此心吾與白鷗盟。」亦工渾稱題。

漢壽縣儀門有餘良棟題聯云「有一刻閒﹐且勤我職﹔無十分屈﹐莫入吾門。」朴質中饒有息事寧人心理。按﹐余字慶堂﹐萬縣人﹐其知桃源縣時﹐予嘗幫校考試試卷。門人劉孟顧運鴻爲寧遠知事﹐予代題署門聯。一云「不遑寧居﹐一官領百里﹔亦有遠志﹐百姓如一家。」一云「蓄馬蕃﹐父子寧﹐志未逮也﹔貨財去﹐佞人遠﹐過或寡歟﹖」一云「柳子以種樹傳諭民治﹐是曰息事寧人﹔次山亦大兵後來舂陵﹐不妨髙瞻遠矚。」按﹐三作尙不十分牽彊﹐第三首大兵句﹐蓋傷時念亂也。又﹐曹斗宣題慈利教諭署聯云「地是赤松舊遊處﹔人從昆侖頂上來。」又云「百戰餘生﹐不知老之將至﹔一命有責﹐須盡力所當爲。」按﹐慈利有赤松山﹐斗宣又從軍新疆﹐故上聯沿用及之。

京師陶然亭以幽敻聞於世﹐騷人墨客﹐盛有題詠。常徳王夢湘以敏集句聯云「珠簾暮捲西山雨﹔閣道回看上苑花。」出語實寫西山如鑄﹐對語寫淸故宮亦名雋。又﹐某君琵琶亭聯﹐純用白詩語意﹐亦秀婉可人。聯云「燈影幢幢﹐淒絕暗窗吹雨夜﹔荻花瑟瑟﹐魂銷明月滿窗時。」又﹐浙之西湖名勝甲全國﹐題詠亦極夥﹐然佳者殆如鳳毛麟角﹐惟九曲橋亭兪蔭甫聯云「記故鄕亦有仙潭﹐看一樣湖光﹐添得石橋長九曲﹔至此地宜邀明月﹐問誰家秋思﹐吹殘玉笛到三更。」益九曲橋在湖心亭三潭印月之西偏﹐故聯云云。又﹐蘇小小墓在西泠橋畔之南﹐橋上石亭有聯云「桃花流水杳然去﹔油壁香車不再逢。」集句恰切題分。又﹐西湖彭剛直祠﹐仁和髙鵬年題聯云「南嶽西泠﹐大地茅廬兩个﹔吳頭楚尾﹐中流砥柱一人。」按﹐對幅指彭爲長江巡閱使而言﹐然峨峨天半矣。又﹐某氏劉果敏祠題聯云「橫笛一聲﹐延西泠十二橋明月﹔登樓長嘯﹐和鳳林百八杵鐘聲。」果敏者﹐寧鄕劉典謚也。單模景﹐不及劉生平﹐亦爲別調。

寶慶在宋爲邵州﹐因理宗以藩邸入承大統﹐攺今名。資水繞城﹐江山勝絕﹐又多飾爲亭閣﹐遊觀者每喜題詠﹐如雙江六嶺十景塘﹐其著者也。今錄題聯如下﹕一﹑雙淸亭云「把酒滌凡襟﹐任天涯艸綠﹐世界塵紅﹐此心澄似雙江水﹔憑欄豁望眼﹐看細雨帆檣﹐夕陽樓閣﹐勝槪多於六嶺春。」二﹑觀瀾亭云「云帶鐘聲穿樹去﹔風吹帆影過江來。」三﹑亭外亭云「好景欲仙﹐何必重尋三島﹔引人入勝﹐尢須更上一層。」各聯𨿽雄奇不足﹐而描模當地云物﹐亦有澄潭見底之妙。又﹐資江北岸回瀾亭聯云「喚彼竟奚爲﹐莫貪著蝸角微名﹐蠅頭細利﹔臨行何所贈﹐好記取東城白水﹐北郭靑山。」右節蘋庵《棃云憶語》。

臺州八仙巖呂祖殿﹐臨海嚴成朝題聯云「看下方擾擾紅塵﹐富貴幾時﹐只抵五更炊黍夢﹔溯上界茫茫浩劫﹐神仙不老﹐全憑一點度人心。」亦饒有指點。又﹐燕子磯觀音大土像柱聯云「音亦可觀﹐方算聰明無二用﹔佛何稱士﹐須知儒釋有同源。」枯窘題亦極力渲染﹐至爲難能。又﹐張南山題天后宮聯云「大海茫茫﹐到無岸無邊﹐視於天﹐天髙在上﹔飄風發發﹐正可危可懼﹐徯我後﹐後來其蘇。」虛神實像﹐描模畢肖。與同工者﹐一爲曾文正金陵靈谷龍神祠聯云「萬里神通﹐渡海遙分功徳水﹔六朝都會﹐環山長護吉祥雲。」一爲某氏龍興源龍王祠聯云「宗臣遺像肅淸髙﹐在天成形﹐在地成像﹔山川出云作霖雨﹐有仙則名﹐有龍則靈。」一雄厚﹐一堅卓﹐不恆覯之作也。又﹐唐蝸寄英題能仁寺中憩白堂聯云「古剎有眞如﹐最莊嚴七層寶塔﹔老僧無障礙﹐大供養一个廬山。」殆有縮龍成寸﹐吸海入壺手段﹐必如此方能言語大。縣南六十里﹐云朝山髙立入云﹐幾於俯視天門十六峯。山椒有寺﹐香火甲一鄕﹐相傳寺有藏珠﹐能定風。朱貞白有題聯﹐亦不凡。一云「雲气欲爲天下雨﹔珠光常擁佛前燈。」一云「老衲近尋雷嶽去﹔天風遠送靉云來。」按﹐靉云﹑五雷均縣名山。予有題石門影香洞聯云「此是人間第幾福地﹑幾洞天﹐怪道書無傳者﹔安得世外有一桃源﹑一漁父﹐避秦暴共居之。」蓋洞在羅家坪﹐友人郭東史希隗督予題之﹐自言其地淸以前未入中國版圖﹐蓋天然避世之桃源也。

無錫鴻山泰伯墓﹐齊梅麓彥槐題聯云「至徳無稱﹐三讓兩家天下﹔髙山可仰﹐一抔萬古江南。」可云渾括。予亦有題符孝子墓聯云「隔澗與張翰林抔土相鄰﹐孝子詩人﹐同有千古﹔讀碑感連處士遺風而起﹐販夫牧豎﹐亦尊五倫。」按﹐孝子名正道﹐童時以割股療母疾﹐獲旌於朝者也。墓在縣七都南山坪﹐張兌元翰林工詩﹐墓亦在南山坪﹐坪又有孝子祠。其嗣裔符靖獻膺祥題聯云「帝旌其行﹐民視其徳﹔人倫之至﹐孺慕之誠。」語極簡質耐紬繹。又﹐譚復生嗣同題仲兄墓石聯亦佳﹐聯云「血恨千年﹐秋後愁聞唱詩鬼﹔空山片石﹐蒼然如待表阡人。」對語遒上﹐有石古路細﹑空山秋色之異采。

桑植彭士宏﹐晚淸時官澧州訓導﹐嘗白題署門聯云「澧水有源﹐飲水還尋故里水﹔彭山主我﹐出山仍住自家山。」詞气渾脫﹐瀏利得未曾有。蓋彭山者﹐澧城望山也。又﹐《水經注》﹕「澧水出今桑植。」聯兩用山水﹐皆確切不浮。女婿朱醉六純經官湖北武穴榷運局局長﹐自題署門聯﹐亦與彭作同工。聯云「管子天下才﹐霸圖表海鹽專賣﹔東坡宦遊地﹐吏隱卽仙心太平。」蓋指東坡謫黃州立言﹐武穴隸廣濟﹐廣濟舊黃州轄也。又云「理財爲國﹔籠利入官。」亦似賅括。予代擬客座聯云「光黃間多異人﹐願諸君臨存﹐不忘攻吾短﹔鹽鐵官誠俗吏﹐徹一事終始﹐方算盡我心。」記嶽常澧道署看山樓一聯﹐亦說理能工﹐聯云「致遠鉤深﹐此處好放開眼界﹔居髙臨下﹐到來須站定腳跟。」按﹐對幅命意尢髙。

張良﹑韓信之於漢﹐一善全身﹐一不善全身﹔讀史者或弔或悲﹐幾於不勝其聚訟。玆得二聯﹐各爲平議﹐特若深穩。一﹑楊聽廬介休縣韓信廟聯云「西望關中﹐百戰十年空鳥兔﹔北臨綿上﹐千秋一例感龍蛇。」對用介之推作襯﹐是非功罪﹐桶底脫矣。二﹑劉子迎畱侯廟聯云「從龍逐鹿兩茫然﹐我思妙用無方﹐何害英雄與兒女﹔黃石赤松皆戲耳﹐獨怪全身有術﹐不遭烹醢卽神仙。」純用本事﹐大方落落。又﹐揚州華佗廟﹐胡氏《聯選》失紀作者姓名﹐然奇气滃溢﹐足聲喑起躄。聯云「元龍幣聘以來﹐澤被廣陵﹐到此日靑囊未燼﹔孟徳頭顱安在﹐煙消漳水﹐讓先生碧血常新。」又云「大儒以胞與爲懷﹐小數得名﹐莫匪術耳﹔漢室有心腹之患﹐神鍼難救﹐豈非天哉﹖」出幅用壓題法作抑筆﹐對幅用擡題法又作揚筆﹐神龍夭矯﹐不可方物。予有題醫院三聯﹐一云「願病者勿藥﹔爲良醫活人。」一云「俾凡民無夭札﹔與造化爭功能。」一云「疾苦瘡痍﹐一反手奏效﹔望聞問切﹐三折肱程功。」

楊紫卿季鸞題廣西柳侯廟聯云「才與福難兼﹐賈傅以來﹐文字潮儋同萬里﹔地因人始重﹐河東而外﹐江山永柳各千秋。」主客分明﹐詞采勻正﹐合作也。楊又有題柳州劉司戶祠聯云「古猶登第厚顏﹐安知今之必異﹔鳥尙銜枝封樹﹐可以人而不如。」按﹐《聯選》稱司戶以勤民野死﹐有鳥銜枝﹐蟻負土﹐頃刻而墳成﹐故對幅及之。又﹐某氏題東坡祠聯云「柰宋衰運何﹐倘竟能恢厥壯猷﹐眞成元祐匡時相﹔非長公志也﹐不得已出其餘緒﹐猶是文章大作家。」語調特抑揚有致。又張文襄題黃州赤壁蘇文忠祠聯云「五年間謫宦棲遲﹐試較量惠州麥飯﹐儋耳蠻花﹐那得此淸幽山水﹔三蘇中天才獨絕﹐若尙論東坡八詩﹐赤壁兩賦﹐是我公遊戲文章。」《聯選》云「時文襄由兩粵調鄂﹐隱然以東坡自命﹐遊戲文章云云﹐圓謊亦妙。」

鄭延平王成功廟在臺灣彰化縣東門外﹐王像奕奕有神﹐左祠明寧靖王﹐右祠監國鄭克臧﹐本名開山王廟﹐沈文肅奏攺今名。寧靜王名朱衍桂﹐字天球﹐太祖九世孫。國亡後﹐依成功海外﹐居竹滬墾田自給。鄭氏納土﹐自縊死。文肅題監國祠聯云「夫死婦亦死﹔君亡明卽亡。」饒有深意。又﹐唐景崧延平祠聯云「由秀才封王﹐爲天下讀書人別開生面﹔驅異族出境﹐語國中有志者再鼓雄風。」語气輪囷﹐驅異族云云﹐尢具新思想。按﹐日本割臺灣﹐百姓起拒之﹐唐被推爲總統﹐較由秀才封王者更只絕千古﹐惜其首尾不及十日﹐爲短命的總統。然開先中國﹐唐亦人傑也哉﹗與唐作同一雄橫者﹐一爲吳摯甫程學啟祠聯云「堅城垂拔﹐壯士先摧﹐當時若失左右手﹔百戰論功﹐一言決策﹐如公可謂文武才。」按﹐聯系代李文忠作﹐故有左右手之諭。

左文襄題祠廟各聯﹐精神團結﹐一字不懈﹐亦一字不苟。曾文正稱偉人事業無恆蹊者﹐是爲近之。玆再錄數作。一﹑蘭州烈妃廟云「一抔荒土蒼梧淚﹔百尺髙樓碧血碑。」按﹐文襄烈妃碑記云「崇禎末﹐李自成陷蘭州﹐殺肅世子﹐肅王妃顏氏﹑趙氏﹑顧氏﹑嬪田氏﹑楊氏倉卒率宮人由邸園上北城樓﹐將投河殉﹐追急﹐顏妃遽以首觸肅先王所書碑死﹐諸妃嬪及宮人刎斃﹑縊斃﹑自擲斃﹐頃刻立盡。予持節討回﹐卽園中立烈妃廟祀之。」又云「一日上北城﹐過肅王碑﹐見烈妃所自碎首處﹐血痕噴灑﹐團淸縷注﹐聯稱碧血碑﹐蓋實紀也。」二﹑明方忠文祠云「慷慨志猶存﹐一瞑奚惜﹔名節事極大﹐十族何妨。」三﹑明練忠肅祠云「嘉名遠並西湖﹐異代恩加忠肅謚﹔文藻應畱故宅﹐金川人記浩然堂。」四﹑明鐵忠定祠云「執節坐庭南﹐百折不回﹐應知鼎石肝腸皆鐵﹔奇忠鐘塞外﹐寸磔以報﹐誰識先生色目中人。」按﹐方﹐方孝儒﹔練﹐煉子寧﹔鐵﹐鐵鉉也﹐皆殉建文之難者。又﹐明景忠壯祠聯云「緋衣坦腹舊有徵﹐詎料抄延瓜蔓﹔赤色異星急犯座﹐從知讖應天文。」亦典重而固。

題祠廟聯﹐難在雄渾稱題﹐尢難在貼切肖題。玆錄數首。如吳竹莊題淸水塘余忠宣殉義處碑亭云「學希聖﹐文起衰﹐功延末造﹐井全家﹐墓同志﹐塘表孤忠。」李龍門桐謁方正學祠云「管仲不爲﹐十族慘於眞召忽﹔成王安在﹐一言愧煞假周公。」顧光旭題無錫惠麓髙忠憲攀龍祠云「君子無所爭﹐立綱常﹐扶名教﹔大臣不可辱﹐驚風雨﹐泣鬼神。」兪曲園題於忠肅祠云「明月梅花﹐拜祁連髙冢﹔疾風勁艸﹐識板蕩忠臣。」彭剛直題史閣部祠云「公去社已屋﹔我來梅正花。」皆戛戛獨造﹐如良玉堅金。又﹐顧端文憲成與髙忠憲均所謂東林黨魁也﹐顧晴芬臯有題端文祠聯云「立朝與天子宰相爭是非﹐悉宗社遠謀﹐根本大計﹔居恆共師弟友朋相講習﹐惟至善準則﹐小心工夫。」按﹐此聯𨿽較前爲遜﹐而气體浩瀚﹐與死臥紙上者有別。

某氏題徐烈士錫麟祠聯云「登百尺樓﹐看大好江山﹐天若有情﹐應識四方多猛士﹔畱一抔土﹐爭光﹝輝﹞日月﹐人誰不死﹐獨將千古讓先生。」按﹐光緒丁未歲﹐徐以安徽候補道員槍轟巡撫恩銘﹐吳越史堅如外﹐此又一革命健將矣。又按﹐徐祠在安慶大觀樓側﹐祠亦樓爲之﹐故有出幅。又﹐慈利擬建烈士祠﹐祀庚子縣人死漢口之難者。予有聯云「流血武昌﹐喋血亦武昌﹐革命後先﹐庚子七月﹐辛亥八月﹔殉名烈士﹐無名尢烈士﹐成仁彪炳﹐蘇州五人﹐長沙九人。」自意尙不甚牽附。

唐六如以才名噪聞東南﹐其實大節寥寥﹐以史眼衡之﹐可昭示來許者蓋鮮。余陛靑有題六如祠聯﹐以輕松語調﹑秀宕詞采出之﹐亦若栩栩有致。聯云「身後是非﹐盲女村翁多亂說﹔眼前熱鬧﹐解元才子幾文錢。」又﹐伊墨卿秉綬題惠州元妙觀聯云「此湖此水不深淺﹔放鶴招鶴成古今。」出以輕淸之筆﹐與上作同工。又﹐京江於氏宗祠向在瓜洲﹐以水嚙遷鎭江﹐蔡蓬年題聯云「老屋付東流﹐只剩兩三星火﹔新居依北固﹐平分左右金焦。」描寫山川秀气可掬。又﹐翁松禪集《瘞鶴銘》題金山寺玉鑑堂聯云「天旌厥事事乃集﹔江裹此山山不浮。」出幅靜穆﹐對幅沈雄﹐非三折肱不辦。松禪又題揚州小金山堂室聯云「彈指皆空﹐玉局可曾畱帶去﹔如拳不大﹐金山也肯過江來。」末七字鈍根人無從問津。予有題縣九溪出谷亭聯云「出谷萬千狀﹔此亭四百年。」蓋亭爲明周尙書敍遺構﹐在九溪城東門外﹐今廢巳四五百年﹐對蓋實紀。又外甥羅長肅聯云「勝國幅員無寸土﹔尙書結構有孤亭。」語意亦俱工。

淸湖廣總督署對聯﹐《眉廬叢話》間有登載﹐玆轉錄之。一﹑大堂云「蚡冒勤民﹐篳路山林三代化﹔陶公講武﹐營門官柳四時春。」二﹑十桂堂云「六曲闌干春晝永﹔萬家臺笠雨聲甘。」又﹐織布局云「經綸天下﹔衣被蒼生。」又﹐籌防局云「財力雄富﹔士馬精妍。」集《蕪城賦》句﹐上切籌﹐下切防﹐亦妙合﹐亦豪闊。又﹐北京政事堂有集杜爲題聯云「竟日掩畱佳客座﹐兩朝開濟老臣心。」或曰袁世凱行總統制﹐有政事堂名目﹐時徐東海適爲國務卿﹐徐故晚淸宰相﹐曰兩朝﹐蓋示諷云。

予向爲文昌宮聯云「名載史記天官﹐彼十七世士夫化身﹐昔未聞也﹐神司人間科目﹐到一千年學校變相﹐應亦憮然。」出幅訂訛﹐對幅慨時﹐自意尙非苟作。今讀胡氏《聯選》﹐亦稱文昌神道家以爲張仲後身﹐又以爲梓潼度世﹐其實今所祀之文昌﹐則星象也。祠廟徧天下﹐列之祀典則自淸嘉慶六年始﹐儀文與關廟同。私祀之多﹐亦與關廟同﹐而尢過之。按﹐入民國後﹐文昌之祀始廢。胡氏稱程春海題文昌聯最典切﹐錄之﹕「宇宙大文章﹐原從孝友﹔古今名將相﹐气作星辰。」案而不斷﹐此其所以切歟﹖又﹐孤山文昌廟聯云「香火有緣﹐當白傅堤邊﹐蘇公祠畔﹔文章生色﹐似杏花二月﹐桂子三秋。」虛而與之委蛇﹐純作白描﹐故佳。又﹐淸光緒初﹐萍鄕文道希廷式以一甲二名及第﹐題文昌廟聯云「我知功名以人重﹔帝其陰騭與天通。」亦較超拔。又﹐其先劉金門得榜眼﹐時亦獻聯云「帝乃誕敷文徳﹔天之報施善人。」似較渾重。又﹐季淸時﹐凡文昌祠必伴以魁星閣﹐列縣皆有之﹐蘄科名也。《聯選》又錄丁儉卿魁星閣聯云「以斗量才﹐問何人能當一石﹔如金惜墨﹐看此日橫掃千軍。」無中生有﹐亦復冠冕堂皇。

李笠翁題廬山簡寂觀聯云「天下名山僧占多﹐也該畱一二奇峯﹐棲吾道友﹔世間好語佛說盡﹐誰識得五千妙論﹐出我先師。」詞鋒超妙。得未曾有。又﹐潘伯寅集黃庭字題酥醪觀養正廬聯云「出日入月是否道﹐寸田尺宅可治生。」出有禪機﹐可貴。又﹐金安淸題錢武肅王廟聯云「十四州一劍霜寒﹐辟門天子﹐閉門節使﹔三五夜羣婓玉艷﹐陌上花開﹐江上潮來。」對下八字搬移不動。

會館聯之佳者﹐已散見上錄。玆又續數章。一﹑吳摯甫聯云「泛洞庭湖八百里秋波﹐掛席來遊﹐三楚風濤攜袖底﹔邀太白樓一千年明月﹐憑欄遠眺﹐六朝煙景落杯前。」亦自雄兀可喜。吳又題保定淮軍會館聯云「此鄕仍俠窟遺風﹐萬丈白虹馬生角﹔何處訪戰場餘事﹐一堆黃土豹畱皮。」出切保定﹐對切淮軍﹐有嵯峨天半之勢﹐名作也。二﹑李文忠鴻章北京安徽會館聯云「依然平地樓臺﹐往事無忘宣榭警﹔猶值來朝車馬﹐淸對喜賦柏梁篇。」時會館災復建﹐故有對幅。又﹐北京化石橋桐城會館聯云「先輩聲名滿天下﹔後來興起望吾曹。」蓋遜國桐城文章仕宦爲一時冠﹐故聯侈言之。三﹑兪曲園爲皖人宦浙者題杭州安徽會館聯云「遊宦到錢塘﹐飲水思源﹐喜兩浙東西﹐與歙浦江流相接﹔鐘靈自灊嶽﹐登髙望遠﹐問雙峯南北﹐比皖公山色何如﹖」言浙不拋皖﹐言皖不拋浙﹐此八股家串作之法﹐然詞條則雄壯丰蔚矣。又﹐胡達源聯云「肩齊洛下東西陸﹔胸貯淮南大小山。」亦佳。又﹐舒城黃書霖題甘肅五省會館聯云「萃雍梁荊豫於一堂﹐那堪羌笛胡笳﹐聽折柳唱黃河遠上﹔走燕趙齊秦者萬里﹐自笑短衣匹馬﹐又搖鞭踏紫塞歸來。」聲情豪霸激越﹐雅與題稱。又﹐謝葆靈題陜西兩湖會館聯云「三輔滯書郵﹐落木秋風衡嶽雁﹔兩湖話土物﹐桃花春水武昌魚。」亦自富贍。予有澧縣津市昭武會館客座聯云「果園羣木綠浮幾﹔津市繁燈紅到門。」果園與館鄰﹐明華藩別墅也。

吳城屬新建縣﹐相傳周瑜操兵處。元陳友諒﹑淸石達開皆據爲要塞﹐雄兵扼守﹐血戰數年﹐始獲安定。一﹑彭剛直題吳城全楚會館聯云「到處便爲家﹐望楚尾吳頭﹐異地同臨明月色﹔他年誰是主﹐合衡峯鄂渚﹐天涯都作比鄰看。」二﹑王益吾集放翁句聯云「賓館喜重逢﹐同上吳城觀落日﹔鄕關杳何處﹖卻尋衡嶽望歸云。」右錄胡氏《聯選》。按﹐二作流連光景﹐淸妥而不雄奇。又﹐程伯敷代李文忠題四川江南會館聯云「地勢據上游﹐遙遙控滇黔秦隴﹐切盼銷兵﹐天府稱雄﹐此邦不亞江南好﹔皇華來益部﹐歷歷咨民物山川﹐壯懷叱馭﹐錦城云樂﹐吾輩休歌蜀道難。」放筆爲直幹語﹐特雄健可喜。又﹐鮑花潭源深題貴陽九華宮江蘇會館聯云「秋來黃葉成村﹐對景忽生歸棹想﹔雨後靑山滿郭﹐登樓常作故鄕看。」語句在凡近間﹐洗煉之極﹐卻無塵滓。又﹐周彥升題福建奉直會館聯云「一墮風塵﹐天上玉堂如昨日﹔誰同舟楫﹐眼前滄海正橫流。」又聯云「前輩風流﹐河朔人才猶可記﹔先儒鄕裏﹐考亭學派試重探。」按﹐此聯兩切地﹐較上作爲貼切。又聯云「古稱燕趙多慷慨悲歌之士﹔師法姚範以功名气節相髙。」體段票姚﹐斯爲元箸。

武昌黃鶴樓聯已具前錄。玆又節一二。一﹑胡文忠云「黃鶴飛去且飛去﹔白雲可畱不可畱。」語似蒙莊﹐奇气橫溢。二﹑李文忠云「數千里奔湍激浪﹐到此樓前﹐公暇一憑闌﹐江漢雙流相映照﹔十餘年人物英雄﹐恍如夢幻﹐我來重訪鶴﹐滄桑三度記曾經。」三﹑會稽施山云「白雲黃鶴﹐四顧蒼茫﹐有好詩傳九百年前﹐樓閣重新誰更上﹔詞客神仙﹐一流人物﹐看東湖在三千里外﹐海潮不到我能來。」按﹐李作款款言情﹐是此樓主人翁口吻﹐施作則奇情壯采﹐搖筆卽得。海潮七字﹐尢爲橫絕。四﹑孝昌陳寶余徳慶雲「一枝筆挺起江漢間﹐到最上層﹐放開肚皮﹐直吞將八百里洞庭﹐九百里云夢﹔千年事幻在滄桑裏﹐是眞才子﹐自有眼界﹐那管他去早了黃鶴﹐來遲了靑蓮。」蒼蒼莽莽﹐空所依傍﹐吾恐崔灝見之﹐亦必擱筆。予有題醴陵傅鈍庵熊湘望章樓聯﹐𨿽不及上各作之偉﹐而靠題說題﹐似尙不俗。一云「世界八星入樓望﹔雲間十子擅文章。」一云「此山如龍﹐曰惟縣望﹔凡士附驥﹐因益名章。」蓋鈍庵近以文章名湖湘間﹐又主報政﹐東南學者多歸之。

學校對聯最不易著筆﹐以髙者失之迂遠﹐低者又失之陳腐也。馬笛漁題蒙館聯云「教小子如養芝蘭﹐此日栽培須務本﹔願先生毋棄樗棟﹐他年長大盡成材。」抑揚得中﹐曲肖題位。又﹐澧縣謝春軒有題其鄕兩等小學校聯云「極浦望涔陽﹐童冠偕來﹐浴沂如入春風座﹔黨庠輔家塾﹐芷蘭競秀﹐盈畹滋爲上國香。」童冠切兩等﹐涔陽芷蘭切澧﹐家塾切鄕校﹐字字典重諦切﹐可謂毫髮無遺恨。予亦有國民學校聯云「是亦大學縮影﹔此爲正蒙始基。」又聯云「十室之邑有忠信﹔三王造士由黨庠。」亦似不泛。又﹐範肯堂代題武邑觀津書院聯云「自來學校以書院輔之﹐如今比屋東西﹐稍喜歡顏在風雨﹔吾爲父兄望子弟成耳﹐此後一官南北﹐還將老眼看雲霄。」又代吳摯甫題書院贈鄭驤聯云「明公家法有禮堂手訂之經﹐異日當成通徳裏﹔此地昔時多燕趙悲歌之士﹐爲我一弔望諸君。」兩皆沈著淋漓﹐讀之擊壺欲缺。

廣州學海堂某君題聯云「南國祭酒﹐說文九千字﹔東邦大儒﹐著書數萬言。」肅括閎深﹐盬題之腦。又﹐黃漱蘭體芳題南菁書院聯云「東林講學以來﹐必有名世﹔南方豪傑之士﹐於玆爲羣。」又﹐定海黃以周聯云「七十子六藝兼通﹐文學溯薪傳﹐北方未先於吳會﹔九百里羣英畢萃﹐禮儀表茅蕝﹐東林以後有君山。」均若堂堂正正。又﹐縣人於奎仲題兩溪書院聯云「兩由一生﹐文章懸象﹔溪向川注﹐學海朝宗。」嵌字能不牽彊。又﹐貴築顏嗣徽題陽朔壽陽書院聯云「科名開自大中﹐更期繼起有人﹐議謚當如祠部直﹔山水甲於天下﹐何幸宦遊到此﹐論文因悟史遷奇。」按﹐《聯選》跋云「曹鄴﹐唐大中進士﹐官祠部郎中﹐議髙璩贈謚事﹐見《唐書﹖髙元裕傳》。」又﹐予題贛籍國民小學聯云「教以詩書﹐明以人倫﹐童而習之﹐率吾子弟﹔旣有文事﹐亦有武備﹐天所驕者﹐衛我國家。」

胡氏《聯選》云﹕明倫堂聯多格言﹐少按切地方者。惟淮安府學聯云「馬上文﹐胯下武﹐枚裏韓亭﹐彪炳經綸事業﹔石邊孝﹐海底忠﹐徐廬陸墓﹐維持名教綱常。」按﹐石邊孝﹐徐積﹐海底忠﹐陸秀夫也﹐與枚乘﹑韓信皆淮安產。又﹐縣學明倫堂聯云「黃河水滚滚而來﹐文應如是﹔韓信兵多多益善﹐士亦宜然。」語特磊磊落落﹐稱其山川。又﹐子章述某君題金華府學聯云「金匱萬千衷﹐孔子曰﹐孟子曰﹔華衮百廿紀﹐帝者師﹐王者師。」奇气咄咄﹐小夫咋舌矣。杭州敷文書院在萬松嶺上﹐舊名萬松書院﹐蔣香泉題聯云「浙水重敷文﹐看此山左江右湖﹐千尺峯頭延俊傑﹔英才同樹木﹐願多士春華秋實﹐萬松聲裏播弦歌。」又﹐楊石泉題聯云「人只此人﹐不入聖﹐便作狂﹐中間難站腳﹔學須就學﹐昨旣過﹐今又待﹐何日始回頭。」前作春華﹐後作秋實﹐尢以後作作指點語﹐爲發人深省。又﹐許太眉題道南書院聯云「多士當收束身心﹐此是聖域賢關﹐不徒論文章巧拙﹔先儒幸畱貽教澤﹐正須坐風立雪﹐共猛下刻苦工夫。」又﹐通州範曾烜官醴泉時﹐題九嵕書院聯云「峯聚曰嵕﹐須知爲學本爲山﹐平地增髙﹐進取相期吾往也﹔泉甘如醴﹐要識作人同作酒﹐春風送暖﹐退休惟恐或寒之。」苦心烹煉﹐鍼不見血不止﹐作者蓋幾之矣。又鄴城吳小巖題望都縣小池書院聯云「修我墻屋﹐非直爲觀美也﹐比及三年鬱鬱乎文哉﹐於斯爲盛﹔率其子弟﹐又從而禮貌之﹐有能一日孳孳爲善者﹐何用不臧。」集《四書》句尙非餖飣。南通博物書院與師範學校鄰比﹐張季直謇題聯云「設爲庠序學校以教﹔多識艸木鳥獸之名。」特爲渾括。又張文襄題武備學堂聯云「執干戈以衛社稷﹔說禮樂而惇詩書。」亦與同工。又﹐劉葆良代葉澄衷題澄衷學堂聯云「昔以孤幼旅寓申江﹐自傷老大無成﹐有類夜行須炳燭﹔今爲童蒙特開講捨﹐所望髫年志學﹐一般努力惜分陰。」作鞭辟語﹐現身說法﹐特佳。予有題龍潭小學聯云「龍得云斯靈﹐道在通權達變﹔潭之水不涸﹐學須窮委究源。」又﹐題縣女子校聯﹐一云「旣富加教﹔維地承天。」一云「首化之行﹐地鄰江漢﹔無人不學﹐女事詩書。」一云「合花木蘭之武與曹大家之文﹐鑪而冶焉﹐斯稱教育﹔維溇澧水比深或道人峯比峻﹐學苟準是﹐何愧男兒。」似尙能劃淸題之界綫。予又題澧縣女校門聯云「廣二南化﹔開九澧先。」亦似能補上卷田東溪各作之未及。又﹐南通代用師範禮堂中祀孔子﹐張季直題集句聯﹕「言有壇宇﹐行有坊表﹐學成師範﹔正其衣冠﹐尊其瞻視﹐堂修禮容。」極博大昌明之觀。又﹐曾文正湘鄕東臯書院聯云「漣水湘山俱有情﹐其秀气必鐘英哲﹔聖賢豪傑都無種﹐在儒生自識指歸。」出幅按切山水﹐亦猶人同﹔對幅作警覺悟﹐卻意態雄桀無倫。

嘉興鴛鴦湖﹐卽南湖﹐有吳越時錢氏煙雨樓之勝﹐屯艮《南湖遊記》稱樓毀於洪楊之役﹐今年新修始竣﹐頗寵敞﹐其中對聯佳者﹐有梁溪秦福霖云「萬頃渺淸波﹐移情在付垞淸歌﹐梅村艷曲﹔一樓摘星斗﹐極目有南湖明月﹐東塔層雲。」長沙吳虎臣云「東海非遙﹐十丈蓬萊迎曉日﹔南湖無恙﹐一雙鴛鳥弄晴波。」善化許瑤光云「潤色湖山吾輩事﹔栽培花柳大家看。」記云「許於同治間兩來守郡﹐題墨至多﹐樓之成﹐許與有力焉。郡人建來許亭以紀之。」又有杉靑閘爲小園﹐內有酒仙祠﹐中祀三主﹕曰酒仙李太白﹐曰花神﹐曰杉靑閘神。有聯云「詩酒到今懷李白﹔園亭依舊訪杉靑。」記云「以杉靑對李白﹐可云嘉耦天成矣。」又﹐婺源江湘嵐聯云「君手中彩筆是誰攜來﹐醴陵有後人﹐此物合當還故主﹔我江上布帆偶然戾止﹐叢祠弔明月﹐今宵倘許認前因。」閘內有落帆享﹐吳仰賢聯云「倚檻遙看﹐去棹不如歸棹逸﹔題橋偶駐﹐卸帆猶是掛帆時。」記稱「語有機鋒」﹐良然。又聯云「正柳織煙綃﹐花明春鏡﹔任船依斷石﹐袖裹寒云。」記稱﹕「上用周艸窗詞﹐下用張玉田詞﹐殊雅。」又稱「前爲《西湖遊記》﹐多錄聯語﹐以其能爲余記中寫景及紀實也。」

澧縣學款經理處周鳳楞題聯云「數百校巍峨﹐此有用﹐此有財﹐同志諸君﹐得一分權利﹐須盡一分義務﹔十萬貫支給﹐出於民﹐出於土﹐責任在我﹐去个人私心﹐乃保个人名譽。」按﹐周時亦任經理員﹐故下語特鞭辟警策。周又有題涔陽鐵橋聯云「九澧金湯﹐東橫滄海蹲孤柱﹔一江鐵鎖﹐南下黃河第二橋。」亦工渾如題。又題張氏宅聯云「問產饒梓漆椅桐﹐四環皆山﹐作室以望楚矣﹔登髙瞰澧沅漢沔﹐千里如帶﹐記亭亦名快哉。」此則昂頭天外﹐包一切﹐掃一切矣。周又有題寓廬聯云「與朋友共﹔近聖人居。」蓋所寓爲學款經理處﹐外廡地位當孔廟左側﹐同寓又有經理員羅君﹐故云。可謂語無泛設。

桐階有澧縣文學專修學校聯云「經天緯地謂之文﹐專以新民爲大略﹔彪外弸中覘所學﹐修其在我是初基。」按﹐文學專修科附設混成旅﹐旅部卽舊試士院也﹐均旅長王子豳私財供給﹐今年又建自修室七間﹐耗亦逾三千金﹐眞豪舉也。近日達官貴人﹐殆難語此。余亦仿嵌字式題教室聯云「天文地文人文﹐專門致用﹔兵學農學禮學﹐修業益精。」又﹐張嗇公題南通旅館聯云「適子之館﹐授子之粲﹔觀其所由﹐察其所安。」又﹐梁公約署門聯云「聊蔽風雨﹔如此江山。」均甚超雋。右節姚鵷雛《夢湘閣說觚》。湘鄕蔣果敏有題西湖嶽廟聯云「遺迹鎭棲霞﹐釃酒重瞻新廟貌﹔大旗懸落日﹐撼山願學舊軍容。」對幅絕爲壯闊。又﹐王子實題莫愁湖樓聯云「恨我晚來遊﹐只落得萬柄枯荷﹐一湖秋水﹔問誰能不朽﹐除非是六朗兒女﹐百戰英雄。」又﹐狼山聯云「江海鎭分流﹐一塔支云﹐到此潮頭皆下拜﹔東南窺勝境﹐五峯接壤﹐讓他山骨獨髙蹇。」按﹐二作皆雄桀突兀﹐不可一世。又﹐某題育嬰堂聯云「夫非盡人之於歟﹐從皇古追溯宗支﹐大抵形骸一脈共﹔是亦窮民無告者﹐忍若輩橫陳生死﹐自家兒女兩般看。」可云仁慈之言﹐讀竟欲涕矣。

屯艮有《西期一勺》﹐蓋遊記也。記中分錄名勝題聯﹐特多簇簇生新之作﹐玆轉販如下。一﹑三潭印月放生池三角亭云「一檐虛待山光補﹐片席平分潭影淸。」二﹑前明先賢祠客堂云「客中客入畫中畫﹔樓外樓看山外山。」造句綺麗﹐有如畫手。又云「四面荷花三面柳﹔一城山色半城湖。」又﹐亭石柱云「波上平臨三塔影﹔湖中倒浸一輪秋。」均若實地寫景﹐故佳。又﹐望山樓假山上有百花神社﹐中供二木主﹐其名至奇。一爲驅虫保木劉猛將軍﹐一爲管領羣芳百花之神﹐有聯云「豚蹄祝篝車﹐願我公神其來享﹔蟊賊多伏莽﹐請將軍聚而殲旃。」亦新。又﹐過蘇堤爲裏湖﹐有景蘇閣﹐聯云「紅杏領春風﹐願不速客來醉十日﹔綠楊足煙水﹐在小新堤上第二橋。」記稱「語特新俊」﹐良然。又稱蘇堤六橋﹕一曰跨虹﹐二曰東浦﹐三曰壓堤﹐四曰望山﹐五曰鎖瀾﹐六曰映波。東浦連岸有趙堤﹐所謂小新堤也。又﹐秋墓有聯云「秋气滿天地﹔春社開湖山。」又﹐蘇小小墓聯云﹔「湖山此地曾埋玉﹔花月其人可鑄金。」兩均工絕。又﹐湖心亭聯云「波湧湖光遠﹔山催水色深。」按﹐對語未經人道。又云「春水綠浮珠一顆﹔夕陽紅濕地三弓。」狀湖心亦肖。又﹐平湖秋月聯云「穿牖而來﹐夏日淸風冬日日﹔捲簾相見﹐前山明月後山山。」亦若秀峭出塵。

記稱﹕吾輩來西湖﹐有不可不弔者三人﹕秋瑾﹑蘇小小﹑馮小靑也。有不可不拜者三人﹕嶽鄂王﹑林和靖﹑蘇子瞻也。故巢居閣上佳聯至多。一云「華表千年﹐遺蛻應聞玄鶴語﹔孤山一角﹐暗香先返玉梅魂。」一云「祠傍水仙王﹐北宋尙畱髙士迹﹔樹成香雪海﹐西湖重見古時春。」一云「梅花已老亭空鶴﹔處士長畱山不孤。」按﹐末幅尢爲創造。又﹐葛蔭山莊有集定庵句聯云「一抹斜陽﹐半堤芳艸﹔幾堆竹素﹐二頃梅花。」又﹐張朝墉聯云「葛井當檐﹐上嶺剛逢日初出﹔孤山隔水﹐開尊時見鶴飛來。」記稱﹕「葛嶺相傳爲葛洪煉丹處﹐上有初陽臺﹐可觀日出也。」又﹐徐致靖聯云「對此好湖山﹐再休提世外滄桑﹐人間營逐﹔無多新結構﹐且領略稚川丹訣﹐孤嶼淸風。」

西泠印社者﹐淸印人丁敬身所創也。丁輔之題聯云「把臂入林﹐呼吸湖光飲山淥﹔抗心希古﹐网羅秦漢近唐虞。」記稱「用成語若己出」。印社後山有題襟館﹐聯云「梅鶴爲鄰﹐小坐依然圖畫﹔蒓鱸下酒﹐故鄕無此湖山。」亦自工渾。記稱﹕「是日遊益樂﹐午出而晡返﹐燈火歸舟尢樂。余自取槳撥舟﹐因綴句云﹕『所願千年萬年長此樂﹔相將一山一水盡題名。』」按﹐句亦飄飄有淩雲气。又﹐冷泉聯云﹔「不愁泉冷無時熱﹔常恐峯來更善飛。」作翻空語﹐亦若不俗。又﹐許文敏振褘題開封二曾祠瓣香樓聯云「功髙百辟﹐心在一丘﹐側寫前賢﹐其气象得諸山水以外﹔暮捲歸云﹐朝臨飛鳥﹐誰來騁坐﹐可慷慨而無文字之鳴。」亦自倜儻﹐對尢不凡。又﹐楊椒山渡江訪友不值﹐因登焦山﹐題礙月亭聯云「楊子懷人渡揚子﹔椒山命字合焦山。」亦洽稱。又﹐彭春洲金蓮庵聯云「臥蓮瓣讀書﹐是天人福慧﹔見桃花悟道﹐須來者聰明。」頗具慧舌。

《西湖一勺》錄猗園一聯云「野老門庭云亦懶﹔荷花世界夢俱香。」出語似未經人道。園內月下老人祠有兪曲園聯云「此老最多情﹐不獨管婚嫁兩事﹔幾人得如意﹐要知有因果一層。」措辭特若幽玄。又﹐藏山閣集句聯云「畫裏移舟﹐梅邊吹笛﹔墻頭喚酒﹐枕上看潮。」記稱﹕閣在假山上﹐其旁修竹千个﹐交覆重掩﹐暑气不侵﹐園主集宋句聯云「山外斜陽湖外雪﹔窗前流水枕前書。」又一聯云「勝地最幽淸﹐扶杖勾畱在映波鎖瀾橋畔﹔主人癖風雅﹐尋詩屢集從月潭花港船來。」按﹐二作特秀勁如題。

孤山中部有蘇祠﹐尋常遊客頗不能至。祠附祀秦少遊及淸阮元等﹐舊有華秋槎集句聯云「泥上偶然畱指爪﹔故鄕無此好湖山。」天然工成。又聯云「自蠻煙瘴海遊歷而還﹐勝地重臨﹐憑管領六橋風月﹔與白傅林逋後先相望﹐崇祠近接﹐恰平分半席湖山。」坡祠右爲白祠﹐附祀樊宗師﹐有集句聯云「平生心迹最相親﹐惟此醉太守﹔詞賦擅名來已久﹐宜升君子堂。」又聯云「但是人家有遺愛﹔曾將詩句結風流。」均曲與題肖﹐戛戛獨造。右節《西湖一勺》。又云﹕西湖固以水勝﹐而山尢特勝。南山石屋嶺有石屋﹐洞如側釜﹐壁刻佛像七百二十八尊﹐巨細不一﹐皆就崖石鑿之。門有聯云「地連石屋雙峯起﹔天放錢江一角來。」造句奇兀﹐有登東山小魯之懷抱矣。又﹐洞頂有呼嵩閣石柱聯云「東坡千載人﹐遊於物表﹔錢塘萬頃白﹐來自云端。」亦似舉頭天外﹐岸異不凡。按﹐聯爲金紹坊撰。又有一亭曰「吸江」﹐乃佳勝亭﹐聯曰「四大空中﹐獨畱云住﹔一江缺處﹐遠看潮來。」特磅礡雄渾﹐稱其山川。亭下爲僧居﹐頗多題詩。有陳寶琛贈僧聯云「一見問靈源﹐師自離山吾聽水﹔卅年依古洞﹐世方沈陸我觀潮。」磊磊落落﹐寄感無窮。又﹐風木庵聯云「家藏八千卷﹔門對七二峯。」亦自肅括﹐庵蓋杭丁氏兄弟廬墓處也。

唐次昉對聯已具前卷﹐玆又得數作。一﹑女校滄亭云「樓閣矗云綰九澧﹔池塘喧雨戰千荷。」二﹑澧浦樓云「山色西來冪危堞﹔江聲東下逼層樓。」又云「遠水帆檣髙閣外﹔危城鼓角夕陽中。」三﹑浙江開化縣姚氏經鋤堂云「所居對龍塔髙臺﹐筆鋒橫掃雲煙淨﹔此地據馬鞍勝境﹐文社聯吟冠蓋多。」皆藻采紛披﹐气骨秀潔。唐有弟曰芳惠字子銘者﹐聯語亦工﹐如屢丰亭云「帝子遺蹤剩臺榭﹔平民政策首農桑。」蓋亭下爲澧縣農事試驗場也。又農會云「民生事業追棄益﹔物質文明競美歐。」予曾見之作八分大書﹐墨气淋漓可喜也。又﹐唐薇卿對聯﹐已錄一首入《雜綴》﹐玆又得一首﹐似是題書院之作﹐但失卻題目﹐錄之﹕「安得廣廈萬千﹐種竹權爲畱客地﹔倚徧回欄十二﹐惜花仍是愛才心。」聶伯毅稱此乃爲臺藩時作。緇衣之好﹐形於話言﹐良是良是。

《藝蘅館隨筆》云﹕粵城南珠江有孤洲曰海珠﹐內有關天培﹑張國梁兩忠武祠﹐皆粵人﹐以名將死事者也。祠一聯用成語如鑄﹐聯云「無命復何如﹐徒令上將揮神筆﹔未捷身先死﹐長使英雄淚滿襟。」余擬用「無命何如」四字爲祠橫匾﹐似較緊切﹐蓋以祀爲關﹑張云。又﹐康南海僦居檳榔嶼一廢園﹐題聯山亭云「一臥滄江驚歲晚﹔獨憑欄檻俯崔巍。」集句特工偉。又﹐保陽蓮花池位置頗稱淸潔﹐有題聯雲「水爲龍世界﹔云是鶴家鄕。」特若雄闊。又﹐袁項城當國時﹐於西海子置一小艇﹐榜曰「登瀛」。題聯云「此處有濠濮間想﹔望之若神仙中人。」亦尙不腐俗。後乃妄思盜帝﹐愧此聯矣。

聶伯毅《聯語》云﹕太平金柱塔最上一層﹐有所謂南天門﹑北天門者﹐有無名氏畱聯於壁云「縱步來南天門﹑北天門﹐一塔橫江﹐中流砥柱。」逾年無有能屬對者﹐他日自綴其下云「放眼去東梁山﹑西梁山﹐兩峯排闥﹐半壁屏籬。」本地風光﹐天造地設﹐良然。又﹐漢昭烈帝陵聯云「一抔土尙巋然﹐問他銅雀荒臺﹐何處尋漳河疑冢﹔三足鼎今安在﹖剩此石麟斜日﹐令人想漢代官儀。」亦自工整。又﹐西湖彭剛直祠﹐或題聯云「千古兩梅妻﹐公幾爲多情死﹔西湖三少保﹐此獨以功名終。」出幅紀彭畫梅歷史﹐合以對幅﹐可云兒女英雄合傳。又﹐林文忠題林處士梅亭聯云「世無遺艸眞能隱﹔山有名花轉不孤。」亦自穎絕。

莫愁湖聯佳者已分見前卷。玆又得二首。一﹑黃思永云「提筆四顧天地窄﹔長嘯一聲山月髙。」二﹑魁玉云「山色湖光﹐都歸一覽﹔英雄兒女﹐並艷千秋。」特若工新。衡山文杏題長沙衡山會館聯云「八百里浪迹歸來﹐相逢萍水﹔七二峯從頭數去﹐盡是家山。」此聯有精神全在「盡是家山」四字﹐故覺親切有味。又﹐君山洞庭王廟聯云「落第寄書郵﹐事緣羊牧阿嬌﹐云外神仙當尙主﹔中流憑砥柱﹐嫁得龍乘佳婿﹐世間才子幾封王。」搬演故事尙不喫力﹐末句尢爲窮措大吐气。又﹐大通安瀾閣聯云「古人憂樂關天下﹔何處江山非故園。」亦若飄飄人外。

聶氏《聯語》云﹕江西會館某君聯云「五大洲文軌交通﹐漫將贛水源流溯﹔廿世紀人才寥落﹐當爲廬山面目羞。」所謂文翻空易奇者也。但廿世紀入我文近似欠斟酌。又﹐林亭桐朝陽題祭酒嶺聯云「行路最難﹐才數起水驛山程﹐少安毋躁﹔入關不遠﹐莫忙逐車塵馬足﹐且住爲佳。」亦自質實。按﹐伯毅云「嶺在福州西門外。」又一條﹐橫雲山下﹐有王氏橫雲山莊﹐卽某尙書修明史處也。其右爲張文敏家祠﹐亦有園亭池沼﹐今廢矣。惟張氏望雲山莊今尙存在﹐內有題聯云「七千里看徧名山﹐持節人歸﹐頗覺家園多靜景﹔十六畝攢成小築﹐開樽客至﹐可知野史有餘情。」情文亦自綿密合作矣。

今我亭在嘉定縣署內﹐亭形四方﹐角有小窗﹐登之﹐羣景皆入。中州劉郇膏聯云「今不異乎古所云﹔我亦迫於時而起。」按﹐劉領兵駐此﹐遂攝縣篆﹐亭其所更築也﹐故有對幅。南皮張樞聯云「塔影城陰可詩畫﹔佳晴喜雨足登臨。」又﹐懷寧汪福安聯云「石竦亭髙﹐頻歲秋獲春耕﹐民隱都經眼過﹔雲開塔峙﹐一時撫今追昔﹐餘懷樂與人同。」三作意境各別﹐而各極其妙。又﹐陶然亭某君聯云「果然城市有山林﹐除卻故鄕無此好﹔難得酒杯澆塊壘﹐釀成危局有誰支。」亦不腐笨。

彭剛直有題采石太白樓聯云「到此莫題詩﹐誰个敢爲學士敵﹔偶然去捉月﹐我來甘拜酒仙狂。」兩兩身分如繪﹐然非剛直不能作此豪語。又﹐京口某酒樓有聯云「誰爲翔渚靈妃﹐倒三尺金樽﹐杯底邀來焦嶺月﹔我是倚樓舊主﹐仗一枝鐵笛﹐袖中吹起大江潮。」亦自豪邁。又﹐神戶中國領事館門聯云「長風吹萬里浪﹔海日照三神山。」語殊飄逸。蓋黎公使庶昌手筆也。又﹐某救生局聯云「中流沈溺始求援﹐何如走順風時﹐帆休扯足﹔近水樓臺同仰望﹐切莫立髙岸上﹐漠不關心。」兩方面均下鍼砭﹐斯爲不苟作。

《淮聯聚話》云﹕鄭蘇龕太夫人節孝坊成﹐某君題一聯云「閔周將危﹐悲嘯古傳魯漆室﹔信歐有立﹐雅才今抗宋廬陵。」剝膚存液﹐一字一珠矣。又﹐鳳陽昭忠祠失名一聯云「臨陣捐軀﹐較辱死苟生﹐千古獨畱气節﹔披堅執銳﹐想效靈助戰﹐九原還建功勛。」此作於悲壯淋漓之外﹐又別出一機軸。宋宗室南渡後﹐分封京口支衍派別近萬戶﹐知府趙粹甫亦同出藝祖﹐謁祠後獻二聯。一云「𨿽有周親﹐不如我同姓﹔誰謂朱遠﹐率乃祖攸行。」一云「八百年聚族於斯﹐宋室同傳宗室表﹔二千石分符到此﹐明州來謁潤州祠。」蓋知府某籍寧波﹐故對幅絕若堂皇。與後作同工者﹐有薩湘林黃鶴樓聯云「一樓萃三楚精神﹐云鶴俱空橫笛在﹔二水匯百川支派﹐古今無盡大江流。」

嶽陽有魯肅墓﹐漢陽亦有魯肅墓﹐孰爲眞贗﹐疑莫能明也。漢陽墓亦多題聯﹐惟南皮作較工﹐猶嫌於墓地少關連。錄如下﹕「聯蜀拒曹﹐乃公一生學問﹔捨姦去詐﹐則吾十年用心。」又﹐某題送子觀音堂聯云「上帝本好生﹐求我與以兒女﹐不求我亦與以兒女﹔下民須自愛﹐爲善報在子孫﹐爲不善尢報在子孫。」朴質耐咀嚼矣。張嗇翁題濠陽小築曼壽堂聯﹐奇恣雄桀﹐與其他作相稱。錄如下﹕「某水某丘﹐敬愛有加﹐吾童子時釣遊所在﹔可坐可濯﹐起居惟適﹐大丈夫方閒處之爲。」又﹐方地山題明湖春聯云「明眼怕看人﹐萬事思量惟酒好﹔湖邊能醉日﹐一春不惜買花錢。」嵌字亦能不著痕迹﹐故佳。

澧縣山之名者﹐曰彭山﹐曰嘉山﹐曰刻木山。刻木山峭秀﹐嘉山閎闊﹐彭山幽曲。余聞之久﹐而不及一探勝也。中華民國九年﹐鎭守使王子豳拉同伴各學校學生旅行﹐遂乘間爲詩文﹐一若山靈久徯吾落筆也者。撰彭山思王祠聯云「道澧在後﹐澹澧在前﹐大川廣原﹐隱然襟帶﹔彭王不終﹐思王不朽﹐封建郡縣﹐交有功名。」按﹐《澧志》﹕彭王李元則爲唐髙祖十二子﹐分封於蜀﹐以僭越削爵﹐爲澧州刺史。卒﹐有遺愛﹐民私祠之﹐謚曰思云。予又有聯云「彭王香火一千載﹔山色檐甍十二時。」嵌字似亦肖。又﹐嘉山孟姜女祠聯云「一覽眾山﹐空無所依傍﹔千秋萬歲﹐最苦此夫妻。」又云「左抱靑山寺﹐後負黃山人﹐喜嘉山山有侶﹔志同銜石禽﹐身甘化石女﹐傷恨石石無言。」按﹐姜女﹐秦時人﹐夫範忠役長城死﹐女登山望之﹐痛哭不已﹐而用爪掐石﹐今名恨石﹐猶陳祠中﹐爪痕宛然。

袁豹岑公子﹐項城第二子也。長於文學﹐交遊滿天下。籌安事起﹐首用反對﹐蓋亦猶曹家之有丕植也。袁有題太湖萬頃堂聯云「幾席三山﹐萬頃波濤疑海上﹔湖天一閣﹐重陽風雨是江南。」可云超卓。又﹐項城宣統初被逐﹐頗在彰徳營治園亭臺沼﹐有集定庵句題養壽園聯云「君恩彀向漁樵說﹔身世無如屠釣寬。」又集句云「可以養性消屙﹐還年駐色﹔愛有嘉禾美卉﹐垂水蒙華。」又云「心似南湖常淡定﹔身依北斗最髙寒。」又云「鳥聲和悅鈞天樂﹔棋子縱橫百練兵。」又云「逃名漁父蒙恩澤﹔退步神仙在俊雄。」均曲肖身分﹐不蹈空泛﹐棋子句尢工於寫照。右節伯毅《聯語》。

《聯語》又云﹕吾邑漳江閣頗擅山水之勝﹐題聯亦夥。郭某聯云「人在雲霄觀日出﹔山如龍馬夾江來。」按﹐對話特奇橫。又﹐李蓉鏡云「朝浮枉渚﹐暮宿辰陽﹐郛廓天作成﹐五百里間樓第一﹔秦洞桃花﹐楚城菱角﹐風流浪淘盡﹐二千年後月當中。」亦盡有气魄。又﹐周耀之僑寓常徳﹐室甚湫隘﹐署曰「嘲廬」﹐題集句一聯云「對面隔云泥﹐嗟哉吾黨二三子﹔此心系家國﹐安得廣廈千萬間。」天造地設﹐語意尢落落大方。又﹐郭蘭孫伏波祠聯云「功名安足爲﹐當時交趾車還﹐如公忠勇猶騰謗﹔拜瞻空有感﹐此日越裳貢渺﹐何人慷慨更籌邊。」字字有斤兩﹐不同苟作。又﹐陸鳳石題松寥閣聯云「欲除後悔先修已﹔各有來因莫羨人。」語帶禪機﹐異箏琶凡響矣。

《聯語》又云﹕揚州平山堂﹐歐陽公所建﹐公集喜雨亭﹐醉翁亭﹑丰樂亭畫舫﹐均有記文。獨平山堂無文﹐亦無詩。然言揚州名勝﹐必首及之。堂舊有聯云「幾堆江上畫圖山﹐繁華自昔﹐試看奢如大業﹐令人訕笑﹐令人悲涼﹐應有些逸興離懷﹐才領得廿四橋頭簫聲月影﹔一派竹西歌吹路﹐傳誦於今﹐必須才似廬陵﹐方可遨遊﹐方可嘯詠﹐切莫把穠花濁酒﹐便當作六一翁後餘韻流風。」中間二疊句𨿽少率﹐然气體則輪囷遒上矣。又﹐淸淮橋橋門舊有集劉夢得﹑韋端已聯云「淮水東邊舊時月﹔金陵渡口去來潮。」可云工渾絕倫。又﹐林文忠自題所居樓聯云「坐臥一樓間﹐因病得閒﹐如此散材天或恕﹔放懷千載上﹐過時爲學﹐庶幾昞燭老猶明。」又﹐郭筠仙題楹聯云「無補淸時﹐終老書叢原宿志﹔偶談瀛海﹐重攤詩卷紀前遊。」按﹐郭光緒初爲第一次使歐大臣﹐故有對幅﹐然要情余於辭矣。

澧縣何垕唐龍光寄示近聯﹐亦若饒有結構﹐錄二首。一﹑題津市朝陽閣云「跨八百里洞庭﹐占此湖山﹐巍然閣對白龍井﹔聚萬千家煙火﹐成玆廛市﹐憶否笛吹黃鶴樓。」自注﹕「閣有呂純陽遺迹﹐白龍井在閣下。」按﹐津市爲縣東大市鎭﹐商廛近萬家﹐聯可云面面剄。二﹑桃源洞云「萬劫猶存﹐世上蟪蛄忘歲月﹔一塵不到﹐洞中雞犬亦神仙。」𨿽若寬泛﹐然卻不俗。何滿淸時爲生員﹐庚子余以黨案系長沙﹐何先在焉。明年禁錮興寧﹐其得罪之由爲立案辦縣煤炭礦﹐經手人舞獘﹐騙巨金﹐何呈控巡撫﹐發長沙府提鞫對簿﹐觸怒讞員﹐科以二十年監禁﹐舞獘人則只三年。淸季聽訟之暗無天日﹐卽此亦致亡之媒矣。何出獄後見余題嘉山聯﹐亦擬一幅云「洞庭瀦水非前﹐拳螺尙照秦時月﹔夫婿築城不返﹐寡鵠和歌澧浦云。」亦若佳。

卷三題署三

前篇錄黃漱蘭勝棋樓聯﹐以爲韻味色澤都佳。蓋樓在莫愁湖﹐明中山王於此賭棋﹐故名。今尙有盧家女及王畫像﹐聯語特多名制﹐玆又錄數首。一﹑沈鍠云「江水東流﹐淘盡了千古英雄兒女﹔石城西峙﹐依舊是六朝煙雨樓臺。」出幅骨勝﹐對幅肉勝﹐故佳。二﹑白門雪巖居士云「湖本無愁﹐笑南朝遞起羣雄﹐不盈佳人獨步﹔棋何能勝﹐爲北道誤投一子﹐致教此局全輸。」出幅進兒女﹐退英雄﹐猶在人意中﹔對幅蒼茫弔古﹐感喟百千萬端矣。三﹑長沙黃冀升云「紅藕花開﹐打槳人猶誇粉黛﹐朱門艸沒﹐登樓我自弔英雄。」四﹑麓山樵客云「世事如棋﹐一著爭來千古業﹔柔情似水﹐幾時流盡六朝春。」二作均對優於出﹐一悲壯﹐一茹喟﹐皆所謂感慨系之者。五﹑某君云「人喚莫愁﹐湖喚莫愁﹐天下事愁原不少﹔王宜有像﹐侯宜有像﹐眼中人像此無多。」按﹐王謂徐中山﹐侯謂曾文正。聯一邊作提撕語﹐一邊作抹殺語﹐是又獨樹一幟。六﹑薛慰農云「山溫水膩﹐風月常存﹐幾人打槳淸遊﹐倩小妓新弦﹐翻一曲齊梁樂府﹔局冷棋枯﹐英雄安在﹐有客登樓閒眺﹐仰宗臣遺像﹐壓當年常沐勛名。」七﹑孫文川云「賭墅付傳聞﹐嘆靑史成堆﹐千古河山棋一局﹔爭墩笑多事﹐看畫梁依舊﹐半湖煙雨燕雙棲。」二首句皆用本地故事作襯﹐亦自佳。八﹑劉焞云「明月幾時有﹐更上層樓﹐問棋子聲中﹐誰操勝算﹔美人猶未來﹐且搖小艇﹐向藕花香裏﹐自遣閒情。」意趣灑落﹐對尢仙乎仙乎。

周彥升題莫愁湖中山王毅勇侯像聯云「兒女不知愁﹐南朝金粉﹐北地胭脂﹐何事干卿﹐寂寞一池吹水皺﹔將相本無種﹐舊廟雞鳴﹐新祠虎踞﹐其人不死﹐淋漓大筆寫圖看。」對幅輪囷堅凝﹐尢妙在不拋荒本題像字﹐自非大家何能辦此﹖按﹐胡君復云「《容齋隨筆》﹕莫愁﹐郢州石城人﹐自周美成詠金陵有『莫愁艇子曾系』之語﹐誤指石頭城﹐後人遂以名湖﹐故上聯云然。」《檐曝雜記》﹕君山以春申君得名﹐其山臨江爲縣境﹐或題聯其上云「此水自當兵十萬﹔昔人曾有客三千。」亦若雄渾稱題。又﹐無錫濱太湖有堂曰「萬頃」﹐正對太湖中獨山﹐孫叔方揆均題聯云「天浮一黿出﹔山挾萬龍趨。」寥寥短幅﹐骨骼萬鈞。又題云「滿地干戈﹐故老傷春作寒食﹔重湖風月﹐有人招隱結茆庵。」胡君復云「重湖謂太湖及湖尾之五里湖也﹐與萬頃堂接近﹐有園曰梅園。」孫叔方亦有題聯云「七十二峯靑欲斷﹔萬八千株芳不孤。」又﹐孫北蘐肇圻聯云「樹木十年﹐此地合名小香雪﹔太湖萬頃﹐浮生直欲老煙波。」又﹐華藝珊文川聯云「歷長廣溪曲曲淸流﹐一水回環﹐入室又通香雪海﹔與東西山遙遙相對﹐片帆時渡﹐滿船合載洞庭春。」以上各作皆淸絕﹐不食人聞煙火。

縣南入山八里﹐有雙楓亭﹐故黃陂知縣朱半巖築以爲茶亭﹐施茗飲濟暍人者也。雙楓髙立﹐大可蔭三畝地。予有題聯云「雙楓名共此亭古﹔靑山靜看行者勞。」對幅作指點語﹐似亦不滯。記明田汝成題浙江西湖南髙峯聯﹐用意同而措詞尢明警。聯云「兩腳不離大道﹐喫緊關頭﹐須要認淸岔路﹔一樓俯看羣山﹐占髙地步﹐自然趕上前人。」又﹐張岱題淸喜閣聯云「如月當空﹐偶以微云點河漢﹔在人爲目﹐且將秋水翦瞳人。」又﹐胡來朝聯云「四季笙歌﹐尙有窮民悲夜月﹔六朝花柳﹐渾無隙地種桑麻。」凡流連風景語﹐最忌無寄托﹐無注射﹐兀然空作一攝影器。讀後聯二落句﹐可以悟文字工拙之理。又﹐陸文端潤庠題虎丘月駕軒石波艇子聯云「在山泉淸﹐出山泉濁﹔陸居非室﹐水君非舟。」亦特大方。又﹐張岱題三潭印月放生池聯云「天地一网罟﹐欲度眾生誰解脫﹔飛潛皆性命﹐但存此念卽菩提。」按﹐聯能作此語﹐其懷與天地同量乎﹖又﹐彭剛直題三潭印月小瀛洲牌坊聯云「來往遊人﹐須知愛惜花柳﹔春秋佳日﹐切莫辜負湖山。」

凡祠廟題聯﹐𨿽狹小題目亦必有一題之分際與面目﹐甚不可艸艸放過。玆錄佳者十數首﹐以示舉隅。一﹑沁州綿山介之推祠﹐王執中聯云「主辱臣憂﹐當在外從亡﹐一飯已經肝膽碎﹔功成身退﹐問諸君食祿﹐千秋畱得姓名無﹖」按﹐此手寫本題﹐神注弦外﹐斯爲雋品。二﹑嶽麓三閭大夫祠﹐秦小峴瀛聯云「何處招魂﹐香艸還生三戶地﹔當年呵壁﹐淸湘應識九歌心。」三﹑屈賈合祠﹐左杏莊聯云「親不負楚﹐疏不負粱﹐愛國忠君眞气節﹔騷可爲經﹐策可爲史﹐補天浴日大文章。」亦稱冠冕堂皇之作。四﹑西湖關廟繆昌期聯云「徳必有鄰﹐把臂呼嶽家父子﹔忠能擇主﹐鼎足定漢室君臣。」按﹐廟鄰嶽少保祠﹐故出幅云云。五﹑湯陰嶽廟某君聯云「懍懍生气﹔悠悠蒼天。」八字悲壯無對。六﹑宜興周孝侯祠﹐齊梅麓聯云「朝有姦黨﹐豈能成將帥之功﹐若教杖鉞專徵﹐蛟虎猶非對手敵﹔世無聖人﹐不當在弟子之列﹐惟信讀書折節﹐機云曾作抗顏師。」又﹐周小棠侍郎家楣聯云「立廟永馨香﹐看眼前大好河山﹐浩劫難磨生气在﹔登堂聞馨欬﹐有世上未除蛟虎﹐先型仰企抱慚多。」對語警策。先型云者﹐小棠爲周處後裔也。七﹑寧武周遇吉祠堂聯云「一門全大節﹔百戰守孤城。」可云簡括。八﹑宜興盧忠烈象昇祠﹐程小琴聯云「在明莊烈朝內外交訌﹐北援南徵﹐偉哉失人物﹔與周平西祠後先相望﹐忠魂毅魄﹐壯此好溪山。」九﹑縣屬九溪佘烈女祠﹐張海門提學金鏞聯云「亦有褚淵生﹐弱質自成松柏勁﹔終從汪踦死﹐義心常並芷蘭芬。」按﹐烈女字侯氏﹐未婚﹐婿從軍戰死﹐女欲守貞﹐父母謀奪其志﹐女投塘水殉焉﹐事具縣誌﹐張聯特勁卓﹐女可不死矣。

胡氏《聯選》云﹕京師內城宣武門外松筠庵﹐屋制甚古﹐爲明楊椒山三疏揭嚴嵩罪狀處。有淸時﹐凡軍國大政﹐諸諫官均集議於庵內﹐或聯名艸奏焉。宣統庚戌歲﹐禦史江春霖以言事斥官﹐畱聯於庵云「三疏流傳﹐枷鎖當年稱義士﹔一官歸去﹐錦衣今日愧先生。」語殊懇至。

李仲臨告予云﹕貴州鎭遠府治﹐前臨潕水﹐爲漢五溪之一﹐馬伏波嘗駐軍焉。有聯云「人上翠微梯﹐蓬島春陰天尺五﹔客來書畫舫﹐桃花流水月初三。」又﹐江南將備學堂﹐丹徒柳貽徵題聯云「以學愈愚﹐是堂堂陣﹔有備無患﹐鑄將將才。」亦自渾重。

九江煙水亭在九江南城外甘棠湖中﹐面對廬山﹐風景絕佳。陳次亮熾題聯云「勝迹表官亭﹐況恰當廬阜南橫﹐大江東去﹔平湖滿煙月﹐誰補種四圍楊柳﹐十里荷花。」出幅骨多於肉﹐對幅肉多於骨﹐然均佳。又﹐瑞莘儒澂題揖翠亭聯云「楓葉荻花秋瑟瑟﹔回崖疊嶂淩蒼蒼。」《聯選》注﹕「上聯《琵琶行》﹐下聯《廬山記》。」又﹐端陶齋題揖廬亭聯云「絕頂共躋攀﹐江上琵琶向誰語﹔五峯相揖讓﹐山中雲霧待吾開。」對語絕老橫。按﹐揖翠﹑揖廬等亭皆九江名勝處。胡氏《聯選》云「辛亥武昌首義﹐九江響應﹐馬元良毓寶出任都督﹐厥功甚偉。舊曆癸丑﹐就延支山之揖廬亭攺爲光復紀念亭。」回瀾閣主人集唐句題聯云「我輩復登臨﹐壺觴須就陶彭澤﹔羣公有慚色﹐勛業終歸馬伏波。」特爲沈重鎭紙﹐蓋出幅妙在「復登臨」三字﹐對幅妙在「有慚色」三字﹐兩兩夾襯辛亥革命及馬氏功名﹐皆活躍紙上。又﹐熊香海代作九江光復亭聯云「掃盡煙雲﹐現出廬山眞面目﹔挽將逝水﹐認明禹甸舊源頭。」尋常語一經拈出﹐妙中題肯。

題署聯之長者﹐全視气魄骨骼何如﹐若一味貪多﹐堆垛故事﹐味終同嚼蠟。雲南某氏大觀樓聯﹐殆爲醬醅材料久矣。兒時聞人誦竇氏嶽陽樓聯﹐以爲一時無兩﹐今復錄之。聯云「一樓何奇﹐杜少陵五言絕唱﹐範希文兩字關情﹐滕子京百廢俱興﹐呂純陽三過必醉﹐詩耶﹖儒耶﹖吏耶﹖仙耶﹖前不見古人﹐使我滄然涕下﹔諸君試看﹐洞庭湖南極瀟湘﹐揚子江北通巫峽﹐巴陵山西來爽气﹐嶽州城東道巖疆﹐瀦者﹐流者﹐峙者﹐鎭者﹐此中有眞意﹐問誰領會得來。」此聯之佳處﹐全在大气驅邁﹐故用典有大珠﹑小珠琤落玉盤之流利。又﹐段香巖芝貴題奧略樓聯云「放眼看江山﹐無限白雲都過去﹔題詩問鸚鵡﹐何年黃鶴復歸來﹖」又﹐某題黃鶴樓聯云「恨我來遲鶴早去﹔怪人來到詩先傳。」夾縫中用襯筆自工。又﹐何子貞題仙棗亭聯云「千年仙棗不畱核﹔五月落梅猶有花。」奧略﹑仙棗之爲樓爲亭﹐《聯選》不著所在地﹐然卽聯中「黃鶴落梅」句求之﹐殆又必在武昌。予舊有題抱冰堂聯云「上書侈八表雄圖﹐捧日何嘗罄壯抱﹔聚鐵成六州大錯﹐雕霜今己到堅冰。」蓋揶揄張文襄也。張巡撫山西時﹐有經營八表疏語。聚鐵者﹐指漢陽鐵政局。寄諷不知鐵乃世界立國之命﹐舊見譏評﹐陋矣。今書此﹐用志吾過。

名勝之區﹐袝祠名人﹐所謂人以地重﹐而地亦以人重者也。玆揀錄各特別祠宇聯如下。一﹑無錫惠山張睢陽廟﹐某君題云「天地風塵﹐古廟丹靑經幾劫﹔江淮俎豆﹐空山雀鼠亦千秋。」又﹐黃漱蘭題云「男兒死耳又奚言﹐若論唐室元勛﹐數百戰功名﹐豈輸郭李﹔父老談之猶動色﹐但吁揚州都督﹐億萬年魂魄﹐永鎭江淮。」對幅首七字懍懍生气﹐如干將莫邪之鋒﹐不可逼視。二﹑馬伏波廟﹐余小靈題云「銅柱鎭鳶飛﹐顧盼生風﹐意气眞能吞浪泊﹔金門畱馬式﹐男兒報國﹐姓名何必與雲臺。」可云睥睨無餘子。三﹑溫州江心寺文信國祠﹐某氏題云「孤嶼有鄰﹐喜得卓公稱後死﹔嚴陵在望﹐直呼臯父哭先生。」按﹐寺爲宋恭帝駐蹕處﹐信國祠左卽卓忠毅祠。四﹑登州戚少保祠﹐周彥升代吳提督題云「大功在備倭﹐城郭依然﹐公去蒼茫誰嗣者﹔明詔使防海﹐風波未已﹐吾來宏濟愧前賢。」《聯選》云「登州水城爲戚少保所築。」又云「提督題聯時﹐幫辦山東海防﹐『風波未已』句﹐其憂日本乎﹖」五﹑虎丘景李堂﹐彭春農題云「一序證前遊﹐太白光芒神久在﹔三章懷絕調﹐牡丹時節我剛來。」《聯選》注云「景李堂在白公祠內﹐以太白有虎丘夜遊詩序也。又亭中牡丹絕旺故云。」六﹑安慶大觀亭側望華樓﹐馮煦題云「來日大難﹐對此茫茫百端集﹔英靈不昧﹐覽玆蹇蹇匪躬愚。」按﹐亭爲元余忠宣殉節處﹐墓卽在其下。望華樓蓋建於宣統之季﹐時馮方宦皖云。

凡祠祀﹐先民往往多署聯﹐以寓向往﹐亦往往多恰如題分之作。玆再錄流傳之佳者如下﹕一﹑河津縣薛文淸瑄祠﹐某君聯云「開絕學於胡叔心﹑陳公甫﹑王陽明之前﹐享祀方堪從廟廡﹔集大成於河西氏﹑太史公﹑文中子之後﹐誕靈應不愧河津。」按﹐對幅就地立論﹐故不同遊騎。二﹑無錫顧洞陽可久祠﹐梁山舟同書聯云「事君以道﹐無憚殺身﹐昔人稱錫谷四諫之一﹔當官而行﹐不求利己﹐後世髙碧山十友之風。」按﹐聯語色澤勻正。三﹑東莞袁督師崇煥祠﹐何耘劬聯云「天命有歸﹐萬里長城宜自壞﹔人心不死﹐千秋直道任公評。」按﹐懷宗殺袁崇煥爲致亡之一端﹐聯語微爲鳴屈﹐出幅言天命歸淸﹐尢是加倍襯法。四﹑溫州卓忠毅祠﹐某君聯云「祠接謝亭﹐亦有文章驚海甸﹔忠符信國﹐並懸肝膽照江心。」五﹑江陰張﹑許二公祠﹐梁茝鄰巡撫聯云「孤城屹立﹐半壁粗完﹐自昔論功儕郭李﹔一日效忠﹐千秋慕義﹐此間繼起有閻陳。」按﹐對緊切江陰﹐陪客亦系鐵錚錚者﹐故佳。六﹑潮州韓文公祠﹐某君聯云「天意啟斯文﹐不是一封書﹐安得先生到此﹔人心歸正道﹐只須八个月﹐至今百世師之。」七﹑石首漢昭烈及孫夫人合祠﹐某君聯云「錦繡江山﹐半壁雄心敵吳魏﹔風雲兒女﹐千秋佳話掩甘糜。」又﹐於蓮亭克襄張桓侯廟聯云「春雨桑樓﹐無限落花悲帝子﹔秋風劍閣﹐有人灑淚弔將軍。」不作喑嗚叱吒須眉欲動之態﹐亦佳。又﹐豫章樵子廟﹐相傳樵子嘗代光武死﹐故廟祀之。廟有聯云「漢家樵子亦英雄﹐漫說雲臺列將﹔莽世簪纓眞艸芥﹐可憐祿閣書生。」按﹐對幅予云眞愧死矣。右二聯錄梁氏《楹聯三話》。《聯選》云「石首有繡林山﹐昭烈結婚處﹐錦障如林﹐因名。」八﹑揚州史閣祠﹐陳榕門相國宏謀聯云「佩鄂國至言﹐不愛錢﹐不惜死﹔與文山比烈﹐日取義﹐日成仁。」九﹑開封二曾祠門前柱聯云「弟兄皆許國﹔出入冠諸公。」又﹐門後柱聯云「茅土加名數﹔神功接混茫。」又﹐堂門裕寬聯云「鄂不照乎栘華﹐龍驤驤乎雲路﹔身畫淩煙之閣﹐名藏太室之廷。」又﹐長祿聯云「生申甫以中興﹐家有白眉兄識弟﹔萃鄧馮於同產﹐我觀靑史古無倫。」又﹐前院東廂聯云「馬足車塵並千古﹔寒泉秋鞠比三髙。」又﹐瓣香樓袁克文聯云「詩追梁苑﹐鐙遠樊樓﹐今古風流同勝地﹔云接太行﹐湖沈艮嶽﹐縱橫气槪徧髙臺。」又﹐許振禕聯云「嶽色渡河來﹐遠樹平沙天廣大﹔樓頭延月入﹐宋臺梁苑客徘徊。」許又題西院五色玻璃樓聯云「白波如泛五湖﹐鷗鳥迎人﹐好滌衫塵登畫舫﹔涼气頓生六月﹐蟬聲催酒﹐勝他燈火上樊樓。」又題西院十賢堂聯云「文之至者罔不傳﹐昔有十賢﹐天地長畱詩卷在﹔我思古人悵莫見﹐瞻顧四海﹐風雲應共異材來。」又﹐裕寬集句聯云「壯其文詞﹐一見誦憶﹔慕仰風味﹐匪爲觀遊。」按﹐題之眉目爲二曾﹐故各聯皆就兄弟上說﹐自余臺閣樓亭﹐則各有其身分﹐可隨所觸而描摹﹐又不必要糾纏主人翁﹐拉使入文﹐此一定作法也。

靑浪灘馬伏波祠﹐易實甫聯云「卅六里雪浪飛來﹐淘盡萬里英雄﹐尙遺鴉陣神兵﹐畱傳部曲﹔廿八將雲臺在否﹖幸有五溪祠廟﹐得與羊裘釣叟﹐共占江山。」按﹐對幅意態雄桀﹐盬盡題腦。又﹐《楹聯三話》載山陰何恭惠煟祠聯云「所謂大臣﹐行己也恭﹐養民也惠﹔厥有成績﹐荊河惟豫﹐淮海惟揚。」一分切其謚﹐一隱括其官﹐故佳。又﹐塗山禹王廟有聯云「二儀上下分淸濁﹔萬國衣冠拜冕旒。」集句特貼切﹐蓋廟淮南之勝也。又﹐張叔平世準題赤壁聯云「周郎胡爲乎來﹐地若葬曹瞞﹐便壞此江山風月﹔安石何以不死﹐天而相蘇子﹐豈老於詩酒漁樵。」思想透辟﹐造句奇辣﹐特抨擊使人無完膚﹐老瞞喫虧大矣﹗

縣二十都山水之奇﹐以百丈峽爲稱首﹐出峽而南﹐溪水數道﹐亂流交午如綫﹐其上有朝陽寺臨之。予題聯云「百丈稱雄﹐對門兀立﹔九溪別派﹐抱寺曲流。」亦似能肖像。溫州府城外濱江﹐江中有小島﹐卽謝康樂詩之孤嶼也。嶼中有江心寺﹐登眺絕似金山。朱滄湄文翰題聯云「長與流芳﹐一片當年漧淨土﹔宛然浮玉﹐千秋此處妙髙臺。」語亦孤秀﹐亭亭稱其江山。江山寺樓舊祀謝康樂﹑盂浩然﹐梁茝鄰題聯云「風景不殊﹐四十年餘舊泥爪﹔江山如許﹐二千里外小金焦。」又﹐山東雨花道院有聯雲「雨不崇朝徧天下﹔花隨流水到人間。」隨手拈來﹐字字如鑄精鐵。又﹐吳山呂祖殿澄心閣﹐錢塘魏春松成憲題聯云「仙佛緣中﹐湖山勝處﹔樓臺影裏﹐雲水閒時。」亦堂皇。胡氏《聯選》云﹕金陵半山寺爲王介甫舊宅﹐其東巖卽謝公墩﹐介甫詩﹕「我名公字偶相同﹐我屋公墩在眼中。」所謂爭墩者是也。中有澗﹐終日水聲淙淙然。蓋鐘山燕雀湖水流入靑溪處﹐魁時若將軍題聯云「泉聲常在耳﹔山色不離門。」十字極幽秀。又﹐謝子受聯云「墩本吾家﹐勝迹從來稱太傅﹔宅由我造﹐半山莫更讓荊公。」蓋謝新結屋於此﹐爲稱觴地﹐故對幅云云。又二聯﹐一﹑鄭海藏雲﹕「往事重論﹐懷古誰含出世想﹔昔賢不見﹐聽泉我愛在山聲。」對幅崢嶸嵯峨﹐懷抱翛然。二﹑薛慰農云「鐘阜割秀﹐靑溪分源﹐咫尺接層城﹐嘆禁苑全虛﹐尙畱此寺﹔謝傅棋枰﹐荊公第宅﹐去來皆幻迹﹐問孤墩終古﹐究屬何人﹖」按﹐二作對皆勝絕﹐故苦耐人披繹。又﹐南通狼山寺﹐在狼山髙處﹐門瞰大江﹐有聯云「長嘯一聲﹐山鳴谷應﹔舉頭四望﹐海闊天空。」語殊雄兀﹐讀之恍若縱飛機於靑霄﹐下睇英倫三島﹐如浮數黑點於幾上﹐斯奇異觀之磊磊者也。又﹐鎭海昭寶山爲海疆要塞﹐上有城﹐城有大觀樓﹐樓有聯云「天與水無涯﹐萬舶遠循鰲柱麓﹔地隨山共盡﹐十洲環向海陀峯。」𨿽不及上作之偉﹐而狀景亦工。《聯選》又云﹕吳越時﹐龍華寺僧契盈﹐閩人也。一日﹐侍忠懿王遊碧波亭﹐時潮水初滿﹐舟楫輻輳。王曰「吳越去京師三千里﹐誰知一水之利如此。」契盈因題聯亭柱云「三千里外一條水﹔十二時中兩度潮。」時江南未通﹐兩浙貢賦率由海道達靑州﹐故云。時人稱爲貼切。

「穿荻小車疑泛艇﹔出林髙閣當登山。」此京師陶然亭舊聯也﹐久已熟在人口。貴築阮仲明崇徳亦題一聯云「長戈滿地﹐一亭獨幽﹐客子河粱攜手去﹔把酒問天﹐陶然共醉﹐西山秋色上衣來。」時爲庚子九月﹐八國軍猶在京師﹐故聯語豪中帶痛﹐有山髙木落﹑天地始霜之嚴栗。又﹐北京西山之三山庵﹐有精舍五楹﹐端匋齋寓此﹐名之曰「歸來庵」﹐並署聯云「篋有三山記﹔胸藏五嶽圖。」短幅亦沈穆﹐惜乎其歸來太暫﹐資州之變﹐只剩魂兮歸來﹐亦可痛已。又﹐濟南城北有北極閣﹐遠對千佛山﹐俯瞰大明湖﹐枕城而立﹐爲會垣最髙處﹐有集句聯云「宮中下見南山盡﹔城上平臨北斗懸。」亦恰恰如題。又﹐大明湖中有小滄浪湖﹐湖之南岸卽學使者官署﹐署中池水﹐亦七十二泉之一﹐與湖相通。池上有小亭﹐吳巢松學使屬梁茝鄰分書「小小滄浪」一匾﹐賦七古一章爲謝﹐梁和答之。兩詩中有句成對語者﹐梁集爲聯云「荷花如城月如斗﹔名流作主泉作賓。」極疏儻肖題。右節胡氏《聯選》。

題署聯語以五七言爲最佳﹐亦以五七言爲最難工。玆類錄之﹐以示人避難就易之失。一﹑甘肅藩署後園夕佳樓﹐譚復生嗣同聯云「夕陽山色橫危檻﹔夜雨河聲上小樓。」寫景中暗寓言情﹐款款如揭﹐名作也。二﹑興化府署某君聯云「荔子甲天下﹔梅妃是部民。」最爲工渾。三﹑雷峯﹑保俶二塔﹐明聞子將題聯云「雷峯如老衲﹔寶石似美人。」比例酷肖。胡氏又謂周學澂一聯﹐亦頗能寫出夕陽樓光景﹐聯云「江流石不轉﹔云在意俱遲。」四﹑滄浪亭某君聯云「短艇得魚撐月去﹔小軒臨水爲花開。」五﹑焦山某君聯云「回看佛國靑螺髻﹔誤入仙人碧玉壺。」寫景如攝影之器。六﹑金山行宮某君聯云「瓷碗竹鑪皆恰當﹔新題舊什各分明。」「恰當」二字新亦確。七﹑三潭印月靜涼軒﹐金安淸聯云「半塔斜陽頹老衲﹔一池殘葉戰秋聲。」又﹐陳承鋆聯云「四面荷花三面柳﹔一城山色半城湖。」按﹐予辛卯年客常徳﹐有題火星池聯﹐亦與此同。八﹑蹊徑聯云「一角小亭半城市﹔四圍秋水萬荷花。」三潭印月迎翠軒黃倬聯云「最喜荷花環佛界﹔每量湖水問漁人。」按﹐出語盡有斤兩。九﹑韜光觀海誦芬閣﹐祁世長集林文忠句聯云「嶺樹湖云沈足底﹔江潮海日上眉端。」亦工肖。十﹑西湖退省庵盧維鈺聯云「聖恩賜西湖一曲﹔人望若北斗七星。」恰如彭剛直身分。十一﹑紹興東湖飲淥亭陶濬宣聯云「江空欲聽水仙操﹔壁立直上蓬萊峯。」十二﹑東湖仙桃洞某君聯云「洞五百尺不見底﹔桃三千年一開花。」按﹐胡君復云「洞臨深淵﹐作深碧色﹐相傳有仙桃﹐樹無定處﹐花無定時。」十三﹑望湖亭側鴻雪軒﹐馮展云譽驥聯云「泥雪人生幾鴻爪﹔津亭詩句萬牛毛。」對可稱睥睨一切。又﹐馮子良聯云「新舊十年行館雨﹔雌雄幾輩過江風。」十四﹑薛濤井何子貞聯云「花箋茗碗香千載﹔云影波光活一樓。」按﹐「活」字最有致。羅長肅題日本朱舜水墓聯云「抔土他邦瘞忠骨﹔有人異代弔先民。」語句亦輕峭。十五﹑趙惠甫水吾園天放樓﹐自題聯云「山光下溪靜相好﹔云影掛樹閒不流。」亦深眘有骨味。又﹐能靜居自題聯云「靜定一去惑﹔寬緩默不爭。」按﹐十字完全道腴。十六﹑兪樓魏汝弼聯云「想見東坡舊居士﹔爲我佳處畱茅庵。」集句特堅剛。十七﹑上海愚園新廳書房劉葆良聯云「漸不爲人識﹔時還讀我書。」又若自爲媚悅﹐遺世獨立矣。

西湖四旁名勝林立﹐又兼以樓閣亭臺之點綴﹐是可目爲遊覽海。各處聯語之佳者﹐分錄如下﹕一﹑韜光觀海樓舊聯云「樓觀滄海日﹔門對浙江潮。」十字堅凝如良金璞玉。二﹑人倚樓徐琪聯云「甘棠繞屋﹐薦鞠浮尊﹐比當年廣廈萬間﹐下榻正宜徐儒子﹔玉笛無聲﹐靑山依舊﹐料此後明湖一曲﹐停橈都唱蔣安陽。」按﹐樓在蔣果敏祠內﹐故有末句。又聯云「靈之來兮﹐從白舍人遊﹐配蘇學士食﹔客何爲者﹐橫楊公濟笛﹐披董靜傳書。」按﹐聯語極峭拔。三﹑退省庵彭剛直自題云「盡此一寸心﹐與點綴湖光山色﹔收拾數間屋﹐盡勾畱墨客騷人。」四﹑秋水蘋花館徐村銘題云「理棹訪精廬﹐秋水白蘋﹐伊人宛在﹔倚梅尋舊約﹐靑山紅豆﹐到處相思。」五﹑六一泉舊聯云「湖兩山孤﹐此處有泉可漱也﹔天一地六﹐先生自號無說乎。」爲六一下注腳確詁。六﹑孤山巢居閣﹐朱上林聯云「梅鶴寄髙閒﹐遺稿千秋笑司馬﹔湖山寫淸冷﹐寒泉一掬拜坡仙。」又﹐方應論聯云「山冷好教梅嗣續﹔巢深應有鶴歸來。」又﹐吳芝瑛女士集陶聯云「斯人亦云逝﹔寒梅徒自榮。」七﹑西爽亭鄒徳寶集句聯云「白首臥松云﹐先生有才過屈宋﹔茅亭宿花影﹐故鄕無此好湖山。」各作均吸腴吐秀﹐簇簇生新。胡君復云﹕臺州之東湖﹐猶杭州之西湖。出東郭門不過半里﹐湖光山色﹐與西湖無異。隔以長堤﹐分內外湖。外湖有湖心亭﹐髙閣三層﹐登臨最勝。兪曲園聯云「好水好山﹐出東郭不半里而至﹔宜晴宜雨﹐比西湖第一樓何如。」屬對天成﹐秀气滿抱。予亦有題縣東北滿氏醒園聯云「今不管世界虎鬥龍爭﹐拓地十弓﹐假愚谷爲名﹐五柳自號﹔未須疑此園山窮水盡﹐出門一笑﹐看後溪東去﹐三峯北來。」按﹐後溪﹑三峯﹐皆毗園山水名。

桂林獨秀峯爲省城內主峯﹐內有五詠堂﹐梁茝鄰題聯云「戶外一峯秀﹔窗前萬木低。」出話秀而遠﹐佳極。胡氏《聯選》云﹕福建省城烏山之海天閣﹐髙踞山椒﹐遠眺閩江﹐其旁有石刻二。一曰「海闊」﹐一曰「天空」﹐字大徑丈。閣爲陳伯潛所建﹐並題聯云「海日宜晞發﹔天風與振衣。」語气特偉岸。又聯云「登丘望海無涯思﹔摩石聽松一適時。」《聯選》又云﹕距福淸四十里﹐有大小妃山﹐相傳閩越王葬二妃處。上爲方廣崖﹐方廣三層﹐不施片木﹐爲宋黃非熊讀書處。有聯云「石室雲開﹐見大地山川﹐三千世界﹔水簾風捲﹐露半空樓閣﹐十二欄幹。」語亦奇拔。

《聯選》又云﹕徳化趙石谷光忭﹐明末築甓山岡園﹐毀於兵。相傳園有一聯云「笑前賢許多祥麟威鳳﹔乃所願作个戰馬耕牛。」奇兀殊未經人道。又云﹕賈膠侯巡撫有大園亭棄而不居﹐攺爲鄕館﹐凡山右名賢之客都門者﹐皆得寓焉。李笠翁題一聯云「未聞安石棄東山﹐公能不有斯園﹐賢於古人遠矣﹔漫說少陵開廣廈﹐彼僅空懷此願﹐較之今日何如。」以駢言行議論﹐髙挹羣言。又﹐盛旭亭布政自題畱園聯云「歷宦海四朝身﹐且住爲佳﹐休孤負淸風明月﹔借他鄕一廛地﹐因寄所托﹐且安排奇石名花。」又﹐畱園待云庵﹐兪曲園聯云「何處白雲歸﹐有鄕裏古招提﹐出西郊不半里而至﹔前生明月在﹐是佛門新公案﹐言東坡爲五老後身。」按﹐相傳蘇爲某寺長老轉世﹐故對幅以爲言。又﹐吳芝瑛自題海上小萬柳堂聯。一﹑西樓云「野老時一望﹔遊子澹忘歸。」二﹑翦淞閣云「無以慰延佇﹔聊可瑩心神。」三﹑夕照亭云「得未曾有﹔從無始來。」又云「得大安穩絕於人境﹔離一切相情均天倫。」《聯選》又云﹕吾鄕趙惠甫歸田後﹐卜居常熟西城﹐購吳氏水吳園以娛老﹐後攺園名曰「水吾」﹐各聯額均趙自署。如天放樓聯云「辟藝苑文林﹐以爲三徑﹔擅春花秋實﹐無忝百城。」又﹐靑林堂聯云「花木土石水泉﹐離世樂道者宜有﹔誦讀論議教誨﹐大雅宏達之所羣。」又聯云「朝受業﹐晝講隸﹐夕習復﹔精五飯﹐慕酒漿﹐縫衣裳。」又﹐入園正門聯云「山隨平野盡﹔村入郭門來。」又﹐茅亭聯云「塵海漚中已無錐立地﹔孤峯頂上有把茅蓋頭。」皆戛戛獨造﹐無一語著邊際。又﹐宗湘文題水吾園聯云「盡樓臺池館﹐只妙手成圖﹐誰辦此五世遺經﹐萬言作賦﹔視將相王侯﹐如飄風過眼﹐才消納四圍煙水﹐一榻雲山。」又﹐某君聯云「萬卷百城﹐安事酒杯澆壘塊﹔淸風明月﹐故應城市有山林。」語絕豪壯。

自予居縣城三十年﹐入民國始自有屋廬﹐近市迫隘﹐無能放手營造﹐乃構樓瀕市﹐顏曰「觀物競」﹐後又連續爲樓於屋之正北。其二曰「二樓」﹐其三曰「第三樓」。第三樓又於東面缺墻一角﹐以納空气﹐利光綫﹐故又名曰「缺廠觀物競樓」﹐自爲嵌字聯云「持觀萬物表﹔用競一樓雄。」二樓亦自爲聯云「二分詩景八分畫﹔樓外江聲天外峯。」不能自置於廣大髙明之域﹐蜷伏方丈室以自雄﹐其坎蛙之境界﹐斯亦陋矣。姑存此以示吾子孫之有志大門閭者。書至此又見他之題園林者﹐不勝起望梅止渴之騃想﹐並錄之。一﹑兪樓曲園自題聯云「合名臣名士爲我築樓﹐不待五百年後﹐斯樓傳矣﹔傍山北山南循地選勝﹐適在六一泉側﹐其勝如何。」按﹐此聯特票姚輪囷。又﹐徐琪聯云「坐曝書亭﹐登小倉山﹐文采風流﹐二百餘年無此盛﹔對退省庵﹐近巢居閣﹐勛名徳業﹐兩三間屋並生春。」按﹐此聯摛藻亦不至浮。二﹑髙氏別業曲園聯云「選勝到裏湖﹐過蘇堤第二橋﹐距花港不數武﹔維舟登小榭﹐有奇峯四五朵﹐又老樹兩三行。」按﹐聯亦可名老樹無枝。三﹑孫蓮叔紅葉讀書樓﹐一名曲尺樓。兪曲園題聯云「仙到應迷﹐有簾幕幾重﹐欄幹幾曲﹔客來不速﹐看落葉滿屋﹐奇書滿牀。」四﹑適園曲園亦題集句聯云「似入萬重山﹐不離三畝地﹔欲窮千里目﹐更上一層樓。」胡君復系云「應敏齋構適園於杭之忠淸裏﹐泉石佳勝﹐與眞山水無異。有三層樓﹐登其上層﹐則襟江帶湖﹐空曠可喜。兪曲園集唐張蠙﹑王之渙句爲聯語﹐頗切合。惟張句上下易置﹐則以對聯體裁須諧平仄耳。」按﹐此吾之一樓﹑二樓﹑三樓𨿽多﹐亦轅下駒之局促於一隅﹐無能窺見世界之大﹐蝸國於角﹐又爽然矣。

興平縣馬嵬驛有楊妃墓﹐墓前有祠﹐許仙屏題聯云「谷鈴如訴舊愁來﹐蜀道秦川﹐過客重談楊李事﹔墓粉還將秋色補﹐雨塵雲夢﹐傷心何似漢唐陵。」語極凝重可誦。又﹐綿州熊文華聯云「龍武軍變起倉皇﹐|畢竟蛾眉能殉國﹔蠶叢道塵飛散漫﹐誰將鴛錦賦招魂。」按﹐此作𨿽不及許之厚﹐然要無俗氛。又﹐陜州城西北隅有羊角山﹐髙五六丈﹐由一綫平脊到城根起爲方形髙埠﹐城卽依此爲堞。山有披云亭﹐題聯甚多﹐擇尢錄於下。一四言云「小山承蓋﹔大河前橫。」胡氏《聯選》云「城臨黃河對岸﹐與山西平陸州治相值。」一九言云「此地當熊嶺嵯峨之北﹔有水自龍門屈曲而來。」按﹐二作各有詣極處。一客座云「襟帶有情﹐繞郭河聲從地出﹔煙雲如畫﹐隔窗山色自天來。」語气偉闊﹐矯矯不羣。又﹐甘肅平涼西門外六盤山﹐卽壠阪也﹐髙處有樓﹐樓有聯云「峯髙華嶽三千丈﹔險據秦關百二重。」大气籠罩﹐目無餘子。又﹐蘭州拂雲樓跨城髙立﹐雉堞下卽黃河﹐左文襄有聯﹐已具前卷。光緒乙已﹐裴伯謙戍西域過此﹐亦題聯云「終南太華鎭東方﹐楊柳金城﹐萬井挹關中紫气﹔蔥嶺昆侖睇西極﹐葡萄玉塞﹐一樽撰天上黃流。」雄整亦不減左作。又﹐蘭州黃河南岸﹐對金城關石金山寺﹐下有樓曰「蕩誼」﹐楊時齋克復西域四城時所建也。薩湘林按察題聯云「外域全歸﹐坐攬關山皆勝地﹔上游得據﹐笑談西北有髙樓。」按﹐對幅倚天拔地﹐睥睨一切矣。

成都名勝如杜公艸堂﹑薛濤井﹑蘇公讀書臺等﹐皆遊人集會之中心。玆錄題聯之傑者。如沈文肅題杜公艸堂云「地有千秋﹐南來尋丞相祠堂﹐一樣大名垂宇宙﹔橋通萬里﹐東去問襄陽耆舊﹐幾人相憶在江樓。」按﹐對幅用萬里橋作楔子﹐可云無中生有。又﹐顧復初云「異代不同時﹐問如此江山﹐龍蜷虎臥幾詩客﹔先生亦流寓﹐有長畱天地﹐月白風淸一艸堂。」又﹐康某題薛濤井云「古井冷斜陽﹐問幾樹枇杷﹐何處是校書門巷﹔長江橫曲檻﹐剩一樓風月﹐要平分工部祠堂。」按﹐井在成都東門外望江樓畔﹐故有對幅。何子貞題蘇公讀書臺云「江上此臺髙﹐問坡潁而還﹐千載讀書人幾个﹔蜀中遊迹徧﹐看嘉峨並秀﹐扁舟載酒我重來。」杜公艸堂又有王湘綺聯云「自許詩成風雨驚﹐爲平生硬語愁吟﹐開得宋賢兩派﹔莫言地僻經過少﹐看今日寒泉配食﹐遠同吳郡三髙。」按﹐此聯特饒斤兩。又﹐象予民聯云「詩史數千言﹐秋天一鵠先生骨﹔艸堂三五里﹐春水羣鷗野老心。」對幅秀宕﹐似非尋常屐齒所能到。又﹐費道純題新都楊升庵桂湖聯﹐挺拔亦不減曾文正作。附錄之﹕「宛在水中央﹐聚千古名士忠臣人兩个﹔生成香世界﹐看滿湖春風秋月花四時。」

王子章有二韓園﹐其名予所命也。以子章文筆及思想﹐與韓非子及昌黎爲近﹐故深期之。今錄其自題園云「要爲天下奇﹐不愛錢﹐不怕死﹔參透个中旨﹐能學佛﹐能學仙。」語气豪雄﹐有一往直前之槪。他日揭一旗以張吾三軍者﹐必此才也。又﹐蕭壽萱爲予述縣人褚小嵐煐題三都金雞甸聯﹐苦不能全舉。一日﹐予以意外過其地﹐舁者憩力。予瞥見寺門堊壁上卽署此﹐爲之狂喜。蓋金雞甸邊桃源極北界﹐其地沓嶂相擠﹐中空如衖﹐水泉壯活﹐激浪時奔﹐人履而分作南北相背流。寺踞一矮丘﹐顏曰「金雞古剎」。聯云「兩山橫界東西﹐是桃源路去來﹐問道向此間指引﹔一水劈開南北﹐到洞庭湖會合﹐溯源在這里分明。」言言理窟﹐字字禪心﹐的是名作。按﹐褚爲邢星槎摯友﹐同居胡文忠幕﹐文忠以星槎故﹐重禮之﹐畀筦糧臺﹐歲終會計不敷至數萬金﹐文忠代爲覆核。邢方痛﹐據鑪火熬粥﹐顧見文忠方按算子躊躇﹐遽以著畫器曰「快攪攪﹐爛了好喫粥。」文忠忽笑推案﹐置冊簿於他一旁﹐鄭重語邢﹕「此數吾代負責﹐褚君必非盜公帑者。」事後推測﹐始知褚主各營餉時﹐往往空給銀而擲還其印領。故當時盛傳以爲談柄﹐然而文忠之用人材而能諒人材﹐其徳量誠不可企及。

《粟香隨筆》者﹐江陰金溎生武祥所撰也。體仿洪容齋﹐亦分五筆﹐中有可作聯話讀者。一﹑重九日﹐偕蒼梧令顏君至冰井寺登髙﹐予題聯云「冰井畱銘﹐且喜詩人足千古﹔雲山如畫﹐恰宜此地作重陽。」嘉興煙雨樓郭意城崑燾題聯云「小別西湖﹐恰來此地看煙雨﹔相逢南浦﹐同上髙樓話水雲。」亦煞有情文。二﹑憩趙惠甫靜圃兩日﹐覺水光山色障翳悉空﹐其亭池特疏爽有致﹐趙自題門聯云「專意縹緗﹐左太衝宜春之裏﹔自栽艸木﹐李義山永樂所居。」亦若舂容大雅。三﹑虎丘一名海湧山﹐在蘇州閶門外﹐下臨山塘﹐羣山環拱﹐獅子峯對峙﹐俗有「獅子回頭望虎丘」之語。丘不甚髙﹐而單椒獨秀﹐上有千人石﹐爲生公說法處。旁有劍池﹐兩崖陡削﹐髙處以橋跨之﹐洵稱奇勝。洪文卿侍郎鈞題聯云「問獅峯底事回頭﹐想頑石能靈﹐不獨甘泉通法力﹔爲虎阜別開生面﹐看遠山如畫﹐翻憑劫火洗塵囂。」蓋虎丘遊者眾﹐廛市攢集﹐有甚囂塵上之嘆。庚申一炬﹐轉覺耳目一淸﹐故末幅重言之。四﹑虎丘眞娘墓舊聯云「香艸美人憐﹐千古艷名齊小小﹔茅亭花影宿﹐一泓淸味問憨憨。」筆特疏秀﹐味之增旨。五﹑廣州粵秀山麓﹐有陳氏挹秀園﹐予題聯二首。一云「地近越王臺﹐入室有秦時明﹔家傳太丘長﹐登堂懷漢代髙風。」一云「繞郭有山﹐白雲髙妙﹔近水得月﹐淸光大來。」六﹑江西滕王閣續修後﹐劉峴莊坤一題聯云「興廢總關情﹐看落霞孤鶩﹐秋水長天﹐幸此地湖山無恙﹔古今才一瞥﹐問江上才人﹐閣中帝子﹐比當年風景何如。」亦正工麗可喜。七﹑秦澗泉大士自題瞻園聯云「辛勤有此廬﹐抽身歸矣﹐喜鳥啼花笑﹐三徑常開﹐好領取竹簟淸風﹐茆檐暖日﹔蕭閒無个事﹐諸戶悠然﹐對茶熟香溫﹐一編獨抱﹐最難忘別來舊雨﹐經過名山。」予壬戌歲至泰州遊氏園﹐見一聯云「十畝地無多﹐只合春酒畱賓﹐秋燈課子﹔半生天已定﹐且向西園學圃﹐東郭催耕。」二聯閒適之趣﹐讀之爲神往。八﹑黃鶴樓重建後﹐張文襄題聯云「江漢美中興﹐願諸君努力匡時﹐莫但賞樓頭風月﹔輶軒訪文獻﹐記早歲放懷遊覽﹐曾飽看春暮煙花。」林遠村布政題聯云「向江漢憑欄﹐作頌願爲尹吉甫﹔讓英豪下筆﹐愛才誰似李靑蓮。」同一運典﹐而用意不同﹐亦所處不同耳。

徐眞園告予﹐安化陶文毅與常徳胡光伯倬皆客澧﹐胡有題明藩果園太子廟聯云「空山過雨聞敲磬﹔佛火分燈照讀書。」陶亦有聯云「座有酒人剛七子﹔院無暑气到三更。」蓋當日遊園者凡七客﹐又皆用避暑來﹐故云。然幽敻極矣﹐幾於不食人間煙火。與陶﹑胡作同工者﹐又有楊息柯翰題一葉庵聯云「一葉不隨流水去﹔片雲常共老僧閒。」語意特蕭寥孤迥。按﹐一葉庵在澧城小西門外﹐一團瓢地耳。髙木數叢﹐麥畦錯帶﹐前瀦死水半畝﹐殊不足言名勝。楊爲分守道時﹐挈幕僚來遊﹐殆亦取其地近而遠人耳。予有聯云「一庵臥日﹐一庵談禪﹐我佛微笑﹔葉落歸根﹐葉落糞本﹐化工無言。」

澧東津市昭武館爲江西賈客公園﹐予題聯已具上錄。玆又錄徐眞園聯云「開門見山﹐遣興無妨撫松竹﹔平地負簣﹐爲髙豈必因丘陵。」淡淡描摹﹐頗饒理想。又﹐題館內朝陽閣聯云「多君從海島歸來﹐看勝境盤桓﹐特地樓臺撐碧落﹔是處去洞庭咫尺﹐任朗吟飛渡﹐一天風雪亙黃山。」按﹐閣祀呂洞賓﹐故有「朗吟飛渡」之句。黃山者﹐安鄕裏山也。又﹐鎭江焦山有所謂四面佛者﹐於髙處鑿山爲四佛絕偉。方地山題聯云「面面相窺﹐佛也須有靠背﹔髙髙在上﹐人到此卽回頭。」亦語帶禪機。又﹐大庸田錫三鑑章言其城內普光寺旁爲學校﹐可以互通出入。羅旭池題聯云「是禪宗覺路﹔非吾道旁門。」十字體極凝重。

武昌黃鶴樓有胡文忠面像﹐某君從左文襄自閩赴陜西徵﹐過樓題聯像旁云「名樓髙處有公存﹐看江水羣飛﹐到此東流齊北折﹔幕府舊人惟我在﹐悵浮雲萬里﹐來從南海又西徵。」情文相生﹐造語亦自雄兀。又﹐記三十年前﹐吳采九起鳳牧澧﹐以被議去官﹐畱聯州署大堂﹐語極牢騷﹐有一肚皮不合時宜之槪。聯云「行使之﹐止或尼之﹐三千里外倦遊人﹐贏得白髮歸來﹐靑山無恙﹔吾老矣﹐逝將去矣﹐六十餘年慚學道﹐孤負渠陽舊治﹐珮浦歌聲。」又﹐記李石貞題澧學正署聯云「範希文是此地秀才﹐誰爲後起﹔胡安定亦方州博士﹐敢薄閒曹。」用筆輕蒨﹐議論在有意無意之間﹐故佳。

江西吳城有望湖亭﹐遠眺匡廬﹐近俯彭蠡﹐夙稱名勝。曾文正曾駐師於此。後題聯云「五夜樓船﹐曾上孤亭聽鼓角﹔一尊濁酒﹐重來此地看湖山。」馮展云督學江西﹐回京亦題聯云「東下壯軍聲﹐橫槊髙歌﹐遙想一時豪傑﹔北歸停使節﹐落帆小泊﹐閒看千里湖山。」上聯卽指文正駐師言之﹐然語殊名雋。望湖亭側有鴻雪軒﹐曲榭回廊﹐兼擅花木﹐軒中題聯﹐上錄略備。玆又錄曹汲珊知府聯云「客已倦遊﹐偶然小住湖山﹐便欲乘風歸去﹔人生如寄﹐畱得當前指爪﹐不妨踏雪尋來。」出幅切人﹐是爲我相﹔對幅切鴻雪﹐是爲人相﹐然而作法之工﹐則不可掩。

左蠡亦作左裏﹐在南康府南三十里﹐有元將軍廟﹐元黿也。蓋鄱湖黿族最多﹐相傳明太祖戰陳友諒時﹐柁折﹐有黿隨舟尾代之﹐故祀焉。梅少巖編修啟熙題祠聯云「淸風徐來﹐水波不興﹐扶持自是神明力﹔行人安穩﹐布帆無恙﹐霄漢常懸捧日心。」通幅集成語﹐不但無斧鑿痕﹐且說出題之中邊﹐具體瑩潔﹐故爲合作。又﹐劉師勇祠惲次遠侍郎題聯云「石難塡海﹐同志三忠﹐溯義師曾駐吾鄕﹐白首能談靑史事﹔戟己沈沙﹐獨畱孤冢﹐知毅魄樂棲玆土﹐丹心長照赤城霞。」按﹐祠在赤溪銅鼓山﹐宋和州防禦使﹐其官也。

淸同治間﹐招商局承辦海運﹐有福星輪船運糧﹐自滬赴天津﹐遇霧撞裂。押運委員均歿於海﹐詔建湣忠祠祀之。杜文溥題聯云「沿於海以達河﹐嘆頻年轉漕重洋﹐共歷艱難非一日﹔勤其官而死水﹐看身後褒忠巨典﹐常膺俎豆到千秋。」特嗚咽堂皇。又﹐潮州韓山書院以昌黎得名﹐院有聯云「奉以爲師﹐學有經術﹐通知時事﹔號稱易治﹐篤於文行﹐延及齊民。」按﹐出幅末二句﹐可云示人以塗轍﹐必通經術﹐方足以言學﹔必通知時事﹐方不墮爲煙霧之儒﹐而獲從容行其所學也。聯語可謂能立言。

彭羨門﹑何廉昉均有湖口縣詩﹐予謂可借作聯語讀﹐蓋以其能肖像也。彭云「湖光盡日依樓堞﹔山色終朝滿縣城。」何云「罄室不楹三百戶﹔鐘山卻占一千盤。」又﹐潮州金山在城東北隅﹐雉堞跨之﹐韓江環其下﹐恍如桂林之疊彩山。上有戴日堂﹐堂宇宏敞﹐翼以亭榭﹐隔江巖岫﹐如環如屏﹐張丹叔題聯云「明月共天涯﹐看云影波光﹐恍疑身在江南﹐訪當年佛祖談禪﹐詩仙畱帶﹔春風移嶺表﹐趁蕉陰椰葉﹐偶爾步來城北﹐問何處韓公遺碣﹐常相殘碑。」又﹐東莞北郭有瓣香精舍﹐所以奉鄕先哲者﹐有題聯云「俎豆奠維桑﹐本此地更同吟社﹔祠堂傍修竹﹐補先生未到行窩。」語亦工妙。又﹐九江煙水亭二聯﹐一云「恰好亭臺駐煙月﹔可無觴詠對湖山。」一云「疏煙流水自千古﹔山色湖光共一樓。」亦恰稱甘棠湖之風景。又﹐張丹守題惠州西湖水亭聯云「放眼古今﹐倘容判事於斯﹐吾願學東坡先生﹐畱一段冷泉佳話﹔寄懷山水﹐偶爾披襟到此﹐可權借西湖名勝﹐作片時風月淸談。」懷古蒼茫﹐語亦超雋。

澧縣屢丰亭在城西北隅三鳳山﹐系前明華藩王府花園假山﹐今爲農事試驗場﹐藩邸遺迹﹐僅存數石牌坊﹐嵯峨云表﹐工作絕偉﹐可想見當年帝王之雄風。亭與石坊對峙﹐中題聯之佳者﹐惟田東溪及劉某二聯爲最。田聯云「讀歐公丰樂雄文﹐流風未沫﹔弔帝子藩封遺址﹐落日無言。」按﹐出幅輕輕映帶﹐不著痕迹﹔對幅用弔古作結﹐感想獨深。劉聯云「把酒話桑麻﹐占雨課晴﹐此間自有田家樂﹔刪詩慨禾黍﹐傷今弔古﹐吾輩當先天下憂。」亦頗稱題。予亦有題聯云「屢來送落日﹔丰獲慰勞農。」亦似能以少許勝。又﹐東溪有題漁浦義祠聯云「在萬山中突見此奇﹐莫笑廣廈庇材﹐願奢杜老﹔惟諸君子不私所有﹐臺將瓣香祭社﹐義附文翁。」按﹐漁浦義祠者﹐祭捨資助興學校諸父老也。「不私所有」句﹐是爲實錄。又﹐題朱半巖際敩墓石云「作宦畱鄂渚口碑﹐此石不朽﹔銘幽有中郎手筆﹐其言無慚。」按﹐朱墓志系出予手﹐聯蓋兩諛之也。又﹐題應鳳庵客座云「今不異古﹐古不異今﹐天下同歸﹐何思何慮﹔佛卽是心﹐心卽是佛﹐空山無侶﹐獨往獨來。」亦能不作淺語。

湖北總督署對聯﹐已分系上卷。玆又錄一聯云「千里舳艫聯﹐農隙歲修江夏獵﹔三軍裘帶蒞﹐府僚近接峴山遊。」似爲治水軍立論﹐語特健兀。又﹐周彥升題武昌同知署聯云「使處治中別駕之任﹔書以河渠水利名篇。」蓋是職兼司水利也。又聯云「山色連城﹐定有詩人回杖履﹔江聲滿耳﹐坐看小吏捲文書。」又聯云「方城爲城﹐漢水爲池﹐大好江山資坐嘯﹔東望武昌﹐西望夏口﹐平分風月付閒曹。」均超邁不羣﹐掃盡浮翳。又﹐故淸時試士院往往有題聯﹐玆錄數作﹐以代古物之保存。婺源試院﹐齊梅麓聯云「漬積必苗﹐藝蘭必香﹐千家茅屋書聲﹐定有幾枝大手筆﹔登髙自下﹐陟遐自邇﹐萬里蓬山雲路﹐先從一邑小文場。」江陰節暑長樂林天齡提學題聯云「文章有神﹐浩气接大江南北﹔風雨不動﹐歡顏開廣廈萬千。」二作語有注射﹐初非細響。又﹐徐州兵備道兼掌河道署有張鼎題聯云「地居黃運中﹐水欲治﹐漕欲通﹐千里河流﹐涓滴皆從心上過﹔官作軍民主﹐寬以恩﹐嚴以法﹐一邑眾庶﹐笑啼都到眼前來。」詁題細致﹐不苟下筆。又﹐福建延平府署廳事江西鄒均宇題聯云「丰城劍到此化龍﹐故土多情﹐笑認鄕親心共慰﹔水部郎易而司馬﹐冷官無事﹐權膺郡守政仍閒。」

題署一類﹐胡氏《聯選》析子目爲十數。蓋仿西人纂著﹐分目愈多﹐體裁愈晰﹐亦著作家必爭之點。予聯話頗愧屈之﹐但話體卻不能一一分肌劈理。《史記》合傳體實已爲之先河﹐無能巧遁也。玆又從胡編祠廟條下錄數作。一﹑永嘉縣節孝祠﹐朱滄湄聯云「兒女盡能之﹐一點熱腸﹐三分血性﹔家庭常事耳﹐察乎天地﹐通乎神明。」落落二十六宇﹐掃盡一切名教門面語﹐故自可貴。二﹑宜興周小棠女弟家駿爲賊所掠﹐不屈自殺﹐得祀節孝祠。小棠題聯云「孝貞節烈﹐共荷綱常﹐徧嘗塵世艱辛﹐到此馨香同結局﹔今昔存亡﹐共安堂室﹐中有吾家骨肉﹐每當瞻拜倍傷神。」按﹐文中有我﹐故其昧較親切。三﹑湖口水師昭忠祠內船廳聯云「拍岸湧驚濤﹐遼海月明聞鶴語﹔回瀾憑砥柱﹐滄江云臥有龍吟。」四﹑開封二曾祠內附祀北宋名臣兀魯特﹐桂霖聯云「祀宋賢良﹐次第謹依言行錄﹔與人家國﹐凋疏無若靖康年。」五﹑杭州於忠肅祠舊聯云「宋室無謀﹐歲輸鹵數萬幣﹐和議旣成﹐仍是兩宮困沙漠﹔漢家鬥智﹐幸分我一杯羹﹐挾求非計﹐不勞三寸返新丰。」又﹐楊鶴於聯云「千古痛錢塘﹐並楚國孤臣﹐白馬江邊﹐怒卷千堆雪浪﹔兩朝冤少保﹐同嶽家父子﹐夕陽亭裏﹐心傷兩地風波。」按﹐二聯一以議論勝﹐一以詞藻勝﹐可稱戛戛獨造。六﹑虎丘白公祠﹐賀耦耕長齡聯云「唐代論詩人﹐李杜以還﹐惟有幾篇新樂府﹔蘇州懷刺史﹐湖山之曲﹐尙畱三畝舊祠堂。」七﹑桃花夫人祠﹐江湘嵐聯云「是天臺古洞煙霞﹐眷念舊遊﹐蓬山此去無多路﹔問當日楚宮心事﹐淒涼故國﹐鸚鵡前頭不敢言。」按﹐末二句引成語﹐神妙欲到秋毫顚矣。八﹑上虞曹娥廟﹐吳興夏煜聯云「孝女名江﹐看汐往潮來百十里﹐疊浪層波﹐是哭父千行血淚﹔逸才題贊﹐想外孫幼婦八个字﹐虫侵蠹嚙﹐爲誄娥萬古丰碑。」

胡氏《聯選》云﹕蘭州城北有鎭遠浮橋﹐洪武時建以濟師﹐聯巨舟二十四﹐橫亙黃河上﹐架以木梁﹐南北岸爲鐵柱四﹐長二丈﹐維鐵纜二﹐各長一百二十丈﹐以通河西甘肅等路﹐爲往來要津。梁茝鄰有聯云「天險化康衢﹐直如海市樓中﹐現不住法﹔河壖開畫本﹐安得云梯關外﹐作如是觀。」下語雄峻鎭紙。又﹐揚州平山堂﹐伊墨卿題聯﹐久膾炙人口。近方子箴有聯云「六一淸風﹐更有何人繼髙躅﹔二分明月﹐恰於此處照當頭﹐」對幅語言妙天下。附錄伊聯﹕「隔江諸山﹐到此堂下﹔太守之宴﹐與眾賓歡。」又﹐小金山聯云「洞庭山色﹐揚子江聲﹐一樣石盤陀﹐金粟前身香案吏﹔陽羨春茶﹐蘭陵美酒﹐四圍花世界﹐芙蓉舊社水仙王。」句特富麗可誦。又﹐黃埠墩水月庵聯云「如臨揚子大江﹐聽塔上金鈴自語﹔定有蘇公髙致﹐爲山門玉帶重畱。」出幅語健而筆亦跳脫﹐是爲名作。又墩之建築﹐咸豐庚申毀於兵﹐旋修復如舊。有題聯云「九龍繞郭而來﹐一顆明珠﹐宛在芙蓉煙雨﹔萬馬窺江已去﹐半規浮玉﹐依然楊柳樓臺。」對幅尢雄兀驚人。又﹐嘉興木覺寺中有空翠亭﹐乃唐僧初夢建寺時故迹。又有三過堂﹐嵌坡公三詩石刻於柱﹐聯云「惟唐代二幢﹐是峨眉山人未過前屋﹔此壁上三律﹐乃空翠亭僧初夢時詩。」句特質特勁。又﹐煙霞洞外蘇龕﹐舊刻財神像﹐光緒末攺祀東坡﹐儀徵時蓬仙題聯云「錢如眞可通神﹐此座巍然﹐何不與煙霞終古﹔石也有時變相﹐長公仙矣﹐莫非是香火因緣。」夾議夾論﹐奕奕如生。安慶大觀亭聯﹐已具上錄﹐玆又得合肥周行原聯云「城郭如故人民非﹐曾否鶴歸華表﹔風景不殊山河異﹐繄誰淚灑新亭。」俯仰無端﹐別有懷抱矣。又﹐阮仲明聯云「大江東去﹐看駭浪驚濤﹐千古英雄淘不盡﹔匹馬南來﹐問豪情壯志﹐一樓風月拓奇觀。」又﹐滕王閣裘可亭恕題聯云「隔岸眺仙蹤﹐問樓頭黃鶴﹐天際白雲﹐可被大江畱住﹔繞欄尋勝迹﹐看樹外煙波﹐洲邊芳艸﹐都憑桀閣收來。」又﹐粵東鎭海樓在粵秀山之左﹐明永嘉侯朱亮祖始建﹐樓五層﹐髙八丈許﹐上矗云漢﹐淸康熙時重建﹐有聯云「百千劫危樓尙存﹐問誰摘斗摩霄﹐目空今古﹔五百年故侯安在﹐只我倚欄看劍﹐淚灑英雄。」又﹐珠江之側有亭﹐爲宴賞之地﹐聯云「羣賢畢至﹐少長咸集﹔淸風徐來﹐水波不興。」集句亦宛肖。

上海徐園有題聯云「無事棋酒著酌﹔有時琴詩彈談。」造句極工妙不凡。又﹐愚園花神閣﹐劉葆良題聯云「花花葉葉﹐翠翠紅紅﹐惟爾神著意扶持﹐不教雨雨風風﹐淸淸冷冷﹔鰈鰈鶼鶼﹐生生世世﹐願有情都成眷屬﹐長此朝朝暮暮﹐喜喜歡歡。」連用十六疊字﹐亦一奇格。又﹐集騷聯云「蕙帶荷衣﹐偃蹇姣服﹔蘭橑桂棟﹐芳菲滿堂。」亦工整。又﹐題某樓聯云「新居拓靜安寺之旁﹐頻年藝竹栽花﹐敢上規開府梨桃﹐徵君松竹﹔空气自太平洋而至﹐幾輩憑欄把酒﹐盡消受管弦夜月﹐紈綺淸風。」又有欲攺愚園爲愉園或娛園者﹐葆良又題聯云「柳州媚古沿愚谷﹔庾信投閒賦小園。」胸次超邁﹐旨近而味遠。

吾國名嶽﹐舊有題聯均老重稱題﹐玆錄二作。一﹑繆昌期題泰山嶽廟聯云「雲行雨施﹐不崇朝而徧天下﹔地大物博﹐祖陽气之發東方。」按﹐使筆如鑄﹐可云包掃一切。二﹑吳巢松慈鶴題嵩山聯云「近四旁惟中央﹐統泰華恆衡﹐四塞關河拱神嶽﹔歷九朝爲都會﹐包伊洛瀍澗﹐三臺風雨作髙山。」亦饒气象萬千之槪。又﹐明楊升庵題雲南省城華亭寺聯云「一水抱城西﹐煙靄有無﹐拄杖僧歸蒼莽外﹔羣峯朝閣下﹐雨晴濃淡﹐倚欄人在畫圖中。」𨿽不及上二作之雄大﹐而寫景亦栩栩欲活。與同工者有焦山自然庵二短聯。一云「此地從來有修竹﹔如師眞可主梅花。」一云「萍自在因根解脫﹔蓮淸淨爲藕空虛。」按﹐後作深有佛理。又﹐鄭板橋聯云「山光撲面經新雨﹔江水回頭爲晚潮。」末七字只絕千古。

《粟香四筆》云﹕廨宇楹聯﹐類多陳俗﹐惟兩廣督署近新聯尙多雅切﹐今節數作。一﹑大門云「自西自東﹐萬流仰鏡﹔允文允武﹐八柱承天。」二﹑大堂云「銅鑄交州﹐長勵邊臣橫海气﹔珠還合浦﹐願銘廉吏飲冰心。」三﹑州縣官廳云「尺地借何難﹐願慕愛人學道﹔分陰宜共惜﹐莫誇坐嘯淸淡。」四﹑首領佐雜官廳云「三語豈稱工﹐莫但樓臺誇得月﹔六箴應共勉﹐好商簿領助移風。」五﹑各鎭官廳云「銅柱珠崖﹐大將旗鼓﹔牙麾玉帳﹐公侯幹城。」六﹑侯補提鎭官廳云「國士合登壇﹐猶憶平生經百戰﹔君恩許專閫﹐待看號令肅三軍。」七﹑世職官廳云「礪山帶河﹐與世無極﹔國恩先烈﹐終身不忘。」按﹐各作亦能求綰合﹐惟雄桀渾成﹐視前卷所錄湖北總督署各聯﹐則又瞠乎後矣。又﹐李仲禹題書室聯云「三尺劍﹐七尺軀﹐大丈夫惟此區區酬知己﹔一庭花﹐半庭月﹐好境界要當細細讀吾書。」語气豪爽﹐睥睨凡近。又﹐有題澧縣屢丰亭聯云「禾黍髙低﹐回首可憐歌舞地﹔亭臺突兀﹐髙懷寄興往來人。」傷今弔古﹐不禁感慨系之矣。

謝春軒《養生齋墨剩錄》有桃花源對聯﹐多爲予前此所未見者﹐玆分錄之。一﹑失名云「別有天地﹔不知歲時。」一云「秦時明月﹔洞口桃花。」二﹑桃源縣知事楊瑞鱣云「境辟太元中﹐看流水桃花﹐洞口不生寄奴艸﹔地猶武陵郡﹐喜垂髫黃髮﹐村中時見避秦人。」按﹐用寄奴艸綰合淵明志事﹐恰肖。三﹑益陽夏受祺云「卻怪武陵漁﹐自洞口歸來﹐把今古遊人忙煞﹔欲尋彭澤宰﹐問田園安在﹐惟桃花流水依然。」四﹑桃源羅潤璋云「卅六洞別有一天﹐淵明記﹐輞川行﹐太白序﹐昌黎歌﹐漁邪﹖樵邪﹖隱耶﹖仙邪﹖都是名山知己﹔五百年問今何世﹐鹿亡秦﹐蛇興漢﹐鼎爭魏﹐瓜分晉﹐頌者﹐謳者﹐悲者﹐泣者﹐未免桃花笑人。」按﹐諸作均簇簇生新﹐不致來佛頭著糞之誚。《墨剩》又錄朱貞白題徳山寺聯﹐亦工整﹐稱其山川。聯云「何須說黃鶴嶽陽﹐且憑枉渚孤峯﹐合管領沅水淸風﹐洞庭皓月﹔於此參天龍白版﹐兼訪古壇善捲﹐也學他坡仙載酒﹐島佛吟詩。」

寧鄕廖蓀畡樹蘅爲湖南治礦先河﹐與王湘綺爲石交﹐予聞名甚宿﹐今已逾八十。昨由李石冰交到其《聯語摭余》一卷﹐特多石破天驚之作。玆錄其監常寧水口山銀場聯云「惟精誠所感﹐能開金石﹔興山澤之利﹐以致富彊。」九言作一句﹐堅剛無倫。又﹐集東坡句爲聯云「且憑造物開山骨﹔欲助君王鑄褭蹄。」亦雅切。自言居場先後十六載﹐場故在松柏市。王湘綺記文稱﹐由市至豹子嶺八里﹐上爲水口山﹐今銀場名天下者也。始至有夢兆其館地﹐卽寇平仲舊館。寥於是卽臨湘一面建樓﹐並題聯云「十里接銀場﹐前代茭源曾置監﹔層樓壓湘水﹐過江山色入憑欄。」語亦秀發。又﹐湘綺聯云「松柏歲寒心﹐平仲昔來曾築室﹔瀟湘水雲色﹐元暉吟望試登樓。」廖自記言﹕湘綺定爲萊公過化地﹐遂爲此邦添一故實﹐後之志地者﹐其有取焉。蓀畡壯年嘗從軍甘涼﹐爲提督周達武入幕之賓。軍府建牙張掖﹐漢河西四郡之一﹐古之居延塞也。提署有曰一園者﹐楊果勇昔所命名﹐內有肖虹亭﹐蓀畡撰聯云「胭脂在北﹐祁連在南﹐四郡襟喉歸攬結﹔旅宿非舟﹐陸居非屋﹐三山樓閣浸虛無。」又聯云「樹搖蒼空﹐雲气暗遮樓閣﹔園據綠水﹐月明如坐瀟湘。」又﹐箭道左毅武營營門聯云「雄劍倚層雲﹐貔貅夜肅天山月﹔大旗招落日﹐鼓角霜嚴敕勒秋。」按﹐各作均帶邊塞商音。予記康南海鎭江多景樓聯﹐亦與同雄兀。聯云「江淘日夜東流水﹔地聳英雄北固樓。」又﹐吳江龐山快風閣張琮聯云「快哉風與庶民共﹔今夫山一拳石多。」亦超拔飛動。又﹐髙忠憲水居遺址聯云「先生乃與水終始﹔玆樓獨峙天東南。」與上二作可謂同工。又﹐新會李淡愚冷泉亭聯云「未出山時﹐一寒至此﹔飛來峯下﹐有亭翼然。」思想詞條﹐均若獨別。又﹐永嘉郭外峯徐愼行聯云「人生能著幾兩屐﹔桃花一放三千年。」又﹐甌江孤嶼中浩然樓楊子萱聯云「今之畫圖毋乃是﹔近來詩客似君稀。」又﹐張祖翼金陵冶山下竹居讀書處聯云「立石自成小五嶽﹔披圖而觀大九州。」語與意似都未經人道。

黃鶴樓聯分見各卷﹐似已無美不具。玆見臨湘吳風蓀獬一聯﹐又若別有思想﹐所謂文翻空而易奇也。亟錄之﹕「有所愁便寫﹐無可道便罷休﹐君若問神仙﹐試想想崔李本事﹔一自下故深﹐百能容故博大﹐我來望江漢﹐長殷殷官胡替人。」按﹐必作此奇辟語﹐方可免千首雷同之誚。吳爲人質朴﹐似山谷之臒﹐庚子予在長沙候審所﹐曾一見之﹐貌殊不逮其文筆之華美。記吳光緒丙子科鄕試中式「五畝之宅樹墻下以桑」一節題四書文﹐有「首蠶事者﹐西陵妙手靈心﹐遂以作後世文章之祖﹔溥蠶功者﹐南國蒼顏白髮﹐何妨爲徧身羅綺之人」等句﹐此可以槪其詞令矣。吳又有嶽陽樓聯﹐亦能走窄路打翻案。聯云「樓臺莫便登﹐先看文正記中﹐某條似我﹔江山只如故﹐試數燕公去後﹐得助何人。」記徐執瑑莫愁湖聯﹐亦能作翻空語。聯云「說甚麼英雄﹐自古迄今﹐這一个湖名﹐偏屬兒女﹔幸畱得我輩﹐探幽選勝﹐看六朝山色﹐來上樓臺。」又﹐胡君復寄題梅園聯云「昔我來時花未開﹐今日花時我未來﹐也算神交﹐難道是前身緣法﹔搔首問天天不語﹐低頭問花花笑汝﹐別無好句﹐那許做大地閒人。」羌無故實﹐別一機杼﹐似不劣於上二作﹐尢奇者﹐上下聯首二句皆用韻。又﹐重慶城門上臨江樓聯云「好容易搜出詩來﹐寫點江山景物﹔不得已推將天去﹐讓他樓閣崢嶸。」按﹐對幅特奇竦。又﹐嚴禹農九天閣聯云「問一時猛士文人﹐誰向中流牢立腳﹔聚百里殘山剩水﹐我來絕頂更昂頭。」亦自琤琤能作豪語。又﹐呂祖閣聯云「富貴𨿽屬虛名﹐沒慧根人﹐並不許他做夢﹔神仙亦須實學﹐登斯樓者﹐何妨對我吟詩。」

「雲門寺裏﹐無剩言幾个僧﹔石帆峯前﹐好風景一溪水。」此散木老人題顯聖寺語也。不使一典﹐語直瓢飄欲仙。又﹐王湘綺西禪寺聯云「彈指見華嚴﹐看天馬雲開﹐一角小山藏世界﹔觀心禮尊宿﹐昕木魚晨叩﹐十方古徳應齋期。」又﹐陶濬宣柯巖聯云「是色是空﹐於一毫端見寶王剎﹔無臺無榭﹐坐微塵裏轉大法輪。」則又莊嚴能使典矣。又﹐紹興駐蹕嶺茶亭聯云「一掬甘泉﹐好把淸涼澆熱客﹔兩頭嶺路﹐須將危險告行人。」著語能警覺人﹐旨特近佛。又﹐白門東花園斗室一聯云「無工夫爲人拭鼻涕﹔莫斷送去我老頭皮。」亦工穎。又﹐東臺戈銘獻題掃葉樓聯﹐亦能包孕禪機。按﹐《聯選》注云﹕金陵淸涼山掃葉樓﹐爲淸初托迹僧龔半山舊居。龔﹐上元人﹐字半千﹐自繪像如僧狀﹐庋樓中名曰「掃葉」。聯云「作葉與葉想﹐作非葉想﹐作非葉卽葉想﹐庶幾乎掃葉﹔有涼之涼時﹐有不涼時﹐有不涼之涼時﹐是故曰淸涼。」又﹐陶端齋題聯云「不殊風景猶如昨﹔獨立蒼茫自詠詩。」亦佳。其寄托獨別者﹐有南京周處臺聯云「大屋不畫龍蛇﹐待名士來題詠者﹔今世復多蛟虎﹐願將軍出斬除之。」

王湘綺題南昌湖南會館聯云「宅枕龍沙﹐看表裏山川﹐曾是湘人辛苦地﹔門盈駟馬﹐喜從容尊酒﹐幸逢江介晏安時。」不作劍拔弩張﹐自然安雅﹐此關學養矣。又﹐某君武昌湖南會館聯云「大江東去﹔吾道南來。」亦不腐弱。又﹐李篁仙山西湖南會館聯云「霜威出塞﹐云色渡河﹐李太白詠三晉遺風﹐今日猶如昔日否﹔漢口夕陽﹐洞庭秋水﹐劉長卿寫兩湖好句﹐此鄕得似故鄕無。」情文亦自茂美。又﹐周沐潤常熟縣署聯云「五日風﹐十日雨﹐歲乃常熟﹔九年耕﹐三年食﹐民其姑蘇。」分嵌省縣名亦雅合。《聯選》三集稱﹐陜垣四關並設釐稅局﹐南關尢衝劇。光緒中﹐顧晴谷曾烜綰此差時駐聯云「右界褒隴﹐左據函秦﹐表山帶川﹐橫被六合﹔東市齊魯﹐南賈荊楚﹐闐城溢郭﹐旁流百廛。」極舂容大雅之觀。又﹐客座聯云「臣門如市﹐臣心如水﹔今人與居﹐古人與稽。」亦似若活潑潑地。又﹐紐傳善題徳陽警察署聯云「警爾頑民﹐有恥且格﹔察於上下﹐防患未然。」按﹐聯能肖警察身分﹐不獨以嵌字爲工。胡文忠淸末治鄂﹐當四戰破碎之區﹐而養兵習戰﹐千里晏然﹐又能以餘力援鄰﹐蓋理財之求得也。嘗有題釐金局聯云「天子何忍傷民財﹐因小醜猖狂﹐擾玆守土﹔地丁不足濟軍餉﹐願大家慷慨﹐輸此釐金。」按﹐釐金者﹐貨值一金者稅一釐﹐蓋沿漢法。雷以諴始行之於揚州﹐後東南各省踵而推行﹐至今莫能革。蓋叢垢納污﹐一切非其舊矣。與文忠作同一仁心義問者﹐有李直齋寅淸題江西某縣大堂聯云「管百姓須愛百姓﹔要一錢不值一錢。」此又可作一則箴銘讀焉。又﹐李階孫會稽縣署題聯云「傳捨官衙﹐敢謂我五日京兆﹔小橋流水﹐畱此中一片生機。」亦自不蹈襲故常。《聯選》三集﹕永嘉華蓋山下有東甌王廟﹐祀漢東海王騶搖。王爲勾踐七世孫﹐爲秦所滅﹐故從諸侯滅秦﹐又從漢滅項籍。廟有聯云「王者不並生﹐田島無靈﹐五百頭顱浮海去﹔霸才誰繼起﹐錢塘在望﹐三千鐵弩撼潮來。」《漢書》田橫亦爲東海王﹐聯引作陪﹐故若雄桀無對。又﹐漢九江王英布墓﹐在六安城內﹐李醉仙聯云「刑而後王﹐當大地紛爭﹐豪傑屈身聊建業﹔反原宜死﹐柰功臣盡戮﹐英雄走險冀偸生。」與同工者﹐又有二聯﹐一﹑富春嚴子陵祠云「釣者不在魚也﹔先生其猶龍乎。」二﹑趙子龍墓聯云「以此橫身膽﹐曾當百萬兵﹐千秋艸木餘生气﹔奠公一杯酒﹐試問三分國﹐幾个英雄得壽終。」又﹐沈竹安題如臯華陀像聯云「橐鑰無傳﹐一卷傷心獄吏火﹔戶樞不蠹﹐片言終古活人方。」按﹐各作隸事均遒勁﹐筆力萬鈞。

卷四題署四

石門袁少枚尙寅﹐爲閻季蓉髙第弟子﹐精醫﹐善書法﹐亦喜言對聯學。頃予寓澧﹐袁忽來訪﹐自言私淑近四十年﹐並出聯語一冊求勘。袁齒近七十﹐猶斤斤相問求益﹐求之今日後生中﹐恐無此虛受之器。玆錄一二用實聯話﹐以爲何地無才之證明。如題伯牙臺云「遺迹此臺﹐想當年掩抑七弦﹐定彈个吾道南來﹐大江東去﹔知音何處﹐到今日蒼茫四顧﹐只剩得漢陽流水﹐黃鵠髙山。」按﹐如此用髙山流水故事﹐味正如水中著鹽。題黃鶴樓睡仙亭云「黃鶴從何處歸來﹐江漢雙流﹐玉笛梅花吹不落﹔仙人是那年睡起﹐春婆一夢﹐晨鐘暮鼓喚難醒。」對幅語饒指點﹐故佳。題禰衡墓云「鸚鵡無言﹐看艸色萋萋﹐遺冢尙傳謫仙句﹔江流不斷﹐聽水聲洶洶﹐怒濤似訴老瞞姦。」題南京禹王宮客座云「君山茶﹐澧浦蘭﹐武陵桃花﹐土物似言故鄕好﹔孝陵樹﹐秦淮月﹐莫愁煙雨﹐風雲常覺此城雄。」賓主分明﹐體亦遒上﹐合作也。

袁又有小喬墓聯﹐上用魯肅反襯﹐下用桃花夫人翻襯﹐似有思想。惟詞采近似堆垛﹐予潤色十三四﹐居然可誦。聯云「問薄遊嶽陽﹐彼魯肅墓巍巍在旁﹐胡不聞諸君馨香俎豆﹔使竟鎖銅雀﹐同息夫人脈脈飲恨﹐奚足令過者憑弔咨嗟。」予亦有澧縣澧浦樓聯云「九澧此樓﹐點綴以洗墨池﹐囊螢臺﹐更一部弦誦聲﹐大庇有萬千間廣廈﹔四郊多壘﹐經過了龍蛇戰﹐虫沙劫﹐剩再來笠屐影﹐快登看八百里洞庭。」案﹐樓近圈入女子學校﹐洗墨池﹑囊螢臺均樓東西名勝。四郊多壘者﹐予題此聯時﹐距南北軍激戰城外初未及期云。與予作同一感時者﹐則有安徽大觀亭望華樓各作﹐均若慷慨激昂﹐字字中聲。分錄如下﹕一﹑望江徐旭題聯云「兩皖生才﹐臺閣猶含雄傑气﹔四郊多壘﹐江山莫作等閒看。」蓋作於贛寧用兵之明年﹐故有對幅。二﹑婺源江湘嵐峯靑聯云「金湯依舊扼荊陽﹐風起雲飛﹐不盡悲歌懷猛士﹔銀漢何時洗兵甲﹐內憂外患﹐似畱艱巨待英才。」三﹑丹徒李丙榮聯云「傑構四窗開﹐地扼中原控吳楚﹔忠魂一抔在﹐天畱正气壯山河。」一抔者﹐指亭下余忠宣墓所也。

袁少枚有題花藪坪勝海寺附設學校聯云「勝負論棋﹐切莫誤拋一子﹔海江比學﹐須知能納萬流。」嵌字工穩﹐對幅尢爲能言其大。《聯選》二集有查某題桂林書院內經訓堂聯云「學者當以天下國家爲己任﹔我能拔爾抑塞磊落之奇才。」堅卓似在袁作之上。又﹐奉新姚鴻允題進化學校嵌字聯云「進徳修業﹐欲及時也﹔化民成俗﹐必由學乎。」可謂髙挹羣言。又﹐舊善化縣教諭署聯嵌字云「春風善也﹔時雨化之。」亦工秀獨出。又﹐端陶齋題浙江除籍墮民育徳學堂聯云「羣族競爭﹐觀以佛家平等法﹔十年教訓﹐養成君子六千人。」出幅綰合墮民﹐對幅綰合浙江﹐其聲大而遠。

凡祠廟題署﹐貴有詞采﹐尢貴有思想。《聯選》二集錄紫柏山畱侯廟聯﹐足以當思想家而無愧。聯云「喫飯最難﹐如公世上無須谷﹔棄官宜早﹐爲我山頭多種松。」用本傳辟穀及從赤松子遊二義發生﹐字字飛鳴﹐尢字字翔實。又﹐侯官吳仲禮渠鎭關帝廟聯云「灞橋自古有行人﹐問誰策馬而馳﹐大名不朽﹔曹魏於今無故物﹐賴此綈袍之贈﹐遺像猶存。」按﹐此不但爲思想家﹐尢擅辯家之長矣。又﹐金安淸題蘇文忠祠聯云「一生與宰相無緣﹐始進時魏公誤抑之﹐中歲時荊公力扼之﹐卽論免役溫公﹐亦深厭其言﹐賢姦𨿽殊﹐同悵君門違萬里﹔到處有西湖作伴﹐通判日杭州得詩名﹐出守日潁州以政名﹐垂老投荒惠州﹐更寄情於佛﹐江山何幸﹐但經宦轍便千秋。」案﹐此特宰相西湖二个柱義綰合東坡﹐乃如許簇簇生新﹐豈非思想之效力耶﹖又﹐武昌精忠廟席書臣題聯云「入其國不非大夫﹐若宋髙宗且勿論﹔古之人責備賢者﹐於張魏公又何誅。」工於翻新﹐力辟庸熟﹐必如此方當一「作」字。又﹐仁和徐花農琪陽山縣昌黎釣臺聯云「三度入嶺南﹐幼過始興﹐晚出藍關﹐此行當中歲之交﹐驅鱷文章猶在後﹔數峯對江上﹐訪賢令山﹐登同冠峽﹐我欲起功曹而問﹐叉魚詩句殆其時。」案﹐此又以思想家兼考據家矣。《聯選》錄原注云「昌黎作令陽山﹐有釣磯在江邊﹐宋人題刻於上。」按﹐公作《始興江上》詩﹐「昨憶兒童隨伯父」﹐則幼年早已入粵﹐陽山乃二至﹐驅鱷則三至矣。又﹐八月十五夜有叉魚贈張功曹詩﹐豈卽此詩耶﹖

諸曁縣爲西子產地﹐城外三里有薴蘿村﹐村有西子廟﹐頹敗不可入目。友人陶在東鏞爲其縣知事﹐集貲攺築之﹐並廣廟基以爲公園。撰廟聯云「浣紗石已無存﹐入此廟爲想花艸吳宮﹐鷓鴣越殿﹔泛舸人歸何處﹐廣其基也名岐周私囿﹐歐美公園。」𨿽尙詞采﹐而卻有勁气馭之﹐故若可誦。予亦擬作一聯云「麋鹿竟遊姑蘇﹐傾國傾城﹐隱然作臥薪嘗膽奧援﹐咄咄吳其爲沼﹔湖船晚逐範蠡﹐功人功狗﹐空付與盲女村翁亂說﹐嗟嗟漢實寡恩。」在東言西子不愧愛國女子﹐能犧牲个體以拯越之危亡﹐歐之羅蘭夫人殆不足方比。吾聯「薪膽奧援」句﹐蓋似能道著。又﹐田錫三禰衡墓聯云「郁滿腔壯采奇情﹐撾鼓裸衣﹐早目空老姦曹瞞﹐俗物黃祖﹔剩幾輩詞人墨客﹐訪碑謁墓﹐猶指點洲前芳艸﹐江上斜陽。」亦可謂奇情壯采﹐字字堅挺矣。予亦題墓聯云「岷江駭浪雷鳴﹐猶想象三撾怒罵﹔漢口夕陽鳥度﹐竊欷歔一鶚薦章。」切實發揮﹐似尙無浮光掠影之談。又﹐陳桐階聯云「撾鼓想豪雄﹐問他展墓何人﹐都知小兒是楊﹐大兒是孔﹔賦鸚驚手筆﹐閱盡成名豎子﹐怕說坐者爲冢﹐臥者爲屍。」案﹐使筆亦若奇橫。

臨澧縣北富民於氏﹐居擅園館池亭之勝﹐內有楊息柯手書詩境亭木刻匾﹐蓋攺革後﹐匾自嶽常澧道署流落﹐最後爲於氏所有者也。予至其園見之﹐始名園曰「詩境園」﹐亭曰「詩境亭」﹐並集陶句爲亭聯云「登髙賦新詩﹔結廬在人境。」亭爲二層閣子﹐登髙句似肖像。又﹐題園門聯云「銅山傍檐立﹔澹水到門流。」案﹐澹爲九澧之一﹐支流趨其門﹐匯爲池﹐復折出繞門東去。詩境亭下方爲客座﹐客座之半均虛懸水上﹐時時聞遊魚作潑刺聲。其縣人王介丞題園聯云「退後半弓﹐讓與池塘占卻﹔登髙一覽﹐喜看車馬到來。」亦若工整絕俗﹐出幅尢具理境。予歸後撰園亭各聯﹐又成六首。一﹑詩境園云「此可作濠濮觀﹐幾下浮魚﹐跳水潑刺﹔是殆忘弓繳患﹐階前倦鳥﹐銜花去來。」一嵌字云「不論有詩無詩﹐開三徑而盤桓﹐常客來可人﹐花放如願﹔亦知此境何境﹐攬一園之朝暮﹐也水解行地﹐山知繞樓。」二﹑詩境亭云「江聲夜沸﹔山气夕佳。」三﹑園之東西門﹐一云「每依北斗﹔待起東山。」一云「西疇有事﹔南面稱王。」似都若能擺落町畦﹐不作浮艷。又﹐晏仲鼎題聯云「因樹爲屋﹔臨水起樓。」八字亦不腐。記黃公度自題人境廬一聯云「有三分水﹐二分竹﹐添一分明月﹔從五步樓﹐十步閣﹐望百步大江。」气體票姚﹐吾作較之成小巫矣。

會稽陶社內附祀烈士陶煥卿﹐朱興武將軍瑞題聯云「革命十餘年﹐亡命十餘年﹐艸艸勞人﹐半段綠沈長飲恨﹔西湖一勺水﹐東湖一勺水﹐家家春社﹐數聲銅鼓唱迎神。」按﹐聯語有仙乎仙乎之妙﹐不止局陣整齊。朱未幾亦死﹐有墓聯極夥極佳。玆錄洪士俊﹑陳最林云「拂袖遽騎箕﹐空有名山埋劍履﹔看碑同駐馬﹐尙攀大樹想旌旗。」又﹐曾士瀛云﹕﹕「公是繼表忠觀一流﹐至沒身猶尊正朔﹔我爲刊駁議書兩卷﹐未曾覿面哭知音。」又﹐葉燮光云「舉旗率子弟八千﹐戮力北徵﹐赤幟揚威新建業﹔翦紙向丁沽七二﹐招魂南返﹐白衣會葬古鹽官。」又﹐金然云「勛名盛處忌心生﹐毋怪當日風波若此﹔恩怨盡時公論出﹐試聽將來月旦如何。」又﹐程尙登﹑程尙丰云「勛勞未受茅土之封﹐今日及泉﹐殆猶有恨﹔精气不與艸木同腐﹐如水在地﹐庶幾其神。」均戛戛獨造﹐不溢不泛。

揚州平山堂名噪東南﹐玆錄其對聯之佳者。一云「登堂如見其人﹐我曾經泰岱黃河﹐舉酒遙生千載感﹔飲水當同此味﹐且莫道峨嵋太白﹐隔江喜看六朝山。」一云「大江南北﹐亦有湖山﹐來自衡嶽洞庭﹐休道故鄕無此好﹔近水樓臺﹐盡收煙雨﹐論到梅花明月﹐須知東閣占春多。」說理描景﹐語極平實疏秀。又﹐陶濬宣題東湖聯﹐則語特奇恣﹐與上二作成一反比例。聯云「崖壁千尋﹐此是大劈斧畫法﹔漁舠一葉﹐如入小桃源圖中。」《聯選》云﹕滇池之西﹐山勢陡絕﹐上鑿三石洞﹐自山腹蛇行而上﹐俯視池水﹐一碧且如鏡。雲華洞﹐其一也。洞有聯云「只合任他頑﹐誰又來鑿開渾沌﹔旣然如此怪﹐我亦欲粉碎虛空。」語亦奇恣﹐未經人道。又﹐鎭遠大王灘亭聯﹐奇恣中兼寓飛舞﹐傑作也。聯云「到岸猛回頭﹐聽潕陽第一灘聲﹐浪與篙爭﹐好仗神威資利濟﹔順流須努力﹐看黔國萬重山水﹐峯隨柁轉﹐全憑忠信涉波濤。」又﹐段祺瑞題黃鶴樓聯特爲雄傑。段﹐武人﹐此或爲捉刀之作﹐然要未可沒也。聯云「古今稱形勝﹐歷漢迄今﹐幾千年王气潛消﹐治亂興亡﹐都付與大江東去﹔雄秀出重霄﹐髙瞻遠矚﹐八萬里山靈郁毓﹐英雄豪傑﹐當有共斯樓齊名。」

淸張勤果曜以武功起家﹐官山東巡撫最久﹐亦最有聲﹐死﹐詔建祠﹐某題祠聯云「公有功若歷山髙﹐我欲瑯琊刻石﹐䢐徠摩崖﹐櫫百戰空羣之偉績﹔靈其來兮靡笄下﹐誰持肥縣碧桃﹐樂陵丹棗﹐歈九歌傳舞以迎神。」又﹐宮子行題張杭州新祠聯云「新祠民祭祀﹔舊債帝償還。」兩均推崇﹐宮作尢能言其大。王湘綺予人書有曰「張朗齋名爲目不識丁﹐而有闓運爲之氓﹐山東未可輕也。」朗齋﹐勤果字。按﹐此則又似不滿其爲人。又﹐無錫惠山昭忠祠﹐李鶴章題聯云「死事念諸君﹐尙落得一席名山﹐千秋俎豆﹔封侯嗤我輩﹐倒不如杖遊南嶽﹐釣隱西湖。」對幅作解嘲語亦不凡。

天后宮有嵌字二聯﹐均工。一云「天監有赫﹔後徳無疆。」一云「天監厥徳﹔後來其蘇。」又﹐鄭仁圃題天后宮聯云「補天媧神﹐行地母神﹐大哉乾﹐至哉坤﹐千古兩般神女﹔治水禹聖﹐濟川後聖﹐河之淸﹐海之晏﹐九州一樣聖功。」極勻整工諧。又﹐沈文肅葆楨題天后宮內千里眼金將軍聯云「視遠惟明﹐知普渡眾生﹐全憑慧眼﹔思溺由己﹐願永淸四海﹐上慰婆心。」綰合極工切。又﹐嚴問樵天后宮聯云「受天地之中以生﹐一曰水﹔有功徳於民則祀﹐謂之神。」亦特工諧﹐不落邊際。又﹐徐花農題悅城龍母廟聯云「義不受秦封﹐回將風馬云車﹐大岱長松無此節﹔澤今畱粵嶠﹐薦以黃蕉丹荔﹐水仙秋菊付諸郎。」詞極秀發可誦。胡氏《聯選》云「《南越志》﹕母溫姓﹐始皇遣使聘之﹐母不願行﹐至始興江﹐輒使龍於舟下引還原處﹐如此數次﹐使者不敢迫。語近神怪﹐要非始皇之暴﹐母亦無廟食之必要。」又﹐禾花夫人祠聯云「栽者培之﹐其始播百谷﹔母也天祗﹐所以養萬民。」禾花無所考﹐殆亦先嗇之神﹐然聯語精勁﹐不啻倚天拔地矣。又﹐浙江曹娥廟聯云「事父未能﹐入廟傾誠皆末節﹔悅親有道﹐見吾不拜也無妨。」亦有思想。

門人張心量聯語﹐已揭其佳者入吾聯話。玆又得其自署健園聯﹐排場大方﹐進乎技矣。聯凡三﹐均系嵌字。玆錄其二。一云「拓地一弓﹐點綴以醜石奇花﹐證物我性情﹐不外法天行健﹔藏書萬卷﹐搜羅些髙文典冊﹐兼東西圖籍﹐聊用壯我之園。」一云「天行健在自彊﹐能移山﹐能塡海﹔吾築園𨿽不大﹐可樹木﹐可蒔花。」案﹐心量自畢業縣中校﹐以他故未卽升學﹐乃於縣城南門內築園爲讀書所﹐姑作守計。顏之曰「健」﹐蓋取法《易》義焉。推其用心﹐將來所詣﹐寧有涯涘﹐拭目望之矣。心量又題熊小白立鑑自鏡園嵌字聯云「自立自彊﹐環堵何妨無長物﹔鏡今鏡古﹐讀書所以勵雄心。」又﹐題佘愛生紹矱覺園嵌字聯云「覺此五濁人間﹐皆汶汶悠悠﹐不如日沈飲﹔園之四旁山色﹐其奇奇怪怪﹐足助吾行文。」案﹐此作筆力可扛鼎﹐極奇崛之妙。又﹐題劉任和先齊乾園嵌字聯云「乾坤兩大吾身小﹔園林多趣終朝閒。」案﹐此作只十四字﹐而古意盎然。熊﹑余﹑劉皆吾門人﹐年皆與心量若﹐皆能讀書﹐所謂後起之秀者。心量又有溇澧亭聯二首﹐意態瀟灑﹐亦自可誦﹐玆並錄之。其一云「每喜客來﹐共晝短品棋﹐晝長讀畫﹔莫疑我懶﹐時樓中待月﹐樓外看山。」其二云「再來如不勝情﹐剩一局棋枰﹐尋十年詩興﹔髙處正宜縱目﹐看四圍山色﹐聽幾曲漁歌。」

田錫三有西子廟聯云「決報吳心﹐成沼吳功﹐夫婿五湖舟﹐坐笑先幾文種昧﹔以傾國貌﹐洗辱國恥﹐女兒百世祀﹐若論配饗木蘭宜。」筆仗峻整﹐不作錚錚細響。錫三又有題澧縣範文正讀書臺聯云「胸富甲兵﹐小範軍中﹐與韓琦同使西人破膽﹔代畱弦誦﹐髙臺城曲﹐記李泌亦曾南嶽讀書。」兩兩襯寫﹐亦名貴﹐亦典重。又﹐有天門山聯云「天若有門﹐三千界直通呼吸﹔山能配嶽﹐十六峯羅作兒孫。」亦自大言炎炎。又﹐大庸陳桐階逢元題天門山寺門聯云「天作髙山﹐山髙作鎭﹔門通大道﹐道大通神。」亦若工偉。陳又有題天門寺別院聯云「幾世幾春秋﹐聽門外漢談空﹐必說一番東吳景帝﹔諸帝諸菩薩﹐自宇文周望祭﹐成第二个南嶽衡山。」使筆咄咄﹐奇創處竟似範肯堂矣。九澧異軍﹐此爲一幟獨揭。又﹐題韋馱龕聯云「金甲金神人﹐以一杵打開妖魔﹐不言護法﹐方成護法﹔鐵圍鐵門限﹐能隻身尋出路徑﹐要說過關﹐才準過關。」字字壁立﹐亦堅卓﹐亦奇創。又﹐題祖師殿聯云「向玆不二法門﹐插進腳來﹐好騎天上龍﹐淨土遊行伸鐵腳﹔閱盡大千世界﹐放出頭去﹐莫學漢家馬﹐丰功未蕆泣壺頭。」又﹐題天門山聯云「仰驚六宇寬﹐變成幾多雨﹐幾多露﹐幾多雪﹐幾多風和雷﹐時出時入﹐時往時來﹐多少神奇誰鎭住﹔俯視眾山小﹐看破一个嵩﹐一个衡﹐一个恆﹐一个泰與華﹐自西自東﹐自南自北﹐个中底蘊此平分。」按﹐對幅近似石破天驚﹐李靑蓮見之﹐應爲擱筆。陳又有題相如琴臺聯云「鼓瑟伴靈媧﹐聽有遊魚﹐揚鬐奮鬣三千里﹔奏琴勞縣令﹐曲成棲鳳﹐彈指長歌一再行。」亦見渾脫流麗之妙。又﹐吾縣九溪西岸六陽樓﹐爲一般扶乩者所建築﹐徐眞園題嵌宇聯云「六合之外﹐六合之內﹐凡名山多歸僧占﹔陽卦多陰﹐陰卦多陽﹐未來事寧許人知。」語句堅卓﹐對幅妙能鍼鋒扶鸞﹐傑作也。

甘肅布政司署牡丹多至百數十本﹐髙或過屋﹐林亭之勝﹐敻絕一時。中有憩園﹐園內有四照廳﹐譚復生題聯云「人影鏡中﹐被一片花光圍住﹔霜華秋後﹐看四山嵐翠飛來。」造語秀雋而帶雄气。又﹐天香亭聯云「鳩婦雨添三月翠﹔鼠姑風裹一亭香。」亦艷而不佻。復生嘗自撰壁聯云「云聲雁天夕﹔雨夢蟻堂秋。」沈曉沂絕愛之﹐以爲骨重神寒﹐但當翦取半江秋水書之耳。又﹐榜寓齋聯云「家無儋石﹔气雄萬夫。」康南海一見驚詫﹐謂露圭角無靜穆之致﹐乃更作集句聯云「視爾夢夢﹐天胡此醉﹔於時處處﹐人亦有言。」南海爲稱善者再。予亦有四言集句題廣州檀度庵月色樓聯云「月明如晝﹔色卽是空。」蓋庵主爲比丘尼云。

《聯選》云﹕梅關一名梅嶺﹐髙一千三百五十丈﹐唐張九齡奉詔所鑿﹐又名庾嶺。有一聯云「不必定有梅花﹐聊以志將軍姓氏﹔從此可通粵海﹐願無忘宰相風流。」作隱括語特佳。又﹐薛慰農題滁州影香亭聯云「踞石而飲﹐扣槃而歌﹐最難得梅邊淸福﹔環山不孤﹐釀泉不冷﹐何須戀湖上風光。」亦自逸宕可喜。又﹐續錄勝棋樓聯﹐劉銘傳云「笠屐此重來﹐風月依然﹐魚娃學打花邊槳﹔古今同一局﹐湖山再造﹐國手能生劫後棋。」按對幅語有關連。又一云「畫欄日暮起東風﹐棋聲吹下人世﹔大地春歸如斷梗﹐江流淘盡莢雄。」思想空靈﹐詞采亦同。又﹐王家治題林處士巢居閣聯云「第三橋是蘇學士堤﹐問夾岸垂楊﹐可似老梅冷淡﹔不數武有嶽鄂王墓﹐慨中原戰馬﹐何如野鶴逍遙。」本地風光﹐寫來簇簇生新。又﹐楊叔懌飛來峯聯云「南髙峯﹐北髙峯﹐世事盡儻來﹐莫問峯來何處﹔在山泉﹐出山泉﹐人心先耐冷﹐才知泉冷幾時。」語帶禪機﹐正自可誦。與同一機鋒者﹐則金安淸冷泉亭聯云「泉水澹無心﹐冷暖惟主人翁自覺﹔峯巒靑未了﹐去來非佛弟子能言。」

駐馬坡在江寧治西﹐相傳爲諸葛武侯駐馬處﹐山半有武侯祠﹐劉坤一題聯云「許先帝馳驅﹐東連吳會﹔有儒者气象﹐上繼伊周。」出幅切馬切江寧﹐故佳。又﹐馮夢華煦聯云「駐馬此重經﹐莫問渠天發殘碑﹐臨硎斷闕﹔臥龍如可作﹐願爲我翦除他族﹐開濟淸時。」亦自細切﹐對幅尢言之慨然。又﹐顧某云「薦公一掬建業水﹔聽我三終梁父吟。」對幅如祖腹中。又﹐某云「丞相當年曾駐馬﹔江山終古此蟠龍。」所謂落落大方近之矣。又﹐江湘嵐題關廟聯云「此之謂大丈夫﹐富貴不能淫﹐貧賤不能移﹐威武不能屈﹔神時恫於中國﹐翦闕我公室﹐傾覆我社稷﹐蕩搖我邊疆。」末幅借酒杯澆塊壘﹐不僅以集成語能堅凝爲工。又﹐某君題諸葛祠集句聯云「淡泊以明志﹐寧靜以致遠﹔漢賊不兩立﹐王業不偏安。」堅凝與江作同。又﹐徐花農題惠州東坡祠聯云「我久住西湖﹐晴好雨奇﹐曾向春堤吟柳色﹔公連渡東海﹐朱崖儋耳﹐何如此地近梅花。」按﹐徐杭州人﹐故有出幅。又﹐某君題揚州三賢祠聯云「晝了公事﹐夜接詩人﹐得句皆堪作圖畫﹔修禊虹橋﹐訪碑禪智﹐此才眞不負江山。」三賢者﹐歐﹑蘇及王漁洋也。

《聯選》云﹕左文襄題洞庭王廟聯﹕「海國舊傳書﹐是英雄自憐兒女﹔湖山今入畫﹐有忠信可涉風波。」亦具理境。張嗇翁對聯理境瑩澈﹐才大又足以驅使﹐如題南通川至庵藏經樓云「百年三萬六千場﹐以慧眼觀滄海桑田﹐如夢幻泡影﹐如露如電﹔大藏千五卅八部﹐有信心者女人男子﹐能書寫誦讀﹐能受能持。」又﹐題狼山寶塔聯云「我佛見一切善男善女人﹐皆當歡喜﹔是塔具七寶大乘上乘相﹐何等莊嚴。」又﹐葉中泠題某佛殿落成聯云「借一蒲團﹐請我佛向低處說法﹔擎九蓮瓣﹐問世人從那里尋根。」亦妙具彼氏口吻。

聯語有寫愛情者﹐施之神祠﹐尢爲稀見。今錄梟磯靈澤夫人廟二作﹐一云「思歸思歸﹐空自思歸﹐我將柰何﹐蜀道可憐天子﹔獨活獨活﹐義難獨活﹐人誰不死﹐吳江畱得靈仙。」出幅語言妙天下﹐情亦一往而深。一云「聯吳蜀親﹐結吳蜀仇﹐千古奇人﹐千古奇事﹔感郎君情﹐盡郎君節﹐一心爲義﹐一心爲貞。」又﹐漢口桃花夫人廟聯﹐胡氏稱其議論在言外﹐良確。聯云「列女傳從劉向定﹔夫人心只息侯知。」較爲工切。

公共場所之建築﹐內國近始發達﹐其題署聯語亦有佳者。玆錄常州圖書館孟心史森聯云「庋藏不富已連甍﹐公有勝私儲﹐還借何煩一瓻酒﹔方策猶存知望郡﹐新鈔完舊帙﹐流傳敢負百年心。」又﹐胡君復二聯﹐一云「我生恨不見古人﹐是邦耆碩如林﹐文采事功皆曠絕﹔名士從來有部落﹐今日橫流徧地﹐英雄時勢兩相需。」一云「觀乎天文﹐其分野爲鬥牛﹐適於館兮﹐亦嘗遠徵勾吳國風﹐心儀延陵髙致﹔傳之來世﹐𨿽千載猶旦暮﹐後有作者﹐庶幾抗懷乾嘉諸老﹐邁迹齊梁前塵。」按﹐三作均老重﹐而保存文獻之心﹐尢不可沒。又﹐夏粹芳創建孤兒院﹐張菊生題聯云「無父何怙﹐我獨安歸﹐適子館兮﹐風人雨人﹐百年如一日﹔大廈落成﹐公不復見﹐登斯堂也﹐顧我復我﹐九原有二天。」按﹐院成夏已前卒﹐對幅及之﹐尢若感慨嵯峨。畿輔先哲祠在宣化門外﹐斜街內有張文襄題聯二首﹐極堂皇輪囷之觀。一云「軒轅臺﹐伯夷廟﹐吉甫墓碑﹐觀聖賢風教所遺﹐請稽經典﹔碣石館﹐日華宮﹐首善書院﹐數幽冀人才之盛﹐直到皇朝。」一云「其山恆﹐其水滹﹐其浸淶﹐其藪昭余祁﹐會大一統車書﹐淵嶽鐘靈皇建極﹔鄙夫寬﹐薄夫惇﹐頑夫廉﹐懦夫有立志﹐卒三千年人物﹐廟堂觀禮士希賢。」又﹐桑伯儕尙書春榮聯云「學焉各得性之所近﹔賢者亦將有感於斯。」按﹐此作之佳在瘦勁傳神。又﹐錢時貢題黃宗羲﹑齊周華﹑呂畱良﹑杭世駿祠聯云「古義士誓不與仇共天﹐乃有今日﹔鄕先生歿而可祭於社﹐其在斯人。」

江湘嵐題朱文公祠聯云「師統扶君統於微﹐東魯衰﹐聖人生﹐南宋衰﹐賢人出﹔臨安視新安爲近﹐望帝鄕﹐滄海月﹐懷故鄕﹐黃海云。」可云富麗堅凝。又﹐伊墨卿題粵東三忠祠聯云「君臣三大節﹔詞賦十先生。」又﹐某氏題文天祥﹑張士傑﹑陸秀夫祠聯云「看江水潮落潮生﹐粵海中國尙有君﹐何處間關從二帝﹔聽秋聲風來風去﹐崖山下天教絕宋﹐至今气節屬三人。」亦特票姚有气。又﹐李蘭卿題甘露寺三賢祠聯云「溯先後三百載遊蹤﹐異代同堂﹐能結有情香火﹔冠古今第一流人物﹐文章事業﹐也如無盡江山。」三賢者﹐唐李文饒﹐宋蘇東坡﹑米海嶽也。聯語飄飄有逸趣﹐末句尢恰切甘露寺。

漢惠陵在成都丞相祠堂右﹐昭烈帝奉安處也。陳桐階題聯云「岷峨望气信蔥蘢﹐運啟蠶叢﹐位崇杜宇﹐歷數蠻夷大長﹐荒服爭豪﹐善國有攸歸﹐待到濁鹿上賓﹐二祖遙傳皇帝統﹔髙蔣稱陵皆僭竊﹐臭遺彰徳﹐迹涸丹陽﹐幾經風雨消磨﹐死灰就冷﹐斯人誰不朽﹐朅來石牛憑弔﹐一抔獨見漢江山。」自注﹕「濁鹿城獻帝崩於此。」按﹐對幅起句﹐可云大言炎炎。又﹐武侯祠聯云「誓欲龍驤虎視﹐以掃蕩中原﹐驚風雨﹐泣鬼神﹐前出師表﹐後出師表﹔時當地裂天崩﹐求纘承正統﹐失蕭曹﹐見伊呂﹐西漢功臣﹐東漢功臣。」筆酣墨飽﹐掃盡一切門面語﹐斯爲傑作。又﹐題北地王劉諶神龕聯云「河山大好﹐經先帝畱玆安樂窩﹐斷送頓成空﹐縣公實辱三分鼎﹔家室漂搖﹐仗何人保我子孫福﹐自裁惟有死﹐丞相徒勞六出師。」按﹐後主出降魏﹐封爲安樂縣公﹐聯引之不啻千鈞筆力。又﹐題大庸縣關廟聯云「下邑歸東吳版圖者﹝凡﹞六十年﹐論瑞紀天門﹐不聞俎豆馨香﹐奉祀虔修孫氏廟﹔此邦距西蜀邊鄙間近一千里﹐問神迎社鼓﹐可趁交通便利﹐臨歧小住漢官儀。」按﹐全首緊抱大庸立說﹐是爲寬題走窄路﹐孫氏廟反跌﹐尢若振衣千仞岡。陳又有題張桓侯墓聯云「君知劉豫州乎﹐似說生能助臂﹔身是張翼徳也﹐可憐死不歸元。」可云戛戛獨造。又﹐陶在東題西湖昭忠祠聯云「光復有功﹐贏得湖山供俎豆﹔男兒遺恨﹐未能甲馬奏鐃歌。」亦殊整齊。蓋祠祀辛亥攻南京戰死者﹐故有光復之句。

慈利縣人於瀛舫翼如題叇雲山聯云「虎踞峨嵋七十又二峯﹐看入峽出峽﹐蕩摩日月﹔龍分天姥四萬八千丈﹐喜學山至山﹐會合風雲。」雄健剛渾﹐得未曾有。又聯云「四嶽雲開天路大﹔五更日出楚山髙。」亦工。門人字撫宇者﹐瀛舫之孫也﹐所作聯語亦能工。如題嶽陽樓云「一時憂樂登樓起﹔半壁河山帶酒看。」蓋民國六七年來﹐西南戰起﹐故云半壁河山。較於作尢奇橫者﹐有李澄宇洞庭聯云「呂仙醉而醒﹐大醉非醉﹔君山流不去﹐狂流自流。」又﹐某君聯云「我每一醉嶽陽﹐見眼底風波﹐無時不作﹔人皆欲吞云夢﹐問胸中塊壘﹐何日能消﹖」語有寄托﹐良異小言詹詹。又﹐題黃鶴樓云「大江從三峽而來﹐有拔地樓臺﹐俯視東南一都會﹔載酒約諸公同醉﹐看兼天波浪﹐問淘今古幾英雄。」又﹐集句云「昔人已乘黃鶴去﹔大江無盡古今流。」都若雄峻稱題。又﹐江湘嵐滕王閣題聯云「有才人一序在上頭﹐恨不將鸚鵡洲踢翻﹐黃鶴樓捶碎﹔嘆滄海橫流無底止﹐慨然思班定遠投筆﹐終子云請纓。」昂頭天外﹐奇气咄咄。對幅推開寫﹐尢若茹喟無端。又﹐周峋芝題聯云「滕王何在﹐剩髙閣千秋﹐劇憐畫棟珠簾﹐都化作空潭云影﹔閻公能傳﹐仗書生一序﹐寄語東南賓主﹐莫輕看過路才人。」按﹐出幅語亦猶人﹐且猶病堆垛﹐對幅從王勃作序落想﹐爲文人擡髙身分﹐讀之忽忽神王。又﹐瓊州正气樓祀謫臣李徳裕﹑韓愈﹑蘇軾﹐潘孺初題聯云「天地幾人才﹐置之海外﹔乾坤有正气﹐在此樓中。」良若中邊俱澈。又﹐顧子遠題詩史堂吟廬聯云「眼中突兀見此屋﹔獨立蒼茫自詠詩。」特工渾。

凡題署有以短幅見長者﹐玆集錄之。一﹑蔣薌泉題西湖湖心亭聯云「中央宛在﹔一半勾畱。」湖心字可謂呼之欲出。二﹑沈景成題風洞山景風閣聯云「鬱鬱佳气﹔泱泱大風。」又﹐某氏題上盤山聯云「下臨無地﹔上出重霄。」均重而能鎭。三﹑廣東海幢聯云「三摩初地﹔百粵叢林。」四﹑某題武夷山天遊峯前一覽臺聯云「遺世獨立﹔與天爲徒。」特若包孕無窮。五﹑桐鄕張某題秋俠女祠聯云「六月六日﹔秋雨秋風。」右四言。六﹑董其昌題雲南悉壇寺聯云「一片滑石路﹔三椽枯木禪。」七﹑王延康題西湖觀稼亭集句聯云「亂山吞落日﹔平疇交遠風。」八﹑題隕石集句聯云「噫气滿大塊﹔明星搖空天。」九﹑某題歙縣許氏臨水亭聯云「溪流無歲月﹔堤樹有春秋。」十﹑李光地自題小園聯云「有水園亭活﹔無風艸木閒。」十一﹑宋芷灣題潮州西門落落園聯云「城收萬景近﹔天放一山來。」十二﹑掃葉樓聯云「落葉人何在﹔登樓思悄然。」十三﹑予題宛在亭聯云「泛此鹽盎水﹔中有滄浪亭。」又﹐多安橋嵌字聯云「四郊昨多壘﹔九澧玆安瀾。」亦肖像。蓋澧縣新脫離戰禍也。右五言。十四﹑屈元羲題兪樓聯云「求此人之仿佛﹔撫孤松而盤桓。」按﹐語句含有髙山伸止之意。十五﹑方叔遠題蘭陵酒寮聯云「不同神似形似﹔相期醉鄕故鄕。」聯蓋自別非謫仙所詠之蘭陵也﹐然造句自雋。右六言。十六﹑某題平山堂聯云「偶然杯酒成千古﹔無數江山送六朝。」十七﹑江湘嵐題嘯月臺聯云「月光畱客橫攔路﹔花影瞞人斜過墻。」十八﹑林文忠題福州西湖宛在堂集洛陽橋碑字聯云「長空有月明兩岸﹔秋水不波行一舟。」十九﹑李髯題詩龕聯云「老鶴唳空發淸吹﹔蒼虯列隊禮羣仙。」二十﹑張蝶庵岱題呼猿洞聯云「洞裏白猿呼不出﹔崖前殘石悔飛來。」二十一﹑成都工部艸堂集句聯云「至今斑竹臨江活﹔無數春筍滿林生。」二十二﹑陳蘭甫題廣州吉林莊聯云「紅闌曲曲路三折﹔蒼石亭亭山四圍。」又﹐袁君泉聯云「石含太古水雲气﹔竹帶半天風雨聲。」二十三﹑予題隅亭聯云「願世界無向隅者﹔壯吾園故又亭之。」按﹐亭在王鎭守使且園內。右七言。二十四﹑平山堂聯云「六一居士﹐到今俎豆﹔三千世界﹐如此江山。」又聯云「遠吞山光﹐平挹江瀨﹔下臨無地﹐上出重霄。」二十五﹑程云俶題彭剛直退省庵聯云「南嶽雲興﹐出爲霖雨﹔大江波靜﹐退領湖山。」按﹐彭官長江巡閱使﹐故有對幅。二十六﹑何維朴題雨花臺永寧泉茶捨聯云「小窗多明﹐俯拾卽是﹔眾山倒景﹐乘空欲飛。」亦有奇气。二十七﹑翁佩孚題落星亭聯云「九天以上亦有陵谷﹔咫尺之間若接風雲。」按﹐十六字特蒼郁。又﹐某題琉球善興寺不動尊聯云「四大皆空﹐從何處坐﹔獨立不懼﹐作如是觀。」語特渾勁﹐頗具禪理。二十八﹑予題覺園聯云「先覺後覺﹐非覺無覺﹔人園我園﹐不園名園。」自詫可與上聯爭機鋒。右八言。二十九﹑徐花農題西爽亭聯云「小築一樓﹐存西爽遺迹﹔相離數武﹐卽東坡古庵。」三十﹑某氏別業聯云「讀五千卷書﹐方入此室﹔飲三十日酒﹐還勝他人。」右九言。三十一﹑彭文勤題北固山小樓聯云「兩點金焦﹐到山時不如望﹔一庵海嶽﹐懷古者見其人。」語特含毫邈然。三十二﹑黃璟題開封宋園聯云「三百本海棠花﹐老於喬木﹔四十年梁苑客﹐今作主人。」三十三﹑某集陶杜題人別業聯云「聞多素心人﹐樂與數晨夕﹔翻疑淳朴處﹐自有一山川。」亦特蘊藉﹐且含剛健﹐人心靈至此﹐可云巧極。三十四﹑胡君復題上海新新世界聯云「諸天諸世界﹐諸星諸世界﹔一花一如來﹐一葉一如來。」生勁如鑄鐵﹐可云名構。右十言。

莫愁湖觀音亭﹐或題聯云「湖水本無愁﹐狂客未須澆竹葉﹔美人渺何許﹐化身猶自現蓮花。」斤兩𨿽不重﹐而卻含有指點。又﹐虎丘山後一剎特幽曠﹐有聯云「漧淨地常來坐坐﹔太平對早去修修。」亦復語帶機鋒﹐耐人尋繹。又﹐泰州光孝寺規模宏敞﹐方丈某題聯云「十年河東﹐十年河西﹐切莫放年華虛度﹔一腳門裏﹐一腳門外﹐可曉得腳步畱神。」兩引裏諺﹐指點中饒具棒喝。又﹐紹興戒珠寺講經堂聯云「不生不滅﹐不垢淨﹐不增減﹐度十方苦﹐是名諸佛﹔無我無人﹐無眾生﹐無壽者﹐離一切相﹐方見如來。」語亦吻合禪悅。浙江淨慈寺濟顚肉身以漆髹之。寺僧了凡題聯云「不逢哥利王﹐何得漆身爲厲﹔若遇秦丞相﹐也驚垢面風癡。」特工勁無對。又﹐蕭山觀音寺聯云「若不回頭﹐誰替你救苦救難﹔如能轉念﹐何須我大慈大悲。」語有風趣﹐所謂不指點之指點。又﹐福州鼓山湧泉寺法堂聯云「於一毫端現寶王剎﹔坐微塵裏轉大法輪。」又﹐齋堂聯云「五夜工夫﹐鐵脊梁將勤補拙﹔二時粥飯﹐金剛屑易食難吞。」又﹐雲南鐵峯觀音庵聯云「上第一峯頭﹐到處皆當撒手﹔空大千世界﹐看來盡是忘機。」又﹐琉球善興寺不動尊聯云「願將佛手雙垂下﹔摩得人心一樣平。」又﹐明末海盜某至普陀山設齋一月﹐手題聯云「自在自觀觀自在﹔如來如見見如來。」作者豈所謂放下屠刀立地成佛耶﹖然要語妙天下矣。

吾國近日司法﹐一部分貌爲攺良﹐其實言審判兒戲而己﹐言監獄﹑地獄而己。陶在東示二聯﹐字字如祖腹中﹐亟錄之餉遺法界諸君子﹐以券其反省。一﹑諸曁縣公判庭聯云「人無法律休平等﹔我有聰明不十分。」對幅尢爲含毫邈然。二﹑鄞縣監獄聯云「受刑人且莫傷懷﹐此中有羑里琴弦﹐龍門史筆﹔典獄官最難稱職﹐須要兼金剛面目﹐菩薩心腸。」出幅就坐獄人身上設想﹐是排遣語﹔對幅就管獄人身上說法﹐是慈悲語。安得內國一千數百獄所皆大書特書﹐爲罪人一祓不祥乎﹗又﹐蔣叔起題浙江按察署聯云「如得其情﹐則哀矜勿喜﹔有條不紊﹐若网之在綱。」出幅藹然仁者之言。又﹐江蘇臬署兪曲園題聯云「聽訟吾猶人﹐縱到此平反﹐已苦下情遲上答﹔舉頭天不遠﹐願大家猛省﹐莫將私意入公門。」聞出幅系舊作﹐對幅兪所易也。

衙署對聯最忌板滯語﹑諛頌語及了無身分枯寂禪語與一切語錄中陳語。玆錄最佳者。一﹑成蘭生世瑄杭州知府署聯云「湖山在目﹐玉局曾來﹐又七百年於玆矣﹔冰雪爲心﹐科徭不擾﹐斯二千石之職歟。」完全是杭州知府署聯﹐對尢爲鞭策近理。二﹑薛慰農杭州知府署聯云「太傅佛﹐內翰仙﹐功徳在民﹐宦迹相承私向往﹔道州詩﹐監門畫﹐瘡痍滿地﹐虛堂危坐獨徬徨。」聯作於淸同治兵亂後﹐故對幅言之慨然。又﹐廣州府署內懷珠亭聯云「太守昔稱廉﹐千載還珠傳盛事﹔使君重起廢﹐一亭流水諭澄懷。」亦體裁身分逼肖。又﹐許寶衢祥光題廣西臬署內因樹爲屋聯云「庭前艸色﹐檻外山光﹐須知我輩能豪﹐不在雕梁畫棟﹔墻及半肩﹐窗開四面﹐願與吾民相見﹐常如白日靑天。」又﹐題綠唾亭聯云「亭前古井長畱﹐激濁揚淸﹐澹泊要明廉使志﹔窗外孤峯特立﹐居髙臨下﹐傴僂須識老人心。」皆鞭辟入裏﹐字字勁實。老人云者﹐以署外有老人峯云。又﹐林潁叔壽圖題陜西藩署門聯云「門對終南﹐莫向此中尋捷徑﹔地鄰太乙﹐須知在上有仙都。」亦工﹐特對幅「仙都」﹐微妝點不稱耳。又﹐阿文成題成都將軍署聯云「拱北星辰兼上將﹔徵西部屬半通侯。」𨿽誇炫勢位﹐然卻雄渾。又﹐上海縣丞署廳事袁又村祖徳聯云「剪取吳淞半江水﹔卽是河陽一縣花。」按﹐袁卽隨園之孫﹐不愧名祖矣。又﹐門人劉運鴻宜章淸穆亭聯云「大澤中雲雨未興﹐蛟龍尙隱﹔小坐處溪山相暱﹐魚鳥可親。」亦工。

又﹐衙署聯能作規勸道徳語﹐卻爲正宗。錄數首。一﹑溫處道署聯云「斯道斯民﹐蕩平正直﹔我用我法﹐儉簡謙廉。」二﹑長沙巡撫署聯云「大法小廉﹐宣我上徳﹔湘淸嶽峻﹐式是南邦。」三﹑薛慰農杭州府署聯云「爲政戒貪﹐貪利貪﹐貪名亦貪﹐勿騖聲華忘政事﹔養廉惟儉﹐儉己儉﹐儉人非儉﹐還從寬大保廉隅。」四﹑姚雪門頤題湖南督學署聯云「才要眞愛﹐名要略愛﹐總之己要自愛﹔天不敢欺﹐人不可欺﹐實於心不忍欺。」五﹑陳晴峯矞采廣東撫署聯云「充無欲害人心﹐不憂不惑不懼﹔行可以告天事﹐曰淸曰愼曰勤。」又﹐兪曲園江蘇臬署客座聯云「且住爲佳﹐何必園林窮勝事﹔集思廣益﹐豈惟風月助淸談。」

亦有絕有風趣者﹐如廣東撫署佐貳官廳聯云「不卑小官﹐嘗爲委吏﹔旣得天爵﹐奠非王臣。」又﹐嚴問樵登州府署內小園聯云「願他十邑諸公﹐淸風扇野﹔容我一年四季﹐明月鋤花。」又﹐林薌溪道署西齋聯云「不惜簿領賢勞﹐十步以內﹐必有芳艸﹔且得琴書樂趣﹐數弓之地﹐兼種名花。」又﹐興寧縣大堂聯云「麥穗如何﹐笑向兒童先問歲﹔桃花無恙﹐重來嶺嶠正行春。」又﹐林潁叔陜西藩署花廳聯云「室有澹臺﹐與商公事﹔人非安石﹐莫尙淸談。」又﹐李小巖之尊人花縣學署聯云「案上存三五卷書﹐𨿽學難博﹔年中食四十兩俸﹐不養而廉。」蓋謂學官無養廉也。又﹐劉繹樂安學署聯云「𨿽有此不樂﹔旣來之則安。」出幅𨿽牽合嵌字﹐然要是滿淸學官眞正況味。又﹐鄭六亭兼才學署聯云「天子命之教﹔人才系此官。」此與吾師朱恂叔先生龍山學署聯「天子命微臣來課士」句﹐爲同一解嘲。

嚴幾道復題武昌鐵路學校聯云「遵大路兮﹐自東自西﹐自南自北﹐爲之範我馳驅﹐今天下車同軌﹔登斯堂也﹐如切如磋﹐如琢如磨﹐爾尙一乃心力﹐有志者事竟成。」集成語不難﹐難在一邊鐵路﹐一邊學校﹐脈絡分明﹐無一影響語﹐此之謂大家。又﹐張文襄題廣雅書院禮堂聯云「𨿽富貴不易其心﹐𨿽貧賤不移其行﹔以通經學古爲髙﹐以救時行道爲賢。」典重堂皇﹐雅與題稱。又﹐院內無邪堂﹐張文襄題聯云「尊其所聞﹐行其所知﹐合嶺南東道嶺南西道人才﹐互相師友﹔博我以文﹐約我以禮﹐會漢儒經學宋儒理學宗旨﹐同造聖賢。」又﹐吳愙齋題聯云「同學盡知名士﹐不遠數千里而來﹐講貫切磋﹐實爲兩粵英才淵藪﹔置身作何等人﹐願聞二三子之志﹐文章勛業﹐須用六經根柢工夫。」數聯皆倚天拔地﹐金精百煉﹐足以鎭浮式靡。又﹐院內淸佳堂張文襄集朱子《白鹿》詩爲聯云「故作軒窗挹蒼翠﹔要將弦誦答潺湲。」與同工者有阮文達題衡州石鼓書院內淨綠閣聯云「此眞綠淨不可唾﹔我實才薄將柰何。」張嗇翁集句題南通博物院藤東水榭聯云「待其送夕陽﹐延素月﹔若已窺煙液﹐臨滄州。」頗具輪囷峻竦之致。又﹐題院內相禽閣聯云「見樹術交蔭﹐時鳥變聲﹐亦復欣然有喜﹔待春山可望﹐白鷗翔翼﹐倘能從我遊乎。」亦不著有點埃。

淸遠峽山寺有徐花農題聯云「何處寺飛來﹐天與開山畱佛住﹔此間塵不到﹐我非觀水亦心淸。」《聯選》注云「寺在縣北﹐一名飛來寺﹐後有水簾百丈﹐爲北江之勝﹐聯出幅及此﹐言外帶有禪機。」又﹐天竺法喜寺﹐咸同兵亂重建﹐如冠九山題聯云「救百千萬劫﹐具大慈悲﹐湖山無恙﹔現三十二身﹐說妙功徳﹐物我同春。」气體良若輪囷。又﹐薛慰農題放生寺聯云「種菊成畝﹐種藥成畦﹐此是僧家本分﹔有鳥休羅﹐有魚休网﹐長畱佛地生機。」語殊廣大﹐出幅能爲山僧饒舌﹐示以作業﹐是爲尋常屐齒所不到。又﹐薛慰農題西湖雲棲寺聯云「到此方知官是夢﹔前身安見我非僧。」語特名雋。薛又有題焦山自然庵聯云「鶴去難回﹐畱片石孤云﹐共參因果﹔我來何幸﹐有英雄兒女﹐同看江山。」蓋時陪劉銘傳﹑周盛波兩提督及其他二女士同遊﹐故雲英雄兒女。題佛寺聯之勁重者﹐如翁松禪報恩寺還元閣聯云「點燈默坐還元閣﹔磨墨重題大散關。」又﹐石蘊玉聯云「太華夜碧﹐人聞淸鐘﹔西山朝來﹐致有爽气。」似若模範山川﹐气象萬千。又﹐惠州元妙觀爲羽士大道場﹐古樾拏空﹐奇石挺立﹐洵稱福地。其大門聯云「玉局仙人畱帶日﹔趙州和尙喫茶時。」循題鋪設﹐字字堅凝﹐蓋宋芷灣手筆也。右錄《楹聯四話》。

四川新都桂湖﹐陳桐階聯云「二畝半在邑﹐二畝半在田﹐莫管是邑是田﹐海闊天空﹐一花一世界﹔眾香國裏來﹐眾香國裏去﹐何如不來不去﹐神行官止﹐千樹千菩提。」按﹐桂湖以荷花得名﹐文正詩所謂「十里荷花海」是也。文正題聯亦有「一萬頃荷花秋水」句﹐然似都不及此聯之以佛偈詮文言﹐字字倚天拔地﹐亦字字嘯龍吟虎﹐工妙眞無與敵。陳又有題眉州三蘇祠聯云「地接錦江﹐看君君臣臣﹐有昭烈壯繆武鄕﹐一樣大名垂宇宙﹔文稱蘇海﹐嘆父父子子﹐如蓬萊瀛洲方丈﹐三峯靈气接神仙。」按﹐對幅以一「海」字引起三神山﹐是爲筆妙。又﹐題淩雲山蘇長公讀書臺聯云「一自金蓮撤﹐太息此臺空﹐漭漭長川﹐問今代讀書﹐誰其嗣者﹔記曾玉筍參﹐僅畱禪悅在﹐悠悠浩劫﹐聞公餘說鬼﹐我欲從之。」良亦工。蓋陳晚淸時以府經歷需次四川﹐故多蜀中名勝之作。又﹐題萬里橋聯云「萬里長徵﹐此爲祖道﹔大江東去﹐肯擇細流。」十六字亦富包孕。又﹐張嗇翁題通縣城樓聯云「昔說是州今是縣﹔大江之尾海之端。」蓋通縣卽通州﹐地瀕海﹐做上下聯分詁之﹐語特名雋。嗇翁又有南通公園淸遠樓集歐柳文聯云「奇偉秀絕﹐乃在下州小邑之僻﹔天髙气迥﹐尢與中秋觀月爲宜。」語殊磅礡有奇气。又﹐粵中某氏園聯云「海邊潮至﹐庶徐徐聞乎﹔陌上花開﹐可緩緩歸矣。」《聯選》初集注梁退庵云「雷州徐聞縣治所﹐初迫海壖﹐每潮汛洶湧﹐聞者震恐﹐後始徙治﹐百姓喜相語曰﹕『海邊潮至﹐庶徐徐聞乎﹖』因攺縣名徐聞。」

通縣公園內南樓嗇翁集範希文﹑謝康樂句爲聯云「遠山長江﹐朝暉夕陰﹐气象萬千﹐大觀備矣﹔良辰美景﹐賞心樂事﹐友朋二三﹐共盡此娛。」又﹐園內宛在堂嗇翁集古樂府﹑宋人詞聯云「陂塘蓮葉田田﹐魚戲蓮葉南蓮葉北﹔晴雨畫橋處處﹐人在畫橋東畫橋西。」又﹐園內適然亭嗇翁集句聯云「世間科第與風漢﹔檻外雲山是故人。」又﹐園內嘉會堂張退翁聯云「子桓南皮盡賓燕歡﹐絲竹並奏﹐觴酌流行﹐當此之時﹐忽然不自知樂逸﹔羲之蘭亭序修禊事﹐仰觀宇宙﹐俯察品類﹐後之覽者﹐亦將有感於斯文。」按﹐各作泄苞符之祕﹐郁金石之聲﹐斯爲此道巨觀。

《楹聯四話》云﹕吳山月老祠聯云「莫專問婚姻﹐憑他萬事隨緣﹐都是前生注定﹔亦兼司祿命﹐笑我一官需次﹐也當此處邀靈。」語殊詼詭。然中國官場現形記﹐對幅蓋畫出矣。友人陶在東聯語已具別捲﹐玆又函告往在諸曁縣任內創立圖書館於薴蘿山西子祠側﹐並畱一聯云「府開東壁圖書﹐文獻豈徒關一邑﹔地接西施祠宇﹐美人相並有千秋。」自然綰合﹐大雅平正。陶有《溫州飛霞山遊記》﹐記載聯語亦有可采。玆錄云揮亭聯云「江湖滿地共明月﹔城郭半山橫斷雲。」記言漢劉根隱此﹐一日仙去﹐吾國郡縣多有此類神仙故事﹐各仙其仙﹐藉以點綴山川耳。又﹐臥樹樓聯巖有雌雄樟﹐雄者參天直立﹐其雌則倚巖橫出﹐於祠左彊可四丈﹐寺僧掩其根築樓焉。樟體之半凸臥樓中﹐而繁柯外竦﹐夭矯如遊龍。黃慶瀾題聯云「因樹構重樓﹐看春陰滿地﹐矯首淩雲﹐道是臥龍將起﹔飛霞成幻境﹐指秋水長天。會心當日﹐除非孤鶩知還。」陶亦自撰十四字云「飛霞不送仙人返﹔臥樹應憐客子勞。」寥寥數行﹐語卻無泛設。

關廟對聯﹐幾於汗牛充棟﹐前卷已分錄累累。玆見鄭伯屏藩題云「有半點生死交情﹐方許入廟謁帝﹔無一毫光明心迹﹐何須稽首焚香。」輕輕著筆﹐正自別致。又﹐汪啟英聯云「附聖人之末光﹐猛將佳兒同萬古﹔得夫子之正气﹐寶刀駿馬亦千秋。」《聯選》注﹕「凡關帝像旁塑有關平勒馬及周倉持刀像﹐聯故涉及之。」題祠廟之曲如身分者﹐又得數聯。一﹑勞光泰普寧韓祠云「其文如北斗皆企焉望之﹐況來刺史﹔此地亦先生所履而過者﹐舊屬潮陽。」二﹑某君惠州西湖蘇祠云「北客幾人謫南粵﹔東坡到處有西湖。」三﹑某君靑田石門洞劉文誠祠云「泉飛千尺﹐帝將用汝作霖雨﹔壁立萬仞﹐人皆仰公若泰山。」《聯選》注﹕「地爲文誠讀書處﹐飛瀑最奇勝。」又按﹐對幅堅渾﹐非誠意伯不足當此。四﹑瑞安卓敬甌江孤嶼卓公祠門云「作管夷吾有所不屑﹔惟方正學可與爲鄰。」蓋功其不附燕王也。又﹐孫衣言云「生有神靈﹐鄕裏猶傳騎虎異﹔沒垂天壤﹐權謀翻恨徙燕書。」五﹑楊子萱炳甌江孤嶼文丞相祠云「英靈咽怒潮﹐遺廟低徊南渡後﹔羈旅哀荒嶼﹐殘疆搶壤北歸時。」按﹐各作均謹施采色﹐曲曲如題﹐不溢累黍。

題倉頡廟聯﹐有特賅括。如王壽田集句云「夫子旣聖矣﹐爲人臣史載筆﹔後世有述焉﹐今天下書同文。」又﹐陳桐階云「古文仰作家﹐論周孔神靈﹐也當瞻拜門墻﹐於此同來問字﹔大筆驚雄鬼﹐除梵盧伯仲﹐可以別開徑術﹐其他未敢抗衡。」此作牽入梵盧別開徑術云云﹐不啻自道。按﹐民國八年居澧﹐桐階以予方輯聯話﹐特擬題撰述。每一聯成﹐要共推敲﹐今《聯選》錄其作至數十首﹐皆予所點定而介紹者﹐但倉頡廟聯﹐卻未前見。今陳不作二年矣。九澧兵亂﹐方如沸羹﹐錄此不勝人琴之感。又﹐顧復初道穆題風神廟聯云「怒者誰耶﹖看九天云垂﹐四海水立﹔靈之來兮﹐有冕旒秀發﹐旌旆飛揚。」用渾筆虛寫﹐恰恰到題。又﹐王樵也題馬神廟聯云「惟神之靈﹐喜七鬯不驚﹐眼底長閒千里足﹔所見殊異﹐同驪黃莫辯﹐國中誰是九方臯。」自旁面敲擊﹐全神躍躍﹐所謂不以馬諭馬也。又﹐金堂何麓生元普題洗馬池趙順平祠聯﹐亦工於立言﹐錄之﹕「將軍不可無馬﹐汗馬三分﹐洗馬以來空凡馬﹔先帝嘗稱子龍﹐從龍百戰﹐臥龍而外一神龍。」

祠廟題署有弔古而寓蒼茫之感者﹐如諸曁駱筠孫題蕭王廟聯云「神其享之﹐遠道驅車下丰沛﹔侯竟王矣﹐當年失策笑韓彭。」又﹐宜丰胡思敬題夷齊廟聯云「君父未忘﹐忍餓那可遽死﹔干戈不靖﹐惟讓乃能息爭。」按﹐此作語殊近道﹐吾願今之奉直兩軍閥聽者。又﹐崇州華王廟聯云「漢獻之朝﹐恨無醫國﹔神農而後﹐賴有傳書。」又有題祠廟而兼及地理者﹕一﹑無錫惠山尊賢祠聯云「奮百世下﹐頑廉懦立﹔環兩山間﹐泉甘土肥。」二﹑王達村題韓緘禹廟聯云「一道盤空﹐白雲覆地﹔兩山之壁﹐黃河中流。」不言禹功而功自躍然紙上。三﹑周鳳楞春華題彭思王廟聯云「彭王就國南來﹐幻夢一場﹐到此地方開覺路﹔澧水環山東去﹐回頭是岸﹐教世人莫問前程。」按﹐澧流經彭山下又十里﹐始分枝繞城東去。

掃葉樓聯已具前錄。玆又得數作﹕一﹑楊寶壬云「半千掃葉人千古﹔六一畫蘭詩一囊。」按﹐半千者﹐龔半僧樓主人也。二﹑易順鼎雲「老不白頭因水好﹔冬猶赤腳爲師髙。」原注﹕「山有還陽井泉﹐井旁民飲此﹐𨿽老無一白頭者。」三﹑徐淮生云「登樓始悟浮生夢﹔久坐惟聞落葉聲。」四﹑某君云「欲窮千里目﹔來看六朝山。」與上作同具湖山淸气者﹐有袁克文題無錫萬頃堂聯云「幾席三山﹐萬頃波濤疑海上﹔湖天一閣﹐重陽風雨是江南。」又﹐越望亭一聯云「若耶溪上﹐泛者去而未休﹐何如遊此地乎﹐靜聽爭流之萬壑﹔山陰道中﹐苦於應接不暇﹐是以建斯亭也﹐坐觀競秀之千巖。」按﹐此又以瘦峭﹑以比例爭勝。又﹐李成謀題宣城太白樓聯云「大江淘盡英雄﹐山經百戰樓仍在﹔詩卷長畱天地﹐人往千秋酒不空。」亦似有豪气。又﹐蘇東坡集盧秉傳語題雪堂聯云「臺榭如富貴﹐時至則有﹔艸水似名節﹐久而後成。」此則掉臂理窟﹐非淺近所能窺見矣。右節《聯選》三集。

《聯選》云﹕張退庵察營城南別業成﹐其弟嗇庵集唐句爲聯云「捨南捨北皆春水﹔山鳥山花吾友於。」語極渾成。又聯云「入水不濡﹐入火不爇﹔與子言孝﹐與父言慈。」按﹐此又可代箴銘。又﹐錫氏梅園一聯亦工偉﹐聯云「藏書何止三萬卷﹔種樹須教四十圍。」又﹐無錫顧氏眄怡園一花半葉軒有聯云「窺藻細魚泉脈養﹔踏松麼鳥石捲扶。」一精渾﹐一細致﹐皆若不愧園池。又﹐湯蟄仙上海愚園聯云「鍋可銷金﹐占一隅其中﹐娛老親足矣﹔鐵誰鑄錯﹐揮三捨使轉﹐願賢者助之。」良若俯仰天地﹐別有寄托。其他短作精深者﹐如曾文正題焦山枯木堂聯云「似聞陶令開三徑﹔來與彌陀共一龕。」吳讓之題鎭江夕陽樓聯云「令一孔毛生無限云﹔以諸花香而散其處。」陳寶琛題華嚴寺彌勒龕聯云「人世大難開笑口﹔肚皮終不合時宜。」保召棠題南通望海樓聯云「龕護白雲﹐是大士雙跌坐處﹔樓觀滄海﹐惟達摩一葦杭之。」按﹐樓內供大士像﹐故出幅云云。又﹐張樹徳題壽陽報恩寺毗盧閣聯云「藤杖一條﹐捉得起才放得下﹔禪關兩扇﹐看不破便打不開。」此則相悅以解﹐又別饒機鋒矣。其他如徐貫恂鋆題醒園聯云「有獨醒時﹐出海河聲涼到枕﹔無可爭處﹐聯峯山色靜於棋。」按﹐對幅與上作同一機鋒﹐故若元箸超超。

薊縣李觀瀾穿芳峪龍泉園題聯云「似桃源不是桃源﹐志在逃名﹐怕屢有漁郎過訪﹔近盤谷並非盤谷﹐願爲大隱﹐愧說與李願同寀。」按﹐綰合極典又極雅。李供職兵部時﹐顏所居曰「且園」﹐王竹舫題聯云「皆山也﹐西南諸峯﹐林壑尢美﹔歸來兮﹐幼稚盈室﹐童僕歡迎。」亦正工渾。《檐栘叢筆》云﹕吾鄕淸道觀舊有桂花廳﹐爲登眺勝處﹐邑人馮元仲題聯云「窗虛五月六月寒﹐人在冰壺中酌酒﹔簾卷千山萬山碧﹐客從圖畫裏敲詩。」意境翛然﹐不同凡猥。又﹐甘裕亭自新疆宦歸﹐葺一亭成。陳邃南題聯云「擊楫橫槎﹐黃水遠浮天以上﹔眠琴招鶴﹐白雲畱住山之阿。」語𨿽平淺﹐而卻饒烹煉。又﹐徐煥斗題漢口劉園浮碧亭聯云「理池東榭﹐構池西廊﹐卽此點綴工夫﹐記得是主人畱月處﹔背一囊琴﹐攜一壺酒﹐到這淸涼境界﹐卻好个漢口夕陽時。」

《聯選》四集山東督署有聯云「襟帶七十二泉源﹐到處皆馬蹄秋水﹔管領一百八州縣﹐無時不虎尾春冰。」又﹐徐淸惠題武城縣大堂聯云「老吏何能﹐有訟不如無訟好﹔小民易化﹐善人終比惡人多。」無謂仁人之言藹如。又﹐袁項城建求己堂﹐某題聯云「求則可得﹐愼勿放棄不求﹐但今日將求有功﹐先防有過﹔己所不欲﹐切莫橫加異己﹐願諸公以己之意﹐度人之心。」又﹐徐東海爲國務卿時﹐題政事堂聯云「天視民視﹐天聽民聽﹔人溺己溺﹐人饑己饑。」皆鞭辟入裏﹐字字堅卓可誦。又﹐鄭茝蘋題樂城學校閱報室聯云「不出戶庭﹐能知天下事﹔有好消息﹐說與大家聽。」又﹐某校膳堂聯云「人生惟有讀書好﹔天下無如喫飯難。」又﹐張嗇庵題博物院謙堂聯云「地中有山﹐始利大川終邑國﹔人間何世﹐卽看小島亦波瀾。」又﹐伍某題武備學堂聯云「武有七徳﹔備於一人。」按﹐是𨿽極纖小題目﹐作家出之﹐總不放松一步﹐必如此方可當一「作」字。

題佛寺聯能爲彼教說法﹐每易發人深醒。一﹑廣東海幢寺聯云「東土耶﹐西土耶﹐古木靈根不二﹔風動也﹐旙動也﹐淸池碧水湛然。」二﹑巫三祝集經題龍川霍山藏經堂聯云「一切有爲法﹐如夢如幻如泡影如露珠﹐作如是觀﹐法尙應捨﹐何況非法﹔三昧諸相身﹐無人無我無眾生無壽者﹐此何以故﹐身皆具足﹐乃大名身。」三﹑江津鐘耘紡題某禪堂聯云「自在觀﹐觀自在﹐無人在﹐無我在﹐問此時自家安在﹐知所在自然自在﹔如來佛﹐佛如來﹐有將來﹐有未來﹐究這身如何得來﹐已過來如見如來。」按﹐搏捖字面如鑄精鐵﹐奇極。四﹑趙紹伯題雲南鶴慶龍華山寺門聯云「莫道是空門﹐要進來須踏著實地﹔緊防有叉路﹐走錯了便墮入深坑。」此又捨字面而說理﹐提撕警覺﹐足代晨鐘暮鼓。五﹑陳小圃題曇華寺藏經樓聯云「吾道非耶﹐豈復出山爲小艸﹔此生休矣﹐乃知閱世盡滄桑。」亦自工諧。六﹑陳寶琛題鼓山湧金寺大門聯云「能度眾生﹐豈獨潭龍知聽講﹔願聞一喝﹐長教海水不揚波。」七﹑鐘耘紡題笑佛聯云「你眉頭著甚麼焦﹐但能守分安貧﹐便收得和气一團﹐常向眾人開笑口﹔我肚皮這般樣大﹐總不愁穿慮喫﹐只講个包羅萬物﹐自然百事放寬心。」語亦若莊若諧﹐故佳。

吳鳳蓀又有題南嶽聯﹐詞采思想﹐亦迥不猶人﹐聯云「我讀文山詞﹐勸過此姦雄﹐思量仔細﹔神知韓子意﹐要掃開晦昧﹐突兀晴空。」按﹐崔句「總爲浮雲能蔽日」﹐君主時代﹐往往多否隔之呼吁﹐聯故寄托及之。又﹐楊和甫戲題財神廟聯云「財自何來﹐果有陰曹州六鑪耶﹐怪年年乞與人間﹐取之不盡﹔我無奢望﹐亦只腰纏十萬貫耳﹐使歲歲滿償此願﹐神又何難。」噫﹗今世鵠立大官貴人之門前者﹐皆抱此類無奢望之願來﹐不知神窮應付﹐實已難之又難。吾湘林省長前此之出走﹐將不由是乎﹗又﹐某君題廬州巢湖姥山土地祠聯云「莫笑我老巧無能﹐許个願試試﹔那怕你多財善賈﹐不燒香瞧瞧。」按﹐此又與前境異矣。似尙是滿淸以利祿啗天下﹐顚倒英雄之一時代﹐然而今直每況愈下矣。又有作莊語者﹐江湘嵐官嘉善時﹐題土地祠嵌字聯云「土生物以爲功﹐故生金生水生木生火﹔地時行之謂順﹐願時寒時燠時雨時暘。」按﹐此又全是經儒吐屬﹐宰官口吻。

張文襄題旌陽來鶴樓聯云「鶴去我方來﹐使我登臨增感慨﹔我來鶴又去﹐放鶴招隱倍蒼茫。」一片神行﹐不獨回環嵌字爲工。又﹐劉孟顧前宰宜章﹐創修淸穆亭以資遊憩﹐予補題嵌字二聯以記名勝。一云「別有天地﹐山水淸絕﹔略余亭臺﹐禽魚穆然。」一云「淸淸冷冷﹐小亭聽水﹔穆穆皇皇﹐大云出山。」按﹐大云﹐於孟顧有重期望云。寫景能以筆仗競勝﹐如恩誥成都望江樓聯云「閣勢崢嶸﹐我來更上一層﹐覽盡錦江春色峨眉秀﹔人文炳蔚﹐天將遞興後起﹐有如升庵大節子云才。」又﹐麟山九天閣云「麟兮我心憂﹐側身天地更懷古﹔山從人面起﹐獨立蒼茫自詠詩。」集句不見斧鑿痕﹐佳矣。又記二聯﹐一﹑某君憩云閣云「未出山時思捧日﹔但從龍去便爲霖。」二﹑程稻村船廳集句云「築堂不過七八尺﹔野航恰受兩三人。」一切云﹐一切船﹐可見題目𨿽小﹐於律斷不可放松綰合。又﹐《聯選》四集﹕一品泉在貴陽北門橋側﹐俗名龍井。某君題聯云「地縮三弓﹐墻外讓人行路﹔樓添一角﹐座中畱客聽泉。」含毫邈然﹐因物付物﹐與流連光景者正自不同。又﹐石門流杯池聯云「山水何靈﹐得名賢履迹所經﹐便流傳八百年後﹔裙屐雜坐﹐愛此地杯流共酌﹐且邀約兩三人來。」語正工諧。

廖孫陔《聯語綴余》云﹕光緒二十四年﹐予部選宜章訓導﹐巡撫以便丱故﹐俾與淸泉對調﹐論地宜邊淸腹﹐論飯宜不足淸有餘﹐辭之。巡撫曰「此爲公耳。」彊令受事。學宮之右爲蓮湖書院﹐乾隆二十五年分縣爲兩﹐仍共一書院。至是詔攺書院爲學堂﹐增兩髙樓。予撰聯左樓云「蒸湘一水之間﹐於斯容與﹔零陵三亭而外﹐有此髙明。」右樓云「孔思周情﹐吾道實先北學﹔雨奇晴好﹐人間又有西湖。」蓋衡州小西門外﹐彌望皆蓮池﹐池北紅墻碧瓦﹐隱現柳堤﹐菜畦間則學宮書院等公共場所﹐綿亙將一里﹐頗似杭之白堤﹐聯故云云。然言下淸气襲體﹐必有此筆﹐方與名勝相稱。又﹐李篁仙題鄂城中州會館聯云「望鄕思洛下才人﹐賈誼上書憂漢室﹔列坐話江南舊事﹐張儀無地與懷王。」按﹐此聯局度雍容﹐仿佛似當家婦上坐指陳米鹽零雜﹐𨿽瑣屑而不傷碎。又﹐江湘嵐宰嘉善﹐題新安會館聯云「汾蟹望秋肥﹐相期案牘餘閒﹐古禮仿行鄕飲酒﹔郵鴻傳信穩﹐爲道布帆無恙﹐新詩休唱念家山。」情文翩翩﹐如祖腹中。

陶在東寄示詩注稱﹕天童寺聯可入話﹐核之良信。蓋湖南詩僧寄禪者﹐名在士大夫口。三十年前陶讀書湘潭﹐與相諗﹐棋奕角牴﹐往來甚歡。後他去天童﹐旋示寂﹐遺像長髯偉如初。幾不識堂有遺聯﹐出幅寄禪手筆﹐對幅長沙蕭榮爵足成之。聯云「問誰具正法眼﹐向義興未結茆庵﹐太白未爲童子以前﹐識得蒼山眞面目﹔願我發菩提心﹐於南海曾謁普門﹐西湖曾參靈隱而後﹐來尋黃蘗老頭陀。」按﹐聯語雄勁郁屈﹐稱此山門矣。

卷五慶賀

吳淸卿大澂巡撫湖南日﹐頗喜功名。會其生日﹐湘潭王壬秋闓運壽以聯云「東海蒼龍﹐出爲霖雨﹔南嶽朱鳥﹐上應壽星。」典遹堂皇﹐信爲善頌。甲午之役﹐大澂請纓出斗日本﹐在關外覆師﹐湘軍熸焉。旋革職回湖南任﹐侘傺不自聊﹐求免去位﹐士大夫論者至今齒冷。前大澂二十年﹐湘人李某爲陜西提督﹐值其太公六十生日﹐石門黃碧川時爲知縣秦中﹐有聯相壽云「哲嗣飛將軍﹐七二精英﹐百二鎖鑰﹔壽星柱下史﹐五千道徳﹐八千春秋。」書姓﹐書籍﹐書壽﹐書子官﹐書子官之地﹐寥寥二十六字﹐幾一掃囊括之﹐可云才大。又﹐同時左文襄駐節肅州﹐新化鄧光黼遊歷出關﹐獻一聯云「上千中千大千﹐世間生佛﹔徳一齒一爵一﹐天下達尊。」文襄擊節嘆賞﹐問爲誰撰﹐有以光黼對者﹐則大笑顧謂客曰「湘臯有後矣。」湘臯名顯鶴﹐教官﹐以詩文名東南﹐卽光黼之祖。憶光緒戊申年八月﹐袁世凱五十生日﹐時官外部尙書﹐與政賀客撰對聯﹐極揚棻掞藻之能﹐有一聯以南洋某島郵來﹐文云「戊戌八月﹐戊申八月﹔我皇萬年﹐我公萬年。」表面上𨿽渲染功伐﹐而骨子裏似不無陽秋。且「戊戌八月」四字﹐不啻徳宗被囚之代名詞。袁見﹐亟命撤去﹐蓋懼謗也。及乎今日﹐則我皇我公又不啻相對之詞﹐天下不可思議之端﹐無在不畱有歸宿﹐眞奇之又奇已。

左文襄七十生日﹐或獻一聯云「東閣勛猷﹐北門鎖鑰﹔西天生佛﹐南極壽星。」可云典重堂皇。又﹐於奎仲述人一壽聯﹐極英挺﹕「呼吸風雲﹐大鵬九萬里而南北﹔沈酣泉石﹐靈椿八千歲爲春秋。」又﹐田東溪有壽某母一聯云「魯敬姜之教子必以道﹔陶士行非此母不能生。」予極服其老重渾成。

曾忠襄五十生日﹐李篁仙賀一聯云「天教與黃菊同榮﹐視李鄴侯退歸衡嶽而來﹐剛逢一萬八千日﹔公肯爲蒼生再出﹐到文潞國徵起洛陽之歲﹐還報九重三十年。」忠襄見之﹐擊節嘆賞﹐命懸之上座。又﹐王子豳中將正雅﹐光緒乙未附學籍﹐其業師田東溪賀聯﹐予評爲一時無兩。聯云「慰陶家賢母﹐踵陳氏難兄﹐十駕名駒﹐居然千里﹔治盲左遺經﹐抱終童奇策﹐三年大鳥﹐視此一鳴。」又﹐王亦文育昌﹐其業師也﹐亦有賀聯云「童子冠軍﹐十二年前慚此座﹔亞洲靖難﹐九千里外望吾宗。」蓋亦文丙戌歲以縣試第一名附學籍﹐子豳則系州試第一名﹐惟亞洲句初頗嫌其膚闊﹐今子豳方隆隆貴盛﹐又知其爲讖語矣。

東溪贈某完婚聯云「告我有行﹐今將遠矣﹔勗君以道﹐古曰刑於。」特爲淸切。予亦有賀王子豳長公子納婦聯云「虎父無犬子﹔螽斯先桃夭。」史語儷經﹐亦若老重。又﹐賀符靖獻長公子娶婦聯云「南山髙此門並﹔桃夭賦之於歸。」符所居曰「南山平」﹐故有首句。又﹐續弦聯云「君歡再有室﹔我頌百斯男。」似不苟爲瑯瑯炳炳。

淸乾隆帝八旬萬壽﹐自制一聯﹐僅成出幅云「竊比於我老彭﹐十分已得一分。」於是命閣臣彭蕓楣尙書元瑞屬對。彭叩頭曰「皇上萬歲﹐臣下何得妄論。」帝笑曰「萬歲者﹐極言之辭耳﹐人生誰則百歲者﹖」彭曰「然則臣已得之。」遽誦首句「粵若稽古帝舜」。帝矍然曰「卽此便工絕得體。」洎叩知下句爲「八旬還有三旬」﹐則斂容稱嘆至再三不已。又﹐記一故事﹐皇帝秋狝木蘭﹐經萬松山﹐彭蕓楣尙書得應制一聯﹐出幅云「八十君王﹐處處十八公﹐道旁介壽。」亦難於屬對。驛致紀曉嵐昀﹐紀笑曰「蕓楣又來難我耶﹗」立對使取筆書付遞。及彭發函﹐則對幅云「九重天子﹐年年重九節﹐塞上稱觴。」帝見之激賞﹐賜以帛。彭曰「對幅乃紀某所擬﹐臣不敢冒賞。」帝曰「是爲二難。」更以帛賜紀焉。又﹐記帝五十萬壽聯云「四萬里皇圖﹐伊古來從無一朝一統四萬里﹔五十年天子﹐自今後還有九千九百五十年。」按﹐對幅折頌萬歲﹐工慧無倫。

戊戌歲﹐新會梁卓如啟超主講長沙時務學堂﹐其年爲卓如尊甫五十初度。陳右銘巡撫寶箴壽以聯云「行年至一萬八千日﹔有子爲四百兆中雄。」特若偉勁無倫。又﹐曾文正壽李小泉瀚章五十初度聯云「七月誕生﹐郭汾陽曾見織女﹔八州作督﹐陶長沙亦爲部民。」按﹐李七夕後一日生﹐時官湖廣總督﹐文正署款稱通家生。兒子瑑保亦有李懋吾公子婚聯﹕「新郎歸自巴黎三萬里﹔此月例會河鼓一雙星。」蓋婚期七月﹐李公子又自法蘭西新歸云。

東溪有賀徐涪似之父母六十生日聯﹐予評以爲老樹之著花。聯云「而耄而耋而期頤﹐百年祝君子偕老﹔曰富曰壽曰好徳﹐五福備古人所難。」又﹐曾莆卿壽某五十聯云「人方中年﹐五十曰艾﹔天予上壽﹐八千爲春。」亦佳。曹斗宣教諭昺星有六十自壽聯﹐特簇簇生新。聯云「老大忽驚﹐念昔昆侖頓轡﹐弱水洗兵﹐勞勞奚補﹔長生有訣﹐笑彼馬援據鞍﹐廉頗善飯﹐詡詡何爲。」

阮文達相國如夫人某氏﹐用所生子某貴﹐已封恭人矣。會七十生日﹐子祜請於文達爲稱觴﹐黃右原賀以聯云「溫溫恭人﹐母以子貴﹔潭潭相府﹐簉藏春多。」典遹堂皇﹐眞不愧作手。又﹐左文襄壽楊石泉巡撫聯云「知公神仙中人﹐勉爲蒼生畱十稔﹔憶昔湖山隹處﹐曾陪黃菊作重陽。」自注﹕「癸酉重九石泉生日撰聯語奉寄﹐回首甲子歲是日髙會於靈隱韜光間﹐歷歷如昨事也。」按﹐有注語﹐則上下文均非虛設﹐故若斐婉可誦。又﹐何子貞壽郭子美提督松林母太夫人聯云「母爲古列女﹔子作大將軍。」亦突兀驚人。

縣人李初樹鐘榮爲予弁角石交﹐所作聯﹐已見他篇﹐今錄其壽孫仙舟子翼之母太夫人七十生日聯云「介壽獻西母蟠桃﹐一千歲花﹐二千歲實﹔忘憂羨北堂萱艸﹐四十年苦﹐三十年甘。」如此綰合七十﹐字極大方﹐且甘苦字又不啻節母撫孤﹑孤兒成立之攝影﹐片語無泛設﹐是爲至矣﹐極矣。予亦有十六字云「同巴婦淸﹐比陵母智﹔陳天保頌﹐代地道終。」亦若抒寫大方。又﹐初樹代仙舟署稱壽門聯云「今日是普天萬壽節﹔阿母比寸艸三春暉。」蓋稱觴以丙午十月初十日﹐爲淸孝欽後誕辰﹐故出幅及之。

賀新婚聯最不易涉筆﹐錄舊作數首﹕一﹑賀汪吉占云「但願和合百千萬歲﹔爲歌窈窕一二三章。」二﹑某氏云「似舅君可方何無忌﹔嫁女人言得王右軍。」三﹑賀李煥若遠炳云「關睢之終﹐應以麟趾﹔鯤魚所變﹐縱爲鵬摶。」蓋李方卒業小學校﹐故有對幅。胡氏《聯選》載呂幼舲集句賀劉某婚聯云「鴛鴦生小曾相識﹔鸚鵡前頭不敢言。」蓋劉病啞﹐其新婦則中表親也﹐較爲確切。

淸光緒末﹐袁世凱五十生日﹐《申報》載其受賀品物有泥金屏壽文百二十首﹐對聯五百餘首。東溪謂可方明之魏忠賢﹐蓋惡其侈也。顧聯亦有佳者。一﹑振貝子云「相我國家﹐尙書北斗﹔錫公純嘏﹐天保南山。」二﹑張文襄云「朝有王商威九澤﹔壽如召奭佐重光。」

民國元二之交﹐內國競言黨務﹐縣進步黨成立﹐予被推爲主任幹事﹐以大庸熊鵾吾掌書記。適其六十生日﹐予撰聯云「助我臂求黨務進步﹔願君壽與天門同髙。」天門者﹐大庸望山也。援引尙若不膚廓。又﹐有賀某氏新婚聯云「一歌陳麟之趾﹐再頌賦螽斯羽﹔嫁女須王右軍﹐娶妻得陰麗華。」經文史語﹐翦裁爲對﹐似小有致。武進胡君復賀施伯安與唐女士結婚聯云「著以相思結不解﹔贈君一枝梅方華。」語極朴極艷。又﹐代賀翁佩孚公子婚聯云「以是姻緣﹐磐石長久﹔大好風日﹐兒女淸佳。」蓋新婦莊氏﹐翁莊爲重姻云。

報載﹐某氏賀江蘇督軍李秀山純生日聯﹐貼切舊曆中秋誕辰﹐貼切軍職﹐語均工﹐惟末二句稍膚。玆易錄之﹐聯云「將星與壽星同明﹐明星一路﹔卿月偕秋月共朗﹐朗月三臺。」明星句以李系南北戰爭主和派﹐頌揚似尢貼切。又﹐壽易實甫側室何玉頎四十生日聯云「美人才子有情癡﹐女愛男歡﹐祝生女皆美人﹐生男皆才子﹔圓月好花無量壽﹐天長地久﹐願地上花常好﹐天上月常圓。」又﹐壽吳子修慶坻夫人花夫人七十聯云「父翰林﹐夫翰林﹐子爲南齋翰林﹐芝誥一條冰﹐喜髙年紗幔傳經﹐師範莫如女師範﹔蜀提學﹐湘提學﹐兒又西江提學﹐梅花滿嶺雪﹐合兩代筍班介壽﹐門生更有小門生。」諸作富麗似溫李之言詩﹐特雄勁排奡﹐微不及曾文正。

範肯堂聯學幾於傳缽曾文正﹐前卷錄各作﹐均倚天拔地﹐不主故常﹐以才論之﹐其爲聯界之虎乎﹖玆錄其壽沙健葊尊人聯云「夙與賢郎相期﹐欲其道繼胡先生﹐名過冒公子﹔來爲長者致祝﹐惟有壽之南山石﹐酌以東海波。」又﹐壽朱輯齋五十卽送其行聯云「先我兩年﹐後我四日﹔送君千里﹐願君百康。」所謂老樹著花者此是也。吳摯甫亦有壽範肯堂聯云「兄弟以頭腹尾擅譽﹔文章與梅曾張代興。」亦添毫栩栩﹐如鼎之鑄。錢塘朱劍芝之公子娶鄞縣孔仁齋女﹐徐中可賀聯云「居室爲人之大倫﹐一派眞傳﹐朱源於孔﹔宜家乃曰有餘慶﹐百年偕老﹐夫賓其妻。」剝膚存液﹐掃盡一切習慣語。

胡氏《聯選》云﹕道光丁未﹐郯縣吳小巖步韓五十自壽聯云「臣朔未可俳優畜﹔蒙莊能爲逍遙遊。」又聯云「後生轉瞬卽衰頹﹐而無聞焉﹐安知後生可畏﹔翁子行年當富貴﹐倏又過矣﹐況薄翁子不爲。」按﹐此幅兩切五十立言﹐對幅胸次超廓﹐有俯視皆齊州九點煙之豪采。又聯云「學昌黎百無他長﹐只這般視茫茫﹐發蒼蒼﹐齒牙搖動﹔慕莊周萬有一似﹐可能彀夢蘧蘧﹐覺栩栩﹐色相皆空。」又聯云「商瞿有五丈夫子﹐我只一焉﹐頗惜一夔猶未足﹔鄧禹以廿四封侯﹐今且老矣﹐未知老驥竟何心。」各作皆天馬行空﹐神駿遠邁凡品。

與吳作同工者﹐《聯選》又揭兪曲園各作﹐玆轉錄之。一﹑贈吳平齋七十壽聯云「合千古之壽壽公﹐永保用﹐永保享﹐左鼎右彜﹐坐兩罍軒﹐居然三代上﹔以十年之長長我﹐六十耆﹐七十老﹐望衡對宇﹐隔一條巷﹐有此二閒人。」按﹐平齋好金石﹐所著有《兩罍軒彜器圖》﹐兪嘗爲之序。吳長兪十歲﹐其所居曰「金太師場」﹐與兪居馬醫科巷鄰比﹐蘇人所謂隔一條巷者也。二﹑贈張少渠五十壽聯云「不福星﹐眞福星﹐卽此一言﹐可爲君壽﹔已五十﹐又五十﹐請至百歲﹐再徵吾文。」按﹐張性好善﹐嘗勇爲之﹐年四十九﹐以道員奉檄預江蘇海運﹐將附福星輪船以行﹐忽捨而就他船﹐福星輪旋沒於海﹐論者幸之。三﹑贈金眉生按察六十壽聯云「推倒一世豪傑﹐開拓萬古心胸﹐陳同甫一流人物﹐如是如是﹔醉吟幾篇舊詩﹐閒嘗數盞新酒﹐白香山六十歲時﹐仙乎仙乎。」按﹐出幅用陳同甫語﹐恰與金身分肖﹐對幅則撮香山《耳順吟》中語﹐故覺渾成可喜。

予亦有慶賀數聯﹐一﹑長沙光復紀念會聯云「厥功首功﹐武昌響﹐長沙應﹔今日何日﹐專制死﹐自由生。」又云「五族一家共和﹐小無希臘大無美﹔九月一日紀念﹐南向瀟湘西向秦。」按﹐陜西亦九月一日獨立﹐故對幅及之。二﹑正式大總統就職云「國初定時推袁﹐國大定時推袁﹐總統萬歲﹔日出處無天子﹐日入處無天子﹐共和一家。」案﹐聯文方曰總統萬歲﹐方曰日出處﹑日入處無天子﹐吾墨未漧﹐項城忽悍然僭帝﹐致動干戈於邦內﹐而身隨殉之﹐老姦地下讀此﹐不知作何感想。

《眉廬藂話》云﹕貴池劉蔥石世珩得唐制大小兩忽雷﹐築雙忽雷亭﹐繪圖。予爲題一絕云「取次瑯璈按拍來﹐尋常弦管莫相催。挑燈笑向雙紅袖﹐參昴星邊大小雷。」蓋蔥石妾有蘢嬋柳娉﹐兩忽雷歸其掌管也。舊曆甲寅九月﹐蔥石四十生日﹐湘陰左子異孝同贈聯云「尊灑稱觴﹐先重陽五日﹔楚園奏曲﹐撥四弦雙雷。」殊工切。楚園﹐蔥石滬上所居園也。又﹐皇甫用武某君八十生日聯云「八十告存﹐木公金母世歡喜﹔三千洗髓﹐春酒羔羊人壽康。」大踏步向前﹐似無囁嚅羞澀之態。又﹐賀新婚集句聯云「三星在天﹐求爾新特﹔百年偕老﹐見此良人。」亦佳。用武又有壽予六十生日聯云「布衣名滿四海﹔著作壽亦千秋。」語自短橫﹐特譽吾溢量耳。

康長素有爲以舊曆丁巳六十初度﹐海內名流﹐多摛言爲壽。玆分錄如下﹕一﹑前大總統黎宋卿聯云「上壽伏生傳絕學﹔通經髙密擅名家。」二﹑前大總統馮華甫國璋聯云「盛才冠巖廊﹐致身福地何蕭爽﹔眞气驚戶牖﹐學語小兒知姓名。」按﹐對幅末句頌康﹐是爲確語。三﹑胡嗣瑗云「以天下爲己任﹔是南斗之一人。」按﹐此聯包括無遺。四﹑張元濟聯云「形其量者滄海﹔何以壽之名山。」五﹑羅惇暖聯云「爲一大事出世﹐以八千歲爲春。」六﹑沈慶瑜聯云「三百篇之中﹐興觀羣怨﹔十九年在外﹐險阻艱難。」七﹑淸道人聯云「寶書百二國﹔靈椿三千年。」八﹑失名聯云「步自東極﹐至於西極﹔居長壽天﹐遊化樂天。」九﹑陳三立伯嚴聯云「廣逍遙遊﹐身行六十萬里﹔證菩提果﹐手援四百兆人。」十﹑張勛聯云「大徳得無量壽﹔此老有當世名。」按﹐各聯均擺落悠悠﹐如龍門之桐百尺。又﹐粱任公集句壽段總理祺瑞聯云「二十四考中書令﹔萬八千戶冠軍侯。」亦勁質髙出恆流。

兪曲園撰恩竹樵布政五十四歲生日聯﹐極膾炙人口﹐蓋恩官蘇藩與兪爲詩酒遊極歡。又生日爲六月十一日﹐聯云「白香山五十四官蘇州﹐早見詩篇滿吳郡﹔範純仁六月中賜生日﹐行看制艸出東坡。」兪又有壽沈仲復聯云「以玉堂客作金山主人﹐旌節將移﹐且爲第一泉小住﹔歌鶴南飛和大江東去﹐茱萸未老﹐好補重九節淸遊。」蓋沈生舊曆九月十日﹐故云。又﹐於晦若式枚壽孫相國家鼐七十聯云「壽州相國壽者相﹔天子師傅天下師。」體段絕爲嚴重。又﹐樊樊山有壽其公子五十生日聯云「我亦癡翁﹐願再撫汝五十年﹐壽汝乎﹐抑自壽也﹔身臨大邑﹐豈獨有民十萬戶﹐保民者﹐則天保之。」奇創恣肆﹐空前之作。

縣人於瀛舫翼如以舉人官知縣江南﹐年七十告歸﹐築室成﹐朱恂叔師賀之。聯云「江南久誦輪扁手﹔垞北今開晝錦堂。」特落落大方。予亦有賀人成室聯。一云「子完牖戶計﹔我和溪堂篇。」一集句云「旣勤垣墉﹐定大門戶﹔以蔽風雨﹐有此屋廬。」又﹐賀朱某成室兼六十生日聯云「張老曰於斯﹐子荊曰苟完﹐辛勤大庇﹔姑山亦無泐﹐零水亦不涸﹐富壽所原。」零水﹑姑山﹐其旁近之山水名也。

葉公綽壽康有爲六十聯云「歷劫不磨﹐度人間世﹔上壽無疆﹐爲天下春。」極爲新穎。又﹐徐東海壽陳雨生八十聯云「濟南博士﹐傳中古典謨﹐得篇廿九﹔華陽眞逸﹐對秣陵煙水﹐築樓三層。」又﹐朱葆三壽湯蟄仙壽潛聯云「南海補陀﹐公是諸天佛子﹔東方曼倩﹐人稱陸地神仙。」均能不作常語﹐抑又非諛語﹐故佳。又﹐胡君復壽惲次遠聯云「遺世標格﹐壽世翰墨﹔出山大云﹐在山淸泉。」又聯云「東坡雅人﹐宜作生日﹔南田秋興﹐相期歲寒。」語亦有斤兩﹐能掃盡俗鄣。

範肯堂壽曾惠敏紀澤聯云「懋徳所綏﹐橫大海內外﹔斯民之望﹐與太傅后先。」特若老重。又﹐劉之潔開府淸淮﹐時其封翁七十生日﹐應季中壽以聯云「北門鎖鑰丈夫子﹔南極星辰太乙君。」分切亦雅。又﹐劉葆良代湯蟄仙壽江杏村禦史春霖六十生日聯云「髙岡鳳凰﹐孤唳天表﹔空山松柏﹐共保歲寒。」按﹐江在晚淸朝彈劾親貴﹐直聲震天下﹐聯蓋紀實矣。

閩中謝秋楂玉漢官廣東﹐屢綰要缺﹐淸同治壬申﹐與婦同躋七十。爲聯自壽云「無可頌揚﹐百姓脂膏﹐未嘗染指﹔有何歡喜﹐七旬夫婦﹐難得齊眉。」𨿽近自稱﹐然未溢量。

徐東海聯語亦多名貴之作。玆錄壽陸鳳石六十聯云「風日和美﹐正江南重四節﹔江山委蛇﹐是中朝第一流。」不使一典﹐具見雍容華貴。又﹐吳摯甫壽壽山裕祿聯云「照海旌麾懾猿鳥﹔傳家簪笏邁金張。」華貴亦與東海作同。吳又有壽馬通伯聯云「及身彊健久不達﹔爲古文章早有聞。」亦質而雅。韓文公先以上疏論宮市﹐貶陽山令。故陽山亦有祠堂。胡衡齋令陽山時﹐以三月三日在祠作文公生日﹐制聯云「其人如泰山北斗﹔是日也天朗气淸。」右節胡氏《聯選》。按﹐胡作上切人﹐下切日﹐了無痕迹。

番禺潘蘭史少時遊歷歐洲﹐著有《說劍堂集》﹐世人推爲新學先河﹐不僅以少陵遺山見稱也。性髙潔﹐隱居滬瀆﹐年六十矣。誕辰在十一月﹐人多有以文言相壽﹐玆錄長沙劉闥靑聯云「樊修有佳人﹐初三月上雙榭福﹔放翁眞健者﹐六十年中萬首詩。」胡君復云「月上﹑年中屬對雋永﹐是聯於蘭史身分甚切合﹐以其姬人字月子故也。」又﹐何詩蓀維朴聯云「詩功喜與年增健﹔人壽欣逢月正圓。」亦佳。予亦有壽趙桂秋日可七十生日聯云「我陳祝詞﹐日箕疇五福首富壽﹔天錫純嘏﹐如太華九龍不騫崩。」太華九龍﹐皆所居迆旁山名也。又﹐賀朱蓮溪文燊夫婦五十生日聯云「偕老恰三萬六千日﹔知非及兩四十九年。」

前淸科舉時代﹐凡受試及格者﹐宗族交遊輒制爲聯語以相慶賀。近學校畢業或遊學東西國而歸﹐亦踵俗爲之﹐然此種題目最難涉筆﹐因循例升級﹐旣非不可必得之異數﹐而又無「采芹」﹑「攀桂」﹑「探花」諸名詞可掇拾也。頃子章誦其二聯﹕一﹑胡某鄂垣英文專科畢業云「惟其通九萬里以言語﹔故能讀百二國之寶書。」二﹑謝某鄂垣師範學校畢業云「退而教授二三子所式﹔吞若云夢八九者以歸。」出幅貼師範﹐對幅貼鄂垣﹐二聯皆羌無故實﹐俱能恰如題分﹐洵稱合作。

隨園論詩﹐謂掇拾典故﹐須如調羹用鹽﹐不見鹽而有鹽味方佳。予最韙之。近世綴文之士﹐胸無積軸﹐輒喜摭取鄙俚無似之新名詞﹐搖筆卽來﹐塗塞滿紙﹐極爲可厭。逮攺革以後﹐所謂「共和成立」﹑「民國萬歲」﹑「國利民福」諸字樣﹐無論何種文字﹐胥拉雜牽入﹐令人見之作三日嘔﹐然亦有運用入妙﹐讀之覺新脆可口者。子章賀張某成室聯云「成室當共和立憲之年﹐國萬歲﹐家萬歲﹔登堂賦孔碩斯幹而祝﹐雅一章﹐頌一章。」出幅用習見腐語﹐妙能以家與國相關合也。子章又撰某成室舉子聯語﹐上下幅俱按切李姓﹐不露斧鑿痕迹﹐亦佳。聯云「大廈落成﹐吉夢葉長庚﹐知太白誕生有自﹔神州多事﹐幽棲入盤谷﹐問昌黎作序何如。」

淸穆鶴舫與宣宗同庚﹐其生日爲除夕﹐或贈壽聯云「一徳贊襄﹐帝庇元臣同壽考﹔四時調燮﹐天生上相在春前。」兩兩切合﹐自工。田東溪有壽業師何秋江生日兼爲季子完婚聯云「七十曰老而傳﹐婚嫁今完向長願﹔八千大椿之壽﹐徳年及見子輿尊。」措語矜重﹐非同苟諛。又﹐賀節孝婦謝氏與旌兼生日聯云「其遭逢兼桓嫠巴婦之難﹐孑然一身﹐用支夫家全局﹔有姓氏並孝子忠臣不朽﹐報以千古﹐豈直上壽百年。」按﹐聯中襯醒壽字﹐落落大方。又﹐賀汪吉占母夫人七十生日聯云「論行在列女諸編﹐可陶可歐可韋柳﹔介釐符九疇五福﹐曰富曰壽曰康寧。」又﹐賀朱榮安五十生日兼子納婦聯云「艾不服官﹐松鶴比壽﹔谷能詒子﹐光鴻齊賢。」用眼前語亦能鎭紙﹐木雞養到之候也。又壽朱貞白五十生日聯云「此地當九渡仙樓﹐請與訛訂道元﹐詩賡子壽﹔名家有百梅吟艸﹐好將餌分綺裏﹐樂傲林逋。」按﹐朱所居在九渡水下流﹐仙樓見《水經酈注》。又按﹐朱喜爲詩﹐刊有《百梅吟艸》。

往時科舉制未廢﹐凡附學籍及中式鄕舉者﹐其授業師必特制聯額爲賀。顧雷同踵俗﹐彌望皆黃茆白葦﹐無足畱人目者。田東溪講學時﹐門徒極盛﹐集中此體聯亦極多﹐今錄數首。一﹑賀湯卜三入學聯云「範志賈才﹐基於此舉﹔父書祖徳﹐大其所傳。」二﹑賀李植吾家駓入武學聯云「投筆自雄才﹐可笑吾曹﹐毛錐子竟安所用﹔立功期馬上﹐抗論先世﹐飛將軍抑又何人。」气象發皇﹐詞亦典貴。三﹑賀楊子平道鎭入學聯云「賈長沙舉自茂才﹐此科實肇炎劉以上﹔楊中立辱稱弟子﹐今日竊喜吾道之南。」四﹑賀王子章入學聯云「大漢茂材有異等之科﹐振拔殊尢﹐今視諸昔﹔吾湘騷賦爲詞章所祖﹐淵源忠孝﹐道存乎人。」五﹑賀宋運明入學聯云「經學守專門﹐山川輿圖﹐兼攬其要﹔鼓行驚特起﹐文學科目﹐克光而家。」六﹑賀萬振甫中鄕舉聯云「名祖有孫﹐嗣光文苑﹔經師愧我﹐垂老布衣。」按﹐諸作循題敷典﹐均不愧老斫輪手。東溪又有賀人成室聯云「張老善頌﹐曰三於斯﹐古人且然﹐今人奚讓﹔衛卿苟完﹐若一無與﹐前事不忘﹐後事之師。」按﹐此驅策六經而以朴質出之﹐非尋常屐齒所能到矣。又﹐王子章壽某君生日聯云「老而無聞﹐作絳縣隱﹔恭則得壽﹐繹丹書銘。」亦自不落言詮。又﹐壽佘某聯云「箕疇之九五福次壽﹔莊叟日八千歲爲春。」以經儷子﹐卻自工渾。又﹐王志初賀王子章入學聯云「早說惠連才﹐天下文章已無我﹔差同郗鑑識﹐座中子弟獨奇君。」接﹐出幅從江東無我﹐卿當獨步二語化出﹐對亦使典恰肖﹐掃盡一切諛頌門面語﹐故稱佳制。

胡氏《聯選》云﹕吾鄕謝叔時﹐有淸時以道員候補湖北﹐以干辦稱。有三子﹐學行才藝咸卓卓可數。其夫人六十壽辰﹐君復撰賀聯云「鳳琯齊鳴﹐且安排別墅圍棋﹐東山樂府﹔鹿車共挽﹐盡分付大兒文舉﹐羣季惠連。」自注﹕「此聯頗難著筆﹐以不宜專顧壽母一方面﹐須於平中見側也。」按﹐此論極確。今年陰曆十月﹐予六十二歲初度﹐有自壽聯云「風雲摶摶﹐匪冤卽親﹐世界摶摶﹐匪竟卽爭﹐天若有情﹐化競爭使大同﹐冤親使平等﹔過去種種﹐日貧與賤﹐未來種種﹐日老與病﹐吾亦何懟﹐喜老病可弛力﹐貧賤可驕人。」出幅希望歐戰與吾南北戰從速了解﹐對幅以少日貧苦變換老來幸福﹐爲至滿足﹐蓋環顧同時輩流﹐齒與予同者﹐此時尙丐人求事薦館﹐坌息不得少寧云。

澧縣謝春軒有賀某君夫婦六十生日聯云「日月慶重光﹐外梱懸弧內梱帨﹔岡陵魯戩谷﹐南山有杞北山萊。」擷經之腴﹐方雅軼倫。又作李姓男納羅姓女婚聯云「郎君本謫仙才﹐賦就催妝﹐應同李白偏憐婦﹔之子如秦女好﹐鏘鳴雜珮﹐信是羅敷自有夫。」掃盡賀婚一切門面語﹐典矞堂皇﹐只絕一時矣。同縣於奎仲訓導少同庠序﹐與商榷文術極歡﹐其詩已錄實《悔晦堂詩話》﹐所爲對聯亦具匠心﹐特多散佚﹐本卷僅錄一二﹐殊恨不完全。今又錄其壽曹斗宣教諭聯云「伊吾以北﹐車師以西﹐凡走卒兒童﹐咸識將軍揖客﹔盛徳在庚﹐壽星在丙﹐合薦紳父老﹐同觴國子先生。」語句極老重﹐蓋斗宣壯歲從湘將軍幕﹐客新疆最久﹐垂老始奉部檄除慈利教諭云。

近見粱氏《楹聯三﹑四話》所載婚壽聯﹐亦多佳制﹐節數首如下。黃仲鸞彬曰﹕八言壽聯﹐每作兩句﹐句四字﹐句法板重﹐多不貫气。記一嘉平月八十男壽聯云「懈竹十二筩調律呂﹔大椿八千歲爲春秋。」語極自然﹐不落窠臼。又有賀十月新婚者云「夫婚禮以著代也﹔是良月就盈數焉。」以《戴記》對《左傳》﹐妙切十月。又﹐陳朝珍廷獻者﹐以舉人官教諭三十年﹐年八十推升國子典籍﹐生日﹐同官仁和沈秋河爲撰壽序﹐用一百个死字﹐文極奇詭。又贈壽聯云「不病故﹐不勒休﹐仙家亦稱上等﹔又升官﹐又添壽﹐教諭無此下臺。」語亦質譎。又﹐杭州賣卜翁年百歲﹐自言不參禪﹐不學道﹐惟安心賣卜而已﹐不省何以忽百歲云云。琴塢先生壽以聯云「身行萬里半天下﹔眼見四朝全盛時。」語自諧切。又﹐慶保以將軍鎭廣州﹐八月十五爲七十生日﹐獨嚴傑一聯云「上古大椿長不老﹔小山叢桂最宜秋。」將軍大喜﹐懸之上座。字嚴語人曰「厚民經師也﹐以莊語勗我。」

《四話》又云﹕有七十翁以獨眠不能溫而借口納妾者﹐或贈以聯云「古禮堪徵﹐特以非人不暖﹔浮生若夢﹐要知爲歡幾何。」似可當箴銘。又﹐巡撫王某廣蓄姬侍﹐一妾浦氏孿生二男﹐某喜甚﹐學使者某賀以聯云「三槐舊種自王﹔雙珠新出於浦。」特若巧合。又﹐《東望閣隨筆》云﹕四月初八日﹐乃南宋謝太后壽崇節﹐初九日卽度宗乾會節﹐賈似道命黃蛻作箋云「聖母神子﹐萬壽無疆﹐復萬壽無疆﹔昨日今朝﹐一佛出世﹐又一佛出世。」按﹐此天造地設﹐可當對聯讀﹐文人慧業﹐此登峯極矣。

對聯賀壽﹐較賀婚易於著筆﹐亦易出色。蓋人旣稱壽﹐事實搬演較初婚者爲多。且五十﹑六十﹑七十及生之月均系數目字﹐屬對亦不患無把柄﹐故曰易也。玆錄數作。一﹑紀曉嵐昀淸乾隆五十五年八旬萬壽燈聯云「八千爲春﹐八千爲秋﹐八方向化八風和﹐慶聖壽八旬逢八月﹔五數合天﹐五數合地﹐五世同堂五福備﹐正昌期五十有五年。」硬堆硬算﹐可雲天衣無縫。二﹑薛慰農壽範春泉五十生日聯云「大衍添壽﹐一百六日春光好﹔長才捧檄﹐七十二沽遊興濃。」按﹐以夏曆二月十六日生﹐其時適與天津海運﹐故數目字翦裁天成。三﹑某氏壽人六十﹐其生日爲夏曆八月十六日﹐聯云「大撓周天﹐俾熾而昌期而艾﹔中秋昨日﹐願人長壽月長圓。」對幅可云璀璨美滿。四﹑葉石薌永勤壽易根遠生日聯云「耆英十三人皆耄耋﹔大椿八千歲爲春秋。」五﹑莊紉秋綸儀壽潘蘭史六十聯云「吞若八九云夢耶﹖袖石歸來﹐似海春愁增妙句﹔畫得初三月影否﹖翦淞小隱﹐如花美眷駐修齡。」六﹑某氏壽某五十生日聯云「太白當醉三萬六千日﹔伯玉已知四十九年非。」出幅蓋狀其人嗜酒也。七﹑塗小園壽歐陽某十月七十生日聯云「三千歲月春猶小﹔六一風神古所稀。」八﹑某五十自壽聯云「已過一萬八千日﹔應知四十九年非。」九﹑莊百兪四十自壽聯云「今已無聞﹐再十年也是無聞﹐醉酒看花且永日﹔未能不惑﹐只一言差堪不惑﹐讀書養气可延年。」十﹑嚴問樵壽侯理庭之母夫人九月初十日九十聯云「開上壽初筵﹐九十曰耋﹔後重陽一日﹐八千爲秋。」均各緊靠定年月日數目立論﹐故確切不浮﹐且因難見巧。又﹐郭筠仙壽人冬月十一日生日聯云「十一月十一日﹔八千春八千秋。」亦工整可誦。

《聯選》二集﹕沈文肅督兩江時﹐年六十。其老友周梅初七十生日﹐寄壽聯云「介壽朋來﹐而我獨羈千里足﹔傾心兄事﹐爲君多讀十年書。」言情款款﹐不腐不笨。又﹐文肅爲船政大臣時﹐封翁晉七十﹐王子希景賢贈聯云「帝賴長君作舟楫﹔天畱大老看湖山。」亦翩翩不俗。又﹐長沙朱雨田八十生日﹐粟谷靑剡贈聯云「宰相山中新內閣﹔壽星天上古長沙。」可云老重不佻。又﹐薛慰農壽陳庚伯親家七十聯云「襟上酒痕多﹐十載同舟如李郭﹔村邊花事好﹐兩家卜宅作朱陳。」絕若工適。

徐東海生日﹐某君壽聯云「是遺老不是逸民﹐居東海濱﹐渴想斯人來日下﹔爲隱士亦爲政客﹐祝南山壽﹐會看殘菊傲霜枝。」按﹐撰此聯時﹐徐尙未受任爲總統。又﹐朱見庵壽章蘋野知縣聯云﹔「遂陶令歸去來心﹐五十畝種粳﹐五十畝種秫﹔得莊生逍遙遊訣﹐八千歲爲春﹐八千歲爲秋。」可稱落落大方。又﹐會稽屠小園壽人七十聯云「莫道古來稀﹐年齒已堪告杜老﹔若論一日長﹐風流直欲喚蓮兄。」蓋生以六月二十三日也。又﹐揚見山峴壽吳仲英恆六十壽聯云「醉卽眠﹐醒卽歌﹐是養生第一訣﹔書精品﹐畫妙品﹐在吾儕有幾人。」均能不粘著。澧縣周鳳楞春華有壽其縣人陳某五十生日聯云「記八千爲一春﹐頻年訪灘上桃花﹐造徳門謁髙隱﹔再五十便百歲﹐他日擷秋來桂子﹐頌難老祝長生。」蓋陳居澧北門外桃花灘﹐其生日爲八月初。切地切時﹐尢以「再五十」句爲善頌善禱。又﹐周某者﹐平生長齋學佛﹐以二月十八日初度七十﹐周爲賀聯云「柑圃閱春秋﹐問采藥中山﹐備羨門幾生福﹔菩提證因果﹐報現花南海﹐先大士一日生。」按﹐切姓切行﹐又切生之日﹐是之爲不苟著筆墨。又﹐湘俗﹕父母死﹐卽喪前娶婦﹐名曰「完孝親」﹐𨿽悖禮教﹐然細民靡俗﹐莫能革也。周又有賀某氏喪中完婚聯云「有父命存﹐變凶禮爲吉禮﹔諳姑食性﹐知有家必宜家。」出幅劈頭擡出父命壓題﹐可謂工於舞文。又﹐賀劉西滄夏曆十二月生子聯云「數九九梅花剛結子﹔四萬萬華族又添丁。」數字借用﹐遂若簇簇生新。又﹐前總統馮國璋與周道如女士結婚時﹐旅寧同鄕贈聯云「掃眉才子﹐名滿天下﹔上頭夫婿﹐功垂江南。」亦舂容典矞﹐蓋婚時馮方官江寧督軍也。

桑植四三年來﹐兵盜縱橫﹐百姓痛苦﹐無可控訴﹐其縣人賀龍起編一隊﹐逐去南軍之盤據者﹐人如釋重負。會賀之父六十生日﹐予代作二聯﹐見者以爲實紀。一云「釀酒壽公﹐我所思多收數戽麥﹔提刀殺賊﹐兒之功隱若一長城。」

淸咸豐已未﹐吳柳堂題其女出閣喜聯云「婿如羲之獻之可耳﹔女爲周南召南矣乎﹗」屬對天成﹐絕去蹊徑。又﹐吳摯甫集韓文賀燊甫嫁女聯云「裕其爲仁﹐肅其爲禮﹔媒者曰宣﹐卜者曰祥。」亦自方雅。又﹐粱令嫻女士於二月十二日與周氏締婚﹐或贈聯云「絕代藝蘅詞﹐三島客星歸故國﹔傳家愛蓮賦﹐百花生日賀新郎。」切姓切婚日﹐尙不牽彊。予有賀某十月初三日續弦聯云「琴續第二弦和合﹔月過初三夜團圞。」又﹐代賀某人婚聯云「夫夫婦婦今日﹔子子孫孫他年。」亦似能擺落一切俗調。

周鳳楞仿予壽吳祓孫團長太公夫婦聯﹐賀人九月十八日娶婦聯云「髙會後重九九日﹔佳耦是無雙雙星。」亦工穎。又﹐門人馬衡一之父母以陰曆九月初六日稱七十之觴﹐閱十日﹐澧人公祝﹐丐爲文序其事﹐予亦媵以聯云「春八千﹑秋八千紀算﹔前重九﹑後重九稱觴。」亦尙算實紀。周又有賀新洲皮某成室聯云「此天下廣居﹐去嘉山不數武﹔師日中爲市﹐在民國第八年。」自注﹕「嘉山爲澧東望山。日中云者﹐皮之室爲商場﹐以八年月日告落也。」又聯云「王晉卿築寶繪堂﹐庶幾全其樂遠其病也﹔歐陽子作晝錦記﹐豈止誇一時榮一鄕哉﹗」又﹐門人陳伯常大綱賀谷逢時之祖父七十壽聯云「有孫將略通儒略﹔此老徳星應壽星。」蓋谷喜談兵﹐故云。

松滋雷僧墨知事以動官慈利三載﹐有勤政之褒。近自武昌贈書﹐徵予聯語﹐並附近作賀宜都敖達三先生夫婦八十生日﹐並重遊泮水聯云「同榜幾人存﹐數前輩科名﹐並誦靈光一賦﹔齊眉百歲近﹐話先朝故事﹐重歌泮水三章。」蓋敖在淸季與僧墨同登科舉﹐故聯語情文相生﹐厚重若鼎之鎭。石門李懋吾舉人執中﹐民國二年爲眾議院議員﹐滬寧之役﹐袁世凱解散國會﹐凡兩院之隸籍國民黨者﹐皆遷怒逮之。李以演說過激﹐亦在刊章名捕之列。於是亡命日本﹐居千葉海上。已而袁謀竊帝﹐解黨禁﹐凡議員自白者﹐予免議。李之親知因代上書自白﹐獲解除通緝。李聞﹐自日本馳電﹐謂自白系出他力﹐已實不聞知﹐於是人爭以錚錚鐵男子目之。袁死﹐內渡﹐連更變亂﹐今始由粵赴郴﹐陰曆十月三日﹐其六十一初度也。吾兒瑑保時同在郴﹐以壽聯請。予與李雅故﹐爰成四首。一云「五百議員君一鶚﹔八千椿壽海三田。」一云「緹騎自崖千葉海﹔名山同壽一家言。」一云「恥帝秦﹐效魯連蹈東海﹔俾戩谷﹐賡天保壽南山。」一云「肯屈洪憲皇帝之威﹐舌不能柔﹐頭原可斷﹔似驚澹庵先生猶在﹐懦眞與立﹐壽自無疆。」不省故人見之﹐是否掀髯一笑﹐曰道著老夫﹖

《聯選》云﹕應敏齋布政五十歲始生有五子。自蘇藩乞歸﹐買杭州沈氏園居之﹐極園林之勝。有樓三層﹐可供遠眺。兪曲園代賀以聯云「母九旬﹐兒六旬﹐更欣繞膝人多﹐商瞿五十歲後蘭玉叢生﹐得崢嶸五男子﹔官二品﹐階一品﹐尢喜乞身歸早﹐靈隱三天竺外園林勝地﹐有突兀三層樓。」此如八股家隸事文﹐尙算勻淨。又﹐四川李紫璈工詩﹑古文﹐歷任江蘇知縣。光緒丙午﹐在南匯官署作六十生日﹐其日十月二十一日也。縣人獻聯云「歌詠萬家春﹐與南極一星並壽﹔才名四蜀大﹐先東坡匝月而生。」亦自工切。又﹐續錄潘蘭史六十壽聯﹐一﹑勞敬修云「司馬文章有奇气﹔伊川筋力勝中年。」二﹑鄒適廬安云「學海堂中舊名宿﹔吳淞江上老詩人。」三﹑女弟子甘恕先云「比年愛讀漆園書﹐喜聞天上大椿﹐植根曾閱八千歲﹔此地盡容徵士隱﹐好趁東籬秋菊﹐濁酒連傾三百杯。」四﹑陳詡云「傲骨比黃花﹐正秋來景物都佳﹐笑看說劍堂前﹐珠樹三株供指使﹔詩情紀紅豆﹐便老去風流猶昨﹐艷說翦淞閣上﹐月華雙照畫眉痕。」按﹐說劍堂﹑翦淞閣皆潘所居室名﹐月子﹑眉子﹐則其姬人也。

胡君復有壽上海會審公署關絅之集句聯云「躋彼公堂﹐稱彼兕觥﹐介爾景福﹔剛亦不吐﹐柔亦不茹﹐保我黎民。」自注﹕「關曏年四明公所問題﹐能力持大體﹐爲中外所稱頌﹐故有對幅。」又﹐陳奎五賀人遷居集句聯云「有那其居﹐兄弟式相好矣﹔克昌厥後﹐子孫勿替引之。」工亦與胡作同。胡又有賀某鉅公納簉﹐集《漢祕辛雜事》聯云「千乘萬騎﹐如瑩燕處﹔八雀九華﹐備禮以迎。」亦典重有富麗之質。胡又云﹕某君未娶時﹐悅鄰家賣醬女﹐欲納之簉窒﹐未果。後官貴﹐正室久無出﹐商而謀買妾﹐會外家以一媵來﹐卽賣醬女也。相隔垂十年﹐巧合如是。予戲賀一聯云「無可柰何﹐似曾相識﹔有情眷屬﹐如意郎君。」亦秀逸翩翩﹐脫口如生。又﹐金鶴望集定庵詩賀東吳學校某生婚聯云「天下名士有部落﹔美人淸妙遺九州。」亦自大方﹐不落凡熟。

澧縣知事陳仰生繼良﹐皖之太平人也﹐爲子娶湘鄕蕭氏爲婦。婚日﹐周鳳楞贈賀聯云「陳氏卜婚﹐五世必大﹔蕭娘所字﹐八公之雄。」貼姓貼地﹐均稱大方家數。又聯云「君舅是舊二千石太守﹔親迎來經八百里洞庭。」又聯云「使君是吾楚新令尹﹑舊令尹﹔繞膝得中華男國民﹑女國民。」如此用新名詞﹐亦工。蓋陳滿淸時曾官靖州﹑直隸州﹐故用太守故事﹐比附之。予亦有集句代賀聯云「生兒古有孫徵虜﹔娶妻當得陰麗華。」亦尙不腐笨。按﹐賀婚對聯﹐最苦者詞藻思想兩難革新﹐而人來徵求﹐又每每奢倚馬之期望﹐泚筆應客﹐不工﹐宜也。夜枕無睡﹐虛擬六八九言共六首﹐儲待追逋人之求索﹐非必能革新也。六言云「賀新郎﹐同心結﹔將進酒﹐合歡杯。」八言云「信女善男﹐男婚女嫁﹔歡天喜地﹐地久天長。」又云「新婚吉利﹐金婚願禱﹔今日夫妻﹐他日公婆。」又云「必齊之姜﹐必宋之子﹔願花長好﹐願月長圓。」又云「歡喜姻緣﹐姻緣美滿﹔團圞兒女﹐兒女英雄。」九言云「倡平等﹐願先男女平等﹔愛自由﹐否認婚姻自由。」又按﹐末首收句又不離乎革新者近是。又﹐周鳳楞之五弟﹐爲子娶婦﹐婦姓劉﹐賀以聯云「女兒合是無雙字﹔君舅今符第五名。」上句切婦姓﹐下句切弟之班行﹐得未曾有。又﹐某弟兄同日完婚﹐以鄕俗有壓長之禁忌﹐謂新婦先來者壓倒後來者﹐致不吉利也。其宅東向﹐分南﹑北﹑中三門﹐乃虛中門﹐兄之婦南鄕﹐女自南門入﹐弟之婦北鄕﹐女自北門入﹐以爲調停。鳳楞有賀聯云「新歌宜弟宜兄﹐兄難爲兄﹐弟難爲弟﹔親迎自南自北﹐北人歸北﹐南人歸南。」可云綰合周密。

周鳳楞又賀人有五十生日聯云「吾輩當惜分陰﹐萬八千日莫虛擲﹔勸君更盡杯酒﹐四十九年應知非。」字字現成﹐字字條脫﹐純靑鑪火﹐無間然矣。門人胡占先寓農以壽吳仲翔太公六十生日聯見示﹐均若戛戛獨造﹐錄如下。一云「將星拱徳星﹐光騰萬丈﹔菊酒爲壽酒﹐喜溢三軍。」一代吳云「借天保九如﹐祝吾宗二老﹔備箕疇五福﹐得上壽百年。」一代羅云「文子在吾湘﹐佩橫磨十萬劍﹔老天錫公嘏﹐享大壽八千年。」

唐次昉有賀羅澤民完婚聯云「仙眷引鸞和﹐幾經時雨春風﹐願播生文明種子﹔新詩歌燕衎﹐爲進蘭湯蒲酒﹐好消受美滿光陰。」不卽不離﹐語自蘊藉。又﹐自分水縣賀弟子銘生日聯云「道阻益親﹐杜陵憶弟﹔年彊不仕﹐王烈式鄕。」蓋四十初度也﹐用典惟肖亦惟妙。

門人庹尊素容海文筆廉悍﹐以窮教授未獲自成一家言﹐然單鱗片爪﹐時亦有可傳誦之作。玆錄其慶賀大總統聯云「不皇不帝不君不天王﹐總統萬年﹐大如美利堅﹐小視戈司特﹔曰漢曰滿曰蒙曰回藏﹐共和五族﹐東到日本海﹐西逾喜馬山。」下語造詞均堂皇稱題。庹又有賀人六十及其子法政校畢業聯云「民國此髙年﹐飽閱變桑﹐彭李不老﹔法權今獨立﹐喜瞻文梓﹐申韓成名。」典重非讀綫裝書人莫辦。又﹐李石冰先生七十生日﹐趙芷孫賀聯云「百花潭北杜工都﹔九老圖中白樂天。」亦若無浮艷。李自壽有聯云「老何所求﹐一襲繡衣﹐曾經滄海﹔傳之勿替﹐三冬文史﹐差勝金籝。」較能刊落門面語﹐故自佳。門人唐宥在自雲南髙審廳長假歸﹐客長沙﹐出聯語屬勘削﹐亦若有可誦者﹐玆錄二首。一﹑壽長沙髙檢廳廳長蕭叔康度云「嶽大湖深壽無極﹔君來我去官相牽。」蓋唐亦嘗官湘髙檢廳云。二﹑壽黎陶吾六十云「昆明半勺持相壽﹔苜蓿一盤延大年。」黎嘗官永州府學訓導﹐故有對幅。蕭叔康以兒子爲屬僚關系﹐嘗過從一日﹐叔康誦其王考云稼先生八十生日自壽聯云「八旬舉案夫偕婦﹔四世同堂子抱孫。」朴實說來﹐語無泛設﹐特似佳。按﹐蕭名慰霖﹐衡陽歲貢﹐年八十九始歿。予有代唐宥在壽劉健誠夫婦七十生日云「靈椿八千歲爲春秋﹐難得者齊眉偕老﹔大鵬九萬里神變化﹐莫樂兮繞膝承歡。」質實似亦同蕭作。

長沙張文達百熙六十生日﹐林琴南賀聯云「數湘中將相﹐咸由武達﹐我公獨以文章﹐淸標卓立朝端﹐宜享修齡如潞國﹔綜天下膠庠﹐所有導師﹐一老爲之領袖﹐賤子來從海上﹐居然便坐識荊州。」亦特若堂皇。又﹐李秀山四十四歲生日聯﹐已具上錄。今又錄某道尹作云「大衍添籌﹐月圓人壽﹔中流砥柱﹐虎踞龍蟠。」對幅紀督軍駐在地﹐語絕雄渾。又﹐李廷玉云「公能射虎追前烈﹔人羨猶龍享太平。」兩切其姓﹐亦泯迹象。又﹐某氏云「朔方健兒好身手﹔南極老人應壽昌。」正自不腐。

晚淸達官稱壽對聯﹐隸事者時有名雋之作。如都昌李定山蘇毓壽易笏山布政云「早從黃石﹐晚從赤松﹐問古來退步英雄﹐崛彊誰如此老﹔大兒文舉﹐小兒徳祖﹐看膝下拜庭肅穆﹐歡喜共祝長生。」又﹐吳劭芝熙壽曹谷笙知府廷玨云「駟馬髙車早有名﹐如水之淸﹐祝嘏竊持半卮獻﹔羔羊朋酒猶嫌俗﹐以梅爲壽﹐相思聊寄一枝春。」又﹐某君題蚌埠督軍行轅壽倪嗣衝五十云「三千珠履集平原﹐分明月殿霓裳﹐喚回天寶﹔十萬花燈買元夜﹐曾記蟠桃麟脯﹐醉倒昆侖。」按﹐倪生日爲正月十三日﹐故云。然語卻富麗。

壽聯用數目字紀年月﹐𨿽曰敷衍﹐然要是靠題立論之法﹐玆錄一二。一﹑錢塘丁修甫立誠壽鄒典三七十云「君七十﹐我五十﹐合之甲子重周﹐歲序綿長﹐商會先荷花生日﹔椿八千﹐桃三千﹐記取己亥六月﹐主賓酬酢﹐勝地得好木叢林。」按﹐原注﹕「好木﹐寺名也。」又﹐壽金蕓臺五十云「酒星李長庚﹐願三百六旬多醉﹔君子蘧伯玉﹐知四十九年之非。」又﹐劉秋湖賀某君九十云「漫道世間難逢百歲﹔且看堂上再過十年。」又﹐楊增新壽江西鄒匯川云「應世生尼山後一日﹔談天識瀛海大九州。」又﹐某君賀人五十云「數百歲之桑弧﹐過去五十﹐未來五十﹔問大年如海屋﹐春華八千﹐秋實八千。」又﹐商城黃楓亭五十自壽云「已歷萬八千日﹐先生醉乎﹖未也﹔追思四十九年﹐吾子過矣﹐非歟﹖」又﹐丁修甫六十自壽云「一生多是命安排﹐四十五十無聞﹐六十年華今已到﹔萬事明知自生滅﹐三千大千悟澈﹐八千書卷不重回。」按﹐各作均五雀六燕﹐絕無累黍之溢。又﹐兪曲園壽王夢薇之母七十云「願歲歲今朝﹐以臘八良辰﹐陳千秋雅戲﹔祝婆婆老福﹐從古稀七十﹐到上壽百年。」按﹐母以十二月八日生﹐故云。對幅妙能以一筆書書之。又﹐徐涯生壽蒯禮卿五十云「五月十五﹐五福備至﹔百年半百﹐百壽開先。」均工整。

壽聯有渾括作雅言者﹐最畱人目。如錢基博之父七十﹐孫子遠聯云「雄文令子兩蘇氏﹔耆舊商賢一老彭。」又﹐孫季芳百花生日誕辰﹐嚴堯卿壽聯云「讀書空山﹐無過卽壽﹔此老生日﹐有花皆香。」又﹐沈穎若壽宜興李翁六十聯云「食柑十年﹐遐不壽耇﹔種竹千个﹐比之封君。」蓋李以墾山地種樹起家云。又聯云「祝遐齡如耳﹔盡地力繼悝。」又﹐王小希壽薩謙臣聯云「願祝大椿八千壽﹔愛臨小楷十三行。」按﹐薩工楷書﹐精入二王之室。又﹐薩寄農壽林椒辰六十聯云「星輝南極歲之始﹔雨足西江云自閒。」按﹐林以進士爲江西知縣﹐五十告歸﹐其生日則正月初一日也。又﹐範肯堂集韓白語壽瞿曉巖六十聯云「傳諸好事﹐此會希有﹔作爲文章﹐其書滿家。」又﹐陳稻村集山谷﹑東坡句壽粱節庵七十聯云「夫子勤於蘧伯玉﹔使君疑是鄭康成。」又﹐集山谷句壽壽州相國聯云「何人比擬明堂柱﹔此老眞成矍鑠翁。」又﹐蕭幹壽王湘綺八十聯云「文章上繼兩司馬﹔耆宿今惟一伏生。」又﹐薩農壽江杏村六十聯云「遺老入山天與健﹔直名在史壽無涯。」又﹐淸宣統帝賜壽陳韜庵七十聯云「世臣諭喬木﹔晚節視黃花。」又﹐葉景葵壽馬相伯八十聯云「言滿天下﹐行滿天下﹔八千爲春﹐八千爲秋。」均老重無枝葉。

北固山某寺住持八十生日﹐或爲聯云「住持第一江山﹐問長老幾生慧福﹔遊徧大千世界﹐知壽星卽是如來。」對幅元气渾淪﹐有大含細入之妙。又﹐江津鐘耘紡代父撰六十自壽聯云「自慚一世虛生﹐不堪劉季萬錢賀﹔難得六親共聚﹐願作平原十日遊。」著語朴實﹐擺落悠悠。又﹐廉南湖夫婦五十﹐孫寒崖賀聯云「百年福徳齊眉壽﹔一佛歡喜出世新。」按﹐廉之配爲芝瑛夫人﹐擅有文名﹐爲廉納日本女學生寺井春野﹐旋卽有身﹐故下聯及之。又﹐杭縣徐仲可五十生日﹐胡君復集朱古薇句爲聯云「臥龍雛鳳每比戶﹔昌谷樊川各一家。」特爲超超元箸。又﹐任澹園壽滬縣星雲上人四十生日﹐語極詼詭恣肆﹐錄之﹕「者个頭陀有點來由﹐四十年中﹐好結交名士才人﹐劍仙羽客﹔平生和尙作些甚麼﹐三千界外﹐愛賞玩梅花楊柳﹐古畫奇書。」

賀成室之聯最不易工﹐亦最易落蹊徑﹐如田東溪張老善頌句﹐其桀構也。玆得吳慶坻賀劉翰怡上海新居云「書庫待成池北記﹔甘林新卜瀼西居。」十四字可謂秀語奪山綠。又﹐丁修甫賀魏虞臣遷居金華云「其人多才﹐卜畢萬之後必大﹔此鄕信美﹐紹金華學派眞傳。」上切遷者之姓﹐下切遷居之地﹐正自佳。又﹐王壽山生日並遷居聯云「室作萬間﹐此懷斯足放千古﹔會修九老﹐其右猶堪坐一人。」又有﹕「曰苟曰苟復曰苟﹔於斯於斯又於斯。」十四字亦若工。以上均雜錄《聯選》二﹑三﹑四等集。集又載﹐光緒戊戌歲兪曲園之孫陛云﹐探花及第﹐曲園時已逾七十﹐占聯云「湖山戀我﹐我戀湖山﹐然老夫耄矣﹔科第重人﹐人重科第﹐願吾孫勉之。」又﹐新會譚仲鑾賀梁任公得鄕舉聯云「戴憑髙材﹐就貢舉才十有六歲﹔臣朔博士﹐誦詩書已廿餘萬言。」又﹐某五十生子聯云「一生好事無雙日﹔百歲光陰及半時。」虛虛渾寫﹐亦妙。又﹐宜丰漆筱甫賀蔡白香重諧花燭聯﹐亦特莊雅﹐錄之﹕「而翁本是美男子﹔阿婆學作新嫁娘。」又﹐吳摯甫賀李簡廷婚禮聯云「當使尊章﹐相見交賀﹔自今夫婿﹐得助益彰。」虛吸其神﹐尢佳。又﹐無錫蔡松如母楊太夫人八十生日﹐裘葆良壽聯云「兩番畫獲昌歐門﹐六一堂玉爲樹﹔羣星奉觴祝金母﹐三千年桃始花。」按﹐造字煉句﹐均迥不猶人﹐合作也。

卷六哀挽一

挽聯能雄勁者﹐較易流傳。蓋凡鳥啁啾之日﹐忽耳朝陽鳴鳳﹐安得令人不擊節﹖玆錄一二﹐以示模型。一﹑湘潭趙芷孫啟霖挽南昌知縣江召棠云「重於泰山﹐輕於鴻毛﹐男兒死耳﹔人爲刀俎﹐我爲魚肉﹐天下痛之。」按﹐光緒丙午歲﹐江以縣教案不快於法教士﹐因召飲於席上﹐推刃會城之內﹐彼族乃公橫行無忌憚﹐魚肉之句﹐可云肖像。二﹑章太炎炳麟挽南京光復諸烈士聯云「羣盜鼠竊狗偸﹐死者不瞑目﹔此地龍蟠虎踞﹐古人之虛言。」對幅亦是加一倍寫法。三﹑嚴幾道復挽淸庚子五忠聯云「善戰不敗﹐善敗不亡﹐疏論廷諍﹐動關至計﹔主憂臣辱﹐主辱臣死﹐皇天后土﹐式鑑精忠。」字字山立﹐可泣鬼神。四﹑廣西某都督挽是綬卿祿貞聯云「我公曾有言﹐不拚卻好頭顱﹐曷爲男子﹔國人須記取﹐願相愛如手足﹐以報將軍。」五﹑張季直挽宋漁父教仁聯云「何人忍賊來君叔﹔舉世誰爲魯仲連。」六﹑劉顯世挽湯覺頓叡聯云「魯仲連說辛垣衍絕秦﹐念蹈東海﹔顏平原爲李希烈醉刃﹐死重泰山。」按﹐湯丙辰死海珠之難者。七﹑挽蔡松坡﹐劉廷琛聯云「一戰而勝而退而死﹔三立曰徳曰功曰言。」又﹐劉建藩聯云「相諭獨秀峯﹐永懷大洲驛﹔誰謂三神山﹐竟爲五丈原。」按﹐諸作皆金精百煉﹐無一孱懦之筆﹐此爲可貴。

《玄庵聯話》稱﹕衡陽彭剛直玉麟特立崖岸﹐傲骨崚峋﹐淸廷予謚﹐可謂恰如其人。身後挽聯充棟﹐惟黃漱蘭體芳作可稱巨擘。玆錄如下﹕「於要官﹑要錢﹑要命中﹐斬斷葛藤﹐千年試問幾人比﹔從文正﹑文襄﹑文忠後﹐開先壁壘﹐三老相逢一笑云。」按﹐文正﹐湘鄕曾國藩﹔文襄﹐湘陰左宗棠﹔文忠﹐益陽胡林翼也﹐皆剛直同時人物。又稱﹕忠武塔齊布之喪﹐福某撰聯挽之云「生近帝王居﹐敢云桑梓多材﹐天上將軍眞頗牧﹔死遺今古恨﹐試看江湖歸櫬﹐馬前部曲亦孫吳。」按﹐聯語亦平正﹐特沈著剽岸尙不及予所聞之二作﹕一﹑曾文正云「大勇卻慈祥﹐論古略同曹武惠﹔至誠相許與﹐有章曾薦郭汾陽。」二﹑黃道讓云「溯七百餘里潭州﹐八日捷﹐五日更捷﹐何物井蛙自大﹐妄說飛來﹐奇哉今古雙忠武﹔數三十九歲名將﹐嶽家哀﹐盧家尢哀﹐惟公戎馬善終﹐允膺恩遇﹐愧殺宋明兩思陵。」按﹐嶽飛年三十九死於獄﹐盧象升年三十九死於陣﹐惟塔忠武卒九江軍中﹐年亦三十九。又﹐宋髙宗葬思陵﹐明懷宗亦葬思陵﹐此聯隸事﹐殆生鐵鑄成矣。所欠缺者﹐前三句平仄略舛耳。才人之筆﹐眞可石破天驚。

左文襄所撰各聯﹐時具鐃歌鼓吹之豪采﹐與曾文正作相較﹐一以學力勝﹐一以才气勝﹐要各自有千古。今錄數首﹐一﹑挽英西林都統翰云「遺訣酸辛﹐痛膝下無兒﹐堂前有母﹔殊勛彪炳﹐看大河東去﹐冰嶺西來。」蓋英卒官烏魯術齊﹐故對幅特悲壯﹐振衣千仞﹐聲滿天地。文襄初由曾﹑胡薦起﹐逮後名位相埒﹐遂與文正齟齬。故其晚年見客﹐有二提議﹐非鋪序西域戰績﹐卽罵文正也﹐兩賢豈相扼哉。每繹文襄褊衷﹐輒爲之憮然。曾之薨也﹐文襄有挽聯云「謀國之忠﹐知人之明﹐自愧不如元輔﹔同心若金﹐攻錯若石﹐相期無負生平。」悔過之誠﹐溢於言外﹐豈所謂矜平躁釋者歟﹗但全幅無死義﹐殆其所略。文襄又有挽夏繼軍道員聯云「壯志挽宗邦﹐劇時猶帶吳鉤看﹔宦遊悲末路﹐老去方知蜀遭難。」嗚乎﹗又何其悲也。又﹐陽湖莊蕙生受祺以浙藩引退﹐僑居益陽﹐旋遊鄂﹐沒於舟中。何子貞挽聯云「勇退急流﹐神鸞戢羽﹔覺余大夢﹐孤鶴橫江。」亦極老重。

新化李步蓮澤庶﹐爲予述李有恆提督在蜀﹐奉總督檄﹐剿東鄕叛民﹐爲言路論劾﹐見法於成都。孫桐生知縣挽以聯云「鳥盡嘆弓藏﹐想當年勒鼎摩崖﹐詎料竟成三字獄﹔桃僵悲李代﹐憶往日指囷贈策﹐那堪同斷九回腸。」又錄吳摯甫聯二﹐一﹑挽李小泉總督瀚章云「從師得千載一見之人﹐直取旌麾作衣缽﹔有弟爲五洲百傑之選﹐早將家世服單於。」二﹑挽昌黎史香雅云「遠別已三十年﹐記賓館畱賢﹐看予一過丞相府﹔近畿方五百里﹐自先生卽世﹐何人更應少微星。」皆浩气流轉﹐輪囷可喜。

少蓮又述曾忠襄挽左文襄聯云「幕府封疆﹐書生侯伯﹐章廉宰輔﹐疏逖樞機﹐系天下安危者二十年﹐魂魄常依帝左右﹔湖湘巾扇﹐閩浙樓船﹐沙漠輪蹄﹐中原羽檄﹐壯聖主威靈於九萬里﹐聲光遠爍海東西。」語气特爲偉重。又﹐某氏聯云「自大江以南﹐大湖以北﹐蔓種無遺﹐重整乾坤﹐擎天一柱﹔與曾公文正﹐胡公文忠﹐後先媲美﹐靈鐘衡嶽﹐吾楚三人。」又﹐某氏挽新疆巡撫袁大化聯﹐亦逸气飆舉﹐如雲之矗。聯云「邊風急兮﹐去時雪滿天山路﹔男兒死耳﹐何須生入玉門關。」又﹐川沙楊景春斯盛﹐以手鏝起家﹐斥財二十餘萬﹐建浦東中學。光緒戊申病歿﹐許稚梅挽以聯云「大筆淋漓圬者傳﹔義聲澎湃浙江潮。」短勍肖題﹐文與人稱。

友人田東溪有挽余處士聯云「乃公享耆英社香山會諸老天年﹐垂白不衰﹐碩果晨星想丰采﹔有子是祭徵虜宗洮陽一流人物﹐楚黃有待﹐驊驑騕褭看飛騰。」語殊鷙岸不羣。與田作同工者﹐有沈子肅挽同年某君聯云「中華詎不被敉平耶﹐胡蓄道徳能文章如公﹐奄然長逝﹔京洛都幻成陳迹矣﹐憶秋聲館諫艸堂舊集﹐得勿愴懷﹖」又﹐朱恂叔先生挽朱桂村聯云「荷竹撫遺圖﹐追題曾爲士衡感﹔池塘尋舊夢﹐病起今無靈運詩。」荷竹雲云﹐蓋言其題圖作也。

湘陰郭筠仙侍郎嵩燾之殂﹐挽聯佳者特多﹐玆節錄之。如張亨嘉云「文事繼韓昌黎﹐論籌筆勛名﹐當在元和平蔡上﹔聲名滿郁單越﹐數乘槎歲月﹐更難甘掾使秦時。」王先謙云「鴻文碩學郁儒宗﹐才過古人﹐不掩其徳﹔赤膽忠肝籌國是﹐謗滿天下﹐無損於名。」陳三立云「孤憤塞五洲之間﹐眾醉獨醒﹐終古行吟依屈子﹔抗心在三代以上﹐髙文醇意﹐一時絕學並船山。」易順鼎雲「王者守在四夷﹐壇坫折衝誠有道﹔天不慗遺一老﹐沅湘耆舊更何人﹖」王闓運云「悲憫聖人心﹐孟子見迂闊而公見乖崖﹐若論名實當時笑﹔才華翰林伯﹐同年居要津乃屏居田裏﹐畢竟文章誤我多。」蕭大猷云「國無專祠而士林有俎豆﹐家無私謚而瀛海識姓名﹐眞气塞乾坤﹐必到蓋棺平眾議﹔功在綏邊以苦口破羣疑﹐學在傳經以虛心衷一是﹐寒芒動奎壁﹐願因修史上遺書。」張珣云「勞宣中外﹐望重泰山﹐立徳與言﹐而公不朽﹔譽以詩人﹐視猶子弟﹐爲天下慟﹐亦哭其私。」羅正鈞云「修六藝之文﹐通萬方之略﹐後世誰相知﹐悵望千秋爲隕涕﹔質鬼神無疑﹐俟聖人不惑﹐殷憂與終古﹐蒼涼寰海一孤臣。」王啟原云「識議爲流俗所驚﹐瀛寰七萬里間﹐終全國體﹔勛業仍著書以老﹐中興名將相外﹐畱此儒臣。」

廣濟劉悔甫知府燡﹐光緒中出守常徳﹐良政爲湖南第一﹐以辛卯歲卒官﹐貧至無以爲殮。武陵楊性農兵部彜珍挽以聯云「循吏傳已無幾人﹐得我公足光史冊﹔名宦祠當置一席﹐令奕葉長奉馨香。」所謂老樹著花無醜枝者。又﹐朱晴笙聯云「本來爲視艸詞臣﹐旋歷綰郡符﹐治行並吳公終古﹔不去訪種桃道士﹐只勤求民瘼﹐使君過司馬當年。」聯語恰肖劉生平﹐惟通幅無死義﹐則或老手頹庴之過。予有聯亦同病﹐聯云「有使君數十輩錯布方州﹐則天下不足治﹔論今世二千石之勤民事﹐微我公誰與歸。」蓋劉在常徳﹐予常佐其幕﹐親

見所舉措﹐以淸廉正派﹐不愧海內第一。又﹐黃漱蘭體芳挽何鐵生聯云「淸愼勤三字傳家﹐知君宦橐蕭然﹐惟有西臺畱諫艸﹔詩書畫一時絕筆﹐使我徵帆到此﹐不堪東閣弔官梅。」下語亦若情文並茂。又﹐王湘綺挽鄧彌之聯云「富貴春夢婆﹐同輩幾人紫光閣﹔樂府秋胡婦﹐詩名終古白香亭。」《白香亭》﹐鄧詩集名﹐鄧詩學杜而似﹐聯語及之﹐故若老榦無枝。

亡友康吉人永祥﹐學行爲九澧第一。以戊子科潮南鄕舉入試京師﹐明年暴病客死。予挽之聯云「我客諸侯﹐每睠懷舊侶故鄕﹐子眞健者﹔世多異學﹐慨力挽橫流滄海﹐今又何人。」以外如胡雪庵知縣金釗聯云「客死家死﹐事亦相同﹐若輩咸哀我則否﹔經師人師﹐兼之爲最﹐今君不作後其誰。」語自沈至。又﹐王蛻老挽馬勿庵聯﹐言情而有奇采﹐錄之﹕「本無庸福到奇才﹐君竟死﹐我餘生﹐踽踽涼涼﹐負從前一諾初心﹐相期成白首﹔縱有狂名震流俗﹐天不憐﹐人又妬﹐蒼蒼莽莽﹐問此後幾根傲骨﹐何處覓靑山。」又﹐陳立三澍霖挽鄭柱丞恆棟聯云「教家視呂正獻尢嚴﹐我與諸郎﹐日夕靜對﹔遺世弔賈長沙而返﹐天殲善類﹐古今同哀。」代李挽云「先生以廣交得名﹐抑又非田文好客﹔吾父因饑驅出走﹐合應從湘水招魂。」予亦有挽鄭聯云「生有大功在鄕﹐其死足令爲善者懼﹔歿而崇祀於社﹐不言可得人心之同。」又﹐粱節庵挽陳藍洲云「愛民如子﹐畫松似人﹐循吏髙士爲一傳﹔半廠飄然﹐雪漁已矣﹐淒風涼月弔三君。」按﹐此爲衰調﹐卻又是別調。又﹐丹徒趙曾望代挽崇明總兵周希濂云「妾不衣帛﹐馬不食粟﹔人死畱名﹐豹死畱皮。」用成語爲對﹐絕若大方。

縣人朱半巖知縣際敩﹐年甫弱冠﹐爲黃陂應山知縣﹐見稱於蒙古親王僧格林沁﹐未幾告歸﹐又三十年始卒。其弟功九京卿希文挽以聯云「十年仕宦﹐豈乏微勞﹐往事迹全銷﹐公論有鄂渚父老﹔三日睽違﹐俄成永訣﹐今生因已了﹐感懷過眉山弟兄。」情文斐奕﹐戛戛獨造。蓋於奎仲手筆也。予亦有聯云「勇退急流﹐不究其施﹐才吏投閒世共惜﹔以財自衛﹐無累於徳﹐老成頹落吾安歸。」又﹐代其女夫某聯云「治縣著才乃未能究其施﹐去魯負功名﹐公豈甘心老林下﹔鞠予猶子而不得視同父﹐贅秦傷潦倒﹐我徒傫影在人間。」咸同之交﹐縣人仕宦在外者﹐又有於果亭州同勗贊﹐果亭之死與朱半巖相先後﹐予代康宗釗爲聯挽之云「嶺外百城郴雄﹐司訓忝微官﹐每懷死友憐羈宦﹔漢東諸國隨大﹐佐州炳前績﹐頗有遺民泣故侯。」蓋果亭曾署隨州州同﹐而康贈此聯時﹐方署宜章訓導也。代汪云「君佐隨州﹐亡弟亦倅杭州﹐回首仕宦天涯﹐忽焉如夢﹔少名鄴下﹐晚年則居洛下﹐愴心酒壚雲散﹐瞥爾生哀。」又﹐果亭之兄賡贊字杏坡者﹐以輕俠數扞法网﹐其死也﹐予代作挽聯﹐其族子某見爲謗言﹐怒摽之門外﹐今附此以見文字是非之無眞相。聯云「休怪世難容﹐缺折幹將君豈悔﹔忽聞春不相﹐淒涼鄰捨我何堪。」南匯張嘯山文虎博學通識﹐曾文正聘主金陵書局﹐前後十九年﹐專於著述。晚主南菁書院﹐年七十八卒。仇祝平挽聯云「窮則善其身﹐文正有言﹐寡欲似徐文長﹐多聞似劉中壘﹔沒可祭於社﹐吾儕私議﹐碩學若王司寇﹐名徳若姚徵君。」又﹐於醴尊聯云「從早歲東西奔走﹐垂老歸來﹐卻又撇故多子弟﹔合大江南北菁英﹐一齊俯首﹐也算得滿眼兒孫。」皆工整絕倫﹐意境相同者有田東谿挽楊慵叟聯云「爲柳下和﹐不爲漆團詭﹐爲栗裏醉﹐不爲步兵狂﹐舉世恩怨皆平﹐寧待蓋棺論始定﹔以儒林長﹐而以都講終﹐以文苑尊﹐而以茂才老﹐從今音塵永闊﹐可勝開篋淚頻沾。」慵叟名楊道鑄﹐字陶山。又﹐沅江張某挽譚知縣聯云「落落眼前人﹐惟子有才非百里﹔茫茫身後事﹐愧予無計慰重泉。」情韻特爲飄逸。

左文襄與郭筠仙爲患難密友﹐左有急﹐郭常援之於朝。後郭官廣東巡撫﹐左三疏劾之﹐去官。左死﹐郭挽聯云「世須才﹐才亦須世﹔公負我﹐我不負公。」可云恰肖。又﹐兪恪士挽曾惠敏紀澤云「綜中西爲一家言﹐橫覽九流無此學﹔立功名於萬里外﹐不緣世業足封侯。」又﹐張經甫挽聯云「光名父勛﹐能使外人重中國﹔爲大局慟﹐非徒知己感生平。」均老重無對。門人朱醉六知縣純經﹐丙申歲示余挽褚某聯云「昏醉徧人間﹐世多湎狂﹐維昔已然﹐何忍爲獨淸獨醒﹔瘡痍滿天下﹐公擅醫術﹐而又不作﹐誰與任治國治民。」按﹐此幾於怒罵﹐然體格自遒上。挽醫生作﹐有車軾聯云「先生治病未治病﹐具見五臟癥結﹔有子讀書讀父書﹐又傳肘後奇方。」落落伸紙爲直筆﹐又在朱作上矣。又﹐張傳仁挽徐葆常聯云「我公運厄龍蛇﹐今年歲在辰﹐明年歲在已﹔有子才如麟鳳﹐季方難爲弟﹐元方難爲兄。」蓋死者二子﹐一爲進士﹐一爲舉人﹐故對幅云云。又﹐嚴幾道挽文蕓閣聯云「蘭以香而焚﹐膏以明而煎﹐同彼龔生﹐天年竟天﹔有拔使之起﹐孰擠使之止﹐嗟我於敬﹐人琴俱亡。」按﹐此作淋漓嗚咽﹐有天馬行空之神駿﹐非萍鄕學士﹐不足當此。

有楊君謀者﹐業醫﹐爲安徽賑捐演《血手印》新劇﹐被同演之人誤傷殞命。宋蘧初挽以聯云「思天下有饑者﹔非正命而死之。」十二字中邊俱澈。又﹐莊伯兪挽聯云「招兩三同志登場﹐眞而假﹐假而眞﹐吳會新翻血手印﹔爲百萬災黎請命﹐死者生﹐生者死﹐皖江長作浪淘聲。」語語肫惻﹐不覺其爲長幅。張文襄督鄂時﹐其孫某海外畱學歸﹐戎裝乘馬﹐入至署門﹐宿衛軍列隊鳴炮以迓。馬驚騰起﹐某墮佩劍﹐刃腹遽死﹐文襄哭之慟﹐挽以聯云「宗愨墮馬竟戕生﹐虛予期望乘長風破巨浪之志﹔汪踦𨿽殤亦何恨﹐憐汝未能執干戈衛社稷而亡。」又﹐周彥升挽聯云「馬革裹屍﹐比似沙場尢可痛﹔虎頭食肉﹐憤投刀筆更何人。」又聯云「國人欲勿殤﹐有執干戈衛社稷之志﹔朝廷宜矜卹﹐爲聯邦交習戎備而亡。」對幅推進一層﹐說到宜矜卹﹐尢爲石破天驚之想﹐彊死者應破涕爲笑。又﹐江西黃遠生遠庸工文辭﹐談諧泛衍﹐尢精名法之學﹐始爲新聞記者﹐繼爲律師﹐負世重名﹐以帝制議起﹐拂衣走海外﹐在桑港中刺死﹐年三十二﹐天下痛惜之。羅癭公惇曧挽以聯云「早知平等冤親﹐何必分明問仇者﹔熟計苟全性命﹐願將愚魯祝求生。」又聯云「淸才賦鸚鵡﹔奇恨郁鴟夷。」又﹐梁任公聯云「研幾之深﹐進徳之猛﹐我愧不如﹐柰天靳晚成﹐績學爲才名所掩﹔羣萌未晤﹐大難未紓﹐君何能瞑﹐倘海塡冤憤﹐精魂挾願力歸來。」又﹐沈恩孚聯云「狂者進取﹐狷者有所不爲﹐吾黨之英﹐誰其兼此﹔回也短命﹐由也不得其死﹐先聖而作﹐能勿慟乎﹗」皆一字一淚﹐一淚一血之作。

戊戌政變﹐瀏陽譚復生嗣同實與其難﹐康長素有爲挽聯最爲痛切。聯云「逄比孤患﹐嶽於慘獄﹐昔人尙爾﹐於汝何尢﹐朝局總難言﹐當偕孝孺先生﹐奮舌問成王安在﹔漢唐黨禍﹐魏晉淸流﹐自古維昭﹐而今尢烈﹐海疆正多事﹐應共子胥相國﹐抉目看越寇飛來。」按﹐對幅抉目云云﹐至庚子八國聯軍入京﹐競奇中﹐蓋木腐虫生﹐事有必至﹐無足怪也。又﹐濮子潼挽庚子浙江三忠聯云「撞破好家居﹐主辱固應臣死日﹔珍藏此疏稿﹐撥云會有見天時。」又﹐江蘇都督莊蘊寬挽吳授卿聯云「戕公者實成公名﹐公乎何恨﹔謀國者果爲國計﹐國其庶幾。」又﹐程振奇聯云「公有千秋名﹐國有儒將﹔生爲萬人敵﹐死爲鬼雄。」易哭庵順鼎挽曾忠襄國荃聯云「干國失三賢﹐哭大司馬少司農才數月﹔易名足千古﹐合胡文忠左文襄爲一人。」按﹐大司馬彭剛直﹐少司農曾惠敏也。然對幅嵌忠襄二字﹐自爲巧合。又﹐樊樊山挽張文襄聯云「取海內六大邦政藝﹐豁中華二千載顓蒙﹐儒者使彊﹐愚者使智﹔有晏嬰三十年狐裘﹐無孔明八百株桑樹﹐公爾忘私﹐國爾忘家。」落落直幹﹐非全貢諛。又﹐吳珍挽聯云「相業邁曲江江陵而上﹔學術在新安安定之間。」亦工。

彭剛直之喪﹐挽聯亦多佳者﹐擇錄如下。一﹑張之洞云「五年前瘴海同袍﹐艱危竟奠重溟浪﹔二千里長江如鏡﹐掃蕩難忘百戰人。」二﹑周崇傅云「曾侯之正﹐左傅之剛﹐惟公鼎足其間﹐中興大業三人傑﹔宏景無才﹐長源無識﹐抑我私心所仰﹐南嶽諸蜂一老臣。」三﹑郭嵩燾云「收吳楚六千里肅淸江路之功﹐水師創立書生手﹔開國家三百年馳騁名揚之局﹐亮節能邀聖主知。」四﹑陳士傑云「同儕只幾輩僅存﹐那堪霧黯星沈﹐南嶽又驚奇士殞﹔隔歲向三潭小住﹐際此風和日暖﹐西湖應盼主人回。」五﹑奎斌云「能讓髙位﹐聞危事則不辭﹐完一世功名﹐是謂眞廉亦大勇﹔最愛蒼生﹐遇姦人則必翦﹐問身後因果﹐若非菩薩卽金剛。」六﹑惲炳孫云「其爲气至剛﹐從孟氏得來﹐斯稱善養﹔人之生也直﹐經孔門論定﹐不愧古愚。」縣人莫星次知縣奎林﹐以舉人令山西﹐及告歸﹐襄辦縣新政﹐死前一日﹐猶羈縣城。田東谿挽聯云「勤官則樞府諸老所褒﹐十餘載賢勞﹐洗眼看太行以西﹐大河以北﹔扶病爲枌鄕百年救獘﹐數萬家歌哭﹐吞聲讀劉翊之傳﹐羊祜之碑。」輪囷律兀﹐特爲不凡。又聯云「溇澧名孝廉﹐天潢大宗師﹐汾晉慈父母﹔桐鄕古祠祀﹐貞曜私謚誄﹐山陽舊悲思。」劈分三扇﹐奇橫無匹。

盛杏孫尙書宣懷以鐵路國有﹐手覆滿淸﹐身後挽聯多有用曲筆者。然亦佳。玆錄一二﹐一﹑廉惠卿云「蓋棺定千秋﹐未竟厥施﹐公爲實業開山祖﹔漏舟同一哭﹐倏然待盡﹐我亦浮家蹈海人。」二﹑金粟香雲「管子天下才﹐公論他年靑史在﹔鮑叔知我者﹐故交此日白頭稀。」三﹑惲季申代惲莘耘云「我愧並時生﹐不獲同功作良繭﹔君成大名去﹐獨揮老淚看殘棋。」皆超逸惋痛。與同工者﹐又有田東谿挽王亦文聯云「長沙驚秋﹐我正抱弔屈子﹑哭賈誼悲哀﹐淚眼賦歸來﹐又對酒壚慟向秀﹔鄕校庇士﹐君雅有肩河汾﹑揖蘇湖志事﹐學堂崇報饗﹐定應俎豆祔文翁。」張文襄挽徐建寅道員聯云「中華化學更有幾人﹐從此廣陵成絕調﹔今日軍資爲第一事﹐痛哉歐冶墮洪鑪。」蓋徐爲鋼藥局總辦﹐以試無煙藥被轟授命﹐故聯語及之﹐特爲悲痛矣。

閻季蓉徵君鎭珩有挽佘理堂拔貢宗伯聯云「湘水無情﹐作客又逢大鳥﹔桃花依舊﹐招魂仍返桃源。」蓋佘死於長沙云。又﹐新化蔣某以遊學死日本﹐其友挽之聯云「都人士勿多言﹐試問若輩家居﹐剩空殼骼魂安在﹔奇男子有何恨﹐惟是國民任重﹐負好頭顱血未流。」按﹐聯話殊粗壯﹐惟流血云云﹐猶不離新學家口頭名詞﹐亦殊無謂。相傳曾文正與王壯武不相能﹐壯武死﹐其父爲聯挽之云「不死於賊﹐必死於小人﹐今而後吾知免矣﹔𨿽竟其才﹐未竟其大志﹐已焉哉天實爲之。」按﹐朴山治軍有天才﹐常獨來獨往﹐文正故持重﹐數誡抑之﹐不相能之說﹐其由是乎﹖此聯悲壯﹐足肖其人。又﹐田東谿挽某氏聯云「富以俠稱而不永年﹐痛時勢阽危﹐誰知蹈東海﹐帝西秦﹐有魯連恨事﹔我爲君解無如示曠﹐對乾坤泡影﹐敢謂齊彭殤﹐一生死﹐是漆吏妄譚。」

縣人朱月麓知縣際盛以拔貢需次四川﹐十年不獲權一篆﹐其死也﹐田東谿代人挽聯云「西川財賦擅天下雄﹐知遇得人﹐豈遽令鹽鐵一官終老﹔北極朝廷開商戰局﹐販傭愧我﹐能無望管劉諸佐再生。」予亦有數聯﹐一云「正疲龍困虎之斗吾洲﹐公不少畱﹐大事蒼茫誰與屬﹔用榷酒稅鹽以終宦局﹐天如可問﹐此材沈沒我安歸。」一云「十載蠶叢﹐一官雞肋﹔九歌宋續﹐三戶郢哀。」一云「入蜀詩多﹐恨我性常疏﹐未獲爲故人擊節﹔爭遼戰急﹐設君靈不諜﹐定應化雄鬼執戈。」蓋朱沒甲辰歲﹐時日俄爭遼之戰正烈也。又﹐東谿代南滂挽龔某聯云「翁之夫婦同作天上神仙﹐楚囚遲歸來﹐是痛哭西州門一大紀念﹔我與郎君皆爲國民分子﹐魯緯長嘆息﹐願追從英吉利二勇少年。」聯界革命﹐此爲第一矣。

範肯堂挽聯時時見活虎生龍﹑斬新日月之筆﹐玆錄二作。一﹑挽兄云「龍伯髙願汝曹效之﹐卽以兄之生平﹐永詔兄子﹔馬少遊稱善人足矣﹐孰謂吾今老大﹐私愧吾宗。」二﹑挽吳仲懿云「人盡嗟其才﹐類我類我﹔天遽奪之命﹐喪予喪予。」三﹑挽姚代耕云「峽江後六世﹐君與北流最賢﹐淪落可傷﹐八口蓬飛在南北﹔中泠第一泉﹐我從東閣乞得﹐死生太易﹐一場茗罷各西東。」與同勁拔者﹐又有李烈鈞追悼黃花岡烈士聯云「死國埋名﹐公等爭先入地﹔揮戈挽日﹐某也何敢貪天。」分際恰肖。又﹐王文濡挽先烈聯云「諸公舉身家性命報社會﹐社會舉香花淚墨報諸公﹐後死者之責止此而已乎﹖北虜未滅﹐有忝餘生﹐誓繼一十七次革命家﹐再接再厲﹔時勢以暗潮熱流造英雄﹐英雄以黑鐵赤血造時勢﹐大丈夫所爲正當如是矣﹐南風不雌﹐抑誰之力﹐佇看四千餘年光復史﹐大書特書。」按﹐此聯蹴踏龍雷﹐萬象在旁﹐又不在範怍下矣。黔中莫子偲友芝工古文辭﹐精許書﹐善篆籀﹐以舉人遊都門﹐遇曾文正於琉璃廠書肆﹐與之語大悅﹐遂定交。其後佐湘軍戎幕﹐文正欲薦於朝﹐子偲以不習吏事力辭﹐客死金陵。令其弟祥芝權厝於莫愁湖畔﹐並挽以聯云「京華一見便傾心﹐當時書肆定交﹐早欽宿學﹔江表十年常聚首﹐今日酒尊和淚﹐來弔詩人。」又﹐挽馬端敏新貽云「範希文先天下而憂﹐曾無片時逸豫﹔來君叔爲何人所賦﹐足令千古悲哀。」按﹐挽人聯﹐稱願處只刺取一二足矣﹐或不勝稱願﹐則取其特別者言之﹐亦足動人﹐如此聯飛鳴處僅「來君叔爲何人所賊」八字﹐蓋略其同而單言其異也。又按﹐凡對聯出幅略平淡無礙﹐惟對幅則不可不求壓倒出幅﹐對幅一奇警﹐出幅𨿽平淡亦被襯好﹐此聯卽其例也。又﹐挽戴文節銘恩云「以文來﹐以節歸﹐毅魄常畱兩江上下﹔因孝黜﹐因忠死﹐苦心可質百世鬼神。」按﹐此聯亦特別﹐亦堅卓。

袁世凱皇帝夢未覺時﹐濫以封爵啖人﹐此亦讀王莽傳不能用反省者也。上海鎭守使鄭汝成𨿽系洪憲旗下走卒﹐然其中刺死﹐爲公關系﹐爲私關系﹐猶疑莫能名也。袁乃封之彰威侯﹐並幫海壖腴阡千畝爲撫卹金之賜﹐此何爲也哉﹗自鄭受封﹐續與是典者殆百數﹐卒之蔡鍔﹑唐繼堯遂以僞封爵中人起而揭討逆旗﹐極之如最私暱之侯爵湯薌銘﹑陳宦﹑陳樹藩﹐亦紛紛起而叛之﹐且擠之﹐封爵果能餌人耶﹐亦自速其顚踣而已矣。鄭之死﹐袁皇帝爲挽聯云「滬海競見岑彭﹐銜悲千古﹔蒼天再生申甫﹐佐治四方。」按﹐對幅老姦居然以操莽自命﹐可笑。蕭髯公有挽吳興某俠士聯云「魯仲連恥生與暴秦爲臣﹐卒使漸臺新帝不能髙枕以臥﹔孫討逆竟死於小人之手﹐遂令吳會子弟未得渡江而西。」玩聯文﹐某蓋亦反對帝制者﹐項城作天子不成﹐反增人以嘲罵材料﹐眞是不值。又﹕「壯士死則舉大名﹔懦夫聞而有立志。」爲宿遷陳修純挽蘇梅庵烈士作﹐亦噴薄有勁邁气。

粱任公尊甫蓮澗先生之喪﹐予代人挽之﹐聯云「教子成世界人﹐名滿九州四海﹔哭公屆陸沈日﹐憂綿萬歲千秋。」出幅脫口﹐似尙稱題﹐對幅則誠力不能滿夠。又﹐挽李笏靑錫祺云「文成一家言﹐糧無隔宿儲﹐靑眼商歌吾子﹔目營四海表﹐死博只雞奠﹐白頭來哭故人。」按﹐笏靑附學爲弟子員﹐系與予同案爲文﹐下筆千言﹐然多失之不擇﹐窮老教授﹐侘傺以死﹐可哀也已。又有二聯﹐一似搖曳﹐一似短勁﹐錄以俟知言者之是正。一﹑代挽石門楊某云「摩頂憶兒時﹐許我是馬空羣﹐麟獨角﹔傷心哭父執﹐有人爲郊擬謚﹐泰撰碑。」二﹑挽李次昉徳勛云「可憐百夫特﹔竟畀九幽埋。」

《新民報》載﹐蔣觀云智由挽黃公度公使遵憲聯云「如此乾坤﹐待臥龍而不起﹔正當風雨﹐失鳴雞其柰何﹖」悲痛雄勁﹐寫題惟肖﹐蓋公度爲新學家第一巨子。戊戌政變﹐與陳巡撫同被放逐﹐失鳴雞云云﹐蓋重爲世惜也。又﹐王伯道生卒皆二月十二日﹐無錫華笛秋挽以聯云「來日百花生﹐去日百花生﹐可堪紅杏枝頭﹐一般雪涕﹔君年五十五﹐我年五十五﹐何堪黃公壚畔﹐獨自傷春。」語特飄灑有奇气。又﹐郭禮徵挽丹徒革命巨子趙伯先聲聯﹐淚熱徵變﹐言言商音﹐而又作一筆書書之﹐可云異軍蒼頭特起﹐錄之﹕「爲無數權利﹐擲無數頭顱﹐功不必自我成﹐甘心粉骨糜軀﹐以詔來者﹔攬第一江山﹐念第一豪傑﹐國庶乎有與立﹐從此蟠天際地﹐胥拜公靈。」按﹐伯先系憤黃花岡失敗﹐鬱鬱以死者。又﹐朱樹人挽白也愚聯云「流血是大好收場﹐勝固欣然﹐敗亦可喜﹔革命非速成事業﹐天實爲之﹐命也柰何。」亦倜然不凡。

胡君復云﹕吾縣沈友卿編修同芳體弱工文﹐好爲詩﹐客諸侯﹐稱上客﹐忽以病殞。予挽之﹐聯云「名下古無虛﹐餘子讓公大手筆﹔才人多不壽﹐癡心嗣響兩當軒。」蓋傷其才而無年﹐同黃仲則也﹐然聯語要自鶴立雞羣。又﹐陳季韜挽云「君歸瑤島仙班﹐春律淒寒過人日﹔我到石城憑弔﹐殘陽無語下鐘山。」按﹐對幅淒惻有鬼气。又﹐金軾挽云「去者日以疏﹐來者日以親﹐舊時乙未同官﹐犬馬餘生惟剩我﹔今年歲在辰﹐明年歲在已﹐當代吳中髙士﹐龍蛇厄運到斯人。」纏綿哀楚﹐恍作山陽笛語。

同縣李初樹聯語特多名作﹐玆錄數首﹐以畱一臠之味。如挽王瑤琴燮雲「何處是我公身後榮名﹐大兒孔文舉﹐小兒楊徳祖﹔他時光吾縣官書方伎﹐醫學薛一瓢﹐字學王右軍。」又﹐挽朱遁初教仁云「創林肯以一槍﹐天之報革命太慘﹔去桃源不百里﹐我爲賦大招致哀。」又云「革命看成功﹐於名家﹑法家﹑辯家﹐獨立創局﹔爲黨仇而死﹐合政界﹑學界﹑軍界﹐哭皆失聲。」按﹐挽宋聯﹐予記數首﹐則大別致﹐遠出李作之上。一﹑失名云「天下已定﹐吾固當烹﹔司馬之心﹐人所共見。」二﹑許世英云「是豪傑下場﹐愛國捨身﹐名已千古﹔這迷離公案﹐摘姦發伏﹐責在藐躬。」按﹐許時長司法﹐故有對幅。遁初之死﹐予亦有代人數聯。一云「我公關系﹐豈來歙岑彭等倫﹐夜中竟被何人賊﹔領土執爭﹐較澳門﹑香港鄭重﹐海內同悲革命雄。」蓋淸末與日本爭間島不勝﹐得遁初所著書據爲答案﹐日人喙始少息。又云「盜殺武元衡﹐有國史特筆﹔手造意大利﹐獨我公髙勛。」又﹕「岑彭刺客爲敵﹐俠累刺客爲仇﹐君奚而被禍﹔革命英雄不生﹐成功英雄不死﹐予滋欲無言。」又﹐代南滂云「庚子我被囚﹐甲辰君出走﹐乙已日京憤取締﹐解歸倏異倏同﹐回首直如前日事﹔閩海長司法﹐首都總農林﹐長沙選舉弭競爭﹐平議亦趨亦步﹐傷心忽報此人亡。」閩海句﹐姚時卸福建司法司長職云。又﹐易實甫聯云「卿不死﹐孤不得安﹐自來造物忌才﹐比庸從忌才更甚﹔壯之時﹐戒之在斗﹐豈但先生可痛﹐恐世人可痛尢多。」出幅首句抉出袁之所以必出於殺之心事﹐咄咄逼人矣。又﹐廣東陳敬孫聯云「壞爾長城﹐問誰實爲之﹐殆出諸野心勃勃者﹔何來刺客﹐亦大可疑也﹐果能逃萬目睽睽乎﹗」又﹐曹民甫聯云「不可說﹐不可說﹔如其仁﹐如其仁。」又﹐張鎭芳聯云「世無晉國觸槐人﹐何地何時﹐忍令鋤麂乘趙盾﹔書有楚詞香艸淚﹐獨淸獨醒﹐始知漁父卽靈均。」按﹐此峽猿啼子﹐剖視腸寸寸斷矣。

淸萍鄕文蕓閣以髙科美才擅名一時﹐旋因授書某妃嫌疑﹐擯不用。其卒﹐王子展存善挽之聯云「追思往事﹐感不絕於予心﹐同學少年﹐北邙過半﹐曹子桓有言旣痛逝者﹐行自念也﹔殷憂傷人﹐士固憎玆多口﹐文章千古﹐東海流傳﹐韓昌黎所謂動而得謗﹐名亦隨之。」《林下筆記》稱其情文並茂﹐風格尢超﹐洵爲知言。又﹐新化李果仙禦史郁華之卒﹐長沙李仲臨世琠挽以聯云「公之直聲震天下﹔魂兮歸來哀江南。」肅括簡勁﹐予極偉賞之。據仲臨自言﹐則由丹徒柳貽徵代庖﹐今朝市易矣﹐詭爲自作﹐何從指證﹐乃李能不沒人善﹐亦似可稱。

淸季鴉片之戰﹐廣東提督關天培守虎門炮臺﹐總督琦善持和議﹐英艦攻急﹐關乞益兵﹐不許﹐臺陷﹐遂死之。漢姦吳某爲說於英帥歸其屍﹐半體焦焉。事聞﹐賜謚忠節﹐建祠予蔭。關﹐山陽人﹐字仲英﹐林文忠遣戍時過其縣﹐弔喪挽額云「我不如君」。又聯云「問何人實壞長城﹐孤注竟教躬盡瘁﹔聞異類亦欽偉節﹐歸元相送面如生。」右節李審言《藥裹慵談》。《慵談》言聯系各三句﹐首句爲五字﹐今忘之矣。注﹕此聯上聯首句爲「六載固金湯」﹐下聯首句爲「雙忠同坎壈」。

曾文正挽人聯語特沈雄﹐𨿽小小題目﹐咸具龍跳虎擲之觀。挽湯海秋鵬云「著書成二十萬言﹐才未盡也﹔得謗徧九州四海﹐名亦隨之。」二首各具面目﹐各如其人之身分﹐挽湯作尢奇﹐气噴薄如幹莫﹐不可逼視。蓋海秋官京師﹐以禦史左降﹐恃才傲物﹐謗言繁多﹐其致死奇亦稱是。一日暴暑﹐友數人集其寓﹐言次及大黃爲猛烈藥品﹐不可妄服﹐漫曰「是爲吾常服品。」眾愕不信﹐立命市數兩至﹐趣煎服﹐甫及半﹐羣止之﹐至攘臂﹐卒不聽﹐遂暴下﹐旋卒。好奇至甘以生命爲交換﹐可云咄咄怪事。海秋沒﹐文正祭文有云「一呷之藥﹐椓我天民」﹐卽指此也。

左文襄對聯突兀槎芽﹐亦時有聲滿天地處﹐分系如下﹐以餉知言君子論斷。如挽林文忠公則徐云「附公者不皆君子﹐間公者必是小人﹐憂國如家﹐二百餘年遺直在﹔廟堂倚之爲長城﹐艸野望之若時雨﹐出師未捷﹐八千里路大星沈。」挽楊菊泉知縣云「今日是效命之秋﹐子孝臣忠﹐有此須臾便千古﹔半夜爲何人所刺﹐君恩母養﹐未能圖報待他生。」飄逸如挽鄧湘臯教諭顯鶴云「著作甚勤﹐四海聲名今北斗﹔風流頓盡﹐百年文獻老南村。」按﹐南村﹐鄧居地﹐又以自號其集者也。挽唐蔭云布政訓方云「湖外故人稀﹐萬里遙情春艸綠﹔荊南良吏在﹐廿年遺愛峴山靑。」挽周受三道員云「學劍術𨿽疏﹐誰謂荊軻非勇士﹔渡河聲尙壯﹐共憐宗澤是忠臣。」典重如挽黃熙春知府云「哀情吉語本難雙﹐偏是捷奏甘泉逢永訣﹔吏幹軍咨才有幾﹐堪念政成天水賦同袍。」挽馮尹平云「絕徼作忠魂﹐孤冢迷離﹐收骨猶憑鄹曼父﹔覆盆嗟往事﹐九重昭雪﹐吁天不待武陵兒。」自注﹔「尹平先生戍烏孫﹐城陷殉難。越十餘年﹐哲嗣竹儒道員負忠骸歸葬嶺南﹐遺櫬入關﹐書此誄之。」

朱恂叔先生對聯已散見各卷﹐玆又錄代挽胡文忠聯云「嶽雨接湖云﹐溯十年保障東南﹐功兼鄕國﹔通家更故吏﹐幸此日經營祠宇﹐身尙門墻。」又﹐挽兄云「撒手兩無難﹐一局棋殘難我著﹔招魂更何處﹐半牀書亂爲君收。」又﹐挽蔣秩丞知府停典云「斗大一州﹐竟終宦局﹔云寒三徑﹐未盡交期。」𨿽雄直之气不足﹐而言情處卻自惋惻。與朱作同惋惻﹐而又能斬金截鐵出之﹐如某君挽弟聯云「難得者弟兄﹐況是生平知已﹔莫悲兮離別﹐那堪便作古人。」又﹐胡君復挽弟培生聯云「莽乾坤靳汝聰明﹐月餘病斷送三十春﹐嗟乎生有涯﹐知無涯﹐喚作夢夢天﹐追憶無非成痛史﹔好男兒忍弛負擔﹐閨中婦交付幾多事﹐剩了七歲女﹐五歲子﹐還有呱呱者﹐前塗從此悸盲人。」一往嗚咽﹐亦悱亦怨﹐韓愈祭十二郎文後﹐此又爲痛史矣。

辛亥革命﹐湖南出兵援鄂﹐敗於漢陽﹐將領劉玉堂等死之。長沙爲開追悼會﹐予時以臨時議員在湘﹐曾往拜奠﹐並挽以聯云「死沙場是男兒善終﹐手提頭顱﹐前軍忽隕百夫特﹔舉漢幟爲種族革命﹐爲扼喉吭﹐後勁還推三戶雄。」又云「寧爲袁粲﹐不爲褚淵﹐擲頭顱以報同種﹔右攬洞庭﹐左攬江漢﹐知魂魄常戀故鄕。」同時挽者共百數十人﹐殊少佳構﹐豈大革命震撼﹐文人墨客皆畏餘波﹐不肯獻技以悼壯士耶﹖然亦有二三佳篇﹐錄如下。一﹑失名云「誓掃匈奴﹐出師未捷身先死﹔更催飛將﹐拔劍斫地歌莫哀。」純用集句﹐地位宛肖。二﹑大庸田昺云「徵戰幾人還﹐屍當裹以馬革﹔須臾千古在﹐死有重於泰山。」三﹑湘鄕陳荊云「男兒當馬革裹屍﹐自慚亡命十年﹐幸頭顱無恙﹔建虜猶燕巢在幕﹐慘聞苦戰七日﹐剩血肉相摶。」四﹑失名云「非我殺人﹐卽人殺我﹔與生而死﹐寧死而生。」五﹑陳令健云「眾志成城﹐有進無退﹔一心衛國﹐𨿽死猶生。」六﹑顧諟云「不戰不英雄﹐不死不英雄﹐馬革裹屍﹐千古英雄同壯志﹔我歌我烈士﹐我哭我烈士﹐鶴樓酹酒﹐三湘烈士慰靈魂。」七﹑周傳徳云「有殺气卷八百里洞庭而去﹔以戰血起四千年黃帝之魂。」按﹐此聯造語奇辣﹐足以告慰死者矣。八﹑熊立鑑云「趙人之悼廉頗﹐爲聞鼙鼓﹔孔子不殤汪踦﹐日執干戈。」按﹐此聯援用經史﹐尙不喫力。又﹐余欽愷挽諸烈士聯云「殺身以成仁﹐死亦何恨﹔訪舊半爲鬼﹐悲從中來。」特爲昂頭天外﹐長歌短詠﹐足痛哭矣。

程雪樓都督徳全之尊人石生封翁告終蜀中﹐時當癸丑之役後﹐都督竟不能奔喪﹐孟心史挽聯云「大陸龍蛇﹐塵世滄桑經老眼﹔中原豺虎﹐天涯風樹有兒啼。」語亦哀重﹐沁人心脾。又﹐袁兆安善卜﹐與陸彥和居比鄰﹐袁歿﹐陸挽以聯云「鄰笛起悲風﹐嚴君平百錢身後﹐羣嗟儉素﹔麥舟企髙義﹐任彥升諸子眼前﹐誰卹孤寒。」詞句沈著﹐不同浮光。又﹐代挽陳小丹聯云「花好夕陽時﹐彊戀人間應笑我﹔心傷舊兩絕﹐先諳鬼趣卻輸君。」朱君醰思宅﹐業師朱恂叔先生之孫也﹐以四十九歲卒﹐予挽以聯云「問年屆四十九歲而亡﹐古稱蘧伯玉知非﹐今窮蘇長公到死﹔述學抉三五六經之奧﹐人言鄭小同傳祖﹐我喜有子若似師。」又﹐挽卓菊浦鑑淸聯云「是大教育家﹐而未普及國民﹐徇鐸心長﹐美犰有恨﹔以窮諸生老﹐且又橫遭謗口﹐蓋棺論定﹐徳卻無疵。」

範肯堂對聯﹐𨿽一極尋常細小題目﹐苟出其手﹐卽若龍虎跳擲﹐不可捉摸﹐文壇怪傑﹐其諸拿破侖之用兵﹐達摩之面壁言禪乎﹗續錄一二﹐以代初學導師。一﹑挽保韻秋云「我聞諸夫子﹐狷者有所不爲﹐是亦其次也﹔古之鄕先生﹐沒而可祭如社﹐意在斯人乎。」二﹑挽達蔚卿云「士有不得志﹐痛淚何多﹐甚矣子之營父葬﹔身則無所貪﹐勞生轉劇﹐茫乎吾欲從公遊。」三﹑挽陶賓南之父云「從野蠻時期至文明時期﹐兩可間必有磊磊畸人﹐不顯於代﹔以普通教育興實業教育﹐十年後惟望粲粲諸子﹐無忘斯言。」按﹐諸聯似金黃八股大家之於文﹐掉臂理窟﹐批卻導窾﹐力湊單微﹐彼王尢派之搬演鳥獸艸木名詞以枝梧搪塞者﹐相差豈止十百由旬。

同時與範作旗鼓相當者﹐厥惟吳摯甫﹑劉葆良﹑周彥升。以聯論聯﹐三君者﹐其春秋時霸家執牛耳之齊晉楚乎﹗玆錄周作挽聯。一﹑挽張紹京開祁云「自康成不爲鄕裏所容﹐衰絰出遊﹐慟哭猶思臨別賻﹔惟孟堅實與纂修之事﹐峸編商訂﹐蹉跎只恨未成書。」二﹑挽黃叔梅世泰云「立馬問長安﹐溯太行山色﹐屈律河聲﹐倦鳥歸來﹐落日酒痕猶在袂﹔飛龍誤方藥﹐嘆玉樹凋霜﹐黃楊厄閩﹐哀猿啼斷﹐秋風塵淚忽沾衣。」按﹐此聯非不摹景﹐非不砌辭﹐而色味雋永﹐能不佻者﹐骨骼堅凝故也。此殆關於讀書養气。三﹑挽秦少枚兆鵬云「甲科乙榜何補於貧﹐烈士殉名﹐地下方幹猶抱恨﹔醇酒婦人以晦其迹﹐英雄失路﹐世間無忌總堪哀。」四﹑挽束織云錦云「杜老痛流離﹐溯悲秋夔府﹐感事陳陶﹐著作經予一手定﹔橋公有要約﹐嘆遺構崇川﹐停棺蕭寺﹐死生負汝百年期。」五﹑挽楊斯之父云「生者安﹐然後死者安﹐爭抔土於伯叔昆弟之間﹐魂而有知﹐將毋是恫﹔陰地好﹐不如心地好﹐慮諸子爲吉凶禍福所感﹐書此以示﹐且告公靈。」按﹐聯語砭堪輿迷信﹐足以昭聾發聵﹐且上下率性只書一事﹐亦不覺其犯復﹐气足以驅之故也。六﹑代挽吳畹香雲「比年承乏邊防﹐右提左挈﹐以濟時艱﹐絕域相從﹐攜手暫陪河朔飲﹔與子戮力王事﹐大略雄才﹐忽爲異物﹐九原可作﹐傷心難報秣陵書。」七﹑挽吳提督長慶雲「史臣論武鄕侯﹐應變將略非其所長﹐涕泣出師﹐九死孤臣猶可說﹔時人美漢東公﹐稽古學易好士不倦﹐彌畱訣別﹐平生風義最堪思。」八﹑挽劉伯延昌壽云「窮達壽夭竟何憑﹐顏淵伯牛﹐所遭若此﹔伯叔甥舅皆賢者﹐臯陶庭堅﹐不祀忽諸。」九﹑挽黃道政師云「嫉惡如李臨川﹐當日直聲震天下﹔愛才繼阮文達﹐至今橫捨峙江幹。」

縣人王志初育道﹐田東谿之門人也。晚淸時以歲貢考授主簿﹐發廣西﹐到官未久卽棄歸。其爲文粗枝大葉﹐往往有豪霸气﹐人亦如之。頃得其對聯﹐分系之。如挽晏仲鼎開甲云「躍馬作燕趙遊﹐慷慨悲歌﹐剩有俠情寄兒女﹔作書得晉唐髓﹐風流歇絕﹐再無大筆寫煙雲。」蓋晏於辛亥歲爲淸華學校助教﹐革命後流落京師。久之﹐購一妾南歸﹐旋以窮死﹐故出幅微及之。又﹐挽王厚生云「是包孝肅海忠介一流﹐而無其位﹔共王彥方馬少遊千古﹐抑又何悲﹖」按﹐厚生事迹見後﹐顧聯語則若抑塞磊落。又﹐代隨營學生挽同學某云「握奇經﹐陰符略﹐獨有千秋﹐每對大風三擊劍﹔顏淵死﹐仲弓亡﹐同聲一哭﹐與誰夜雨再譚兵。」豪語哀調﹐讀之神王。又﹐代挽晏仲鼎雲「窮愁老病萃於一躬﹐蕭瑟生平﹐過庾開府﹔筆冢墨丘與之終古﹐風流文采﹐想晉永和。」按﹐晏故工書﹐墨迹徧九澧。

張文達之喪﹐挽聯已具上錄。玆錄趙啟霖聯云「宏獎見公之大﹐汛愛偶或見公之疏﹐脫去町畦歸磊落﹔熱心爲世所欽﹐慊忱當亦爲世所諒﹐維艱時事有欷歔。」落落抒寫﹐本末畢見。與同工者有屠伯熙挽閩縣王可莊仁堪之封翁聯云「太行匹馬奔喪﹐五日而來﹐有子如斯﹐先生不死﹔滄海橫流抗論﹐千秋之上﹐其人不作﹐吾輩焉依。」按﹐可莊視學山西﹐聞封翁歿京邸﹐自晉五日行一千一百里奔喪﹐出幅蓋實紀。

茶陵譚氏長湘軍民政期間﹐完全爲追悼期間﹐卜之其鬼﹐湘亂殆於此胚胎乎﹗是𨿽曰濫﹐然亦間有佳作。如挽零陵鎭守使劉崑濤建藩失名聯云「於我何干﹐也要來殺東鄰牛作西鄰祭﹔如公不死﹐亦安見非南走越與北走胡。」用議論行之﹐出幅尢爲皮裏陽秋。又﹐集句云「投筆事戎軒﹐出師未捷身先死﹔懷君屬秋夜﹐湘水無情弔豈知。」又﹐湘鄕陳奇九云「革命誤談﹐苦我猶存﹐幾翻幾復揚州夢﹔出師未捷﹐問天何酷﹐秋雨秋風孔道橋。」蓋劉正命在株洲孔道橋﹐而陳又革命先河﹐故兩及之。予亦有數聯。一云「零陵義師亦猶黔滇義師﹐各爲護法戰﹔我公國葬是續黃蔡國葬﹐軒然洞庭波。」一云「起零陵﹐戰株洲﹐重於泰山﹐男兒死耳﹔寧雞口﹐毋牛後﹐憤蹈東海﹐天下壯之。」一云「出師已捷﹐痛旋殉之﹐赫赫株洲﹐陷圍不死於兵而死於水﹔護法未終﹐幸有來者﹐巍巍國葬﹐旌烈旣比爲蔡亦比爲黃。」按﹐劉與蔡鍔﹑黃興皆國葬嶽麓﹐故末聯引爲陪客。予又有追悼龍研仙璋聯云「晚節與革命相始終﹐名爲黃蔡戰功所掩﹔蓋棺屆長沙之陷落﹐誄較焦陳橫死尢哀。」蓋龍死在七年張敬堯入湘之次月﹐故有對幅。又﹐安鄕吳嶽鎭湘選﹐予再傳弟子也﹐近爲聯語亦能工﹐錄其挽欽步校鎭湘聯云「死憐巢卵同傾﹐大丈夫許國以身﹐不殺賊當爲賊殺﹔生捍災患而起﹐都人士招魂隕涕﹐寧悲君毋俾君悲。」蓋欽以治團練禦盜被害也。

湘潭羅順循﹐立朝有大節﹐與趙芷蓀同擅威鳳祥麟之譽﹐其死也﹐李石冰先生挽以聯云「衰年逋播乍相親﹐心事已浮雲﹐野史君編﹐宮詞我續﹔鎭日江潭爲底悴﹐遺文壯國牒﹐誅妖累牘﹐辦學千條。」蓋李﹑羅同爲遜國遺老﹐國變後惺惺相惜﹐故言之喟然。按﹐李有《南蟬樓宮詞》一卷﹐皆詠淸宮遺事﹐故出幅及之。瀏陽劉蔚廬人熙之喪﹐挽聯已錄在他捲﹐玆得其家刊行本﹐多至數百章﹐大抵肥皮厚肉與黃茆白葦者居多。一﹑蔣式惺云「他日九州同﹐家祭毋忘陸務觀﹔微言一脈絕﹐鄕祠合配王船山。」二﹑傅熊湘云「政論燭先幾﹐原盜三篇曾惠我﹔遺書綿絕學﹐而農一脈獨推公。」三﹑佘恂云「瀏陽大星落﹔船山薪火傳。」四﹑陳嘉祜云「薑齋之傳﹐湘臯守闕﹐滌生起微﹐至先生而發揮光大其旨﹔些庵所遇﹐伯子𨿽文﹐道鄰能武﹐於晚年守顚沛流離以終。」五﹑劉武云「辛亥倡義﹐丙辰誓師﹐戎馬忝相隨﹐兩度頻聞天下計﹔萁豆苦煎﹐棋枰急劫﹐酉雞驚入夢﹐九州齊哭大星沈。」六﹑康有爲云「吾徒有復生奇才﹐說經鏘鏘有聲﹐溯源知所自﹔鄕賢紹船山學術﹐髙軒隆隆辱過﹐捧杖嘆無緣。」七﹑曾熙云「未靖中原﹐遽傷耆碩﹔旣逢多難﹐矜此餘生。」

梅縣羅季威世彜爲五七言古體絕工﹐予評以爲似仲則璱人。方唐晉棠爲警察廳廳長時﹐季威實莞其書記﹐故予與相聞識。玆錄其所撰挽聯數則。一﹑挽譚石屏人鳳云「事成公去﹐事敗公來﹐只手斡乾坤﹐禾黍當場多感慨﹔邦亂不居﹐邦危不入﹐大名匪遊俠﹐江湖滿地哭英雄。」二﹑挽王天縱云「嵩山大俠﹐世重鐵槍﹐記曾子弟八千﹐橫行河朔無名將﹔蜀道督師﹐星沈玉壘﹐恨不琵琶卅二﹐來弔英雄用美人。」三﹑逐傅之役挽死難警士云「正危城風雨飄搖﹐問誰深夜磨刀﹐肯殉公秩序死﹔是武裝警察效果﹐爲覓當年禿管﹐廣弔古戰場文。」又云「荷戈爲地方前驅﹐是軍國民中錚錚丈夫﹐赴沙場效命死﹔秉筆作本末紀事﹐維年月日有某某警士﹐爲社會殺敵亡。」又按﹐諸作均奇气輪囷﹐大踏步向前﹐於時賢範當世﹑劉葆良外﹐又別成一壁壘﹐亟書之以餉聯界知言者。又﹐代挽仇營長某云「見賊惟多身始輕﹐憶三載同仇﹐每戰問虎侯安在﹔死綏卻是古來有﹐痛諸孤何怙﹐此後當猶子視之。」自注﹕「猶子﹐獸名﹐借對。」

予近居長沙﹐有代撰數聯。挽龍硯仙云「滿淸名縣令﹐共和大功臣﹐生而定論﹔銅像表焦陳﹐國葬獎黃蔡﹐死與同歸。」又云「曰儒家﹐曰革命家﹐蓋棺論今定﹔以瘁死﹐以憂國死﹐鑄像禮亦宜。」又云「喜見湘水澄波﹐成局部自治﹔願持船山噩夢﹐爲我公招魂。」挽陳樹藩云「鄂校爲先河﹐湘宦爲同官﹐生死交情﹐父執友事﹔苦兵似天寶﹐理財似劉晏﹐斡旋危局﹐小心大才。」蓋陳卒官財政廳廳長﹐時張敬堯新逐去﹐庫空如洗﹐公私赤立﹐對幅蓋弔其重膺難局也。按﹐各作循題布局﹐就局敷詞﹐似尙不十分失題位。又﹐代唐以祀追悼王子豳鎭守聯云「戰臨安奇功﹐戰荊州首功﹐誼忝同袍﹐突起異軍曾助臂﹔非刺客暗殺﹐非臨陣敵殺﹐釁由假道﹐死於亂卒太無名。」按﹐辛亥下荊州﹐唐爲首功﹐王次之﹐故有異軍助臂之諭。又﹐代以祀追悼李達武聯云「同起尺籍伍符﹐革命成功﹐稱鄂爲一時勁兵處﹔竟從銀濤白馬﹐困垓遺恨﹐化身作十丈貫日虹。」按﹐李近官永順協副將﹐九年十一月﹐偕張學濟崎嶇湘西﹐至龍山﹐遭民變﹐學濟中亂刃死﹐李被逼游水﹐以手槍自誅﹐銀濤白馬﹐亦系實紀。又﹐予挽聯云「振臂一呼﹐帝制告終﹐演革命未曾有創局﹔敗兵四潰﹐手槍自擬﹐痛男兒沒柰何收場。」又按﹐唐李皆吾縣人﹐且皆予門人﹐故言之較痛惻。又﹐代單柘園挽云「公竟渡河﹐前有百丈淵﹐不可說﹐不可說﹔魂兮何處﹐勸汝一杯酒﹐歸乎來﹐歸乎來。」

卷七哀挽二

曾文正聯語雄奇突兀﹐如華嶽之拔地﹐長江之匯海﹐字字精金美玉﹐亦字字布帛菽粟。玆又錄數聯﹐一﹑挽向伯常師棣云「與舒嚴並稱漵浦三賢﹐同蹶妙年千里足﹔念吳楚尙有髙堂二老﹐可憐孝子九原心。」二﹑挽季弟國葆云「大地干戈十二年﹐舉室效愚忠﹐自稱家國報恩子﹔諸兄離散三千里﹐音書寄涕淚﹐同哭天涯急難人。」三﹑挽弟國華云「歸去來兮﹐夜月樓臺花萼影﹔行不得也﹐楚天風雨鷓鴣聲。」二作一沈痛﹐一飄咽﹐洗盡時世鉛華。按﹐國葆以戰金陵積勞隕命﹐卒謚靖毅﹐國華則從李續賓戰死三河鎭﹐謚湣烈﹐讀「諸兄離散」之句﹐有以知其言哀矣。四﹑挽袁端敏甲三云「屬纊寄箴言﹐勸我勉爲範宣子﹔蓋棺有定論﹐何人更議李臨淮。」按﹐此又可證見文正處功名時之能屈己推賢。

李定山挽都昌縣知事羅海源聯云「是男兒都斷好頭顱﹐算我輸公﹐彊項眞爲地方死﹔盈天下已多新涕淚﹐更難堪此﹐輿屍不見使君來。」蓋縣有洪江會﹐以民國二年據山寨爲鈔暴﹐羅一日從十數騎荷槍馳捕之﹐不敵﹐被害。又﹐作者前此治團防﹐亦被洪江會縛去﹐幾死﹐故有出幅。又一聯云「東行九十里﹐斫地一悲歌﹐料從者化爲鬼雄﹐定當亂擲頭顱﹐夜夜聲聲呼殺賊﹔西望萬重山﹐問天獨搔首﹐算書生不廢豪舉﹐也爲長揮涕淚﹐年年念念紀登髙。」按﹐二作𨿽若粗豪﹐然可以生人勇膽。

中華民國成立﹐暗殺之事頻聞﹐大將領兵者如徐寶山均不免於難﹐豈殺人之學亦人進化耶﹖奇已。玆錄挽徐寶山聯﹐一﹑黎元洪云「下游建國﹐多士同袍﹐屈指已經年﹐半壁江淮資保障﹔大將橫屍﹐元凶漏网﹐傷心惟一哭﹐全軍縞素動哀思。」二﹑陳經鎔云「識公於揚子江幹﹐回思酒座英姿﹐想見平生酣戰日﹔有弟在來君帳下﹐爲語淮壖舊部﹐毋忘壯士被創時。」又﹐錄挽湯覺頓聯﹕一﹑梁任公云「納公規若毫髮﹐貽公謗若丘山﹐不祥如余﹐願世世勿相友﹔盡其力爲張良﹐潔其身爲龔勝﹐非命而奪﹐疑蒼蒼者匪天。」語特沈痛﹐如聞其聲。二﹑孟心史云「民意之冤大白﹐而獨以一死遺君﹐不令蒼生遽盡﹔中國之難果紓﹐猶可爲九原告慰﹐試看今日何如﹖」按﹐「試看今日何如」句﹐我讀之腸爲寸寸裂。三﹑岑西林云「道之將喪歟﹗想當時慷慨捐軀﹐竟比鴻門猶險惡﹔逝者長已矣﹐願後死熱忱謀國﹐毋令鴞室再漂搖。」按﹐對幅作希望語﹐語重心長。四﹑葉景葵云「居今日而有夷齊禹稷之思﹐卽已是造物所棄﹔奮一身以與魑魅罔兩相博﹐吾且爲未死者危。」按﹐此聯又盡捐希望﹐幽怨嗚咽﹐令人欷歔欲絕。

戴循若戡殉蜀之難﹐劉顯世挽以聯云「智不惑﹐仁不憂﹐勇不懼﹐推翻帝制﹐計出萬全﹐如公建築之宏﹐僅稱衛桑梓功﹐猶藐乎小﹔捍大患﹐定大策﹐決大疑﹐有數人才﹐又弱一个﹐恨我赴援太晚﹐旣上爲國家惜﹐復哭其私。」一律痛咽﹐不辧墨淚。同時與循若並命者﹐有黃孟曦﹑張曜庭﹑熊克丞﹐劉又有挽熊聯云「寄以腹心﹐倚作股肱﹐使我北顧無憂﹐是良將﹐亦良朋﹐渺焉寡儔﹐古誼若龜鑑﹐忠肝若金石﹔腦塗郊垌﹐血潤原野﹐弔公西向而哭﹐痛同袍﹐與同澤﹐慘哉浩劫﹐君子化猿鶴﹐小人化虫沙。」按﹐此聯腠理細密﹐結句兩用成語﹐尢不啻自口出﹐死者獲此﹐同千古矣。又﹐梁任公挽蜀中殉難諸公聯云「天意復何言﹐蜀道尙難公豈瞑﹔故人成踵盡﹐神州可挽道彌孤。」又聯云「烽火忍相陵﹐臨節誓驂寧苟免﹔豪賢嗟並命﹐回川駐淚恐難幹。」又﹐湯化龍挽戴聯云「志在救民於水火﹐而竟以身死封疆﹐仁勇雙修﹐公眞健者﹔力能再造此神州﹐不幸一蹶於蜀道﹐風雲萬變﹐天實爲之。」又﹐林長民聯云「司馬持策諭邊﹐請使金陀成實錄﹔王羆以城爲冢﹐不堪玉壘翳浮雲。」湯作郁屈﹐林作豪邁﹐皆所戛戛獨造。又﹐洪憲覆滅後﹐京師中央公園追悼討逆軍將領聯云「次刑斧鉞﹐大刑甲兵﹐願有眾鑑玆天罰﹔社稷之功﹐蕭墻之禍﹐爲諸夏哀此國殤。」下語如幹莫之鋒﹐其芒作作﹐斯名制矣。

張文襄之逝﹐樊樊山挽聯已包掃一切。玆又錄王湘綺聯云「老臣白髮﹐痛矣騎箕﹐整頓乾坤事粗了﹔滿眼蒼生﹐淒然流涕﹐徘徊門館我何堪﹗」款款攄情﹐語言妙天下。又﹐有某集其公子哀詞中語爲聯云「無一日不辦事﹐無一事不用心﹐疆寄三十年﹐僅乃如此﹔行治術十之六﹐行學術十之四﹐存詩五百首﹐嗚呼哀哉﹗」按﹐文襄服官﹐人以八字括之﹐曰「起居無節﹐號令不時」﹐「無一日不辦事」句﹐所謂正得其反。此聯皮裏亦有陽秋﹐上下幅末二句呼之欲出矣。又﹐範肯堂挽薛叔耘聯云「辛苦九州還﹐身未趨朝魂戀闕﹔安危一疏在﹐生當致主死成名。」語調烹煉﹐括盡薛之生平。又﹐挽陳右銘聯云「赫赫宗臣﹐一往沈冥向山僻﹔哀哀孝子﹐百年長恨在天涯。」出幅不言其事功﹐亦不弔其竄逐﹐而死者肖像畢露﹐此之謂大手筆。又﹐挽李仲彭聯云「恨未遂旅順督戰之行﹐誰以奇才慰公子﹔永莫追天津論文之樂﹐空將痛淚撫君兒。」亦不著一議論﹐獻一頌禱﹐而卻情深文明。《長沙日報》聯語擷新﹐錄陽湖汪蘭臯文溥三聯﹐稱其可與悔晦作同讀。核之良爲健者﹐使予當之﹐猶應退避三舍。聯系挽陳英士其美二首﹐一云「死之日身無餘財﹐以間執讒慝者口﹔身所在隱若敵國﹐柰出師未捷而何。」二云「居前能輊﹐居後能軒﹐我自問不如卿﹐後此馳驅﹐更從何處呼將伯﹔鴻毛或輕﹐泰山或重﹐公之死則爲國﹐勿論成敗﹐惟將無命惜英雄。」又﹐挽龔煉百父子云「一能死﹐一能報﹐合傳黨人靑史例﹔有是父﹐有是子﹐同時送者白衣冠。」按﹐第一首浩气勍光﹐無復遺議﹔第二首論調堂皇﹐筆亦流轉﹐惟二落句平仄欠諧﹐𨿽初唐人詩中時亦有此﹐然究之乖律﹐初學仍以不學爲是。第三首「同時送者」七字气體飛躍﹐恍似空空兒夜入淄靑帳中﹐來去均不可測﹐但亦有疵點。出幅一能死﹑一能報﹐𨿽用《左傳》﹐然二皆仄聲﹐又非是矣。蘭臯大文豪﹐此等處所謂神明於規矩之外﹐若必毛舉其與於髙叟之固幾何。憶予垂齠時請業於朱恂叔先生﹐研究作聯法﹐問句法多少有定乎﹖曰「無定。昌黎言之﹐髙下長短皆宜﹐卽爲聯界示色身也。」又問﹕「數句層累而下﹐亦如作詩之平仄相間否﹖」曰「非也。一聯卽長至十句﹐出幅前九句落腳皆平聲﹐後一句落腳仄聲﹐對幅反是﹐此其別也。」今論汪著﹐爰追系之。世界之大﹐作者牛毛﹐非敢徇一先生之說﹐以遼豕自矜異﹐然而大端剛無以逾是。又按﹐陳英士系被暗殺死﹐是爲題珠下筆時﹐似亦應顧及此。八股家所謂相題﹐往者宋遁初之橫死﹐予撰聯已見前﹐今補錄一長幅云「排滿革命奇﹐匹夫亡命爭領土奇﹐惟奇﹐故報民國開幕奇男子以赫赫千古﹔醇酒婦人死﹐三日寒疾因不汗死﹐等死﹐孰若遁初先生死刺客之轟轟四聞。」漁父死事本末﹐內國皆耳熟。吾聯以儷文行議論﹐似若浩气流行﹐不知見者以爲何如﹖

澧縣蔣翊武死﹐與遁初異而實同﹐蓋宋之政見爲袁世凱所深忌﹐故必去之始能爲所欲爲﹐蔣之二次革命卽痛宋之非命﹐故一擊以求中的。九江敗衄﹐從約瓦解﹐出師未捷﹐雉罹於罿﹐蔣之不幸﹐亦共和之不幸也。項城死﹐始歸骨﹐黎陶吾成鎔挽蔣聯云「共和產公﹐帝制戕公﹐生有運會﹐死有運會﹔辛亥革命﹐癸丑絕命﹐成亦英雄﹐敗亦英雄。」中邊俱澈﹐語重如山﹐眞合作也。予亦有聯云「用討莽殺身﹐問天下更誰能議唐李敬業﹔使臣佗去帝﹐惜死前不及見流法拿破侖。」又﹐代挽王旭日天縱聯云「中原豪傑開先﹐碭山大劍﹐十萬橫磨﹐曾使滿淸朝廷動色﹔護法旌旗忽黯﹐夔府此枰﹐二三已甚﹐試思危局柱石更誰。」又云「唾彼羣奴才復辟﹐龍爭手炮﹐驅宗社狐鼠﹔隱然一敵國少年﹐虎嘯挈尊﹐弔碭山風雲。」蓋王起碭山﹐羣盜復辟事起﹐斗最力﹐後因護法與政府脫離﹐中華民國九年﹐崎嶇夔萬間死。予爲此聯﹐欲爲英雄寫照﹐而自愧力不滿彀。

長沙黃克彊興與寶慶蔡松坡鍔先後薨逝﹐不及半月﹐可謂湖南之不幸。連月以還﹐多有開會追悼者。所制挽聯﹐佳者如林﹐二公亦庶幾死而不死矣。玆從報紙所揭者分錄如下﹕挽黃克彊作﹐一﹑蔡松坡云「以勇健開國﹐而寧靜持身﹐貫徹實行﹐是能創作一生者﹔曾送我海上﹐忽哭君天涯﹐驚起揮淚﹐難爲臥病九州人。」按﹐對幅語語痛咽﹐所謂英雄能道英雄﹐亦惟英雄爲能哭英雄也﹐蓋此爲松坡絕筆矣。二﹑陜兩省長李根源云「非流芳百世﹐卽遺臭萬年﹐前途方遙﹐成敗英雄公自論﹔未圍項三重﹐而止紂七步﹐大武遠震﹐艱難吾道此身孤。」按﹐首二句工對絕對﹐有穿七札之勇力。三﹑陽湖汪蘭臯云「念此再造共和國家﹐如奕拱﹐如累卵﹐如蜩螳沸羹﹐如轉石拔山﹐碧血丹心生不渫﹔數公百戰艱難轍迹﹐若百越﹐若五羊﹐若鸚鵡黃鵠﹐若龍蟠虎踞﹐云車風馬死猶來。」按﹐出幅四个「如」字﹐如鑄金洪鑪﹐異常勁拔﹐襯寫革命英雄﹐有惟妙惟肖之奇。惟對幅「龍蟠虎踞」四字稍各不能滿彀﹐然卻義無可移易。四﹑失名云「功可自我成﹐名不可自我居﹐聽其言﹐觀其行﹐事業千古﹐道徳千古﹔退則夷之淸﹐進則尹之任﹐生也榮﹐死也哀﹐湖南一人﹐中國一人。」按﹐此聯平實﹐惟「生也榮﹐死也哀」句嫌落套﹐且平聲落腳﹐於律亦不諧﹐是爲瑜不掩瑕。

黃﹑蔡殂亡﹐縣中援宋漁父前例﹐爲開會追悼。予匯各挽作印行之﹐今分錄其尢佳者。挽克彊聯﹐如段荃第云「創共和似華盛頓﹐善戰陣似拿破侖﹐遙遙東西﹐生見英雄造時勢﹔椎祖龍驚博浪沙﹐造羅馬驚嘉富珥﹐赫赫聲績﹐死爲人類壯模型。」黃周庠云「臨危得脫見其智﹐履險不晊見其勇﹐髙位首辭尢證其讓﹔辛亥覆淸曰公功﹐癸丑抗袁曰公忠﹐丙辰死滬是完公名。」王寬云「五千年帝制推翻﹐黎宋卿無文﹐孫中山無武﹔百六運英雄顚倒﹐黃黎洲不死﹐安重根不生。」於鎭湘云「博浪椎無成功﹐革命史中﹐看大書先烈﹔當塗髙畱笑柄﹐項城地下﹐應羞見我公。」徐鐘銘云「拔劍無言﹐不隨七十二烈於黃花岡﹐殆陳勝詐王﹐必造英雄﹐始造時勢﹔蓋棺定論﹐試綜千九百年之白人史﹐卽耶穌救世﹐有此願力﹐無此功名。」單聿蓀云「陳涉起開革命先﹐此則其續﹔慰亭死爲天下笑﹐公使人哀。」康業語云「奔走革命凡二十年﹐其謀國利造民福者大﹔尊重共和挈三數子﹐則鑄銅像表石柱亦宜。」以上各作﹐或潤色﹐或艸創﹐皆出自予一人手﹐而予亦自挽一聯云「革滿淸之命爲成功英雄﹐續革袁氏之命爲失敗英雄﹐失敗旋成功﹐算我公造因﹐眾人食果﹔與專制同生痛過去中國﹐不與共和同生悵未來中國﹐未來軼過去﹐付銅像表徳﹐石柱銘勛。」其他未經涉筆﹐完全爲廬山眞面者﹐則黎民藩云「惟失敗乃有成功﹐河口一役﹐廣州一役﹐不及漢陽一役﹔算英雄能造時勢﹐黃花千秋﹐海珠千秋﹐孰與善化千秋。」戴天仇云「屈指數近日英雄﹐惟公有提劍百戰功﹐綜厥生平﹐成轉爲敗﹐敗又轉爲成﹐其毅力決心﹐前不見古人﹐後不見來者﹔驚心是劫余局陣﹐中國無一片漧淨土﹐發爲弔唁﹐慨當以慷﹐慷尢當以慨﹐定開來繼往﹐明以泣風雨﹐幽以泣鬼神。」又﹐門人張權云「哀我中華﹐倏失橫流一砥柱﹔偉公革命﹐巍如空界八行星。」按﹐各作皆光芒迸露﹐允與題稱。

挽松坡聯﹐今錄十首。一﹑王寬云「始而與之﹐繼而取之﹐帝制顚倒姦雄﹐戰勝惠靈吞﹐屈指此才能幾見﹔邦其瘁矣﹐人其亡矣﹐靈魂脫離軀殼﹐累卵意大利﹐傷心來日又如何。」二﹑黎成鎔云「創造共和﹐利居人後﹐回復共和﹐功居人先﹐大局孰能安﹐一怒滇池靖妖孽﹔未有洪憲﹐革命以生﹐旣覆洪憲﹐正命以死﹐靈魂倘不滅﹐再鐘衡嶽奠乾坤。」三﹑黎民藩云「當辛亥六詔革命俶擾之秋﹐電發飆馳﹐旗下執鞭稱屬吏﹔爲洪憲一呼提兵激昂而起﹐功成身死﹐風前酹酒哭元勛。」四﹑朱允榮云「帝制陽與贊同﹐視項城有如豎子﹔將星忽聞外隕﹐卽日本亦哭英雄。」五﹑單盛丙云「滇黔起兵﹐帝制因以推翻﹐出師之捷幾英雄﹐先岑陸梁唐功成身死﹔種族分界﹐楚人乃叢疵議﹐歷史所書各時勢﹐較胡羅曾左名襮行完。」六﹑汪雲龍云「八十日洪憲﹐推翻須臾﹐我公如虎﹐袁僵眞鼠﹔五千年中華﹐整頓旦暮﹐成事在人﹐星隕則天。」七﹑許貞云「我公生﹐洪憲殤﹐共和活﹐我公亡﹐世界摶摶多缺陷﹔中國悴﹐英雄隕﹐彊鄰眈﹐中國弱﹐未來種種足悲哀。」八﹑徐鐘銘云「百戰轉大中華爲安﹐死喜巴黎復民主﹔一呼褫攝皇帝之魄﹐敗憐翟義不英雄。」九﹑吾兒瑑保云「公不死沙場﹐又不死兒女子手﹔哭實爲天下﹐而實爲共和國魂。」又﹐予自挽云「使項城先我公亡﹐則無洪憲﹐或我公先項城亡﹐亦無共和﹐稍緩須臾﹐洪憲不生﹐我公不死﹔缺英雄爲中國哭﹐故盼偉人﹐救中國爲英雄哭﹐又盼攺制﹐都辜願望﹐偉人之隕﹐中國之衰。」按﹐予之爲此紮硬寨打死仗﹐極力求爲英雄肖像﹐乃終不免於拖泥帶水﹐附尾於諸作﹐又自恧也。

又有自署帝制餘孽郭霞紫者﹐挽松坡云「不才曾作美新文﹐倘罵公寇賊仇讎﹐苦難下筆﹔英雄本是尋常物﹐能捨得髙官厚祿﹐乃足成名。」按﹐此特倜儻有奇气﹐所謂翻空易奇者也。又﹐小鳳仙聯云「不幸周郎竟短命﹔早知李靖是英雄。」蓋小鳳仙爲京師歌伎﹐帝制議起﹐松坡寓以嫌疑被檢﹐自知不覺﹐乃日夕暱就小鳳仙處﹐故得脫免。追悼之日﹐小鳳仙來弔﹐瞥見靈幾﹐卽縱聲大哭﹐是又英雄兒女史中之一段佳話。

其他挽松坡作亦匯錄之。一﹑黃羣云「身𨿽服兵役﹐目不見戰場﹐錫我以義名﹐維顙有泚﹔生可定危邦﹐死足範偸俗﹐問才於異國﹐亦首伏公。」二﹑李湛陽云「昔撫滇爲安土﹐今挈滇爲義民﹐滇有人耶﹐永永勿墜兩範﹔護國公之至仁﹐出世公之大智﹐公則仙矣﹐蹙蹙請瞻四方。」按﹐末句淚涸心痛。三﹑範熙壬云「兼擅魯仲連﹑申包胥之長﹐不帝秦﹐能復楚﹔獨以李衛公﹑戚步保自任﹐無壽考﹐有令名。」四﹑劉侯生云「誦公勛業﹐尢願誦公道徳﹔謚以英雄﹐毋寧謚以聖賢。」五﹑周孝懷云「申大義﹐行良心﹐若身後名﹐豈公所知﹐使吾屬愧耳﹔獎敵軍﹐親怨友﹐是病中語﹐乃我常聽﹐願當局念之。」按﹐二作瘦勁﹐似論非論﹐似贊非贊﹐可以永公譽矣。五﹑張嘉森云「方義師起吾在英京﹐走告其士夫﹐或義或疑﹐直謂秦無人耳﹔望帝子歸昔忍蜀國﹐徒勞彼父老﹐載歌載泣﹐安得後來蘇耶。」六﹑陳時銓云「知幾其神乎﹐智深勇沈﹐入虎穴得虎子﹔死者長已矣﹐變大功多﹐毋狐掘而狐埋。」七﹑張通誥云「贛寧非苟異﹐滇桂非苟同﹐左右系天下重輕﹐不滿五尺乃如此﹔新會難爲師﹐項城難爲敵﹐壽夭視國家气數﹐倘來二豎那相關。」按﹐此作突兀有奇气。八﹑羅悖曧云「溝水刺船回﹐惜別公園曾幾日﹔危棋急劫後﹐仗誰滄海遏橫流。」九﹑莊蘊寬云「嗟哉一國﹐僅此完人﹐天乎乃復奪之﹐邦其焉托﹔耗矣十年﹐宛成大夢﹐死者如可作也﹐吾誰與歸。」十﹑王齊辰云「從頭收拾了河山﹐一身塵土﹔正气磅礡存大地﹐萬古日星。」十一﹑倪嗣衝云「飛將歟﹗飛仙歟﹗躍馬南溟﹐騎鯨東海﹔先民也﹐先覺也﹐哀鯂衛國﹐鑄蠡越都。」十二﹑孫熙澤云「杳冥冥兮東行﹐又兆眾所仇也﹔焉皇皇而更索﹐因縞素以哭之。」十三﹑四川省長戴戡云「間關脫險﹐慷慨誓師﹐絜吾相從﹐前事寧忍述﹔成功不居﹐引疾自晦﹐奪公太速﹐天道更何言。」十四﹑四川督軍羅佩金雲「魯連不帝秦﹐扶義揮戈﹐終以精誠回世局﹔馬卿從諭蜀﹐前驅負弩﹐獨傷畱後缺良規。」十五﹑廣西督軍陳炳焜云「八桂應援枹﹐義旅敢居天下後﹔兩川循戰壘﹐將材應嘆世間無。」十六﹑廣東督軍陸榮廷云「惟公馬首是瞻﹐勉作義師桴鼓應﹔太息豺牙尙厲﹐不堪國論沸羹多。」十七﹑雲南督軍唐繼堯云「修戈矛與子同仇﹐共逐虞淵將日返﹔好河山纖兒撞壞﹐方回地軸痛星沈。」十八﹑陜西督軍陳樹藩云「手挈仇頭﹐鯨海竟塡精衛石﹔力爭帝制﹐虞淵終反魯陽戈。」十九﹑前內閣總理熊希齡云「鞠躬盡瘁﹐死而後已﹐薄葬有遺言﹐尙以未歿沙場爲恨﹔推亡固存﹐邦乃其昌﹐誓師昭大義﹐曾無自利天下之心。」二十﹑前教育總長湯化龍云「無友無敵﹐無新無舊﹐異口罔間言﹐名滿天下﹐謗卽隨之﹐此例遂爲先生所破﹔斯時斯世﹐斯人斯才﹐賫志以終古﹐我瞻四方﹐魂兮歸些﹐英靈莫挾大地俱沈。」蓋戴﹐羅﹑陳﹑陸﹑唐五作皆系松坡首義同袍人物﹐故著語悲痛﹐各如分際。熊﹑湯二作𨿽於律不無欠缺﹐然皆大气捲舒﹐添毫欲活﹐必以規矩繩墨求之﹐未免猶有所囿。二十一﹑陽湖王蘭臯云「斯人而有斯疾﹐豈老聃戒不爲禍始﹐不爲福先﹐醇酒智免﹐羽扇忠勤﹐所謂鞠躬盡瘁﹐死而後已﹔憂國乃忘憂家﹐如諸葛誓身無餘財﹐家無餘帛﹐範金圖形﹐連山封冢﹐僉云崇徳報功﹐禮亦宜之。」按﹐此聯用倔彊之筆行浩翰之气﹐殆於八股大家之金黃爲近。二十二﹑梁任公啟超云「知所惡有甚於死者﹔非夫人之慟而誰爲。」按﹐集《四子書》語不難﹐難在出幅語痛至﹐對幅語襯出師挽弟﹐尢栩栩欲話。又按﹐松坡居長沙時務學堂時﹐任公爲都講﹐最器許之﹐洪憲變作﹐詐病出都﹐在其天津寓定討賊計畫﹐他日起滇戰蜀﹐皆此計畫之實行﹐故任公此聯﹐絕爲痛至。又﹐松坡爲雲南都督時﹐法人邀之赴河口觀操﹐所乘馬皆髙至五尺外﹐操畢﹐軍樂作﹐主賓起攬轡﹐法將領經三四卒攙挽僅而得登﹐松坡則仰身略以手點鞍﹐一瞥間飛馬行矣﹐歐人華人﹐集者如堵墻﹐皆噪而目送之。友人黎民藩時官滇﹐告予若此。夫一乘馬微耳﹐而神駿能使外國人失步﹐亦異采矣。松坡有自作挽海珠三烈士聯云「才若晨星﹐國如累棋﹐希合而支持﹐乃聚而殲絕﹔君等飲彈﹐我亦吞炭﹐與生也廢棄﹐寧死也芬芳。」按﹐吞炭自諭病喉失音﹐然三十六字﹐絕爲沈痛﹐亦絕爲嗚咽﹐人亡之感﹐千百世下﹐讀者猶生累欷。

曹斗宣教諭挽聯﹐常挾有一種邊塞气﹐玆錄數首。一﹑挽曾惠敏云「走馬曾到昆侖巓﹐看天山南北﹐地界爭還﹐疇如偉略﹔結廬亦居衡嶽下﹐數文正子孫﹐哲人踵起﹐今哭通才。」爭界指惠敏使俄爭攺伊犁約事。二﹑挽劉襄勤云「平關外準回各部萬里河山﹐軍府創開﹐百戰我曾觀壁壘﹔是吾鄕曾左諸公一流人物﹐將星忽隕﹐中原誰更任艱難。」气體票姚﹐與天山爭髙矣。三﹑挽沈寶堂提督云「是襄勤舊部最驍果善戰之倫﹐燕然紀績﹐馬革裹屍﹐西域東陲名不朽﹔與疇武諸君皆出師未捷而死﹐風雨懷人﹐鼙鼓思將﹐私情公誼涕橫揮。」四﹑挽餘福章總兵云「大義𨿽敗猶榮﹐大節𨿽死猶生﹐春風遼海弔英魂﹐一掬淚雨﹐兼及嚴惇﹐似我難爲情﹐空回憶天山聚首﹐湘水尋盟﹐楡關分袂﹔忠心百撓不折﹐忠骨百磨不滅﹐燐火沙場悲浩劫﹐四言刻文﹐認歸先軫﹐如公亦何恨﹐只可憐白髮倚門﹐紅顏破鏡﹐黃口服衰。」自注﹕「余字疇武﹐以乙未二月戰死牛莊﹐屍爲日本軍所焚﹐其燼處遺有小玉印﹐文曰『疇武手書』﹐因檢印旁之灰﹐殮而歸之。國殤之化﹐此爲至慘矣。」按﹐上二聯﹐挽沈作首句如天山崛起沙漠﹐綿綿延延﹐首尾無窮。挽余作末三句﹐剛又如蜀岅險灘﹐陡勒馳馬之轡﹐而使之屹然凝立﹐目以悲壯淋漓﹐猶非眞相。

張文達百熙之卒﹐田東溪代人挽一聯云「北垣碩輔﹐西政通才﹐六官更新﹐一柱忽折﹔營道鄕賢﹐廬陵師表﹐首丘長已﹐心喪無終。」典重堅凝﹐雅與題稱。又﹐有挽澧縣司馬香石知縣瀚聯云「東漢經師﹐西江宗派﹐南陽治譜﹐北海義聲﹐綜厥生平﹐許儒林文苑循吏任俠以合傳﹔洞庭後勁﹐水竹徳鄰﹐壯武兼才﹐太常代表﹐同玆隕落﹐看溇渫茹溫道黃澹涔之流哀。」又﹐代挽云「八篇治蒲﹐政實符之﹐謫宦不生﹐名宦不死﹔一柱擎澧﹐公則己矣﹐嶽家無母﹐儒家無師。」予亦有挽聯云「蒲江吏能﹐乃成左遷﹐死亦何言﹐人之君子天無擇﹔張儉黨獄﹐追憶急難﹐報終未獲﹐哭以其私痛可知。」又﹐代挽一云「服鄭閎儒﹐一个又弱﹔趙張循吏﹐九原同歸。」二云「合俠武爲儒文﹐公靈不渫﹔至是邦見君子﹐吾願少償。」按﹐香石以舉人權蒲江知縣﹐被議降官歸裏﹐任團練﹐暴卒。田聯所謂一柱擎澧﹐謫宦不生﹐蓋實錄也。

乙巳丙午之交﹐人人知亡﹐人人知有革命﹐蓋淸政腐敗﹐非是無以爲刷新也。畱學界於是有以死爭之者﹐如烈士陳天華﹑姚宏業之自戕﹐有足稱焉。記有二挽聯悼陳﹑姚者。一云「譚唐去﹐賀馬亡﹐故國少英豪﹐拔劍那堪君又死﹔袁黃庸﹐康粱走﹐幹城無健將﹐枕戈差幸我猶生。」一云「駭浪驚濤﹐先生去矣﹐槍林彈雨﹐吾輩當之﹐爲其易﹐爲其難﹐維死可生生可死﹔衡云湘樹﹐魂兮歸來﹐沅芷澧蘭﹐人如可作﹐同此心﹐同此理﹐以歌當哭哭當歌。」按﹐二帖整拔﹐卻無叫囂猖狂之獘。又﹐某挽溫生才﹑陳敬嶽聯云「生經白刃頭方貴﹔死葬黃花骨亦香。」溫﹑陳皆以暗殺被戮﹐葬廣東黃花岡者也。又﹐胡氏《聯選》云「余幼舫中將大鴻﹐二次革命﹐死於湖口之難﹐少懷奇異﹐尢長於軍事學﹐幼從塾讀﹐卽異常兒﹐其歿也﹐業師沈友卿編修挽以聯云「聞瑟在門﹐仲由不得其死﹔免冑入狄﹐先軫竟喪其元。」語特痛至。

司馬香石卒之第三年﹐石門閻北嶽徵士鎭珩又踵歿﹐九澧文獻之凋落﹐蓋至是極矣。按﹐北嶽起孤寒﹐弱冠試有司﹐名猝髙﹐京湘間無不知有其人者。狷狹彊記﹐古體文出入老泉﹑介甫之間﹐惟好罵新學﹐於國以外事皆唾之爲無足重輕﹐與寧鄕周漢﹑崔暕輩同一眼孔。張文襄所稱爲知古而不知今者﹐誠近之矣。身後著作千卷﹐半猶未刊﹐亦不可謂非賫志者。縣人朱貞白芳型有聯挽之云「朗江記共追攀﹐呼我作詩人﹐爲吟孤鶴盤空句﹔禮學猶殷顧問﹐哭公悵國是﹐已到羣龍戰野時。」又﹐田東谿聯云「著書是旦功臣﹐同漢鄭玄作箋﹐姬氏六典﹔表墓書澧處士﹐繼晉周朴論世﹐石門一人。」蓋閻著書內有《六典通考》﹐最號賅博。予襲田意代人聯云「姬公成書﹐起作功臣﹐六典發微﹐鄭玄千古﹐王肅千古﹔周朴遁世﹐號爲徵士﹐九澧失放﹐慈利一人﹐石門一人。」予又自挽之云「著書似秦蕙田﹐而無位不同﹐六典屠龍﹐北嶽千古﹔鉤黨賴賈偉節﹐故大禍以解﹐三人訛虎﹐東坡再生。」末幅指庚子黨獄﹐閻播書兪巡撫﹐以鳴予冤也。

田東谿挽門人李發農聯云「我長一日﹐君遽百年﹐旣痛逝者﹐行自念也﹔子如荀龍﹐親悲顏槨﹐猶有恨焉﹐夫誰爲之。」亦沈痛﹐亦軒磊﹐可謂包一切﹐掃一切。又﹐曹斗宣撓汪慶堂聯云「今中國知商能興邦﹐而此人則已﹔自相識非公不至室﹐是君子之交。」又﹐宋某挽王壽生正仁聯云「行爲儒俠﹐亦爲文雄﹐人皆有言﹐是無愧元方難兄﹐季方難弟﹔死不沙場﹐復不牖下﹐君則何恨﹐最難堪滇徼哭子﹐楚徼哭孫。」蓋壽生以送母就養赴滇﹐歸至滬上﹐暴病殂﹐故對幅以云。長沙李仲臨誦蔡瑞東挽某公一長聯﹐詞條滂葩﹐予以爲是才人之筆﹐而非學人之筆﹐錄之以餉儉腹者。聯云「萬言賈生策﹐千首杜陵詩﹐莽乾坤何處灑一腔熱血﹐卽郊西片土﹐猶須翦薙荊榛﹐單騎層巒﹐孤軍間道﹐風蕭蕭兮﹐周殤有魄化奔濤﹐乃與鄧印江﹑劉普安﹑黃都勻﹑彭荔波﹐懍懍竟如生﹐又添得岣嶁峯頭故舊褒忠傳﹔匹馬函谷關﹐雙劍瞿塘峽﹐奇男子到底成千古完人﹐柰堂北靈萱﹐誰與潔淸觴豆﹐英魂還楚﹐浩气扶黔﹐日慘慘焉﹐燐火在原哭新鬼﹐枉教嘗越膽﹑臥吳薪﹑哭秦庭﹑卹魯緯﹐蒼蒼那可問﹐幾曾見襄陽人到殘銘墮淚碑。」

徐衡山本麟﹐宣統末知澧州﹐有能政名﹐旣二年﹐引疾得請﹐未及受代﹐大水潰城﹐公私蕩盡﹐本麟力疾起拊循﹐病發卒。晏仲鼎挽之聯云「公是虞祕書行廚﹐三十年掌故菟羅﹐人譜傳家﹐治譜傳世﹔誰爲吳季子掛劍﹐二千石頭銜管領﹐政界無母﹐學界無師。」又﹐田東谿聯云「堯民沈災﹐溺矣誰援﹐天不佑神君﹐旣引疾去官﹐又扼之以死﹔僑校遺愛﹐淪胥待盡﹐我謬領州序﹐誰起衰善後﹐而哭非其私。」又﹐代挽云「宋水連書﹐實吾澧從前未有奇災﹐良吏不生還﹐應排閶闔叫帝閽﹐爲遺民請命﹔鄭渠無恙﹐是我公質成所畱紀念﹐士林藉大庇﹐合擷芷蘭望涔浦﹐續楚客招魂。」數作均磊砢英多﹐文與人稱。

縣長潭諸王﹐三十年來門戶驟盛﹐予與過從﹐又兼姻婭﹐頗習其長老軼行。淸末王風山之夔之歿﹐特寄挽聯云「上馬殺賊在西南滇﹐看猶子躋專城二千石﹔徒杠濟人於小弱鄭﹐哭我公曠名世五百年。」又﹐代於繼淑挽云「行善以不近名爲宗﹐旣殫其力﹐又傾其貲﹐緩急趨人﹐媲魯連子﹔蒙謗於爭欲殺之日﹐誰祓我魂﹐而煦我沫﹐死生知己﹐哭鮑叔牙。」又﹐鳳山從子字壽孫者﹐其卒﹐挽聯已見前﹐今又錄王宏勛﹑李必聰二聯。王云「昔年寄伏波軍中書﹐畫虎名言﹐手示當歸曾寄我﹔今日返春申江上棹﹐聞雞噩夢﹐心傷獨活不名公。」李云「任官惟賢﹐使天假之年﹐岱云必施大地雨﹔作客而死﹐幸鬼依其類﹐楚客爲招申江魂。」又﹐予挽門人康孫木業槂聯云「母依密爲命﹔吾慟淵無年。」似頗具體言哀。予又有挽門人聯數首﹐附錄。一﹑朱尊三恩貢璽云「生不愧張籍皇甫湜文章﹐署名自負門生長﹔死猶憂日本俄羅斯戰局﹐告捷毋忘家祭時。」蓋朱死於甲辰歲也。二﹑胡詎凡云「自黎冰次以還﹐稱及門好學而短命死﹔哭胡詎凡不作﹐爲中國少年之前途危。」按﹐冰次名昌韓﹐生員﹐亦吾門人﹐死有遺刻曰《鐵船集》。

友人汪言占有挽族父汪春舟春生歲貢聯云「一鐸莫司﹐用明經終老﹔九疇之備﹐以壽考爲難。」又云「族譜藏楹待歐蘇文章﹐議論無成﹐弱又一个﹔吾家在縣稱王謝門戶﹐風流頓盡﹐贖難百身。」語無膚泛﹐分際亦肖﹐非三折肱者莫辦。又﹐黃翰欽舉人挽李奎甫聯云「百歲亦何爲﹐世路崎嶇﹐不如破浪乘風去﹔一抔安足戀﹐江流浩渺﹐同在髙天厚地中。」蓋李以水死﹐並遺蛻而不得者﹐故聯作曠語以爲慰。予亦有挽姚海秋武舉輝南聯云「生蹈龍宮﹐沈冤又泣汨羅水﹔死攜驥子﹐並命同悲周氏汪。」按﹐姚以赴會試北上﹐至洞庭舟覆於風﹐父子同盡者也。

陳天華﹑姚宏業之殉﹐挽聯佳者已見上文﹐玆又得禹稽亭治﹝之﹞謨聯云「殺同種是湖南﹐救同種又是湖南﹐倘中原起事﹐應首湖南﹐義士竟輕生﹐雙棺贖得湖南罪﹔兼夷狄成漢族﹐奴夷狄不成漢族﹐痛建虜入關﹐已亡漢族﹐國民不畏死﹐一舉能張漢族責。」按﹐殺同種是湖南﹐蓋摭曾左殲滅太平軍爲口實也﹐然過火矣﹐作者卒以是罹文网﹐語𨿽痛快﹐顧無補於事﹐又災於身﹐亦何苦也。又﹐袁項城挽潘子寅聯云「吾子已矣﹐同胞柰何﹐可憐志士輕身﹐競化怒濤飛大海﹔諸君勉之﹐匹夫有責﹐願結國民團體﹐共扶義櫓挽狂瀾。」按﹐此作較禹爲含蓄﹐潘以畱學日本歸國﹐道出仁川﹐感韓亡事﹐憤而投海。

門人卓彥長的良才而早世﹐其古今體詩已散見於吾《詩話》﹐玆錄其挽周雪生二監之太公聯云「棄人間世﹐作逍遙遊﹐豈獨是朝而往﹐暮而歸﹐則對此審萬緣皆空益信﹔內南北爭﹐外東西逼﹐焉知非生之哀﹐死之樂﹐故悠然以一瞑不視爲髙。」通幅用筆如蜻蜓點水﹐絕不沾滯﹐又爲聯界別開一生面。予亦有挽周聯云「竟棲棲作刀筆吏耶﹐降志辱身﹐我與才郎原自晦﹔問睒睒見少微星否﹐知生弔死﹐國無君子欲安歸。」按﹐反正後﹐胥吏汰去﹐縣設四科﹐用士人﹐予與雪生時權公署科長﹑科員﹐出幅蓋紀實也。

淸故臣於晦若式枚之逝﹐海內挽聯特多名構﹐蓋於爲文學界晨星﹐又厲采薇之髙節﹐故言者恆以痛悼之極語出之。玆錄王子展聯云「是布衣卅載之交﹐旣痛逝者﹐行自念也﹔𨿽蒲帛屢徵不起﹐所謂大臣﹐然則從歟﹖」又伍銓萃云「亭林及見明亡﹐慚我公不能作程松園﹑張靑父﹔遺山何心野史﹐驚吾世卻尙有邴根矩﹑管幼安。」又﹐羅惇曧云「國故羅胸﹐惜哉不就橫云稿﹔陸居無地﹐淒絕難尋野史亭。」予有挽阮存吾金鏞聯﹐旨略與同﹐而詞采不及上作之精厚﹐附錄以存其人。一云「楚騷寧不病而呻﹐今日大招﹐問魂兮何往﹔孔教無終亡之理﹐乃公中隕﹐則事未可知。」二﹑代徐云「哭寢漣如﹐駭世界新聞﹐大招無語涔陽浦﹔請車已矣﹐觸吾兒舊痛﹐短命傷心周氏汪。」按﹐陳在吾縣較算精舊學﹐第一聯以時論盛唱廢經學﹐第二聯「周氏汪」句則以徐之子從陳受書﹐失足溺斃於塘﹐故並以爲言。中華民國六年﹐護國軍下湖南﹐督軍傅良作出走﹐譚浩明爲聯軍總司令﹐時長嶽間千里騷然﹐長沙旋開會追悼陣亡將士﹐挽詞亦有佳者﹐玆錄二聯。一﹑陸裕光云「鏖戰經一月有餘﹐看壁壘猶新﹐誓死捐軀殲國賊﹔鼓行循三江而下﹐只幽燕未掃﹐料難瞑目到忠魂。」二﹑趙恆惕云「會師武漢蕩羣姦﹐是死者未竟之志﹔喋血衡湘枯萬骨﹐在吾曹何忍言功。」按﹐明年北軍至﹐譚浩明亦出走﹐常澧遂爲戰爭焦點﹐然旋進旋退﹐倏南倏北﹐從旁觀者﹐亦不知其爲誰氏而戰﹐與爲誰氏而死﹐懵懵言殉難﹐模糊言追悼﹐眞令人欲笑不可﹐欲不哭不能矣。

李秀成於太平軍最號能戰﹐亦工文翰﹐其題天王府聯﹐已見上卷。玆又錄其追悼陣亡將士聯云「魂兮歸來﹐三藐三菩提﹐梵曲依然破陣樂﹔悲哉秋也﹐一花一世界﹐國殤招以巫陽詞。」才人之筆﹐學人之思﹐合天事人事交擅其長﹐眞空前傑作。右節《眉廬叢話》。又﹐金陵圍急﹐淸軍截獲秀成手簡﹐略云「嬰城自守﹐刁鬥驚心。沈竈產蛙﹐莫饋鞠藭之藥﹔析骸易子﹐疇爲庚癸之呼。傷哉入甕鱉﹐危矣負隅虎。金陵公所定鼎﹐本動則枝搖﹔金閶公之輔車﹐唇亡則齒敝。一俟重圍少解﹐便當分兵救援﹐錦片前程﹐伏惟珍重﹐磨盾作札﹐無任馳依。」後好事者鉤此札刻石﹐書兼行艸﹐類南宋姜垚章也。

淸陸文端潤庠之卒﹐檀機挽以聯云「庚午﹑癸酉﹑甲戌﹐當日科名﹐三度我同登﹐淸淺蓬瀛﹐滄桑一瞬﹔南皮﹑常熟﹑壽州﹐並時元宰﹐四人公殿後﹐歲寒松柏﹐靑史千秋。」按﹐張翁孫及陸四人皆以狀元而爲宰相者也﹐故聯有元宰之稱。又﹐秦曾源聯云「無限感時心﹐眼底滄桑歸一瞬﹔未償醫國願﹐篋中方藥亦千秋。」又﹐余肇康聯云「龍頭幾見老成在﹔鵩鳥今非宣室時。」均從易姓後著筆﹐句切而章悲。又﹐陳師傅寶琛聯云「來日大難﹐及此全歸天所篤﹔个臣又弱﹐公然後死責安辭。」按﹐此語句沈著﹐兩兩身分俱肖。又﹐蔡彊志挽沈小沂聯云「是縱橫捭闔之才﹐睥睨到時流﹐也如太白當斗﹐雅有狂名驚海內﹔從陵谷變遷而後﹐淒涼悲故舊﹐一樣蘭成身世﹐只餘詞賦動江關。」又﹐曾文正挽都司李秀峯開林聯云「期服去官﹐有猶子能行古禮﹔儒冠爲俠﹐如先生豈是今人。」語特勁質可誦。

門人皇甫用武爲裏閈後起﹐特尊重對聯學﹐玆錄數首。一﹑挽髙國臣云「晚讀萬卷書﹐壯學萬人敵﹔生名十室邑﹐死傳十字碑。」二﹑挽劉損齋云「題碑有吳月巖﹐大筆千言﹐君今不死﹔酹酒剩徐孺子﹐生芻一束﹐我亦同來。」三﹑挽蔣翊武云「寧爲共和死﹐不爲專制生﹐大丈夫當如此矣﹔匪殉烈士名﹐實殉平日學﹐奇男子豈求活耶。」四﹑代康次由挽朱午峯云「世無太白一千年﹐喜酒杯在手﹔我隔洞庭八百里﹐賦楚些招魂。」按﹐挽蔣聯「實殉平日學」句﹐可稱推倒一世﹐開拓萬古。挽朱聯出幅寫死者爲酒狂﹐對幅寫作者以湘人而客外﹐皆奕奕如生﹐絕無牽附鋪排之病。

王湘綺之死﹐有自挽聯云「春秋表未成﹐幸有佳兒述詩禮﹔縱橫計不就﹐空餘髙詠滿江山。」對幅不甘爲文人﹐有烈士暮年﹑壯心未已之豪采﹐然而湘綺千古矣。自曾﹑胡﹑左數公外﹐訂湖南文獻史者﹐孰不首以一座推之。海內致挽者﹐玆分錄之。一﹑程崇訓云「拔亂有春秋﹐道隆則隆﹐道污則污﹐惟夫子可遊羿彀﹔至人外生死﹐歌而非歌﹐哭而非哭﹐爲天下惜此靈光。」二﹑劉人熙云「以蔡伯喈詞鋒﹐歷抵公卿﹐三縑一字﹔仿東方朔遊戲﹐馳聲耄耋﹐斗米侏儒。」皆繡絲鑄金﹐極力爲加倍奉承﹐而不害其爲佳制﹐而尢以龔福燾﹑謝盛唐二作能傳湘綺之神於阿堵﹐而襮其嬉笑怒罵玩世不恭之心曲於擬議言論之表﹐必有此作﹐方足以見湘綺﹔亦必有此作﹐方足以傳湘綺。龔聯云「做盡公卿﹐差能不作禰衡死﹔論其身世﹐只當先時伏勝看。」謝聯云「經術文章﹐集何鄭馬班阮謝專長﹐唐之後諸儒未有也﹔嬉笑怒罵﹐爲曾左李彭丁張諍友﹐袁以下自鄶無譏焉。」又﹐胡子淸聯云「賈鄭之經﹐馬班之史﹐漢魏六朝之詞章﹐於吾鄕咸同諸先正間﹐獨尊壇席﹔臣浸不溺﹐烈火不炎﹐滄桑萬變不奴主﹐胥世界天人阿修羅等﹐皆入涅槃。」按﹐出幅亦猶人同﹐對幅大言炎炎﹐幾於使瞀儒咋舌﹐小生失气﹐非湘綺大人物蔑能當此矣。又﹐楊度聯云「曠古聖人稀﹐能以逍遙傳世法﹔平生帝王學﹐只今顚沛愧師承。」按﹐晳子爲湘綺弟子﹐故能言其大。至曰帝王學﹐曰顚沛者﹐時洪憲初敗﹐楊爲偶君憲之主動﹐蓋重自懺悔云。又﹐吳熙聯云「文章本气數所關﹐時際末流﹐髙壽大名俱有累﹔人物卑晉唐以下﹐學成別派﹐霸才雄筆兩無倫。」予亦有聯云「布衣名聞四海﹐著書風靡五洲﹐此爲儒效﹔學說深印洞庭﹐哭聲上薄衡嶽﹐吾與招魂。」

胡君復挽長沙陳悔老聯云「憑欄望如此江山﹐長沙自古傷心地﹔抱膝吟出門荊棘﹐投老猶登思子臺。」自注﹕「悔老學行卓卓﹐二子家鼐﹑家鼎嘗奔走革命﹐亦不之沮。晚歲僑居長沙﹐喪其季子﹐故歿後寄挽云云。」又云﹕長沙陳伯屏啟泰﹐志節淸介﹐爲禦史嘗劾湘撫王文韶﹐後王貴執政﹐偃蹇不得遷﹐晚歲以江蘇藩司護理巡撫﹐疏劾蘇松太道蔡乃煌﹐旨交江督端方查復﹐气憤以終。按﹐滬道闊缺﹐富有金錢﹐劾之不去者﹐奧援爲之也。故王湘綺挽聯有云「抗疏劾三公﹐晚傷鼷鼠千鈞弩﹔治生付諸弟﹐歸剩鵝湖五頃田。」出幅著其節﹐對幅著其淸﹐死者千古矣。又云﹕官制攺定後﹐長沙張文達百熙任郵傳部尙書﹐與侍郎唐紹儀因用人事﹐至相訐參﹐遂鬱鬱一病不起。張爲人宏達愛士﹐能容納眾流﹐歿後﹐士皆哭惜之。如臯冒廣生有聯挽之云「愛好似王阮亭﹐微聞遺疏陳情﹐動天上九重顏色﹔憐才若龔芝麓﹐爲數攬衣雪涕﹐有階前八百孤寒。」又﹐江建霞標督學湖南日﹐爲言新者之主動﹐湖南人士至今稱道之。江去湘未幾卒﹐兪曲園挽之﹐聯云「無妄福﹐無妄災﹐負此金馬門前﹐雍容大手筆﹔非常人﹐非常遇﹐流傳靈鶼閣上﹐薈萃小叢書。」特軒磊有姿致。

胡氏《聯選》云﹕李兆受降淸而授提督﹐罷官後﹐驕恣不法﹐朝命殺之。挽聯不易著筆﹐某君聯云「君恩未報﹐臣罪當誅﹐熱血一腔﹐來世作聖朝犬馬﹔富貴無常﹐英雄安在﹐寒芒萬丈﹐大星落天上鯨鯢。」出幅撝謙﹐對幅豪壯﹐酷肖李之爲人。又﹐淸大學士柏葰以科場案爲肅順所構見法﹐同官公挽一聯﹐極得體。聯云「其生也榮﹐其死也哀﹐雨露雷霆皆帝徳﹔臣門如市﹐臣心如水﹐皇天后土鑑臣愚。」按﹐「臣心如水」四字微詞。又云﹕福州林寒碧亮奇嘗主《時事新報》筆政﹐當帝制發生時﹐時有嶄新之文字與黃遠生抗手﹐對於時局分肌析理﹐表裏洞達﹐尢足爲國民張目。一日﹐出門訪友﹐在馬立司路爲汽車所躪﹐傷重遽卒。鄭孝檉挽聯云「宿孽自何來﹐小劫更逢天帝醉﹔微軀安足道﹐大千會見日車翻。」又﹐髙贊鼎聯云「十年螳臂成詩讖﹔一念鴻毛豈咎徵。」又﹐李拔可聯云「世變日乖﹐道路何嘗非死所﹔羈魂未返﹐江湖空自數親知。」按﹐李爲寒碧中表親﹐故云。又﹐包公毅聯云「不信賢者竟遭杌隉﹔敢問世路何處康莊。」諸作均靠定非命死﹐立論是爲確切不浮。

廖蓀階《聯語綴余》云﹕縣人鄧淩雲官貴州印江縣死難﹐有挽聯用史傳成語﹐不著一字﹐惜忘作者姓名。聯云「烈士當如是死﹔儒者乃有此人。」按﹐寥寥數言﹐气卻勁拔。蓀階挽人聯﹐亦時饒名雋之怍。如挽洪毅夫汝源云「江山新數革除年﹐家國多虞﹐知君有棘在喉﹐滿眼新亭名士淚﹔鄕井故人今有幾﹐應劉並逝﹐剩我積懷成痗﹐傷心舊社酒徒稀。」自注﹕「寧鄕淸一代膺館選者十人﹐惟陶士偰﹑洪汝源保送知府﹐洪運蹇﹐辛亥自蜀歸﹐意多淒苦﹐歿之前一月﹐嘗徒步訪予﹐飲酒鬯談以去。」又﹐挽陳伯平云「梅花心似石﹐姜桂老逾辛﹐直道事人﹐曾同鐵面龍圖論﹔蟻穴潰金堤﹐髙門來鬼瞰﹐謗書盈篋﹐竟亂蘇州刺史腸。」蓋陳以糾上海道蝕款﹐不勝憤懣﹐發病遽死。王湘綺所謂「晚傷鼷鼠千鈞弩」者﹐亦指劾蔡事也。又﹐挽東安席沅生云「賈誼無年﹐萬古長沙多憾事﹔桓寬論政﹐一篇鹽鐵有成書。」按﹐席卒於長沙鹺局。又按﹐各作均聲光逌然﹐不愧作家﹐與廖交密者爲寧鄕李石冰﹐石冰聯語亦與相驂靳﹐玆錄數聯。一﹑挽黃石仙云「文無一卷不驚人﹐北翼南圖﹐隴誚嶽嘲含愧色﹔詩到百篇彌入細﹐西顰東效﹐明珠魚目有殊光。」自注﹕「石仙有《百狐吟》一卷﹐予和之。」二﹑挽梁蕓靑雲﹕「照人如秋水冰壺﹐車馬滿門﹐而蕭然林野﹔結契亦莊襟惠帶﹐芰菱何物﹐乃奪我韋弦。」三﹑挽周鐵眞云「生則爲尼父蒙冤﹐賈傅井旁﹐幽室獨爲天下哭﹔死當與要離並冢﹐於公祠畔﹐秋風曾訪故人回。」按﹐各作光气奕奕﹐如金百煉。又﹐挽新化礦徒云「饑鼠連翩入火坑﹐石破天驚﹐泥踐頭顱作階級﹔巨鰲屓贔崩巖雹﹐僕痛馬瘁﹐盤擎酒脯弔冤累。」詞亦悲痛奇創。

卷八哀挽三

哀挽聯語有以悲壯淋漓勝者﹐玆類錄數作。一﹑長洲吳瞿安梅挽鄒蕓巢云「五旬餘長揖歸山﹐忽驚故國滄桑﹐忍讀西臺慟哭記﹔十載前塡詞弔古﹐贈我新詩珠玉﹐怕歌南曲煖香樓。」按﹐自注﹕「蕓巢爲予外伯舅﹐丙午歲﹐予取姜如須事作《煖香樓曲荷題》六絕。」又﹐黃任之挽云「生平參蓮幕文章﹐立功在定國先﹐惟吳下云陽尢不朽﹔餘事作枌鄕教育﹐下筆盡驚人語﹐開江南風气而非師。」又﹐史朝存挽云「十年爲文字舊交﹐驀聞怪鵩棲門﹐風雨誰求茂陵稿﹔萬感置艱難時事﹐倦看羣龍戰野﹐沈憂竟促孝章年。」二﹑劉侯生挽兄葆良云「傷心十二年前﹐在梁園孤館﹐睹仲氏彌畱﹐棖觸萬端﹐宛如今夕﹔作客三千里外﹐值海水羣飛﹐委諸弟而去﹐側身四顧﹐淒絕人間。」按﹐劉歿於京時﹐值各督軍又有所建議。胡君復云「乙巳秋劉仲弟淮生歿於汴梁﹐侯生前往省疾﹐猶及相見﹐故出幅云云。」三﹑吳摯甫挽劉薌林道員云「如明公可謂才臣﹐鄙夫謬附淸流﹐能無杜門齰舌﹔知太史當成佳傳﹐賤子欲求行狀﹐一爲鉆石埋辭。」又﹐挽劉省三銘傳云「是淮軍傑出奇才﹐龍性難馴﹐休沐輒尋黃石約﹔與國家規宏大業﹐芻言謬采﹐入朝曾艸皂囊封。」四﹑陳伯嚴挽義烏朱蓉生禦史云「哀窈窕﹐思賢才﹐放逐餘生成負國﹔息邪說﹐拒詖行﹐低徊薄海更何人。」按﹐朱以丙戌年上遇災修省疏﹐劾及內侍﹐降補﹐遂浩然歸。五﹑劉葆良挽李子璈知縣云「惟公以風流文藻冠吳中﹐蘭陵故封﹐踵武荀卿曾作令﹔有子將行歌負薪泣道危﹐寢丘何處﹐傷心孫叔竟無田。」六﹑範肯堂挽李小泉總督瀚章云「與曾左胡駱百戰成功﹐比投老家園﹐浸灌滋培﹐還使門閭气允固﹔歷道咸同光四朝全盛﹐迄考終裏第﹐傷亡殄瘁﹐頓教天地色淒涼。」

又有以痛悼人才發爲憤悱慨言者﹐亦類錄之。一﹑林畏廬挽夏粹芳云「生平未履兵間﹐何事竟遭來歙禍﹔身後僅餘弱息﹐莫教更覆孔融巢。」按﹐夏以民國二年中刺隕命﹐工商界遽隕明星﹐故論者痛之。又﹐孟心史云「世言政治有關﹐果爾則政治家必成人道之蟊賊﹔國以工商爲寶﹐如公乃工商界能造時勢之莢雄。」又﹐許子嚴云「公益有公﹐商戰有公﹐政戰何與﹔賊虐之賊﹐人道之賊﹐天道寧論。」二﹑吳祖鑑挽安孺博孟華云「八表同昏﹐人間何世﹐一流向盡﹐天道寧論。」又﹐兪明震挽云「髯眞絕倫﹐姓名獨脫熹平黨﹔我病幾死﹐哀感難調子敬琴。」三﹑甘啟元挽潘若海云「世無魯仲連﹐舉國將爲僕妾﹔君是陳同甫﹐使人大拓心胸。」又﹐潘肅挽云「故園一別已無家﹐到死不知聶政姊﹔瘴海乍歸逢屬纊﹔論交猶愧隗郅君章。」原跋﹕「丙申三月歸自申江﹐訪君於香港復室中﹐時已彌畱﹐猶張目作點首狀。時潘有姊在港﹐惟予知之﹐遂使人奔告﹐比其來已不及見。」按﹐潘爲革命明派﹐麥爲革命暗派﹐皆中國士之才者。又﹐羅惇曧挽云「塡海矢精誠﹐乃以文人堅自晦﹔義師出權變﹐不爲功首愴予心。」又﹐李恆生挽云「天下事尙可爲﹐君實勉之﹐竟不教宗澤渡河﹐拍牀欲起魂先逝﹔廬中計原已定﹐孔明瘁矣﹐能弗任曹瞞篡漢﹐殺賊無成气自雄。」四﹑康南海挽云「遺伕而不怨﹐阨窮而不憫﹐天馬開張﹐人龍奇逸﹐其自任以天下之重也﹐如此﹔予曰有疏附﹐予曰有先後﹐管樂有才﹐關張無命﹐天不欲平中國之亂也﹐嗚呼﹗」五﹑羅惇曧挽黃遠生聯云「生奪其命﹐死污其名﹐彼何人者﹔以文累身﹐以智速禍﹐寧非天耶﹖」六﹑蹇念益挽湯覺頓云「公何所惡死﹐我何所樂生﹐早謝晚凋﹐同歸一盡﹔三以殉國家﹐七以殉朋友﹐成仁取義﹐各有千秋。」又﹐周善培挽云「友致其痛﹐敵亦滋其慚﹐行矣﹐白日精靈﹐萬代千齡獨往﹔吾少一疑﹐公乃得一死﹐嗚呼﹗蒼梧風雨﹐五月七日三更。」又﹐周大烈挽云「被禍較叔夜更奇﹐洗爾繁冤﹐欲傾東海﹔其志非魯連所及﹐觀公玉貌﹐早陋前人。」又﹐鄧鎔挽云「直木近伐﹐甘井近竭﹐況當滄海橫流﹐闊別一年餘﹐掉舌蘇秦終被刺﹔老母在堂﹐生妻在幃﹐兼有髙臺愛妾﹐蒼茫九原下﹐銜須溫序定思歸。」又﹐林長民挽云「成神有骨﹐一書生獲此收場﹐我亦劫餘生﹐福分輸君偏後死﹔鑄錯何人﹐在吾黨不徒私痛﹐眞到淪胥日﹐精靈爲國務歸來。」諸作鵑鳥啼血﹐哀痛至骨。予近亦有挽姊夫羅仁庵延壽聯云「君爲畸人﹐何恫神祇不畀百歲﹔我與姊氏﹐亦祗旦暮相從九原。」言情言哀﹐均若特嗚咽。必如此﹐斯足以稱哀挽乎﹖

湯濟武之在美洲被暗殺﹐喪歸﹐國人頗有哀挽者﹐錄之。如黎黃陂聯云「急難憶良朋﹐傷心鴻雁分行﹐風雨曾無相並影﹔解懸辜大願﹐回首龍蛇起陸﹐鄕關猶有未招魂。」語調惻至﹐所謂危苦之音也。予亦有代挽一聯云「與其稱政家﹐寧稱辧家﹐用學得十之三﹐用術得十之七﹔乃不死敵手﹐而死盜手﹐在國爲大不幸﹐在世爲大不祥。」範金繡絲﹐自謂尙肖死者生平。又﹐田東溪聯云「天豈喪斯文﹐胡令中華大教育家不祿﹔公亦死非命﹐請舉史氏諸刺客傳而焚。」東谿又有挽蔣翊武聯云「行列潛身﹐上將榮身﹐招討殺身﹐命耶非歟﹖天胡爲顚倒英雄若此﹔武昌革命﹐洮陽亡命﹐麓山歸命﹐死者已矣﹐人將柰飄搖民國如何。」浩气勁光﹐此爲詣極矣。又﹐王湘綺挽彭剛直聯云「詩酒自名家﹐看勛業爛然﹐長增畫苑梅花色﹔樓船欲橫海﹐嘆英雄老矣﹐忍說江南血戰功。」又﹐劉葆眞代王蔭階挽潘沂葦聯云「惟公多豪舉﹐植弱鋤彊﹐宰肉能均﹐賫志未當天下事﹔而我就衰年﹐酒銷花歇﹐熱腔貯淚﹐重泉應有故人知。」按﹐聲情激越﹐各與題稱。

挽聯有極豪勁者﹐讀之亦可以起衰立懦﹐玆類錄一二。一﹑吳摯甫挽李佛生云「薄宦竟三十年﹐所臨蒞有聲﹐競坐漢朝腹誹法﹔遺詩垂百千首﹐縱流傳到後﹐誰知楚國逐臣悲。」又﹐挽某君云「視官事如身﹐身瘁多因急民病﹔解縣符召我﹐我來何處共君言。」又﹐挽袁鷺賓云「我無吏能﹐在官以善士劻勷爲樂﹔君今客死﹐令人感故交零落而悲。」又﹐挽許仙屏云「當年丞相畱賓﹐競推男子張君嗣﹔昨夜故人入夢﹐遠愧平生範巨卿。」二﹑曾文正挽柯小泉樾云「目君爲承明著作之才﹐九列交推非獨我﹔思親因泣血悲哀而死﹐萬緣前定不由人。」三﹑楊名照挽郭筠仙云「邦交九萬里﹐兵事三十年﹐覯閔旣多﹐乾坤或幾乎息﹔究天人之際﹐通古今之變﹐立言不朽﹐功徳尢賴以傳。」四﹑張文襄挽粵督張靖達樹聲云「代公乏武庫之才﹐峴首哀思﹐片石人懷羊叔子﹔報國示據鞍可用﹐壺頭瘴癘﹐明珠天鑑馬將軍。」五﹑羅穆倩挽左文襄云「食性我能諳﹐白菜滿園供祭饌﹔濃蔭公所茇﹐綠楊夾道護靈旗。」胡君復云「涇川以西達關外﹐夾遭垂楊﹐連萌三千餘里﹐文襄鎭隴時所植也。柳三五株間以白楊一﹐亦甘棠遺愛也﹐故有末幅。」六﹑黃漱蘭挽王可莊知府仁堪云「廉吏可爲乎﹖只畱半壁圖書﹐與兩袖淸風﹐分貽兒輩﹔老夫旣耄矣﹐剩有病中涕淚﹐隨大江流水﹐灑到君前。」七﹑嚴幾道挽長樂髙嘯桐知府云「便司獻替﹐遽以毛鷙爲能﹐公等休矣﹐豈有鴆人羊叔子﹔直到彌畱﹐猶祝中興不遠﹐天乎鑑此﹐可憐憂國賈長沙。」又﹐孟心史挽云「國有轉機﹐如聞宗澤渡河﹐賫志不忘臨命日﹔生無言責﹐太息劉蕡下第﹐抗章難得汗顏人。」又﹐朱祖謀挽云「江幹大有鄒枚﹐咫尺蓬山﹐豈謂回舟從載酒﹔地下若逢龍比﹐冤親萍水﹐未須奮筆議橫刀。」又﹐陸煒土挽云「公便諷議諫垣﹐何益上下惰偸中國﹔我願支離病榻﹐亦爲家庭教育良師。」原跋﹕「嘯桐被薦入都﹐爾奎曾以私見尼之。及放歸﹐嬰病﹐每入問疾臥內﹐𨿽童稚奴婢皆款款有親愛﹐因戲語『病榻爲教壇』﹐成績亦良好如此。嘯桐粲然﹐亦報之以諧語。」又﹐林畏廬挽云「惟其愛國﹐作無聊感遇文章﹐不期抗節驚人﹐入閣靳君簪白筆﹔縱我銘幽﹐亦垂老傷心稿本﹐旣已效忠無地﹐埋幽聽汝就靑山。」又﹐關中李嶽挽云「蘇子瞻平生願學膺滂﹐勁艸疾風﹐至竟未酬攀檻志﹔杜少陵造次不忘君國﹐陽戈反目﹐彌畱猶作渡河聲。」按﹐胡君復云「髙嘗佐林迪臣治杭州﹐一以興學校﹑勸農桑爲務﹐後權梧州知府。淸宣統立﹐大臣以禦史薦試﹐列名第一﹐朝貴惡其伉直﹐以計詛之﹐竟罷去。歸嬰病﹐日夜悲吒﹐臨命﹐大聲曰﹕『气轉機﹐中國有望。』遂瞑。」

門人王子章詩文﹐用筆如生龍活虎。所爲聯語﹐上卷已甄錄少許﹐玆又得其哀挽各首﹐錄如下﹕一﹑挽蔣翊武云「有斷頭將軍﹐無降將軍﹐惟我公滚滚血潮﹐沅湘流不盡﹔弗捨身地獄﹐誰入地獄﹐看今日巍巍銅像﹐豪傑死猶榮。」二﹑挽黎翰香雲「同馬伏波還葬裹屍﹐潛江一家哭﹐澧江萬家哭﹔續羊叔子勒功紀石﹐昔日峴山顚﹐今日崇山顚。」自注﹕「黎﹐潛江人﹐爲第四區守備隊營長﹐以平大庸盜積瘁病卒。」三﹑挽宋彊黃雲「策令公單騎見賊不驚﹐我驚此人物﹔後漁父五年飲彈而死﹐公死亦英雄。」按﹐彊黃事迹見後。其死﹐予思爲文字以慰之﹐苦不得就﹐今讀王聯﹐聲光逌然﹐彊黃千古矣。四﹑挽守備隊陣亡將卒聯云「還九澧無恙河山﹐贏得岸芷汀蘭﹐作諸君香花供奉﹔招五方歸來魂魄﹐合與湘軍楚勇﹐爭歷史鐵血榮光。」又﹐代女學生挽云「公等眞鐵血男兒﹐可惜同種戰爭﹐裹革遽悲馬新息﹔我曹亦國民分子﹐願畱英雄紀念﹐買絲徧繡趙平原。」按﹐對幅買絲故事﹐出自女兒口中﹐尢惟妙惟肖。

番禺陳蘭甫原籍金陵﹐嘗題所居曰「鐘山艸堂」。晚主學海堂﹐年七十三卒﹐遺有《東塾叢書》。金溎生挽聯云「推南交第一儒林﹐惟公抱道傳經﹐共仰髙風尊學海﹔畱東塾千秋著述﹐從此談詩問字﹐不堪別業過鐘山。」又﹐何梅生挽聯云「大儒不再﹐學者安宗﹐從今山斗千秋﹐莫共籍翺陪侍座﹔異書滿家﹐海內所誦﹐獨惜權輿八志﹐未追揚馬睹成篇。」按﹐二作聲光偉然﹐確切不浮﹐此固非大手筆莫辦。

《粟香四筆》云﹕挽汪芙生聯﹐特多佳者。一﹑文蕓閣云「抗心古淡﹐處世元同﹐平生自署無聞子﹔談藝十年﹐論交兩世﹐後死應題有道碑。」二﹑葉蘭臺云「綺歲記聯吟﹐華嶽潯陽同勁敵﹔騷壇難振響﹐詞箋賦筆總傷神。」三﹑王子展云﹔「記曾廿載周旋﹐論治觀人﹐余元方康成之感﹔自有千秋盛業﹐文格書品﹐在聖徵元穎之間。」予亦撰聯云「有經世才﹐但將名士稱君﹐測君猶淺﹔抱知己痛﹐曾以循吏目我﹐問我何堪﹖」上聯之意﹐君實不愧﹐諸作均未道及也。又﹐挽趙惠甫聯云「盛名動君相﹐談笑綸巾﹐溯從冀北歸田﹐髙臥早成傳世業﹔淸福占園林﹐叨陪尊酒﹐猶憶道南推宅﹐相招怕讀隔年書。」言情亦特蘊薪。

義烏朱蓉生禦史之卒﹐挽聯已具前錄。玆又錄粱星海鼎芬聯云「斯人甚賢﹐未報君父恩﹐如何瞑目﹔視吾猶弟﹐更傾江海淚﹐未抵傷心。」下語痛至﹐特有斤兩。又﹐徐固卿紹楨挽聯云「負一時直臣名﹐非徒文苑儒林﹐增光國史﹔爲兩粵諸子痛﹐豈第感恩知己﹐獨戀師門。」又﹐金溎生聯云「觸邪一疏﹐偃蹇江湖﹐平生忠愛難忘﹐緬讜論危言﹐長懷坡老﹔話別三年﹐重陪文酒﹐此日典型遽杳﹐憶光風霽月﹐誰嗣濂溪。」以上皆情文相生﹐字字典貴。

王子章有挽楊湘湖聯云「魯仲連曠世再逢﹐舉國若狂﹐楚歌楚舞難爲我﹔鄭子產而今誰嗣﹐同聲一哭﹐秋雨秋風愁煞人。」語特飄逸有奇气。又﹐挽田均一云「拋有價頭顱﹐可憐鼷鼠千鈞弩﹔論無量功徳﹐肯數如來一卷經。」田﹐蓋庚子革命殉漢難者。又﹐挽王次桓聯云「頻年寄尹農奚市生涯﹐把酒縱談﹐誰援筆記畸人本事﹔今日是濠隸斐奴世界﹐乘風歸去﹐應叩閽問上帝何心。」又﹐挽吾師朱柏雨先生聯云「剛方百派橫流﹐鄭室楊亭﹐傷心合議先生謚﹔我亦再傳弟子﹐秦篝齊縷﹐作賦同招楚客魂。」按﹐子章﹐吾門人﹐故曰再傳。又聯云「世亡大師﹐溇波澧流﹐爲之嗚咽﹔我上私謚﹐拜手稽首﹐厥曰貞文。」

《粟香隨筆》云﹕丁鷺汀之尊人爲貴州提學﹐以道光丁未六月卒於思南試院。羅蘇溪繞典挽聯云「簪筆侍三天﹐謫仙人秉節南來﹐似經萬里夜郎﹐聽鶯小住﹔鋒車馳六月﹐選佛地乘雲西去﹐空望千年華表﹐化鶴歸來。」又﹐黔撫喬簡齋用遷挽聯云「記百花生日餞別禪關﹐只今敬禮文存﹐空回首飛鴻雪裏﹔擬六日息時重歸瑣院﹐忽報令威羽化﹐更傷心來鶴樓頭。」蓋黔垣學使署有來鶴樓云。

田東谿挽聯散見各篇﹐今又錄數章如下。一﹑挽侯麗生云「交君兄弟垂四十年﹐窮山老著書﹐我只與思園退翁﹐所欠一死﹔出宰邠丰逾三千里﹐祿米歸遺母﹐天胡令潁谷純孝﹐無從再生。」按﹐侯官陜西知縣﹐其兄箴靑號思園退叟﹐與田交最款密也。二﹑挽何秋江師云「正獻家傳﹐彥方鄕望﹐安定人師﹐哀死榮生﹐聞長者風﹐咸興而起﹔潢池兵弄﹐瀛海虜驕﹐河陽王狩﹐感時嘆逝﹐爲天下慟﹐兼哭其私。」按﹐何卒於庚子歲﹐時正拳亂﹐八國兵犯闕﹐皇帝出狩陜西也。何名金釗﹐在吾縣號爲大師﹐有正人君子之目。三﹑挽李心皆云「君眞酒狂﹐曾罵田蚡座上客﹔我自腹痛﹐忍停魏武墓前車。」四﹑挽王釀谿之父云「髹者千枚﹐與端木諸賢同傳稱才﹐蠶室具畱特筆﹔封之四尺﹐望歐陽再世表阡述徳﹐瀧罔更續雄文。」五﹑挽侯韻軒知縣鳴珂云「秦中自古號帝王州﹐淚眼看河山﹐伏戎在莽﹐餓莩在途﹐仗儒吏二三策經營﹐奠玆百族﹔國史付他年循良傳﹐歸魂隔汾渭﹐羈宦不生﹐鄕賢不死﹐爭天門十六峯光气﹐自有千秋。」六﹑挽王秀琳云「人生百年﹐同歸於盡﹔君死萬苦﹐則大可哀。」按﹐秀琳擅髙貲﹐以與妻不相能﹐忿而縊死﹐聯含毫邈然委曲赴題。七﹑挽王性成云「賓客滿門﹐雅不慚孔文舉一流﹐豈期濁酒數尊﹐遽付與魏武徵車﹐江郎恨管﹔園林再過﹐倏己哭馬少監三世﹐太息浮雲萬事﹐莽愁煞內翰春夢﹐永叔秋聲。」按﹐長幅悲壯哀咽﹐是能以行气勝者。八﹑挽彭郎軒師云「魂兮歸來﹐吾曹忍繼宋玉而作賦﹔古孰無死﹐夫子乃從彭咸之所居。」按﹐彭以水死﹐故有對幅。又云「問茫茫天道何存﹐怪雨盲風﹐此才竟沈汨水﹔嘆滚滚江流不返﹐洧盤窮石﹐今日忍讀離騷。」九﹑挽康子潤祖澤云「讀書憶屈子祠﹐蛩駏相依﹐往迹難忘醉酒地﹔聽雨誦長公句﹐鶺鴒永痛﹐此生無復對牀期。」下語亦能深痛﹐故可貴。

淸甲辰乙巳間﹐予講漁浦﹐宋彊黃迪健時甫成童﹐亦來受課﹐予見其日記內載「慈利觀審一條﹐有此官姓方﹐聽斷不明﹐威儀不肅」等語﹐奇賞之。爲定今字﹐並膢小詩﹐其後迪健從王軍攻下荊州﹐充第四區守備隊某營營長﹐中華民國六年十月﹐傅良佐棄長沙﹐湘大擾亂﹐稱兵者四起﹐石門時亦被據。迪健督隊駐軍三里外﹐單騎往赴期會﹐訂約於知事公署﹐成媾而出﹐亂者要之途﹐縱槍狙擊﹐遂授命。以有用之才而橫死賊手﹐至可痛惋。其後開會追悼﹐挽聯特多佳作﹐分系於下﹐借存死友名姓。一﹑田東谿云「負名將才乃爲盜賊所戕﹐悵望千秋﹐岑有君然﹐來有君叔﹔抱夫人慟而動門墻之感﹐飛騰一瞥﹐昔哭曾點﹐今哭曾參。」按﹐迪健父子均受業於田﹐故云。二﹑張雲峯紀瑚云「人死畱名﹐旣爲大丈夫﹐何必死於牀榻﹔我憂未已﹐請告季孫氏﹐可知憂在蕭墻。」按﹐對幅別有傷心﹐不知構成此兵禍﹐何擾擾季孫氏之多也。三﹑陳宗李云「事同渾瑊﹐慘同來歙﹔私哭季路﹐公哭田橫。」以上各作﹐皆以我馭題﹐獨來獨往﹐迪健死而有知﹐應歡呼把酒﹐欣賞此奇文矣。

周鐵梅有挽徐衡山知州聯云「哭公正是埋書日﹔招我難忘易簀時。」盞戊申年澧水破城﹐鐵梅宅被漂﹐水退後﹐聚溺余書籍瘞之。徐死前﹐正遇災變﹐嘗招鐵梅就病榻﹐咨以地方公益﹐聯𨿽僅十四字﹐而卻言言踏實。又﹐黎陶吾挽莫悟園浚聯云「太上貴徳﹐其次立言﹐不朽有遺書﹐石室名山畱著作﹔先之朋友﹐申以姻婭﹐大招續哀誄﹐蔦蘿松柏許攀躋。」記黎之尊人卒﹐唐以祀犧支挽聯﹐亦與同工。聯云「荊沙解軍歸來﹐過門未拜龐公榻﹔溇澧罷相同哭﹐酹酒爲歌屈子騷。」予亦有聯云「歐史續一行傳﹔孔筆題十字碑。」似尙能肖其人。予又有挽莫悟園聯云「今日何時﹐鹽米艱難﹐炮火搶攘﹐寇盜縱橫﹐幕燕釜魚﹐君忽無言成解脫﹔過門大嚼﹐漁浦負笈﹐汴粱驅車﹐嶽陽佐幕﹐酒龍詩虎﹐我偏茹恨未追隨。」蓋出幅感哇時事﹐今日人間世﹐實生不如死也。對幅則鋪寫莫之行迹﹐爲題中應有之文﹐特不能雄奇﹐滋可愧。

有某自挽聯云「旣死莫傷心﹐好料理身後事宜﹐休弄得七顚八倒﹔再來還是我﹐且撇下生前眷屬﹐重去尋三黨六親。」又﹐某自挽云「百年一剎那﹐把等閒富貴功名﹐付之雲散﹔再來成隔世﹐是這樣夫妻兒女﹐切莫雷同。」並題額云「這回不算。」亦覺趣甚。挽聯有極流麗者﹐潘吉甫誦一聯云「如何寸艸﹐不報春暉﹐況破鏡光中﹐孤鸞未老﹐殘書堆裏﹐麼鳳猶雛﹐哀哉奚以爲情﹐苦月淒風﹐九地有知應抱恨﹔曾記長沙﹐同聽夜雨﹐溯海棠開後﹐紈扇題詩﹐桂子香初﹐銅鑪瀹茗﹐已矣而今若夢﹐髙山流水﹐七弦無恙向誰彈﹖」惜未詳作者姓名。又一聯云﹔「秦淮水榭﹐西子樓臺﹐記當年聽雨判花﹐偕隱已成無準夢﹔碧浪裁箋﹐紅牙顧曲﹐悵此日夕陽芳艸﹐歸魂休住有情天。」皆可謂才人之筆。右錄《粟香隨筆》。又﹐無鍀杜少京紹祁以進士爲鳳山知縣﹐升淡水同知﹐嘗數戰劇盜﹐平之﹐有自挽聯云「電光石火小功名﹐十載臨民﹐頗異風塵俗吏﹔鰲背鯤身大遊覽﹐半屏殺賊﹐居然戎馬書生。」按﹐聯能作豪霸語﹐故佳。又﹐某挽武進湯雨生聯云「報國卽承家﹐孤忠三世﹔見危宜授命﹐一語千秋。」按﹐湯以癸丑城破死義﹐其生前又以難蔭就武職﹐故有孤忠之句。

胡文忠之卒﹐挽聯已分具上錄﹐玆得李次靑元度聯云「赤手障南天﹐持節遽乘江渚鶴﹔丹心依北闕﹐騎箕猶扈鼎湖龍。」按﹐胡卒在淸文宗大行後﹐故聯及之。又﹐某聯云「公是武侯一流﹐盡瘁鞠躬﹐死而後已﹔我事文忠十載﹐感恩知己﹐生不能忘。」《粟香隨筆》稱其舉重若輕﹐是爲才人之筆﹐良然。漢陽葉崑臣協辦名琛﹐以僨粵事叢口實﹐其喪歸海外時﹐葉樵雲挽以聯云「身依十載春風﹐不堪回首﹔目斷萬重滄海﹐何處招魂。」按﹐此題褒旣不得﹐貶又不可﹐空空著語﹐是爲惟肖。又﹐靑墨卿巡撫麟以失陷封疆見法﹐張文毅芾挽以聯云「雷霆雨露總天恩﹐可憐秉節孤臣﹐早拚一死﹔成敗功名皆幻境﹐卽此蓋棺定論﹐已足千秋。」按﹐𨿽非回護曲筆﹐而矜卹之意﹐躍然言外。又﹐左仲輔巡撫挽黃仲則景仁聯云「潦倒三十年﹐生爾何爲﹐合與沙虫同朽質﹔淒淸五千首﹐斯人不死﹐長畱天地作秋聲。」按﹐此作聲情激昂﹐可增長兩當軒詩價值。

《粟香隨筆》﹕吾鄕先輩多工哀挽﹐流傳佳聯﹐指不勝屈。如陸祁生挽莊伯鴻云「江淹賦別﹐杜牧工愁﹐讀北海論盛孝章書﹐早識斯人無永歲﹔春雨塡詞﹐秋燈校史﹐仿玉溪題李長吉集﹐尙堪沒世有傳書。」崔曼亭挽錢竹初云「是名士風流﹐作畫裁詩﹐自昔宦情原久淡﹔以宰官說法﹐浣衣脫粟﹐算來福命尙畱余。」又﹐金溎生自撰聯亦分錄之。一﹑挽湯潤之云「近東坡故居﹐明月相邀願長醉﹔繼南田絕藝﹐白雲回望悵仙遊。」二﹑挽沈蒙叔云「我歸黃葉村中﹐幸兩地神交﹐猶有新詩續冰井﹔君住紅梨渡口﹐愴一朝仙去﹐難忘舊約訪蒙廬。」自注﹕「君寓盛澤﹐一名紅梨渡﹐柳如是舊居也。」三﹑挽陳翔翰云「藝林尊宿﹐薇省淸班﹐並世誰定遺文﹐藏之名山﹐以詔來者﹔靑簡酬詩﹐黃壚覓醉﹐傷逝我爲哀誅﹐歿而祭社﹐其在斯人。」三﹑挽江建霞云「蓬瀛著望﹐沅澧持衡﹐只緣賈誼憂時﹐頓使盛年悲鵩鳥﹔禪院繙經﹐山塘載酒﹐才共江淹賦別﹐不堪遺集讀靈鶼。」各作均戛戛獨造﹐所謂揚之髙華﹐按之沈實者此是也。

金溎生之尊甫殂世﹐沈蕓甫挽聯云「詩酒娛情﹐朅來五嶺煙霞﹐飽供遊覽﹔松喬仙去﹐太息三吳文獻﹐今又凋零。」按﹐下語𨿽不盡標新﹐而卻自不同陳死人口吻。《粟香隨筆》稱﹕挽大老聯﹐以不事鋪張而簡括出之者爲貴。李文忠挽曾忠襄云「易名兼胡左兩公﹐十六字天語殊褒﹐異數更兼棠棣並﹔傷逝與彭楊一歲﹐二三子輩流向盡﹐英才尢惜竹林賢。」竹林句﹐蓋指曾惠敏同逝也。又﹐挽惠敏聯云「執別一旬﹐何意遂成千載隔﹔抗稜四裔﹐此才方識九州難。」徐壽蘅挽云「珪組嗣前勛﹐壯節縱橫七萬里﹔楹書傳後葉﹐奇文恢拓九千言。」陳右銘挽云「揚厲聲名二十年﹐恢先世無外規模﹐絕學號能傳墨子﹔談笑折衝七萬里﹐爲中朝別開風气﹐乘槎何處覓張騫。」楊誠之挽云「爲張博望易﹐爲富鄭公難﹐力折彊鄰﹐拓地遠逾分水嶺﹔通方言以文﹐治舟師以武﹐時當多事﹐問天胡奪濟川才。」又﹐金溎生挽史冠千云「鹽梅著績﹐繡斧巡方﹐憶昔年風度叨陪﹐握手燕臺一尊酒﹔老子婆娑﹐連枝競爽﹐有哲嗣星奔往返﹐傷心彭蠡萬重云。」均若擺落悠悠﹐言情肫然。

髙嘯桐知府之死﹐挽作已具前錄﹐玆又得數首。一﹑鄭孝檉云「爲宰相莫行其道﹐何如爲諫官倘行其言﹐我欲轉語質永叔﹔先天下之憂而憂﹐不得後天下之樂而樂﹐君眞薄命愧希文。」二﹑陳寶琛云「初政正求言﹐失此方聞眞可恨﹔沈屙猶枉札﹐規吾褊性最相宜。」三﹑岑西林云「短交僅數年﹐有過必規﹐君眞可感﹔長材終一郡﹐蔽賢之罪﹐我又何辭。」四﹑江春霖云「相期爲一代直臣﹐賫志以終﹐太息劉蕢下第﹔不朽立千秋盛業﹐憤時有作﹐尙傳長統昌言。」五﹑陳熙績云「天下有大事公可屬﹔自古莫不然我何嗟。」六﹑張鳴岐云「便作死生分﹐袖裏短書懷老筆﹔與君離別意﹐春來綠樹滿天涯。」七﹑林萬里云「聽經憶十五年前﹐日月悠悠﹐大難往事長爲恨﹔聞訃在八千里外﹐門墻落落﹐別有傷心未忍言。」八﹑弟而謙云「親愛彌篤﹐訓責彌嚴﹐今也已矣﹔病不得侍﹐歿不得訣﹐天乎柰何。」案﹐髙之政事文章﹐必有可觀﹐不然﹐諸作不至如此傾倒矣。

胡氏《聯選》稱﹕莊苕夫先生爲其鄕之篤實君子﹐晚年辦學﹐獨不避謗怨。其卒也﹐予代勸學所挽以聯云「是爲儒林丈人﹐看桃李花﹐皆松柏蔭﹔試問吾鄕學務﹐登泰岱者﹐以篳路先。」可云包括無遺﹑戛戛獨造之作。又云﹕莊苕夫歿後﹐繼之者爲王杏溪﹐亦篤實君子﹐未幾以勞卒。予亦代爲挽聯云「種瓜得瓜﹐種豆得豆﹐此萃萃濟濟美而才﹐皆先生化身﹐先生庸有遺恨﹔得寸則寸﹐得尺則尺﹐寧悃悃敖款朴以忠﹐作吾黨師範﹐吾黨尙其念之。」按﹐此作瘦皺透純﹐是一片神行。

追悼澧陣亡將士聯﹐已具前錄﹐玆又得王子章二首。一云「死非浪死﹐乃爲國爲民﹐聽落日鼓聲﹐一家感泣﹐萬家感泣﹔魂是忠魂﹐應不生不滅﹐歌臨風楚些﹐南方歸來﹐北方歸來。」按﹐對幅引用成語﹐悲壯淋漓極矣。一云「拚一死以赴沙場﹐難忘同仇同行﹐朔方健兒好身手﹔替眾生而入地獄﹐是眞救苦救難﹐南無菩薩熱心腸。」予亦有聯云「手提髑髏﹐歿吾寧也﹔身捍災患﹐來者視之。」

陸伯葵挽壽州孫相國聯云「自吾黨有斯人﹐能使王侯齊俯首﹔從此日無知己﹐默參生死獨傷神。」熱題冷作﹐言情亦工。南昌熊季廉爲嚴幾道弟子﹐有才子之目﹐嘗注《道徳經》﹐歿後﹐嚴挽之聯云「與君同爲國傷心﹐何堪憔悴江潭﹐楚些翻成悲宋玉﹔此業不蒙天所福﹐枉自張皇幽渺﹐玄經那更問侯芭。」按﹐「天不福」句﹐古今著作家讀之﹐同聲一哭矣。又﹐癸丑滬寧失敗﹐同盟會在日本追悼黃花岡烈士﹐羅長肅題會場聯云「同盟如未寒﹐不枉灑先民碧血﹔大事何堪問﹐竟都成明日黃花。」手寫本題﹐目注弦外﹐悲憤慷慨﹐是爲有一無二之作。又﹐子章述某君挽宋遁初聯云「莫或使之﹐若或使之﹐誰鑄成六州大錯﹔不可說也﹐如可說也﹐自壞此萬里長城。」按﹐上下幅首二句﹐仿佛逼教唆犯袁項城使之畫供﹐文章家弄狡獪﹐此爲上乘禪矣。又﹐謝春軒挽蔣翊武聯云「死耳死耳無言﹐不戀袁家勛二位﹔魂兮魂兮何處﹐長懷洮水恨千秋。」按﹐蔣以武昌革命露頭角﹐袁謀竊帝﹐以勛二位啖之﹐卒不爲其用﹐死焉。聯語聲情激越﹐讀之使人擊壺欲缺。春軒又有代挽二聯﹐一云「滿蹶袁顚﹐往事難追﹐招討不成功﹐只一道檄文猶在﹔人亡國瘁﹐中心是悼﹐飄搖今若此﹐知將來大局若何。」言婉而鋒廉﹐對幅末二句尢若俯仰天地﹐悲來無端。一云「立功在楚北﹐殉節在粵西﹐推翻專制﹐擁護共和﹐英雄成敗均千古﹔奇迹於涔陽﹐首丘於嶽麓﹐昔年歡迎﹐今日追悼﹐故里風雲又一時。」款款言情﹐不落邊際。按﹐春軒名闓運﹐澧縣廩膳生員﹐孤貧力學﹐著述斐然。齒且五十﹐日奔走號鈴外﹐猶不廢伏案之功。澧言文學﹐此其明星矣。

春軒好學誨人﹐皆能不倦﹐見人詩文佳者﹐輒手自集錄之﹐小書細字﹐朱墨爛然。其甄錄人聯語﹐亦竟可作聯話讀。中錄庹竹虛挽庹敬亭一聯云「天竟喪後死斯文﹐門對雞山﹐適驚破酉雞一夢﹔吾能定先生之穴﹐地營鶴觜﹐尙歸來丁鶴千年。」蓋敬亭以舊曆八月死﹐雞籠山﹑自鶴觜﹐皆環峙墓左右﹐其墓穴又挽者所相﹐故爲貼切不浮。又﹐春軒挽人各聯﹐亦自能按題發撝﹐極流麗華妙之選。一﹑挽夏太翁云「封鮓勵廉﹐絲毫不用南中物﹔泣魚茹痛﹐墨絰還興北伐師。」蓋太翁死﹐正湖南二次獨立﹐故云。二﹑挽庹敬亭聯云「有子盡抑塞磊落奇才﹐誰能拔者﹔惟公眞富壽康寧備福﹐持以誄之。」按﹐敬亭諸子皆負文學名。三﹑挽臨澧熊覺民云「天生才胡不惜才﹐慟鵩鳥倏降座隅﹐直欲與賈太傅同聲一哭﹔志救世未能救命﹐嘆庸醫誤投藥劑﹐竟教偕呂諫議飲恨千秋。」按﹐自注﹕「熊以病喉藥誤而死。」四﹑挽陸慕蕈尊人云「乃翁是天上酒星﹐劇飲佐雄談﹐藉糟翻笑劉伶醉﹔哲嗣眞人間孝子﹐承歡能錫類﹐懷橘今悲陸績歸。」五﹑代挽龍嘯白雲﹕「有善相勸﹐有過相規﹐如君不愧師兼友﹔知死者哀﹐知生者弔﹐使我難禁哭當歌。」六﹑代挽安勉丞占魁云「天生此一具鐵骨銅筋﹐四十年以來﹐痛英雄竟無用武地﹔世尙有幾多玉堂金馬﹐二三子同盡﹐倏滄海又屆變田時。」按﹐安爲淸湖南癸已科武舉﹐卒在革命後﹐年逾四十云。

春軒手錄冊﹐有田東谿挽王厚生聯﹐亦殊淸切﹐轉錄之﹕「得名將爲兄﹐魚釣優遊﹐世爭羨嚴陵髙蹈﹔來官衙作客﹐人琴寂寞﹐誰與招澧浦歸魂。」厚生從兄鈞石﹐予親家也。爲人狷願傲物﹐其死以暑地病渴﹐掬泉水濕燥吻﹐俄頃卒井旁﹐予挽之聯云「暍病只須臾﹐卻忘人世死之痛苦﹔剛腸多憤嫉﹐固識我公生不佯狂。」與厚生﹑鈞石同以畸俠名者﹐厥維桑植陳南石。民國盜起﹐所在麻沸﹐獨南石所居裏晏然﹐盜皆繞避不相犯。其死﹐予挽聯云「遊俠早耳君名﹐差算死賢郭翁伯﹔布衣遄逢世亂﹐卻聞盜避鄭康成。」三人者﹐畸形相類﹐故挽語亦類系之。又﹐謝春軒挽葉春軻聯云「我爲熱中腸﹐驚呼尙在登堂日﹔天不遺一老﹐勗學難忘作客時。」出幅用杜詩﹐如水中鹽味﹐對幅謝自注﹕「己酉秋﹐予旅湘就法政校﹐春軻微繩以阿時好﹐明年歸﹐往修謁﹐葉一見驚呼﹐喜極而泣云云。」按﹐聯語情文要自兼至。

範肯堂有挽方外聯﹐各能曲肖方外身分﹐錄之。一﹑挽石樵和尙云「落落情緣﹐那堪一見一回老﹔空空妙相﹐畱證三藐三菩提。」二﹑挽潘道士云「是嘗從吾遊焉﹐一鶴孤舟﹐千疊愁心在江上﹔今並斯人已矣﹐只雞鬥酒﹐數行淸淚灑城南。」又﹐兪曲園挽密通和尙云「看君赤手興兩處三門﹐此事由心精力果﹔愧我白頭亦六旬一歲﹐至今猶帶水拖泥。」按﹐《聯選》稱﹕密通以六十一歲示寂﹐姑蘇城虎丘寺及城中永定寺皆所手建云。

王子豳鎭守正雅戍澧九年﹐捍衛晏然。九年逐張戰起﹐南軍入長沙﹐時馮玉祥軍亦由常徳退駐荊沙﹐各軍因進逼正雅。請解甲﹐譚延闓慰畱之﹐而各軍前逼不已﹐乃挈所部還慈利﹐副使卿衡見爲襲己﹐出兵扼險阻之。正雅單騎往講解﹐倉猝間隕於刺。方發澧之前﹐予峻詞尼之﹐謂退必不能生存﹐且一搖足﹐澧糜爛何堪設想。卒不聽﹐遂及於禍。其公子捨餘眾報仇﹐數出入常澧﹐一方千里騷然。《易》﹕「吉凶悔吝生乎動﹐義不誣矣。」予聞耗後﹐成挽聯二首。一云「造膝不容吾謀﹐一子滿盤﹐成指揮錯亂﹔殺軀匪出敵手﹐千秋萬歲﹐怨魂魄歸來。」一云「惡有大將而棄軍﹐是犯兵家所忌﹔確知中華已不國﹐故教萁豆相煎。」自謂遣詞較怨多於哀。後王卒一月﹐老友何伯秋亦以羈死﹐歸殯於澧。予在長沙聞喪﹐亦摛二聯。一云「牛山涕我表同情﹐今倍增愴情﹐暮日遠途﹐行自念也﹔王子豳死於賊手﹐君瞑在友手﹐同聲異哭﹐幸殊過之。」一云「政客偉人﹐君都不能躋攀﹐死於道路何傷﹐論蓋棺較算淸淸白白﹔寡妻稚女﹐友亦難更付托﹐歸又干戈如沸﹐衡結局誠爲踽踽涼涼。」按﹐伯秋﹐少能文章﹐暮景奇貧﹐走澧依王﹐故使藉教鞭自活﹐已淒涼矣。澧亂時﹐避匿門人家﹐旋染時疫﹐入城依田東谿寓廬﹐不十日竟死。生館死殯﹐田來書哀述及之﹐亦可痛矣。又﹐代東谿挽聯云「貌不人驚﹐爵不人尊﹐詩筆曹劉﹐終身太潦倒﹔生於我館﹐死於我殯﹐貧交管鮑﹐結局足悲哀。」亦痛楚肖題。又﹐挽朱墨仲序淇聯云「死於盜賊之手君不智﹔長此淪胥以鋪我無言。」蓋墨仲富人﹐被盜捉肥豬﹐竟見殺。今日官皆盜﹐本失保護之能力﹐墨仲曾不知避地而以身殉之。出幅弔其不智﹐蓋實錄矣。又﹐有代挽某議員一聯﹐亦力求肖題﹐玆並錄之。聯云「代議亦磨蠍坐宮﹐駭渡幻云﹐倏而解散﹐又倏而召集﹔招魂正戰龍血野﹐搜粟轉餉﹐有此賢勞﹐故有此哀榮。」出幅蓋嘲議會之數被解散﹐對幅則紀其人爲南軍籌餉成績﹐兩均事實﹐不能他移動也。《聯選》四集﹕通縣張退庵公子敬儒爲救火會長﹐以救火感疾而死。於香谷振聲挽以聯云「烈烈徇名﹐何水深火熱可言﹐一夕愁心隨劫盡﹔英英創業﹐以利用厚生自見﹐百年佳气嘆才難。」江寬輪失事﹐死者數百人。王保式挽聯云「今其從屈大夫地下而遊﹐痛諸君墮落塵寰﹐眞个銜冤沈水底﹔實非有伍相國生前之憤﹐願大家超升樂國﹐不教含怒立濤頭。」又﹐曾若渝聯云「有冤的報冤﹐有仇的報仇﹐痛玆奇禍飛災﹐想無數陰魂﹐定向空冥叫閶閭﹔天助自助者﹐佛度自度者﹐參透前因後果﹐這一場噩夢﹐請從泡影證眞如。」又﹐朱俠平者﹐攺革後隱於酒﹐一日﹐食蟹﹐大醉﹐卒。湯蟄仙挽以聯云「左持蟹螫﹐右持酒杯﹐看世界糊塗﹐不如沈醉﹔我爲魚肉﹐人爲刀俎﹐兼自家殘殺﹐何以生存。」按﹐湯作幅尢爲長歌當哭。又﹐蔣可亭因病蹈水死﹐其月正馬關媾約初成﹐裘葆良挽以聯云「公死大奇﹐將毋義憤塡膺﹐視三尺淸溪﹐爲魯連東海﹔魂歸何處﹐忍令溯洄在水﹐持一尊濁酒﹐弔屈子南湘。」按﹐各作搬演橫死﹐皆堅光切響。作作有芒。

頃讀吾友李洞庭哭父聯﹐爲哀澈五中﹐蓋予少孤兒也﹐風木淒惻﹐懷何能已。聯云「天與父奚仇﹐於數十寒暑間﹐構家內外種種難處之局﹐以苦其孝﹐悴其慈﹐扼其勇﹐若仁酷矣﹐何竟以奇病庸醫殺吾父﹔事由兒不肖﹐有萬千困衡處﹐恨我兄弟碌碌無能爲役﹐乃耕未興﹐讀未達﹐養未志﹐或體醜哉﹐而今乃麻衣竹杖學孤兒。」按﹐哭父之作﹐最不易爲﹐此聯以大气驅遣之﹐故言哀而若風雨蕭寥﹐天地摧崩﹐惟此斯足當「創痛」二字。又﹐顧晴笙挽仲兄聯云「昔我北歸﹐我哭母殯﹐今我西歸﹐我承兄衾﹐頻歲奔波﹐遙見故鄕心輒悸﹔奪吾伯氏﹐吾絕師資﹐奪吾仲氏﹐吾失友助﹐諸孤荏弱﹐獨支全局力難任。」按﹐此作𨿽不及洞庭聯之橫﹐然至情至性﹐哀正不可掩。又﹐胡君復挽弟亮生聯云「無可柰何﹐大家怎無可柰何﹐轗軻抑鬱死而終古﹐人謂穹昊不仁﹐抑家庭气運﹐獨於汝一生遘閔終凶﹐嗚乎﹐命也﹔如此便了﹐身後豈如此便了﹐伶仃弱小俟諸方來﹐凡在兄弟有責﹐𨿽鐵石肝腸﹐亦將灑萬古傷心痛淚﹐噫嘻﹐天乎﹗」按﹐此作一字一淚﹐一淚一血﹐雄勍盤郁﹐猶其餘事。又﹐應敏齋挽子聯云「生平無大罪孽﹐乃竟不祿﹐此我故也﹔幼年具善知識﹐或當有後﹐惟濁祐之。」按﹐「此我故也」四字﹐哀摧金石﹐悲風四起。又﹐馮夢華煦挽子聯云「漢上別汝百八有奇﹐柰官守何﹐欲再見其奚自﹔日者謂我五六當死﹐僅期年耳﹐胡不俟而先歸。」又云「質和性淑﹐將起吾族﹐奪之胡速﹔徳薄咎叢﹐乃災汝躬﹐悔也安窮。」按﹐六句皆用韻﹐固哀亦奇。

卷九哀挽四

淸咸同之交﹐常徳楊性農彜珍以能治古文學名湖外﹐卒之日﹐年逾九十。其縣人戴仙嶠徳誠挽以聯云「續編鴻寶成二集﹐此二集足千秋﹐數文學明星﹐耆舊推兩湖第一﹔重宴鹿鳴已七年﹐再七年便百歲﹐算死生同日﹐去來皆六月初三。」按﹐聯語字字堅卓﹐對幅尢爲天造地設。仙嶠爲三十年前舊交﹐八股文特髙。滿淸末﹐以優貢官湖北知縣﹐有政聲。與戴作同工者﹐又得三聯。一﹑包晉卿挽李聽松云「老科目一官無﹐老幕府一金無﹐長此勞勞﹐空有文章安所用﹔爲名士以客死﹐爲孝子以毀死﹐對玆瞶瞶﹐欲回造化也徒然。」按﹐出幅首十二字咄咄有奇气。二﹑陳伯嚴挽桂伯華云「海水納鼻孔中﹐生天已了尋師願﹔詩卷作骨董具﹐結習難磨照世痕。」剝膚存液﹐語句亦自不凡。三﹑兪曲園挽何子貞云「史館建嘉謨﹐惜創議未行﹐三品下庶僚﹐至今無列傳﹔講堂刊定本﹐雜校讎方半﹐九經中大義﹐從此付何人。」

興武將軍浙都督朱瑞﹐世所稱爲新人物者也。朱字介人﹐幼時質鈍志劬﹐喜讀《春秋左氏傳》。卒業陸軍學堂﹐辛亥革命攻金陵有功﹐年未三十﹐都督浙江。閱五年中讒去﹐徙天津﹐旋卒﹐年三十有四。挽聯特多佳者﹐以徐時勉作爲最雄傑。聯云「下巨鹿十餘壁﹐楚兵常冠諸侯﹐算五年開府錢塘﹐風鶴不驚﹐史稱周亞夫將軍﹐如是如是﹔圖雲臺廿八人﹐安陽獨尊儒術﹐把一卷徵南左癖﹐江山坐嘯﹐天靳郭令公壽考﹐已而已而。」又﹐周超聯云「賡試燈風雨之詩﹐回首六橋春去﹔繼射弩英靈而後﹐傷心八月潮來。」亦自諦切雋永。又﹐楊慶望聯云「具天下憂樂在秀才時﹐識者知有遠志﹔富胸中甲兵號萬人敵﹐惜乎未竟事功。」又﹐趙楣聯云「維桑與梓﹐念玆戎功﹐宜其遐福﹔彼蒼者天﹐降此大厲﹐殲我良人。」又﹐釋復三聯云「英雄本來佛性﹐公餘匹馬登髙﹐攜兩三賓從﹐命安排苦筍淸茶﹐縱談洞裏煙霞﹐山中猿鶴﹔世事不到禪關﹐聞說天龍度劫﹐降十萬天魔﹐願懺悔善因惡果﹐莫問生前武肅﹐死後嶽王。」又﹐英人梅滕更聯云「始終以顧全浙局爲心﹐名將幾人﹐能如循吏﹔國家有寄托長城之責﹐中原多故﹐遽隕元戎。」按﹐各作皆肖各个人口吻﹐而又不戾死者身分﹐故爲佳矣。

瀏陽劉蔚廬人熙以淸進士起家﹐外官知縣﹐歷著政聲。辛亥攺革﹐在湖南任民政司五年。湯薌銘棄湖南﹐遂代爲督軍兼省長﹐旋去職。六七年之亂﹐湘沸如炙鼎﹐以指目嫌疑﹐盡室辟地滬上﹐南北和會成立﹐又多所贊助﹐以積瘁卒。一時哀挽聯特多佳者﹐錄如下﹕一﹑林虎云「力爭上游﹐言猶在耳﹔顧瞻中夏﹐憂來襲心。」二﹑莊蘊寬云「萬方多難﹐此身陰系安危﹐臨命語無私﹐滄海橫流余隱恨﹔廿載論交﹐相見早談攺革﹐立言功不朽﹐船山學派有眞傳。」三﹑孫洪伊云「與王而農﹑朱元晦今古爭輝﹐千載一堂論學術﹔值陶斯泰﹑克魯巴後先殂謝﹐兩年三度弔耆英。」皆曲如題位﹐不離不卽。予有代挽一帖云「船山稱師﹐後湘綺一幟髙張﹐橫流今哭國老﹔洪憲竊帝﹐正長沙羣龍無首﹐定亂長懷武功。」臨澧黃歧農中咸豐庚申科進士﹐授工部主事﹐能詩﹐刊有《雪竹樓集》。其卒以舊曆八月十五日﹐蔣秩丞惇典挽以聯云「後少陵九百年生﹐官仍水部﹐詩敵艸堂﹐古往今來﹐並有千秋應不朽﹔與太白同一日死﹐君喜淩風﹐我愁對月﹐人間天上﹐可憐再見渺無期。」請兩个陪客﹐亦見思想﹐惟「後九百年生」句﹐算子似嫌撥錯了﹐文人語𨿽非典要﹐然大綱節目﹐卻不可舛戾。又﹐陶正在東鏞挽宋漁父聯云「天不愛才﹐一霎功名都泡幻﹔國方多盜﹐千重殺劫此開端。」按﹐「殺劫開端」云云﹐爲他人屐齒所不到。

挽黃克彊聯之佳者﹐玆又錄數作。一﹑楊度云「公誼不妨私﹐平生政見分馳﹐肝膽至今推摯友﹔一身能敵萬﹐可惜霸才無命﹐死生從古困英雄。」二﹑大學校公挽云「虎穴畱不死之身﹐鬱鬱了餘年﹐竟虛海內無窮望﹔猿臂本難封之相﹐庸庸多厚福﹐且讓人間第二流。」三﹑孟心史代梁卓如雲﹕「道不同初未相謀﹐逢此百憂﹐豈料造車終合轍﹔天下溺援之以手﹐歿而猶視﹐應憐並世幾愚公。」四﹑張季直云「中年遽折雄姿﹐嘔血不撓翁叔節﹔大勇無如悔過﹐本心猶見秣陵書。」五﹑程頌萬云「見君於湖堂講學時﹐百折雄心﹐競能開國﹔正命在帝制取消後﹐九原瞑目﹐足了平生。」按﹐諸作均磊落雄奇﹐無一膚語。

澧縣庹竹虛文箖有挽黃﹑蔡聯﹐亦若札硬寨打死仗﹐玆錄如下﹕「人忌湖南﹐奇才受其過﹐人愛湖南﹐奇才居其功﹐自去年上界將星同傾﹐衡嶽湖南猶是也﹐彼奇才則復何如﹐嗚呼﹗奇才無福﹐湖南更無福﹔天厭民國﹐豪傑不當生﹐天助民國﹐豪傑何當死﹐況今日西鄰戰綫漸逼﹐亞洲民國已騷然﹐而豪傑之亡若此﹐噫嘻﹐豪傑可悲﹐民國尢可悲。」《聯選》四集﹕蔡松坡喪舟歸經南通天生港﹐張季直挽以聯云「非若輩可嗤﹐英名萬古江流在﹔慰我民以笑﹐侯船兩旗風泊之。」對幅路祭用韓文﹐皆非他作所有。又﹐王振廷挽蔡云「其自任天下之重若此﹔於以禁他人爲帝有餘。」語亦渾成﹐但欠死義。又﹐夏同和聯云「傅休期上馬殺賊﹐下馬作露布﹐柰何勿能並壽﹐而僅有其才﹐是可哀已﹔曹孟徳治世能臣﹐亂世則姦雄﹐不幸旣與偕生﹐復相厄以死﹐豈非天乎﹖」按﹐此可謂元气淋漓。

飛機師葉少毅﹐中華民國七年在漳州飛行﹐被跌隕命。陳炯明挽以聯云「以君年正富彊﹐方期奮迹雲霄﹐作吾國補天妙手﹔痛我身肩艱巨﹐遽折髙飛羽翼﹐恨招魂搶地無靈。」按﹐第二句各切飛行﹐典實可誦。又﹐粵軍副官處公挽聯云「禦風而行﹐人太聰明天太妒﹔破壁以去﹐生何眷戀死何悲。」亦自工肖。記《上海晚報》錄張孝準挽李健吾聯﹐特若噴薄而出。蓋李似亦民國立功者。聯云「人方鼠竊狗偸﹐不如歸去完眞我﹔家在吳頭楚尾﹐等是飄零更哭君。」

《靑城叢話》云﹕張勤果曜撫山東時﹐以好客聞。客來無賢否﹐咸隆館餼﹐日費因不貲。卒後蕭然無長物﹐並虧公帑若干。東人賢之﹐爲建祠於明湖上﹐祠前石坊大書曰「江漢星斗」。相傳勤果生時﹐太夫人夢張桓侯﹐故趙菁衫挽以聯云「橫海東西﹐無處不聞齊仲父﹔大江南北﹐有人曾夢漢桓侯。」按﹐聯語特若壯闊貼切。偶見湖北追悼援鄂湘軍死事聯一卷﹐凡百首﹐大都黃茆白葦之價值﹐玆錄三首。一﹑湘鄕鄧錫麟云「替蒼生請命而來﹐爲同胞造福而死﹔謝曾左彭胡之過﹐竟唐譚陳禹之功。」對幅咄咄逼人﹐特有斤兩﹐惜出幅有膚泛墨卷之病。二﹑瀏陽黎尙雯云「拚命爭長江上游﹐論功最多﹐其死亦烈﹔招魂有異鄕舊館﹐準禮宜祀﹐取懷不忘。」詞采勁質﹐恰如分際。三﹑邵陽李士模云「贏得湖湘子弟來﹐扶危濟困﹔造成時勢英雄去﹐𨿽死猶生。」對幅卻當得一个新字。又﹐六年護法之戰﹐北軍死湖南者開追悼會﹐範國璋聯云「死生到此欲呼天﹐何咎何恩﹐直爲諸君一痛哭﹔魂魄有知應戀國﹐孰南孰北﹐願今同族兩無殘。」大聲疾呼﹐直爲國殤一泄悲憤。彼殘民以逞者﹐其亦知返乎﹖與同工同悲咽者﹐一﹑杭州陸軍士官挽金陵陣亡將士聯云「大丈夫當馬革裹屍﹐爲國爲民﹐死如不死﹔好湖山與鬼雄埋骨﹐來歆來格﹐神乎其神。」二﹑蕭鳳韶追悼湖口陣亡將士聯云「前身都是荊軻髙漸離﹐養士空懷燕太子﹔來世當爲衛靑霍去病﹐降魔先縛渾邪王。」按﹐蕭作尢噴薄有奇气。

雷僧墨知事近以挽零陵鎭守使望云亭聯見示﹐詞意相關﹐煞稱實紀。蓋望去道縣時﹐紳民建亭爲紀念﹐卽以其姓名名亭曰「望云亭」﹐雷爲之作記。又﹐其時雷無子﹐望出重金爲購一女遺之﹐並媵以書﹐有「不惜十斛量珠」之語﹐今雷居然生子﹐而望不及見。聯云「識公於英雄未遇之年﹐勛業晚成﹐徳政詳亭記一篇﹐俾使君遺愛長畱﹐文字聊酬知己感﹔代我以嗣息久艱爲慮﹐風塵物色﹐聘錢拚明珠十斛﹐幸昨歲啼聲初試﹐泉臺足慰故人心。」予亦有代二兒挽劉孟顧之祖父聯云「仕宦文武﹐子孝孫賢﹐何懟於爲農夫沒世﹔干戈亂離﹐南彊北勝﹐最難得稱洪範考終。」蓋孟顧現爲宜章縣知事﹐孟顧之父武繩﹐淸末又官辰州營都司﹐對幅南彊北勝﹐則諭今南北角立﹐似都算據事直書。

馬衡一有手錄冊﹐多集近今人對聯﹐玆分錄之。如唐子山挽王壯武云「天遣斯人來﹐天奪斯人去﹐天道茫茫不可問﹔我病先生憂﹐我蘇先生歿﹐我心耿耿有誰知。」又﹐黃漱芳挽何金壽云「淸愼勤萬口同碑﹐卽今宦橐蕭然﹐猶有中臺傳諫艸﹔詩書畫一朝絕筆﹐令我徵帆到此﹐不堪東閣弔官梅。」按﹐何由禦史出爲揚州知府﹐卒於任所﹐故有對幅﹐然情韻排場皆詣極。又﹐張嗇翁與劉文光定議築造面廠﹐來及爲而劉卒。挽云「君有古人風﹐能重季布一諾﹔我爲商界哭﹐遲識荊州十年。」亦若中邊皆澈。又﹐鄒介人代藩挽曾忠襄云「丞相大門能作弟﹔中興元老更無人。」可云肅括。又﹐楊彜挽弟云「國事如斯﹐家事如斯﹐如斯斯己﹔生亦不了﹐死亦不了﹐不了了之。」按﹐語痛至而識了解﹐可云名制。又﹐王夔石相國公子頌聲部郎﹐以八月十八日卒﹐黃翰欽挽雲「水部一官﹐才長命短﹔錢塘八月﹐人去潮來。」按﹐對特有致。

黃克彊之死﹐挽聯名作如林﹐已載前卷﹐玆又得一聯云「使贛寧一役不誤於壁上諸軍﹐撻伐用張﹐何至滇黔勞再駕﹔與宋蔡二公並稱爲湘中三傑﹐先後卽世﹐竊悲華夏失長城。」以議論行之﹐气特票姚。又﹐復辟討逆軍追悼會挽聯﹐亦有雄壯淋漓與前作同工者。如劉冠雄云「衛社稷能執干戈﹐死何所恨﹔聞鼓鼙而思將帥﹐魂兮歸來。」馬龍標云「西法共和﹐北美共和﹐中華三造共和﹐賴諸將同心擁護﹔滿淸帝制﹐洪憲帝制﹐定武復辟帝制﹐恃眾士戮力推翻。」按﹐此聯尢備歷史材料。

某君者﹐以微官需次不得志﹐退而經商﹐經商折閱﹐遂流連於聲色。臨卒﹐自挽以聯云「七十又二年﹐糊糊塗塗﹐官界耶﹐商界耶﹐流水無情﹐由他去罷﹔九月初一日﹐淸淸楚楚﹐醉醒了﹐夢離了﹐拈花微笑﹐待我重來。」按﹐聯語亦沈痛﹐亦諧趣。又﹐鄭五峯生挽某君聯云「涅槃乃我佛化身﹐續續相生﹐何妨做一佛出世﹐二佛出世﹐三佛出世﹔遊戲是老夫本色﹐生生相續﹐但願爲百夫之雄﹐千夫之雄﹐萬夫之雄。」按﹐此則生勁恣肆﹐非鈍根淺學所能辦矣。又﹐黃克彊挽黃愼之思永聯云「白眼十年﹐看到了這番民國規模﹐從玆目瞑﹔靑巾一頂﹐收拾起千古狀元袍笏﹐說甚頭銜。」按﹐愼之系晚淸殿撰﹐故若涉筆成趣。

南社同人姚鵷雛《夢湘閣說觚》云「臨帖以大气磅礡﹑不落凡蹊者爲上。範伯子最擅長﹐平生最好爲之﹐而不能工。頃友人寫示數聯﹐錄之。丁闇公代挽陳雪樓封公云﹕『顏光祿庭誥如新﹐髙臥雲煙﹐不飲吳江半勺水﹔狄梁公哀思罔極﹐一揮血淚﹐欲平蜀道萬重山。』韓紫石挽甘肅王道尹云﹕『攬轡過六盤山﹐可憐鬼伯驅人﹐半局殘棋投子錯﹔蓋棺無十金產﹐誰是巨卿死友﹐一江涕淚送君歸。』吳月庵挽施槁蟫云﹕『厭世在七年以前﹐誰堪告語﹐別有傷心﹐俯仰人間﹐都是無聊歲月﹔論詩爲一鄕之長﹐把酒銷愁﹐長歌當哭﹐淒涼身世﹐只餘不朽名山。』皆淸健可誦。」按﹐評語良確。姚有挽姜揆勛聯云「松江當文獻絕續之交﹐縣乘待纂修﹐捷疾久推孟東野﹔賤子方飄零湖海而返﹐故人到胸臆﹐風流惟有郭林宗。」著語豪俊可喜。又﹐雷僧墨以挽張次山仲炘聯見示﹐喜其擺落陳言﹐曲如題分﹐蓋張爲淸禦史﹐易姓後﹐出纂《湖北通誌》﹐本年方殺靑。夫人林氏爲陜西布政使林壽圖女公子﹐工文翰﹐先張一日病﹐後十日歿。聯云「眞禦史丰稜﹐名太史文章﹐方誌告成﹐獲麟絕筆﹔先一日示疾﹐後十日怛化﹐神山在望﹐跨鶴同驂。」蓋卒地在武昌﹐故有跨鶴句﹐是爲字字有著落。

澧縣章光國少丞﹐年少工科舉文﹐九澧學者皆尊之如祥麟威鳳。光緒初同應學政試﹐嘗愧屈其能﹐章以乙酉科拔貢﹐廷試授小京官﹐出爲福建知縣﹐未幾物故﹐遺文零落不一見。頃見其挽唐竹峯聯云「仕孰教忠﹐有子同深無父痛﹔祿還逮養﹐乃翁及見入官時。」蓋竹峯﹐唐次昉健復父也。次昉亦以舉人官浙江﹐故聯及之。次昉有挽曹仲銘巡撫鴻勛聯云「葆彊固之精神﹐撫邊省數年而病﹐厲忠淸之節操﹐作達官半世而窮﹐天道杳難知﹐木壞山頹﹐蒼茫何極﹔憶追隨於京邸﹐如一家父子之親﹐洎隔睽於關河﹐有千里音書之寄﹐師恩無以報﹐人亡琴在﹐夢想爲勞。」按﹐曹以殿撰屢綰文衡﹐後由貴州巡撫內召﹐嚴介不名一錢﹐故聯語抉發之﹐不徒以熨貼無痕迹爲工也。唐又有挽何西庚聯云「具飆馳電激之能﹐皇路騰驤﹐豈料髙才不壽﹔正鐵走金飛之候﹐中原競逐﹐可嘆同志無多。」按﹐此聯奇气噴薄﹐又上一層矣。次昉所作挽聯﹐往往多言情悲惋之篇﹐玆又錄之。如挽汪濱次云「從象勺童年與遊﹐至今鬢髮各蒼老﹔先龍鐘病叟而逝﹐此後文尊亡素交。」挽胡美參云「少壯時常與談心﹐忽忽五十餘年﹐乃棄故人而去﹔歸來後方期晤面﹐匆匆兩三閱月﹐遽悲老友云亡。」挽樊霞儕云「執業吾門經幾年﹐堪嘆術衍中西﹐好學顏回偏短命﹔招魂京國數千里﹐忍看淚拋兒女﹐傷心卜夏只呼天。」又﹐次昉弟子銘挽蔣翊武烈士聯云「邕桂招魂﹐輸君一死千秋﹐彭亡長灑英雄淚﹔贛寧起義﹐愧我二年八月﹐珮浦曾參進取謀。」按﹐彭亡﹐山名﹐對珮浦工絕。

吳柳堂聯語特勁拔﹐不落蹊徑﹐前卷分錄﹐猶患不盡﹐玆又錄二首。一﹑挽門人童耕叔云「百里正彊年﹐不信君歸竟先我﹔兩行垂老淚﹐非夫人慟而爲誰。」二﹑挽謝麟伯維藩云「是國家可惜人﹐嘆三館名流﹐君不長年我偏壽﹔爲親友輒作惡﹐下兩行老淚﹐別猶足恨沒何堪。」均若獨往獨來﹐因情生文。吳殉國後﹐範鳴和挽以聯云「吮血寫孤忠﹐莫大文章﹐哀感行路﹔攀髯畢臣志﹐苟利社稷﹐死重泰山。」又﹐王可莊仁堪挽云「此古之社稷臣﹐七尺能捐﹐執簡終安天下計﹔許我爲忘年友﹐一緘尙濕﹐蓋棺猶望眼中人。」按﹐吳以淸穆宗奉安時自縊於逆旅中﹐遺疏爭立嗣事﹐故二聯皆及之。又﹐余上華挽云「痛惠陵咫尺顏違﹐一死戀薊門風雨﹔效文恪後先屍諫﹐孤忠壯秦甸山河。」聯文磊磊落落﹐狀其人如鏡攝影者﹐則有宗月鉏挽髙壁楣心夔云「天下尙可爲﹐屈三尺墨綬之中﹐宰相當受其過﹔世人皆欲殺﹐化一道白虹而去﹐使君於此不凡。」

挽聯之工﹐以使典爲難﹐使典而毫髮無恨爲尢難。玆錄其熨貼者。一﹑葛寶齋挽徐穎占云「人生七十稀﹐難畱單豹嬰兒色﹔修竹三千滿﹐空憶猶龍老子容。」二﹑某氏挽左文襄云「若有一个臣﹐四海方欣司馬相﹔是爲三不朽﹐兩川又痛臥龍亡。」三﹑湯濟武化龍挽甘肅議員田君楓云「不分伯仁由我死﹔再交公瑾待他生。」蓋田在濟武家痛飲暴卒。又﹐湯薌銘等挽云「肝膽壯平生﹐西起臯蘭﹐南遊桂粵﹔時局終渾沌﹐轟天一醉﹐埋地百憂。」四﹑許指嚴代挽云「視富貴如浮雲﹐故人慷慨多奇節﹔以酒泉爲息壤﹐此老前生是謫星。」

慷慨淋漓之筆﹐施之於哀挽﹐最易動目。如胡君復代挽陳士辛云「沒柰何羣盜如毛﹐出門多虎狼﹐最傷心先生不死於虎﹐而死於鼠﹔算甚麼仇家並命﹐滿腔埋鐵血﹐要報徳吾儕當酎以鐵﹐莫酎以金。」奇气咄咄﹐金鐵飛鳴矣。按﹐自注云「辛亥攺革﹐陳佐趙不黨﹐設軍政分府於常州﹐以微嫌被殺﹐故聯語特悲痛。」又﹐徐遏園追悼徐錫麟聯云「轉眼便復河山﹐知烈士黃泉﹐了無遺恨﹔此心可質天日﹐借姦奴白刃﹐剖示同胞。」蓋徐殺恩銘後﹐被執剖腹而死﹐聯特醒出﹐語殊未經人道。又﹐杭人挽烈士陳仲權聯云「有佳偶先地下驅狐貍﹐死亦奚恨﹔無大力爲當世搏豺虎﹐生何以堪。」又﹐易廷熹挽烈士張榕聯云「惻惻無言﹐回首六年前﹐錯讀龍門遊俠傳﹔申申誰詈﹐洞淵千丈闊﹐怕聽雁澤女媭碪。」又﹐黃岡郭甲觀挽吳綬卿巡撫祿貞聯云「子顏隱若敵國莫須有﹔道濟壞汝長城將毋同。」又﹐麻城程士壯云「名著九邊﹐能洽斯民歡心﹐能得軍卒死心﹐能戢彊鄰野心﹐愛士更多情﹐生不用封萬戶侯﹐荊州願識﹔冤沈千古﹐謂敵殺未臨戰﹐謂賊殺未逮讎﹐謂國殺未明罪﹐爲公進一解﹐未敢竟興三字獄﹐天理猶存。」又﹐黎黃陂云「以時勢論英雄﹐卽今還我河山﹐鼓聲不死﹔爲國民謀幸福﹐做个後來榜樣﹐劍气猶生。」湯化龍云「殺公不敢居其名﹐虜廷未脫盜賊行徑﹔當時若勿及於難﹐將軍必爲世界英雄。」按﹐以盜賊蔽罪淸廷﹐是爲能雪覆盆。又﹐嚴端之挽海軍總長陳璧光聯云「海水羣飛﹐痛氐斧塗膏﹐鐵戟沈沙心未折﹔將星競隕﹐報呂錡中項﹐弓衣伏壁道寧論。」以上各作﹐皆瀝膽鏤肝﹐一摑一掌血。

勁質而又出以奇气噴薄者﹐有李澄宇洞庭二聯。一﹑挽袁潤玫少將云「負謗不求人諒﹐論功不與眾爭﹐公生在今世不祥﹐況燕雀處堂無恙﹐況豺狼當道無恙﹔居愉每若重憂﹐久貴每以下士﹐我欲問昔賢已事﹐救寡廉鮮恥柰何﹐救土崩瓦解柰何。」二﹑挽葛冰飲云「君本是愛國愛羣﹑俠骨雄心第一流﹐嗟胡厭世﹐不堪憶巴山夜雨﹐嶽麓秋風﹐與子同仇言尙在﹔我近爲讀禮讀律﹑暮楚朝秦數千里﹐悔未聚談﹐最無柰隴阪云孤﹐洞庭月慘﹐問天無語淚偏流。」

法國飛行家環龍在上海盤馬路試演﹐墮地死﹐有小王者挽以聯云「環龍君是當世神龍﹐快哉列子禦風﹐繞場三匝﹔盤馬路看行空天馬﹐傷矣杞妻不哭﹐市骨千金。」按﹐環龍死後獲卹金﹐甚巨﹐其妻痛之甚﹐顧哀而不哭﹐聯並及之。又﹐李秀山督軍挽航空學生白永魁聯﹐亦若能切合。聯云「壯志效鵬摶﹐萬里扶搖今鎩羽﹔共靈隨鶴化﹐九天蒼莽與招魂。」某挽新劇團會員唐散士聯云「前身黃仲則﹐當世沈休丈﹐問先生魂魄何之﹐空畱萍水因緣﹐三暮三朝﹐狂歌海上﹔大地本劇場﹐吾人皆傀儡﹐愧同輩頭顱尙在﹐從此落花時節﹐一年一度﹐憑弔江南。」亦自情文綿邈。徐班侯夫婦同死普濟船之難﹐蔣天牧挽聯云「平時不肯帝秦﹐世有天驕寧蹈海﹔走卒皆知君實﹐生存甌脫竟成名。」又﹐金蓉鏡挽云「業定難移﹐伉儷竟同歸﹐傷哉欲廢黔婁謚﹔空無所住﹐海山亦是幻﹐誰道眞成白傅龕。」又﹐胡君復挽云「像設君室靜安閒些﹔閭殫爲河燒蕭條兮。」自注﹕「撰此時﹐適順直水災告賑之書亦至。」

哀挽作悲歌慷慨而又以悱膽哀腸出之﹐斯最耐紬繹矣。如華陽洪子靖挽太倉錢聽邠老人聯云「無涕淚避國破山河﹐渡江多買豚肩﹐四海論詩書甲子﹔有酒杯澆胸中塊壘﹐濁世不如蟬蛻﹐九原傾蓋想先公。」陳石遺挽寶竹坡待郎聯云「品望邁冶亭鐵君﹐年來蘭田屏居﹐夜半蒼茫射猛虎﹔題詩徧戒壇盤谷﹐他日平山重過﹐壁間飛動見龍蛇。」盛杏蓀挽江建霞聯云「感遇碎身﹐公死在庚子前可矣﹔要終原始﹐黨獄請後世平論之。」盛杏蓀之逝﹐胡君復有代挽聯云「功在國家﹐晚近是非誰管得﹔秋深江浦﹐徘徊門館我何言。」按﹐聯文皮裏陽秋﹐極爲稱題。又﹐沈慶瑜挽云「捫虱話酸辛﹐煮酒英雄﹐卿與桓溫生並世﹔屠龍嫻絕技﹐趨庭賓客﹐我知衛國自當年。」又﹐粱節庵挽汪穰卿云「惜此傷心人﹐寒竹荒梅尋故宅﹔頻聞救世論﹐斷金攻玉愴生平。」又﹐章一山挽云「生年死日皆離亂﹔箴世哀時有至言。」又﹐孟心史挽劉葆良聯云「大隱市朝居﹐日共淸談﹐自謂讖言幾相見﹔故人生死別﹐春深病榻﹐豈知後約已無憑。」又﹐於齊慶挽云「予病未能﹐徒悵望京洛煙塵﹐奉絮酒只雞﹐下風遙拜﹔公靈不昧﹐應記取樓臺燈火﹐對盤飧市脯﹐竟夕淸談。」又﹐莊蘊寬挽云「小園樂同居﹐剩有傷心在煙柳﹔大夢促先覺﹐不畱老眼看滄桑。」又﹐田毓璠挽云「舊夢繞觚稜﹐桑解再回京洛轍﹔歡言洽尊酒﹐萍蹤一散皖江樓。」又﹐莊紉秋挽云「嘗與公讀汪氏述學﹐龔氏遺文﹐寒夜更深﹐瀟瀟椿樹胡同雨﹔時則有若江君師鄦﹐沈君炊累﹐舊人星散。落落松筠太古風。」自注﹕「江卽建霞。」按﹐此作調殊別致。又﹐胡君復有集句二聯爲挽﹐一云「魂兮歸來﹐北方不可止些﹔逝者如是﹐老子其猶龍耶﹗」一云「冠蓋滿京華﹐斯人獨憔悴﹔風雨思君子﹐羣盜尙縱橫。」均不愧戛戛獨造。

大庸陳桐階爲聯語﹐縱橫排奡﹐尢長於題署一門﹐予錄之特多﹐過從亦特密。今歲同在學校﹐一日會飲﹐眾環而攻之﹐桐階故气矜不下人﹐至是一舉一觴﹐遂至大醉。又會有宿屙﹐隔宿卽不起﹐府主王子豳謀爲開會追悼﹐予擬挽聯數首﹐似尙肖題。一云「酒未闌﹐人先散﹔君至此﹐天寧論。」一云「三撾佯狂﹐避君鼓吏﹔羣飲轟醉﹐了此文豪。」一云「人稱次公醒狂﹐何必酒也﹔史諱太白醉死﹐曰捉月云。」一云「靑山荷鍤﹐死便埋之﹐含飯遽輿屍﹐君視劉伶定遺恨﹔黃祖殺人﹐咎自取也﹐據牀仍設祭﹐我知嚴武故憐才。」按﹐方飲酒時﹐桐階舉杯賭府主﹐傲睨聲口﹐大似杜陵據嚴武牀故態﹐故各聯均虛吸其神云。然爲桐階計﹐年甫五十﹐竟以酒死﹐且又客死﹐妻兒均不在﹐亦殊死得不值。

挽聯以言情爲上﹐言情而奇气輪囷﹐尢爲詣極。玆錄曾惠敏挽陳松生云「頻年夭折何多﹐皆我弟昆姻婭鄕鄰﹐懷才未施之士﹔同輩賢豪可數﹐似君學問文章幹略﹐無美不備者誰。」又﹐王尊農挽徐子靖侍郎云「尊酒昔從遊﹐檀板淸歌﹐此曲只應在天上﹔湖樓才小別﹐幔亭餘韻﹐可哀空與唱人間。」又﹐鄭松琯挽童次山按察云「禪讓自古有﹐戰爭何時無﹐奚必硜硜﹐彊與癡人爭皂白﹔靑島難久屠﹐黃浦非淨土﹐長此鬱鬱﹐眞將被髮訴穹蒼。」又﹐李經羲挽呂本元云「閱世幾滄桑﹐溯難難百戰平吳﹐靑史垂名﹐列傳應隨先太傅﹔環滁好山水﹐知魂魄千年思沛﹐丹旆歸葬﹐遺黎爭弔故將軍。」按﹐對幅佳處﹐全在典實二字。又﹐陳繼良挽岑西林長公子某云「悔知醫未奉明道言﹐殉母以身而報父以名﹐遺文快論千秋﹐有忠臣宜有孝子﹔聞自我倍增臯魚戚﹐鮮民之生不如死之久﹐讀禮悲驚五起﹐哭於公亦哭於私。」按﹐死者母夫人以藥誤死﹐故仰藥爲殉﹐遺書用許世子不嘗藥自撾﹐故挽語特痛摯﹐卽以聯論聯﹐气體亦自傲兀不凡。又按﹐陳字仰山﹐太平人﹐現爲澧縣知事。又﹐萬縣劉羲年挽云「父所得之子﹐孝也﹐嗚呼﹐有子若斯﹐庶亦無罪於父矣﹔死不可復生﹐命歟﹗噫嘻﹐是生我者﹐寧忍坐視其死耶﹗」

彭剛直有哭子聯﹐語特輪囷悲至﹐錄之﹕「怎能夠踏破天門﹐直到三千界﹐請南斗星﹑北斗星﹐益壽延年將簿攺﹔恨不得踢翻地獄﹐闖入十八重﹐問東嶽廟﹑西嶽廟﹐捨生拚死要兒回。」按﹐此聯造語﹐所謂以妄塞悲﹐傑構也。又﹐甬東某君挽侄云「其信耶﹖其夢耶﹖祭十二郎文﹐同玆浩嘆﹔有私乎﹗無私乎﹗念第五倫事﹐愧於生平。」又﹐張嗇翁挽侄敬孺云「因禦災捍患致疾而亡﹐成此一生寧不幸﹔以弱息孤雛遺優於老﹐定知九死有餘哀。」特具勁气﹐悲愴之至。又﹐瀘縣髙棠挽子及子婦聯云「是我佳婦佳兒﹐石火光中彈指過﹔願汝他生他世﹐蓮花界裏並頭開。」又﹐石門袁少枚挽房兄聯云「冥冥孰或使之﹐急難常懷鶺鴒句﹔哥哥行不得也﹐招魂怕聽鷓鴣啼。」按﹐二作言哀﹐而詞條又復秀發﹐非丰於情富於才者﹐殆莫能辦。

聶伯毅《聯語》云﹕張嗇翁有弟子曰丁啟之﹐家赤貧﹐從事教育﹐極具毅力﹐歿後﹐僅女在視。張挽十四字云「門人未請顏淵槨﹔有女希傳伏勝經。」可云諦切。又﹐彭剛直之甥某﹐以軍功階知府﹐旋因貽誤戎機伏法。剛直挽聯云「定論蓋棺﹐總系才名辜馬謖﹔滅親執法﹐自揮老淚哭羊曇。」語絕痛至﹐用典亦宛肖。伯毅《聯語》有數作似佳﹐但不著所挽何人﹐錄之。一﹑曹汝霖云「橫海功多﹐名齊楊僕﹔大星宵隕﹐痛失岑彭。」二﹑陸徵祥雲﹕「霜戟秋嚴﹐條侯壁壘﹔海濤夜咽﹐王濬樓船。」三﹑秦國鏞云「國重生命輕﹐一彈炸碎共和﹐海上風雲皆變色﹔心長壽數短﹐九有重開帝運﹐人間富貴早封侯。」四﹑馮國璋云「南來成不世勛名﹐溯推轂殷勤﹐一痛伯仁由此死﹔東望失中流砥柱﹐聽回潮嗚咽﹐千秋君叔尙如生。」按﹐近來東南大將被暗殺者﹐曰鄭汝成﹑陳其美﹑程璧光。玩曹﹑陸作似挽程﹐秦作又似挽陳﹐馮作則似挽鄭﹐蓋疑莫能卒明矣。

徐寶山之死﹐鄭雅南挽以聯云「江淮保障﹐宿望惟公﹐諸父老共歡迎﹐居然簞食壺漿﹐睹合境熙熙攘攘﹔艸澤英雄﹐成名幾輩﹐大丈夫輕生死﹐難得碎身粉骨﹐演這場烈烈轟轟。」按﹐徐起鹽梟爲大將﹐其死也﹐由外來一郵包﹐題云「重寶躬啟之。」彈裂炸死﹐蓋所謂貪夫殉財也。對幅末十三字﹐猶非實錄﹐然聯則自是名制矣。廣東某縣盜起圍城﹐知縣宋某請援兵不至﹐闔家殉焉。某挽聯云「殺身以成仁﹐懍然正气猶存﹐要使亂臣賦子懼﹔舉家皆殉難﹐痛矣乞師不至﹐長聞天地鬼神驚。」亦若有魄力。

宜都楊惺吾守敬爲淸遺獻﹐以書法擅名內國﹐其歿﹐挽聯多佳制。如湯濟武云「綜生平著述累數萬言﹐能使絕筆重光﹐當代作家﹐公眞健者﹔舉終身精力以殉一事﹐卒得大名而去﹐前輩苦行﹐吾黨識之。」嚴幼陵云「博古四十年﹐名滿寰區﹐爲舊學諸賢後勁﹔棄塵六閱月﹐邦猶杌隉﹐問先生何地埋憂。」按﹐二作下語各有分寸。又﹐陳蘭甫挽某知縣聯云「生爲循吏﹐歿必有可傳﹐亟宜紀載﹔少與齊名﹐老不復相見﹐是用悲傷。」質直特可誦。又﹐朱槐靑舉人瀛儕﹐王文嗜酒﹐死前納一姬﹐以他故遣去﹐及卒﹐某君挽以聯云「晚年餘韻類亭林﹐獨惜興已闌珊﹐靑主箴言不再見﹔此老胸中師白石﹐都道花無啼損﹐小紅遣去有深心。」用典如玉擲金鏗﹐故佳。聶伯毅《聯語》云﹕虞山黃摩西有挽程稚農聯云「風凰非竹實不食﹐梧桐不棲﹐大好姻緣﹐偏輸與月下花前﹐蠢蜂癡蝶﹔燭龍以展視爲晝﹐合睫爲夜﹐無多光景﹐最難是人間天上﹐別鵠離鸞。」典實中有穠俊气﹐合作也。皖商詹宇成營業杭垣﹐民國初﹐鄰火起﹐宅被毀﹐死九命﹐同鄕開會追悼﹐傅元炳一聯特爲典實﹐錄之﹕「男非介之推﹐女豈宋伯姬﹐欲叩蒼穹﹐可柰譆譆出出﹔生在貨殖傳﹐死入還冤志﹐慘聞閭裏﹐斯爲烈烈轟轟。」又﹐淸末戶部吏胡永林﹐於庚子八月收租金五百餘﹐扃之櫝﹐徳兵入奪﹐死護之﹐轟以槍﹐立斃。子定挺身救父﹐受彈亦斃﹐弟婦潘氏聞變﹐懼辱﹐亦扼吭斃﹐一時稱爲三烈。挽聯之傑者﹐一﹑周鼎享云「忠臣孝子烈婦﹐代有畸人﹐所難者出於一門﹐殉於一時﹐求之古亦不多見﹔表墓旌閭建坊﹐傳爲盛事﹐若是乎生而無愧﹐死而無恨﹐其自今良可以風。」二﹑陸徳濟云「不爲物屈﹐不爲死撓﹐是忠臣﹐是孝子﹐是烈婦﹔得之造次﹐得之顚沛﹐可一息﹐可畢世﹐可百年。」按﹐二作勁挺磊落﹐足與死稱。又﹐安鄕某君以染惡疾死﹐吳嶽鎭挽聯云「人皆惜冉伯牛嬰奇疾而死﹔我今繼屈正則續問天之篇。」隸本事亦能無痕迹﹐故佳。吳又挽某縣令云「始聚千金﹐繼散千金﹐不逢勾踐其人﹐遂使浮舟老範蠡﹔生歌一路﹐死哭一路﹐誰謂鄧攸無子﹐會看畱廟祀桐鄕。」使典气尙能驅遣﹐合作也。

鎭江善士嚴佑之之卒﹐丁秀甫挽以聯云「百家之中﹐與墨於近﹔九泉不作﹐如蒼生何﹖」寥寥十六字﹐似若包孕無窮。又﹐寶應劉朴生早歲客諸侯﹐多所贊助﹐秦晉江淮之災﹐幫賬尢爲出力﹐沒後挽聯特多佳制。一﹑曹東寅云「五年苦行托逃禪﹐醉夢世間﹐不如速朽﹔一死甘心知殉道﹐橫流滄海﹐乃有斯人。」二﹑方某云「知君陽羨無田﹐久病惟應煩季子﹔與我匡廬有約﹐畢生猶願見遺民。」語皆痛惻可誦。又﹐黃遠庸之被暗殺﹐挽聯己具前卷。玆又得孫毓筠聯云「故國豈能忘﹐無柰歸來先鶴化﹔弋人何所慕﹐不教寥廓任鴻翔。」語哀而詞采能搖曳。又﹐李國珍聯云「書生遑說恩仇﹐不意文章能致命﹔異國盡多風景﹐可知魂魄有餘歡。」對幅翻說亦工。蔡﹑黃之殂﹐挽聯之佳者如風起雲湧。前卷登錄尢多遺珠﹐玆補繕二聯。挽蔡﹐林澤郁云「破壞可爲﹐建設可爲﹐沈毅有方﹐非華盛頓難賡同調﹔排滿不死﹐去袁不死﹐共和復活﹐胡檀道濟遽奪長城。」譚人鳳云「濁世生公天大錯﹔人間畱我老何爲。」

《淮聯叢話》云﹕今所謂偉人者﹐如吾淺薄﹐固不敢測其徳量﹐第蓋棺論定﹐特必有燕許手筆爲之借重﹐方足持慰於九泉。陳英士之中刺﹐追悼會挽聯特多名作﹐玆節錄之。一﹑於右任云「求仁而得何怨﹔賊民之主不忠。」二﹑楊文蔚云「自辛亥﹑癸丑﹑丙辰﹐皆爲健將而起革命﹐失敗不餒﹐成功不居﹐猛烈進行﹐此人本國賊所忌﹔舉權利﹑生命﹑名譽﹐並作犧牲以殉共和﹐獨立不移﹐至死不變﹐堅苦奮鬥﹐其事較鈍初爲難。」三﹑周震麟云「爲國捐軀﹐吾公志願﹔緝凶善後﹐儕輩仔肩。」又﹐湘鄕龔煉百以革命黨被官吏捕殺﹐並挖去其心﹐父曰霽巖﹐亦以痛子身死。孫中山挽聯云「可憐麟鳳供炰脯﹔如此江山待祓除。」章篤時云「教子以義﹔殺身成仁。」皆老重如題﹐戛戛獨造。《叢話》又載臞庵挽某聯云「化鶴竟安歸﹐陳迹忍澆京口酒﹔啼烏猶未返﹐大松淒咽廣陵濤。」按﹐𨿽尙詞藻﹐而卻有驅邁之气。

《小說月報》補白﹐錄方地山聯﹐極偉岸﹐玆錄挽何秋輦云「能行萬里路﹐又通百國書﹐無怪諸公﹐必使班超戍西域﹔淒涼玉門關﹐嗚咽隴頭水﹐早知今日﹐不如何遜在揚州。」予亦有代王鎭守使挽湯稚庵魯璠聯云「兩庠爲後進﹐六詔羼屬僚﹐臨安平賊又廁前驅﹐大風噓送羽毛﹐提攜躋我靑雲上﹔八桂薦特科﹐三湘督團練﹐資政開山儼稱代議﹐攺玉睽違顏色﹐喪亂哭公滄海流。」自意尙近寫實。又﹐代挽長沙電政監督趙和卿聯﹐直抄訃啟﹐亦若維肖。聯云「亦云瘁哉﹐以軍事祕書始﹐以電政監督終﹐國褒勤勞﹐看嘉禾二等與文虎四等﹔其領道也﹐在河洛豫盜驚﹐在江漢湘戰起﹐力弭變亂﹐借寇恂一年最淮陽三年。」

伯毅《聯語》﹕張振武﹐字春山﹐鄂起義偉人之一也。元年八月﹐被殺於京師﹐輿論哀之。喪歸﹐黎黃陂挽以聯云「爲國家保衛治安﹐功首罪魁﹐評議質諸後世﹔惟天地監臨上下﹐私情公義﹐此心不負故人。」按﹐張之死﹐實由於黃陂一電﹐今爲此語﹐其諸有內疚乎﹖聞聯系饒漢祥手筆。又﹐章太炎挽云「英雄故自粗疏﹐猶當宥之十世﹔權利能無受咎﹐如可贖兮百身。」語亦饒有斟酌。又﹐左文襄微時﹐自稱老亮﹐其子孝威以舉人病歿﹐郭意城崑燾挽以聯云「乃翁爲當代奇才﹐記往時閭裏過從﹐已看頭角崢嶸﹐笑語相呼小諸葛﹔羣從皆後來健者﹐喜頻歲聯翩競爽﹐詎料功名泡幻﹐淒涼同付大槐安。」以文言比附俗情﹐正自工渾。

《聯語》又稱﹕吾友沃丘仲子亦工爲挽詞﹐隴人張少齋率師徵瞻對番﹐或誣其受喇嘛磁貨﹐淪戍新疆﹐以鹿傳霖請命釋回﹐未行遽歿﹐故挽聯云「是馬伏波一流人﹐論定蓋棺﹐薏苡明珠空有謗﹔望玉門關萬里外﹐酒殘聞笛﹐春風楊柳共招魂。」又﹐挽聶洞秋云「天下惟使君不忝英雄﹐方喜戎馬論交﹐竟成昆弟﹔此間無靈藥可起沈屙﹐獨將茱萸和酒﹐來弔先生。」聶病軍中﹐求藥不可得﹐下聯用香山語﹐又其營奠日則重九也。又﹐挽陳小屏云「世無英雄﹐使豎子成名﹐空令步兵悲廣武﹔地當徐泗﹐嘆斯人長往﹐獨畱開府老江關。」又﹐挽徐蒙如雲﹕「曾上吳山﹐看萬頃胥濤﹐與我相將弔江水﹔重來滬瀆﹐剩一抔徐墓﹐思君況是念家山。」按﹐數作皆工力悉敵﹐語無泛設。又﹐徐研治以名孝廉韜晦山居﹐爲聯語特工﹐又特多顧忌﹐不肯示人﹐知者寥寥也。玆錄挽同年黃某云「何地再逢君﹐來時杏花春雨﹐系棹江南﹐空憑弔楚水吳山﹐天涯涕淚行吟處﹔中原正多事﹐昔日楡塞秋風﹐從軍關外﹐最難忘烏頭馬角﹐燕市悲歌下第時。」按﹐隸事繁富﹐卻又縟不傷气﹐故佳。又﹐方地山挽何鬯威聯云「生小太聰明﹐轉入糊塗因世變﹔所遭皆富貴﹐自甘憔悴受人欺。」下語亦自傲兀。

胡寓農示我近錄其挽某兵士聯數首。一云「爲天下不顧家﹐那堪魂歸月夜﹔是男兒當報國﹐惜未死臥沙場。」二云「男兒要焉能老死牖下﹔我輩今無望封侯人間。」三﹑代吳笠農云「執戈而歌﹐樂哉從軍曲﹔擐甲以死﹐淒絕招魂辭。」皆若拊缶烏烏﹐特能激發人懦气。又﹐何厚堂陸軍十六混成旅追悼會聯云「轉戰於豫直蜀湘之間﹐血肉橫飛﹐報國頗哀此健者﹔論人自彭韓郭李以下﹐風雲猶昨﹐捐驅卻愧我書生。」亦若具飛動之勢。寓農同縣有熊緝之者﹐學道﹐君子人也﹐詞翰亦美富﹐尢工爲五言詩長篇﹐亦精對聯學﹐已錄數作於雜綴篇﹐玆又系其挽陳桐階聯云「君去我來﹐問劉伶胡爲醉以死﹔世違時戾﹐知次公原是醒而狂。」語句輪囷﹐尢曲肖死者﹐故佳。

庹尊素聯筆特饒奇兀﹐錄數挽作。一﹑代陳秉一挽林寅臣云「近來磨蠍坐宮﹐旣失大椿﹐又悲梁木﹔欲向梅花致誄﹐空餘抔土﹐憑弔孤山。」蓋陳方哭父﹐又從林問字﹐故有出幅。二﹑挽徐雨人雲﹕「生爲朋黨所仇﹐屬木終畱公道在﹔後有鄕鄰之斗﹐纓冠始覺替人難。」三﹑挽劉靄亭長慶雲「其勤似侃﹐其儉似嬰﹐本實踐挽頹波﹐生教一行﹔有子如琨﹐有孫如寵﹐貽家規說明徳﹐死炳千秋。」四﹑挽陳吉甫云「積忿已深﹐人鬥千歧子多難﹔近交頗密﹐我逃九死君云亡。」五﹑挽安驤丞懋官云「君善爲驚世之文﹐巧匠旁觀亦縮手﹔天不庸奇人以福﹐楚詞乍讀便招魂。」均若倚天長劍﹐硉兀不凡。又﹐挽侯云階宏太云「剛爲聖門所難﹐吾何幸見古人於今日﹔狂到舉國皆是﹐天胡忍戕叔世之老成。」按﹐侯慈利九溪人﹐性孤峭﹐喜以气陵人﹐故云。

湯濟武之死﹐美洲挽聯已散見各卷﹐玆又錄數作。一﹑林志鈞云「盜殺武元衡﹐總爲有才天不宥﹔誰歟嚴仲子﹐卽非修怨國難堪。」二﹑孫洪伊云「共國事十年﹐攻錯若石﹐同心若金﹐竊比範仲淹﹑韓琦﹐勉爲諍友﹔去鄕關萬里﹐泰山其頹﹐梁木其壞﹐竟繼麥堅尼﹑林肯﹐殲我良人。」三﹑劉崇佑云「有人皆亡﹐無國可瘁﹐此境殆非遙乎﹐憫眾生滅度眾生﹐天意深沈﹐宜先拔精華以去﹔因死得逸﹐謂鬼曰歸﹐達觀姑云爾耳﹐入地獄莊嚴地獄﹐精靈仿佛﹐其忍與濁世相忘。」四﹑杜成鎔云「與天柱折地維絕同悲﹐非爲个人掬此酸辛淚﹔願關塞黑楓林靑入夢﹐不忘舊友招得歸來魂。」五﹑方樞云「一隅首倡革命之義﹐崇朝手定開國之謨﹐此才吾見亦罕﹔爲邦不能竟用其言﹐浮海無以自保其命﹐斯人天道寧論。」六﹑淩文淵云「公卽安然歸國﹐再計救亡﹐亦其如君子道消﹐小人道長何﹐公兮莫若死﹔我欲從此奮身﹐共竟厥志﹐惟問能賢者識大﹐不賢識小否﹐我也敢徒哀。」按﹐各作皆剝膚存液﹐刺入題扃﹐濟武其由之不死乎。予近有代挽貧民工藝廠廠長葛某之父聯云「寇盜干戈滿九州﹐兵死亂如麻﹐牖下蓋棺差有福﹔優龍劣鳳稱諸子﹐親年不逮祿﹐風前看木每生悲。」蓋傷時念亂﹐又用筆力注在活動一邊﹐尙算非死臥紙上。

張嗇翁挽翁松禪相國聯云「讒先公亡公﹐試讀寺人之詩﹐投畀有北﹐投畀有昊﹐繼以豺虎﹔阨不天聞天﹐乃與康成以夢﹐今歲在辰﹐明歲在巳﹐嗟哉龍蛇。」按﹐此聯寫憂讒畏譏狀況如繪﹐亦由卷軸富﹐筆力戇﹐始能一空凡馬。又﹐某君挽沈北山鵬聯云「爲吾鄕好翰林﹐獨能爭气﹔是費家窮女婿﹐不會做官。」質直奇兀﹐迥不猶人。按﹐北山用上疏請誅三姦得罪﹐被禁錮終身。相傳沈婿於費婚日﹐妻母以其貌寢﹐禁女與異室﹐亦可謂顑頷不逢時已。嗇翁又有挽袁海觀聯云「政隨官好﹐謗與名俱﹐嶺海墜鳶終所歷﹔境以世遷﹐人同春去﹐衡陽歸雁有餘哀。」亦若曲勁如題。又﹐黃心硯聯云「東山不出﹐無愧蒼生﹐惟公結中興名臣之局﹔幕府多才﹐同登薦牘﹐獨我累老成知人之明。」蓋袁入民國始卒﹐故有東山不出之句。又﹐薩寄農挽張文厚亨嘉聯云「歿五年歸骨而南﹐故國河山何處問﹔受兩字易名之詔﹐先朝正朔爲公存。」按﹐文厚者﹐淸廷謚也﹐《聯選》稱爲宣統五年之上諭﹐語殊失之。蓋淸旣亡國﹐帝制卽無存在之餘地﹐烏有紫禁城拳大之場所﹐尙有皇帝棲息於其內。不但棲息已也﹐又公然有詔書﹐有宮門鈔﹐此寧非兒戲耶﹗宜乎張勛﹑康有爲之大膽倡復辟焉。民國執政﹐並此等常識亦無有﹐南北分裂﹐夫又誰尢﹗夫又誰尢﹗

挽陸鳳石聯﹐他捲已錄﹐玆又得三首。一﹑章履平云「猶然帝座朝儀﹐毋勞蹈海﹔難得狀元宰相﹐如此收場。」按﹐詞意似哀似誄﹐又若嘲若諷﹐要不害其佳。二﹑陳三立云「分廟堂憂﹐待息卮言窺相業﹔聯文字飲﹐重尋海屋失人豪。」三﹑張元濟云「使立朝不爲姦憝所排﹐詎令人火熱水深至此﹔豈神州終有陸沈之禍﹐故奪我泰山梁木於先。」按﹐大廈將傾﹐豈一木所能支﹐淸屆光宣﹐已爲不治之疾﹐張聯出幅不免爲失言。又﹐錄挽楊杏城士琦聯﹐一﹑邵章云「泗水鼎長淪﹐此後橫流誰砥柱﹔黃池槃不歃﹐柰何老死棄神州。」二﹑羅惇曧云「追思便坐深談﹐太息時聞憂國語﹔每想退閒髙致﹐傷心忍讀泛湖詩。」三﹑周樹模云「凡事不爲人先﹐平生所得猶龍學﹔此才止於中壽﹐起死曾無扁鵲方。」四﹑陳方恪云「有聲當徹天﹐有淚當徹泉﹐長慟難忘後山語﹔甚知丈人眞﹐甚愧丈人厚﹐只今空上左丞詩。」按﹐邵作微及生平﹐羅﹑周二作平敍友誼﹐一往而深﹔陳作輕輕襯哀痛﹐顧都無一滯筆﹐一傲采﹐合作也。又﹐錄挽髙子益而謙三聯﹐一﹑胡君復代云「如此江山﹐坐看處堂嬉燕雀﹔無多人物﹐心驚末劫有虫沙。」二﹑陳三立云「隔歲閒遊過飯家﹐風畱斷語﹔老謀坐廢如山世﹐難照孱魂。」按﹐對幅語極沈痛。三﹑王存云「犀牛飲亡何﹐置檄不令公饜事﹔鯨牙今及我﹐折衝坐嘆國無人。」按﹐髙外交能手﹐對幅微爲鳴屈。三作均輕輕涉筆﹐又款款言情﹐此爲哀挽之極軌矣。

挽語有極痛摯而又帶豪邁者﹐讀之可以令人歌泣﹐如溧水濮靑士挽友云「酒杯邊澆不醒故人魂﹐指三寸桐棺﹐便了卻生死交情﹐弟兄緣分﹔藥堆裏苦剩有孤兒淚﹐守一盂麥飯﹐直哭到十年落第﹐萬里思親。」又﹐黃慕庵振元挽龐繼之副貢鴻儒云「讀萬卷書不如府中趨﹐若輩亦應候而生﹐何物迂儒﹐敢銳身犯難﹔聚六州鐵未能鑄此錯﹐事敗則繼之以死﹐迄今論定﹐當略迹原心。」原注云「龐因其甥侯舉人宗郙爲漕糧事褫革牽涉被陷﹐斃於待質公所﹐故聯及之。」又﹐曹廣權挽劉朴生云「五年苦行似孤僧﹐看醉夢世間﹐不如速化﹔九死丁寧惟戒殺﹐料蒼茫浩劫﹐無可柰何。」按﹐此作似佛氏觀空﹐又自一境地。

陶在東自杭縣示其友何頌華公旦數聯﹐並言其畜道徳﹐能文章﹐所爲詩卓然成家。錄挽尙會臣其亨聯云「生詎逢時﹐倘論海涘衣冠﹐藥石珠黃王太僕﹔功還蓋世﹐回憶天閽雨露﹐樓臺金碧李將軍。」自注﹕「尙能作山水畫。」按﹐尙爲使歐考察憲政五大臣之一﹐聯話特若富麗。又﹐挽李秀山聯云「功業指祁連﹐畫列麒麟﹐只覺鄂褒毛發動﹔中原嗟板蕩﹐聽殘楓棡鼓﹐豈惟淮海哭聲多。」亦自能工。近零陵鎭守使蕭昌熾橫死亦與李同﹐其追悼日﹐予代劉孟顧挽一聯云「死於叛廝﹐不幸我哀髙壯果﹔眮有羣鬼﹐繁冤誰沷屈靈均。」又云「大將橫屍﹐鼓聲已死﹔下人姦上﹐天道寧論﹗」蓋重哀之也。

卷十哀挽五

漢壽黃易瑜《瓶笙花影》云﹕從姊某﹐幼字周氏﹐年十二三﹐婿被太平軍擄去。周翁以痛兒故﹐發病﹐臥經歲﹐從姊往省之﹐遂畱不返。久乃爲祧一兒﹐婿卒無耗。姊侍翁姑終天年﹐所祧兒亦娶婦抱孫。姊後卒﹐年七十矣。予挽以聯云「事重闈以婦代子﹐教孤兒以母兼師﹐六十年謹守空閨﹐不屈不撓﹐古調獨彈貞女操﹔謂生離無日歸環﹐云死別無方拜墓﹐三千里頻傳噩耗﹐疑眞疑假﹐畢身抱恨望夫山。」按﹐易瑜者﹐大名鼎鼎易哭庵之妹也。嫁黃氏﹐頗擅著述﹐此聯特紀事﹐非其至者也。又﹐吳摯甫挽賀墨儕夫人聯云「夫婿瓌才﹐早死乃眞成恨事﹔嬰兒文褓﹐後來當更得佳人。」丰度翩翩﹐不覺爲哀。又﹐挽張小傳夫人聯云「毓於名父﹐嬪於勞臣﹐內外宗所屍祝﹔身有榮封﹐後有良嗣﹐六七葉之門風。」朴語能不落套。

秋瑾女俠旣葬﹐海上開會追悼﹐胡君復挽一聯云「化身作自由神﹐姓氏皆香﹐劍花飛上天去﹔嘔心作長吉語﹐龍鸞一嘯﹐詩艸還讓君傳。」語莊而意悲﹐文如其人矣。按﹐自注﹕「女俠有詩集一卷﹐章太炎爲作序。」又﹐某挽聯云「悲哉秋之爲气﹔慘矣瑾其可懷。」嵌姓名亦工。胡又有挽孟蒓孫母張太夫人聯云「坤靈之符﹐一門兩國士﹔朝市幾易﹐殘劫小遊仙。」舉止方雅﹐其言慨然。又聯云「得天厚宜迓天庥﹐賢如敬姜﹐其言布帛菽粟﹔非此母不生此子﹐比於漢季﹐有如徐陳應劉。」又﹐沈瑜慶聯云「軾轍齊名﹐讀傳範滂知有母﹔褒融競爽﹐投門張儉本無家。」又﹐張季直聯云「讀書負米養親﹐工部有詩﹐孟氏好兄弟﹔積善成徳庇後﹐瀧岡待表﹐越國太夫人。」按﹐右三聯皆典重切題﹐非讀綫裝書人莫能吐口。

胡文忠母太夫人挽聯﹐以曾文正作爲巨擘。一云「武昌居天下上游﹐看郎君新整乾坤﹐縱橫掃蕩三千里﹔陶母是女中人傑﹐痛仙馭永辭江漢﹐感激悲歌百萬家。」一云「夫作大儒宗﹐裙布荊釵﹐曾分黃卷靑燈苦﹔子爲名節度﹐經文緯武﹐都自和丸畫荻來。」按﹐故事比附﹐爲人人胸中所有﹐而發攄雄偉﹐則人人胸中所無矣﹐此爲大家本領。又﹐湖北士民公挽云「相夫探及第花﹐教子作中流柱﹐兩代恩榮﹐宮保堂前娛彩服﹔陟屺折武昌柳﹐扶櫬涉洞庭波﹐萬家哀感﹐撫軍門下悵慈云。」按﹐此聯方袍闊袖﹐亦不失爲好排場。又﹐陳伯潛寶琛﹐光緒中爲某省考官﹐役未訖而母太夫人告終﹐張幼樵佩綸寄挽一聯云「狄梁公奉使望吾親﹐白雲孤飛﹐將母有懷嗟陟紀﹔孫伯符同年小一月﹐東風不便﹐弔喪無面愧登堂。」按﹐張時新敗績於馬江﹐故云。然對幅詞采痛悱怨懣﹐嵯峨髙千仞矣。予亦有挽譚組庵省長母太夫人聯云「其生也榮﹐槁砧節度使﹐主器節度使﹐赫赫稱一門節度使﹔無遠弗屆﹐私祭太夫人﹐巷哭太夫人﹐巍巍尊八座太夫人。」

曾文正挽黃子壽夫人聯云「得見夫子爲文學侍從之臣﹐𨿽死何恨﹔側聞人言於父母昆弟無間﹐其賢可知。」《眉廬叢話》稱爲語莊意賅﹐良然。康南海寵妾何女士枬理沒於滬寓﹐其門下某客挽聯云「天若有情亦老﹔人難再得爲佳。」南海見之激賞﹐時方歲晚﹐饋遺有加。又﹐淸龔芝麓尙書鼎孳女公子設醮慈仁寺﹐一士人代僧集梵語爲挽聯云「旣作女子身﹔而無壽者相。」龔詢知其人﹐卽載歸館而厚禮之﹐事略與南海同。

淸沈文肅葆楨夫人﹐林文忠之女也。後文肅擢巡撫江蘇﹐夫人卒﹐生死皆八月十五日。張魯生挽聯云「爲名臣女﹐爲名臣妻﹐江左佐元戎﹐錦繖夫人參偉業﹔以中秋生﹐以中秋逝﹐天邊圓皓魄﹐霓裳仙子證前身。」語句磊落﹐足與題稱。又﹐沈文肅自挽林夫人聯云「念此身何以酬君﹐幸死而有知﹐奉泉下翁姑﹐依然稱意﹔論全福自應先我﹐顧事猶未了﹐看牀前兒女﹐怎不傷心﹗」痛語惻惻﹐不堪卒讀。

松滋雷僧墨以動淸末用庶常官慈利知縣﹐適會大革命﹐一切獨爲其難。嘗有挽妾聯云「卿爲薄命﹐儂爲薄情﹐善果無端變惡果﹔誄不成辭﹐哭不成淚﹐今生如此況他生。」對語翻空﹐特若嗚咽沈痛。予亦有挽聯云「一索尙艱﹐喜見小星配明月﹔諸因皆幻﹐驚聞疾雨隕空花。」蓋死者以婢進侍而卒﹐又以暴疾也。又﹐代挽云「執巾櫛侍百里侯﹐爲妾非薄命﹐事人不終乃其薄命﹔匿膏肓痛二豎子﹐招魂已斷腸﹐歸骨無日尢所斷腸。」又﹐代朱醉六挽云「百年只似夢蒼茫﹐我扶櫬歸來﹐夫子扶櫬歸去﹐江漢湯湯成不祥地﹔萬事都由天缺陷﹐人傷心無位﹐女兒傷心無年﹐衾裯歷歷續實命篇。」蓋醉六在應城知縣任內失婦﹐鄂宦也﹐而雷鄂產﹐故有扶櫬歸來歸去之文。無位者﹐傷爲妾也。又﹐代朱采武挽云「承筐上堂﹐姑能仁之﹐抱衾當夕﹐大婦又能仁之﹐論死者生平﹐請與刪樂府妾薄命一曲﹔佛偈易簣﹐情所傷也﹐俸錢營齋﹐貧家尢所傷也﹐綜良人哀感﹐最怕讀唐賢遣悲懷三章。」爲長聯能作嵯峨峻語﹐似不同流俗﹐特絲絲入扣﹐滴水不漏﹐未敢言也。又﹐代吳富溪挽云「毀卵幾完巢﹐貧家我悼糟糠婦﹔小星不伴月﹐昧旦人賡鳧雁詩。」時富溪方悼亡﹐故有出幅。

吳富溪室人卒﹐予有挽聯云「躍馬從軍獨教之忠﹐大兒班仲升﹐小兒汪踦﹔餘芳遺桂特深其悼﹐早歲孟徳曜﹐晚歲敬姜。」蓋富溪長男時從軍雲南﹐三男則以革命軍戰死四川﹐故出幅及之。又﹐田東溪挽云「蜀道盼兒不歸﹐洞胸由執干戈﹑衛社稷﹔富溪哭父之死﹐斷腸是搜藎篋﹑典春衣。」堅卓輪囷﹐一洗靡靡之音。又﹐周鐵楨挽妻聯云「年凶不死饑饉﹐世亂不死兵戈﹐今日考終﹐亦云幸矣。」語特簇簇生新﹐惜對幅不傳。

曹斗宣所作聯﹐有用極俗極尋常語聯綴成文﹐亦若佳趣橫生﹐楚楚有致。玆錄二首﹐一﹑挽馮淑人云「人生七十歲有奇稱古來稀﹐更兼多男多富考終﹐在天何恨﹔家產五千元以上爲今所貴﹐惜與文子文孫相識﹐拜母未曾。」二﹑挽王子豳祖太夫人云「帝褒爾婦功﹐咨曰貴州按察使之祖母誥封一品夫人﹐生榮死哀﹐眞算是上等全福﹔誰同此家慶﹐近惟新疆劉巡撫以大臣終養百齡婆子﹐出忠入孝﹐共傳爲吾湘美談。」按﹐「家產五千元」﹐俗語也。時方立憲﹐以家產五千元爲有被選舉資格﹐故引之。又「誥封一品夫人」﹐尋常字也﹐而亦故引入﹐非對幅引出劉襄勤公大臣告終養一段公案﹐爲摶捖以比例之﹐則出幅亦斷難生色﹐苦心結撰﹐言言如鑄﹐可以稱矣。汪吉占有哭母聯﹐極沈痛﹐予已采入庚戍雜詩子注內﹐今復綴實聯話。聯云「痛不能窮﹐地地天天以覓吾母﹔是何貴更﹐生生世世以有此兒。」「鮮民」詩後﹐此爲嗣響云。

徳淸兪蔭甫以著書擅名淸季﹐世所稱爲曲園先生者也。其學以說經著聞﹐𨿽出曾湘鄕之門﹐而文筆陰柔﹐適得其反。蓋桐城派中姚﹑梅之類也。兪有挽內子姚夫人聯﹐情文特深曲﹐錄之﹕「四十年赤手持家﹐君死料難如往日﹔六旬人白頭永訣﹐我生諒亦不多時。」嘗鼎一臠﹐可以槪其文派矣。淸江楊廉生克讓爲予誦其父悼亡聯云「尙有未完緣﹐待今世來生﹐人間天上﹔可憐無柰境﹐況花晨月夕﹐夢醒燈殘。」按﹐此聯叫起沈痛在一「待」字﹐一「況」字。予亦有悼亡聯﹐似亦能茹喟其言。一﹑長妾李氏云「仗卿持家﹐此因恐來世難續﹔先我正命﹐其福之過人可知。」二﹑第二妾傅氏云「福慧難兼﹐拋我忽然無語去﹔因緣太短﹐怪卿奚事種情來。」三﹑第三妾李氏云「百日獨逢天刑﹐見其出不見其入﹐示寂須臾﹐君亦太忍﹔四年三送妾死﹐無可悲更無可言﹐悼亡連續﹐我將安歸。」

曾文正挽乳母聯﹐膾炙人口者﹐以言情能由禮也。玆錄之﹕「一飯尙銘恩﹐況保抱提攜﹐只少懷胎十月﹔千金難報徳﹐論人情物理﹐也應泣血三年。」予亦有代某君挽外祖母聯﹐頗竊取其義爲篇﹐聯云「我是少孤兒﹐問保抱提攜﹐疇則使覆巢有完卵﹔禮𨿽不貳斬﹐任節文隆殺﹐亦應持私服以終身。」說情懇摯﹐不必以「少孤兒」﹑「不貳斬」對文爲工也。

陳三立有挽某同鄕之母云「歲月滔滔如流﹐憶弱冠偕文郎講藝相資﹐彈指已成散云局﹔海疆擾擾多故﹐正秀才先天下而憂之日﹐椎心不見倚閭人。」又﹐挽胡母云「孟獻子用古禮居喪﹐蔑也加人一等﹔夏少康自外家成立﹐念之動我百憂。」按﹐用經文能不陳腐﹐佳矣。又﹐湘潭郭子美提督松林物故後﹐其妾某氏殉焉。李文忠挽之聯云「一死最難﹐異日何如今日好﹔千秋不朽﹐小星竟傍大星沈。」出幅虛襯﹐對幅實銓﹐戛戛獨造﹐不愧作者。

朱半巖之配吳恭人以己亥歲卒﹐門人於鴻瑞執庵有代王海峯挽聯﹐居然有體。聯云「相夫子作親民七品官﹐眾母淪亡﹐遺愛在漢沔百里﹔客帝京共傾蓋幾樽酒﹐郎君才俠﹐結交愧荊朱一流。」予亦有聯云「隨宦徧漢沔江黃﹐故老遺民﹐至今嘖傳內政﹔教家媲歐陶顏郝﹐廚童竈婢﹐亦共悼失母儀。」田東谿有代麻子厚挽其外兄失婦聯云「僕本恨人﹐悵夢幻十年﹐每向婿鄕泣故劍﹔今爲弔客﹐正歸來百粵﹐忍聽漆史鼓歌盆。」蓋康曾失婦﹐又適自廣東宦歸云云。又﹐蕭希魯挽杜本崇編修母太夫人聯云「才名宜侍從﹐藉博親歡﹐養志澹艱危﹐遠道訛傳杜陵哭﹔天步此迍邅﹐敢云臣瘁﹐教忠聞韾欬﹐歸途還恨洞庭秋。」蓋編修以拳亂南歸﹐太夫人卒於嶽陽舟次云。

範肯堂有挽吳孺人聯云「又不是新婚﹑垂老﹑無家﹐如何利重離輕﹐萬古蒼茫爲此別﹔且休談過去﹑未來﹑現在﹐但願魂凝魄固﹐一朝歡喜博同歸。」一挽顧越艘之次妻云「以羈孤弱息﹐歸郡國英髦﹐且篤生瑜珥稱其家﹐靈無恨矣﹔居帝裏豪華﹐守儒門朴素﹐又還以旨甘養其母﹐我故稱之。」按﹐挽女婦作﹐最易蹈常習故﹐二聯誠不離乎常與故者近是﹐而卻畱人目﹐筆妙故也。鈍根人於此苟知使筆﹐卽勝算十操八九矣。又﹐挽莊秉瀚之妻云「相夫子以學有大母風﹐徳意所從來遠矣﹔節孺人之喪爲王姑壽﹐孝思與王者同之。」又﹐張季直挽劉蔭人母聯﹐亦煞有別調﹐錄附下﹕「季能侍養﹐宦成而仲適歸與侍終﹐以視鮮民﹐其幸遠矣﹔吾方無父﹐訃至而君又悲其無母﹐誰非人子﹐嗚呼哀哉﹗」按﹐一字不涉死者﹐故曰別調。

曹斗宣挽從母聯云「陟屺我歸遲﹐同堂莫更登堂拜﹔倚門人去盡﹐猶子重爲遊子悲。」輕描淡寫﹐哀卻無涯。又﹐挽張持白之妻云「鳳雛長大配成雙﹐柰廚下新來﹐遽摧慈竹﹔雁序聯翩傷弱一﹐何門前重到﹐又置生芻。」枯窘題能別辟生路﹐可云文人慧業。又﹐曾文正挽劉詹巖殿撰繹太夫人聯云「七州團練使﹐八座太夫人﹐愛日忽頹﹐鄕裏榮哀天下羨﹔哲嗣名狀元﹐曾孫新進士﹐文星環繞﹐髙堂福壽古來稀。」又﹐挽陳岱云知府源兗夫人聯云「割臂豈初心﹐是孝子忠臣莫可如何之事﹔歸眞無片語﹐有堂上胯下萬難忍言之衷。」一絢爛排場﹐一嗚咽沈著﹐可云惟肖惟妙。又﹐左文襄挽歐陽烈婦云「痛絕未亡人﹐餓十八日而死﹔是爲烈女子﹐歷千百載如生。」直起直訖﹐精光四射﹐與曾作可云二難。

淸昭文知縣陳鈞堂挽蘇撫吳子健太夫人聯云「一徳君臣﹐同悲愛日﹔三吳士女﹐爲罷端陽。」蓋其時有慈安太后國喪也﹐故云。然對幅罷端陽句﹐亦能著其大。又﹐左文襄挽黃雲鵠道員太夫人聯云「一尺布﹐一卷書﹐五夜寒燈慈母淚﹔蜀江淸﹐蜀山峻﹐十年冰蘗遠臣心。」又﹐張文襄挽淩仲巘知州夫人聯云「橘枳弗能良﹐劇憐佳婦佳兒﹐臂肉難充王母藥﹔蘋蘩誰共采﹐空使一弦一柱﹐淚珠愁寫玉谿詞。」左作倜儻﹐張作華贍﹐皆靠題發揮﹐不染點埃。

範肯堂對聯每多迥不猶人之作﹐蓋一枯窘小題﹐每能發出大議論﹐龍跳虎擲﹐其筆妙故也。錄數作﹕一﹑挽顧伯母云「賤子無似﹐徳少而辭多﹐只與郎君同學同志﹐得母之矜憐﹐已矣平生﹐弗俟遭喪猶下淚﹔大兄有言﹐親亡則身老﹐莫知人間何世何年﹐於我乎蕭瑟﹐哀哉此語﹐孰能處變不傷心。」二﹑挽陳啟謙之母孫淑人云「嘗以齒冢二律。受知於當代魁耆﹐孑然寡儔﹐女學至今猶否塞﹔不親鬢師廿年﹐自寫其胸中郁勃﹐善哉有子﹐家聲從此卜遐昌。」按﹐二作斷非注虫魚﹑談風月者所能道出。三﹑挽項腈軒夫人云「其夫貧也樂﹐婦可知者﹔有子賢而文﹐母何恨歟﹗」

挽婦女聯﹐除言哀言情﹑瑣屑家常外﹐他皆不能空空涉筆﹐若稍有一二特別事故﹐豎筆摛言﹐亦往往見爲異采。胡氏《聯選》云﹕吾鄕錢氏婦以地產與某氏訟﹐婦忖理直﹐出語絕戇﹐某氏不爲下﹐且庭辱之﹐婦大恚﹐仰藥死焉。沈友卿挽以聯云「知恥近勇﹐𨿽柔必彊﹐中材猶難﹐況弱女子﹔哿矣富人﹐哀此焭獨﹐三復斯義﹐告鄕先生。」按﹐下語嶄新﹐不用一幫襯字﹐尢佳。又﹐莊秉文編修之配沈夫人﹐爲沈仲維布政之女公子。其子紉秋以進士官中書﹐攺山東萊陽縣知縣。夫人才識卓越﹐生平蹤迹﹐半從宦轍。編修官長武﹐夫人歿於官所。沈友卿挽以聯云「豫章以東﹐關隴以西﹐渤海以北﹐記當年飲餞出郊﹐車幾輛﹐馬幾匹﹐泣數行下﹔班彪之女﹐梁鴻之妻﹐陶侃之母﹐痛此日揮毫作傳﹐前古人﹐後來者﹐請視斯文。」又﹐某氏旣嫁生子﹐中年忽棄家學佛﹐家人百計挽之不得﹐年八十卒。生平於所善輒熱誠許與﹐𨿽危難無畏怯﹐其所不善則嫉如仇。莊繁詩女士閒挽之聯云「勘破兒女便是英雄﹐英雄結果﹐恃有勇猛心﹐決成菩薩﹔嘔出肺腑贈與知己﹐知己無多﹐願歷百千劫﹐相忘恩仇。」此聯無一字及巾幗掌故﹐是謂別裁。又﹐無錫王仰之挽馬貞女云「魂兮歸來﹐眞吾兒婦也﹔死而不朽﹐其在斯人歟﹗」又﹐粵督何小宋璟挽其夫人聯云「緣法盡三生﹐記曾割臂療姑﹐愚孝回天吾不及﹔別離能幾日﹐縱使愛身爲國﹐久居重地老何堪。」

田東谿之母太夫人年八十始卒﹐東谿名徳皆由母教﹐歿後挽聯佳者如雲﹐玆揀錄之。一﹑松滋雷以動云「友之云﹐師之云﹐我交嗣君﹐見澹臺一流重望﹔徳無極﹐壽無極﹐天佑大母﹐俾洪範五福考終。」字字勻圓﹐銖兩不迕﹐名作也。二﹑淸江楊師讓云「願讀書﹐不做官﹐非此母弗生此子﹔焉用文﹐與偕隱﹐聞其語及見其人。」三﹑石門李執中云「論國興亡與勞逸攸關﹐識燭隱微﹐今庶幾魯敬姜不死﹔攬轡慷慨有澄淸之志﹐謀詒孫子﹐吾猶見範孟博其人。」四﹑安鄕袁潮漢云「嚴斷仉機﹐敬同卻饁﹔明徵劉傳﹐幽表歐阡。」五﹑單盛丙云「論學不如﹐辱交剛深﹐我與嗣君﹐差近莫逆﹔匪私之哭﹐維徳是誄﹐今悲大母﹐直逾所生。」六﹑王麗生云「仕養勿願﹐菽水亦甘﹐非此母不生此子﹔節孝之功﹐詩書以報﹐觀其天而知其人。」七﹑朱經營云「有子能文﹐橫大湖以西﹐異軍特起﹔何人濡筆﹐踵天祿而後﹐列女續編。」八﹑汪道丙云「走鄕關一百里求師﹐俾蘭墅漁浦與附名﹐萬善稱親﹐知其所自﹔萃弟子三千人葬母﹐如鄒嶧尼山之盛事﹐四方觀禮﹐莫敢不哀。」九﹑郝澤模云「失天代天﹐有孤兒可兒﹐雲霄眄一鳴﹐命也難知﹐大孝竟慳祿養﹔食我衣我﹐視半子猶子﹐卵翼已三世﹐母兮不作﹐寒門何恃生存。」按﹐汪系東谿門人﹐郝系東谿姊丈﹐故所作一端凝﹐一悲咽﹐均曲曲肖題﹐不溢累黍。

予亦有挽田太夫人聯云「孟子大儒﹐成由三徙斷織﹔瀧岡隱徳﹐襮以孤兒表阡。」似尙若堅凝。又作二首﹐一﹑代某云「侃子密孫﹐一門有曜﹔鴻妻仉母﹐千載同歸。」二﹑代何業新云「經師鄭眾﹐人師程伊川﹐我交嗣君﹐只欠摳衣一拜﹔早歲鴻妻﹐中歲陶侃母﹐誰傳列女﹐又添特筆數行。」又﹐趙汝魁挽云「皇帝變法圖彊﹐家庭一部尢爲政先﹐列女可師﹐玆其代表﹔愛孫捐軀報國﹐功罪千秋尙待論定﹐九原相見﹐今復何時﹖」按﹐母之孫邦璿﹐庚子就義武昌﹐卽世稱唐才常漢口起革命者是也。予又有代聶之瀾聯﹐論調亦若別致。聯云「卻之饁﹐樂之羹﹐仉之機﹐徳並可見﹔徐有芻﹐範有史﹐劉有傳﹐曜當無窮。」又﹐黎成前聯云「周徳匪財﹐苦節視巴寡婦略異﹔光幽有表﹐雄文比歐陽公應同。」出幅引《史記》作翻﹐是爲擡髙一層作法。

範肯堂又有挽侯氏姊聯云「昔先君末命﹐權可爲經﹐以義定名誰敢廢﹔恨吾母新喪﹐輕不加重﹐稱情持服竟無由。」援引禮經﹐系鈴解鈴﹐豈俗儒所能夢見。又﹐挽姨母聯云「妾有美﹐妻道光焉﹐終能有子析薪﹐眞足快心賢孝事﹔姨之亡﹐母族盡矣﹐記得爲兒挑菜﹐不堪回首亂離年。」又﹐挽孝嫦聯云「比之二祖﹐輕若鴻毛﹐亦使肝腸不可忍﹔望汝一歸﹐艱於馬角﹐豈其魂魄又能飛。」按﹐玩聯中語意﹐孝嫦蓋其親屬﹐或女﹐抑孫女﹐待考。又﹐呂少牧挽嫂氏聯云「嫂來歸﹐我甫九齡﹐回首當年﹐相依眞似母﹔病不起﹐今止一月﹐傷心至此﹐何以慰吾兄。」不使一典﹐自能骨立開張。予亦有挽庶祖母聯云「嫌毆廬陵瀧岡阡文﹐顧基恩勤﹐述未盡也﹔續劉才甫章大家傳﹐提攜保抱﹐痛尢過之。」又﹐挽先妣太孺人聯云「生難遂一日歡﹐死偏後一日歸﹐綜億萬數世界無母之人﹐恨奚似我﹐痛奚似我﹔朝出聽孤兒哭﹐暮入看孤兒長﹐繹三百篇鴟鴞毀巢所詠﹐恩實如天﹐勤實如天。」又﹐挽張氏妹聯云「汝壯年﹐我盛年﹐背面倏吞聲﹐願再世團圓﹐更爲兄弟﹔生薄命﹐死非命﹐善緣成孽果﹐任九原磨折﹐莫作女兒。」

王子章有挽朱仲仙金鎔母夫人聯云「俠而兼儒﹐有子亦王彥方﹐亦郭翁伯﹔才不掩徳﹐誄母曰巴寡婦﹐曰桓少卿。」下筆奇兀﹐迥不猶人﹐故可貴。又﹐澧縣夏少廷母夫人之喪﹐予有挽聯云「五福大母誄﹔二子天下才。」對幅指少廷兄弟言也﹐似尙不喫力。田東谿挽女婦聯亦多佳篇﹐如挽王相廷母太夫人云「堂上文宣﹐空畱紗幔﹔軍中伯約﹐忍憶當歸。」挽王秀琳母太夫人云「縗抱及今全兩孤﹐堊室義嫠﹐紗帷賢母﹔萸囊無術避重九﹐秋花晚節﹐寸艸春心。」挽康子厚母太夫人云「撤繕惠曾分﹐賤子愧郭林宗﹐令子過茅季偉﹔悼亡詩又續﹐今人見王文簡﹐古人憶元微之。」挽安勉卿母太夫人云「宦業一再傳﹐而澬而嶷而章貢及沅﹐吏兵半資內治﹔範疇九五福﹐曰富曰壽曰考終好徳﹐巾幗此號完人。」蓋安自官辰州營千總﹐其父則官寶慶永州營遊擊﹐其兄又官銅鼓營同知也。出幅一一鋪序﹐如數家珍﹐而卻不見其累贅﹐筆妙故也。又﹐田錫三挽女學生李鏡蓉聯云「茹緹縈痛﹐及書未陳﹐嘆老父遠羈﹐此生永隔﹔具左芬才﹐而年更少﹐胡昊天不弔﹐吾道安歸。」按﹐李之父曰懋吾先生﹐名執中﹐石門舉人﹐前眾議院議員。洪憲醞釀時代﹐以九江之役解散議會名﹐捕議員之籍國民黨者﹐執中亦在捕內﹐遂走日本。其後袁下令自陳者免議﹐藉收人心﹐或代執中自陳﹐捕令獲取銷﹐執中在日本通電﹐謂自陳系他人僞爲﹐亡命某之願也﹐他非所知﹐可謂錚錚佼佼一彊項鐵男子矣。予與別七八年﹐乃今有淑女能讀書﹐而又以短命前死﹐援筆系此﹐忽忽若感懷百端。

挽婦女作典矞堂皇﹐最不易臻﹐惟曾文正聯尙能幾此﹐玆錄數作。一﹑挽毛寄云太夫人聯云「訣別夫君十七年﹐如今泉壤相從﹐道有子爲黃門給事﹔痛哭慈母一千里﹐尙願水漿少進﹐畱此身立靑史功名。」二﹑挽粱儷裳太夫人聯云「八年九子四登科﹐更蕓館齊名﹐相與掞藻摛華﹐合眾口曰難兄難弟﹔萬里孤云一回首﹐痛萱幃永隔﹐尙冀節哀順變﹐畱此身以事父事君。」三﹑挽蕭漢溪提學太夫人聯云「四年使節甫歸程﹐豈期遊子春暉﹐寸艸難畱三月景﹔八十老翁應破涕﹐爲道文孫秋捷﹐佳音報與九原人。」按﹐各作均軒磊排場﹐各如題分。又﹐吳摯甫挽陳伯平太夫人聯云「生存百歲入圖書﹐早歲鴻妻﹐晚歲文伯母﹔將養諸兒盡才俊﹐小兒召父﹐大兒朱云師。」又﹐挽日本中島成章太夫人聯云「郎君學問具神通﹐起自震旦包東海西海﹔阿母慈悲眞智度﹐疑與摩耶爲前身後身。」按﹐此作可云大言炎炎。又﹐門人徐同初鐘衡挽寧鄕陳漢元家鼎母太夫人聯云「居燕匿津徙申﹐三遷告終﹐瀧岡表付誰人與續﹔覆滿倒袁伐段﹐百撼難折﹐陳漢元非此母不生。」亦自抒寫大方。

挽孟蒓孫母張太夫人聯﹐已具上錄。今又錄夏敬觀聯云「憂國之隕﹐聞諸周嫠﹐不幸預言今果驗﹔有子皆賢﹐是眞孟母﹐凡玆遺行俱可傳。」又﹐杜子柟挽壽孝天夫人聯云「又見菊花開﹐奉倩神傷﹐應憶前吟增愴楚﹔莫悲圓月少﹐向平願了﹐會看後口有團圞。」態度翩翩﹐亦若多姿。又﹐骨肉死喪哀挽之詞﹐最不易著筆﹐但其工者往往入人心坎﹐婉惻動聽。如胡君復挽從女弟佩秋聯云「把酒憑欄﹐要把吳淞翦﹔生天成佛﹐未輸靈運才。」自注﹕「女弟前此來滬﹐曾與之小宴餐館﹐故有出幅。」

悼亡之作﹐舊傳丹徒程徳祺一聯極爲深痛﹐錄之﹕「苦我盡頭﹐只餘薄命糟糠﹐亦歸天上﹔勸君來世﹐不是封侯夫婿﹐莫到人間。」又﹐陽湖許太眉聯云「人道我偕老百年﹐誰知喫過萬苦千辛﹐愴五十載夫妻今撒手﹔古窮民無子曰獨﹐胡盡奪汝九孫三子﹐剩十一齡孫女哭傷心。」按﹐此聯字字悲咽。又﹐黃鏡湖妻卒年八十﹐鄭禾生代挽聯云「你去乎﹐你有多少說不盡的苦衷﹐須知瑣屑家常﹐卽到百年猶未了﹔吾老矣﹐吾亦斷無歷不完之魔劫﹐惟願從容杖履﹐待予一路賦偕行。」又﹐某氏聯云「七八載夫妻﹐少米無鹽空嫁我﹔三兩个兒女﹐大啼小叫亂呼娘。」又﹐某氏云「卿竟死矣﹐十八年絮聒難堪﹐免得枕邊翻舊案﹔我有憂焉﹐五百載輪回易轉﹐還妨身後續前緣。」按﹐對幅翻空﹐與退之「照壁喜見蠍」句同工。

茶陵蕭錦忠挽滬上某校書長聯﹐久膾炙人口﹐人襲其體爲諧聯﹐亦層見疊出。予卒嫌原本堆垛﹐近似詞費。今從胡氏《聯選》見黃摩西挽所歡聯﹐長幅過蕭作﹐而一股勁气滃溢楮墨﹐是爲言情有數文字﹐錄之以餉來者﹕「鴛鴦待闕廿三年﹐絕艷眷驚才﹐問眼底烏衣馬糞﹐齷齪兒郎﹐誰堪檠架﹖柰氤氳使者處﹐未注定正式姻緣。霧鬢風鬟﹐乍謝牧羊憔悴﹔繡襦甲帳﹐又臨跨虎危疑。明月易奔﹐小星難賦﹐十斛珠聚作六州鐵﹐誰實爲之﹖例諸鐘建負我﹐寧畏鴆鳥微言﹖网取西施贈人﹐原出鴟夷左計﹐矯情成薄幸。猛回首前塵﹐半霎綠葉緋桃﹐鈿盟都誤﹐更累卿賫志而終。豪如牡丹王﹐烈如芙蓉神﹐癡如茶花女﹐欲界魔宮﹐種種悲涼歷史﹐印徧腦筋﹐怎一个愁字了得﹗鶼鰈忘形五百日﹐感恩兼知己﹐較世間熨體畫眉﹐尋常伉儷﹐尢覺綢繆。在專制社會中﹐算略遂自由目的。拗蓮搗麝﹐但拚並命迦陵﹔善病工愁﹐忍聽斷腸杜宇。紅霞偸嚼﹐絳雪無靈﹐七香車送入四禪天﹐嗟何及矣。從古曠代丰姿﹐斷不雙修福慧。奚況書呆寒乞﹐豈宜永占溫柔﹐暫別卽長離。最傷心通替﹐重看朱櫻翠黛﹐玉色猶生﹐尙向我含顰若語。始以橫塘曲﹐繼以上云樂﹐亂以華山畿﹐笙朝笛夜﹐喁喁美滿名辭﹐蕩爲血淚﹐剩幾聲魂兮歸來。」按﹐通幅玉白花紅﹐亦矜煉﹐亦名貴﹐必若此方盡長作之能事。

王志初有挽組武女校某學生聯云「道韞由來多才﹐偶爾小吟哦﹐弟虎兄龍推獨步﹔顏淵不幸短命﹐倏焉大解脫﹐澧蘭沅芷隕孤芳。」語特悲咽﹐耐人往復。又﹐挽某女助教聯云「班昭史筆﹐道韞詩才﹐讀列女諸篇﹐後勁前茅﹐芬芳長在﹔屈姊砧愁﹐湘妃竹怨﹐散離騷一曲﹐美人香艸﹐今古同哀。」按﹐此作勻稱中而具芬馨之調﹐挽婦女作不易覯之制也。女弟子張中方翩定﹐予長縣女校時學生也﹐其名與字皆予所命﹐性聰明靜穆﹐讀《四子書》及班昭《女誡》﹐均粗解其義﹐作小楷瘦麗可觀﹐嘗繕予所作《詩話》﹐甚工整。與予女孫世貞爲同盟姊妹﹐故予視翩定亦猶吾孫女也。縣女學萌芽﹐無人才﹐有翩定方期其爲後來之秀﹐不意今年夏曆十月三日染疫遽死。其死也﹐予代女孫挽以聯云「不幸爲女兒﹐不幸聰明﹐又不幸以三日寒疾失汗死﹔可憐諸姊妹﹐可憐父母﹐最可憐是一門縱聲聚哭時。」其從兄權亦挽云「其生無一事不動人憐﹐卽無一事不稱父母伯叔之心﹐一病竟戕生﹐豈少慧故無壽者相﹔頻死系百端足見汝瘁﹐所系百端蓋綜米鹽金錢之細﹐百般都屬命﹐願再來莫作女兒身。」權又代弟挽云「百事躬﹐佐諸父持家﹐咸稱生非男子﹔一呷藥﹐是誰人殺姊﹐畢竟死誤庸醫。」按﹐死者病時疫熱癥也﹐醫誤投以熱劑﹐病加劇﹐又投以寒劑﹐庸醫殺人﹐聯蓋實錄也。權又代其妹挽云「衣艱食難﹐又兼此大兵凶年﹐無短無修同旦暮﹔我嫁君死﹐最難堪弱弟稚妹﹐不知不識侍爺娘。」又﹐翩定從姊名所字翩止者﹐亦予女弟子﹐亦挽云「再爲姊妹待來生﹐痛極姑懸願望﹔獨棄爺娘卽長夜﹐瞑時定惹徬徨。」

前澧州知州朱捷丞其元在官署悼亡﹐有自挽儲夫人聯云「積病以多勞﹐旣忙婚嫁﹐又窘米鹽﹐復追隨夫婿宦遊﹐只累他巾幗一个人﹐送到土中呼負負﹔藐躬之不死﹐遠念祖宗﹐近憐兒女﹐更關系地方民命﹐待做完國家諸大事﹐再來天上會卿卿。」按﹐朱﹐吳人﹐淸末官澧州﹐聯語惋痛排奡﹐一字一淚﹐合作矣。又﹐謝春軒挽儲夫人聯云「佐使君五馬南來﹐搜篋賑奇災﹐民蘇未久夫人死﹔痛此日八鸞西去﹐盂蘭屆勝會﹐鬼哭猶銘太守恩。」蓋朱官澧﹐值大水成災﹐後夫人卒又以七月云。

醴陵李若淮隆幹戍吾縣日﹐喜言詩﹐近函示一聯﹐極爲壯偉﹐聯爲挽死難某排長之妻作。中華民國七年﹐大庸亂如沸﹐副使軍隊輜重船十七艘被擄﹐諸官眷與焉。事後由當地紳士調停﹐出重金爲贖﹐次第脫歸﹐獨排長夫人死之﹐亦異采矣。聯云「寧爲玉碎﹐毋爲瓦全﹐一死振軍心﹐沮冠勝五千毛瑟﹔不作雄飛﹐肯作雌伏﹐孤生辱人紀﹐成仁壯十六天門。」按﹐對幅「孤生」句作反拍之筆﹐上下文得此捩挈﹐都作作成光芒﹐死者有價值矣﹐特當時贖歸之生者﹐讀此不知作如何感想。

錄《聯選》挽妻聯三首。一﹑潘四農云「吾家婦不易爲﹐卿尙孝友同心﹐一室未聞來間語﹔今日事誰能料﹐我便期頤終老﹐百年難補有情天。」二﹑九江羅伯誠裕樟云「勞勞三十年﹐君獨賢﹐百事乖﹐百事哀﹐淸夜只餘呼負負﹔茫茫九萬里﹐吾安適﹐一身病﹐一身老﹐仰天誰與和烏烏。」讀此不啻哀猿之腸寸斷。三﹑某挽妾云「問當初著甚來由﹐不薄幸﹐眞薄幸﹔到此日眞成陌路﹐是姻緣﹐非姻緣。」語殊酸楚﹐哀而不怨。近見吳嶽鎭挽姨母聯﹐亦哀而能工。聯云「孤苦一生﹐論命較狄梁公姨母爲薄﹔瞻依半世﹐表阡與歐陽子瀧岡應同。」

鄧云鵬室人自日本歸﹐卒於黃海舟中﹐屯艮有公挽一聯云「有客悼亡﹐年年白雁黃花節﹔招魂何處﹐夜夜靑天碧海心。」著語能不粘滯﹐可貴。余有挽桑植賀云卿營長母夫人聯﹐代懷初云「譆譆出出成災﹐趣母死於無救﹔烈烈轟轟殺賊﹐願兒功其有終。」蓋母死前﹐羣盜糾黨﹐縱火燒其屋也。又﹐代楊云「百事悲君﹐維夫子所吞聲曰貧賤﹔一心殺賊﹐願郎君更努力立功名。」時賀之太公在堂﹐故有出幅。又﹐代卓云「母完五福死﹔兒號萬人雄。」又﹐唐宥在挽莫星次之夫人聯云「衍九疇範考終﹐試論富壽康寧﹐備福孰如大母﹔從六詔滇致誄﹐應喜文章仕宦﹐不材尙肖先師。」蓋唐官雲南﹐星次官山西﹐仕宦肖師云者﹐宥在與莫爲師生也。又﹐挽檢察官之母聯云「舉案梁鴻妻﹐截髮陶侃母﹔書名劉向傳﹐表徳瀧岡阡。」兩方面硬詮﹐所謂大劈斧法也。

相傳有孤女適人後﹐親屬凋落﹐母兄分遺產與之﹐及死﹐族兄挽之聯云「外家中剩有幾多人不堪指數﹐天方蹶兮﹐豈料憂患餘生﹐長向幽冥作團聚﹔重泉下休把未了事掛在心前﹐言可復也﹐忍令零丁幼子﹐慘遭顚沛沒安排。」語極痛惻﹐字字沁人肝脾矣。又﹐姚文柟挽於瑾懷室人於張組完聯﹐亦與同工。聯云「十九年內佐稱賢﹐曾共陶潛仕隱﹔二千言槁砧述悼﹐不輸孫楚情文。」瑾懷於組完女士之逝﹐刊有《哀挽錄》﹐詩文詞各體皆備﹐精悍之作特寥寥﹐蓋終爲題所束縛也。玆錄數作如下。一﹑蔣維喬云「於法應銘﹐亦曰女有士行﹔無本不立﹐可知道在家庭。」二﹑孫洪伊云「葛谷棲華﹐藻濱毓徳﹔瑤臺掩縟﹐寶瑟生塵。」按﹐十六字𨿽華縟﹐卻如金之百煉﹐佳制哉。三﹑蔡文鑫云「當年烹茗挑燈﹐北固看云﹐分勞有約﹔暇日藝蘭植菊﹐西湖明月﹐虛願難償。」四﹑羅樹生云「爲政記河陽﹐詩篇仍灑黃門淚﹔傷懷思錦瑟﹐春事休開白柰花。」五﹑沈秉厚云「向年京口烽煙﹐與夫子惜別江頭﹐慷慨以爲國爲民相勗﹔此日海天風雨﹐憐吾友孤棲客館﹐涕泣道無家無室柰何。」按﹐此聯票姚輪囷﹐惟上下幅夫子﹑吾友句少若合掌﹐嚴格求之﹐未可苟假借也。

龔定庵詩文爲淸嘉道轉移風气之大手筆﹐內國到今稱之﹐無異詞也。惟對聯不少槪見﹐玆錄其挽吳紅生夫人聯云「風雨我頻來﹐憶昨宵賓簋朋尊﹐屏後搗重陽菊葉﹔佩環仙去早﹐祝來歲繡繃文褓﹐墓前拜寒食梨花。」蓋吳三十無子﹐定庵官京師﹐與之往還極密﹐故云﹐然詞采則富麗極矣。又﹐張嗇庵挽沙健庵之母孫太君亦自遒上﹐聯云「相夫教子與八顧爲倫﹐世界相胥﹐豈止名翰林而已﹔令妻壽母於一身是備﹐良史有作﹐抗議古列女無慚。」又﹐蔡冶民挽金孝節太君聯云「視母當如師﹐卹緯茹荼﹐淸徳豈惟巴婦節﹔生兒不見父﹐覆巢完卵﹐女宗再造柳州賢。」又﹐張嗇翁挽惲崧云巡撫太夫人聯﹐勁气盤紓﹐似箴似贊﹐聯云「惟子孫皆顯貴而有令名﹐若史氏家褒榮﹐是眞丰福﹔慨時事自道嘉以至今日﹐想太夫人聞見﹐當如故書。」

挽婦女聯﹐惟情勝故多哀﹐玆類系數首。一﹑吳柳堂哭亡女云「吾婿無生悲﹐念地下相隨﹐代奉舅姑終婦職﹔汝生何太促﹐痛天涯遠隔﹐不聞父母哭兒聲。」二﹑孟心史代挽龔寶銓之配章夫人聯云「家傳伏勝之經﹐無柰斯文天將喪﹔憂在宗周之隕﹐不卻視息世何心。」按﹐章爲太炎先生息女。乙卯﹐太炎被錮於京師某寺﹐夫人往省﹐自經於錮所﹐故聯語痛極。三﹑胡君復之兄運生代五妹挽七妹云「天生同命鳥﹐中道分飛﹐從今後想當初百八牟尼﹐數難盡歷歷心頭事﹔我亦可憐虫﹐頻年多病﹐問何世再相見三千世界﹐料不定夜夜夢中來。」其痛至骨﹐我讀亦爲酸鼻。四﹑劉念眞挽胡君復從女聯云「十里夢兒亭﹐慘慘劬勞﹐心傷粱妙士﹔一曲江神子﹐哀哀生死﹐腸斷蘇長公。」五﹑君復戊午歲挽其三娣云「可憐汝辛苦支持﹐竟拋卻慈母良人兒女童騃去也﹐吾家娣姒彊半凋疏﹐將謂殷憂損年﹐則前死者其又何說﹔重念這泡幻身世﹐倘悟澈冤親萍水仙凡因果否耶﹐當日門庭幾回桑海﹐敢吁上蒼悔禍﹐把已往事聊作達觀。」按﹐此作以瘦硬之筆寫郁屈之痛﹐字字懺悔﹐亦字字雄豪﹐名制也。又﹐君復代三弟挽三娣云「茫乎大千界中﹐作麼生過去現在未來﹐光陰彈指﹐無窮願望﹐萬種淒惶﹐佛言不可說﹔逝矣二十年後﹐再相見吉凶悔吝禍福﹐變遷何常﹐如此門庭﹐這般兒女﹐君意我能知。」按此作最遒上﹐對幅落句五字﹐耳之峽猿腸寸斷矣。

女婦死烈﹐挽詞最易著筆﹐亦最能嗚咽﹐亦類錄數作。一﹑如臯劉知事煥之猶子某死滬上﹐其婦殉焉。沙健庵挽以聯云「捨生取義﹐自古烈丈夫所爲﹐今也何時﹐得斯女子﹔激濁揚淸﹐爲我賢令尹之責﹐傷哉此事﹐見諸佳人。」二﹑資州某婦夫死﹐族人將逐婦﹑死其子﹐婦仰藥焉。事聞家獲無恙。南溪包弼臣撰坊聯云「牛衣裏喚不起故夫魂﹐痛哉積毀骨銷﹐苦逼窮嫠歸死路﹔鴆酒中彊換得孤兒命﹐幸矣覆巢卵在﹐爭回血祀洗沈冤。」又﹐某君聯云「殉夫爲子存﹐殉子爲夫存﹐守節五年﹐而事畢矣﹔全身則名毀﹐全名則身毀﹐銜冤一死﹐其遇悲哉﹗」三﹑紹興烈女陳宛珍殉未婚婿死﹐徐仲可挽聯云「天荊地棘﹐人世將安之﹐毋寧死﹔室異穴同﹐其愚不可愛﹐眞自由。」二十四字﹐倚天拔地矣。又﹐胡君復挽云「名節陵夷﹐不生俠丈夫﹐乃僅見奇女子﹔因緣注定﹐此是同命鳥﹐莫當作可憐虫。」亦如生鐵鑄成。

挽女婦聯亦有端凝渾重者﹐錄如下。一﹑胡君復挽徐果人之母聯云「藍尾方春﹐朝乘西母斑龍去﹔白眉有季﹐夜禱南天墨絰回。」自注﹕「果人才最髙﹐於兄弟行中﹐班最少﹐母死﹐方供職雲南督軍署﹐故有對幅。」二﹑王云五挽某夫人聯云「最難偕老稀齡﹐重堂看列笏﹔尙有朝飛一操﹐枯淚聽哀弦。」三﹑胡君復挽汪曼鋒母夫人聯云「賴賢母辛苦艱難﹐以有今日﹔惟令子悲哀頂禮﹐而白佛言。」蓋母好佛云。四﹑張元濟挽劉堅匏夫人聯云「七略燦然﹐子紹校經中壘業﹔二門籍甚﹐世傳志墓彥升女。」五﹑黃紹芳挽郭遠堂總督伯蔭母太夫人聯云「授經隨紗幔諸郎﹐數末座少年﹐曾許黃裳堪大器﹔來弔具生芻一束﹐幸南州孺子﹐得交郭泰是儒宗。」蓋太夫人識文字﹐其夫設帳﹐太夫人亦親督課。黃與伯蔭皆從問字也。又﹐張幼樵佩綸挽黃漱蘭體芳母太夫人聯云「範孟博立朝有聲﹐爾母曰有子若玆﹐我瞑目矣﹔張江陵奪情未忍﹐天下惜斯人不出﹐如蒼生何。」語气亦自洋洋灑灑。又﹐胡離農挽王昆岡連長母太夫人聯云「與嗣君誼屬同袍﹐每把酒談兵﹐獲聆畫荻教﹔惜出祖緣慳執紼﹐爲孤軍遠戍﹐卻愧束芻人。」良若不腐笨。予亦有代挽聯云「勘兒從軍殺賊﹔祝母成佛生天。」亦似槪括。

庚子黨獄﹐余以飛誣掛名﹐系長沙經歲﹐方獄急時﹐曾伏縣九谿親串安姓宅半月。今二十年﹐朝市易矣。安母曰方太夫人者病歿﹐訃至澧﹐予制一聯云「作亡命蒙庚子冤﹐復壁匿人﹐十日魚羹感親饋﹔遇故夫告辛亥變﹐橫流沸地﹐九原龍血話新聞。」似不枯寂。又﹐代挽云「生小兵家共郎君﹐俎豆兒嬉鄰三遷﹐恰同仉母﹔蒼茫故里經累歲﹐潢池盜擾芻一束﹐來弔郭家。」搬典似尙異泥獸。相傳淸荊州某將軍寵一妾﹐徐州人﹐後將軍死﹐妾殉焉﹐或爲聯雙挽云「大樹忽傾﹐淚墮羊公碑上﹔小星同殞﹐魂歸燕子樓中。」面面俱到﹐毫不喫力﹐佳矣。又﹐蔣在臺挽某夫人聯云「大家有文﹐傳入列女﹔長陵不死﹐嗣爲神君。」按﹐死者通文墨﹐故有出幅。又﹐聶伯毅曾祖母之喪﹐桃源郭蘭孫舉人世欽挽以聯云「達於莊周﹐輸所天偕老﹔國有顏子﹐非此母不生。」特爲典實﹐對幅指吾友瀟浦立論也。

伯毅《聯語》﹐錄方地山挽袁項城某夫人聯云「惟母乃邦人所瞻﹐子孫眾多﹐爲頌雅南無愧色﹔憶昔待蒙師以禮﹐歲時饋問﹐至今肴稜有餘甘。」下語亦能不落甜熱。臨澧辛翼如湯藻爲予言﹐淸道咸之交﹐吳縣舉人某有文無行﹐嘗盜其縣仕宦巨家一寡歸﹐密偕之逋逃﹐巨家遣武士追及之﹐某死力相搏﹐卒同逸。自是縣人皆不齒之。每入會試﹐京朝官均屏不出印結。某因墮落﹐後寡婦死﹐某挽之﹐聯云「前世孽緣今世了﹔他生未卜此生休。」語自痛切﹐亦能懺悔。

臨澧林伯渠祖涵之母李太夫人之逝旣六日﹐伯渠始歸。予爲挽聯云「丁巳護法﹐起西南師﹐喜謝家玄建旗﹐兒亦並轡馳驅﹐財政長沙記手莞﹔庚申紀年﹐逢浩蕩劫﹐痛孟母仉捐館﹐人皆束芻弔唁﹐楚辟涔澧續招魂。」按﹐丁巳起義之林﹑劉﹐林卽修梅夫人從子也。又﹐譚浩明爲聯帥時﹐伯渠實長長沙財政廳﹐故兩及之。予又代夏劭存挽云「同盟會記日本神田﹐我與郎君附尾誠碌碌﹔瀧岡阡待廬陵大筆﹐母之懿徳麗牲不寥寥。」按﹐孫文昌同盟會於日本﹐夏實與﹐其後伯渠乃加入。自意能言其大。同時挽者如澧縣黃博之兆鎭云「其斷織非賊恩﹐算太君教孝作忠﹐爲吾國裁成人物﹔不絕裾起護法﹐願哲嗣節哀順變﹐畱此身整頓乾坤。」按﹐著筆亦尋常屐齒耳﹐惟其烹煉能洗庸熟﹐故若光景常新﹐此學人折肱之技也。按﹐黃淸生員﹐曾任新聞記者﹐予詩「新聞記者把降旗」﹐卽調博之之作。又﹐安鄕李鈞吾成蹊挽云「望泰山云﹐五千里江海迢遙﹐痛兒晏歸六日﹔拜彭家幔﹐十七年門墻追逐﹐誄母敬續八哀。」按﹐鈞吾甲辰年曾受學於伯渠之父小仙副榜﹐上下皆實紀矣。予又有二作﹐一﹑代杜云「日本結交﹐戲語稱兒平秀吉﹔瀧岡表徳﹐雄文述母歐廬陵。」二﹑代司馬云「非有此母﹐不生此子﹔親惟曰姨﹐哭故曰私。」亦各實紀其生平。

庹尊素有挽田東谿母太夫人聯云「融中西學派以會其歸﹐羣稱永叔先生﹐成由荻畫﹔奪溇澧女宗而速之死﹐豈獨偉元弟子﹐讀廢莪詩。」是爲大气包舉之作。又﹐挽從嫂聯云「能忍人所難﹐論婦徳稱吾家之表﹔得先夫而死﹐據恆言則嫂福良多。」楚諺有福之人夫前死﹐聯及之﹐愈見筆妙。予近挽汪母某孺人聯云「丞相胡同﹐滿素車白馬﹔元家賓奠﹐悼藎篋金釵。」蓋死者行事無聞﹐其訃告有喪居北京丞相胡同﹐故拉入之﹐亦弄狡獪之一手法也。又﹐代挽魯滌平母太夫人聯云「招魂隔玉門關﹐稱未亡詠鴟鴞一詩﹐論定蓋棺﹐母徳完徳﹔浴血斗夫彜水﹐爲護法領貔虎百戰﹐曲賡破陣﹐兒功首功。」按﹐魯之父以末秩死宦新疆﹐故出幅及之﹐對幅則實寫寶慶逐張戰功云。又﹐挽唐犧支祖太夫人聯云「萬馬下宜昌﹐生及見孝孫乘風雲革命﹔九疇衍洪範﹐史特書大母備富壽考終。」辛亥之役﹐宜昌後武昌九日獨立﹐卽犧支爲領袖。

《聯選》三集云﹕淸隆裕太后之喪﹐京師開追悼會﹐挽聯數百。某君一聯云「後亦先帝之臣﹐本變法心傳﹐遂公天下﹔禮爲舊君有服﹐矧共和手詔﹐尙在人間。」歸美辛亥禪政﹐是爲頌中肯棨。又﹐胡君復代莊百兪挽蔡松如母楊太夫人聯云「佛說一塵一劫無量無邊妙蓮花化身﹐徳門麟鸞代興﹐亦復如是﹔南無大慈大悲救苦救難觀世音菩薩﹐人海蛟鯨肆虐﹐母兮柰何。」掃盡諛頌﹐故走窄路﹐是爲極用意之作。又﹐何蕓卿挽龐烈婦錢孺人聯云「誓地下從槁砧﹐峨峨泰山﹐一死增重﹔恨人間少精衛﹐茫茫大海﹐此恨難平。」又﹐挽陳烈女宛珍聯﹐一﹑吳善卿云「在天比翼鳥﹐在地連理枝﹐可以成仁﹐可以取義﹔不願同日生﹐但願同日死﹐吾聞其語﹐吾見其人。」二﹑壽孝天云「至性乎﹐至情乎﹗激叔季之天良﹐功同東漢投爪女﹔妻道也﹐臣道也﹐從夫君於地下﹐賢比西山采蕨人。」三﹑江陰程寶菁云「父母之命﹐媒妁之言﹐采禮卽行﹐全乎爲婦﹔谷則異室﹐死則同穴﹐葩經垂訓﹐烈哉殉夫。」按﹐三十二字可抵一則烈婦傳。四﹑壽棨云「婦若是已難何況女﹔古如斯罕見不圖今。」按﹐白描殊短勁扣題。五﹑某君云「是中華道徳所放之色采﹔爲民國倫紀先植其根基。」亦若嚴重。

挽女婦聯﹐言貧苦易﹐言富厚難﹐且言哀易﹐言富又難。有之﹐則李洞庭澄宇代金勉齊哭祖母云「母氏早捐幃﹐賴祖母撫養躬親﹐日短報劉﹐未讀陳情先涕淚﹔男兒須報國﹐愧孫男遙陳薄奠﹐天方授楚﹐願多殺賊當犧牲。」末七字可云豪气勃勃。至於言哀累唏之作﹐一﹑李幼淸曰廉挽堂姊云「母家中落﹐變爲頹廢園亭﹐一水葦杭歸不得﹔姊氏云亡﹐追感衰微門戶﹐同根花萼剩無多。」二﹑顧晴笙代侄挽女兄云「邇來爺娘姊弟俱亡﹐弱植相依﹐異地幸畱豃飯處﹔昔之田宅奴婢略盡﹐遺書尙在﹐他年容有大門時。」三﹑胡君復挽外姑聯﹐注言「兩賦悼亡﹐楊氏外姑之殂﹐卽爲哀女故也」。聯云「骨肉愴痛﹐如沸如煎﹐母語我寧願再生﹐傷哉怎樣境地﹔塵世因緣﹐是眞是幻﹐吾知之未能自遣﹐耗矣又當柰何。」字字穠側筆勁足﹐達此亦何傷文言。

女婦挽聯有作弁冕堂皇語者﹐亦類錄之。如王湘綺挽常晴生母云「以不死濟忠臣烈婦之艱﹐虎口奪諸孤﹐鞶說衿纓齊繞膝﹔當中年見國家興亡者再﹐鷲峯參六觀﹐老生病苦不關心。」吳劭芝代挽歐陽母莫太淑人云「鯫生焉敢望東坡﹐六一翁獎借殷勤﹐謂此子也才﹐能得船山言外意﹔賢母亦知愛公瑾﹐八十載起居存問﹐痛於今不見﹐空登孫策道南堂。」廣東自治會挽康南海母云「歸來有國﹐饗祀有家﹐此日魯嫠無遺恨矣﹔希聖難兄﹐成仁難弟﹐昔年孟母實育成之。」又﹐何頌華挽潘廉伯舉人太夫人聯云「膝前乃有佳兒﹐能將邃學艱辛﹐長此養親兼養士﹔地下若逢吾母﹐爲道宦情平淡﹐不堪醫國只醫人。」按﹐潘以教授養母﹐何則卸海寧﹑慈溪知事職初歸﹐兼以醫活人也。故上下幅及之。楊悌挽贛關監督沈葆儒母潘太孺人云「板輿所至﹐有兩地名湖﹐誰知歇浦歸帆﹐回首春明成一夢﹔桑海以還﹐見諸郎行馬﹐此後瀧岡樹表﹐尙畱遺範式羣倫。」胡君復挽徐鏡澄母太夫人云「長安落落﹐三五朋交﹐比來彊半失母﹐往事摧心﹐吾生茹痛久矣﹔大節峨峨﹐萬千辛苦﹐孝子能無永懷﹐百年彈指﹐佛說報恩善哉。」朱蓉生挽繆小珊母孫太夫人云「噫吁嚱蜀道蠶叢﹐當年巢破卵完﹐辛苦賊中來﹐竟重見槁砧天末﹔逍遙遊北溟鯤化﹐有子珠零錦燦﹐文章千古事﹐獨難畱寸艸春暉。」按﹐諸作均珠落玉盤﹐燕雀銖兩相稱﹐然不讀書者望見之﹐則苦跟纈舌縮﹐此宜白話文家之亟揭革命旗也。予亦有代徐同初挽胡經武母太夫人聯云「老革命一刀逃﹐出沒鬼神﹐生知滂母喜﹔好家居羣兒壞﹐飄搖風雨﹐死重魯嫠憂。」蓋經武與朱遁初同爲桃源革命巨子﹐出幅滂母翻用﹐似較有勁气。又﹐挽省議員周砥如道藩母太夫人聯云「無端數出數入大兵震驚﹐動魄頻聞野外哭﹔豈但一人一家阿母坊表﹐弔喪待謁道南堂。」按﹐澧水流域兵禍至九年而始亟﹐故出幅微及之。又﹐代李鈞吾挽云「偕才郎作汗漫遊﹐犯大雪重湖﹐朝長沙﹐暮漢口﹔弔賢母續嗚乎誄﹐持生芻一束﹐奠鬥酒﹐薦只雞。」運典似尙無笨相。

胡經武母喪營葬﹐予旣爲撰行狀並代擬聯語矣。玆又挽一聯云「辛亥漢口南北停戰﹐誰操縱之﹐有兒三寸舌勝百萬兵﹐國乃由此立﹔瀧岡廬陵死生特書﹐稱仿佛也﹐壯我一家言系十數事﹐文竟藉人傳。」按﹐經武以倡革命被捕系武昌獄﹐辛亥反正始獲脫﹐卽任鄂外交部部長。漢陽陷落﹐省墉受炮危急﹐經武乃馳說外交團提議停戰﹐卽銜正代表使命與淸使唐紹儀正式簽字。中華民國之存亡﹐此蓋一大樞紐焉。又﹐代某挽聯云「陶侃入州﹐兒官其一﹔瀧岡千古﹐母徳不孤。」蓋經武民國初嘗官山東都督也。

卷十一雜綴一

以格言入對聯﹐最能發人深醒。記朱恂叔師數聯﹐一云「厚性情﹐薄嗜欲﹔直心思﹐曲文章。」一云「誠意正心﹐只四字學﹔讀書靜坐﹐各半日功。」一云「戴天履地並稱才﹐七尺偉然﹐須作幾分事業﹔往古來今中有我﹐百年易耳﹐當思千載姓名。」又﹐記某氏聯云「發上等願﹐結中等緣﹐享下等福﹔向髙處立﹐在平處坐﹐從寬處行。」又﹐《聰訓齋語》一聯云「富貴賤貧﹐總難稱意﹐知足卽爲稱意﹔山水花竹﹐無恆毛人﹐得閒便是主人。」又﹐曾文正聯云「立千仞巓﹔慕魯連子﹔無片言妄﹐希司馬公。」又﹐錢南園通政灃聯云「愛半文不值半文﹐莫謂世無知者﹔作一事須精一事﹐庶幾心乃安然。」又﹐田東溪聯云「於進步中求退步想﹔在忙時節作閒時遊。」均質朴近箴銘。予亦有聯云「此心不滯物物﹐囿事事﹔於道求出天天﹐入人人。」

大庸王壬生正煦壬辰見贈一聯云「更從何處得一妄語﹔每於介中見其和神。」生造古勁﹐得未曾有。特以施之不谷﹐則無一似。記縣人劉霖溪長城斷皖南日﹐李祖惠贈之聯云「觀天地生物气象﹔聽士民戴上謳歌。」亦極渾成﹐卽此可見劉治縣之政。又﹐舊笥對聯云「種樹類培佳子弟﹔擁書權拜小諸侯。」又云「夏鼎商彜﹐秦碑漢瓦﹔劉略班莪﹐賈策揚經。」亦質實可嚼。

寧鄕崔晦貞暕工分書﹐予見其一聯云「靜幾明窗參太極﹔孤燈夜雨讀離騷。」聞系崔自作﹐然卻佳。崔爲人孤耿傲岸﹐以舉人官貴州知縣﹐不諧於上官。坐事論戍﹐至武陵病發﹐疆吏爲請﹐畱寓沅上﹐賣書畫以自活。庚寅辛卯之間﹐予訪之武陵﹐邸屋盡支四壁﹐猶爲予哆口語天下事不倦。嘗示予雜詩﹐有「笑指浮雲幾點橫」句﹐顧言曰「浮雲者﹐今世之七八督撫也﹐子謂其直﹐一吷乎因。」相與黯然。崔最不喜西學﹐舶來物品﹐槪屏不禦。盛暑見客﹐猶曳大布﹐眞所謂狂狷之倫也。近又見萬壽宮屋壁一聯云「一籬秋老蛾眉豆﹔三徑晴供鷹爪蘭。」亦新穎不凡。又記二聯均極朴峭﹐一云「小窗多明﹐使我久坐﹔入門有喜﹐與君笑言。」一云「古鑑照人﹐如湯沃雪﹔春雨潤物﹐自葉流根。」

友人陳吉甫紀善有一楹聯云「事到萬難﹐必須放膽﹔理無兩可﹐總要平心。」說理特眞朴。又﹐某聯云「看透人情知紙薄﹔經多時事覺山平。」反襯語絕有致。予亦有贈廣濟劉薊生公子寅淑聯云「隨緣穿衣喫飯﹔切實作事爲人。」蓋亦作朴語而不似者。又記二聯﹐一云「汾陽大富貴亦壽考﹔廬陵畜道徳能文章。」一云「大海有實能容之量﹔明月以不常滿爲心。」擺落一切﹐然不知爲誰氏之作。

前慈利知縣柳萬泰有元宵燈聯云「願富歲斗米十錢﹐官吏樂民民樂業﹔對良宵千金一刻﹐燈光隨月月隨人。」出幅願望之詞﹐宛然民牧口吻﹐足以傳矣。又﹐宋小茗《耐冷談》云﹕王扶九老爲其縣主徵比﹐除夕戲書楹帖云「白髮蕭然﹐看他人兒女夫妻﹐千般恩愛﹔黃金盡矣﹐數此日油鹽醬醋﹐百計安排。」詰旦﹐主人入館賀歲﹐見之惻然﹐贈以千金﹐買舟送之歸。

予往遊澧縣水月林﹐見壁上有對聯絕佳﹐不知爲誰氏之作。一云「諸子以南華爲絕唱﹔列傳惟太史得沈雄。」一云「雪窗快展時晴帖﹔山館閒臨欲雨圖。」又二聯﹐一云「蛟龍得雨海波立﹔鳳凰在山天下奇。」一云「長風生浪水無與﹔春气集林山不知。」按﹐此可云言語妙天下。江山船一名九姓船﹐傳爲陳友諒之戚族。明祖有天下﹐限九姓自爲婚姻﹐不通於士族。九姓者﹐皆桐廬嚴州人﹐故相呼船女爲桐嚴嫂﹐後訛爲同年嫂﹐專以此蠱乘客。淸寶竹坡侍郎甘爲此褫職。有一船窗聯云「遊目騁懷﹐此地有崇山峻嶺﹐茂林修竹﹔賞心樂事﹐則爲你如花美眷﹐似水流年。」以《蘭亭序》對《玉茗詞》﹐工絕。

曹斗宣教諭聯語特多刻至雄磊之作﹐玆又錄數首。一﹑新疆省戲臺聯云「聽兩部笙歌﹐豈猶是胡笳羌笛﹔看中華人物﹐莫漫誇班筆張槎。」緊貼西域立論﹐气特磊磊。又云「陶斯泳﹐泳斯遊﹐教邊甿爲忠臣孝子﹔後視今﹐今視昔﹐知中國有五帝三王。」總不脫西域﹐總不忘牖民﹐斯合作矣。又﹐新疆省春聯云「萬里河山﹐春來有腳﹔十年徵戍﹐地入不毛。」又云「馬放牛歸﹐是爲樂國﹔鶯啼燕語﹐如在故鄕。」均語無泛設﹐洗盡庸常。又﹐慈利教諭署庚戌歲春聯云「冷官何補時艱﹐虛擲居諸﹐於玆十載﹔中國舉行憲政﹐維新气象﹐似此初春。」又云「立憲期以九年﹐新政實行﹐從學校起﹔尊孔升爲大祀﹐吾道不變﹐與天地參。」又楹聯云「處遠居髙﹐何時而樂﹔投閒置散﹐乃分之宜。」對幅自謙語﹐尢落落大方。予有題縣署工科嵌字聯云「工仍舊名﹐合農商爲一部﹔科守成憲﹐沿周禮第六官。」亦若不戾今﹐不蔑古﹐蓋用意之作也。又﹐刑招房嵌字聯云「刑牲迎年﹐四時吉利﹔招鶴止戶﹐一切喜歡。」又﹐招科云「招賢爲檠﹐依徳爲輔﹔科罪以法﹐衡情以辭。」

「自問何能﹐只不著一絲假﹔有事卽辦﹐怎肯偸半日閒。」「一生不作暖昧之事﹔諸君毋以笑貌爲恭。」「人於水鑑﹔亭以雨名。」右三聯﹐長沙李雙甫象鵾官黔藩時署以榜堂亭者也。愛其朴實﹐從《棣懷堂隨筆》錄出。茶陵尹白眉銘綽爲予述舊作火鋪對聯﹐亦有別趣。一云「大烹以養﹔小住爲佳。」二云「君行且止﹔賓至如歸。」又見鄧菽原守官鹿港時聯云「集人三益﹐廣我六廉﹔在天一涯﹐分地百社。」蓋臺灣地皆以社名也。予亦有寢室神龕聯云「如在其左右﹔以保我子孫。」似尙不滯。

往與伯眉以眼前名詞屬對﹐尹舉「訟棍」﹐予對以「升麻」﹐眾皆稱善。因記門人朱少巽知事潧保四五歲時﹐號爲聰慧﹐善屬對。一日﹐鄒某舉「盤庚」字﹐且告系書名屬對﹐則應聲曰「管子。」又指眼前事物曰「天井。」於是徐睨鄒曰「『地師』何如﹖」一座粲然。蓋鄒故堪輿家也。尹亦自述幼時常以「地丁」對「天子」﹐其父笑曰「是兒異時必能精綜錢谷。」尹又告其弟佩之提學銘綰﹐童日亦有「團魚﹐扁鵲」﹑「倉庚﹐亭午」之對。又﹐有集《四書》中人名物事者﹐如「西子」對「北辰」﹐「王豹」對「史魚」﹐皆極工穎。

同治末﹐昆明劉巡撫琨罷官﹐僑居長沙﹐客座署聯云「喜與不淡時務客飲酒﹔難爲未識姓名人作書。」語絕質朴。劉又揭書客座曰「凡人之有求於我者﹐皆使我有求於人者也。與其使我求於人﹐何苦使人無求於我﹐人求我而我無以謝人﹐我求人而人有以懼我﹐則我失其爲我矣。吁﹐可不懼哉﹗」《楹聯三話》云﹕張蘭渚師命章鉅以漢隸作楹聯﹐懸於廳事以自警﹐句云「戒之在色﹐戒之在斗﹐戒之在得﹔職思其居﹐職思其內﹐職思其憂。」書後注曰「三戒中惟『在斗』二字﹐似與我輩身分不肖。曰鬥﹐不必定指血气之勇也。旣入名場﹐大凡奔競與傾軋﹐皆斗象也﹐故須戒之。」按﹐此與上文皆可作仕宦座右銘。

往在晏仲鼎宅見一聯云「道義自髙﹐如立六國相﹔著作極盛﹐可擬萬石家。」其晏自作耶﹐抑成聯耶﹖然措語要不凡腐。又﹐武陵某宅門聯云「處爭競世界﹔作完全國民。」亦新而有體。又﹐江蘇報錄閻應元絕命聯云「八十日戴發效忠﹐表太祖十七朝人物﹔六萬眾同心殺賊﹐畱大明三萬里江山。」閻蓋典史﹐淸初守江陰抗王師而致命者也。

中華民國紀元之二年夏曆九月一日﹐作長沙光復紀念會﹐予有聯云「因昨日過去湖南﹐盼他日未來中國﹔惟有人流血革命﹐始成人自由共和。」按﹐自入民國﹐湖南所受痛苦﹐如金融﹐如戰爭﹐皆已達極點。自由句蓋適得其反﹐書此爲悵然無端。又﹐予題紀念會演劇戲臺聯云「古人舞臺與今人舞臺都應作如是觀﹐喚甚麼本頭﹐任列位想想﹔喋血革命不流血革命恰己成昨日事﹐扮出些腳色﹐請當場看看。」又聯云「今眞甦自由魂﹐當場一出風雲气﹔此莫作假事看﹐上座諸君世界人。」

羅甥述臨澧江鶴舫炳南贈某氏兒十二歲蓄辯發建醮聯﹐極新穎。玆錄之﹕「和尙作了十二年﹐未曾住廟﹔弟子拜辭三千佛﹐從此還家。」予亦記某君土地廟聯云「土產無多﹐生一物栽培一物﹔地方不大﹐住幾家保佑幾家。」出口如生﹐絕與土地菩薩身分相肖﹐眞傑構也。予亦有聯云「俾我食徳服疇﹐繄誰所賜也﹔維神捍災禦患﹐故社而稷之。」又﹐某君聯云「莫到做會日方言修廟﹔就是無事時也要燒香。」語能帶指點﹐又上一層矣。

左文襄有題家塾聯云「身無半畝﹐心憂天下﹔讀破萬卷﹐神交古人。」並自系云「三十年前作此語以自誇﹐只今猶時往來胸中﹐試爲兒輩誦之﹐頗不免慚恧﹐然志趣固不妨髙也。安得謂徳薄能鮮﹐謂子弟不可學老夫狂哉﹖」按﹐右云云﹐頗具西人冒險進取精神﹐他日文襄之功業﹐殆皆基此十六字。又聯云「愼交遊﹐勤耕讀﹔篤根本﹐去浮華。」又云「要大門閭﹐積徳累善﹔是好子弟﹐耕田讀書。」亦自系云「年逾五十﹐閱歷不少﹐嘗嘆馮鈍翁所云﹐子弟得一才人﹐不如得一長者﹐誠有所見。惜避世士大夫鮮有以此詔其子弟者﹐威﹑寬﹑勛﹑同能體會此﹐其庶乎﹗」按﹐文襄以此教家﹐抑何減宋賢語錄中粹語﹐吾願徧一國人皆書此以代韋弦。

與文襄同規模而談理較若深邃者﹐吾又於曾文正公諸聯見之﹐分錄一二以代座右箴銘。一云「天下無易境﹐天下無難境﹔終身有樂處﹐終身有憂處。」按﹐上下幅均仄聲﹐落腳𨿽曰失律﹐然顚撲不破處﹐殊可喜。一云「與人爲善﹐取人爲善﹔樂以終身﹐憂以終身。」按﹐此聯對人對己﹐幾於大人成物﹑聖賢克己現象。一云「不爲聖賢﹐便爲禽獸﹔莫問收獲﹐但問耕耘。」一云「禽裏還人﹐靜由敬出﹔死中求活﹐淡極樂生。」一云「戰戰兢兢﹐卽生時不忘地獄﹔坦坦蕩蕩﹐𨿽憂患亦暢天懷。」按﹐上列各聯﹐均不可徒作儷言讀。又﹐一七字聯云「養活一團春意思﹔撐起兩根窮骨頭。」亦老木槎枒﹐奇拙可味。又﹐朱恂叔師戲臺聯二首﹐亦能掉臂理窟﹐錄之。一云「嬉笑怒罵﹐俾愚夫婦皆知﹐較勝史上勸懲法﹔離合悲歡﹐從眞性情看出﹐都是場中歌哭人。」一云「徳宜薦豫﹐歲屢報丰﹐誠惇無妄﹔戲原無益﹐舞不可恆﹐樂戒小過。」每句綴易卦字﹐語意似鍼似諷﹐可當俗耳箴砭。師又有贈逆旅主人聯云「不惜親身穿犢鼻﹔解畱隻眼識鳶肩。」小題亦不放松﹐作法可貴。又﹐某氏一聯云「讀書好﹐耕田好﹐跟好學好﹔創業難﹐守成難﹐知難不難。」語意𨿽淺近而卻中理。

《慧因室雜綴》載﹕貴州某生性跅弛不羈﹐顧才華卓越﹐初入都應試﹐主其戚處﹐戚有婢名多姑娘者﹐明眸巧第﹐且絕穎慧﹐生甚戀之。一日﹐言於戚﹐欲得以佐讀。戚曰「子能奮志功名﹐慰汝二親之望﹐吾必以婢屬子。」生遂下幃攻苦﹐於臥室內自懸一聯云「一心常念波羅密﹔三祝惟求福壽男。」每倦讀﹐輒引首視聯以自警。逾年﹐竟得大魁﹐成眷屬焉。按﹐此聯暗嵌「多」字妙。曾文正有贈弟二聯﹐頗持規諷生義。一﹑澄侯云「儉必養廉﹐譽洽鄕黨﹔直而能忍﹐慶流子孫。」二﹑沅甫云「入孝出忠﹐光大門第﹔親師取友﹐教育後昆。」予有代兒子題律師事務所聯云「姑爲他人作嫁﹔所願天下無冤。」落落數言﹐尙算不喫力。又聯云「讀梭倫律更讀唐律﹔稱名法家亦稱辯家。」亦似能肖律師之像。

新化曾西溪司榷吾縣日﹐多贈有之作﹐間以嵌字﹐每每朴質可誦﹐憶錄一二。如﹐一﹑贈徐子谷知縣邦光云「宦味淸於一杯水﹔詩情逸似九溪云。」二﹑贈朱劍靑雲﹕「劍气珠光自騰上﹔靑山白雲同靜深。」三﹑贈黎賓次云「賓於王家觀上國﹔次及文苑先儒林。」又﹐朱恂叔師贈汪質庵通判云「吏隱卽仙﹐可是東坡再世﹔臣心似水﹐只飲兩湖一杯。」汪官杭州﹐又系冷曹﹐故有飲水西湖之諭﹐然聯語故超超元著也。林文忠有贈沅陵知縣某君聯云「一縣好山畱客住﹔五溪秋水爲君淸。」揄揚宮淸﹐如水中著鹽。又﹐澧縣勸學所一聯云「天知地知﹐但說不卹人言﹐亦已晚矣﹔公益私益﹐務須劃淸界綫﹐庶兒近之。」鞭辟語字字見道﹐是爲難能。對幅字面不覺其爲新名詞﹐亦所謂鹽著水中之妙歟﹗

醴陵羅滌三良揖因傅屯艮知予姓名﹐佐戎幕來縣﹐卽造門禮先﹐續又數集吾觀物競樓斗雀﹐稱相得也。然未與論文藝。七年元旦﹐予見其署營門春聯﹐特爲斂手嘆服。玆錄如下﹕「春風又度營門﹐也來刲鴨燒豚﹐與諸君痛飲屠蘇﹐好雪夜奪關﹐計平淮蔡﹔黠冠環窺庭戶﹐當此外憂內患﹐率健兒先除伏莽﹐聽江天鼓角﹐直出荊襄。」按﹐九澧頻年多盜﹐近湘南戰事起﹐荊襄亦自主爲應和﹐對幅蓋字字紀實﹐名作也。

卿憐者﹐姑蘇產也。明慧婉麗﹐色藝冠時。年及笄﹐某宦購獻浙江巡撫王亶望﹐寵專房﹐常署聯於祕室云「色卽是空空卽色﹔卿須憐我我憐卿。」後王以墨敗﹐人謂其爲讖語云。王死後﹐卿憐又緊和珅﹐未幾﹐和又敗死﹐卿憐歸老於吳﹐嘗賦七絕﹐備言兩姓盛衰本末﹐士大夫多有能舉其詞者。

淸初﹐吳三桂據雲南﹐旋蓄異謀﹐其妾弟某得罪畏誅﹐潛走京師告變﹐朝廷不之信﹐姑遣使偵焉。事爲三桂所聞﹐謀所以緩之﹐會值攺歲﹐乃自書春聯榜諸府門云「帝力於我何有﹔臣淸恐人不知。」使者畱滇月餘﹐竟無所得﹐特錄聯語歸報﹐遂信而置之。未幾反書聞﹐帝方沐擲冠於地曰「奴誑我。」三桂少嘗挾十萬金赴大梁爲冶遊﹐暱汴妓桐花﹐俄金盡﹐鴇母加白眼﹐獨桐花奇其人﹐不下令逐客﹐已而材官以金至﹐亟入市購大秦珠徑二寸者贈桐花﹐並媵以詩云「走馬張弓二十年﹐歸藩無路且朝天。梧桐雨後芭蕉雨﹐注到陰符第幾篇。」按﹐此平西之文學﹐蓋亦不窳呰矣。

胡氏《聯選》云﹕京師地安門外有白米斜街﹐依傍十剎海﹐俗名小西湖﹐綠柳參差﹐靑山隱約﹐某家署一聯云「白雪遠山﹐圖開大米﹔斜陽新柳﹐春滿天街。」語調特若排場。奉新許仙屏巡撫由曾文公戎幕起家﹐晚年乞病歸裏﹐築五芝園以娛老。園對虯嶺﹐爲西山發脈處。嘗刻聯門前石柱云「昨者作堂名醉墨﹔朝來拄笏看西山。」又﹐梁節庵主講兩湖書院時﹐自題寓宅門聯云「往事憶觚稜﹐身別修門二十載﹔新陰盡桃李﹐教成君子六千人。」又﹐臯蘭吳柳堂禦史可讀居諫垣﹐鯁直敢言﹐不避權貴﹐後以爭淸穆宗立嗣事﹐懷奏稿縊死﹐名聞天下。其署京邸聯云「萬事未甘隨俗傳﹔一官辛苦讀書來。」饒有勁挺之致。

吳柳堂嘗官刑部提牢廳主事﹐廳之北監有明楊患湣繼盛手植楡樹﹐後人建祠祀焉。吳題聯云「生气猶存﹐看此日階前大樹﹔爰書誰定﹐問當年座上諸公。」對幅一肚皮不快活﹐奇气咄咄﹐有請上方斬馬劍斬佞臣一人頭壯采。後日之死﹐卽決於此。戊戌政變﹐嘉應黃公度遵憲以出使日本大臣被嫌疑﹐會使節駐滬。上海道至﹐派兵圍其行館﹐久之﹐得旨放還歸裏。後自署所居人境廬聯云「藥是當歸﹐花宜旋覆﹔虫還無恙﹐鳥莫柰何。」警弦之意﹐躍然言外。又聯云「萬象涵歸方丈室﹔四圍環列自家山。」又﹐安樂行窩小艇聯云「尙欲乘長風破萬里浪﹔不妨處南海弄明月珠。」亦自輪囷夭矯﹐不主故常。又﹐袁州知府某以病去官﹐卜居蘇州時﹐有故鄕之積感﹐嘗題門聯云「無可柰何新白髮﹔不如歸去舊靑山。」語似未經人道。長沙李仲臨世琪﹐少年客遊江南﹐多所交接﹐晚年以商自晦﹐其居在大河塘﹐有圖﹐予嘗題詩紀其居也。李近示以居室楹帖﹐𨿽詞采近於堆垛﹐而自攄胸懷﹐亦自不俗。聯云「榮華過目總成空﹐何如樂道安貧﹐莫管他利﹐莫管他名﹐莫管他虎鬥與龍爭﹐當極悶時﹐席先世區區舊廬﹐偕我弟我兄﹐學半日漁﹐作幾筆畫﹐讀萬卷書﹐逍遙遊哉﹐山中人此亦算南面﹔善惡到頭原有報﹐只要委心任運﹐說甚麼神﹐說甚麼鬼﹐說甚麼數窮更理極﹐怪彼盜者﹐怙暫時赫赫倒柄﹐乃予取予求﹐興不風浪﹐摧方藝萌﹐塡無底壑﹐否泰交未﹐天下事豈盡付東流。」按﹐出幅語气恬適﹐對幅彼盜一接﹐宛若禰正平著岑牟單絞服﹐爲擊鼓三撾。

某僧坐關滿期﹐熊香海撰聯云「霹靂一聲雷﹐依然大地山川﹐才識得開拳見掌﹔回向三世佛﹐直至寶王樓閣﹐也無非喫飯穿衣。」又﹐修一上人爲某師作佛事﹐熊亦撰聯云「直指本來心﹐鶴獻香花猿獻果﹔灼然常住義﹐雲歸滄海水歸瓶。」語帶禪機﹐不同傖楚。

胡氏《聯選》云﹕金陵淮淸橋﹐橋門有集劉夢得﹑韋端已句爲聯云「淮水東邊舊時月﹔金陵渡口去來潮。」語極渾成端重。又﹐周彥升題泉州萬安橋聯云「兩翼石欄扶海出﹔三秋水月渡空行。」又聯云「秋水灑堂數百道﹔海舟浮月兩三人。」皆淸湛不著點埃。宜興蜀山﹐原名獨山﹐東坡遊陽羨﹐謂此山似蜀﹐爲攺今名。大溪繞山南流﹐石橋跨溪上﹐髙二丈餘﹐橋門作穹圓形﹐周小棠題聯云「不霽何虹﹐天倩媧皇來補石﹔此山似蜀﹐人思坡老爲題橋。」又﹐金粟香題揚州政成橋聯云「北去三河揚子渡﹔南通百瀆蠡湖船。」又聯云「繼坡公艤舟﹐誰爲過客﹔問相如題柱﹐可比升仙。」語均貼切﹐而「北去」一聯﹐尢超妙不羣。縣有符實橋在七姑山下﹐予題聯云「未須更憂一水隔﹔可以橫絕七姑巓。」又﹐題二都保安橋聯二首﹐一云「相保以險﹔厥安如山。」一云「保此片片石﹔安渡沈沈淵。」似尙不類佻笨。

「三才天地人﹔四詩風雅頌。」「五行金木水火土﹔四位公侯伯子男。」相傳以爲絕對。明陸粲說聽載一聯云「五事貌言視聽思﹔七音宮商角徵羽。」亦謂不能有二。按﹐琴七弦﹕一宮﹑二商﹑三角﹑四徵﹑五羽﹑六少宮﹑七少商﹐是爲七音。蕙風少日曾以「五子周程朱張」﹐對「四傑王楊盧駱」。又以「四時春夏秋冬」對「五聲平上去入」﹐均若工渾。右節《餐櫻廡隨筆》。

淸中葉汪容甫中以治經聞於世﹐其文采斒爛﹐照耀東南﹐而恃才傲物﹐多所狎侮。畢沅爲陜西巡撫﹐奇中才而未通往來。一日﹐中忽投畢書曰「天下有中﹐公無不知之理﹔天下有公﹐中無窮乏之理。」落落數言而止﹐畢發誦大笑﹐立以五百金饋之。寶應有漢石闕二﹐刻孔子見老子及力士庖廚等像﹐中以錢五萬使人盜其一﹐因爲聯榜門云「好古探周孔﹔嗜奇竊漢碑。」可云曠蕩絕倫。又﹐揚州梅蘊生植之能詩﹐善彈琴﹐彈琴喜獨坐。一夕﹐方撥弦﹐見窗紙破﹐蓋竊聽者﹐俄而花香襲腦﹐一女郎盈盈入﹐乃言曰「欲琴者﹐吾爲爾彈﹐但不欲一見爾。」急滅燈﹐爲鼓一再行。梅藏有唐碑一拓﹐特寶貴之。吳讓翁贈以聯云「家有貞元石﹔人彈叔夜琴。」蓋合紀二事也。然聯要不腐。

凡文之工者﹐無他謬巧﹐曰肖題﹐作聯亦然。杭州淸泰門火車站旁有茶室兼澡堂。劉葆良題聯云「正甌越銷兵﹑滬杭同軌之時﹐借勝境滌塵囂﹐在明聖湖六橋以外﹔問陸公茶竈﹑屈子蘭湯何處﹐有層樓矗云表﹐距淸泰門百武而遙。」又﹐鎭江京江第一樓者﹐髙臨大江﹐南來帆船﹐皆麟湊樓下﹐樓附設賣酒室兼茶座。有聯云「酒後髙歌﹐聽一曲鐵板銅琶﹐唱大江東去﹔茶邊話舊﹐看幾番星軺露冕﹐從淮海南來。」一沈著﹐一雄豪﹐兩皆切地﹐搬移不動﹐傑制也。又﹐李梅庵題某餐館聯云「宰天下有如此肉﹔治大國若烹小鮮。」特若渾成。又﹐劉葆良題上海湖南人所營桃源隱菜館聯云「鄕味殊佳﹐莫戀江東飽蒓菜﹔人間何世﹐偶從海上得桃源。」均不溢題位﹐栩栩欲活。

各名埠濟良所之設﹐所以爲妓女謀回頭處﹐仁政之大者也。劉葆良題揚州濟良所聯云「是鰥寡孤獨外別一種無告窮民﹐我只當兒女看來﹐欲借慈航渡孽海﹔於罟擭陷阱中開這條放生大路﹐誰能把繁華喚醒﹐不畱地獄在人間。」語語矜怛﹐婆心婦見。劉又有題上海大新旅館聯云「大瀛海環神州赤縣之旁﹐鄒子雄談﹐地球九萬里﹔新國民咸結軌聯航而至﹐春申上客﹐珠履三千人。」奇气咄咄﹐昂頭天外﹐不徒以嵌字爲工。又﹐曾文正瓜州鹽棧聯云「兩點金焦﹐劫後山容申舊好﹔萬家食貨﹐舟中水調似承平。」又﹐某氏安慶水龍局聯云「事有備以無患﹔門𨿽設而常關。」又聯云「自有風雲回赤帝﹔儼同霖雨徧蒼生。」皆直盬題腦﹐澈表澈裏。又﹐某氏題竈聯雲「水火旣濟﹔黍稷惟馨。」亦工。

臨桂倪云臒《桐陰淸話》﹕阮文達平蔡牽﹐得其兵器﹐更鑄秦檜夫婦像﹐跽嶽王祠外﹐好事者制一聯﹐作夫婦問答口吻﹐木書之﹐其一系檜頸云「咳﹗僕本喪心﹐有賢妻何至若是。」又一系王氏頸云「啐﹗婦𨿽長舌﹐非老賊不到今朝。」阮一日謁廟見之﹐爲狂笑無已。又﹐濟安之義川﹐有「跳過魚兒喫豆腐」及「豆腐搬成肉價錢」等諺﹐熊某因撰豆腐店聯云「請君跳過魚兒碗﹔看我搬成肉價錢。」亦有風趣﹐足解人頤。又﹐張季直謇題上海精益眼鏡公司聯云「使眾昭昭﹐若巖下電﹔與世珞珞﹐望眼中人。」又聯云「如用之皆自明也﹔苟合矣不亦善乎。」皆輕輕著筆﹐添毫欲活。胡氏《聯選》云﹕淮安在科舉時代應試者爲最夥頤﹐督學部院門首有燈牌公所數十間﹐均系一般應試者候點名憩足之所﹐內有聯﹐風趣略與上錄同。聯云「頃刻卽天明﹐此處何須久坐﹔一聲從地起﹐諸君自有前程。」

胡氏《聯選》云﹕辛亥鼎革以來﹐遜國舊官僚﹐多避地居滬上。某君就望平街頭設一酒肆﹐題曰「醉漚」﹐旁榜一聯云「人我皆醉﹔天地一漚。」按﹐聯語有慨其言。秀水王仲瞿曇﹐淸舉人也。龔定庵爲銘墓﹐世稱奇人奇文。王贅於金氏﹐夫人名禮嬴﹐工詩畫﹐晚年築室湖居﹐與共唱和﹐署門聯云「兩口居綠水丹山﹐妻太聰明夫太怪﹔四圍皆靑燐碧血﹐人何寥落鬼何多。」思想奇竦﹐與作者相稱矣。易實甫順鼎題琴志樓聯云「三閭大夫胡爲至於此﹔五柳先生不知何許人。」上下幅皆作一句讀﹐故佳。按﹐樓在九江廬山﹐其尊人笏山先生築以作別墅者也。又﹐婺源江湘嵐峯靑曾爲司法廳長﹐解組後﹐自題息廬聯云「田園將蕪胡不歸﹐計惟隨五柳先生遊耳﹔國家興亡與有責﹐今安得一時人傑從之。」語特沈著有抱負。予亦有靜妙軒嵌字聯云「靜坐規四海﹔妙用存一心。」又﹐代悟園署山居聯﹐一云「移山辟前路﹔種木蔭髙枝。」一云「不受物汶汶﹔仰視天蒼蒼。」亦若擺落悠悠。

胡君復云﹕所親某饒農田﹐兼設染肆﹐有二子延師課讀甚勤﹐嘗語予曰「讀書所以明理﹐異時但望兒曹能嗣吾業﹐卽不爾﹐有薄田﹐爲安分良民足矣。」予爲題楹聯云「種瓜得瓜﹐種豆得豆﹔染蒼而蒼﹐染黃而黃。」按﹐分渲農﹑染二執業﹐亦自典雅。又﹐劉文正予告歸田﹐其子石庵入相﹐題所居室聯云「粗茶淡飯布衣裳﹐這點福讓老夫消受﹔齊家治國平天下﹐那些事有兒輩擔當。」質而不俚﹐與王海日同一口气。又﹐曾文正之父有自制聯懸廳事云「有詩書﹐有田園﹐家風半讀半耕﹐但以箕裘承祖澤﹔無官守﹐無言責﹐時事不聞不問﹐只將艱巨付兒曹。」口吻又與劉同。又﹐汪退谷自題書室聯云「汲水澆花﹐亦思於物有濟﹔掃窗設幾﹐要在予心以安。」字句恬適﹐悟道有得之作也。

林文忠在河工時﹐自題所居室聯云「春從天上至﹔水由地中行。」語絕闊大。又﹐題客座聯云「蘆中人出﹔河上公來。」亦極堂皇名貴。又﹐許文恪庚身自撰書室聯云「但有餘閒惟學帖﹔卽逢佳客莫談天。」又﹐西湖詩僧小顚自題居室聯云「老屋將傾﹐只管淹畱何日去﹔新居未卜﹐不妨小住此爲佳。」予亦有數聯。一題金小竹犧園聯云「嘗膽枕戈﹐亟欲湔吾國之恥﹔藝麻種果﹐不妨爲農家者流。」又﹐自題月巖客座聯云「倚天石壁不飛去﹔啄木山禽時下來。」又聯云「談天八星覺身小﹔拓地五洲猶心雄。」又聯云「學途敻於西北利築路﹔文境辟似蘇彜士鑿河。」亦似不拾人牙慧。又﹐回瀾閣主自署廳事聯云「度量不敢窺涯涘﹔富貴於我如浮雲。」下語卓絕如鑄。

有以義園求劉金門撰聯者﹐劉書四子書二句應之云「逝者如斯夫﹔掩之誠是也。」良爲中邊皆澈。又﹐某氏聯云「長夜漫漫燈日旦﹔春愁黯黯不成眠。」亦酷肖。又﹐朱竹垞題施粥廠聯云「同是吐皮﹐飽者不知饑者苦﹔一般面目﹐得時休笑失時人。」又﹐陶文毅澍題育嬰堂聯﹐粱氏《楹聯叢話》揭之﹐已熟在人口﹐玆復錄之﹕「父兮生﹐母兮鞠﹐俾無父母有父母﹐此謂民父母﹔子言似﹐孫言續﹐視猶子孫卽子孫﹐以保我子孫。」又﹐周彥升題東白縣育嬰堂聯云「天地大徳曰生﹐勾使出﹐萌使達﹐卵麛使蕃孽﹐安得廣廈盡庇諸嬰﹐締造經營資眾力﹔父母斯民之責﹐寒與衣﹐饑與食﹐疾痛與醫藥﹐毋滋他族逼處玆土﹐維持調護賴諸賢。」《聯選》注云「時西人教堂方以育嬰肇釁﹐故有對語。」又﹐黃歧農題育嬰堂聯云「眼前看他人子女﹔背後想自己兒孫。」輕輕作指點而特饒誠摯﹐此爲大家本領。

以聯語談理作一般之鼓吹鍼砭﹐其益人較登臺演講感化尢速尢切。玆又錄數作﹐一﹑包愼伯世臣自題居室聯云「幸有兩眼明﹐多交益友﹔苦無十年暇﹐熟讀奇書。」二﹑曾文正格言聯云「不怒不尢﹐但反身爭个一壁靜﹔勿忘勿助﹐看平地長得萬丈髙。」又聯云「丈夫當死中圖生﹐禍中求福﹔古人有困而修徳﹐窮而著書。」三﹑滿洲烏爾衮布葺小園於宣南﹐自題聯云「半日讀書﹐半日靜坐﹔一畝種菜﹐一畝栽花。」四﹑萬廉山格言聯云「仁仁義宜﹐以制其行﹔經經緯史﹐乃成斯文。」按﹐胡君復氏系尾云﹕江陰金一士嘗以「經經緯史乃成文」屬對﹐田小歧對以「親親仁民而愛物」之出聯﹐一時嘆爲兩絕。五﹑某氏格言聯云「無不可過去的事﹔有自然相知之人。」又聯云「做數件可流傳之事﹐銷磨歲月﹔會幾个有識見的人﹐論說古今。」語𨿽朴淺﹐而卻名裏醥醥。又聯云「無能事乃能無事﹔不善言而善不言。」說理亦顚撲不破。又﹐劉望三格言聯云「無能事而能無事﹐無事則無事事矣﹔不可解卽可不解﹐不解以不解解之。」按﹐出幅卽應上聯出幅之義﹐對幅則瑩然有禪理。予記李敏達衛官封疆日﹐有不識文字之標目﹐而卻工作書。一日﹐命楮書聯云「無本事好生事﹐生出事來沒本事。」於是徧示幕僚徵對幅﹐都無應者﹐李乃奮筆續書云「有本事能做事﹐做出事來有本事。」座客見之﹐皆斂手嘆服。按﹐此卽經驗優於學問之證據。熊香海自題書室聯云「追怪物出宇宙﹔哀窈窕思賢才。」出幅特恣肆。又﹐集蘇聯云「舊書不厭百回讀﹔新詩說盡萬物情。」亦爲人人意中所有。

胡君復云﹕今人作聯﹐類多浮華﹐爲格言者﹐每涉腐气。楊君白民嘗取《震川集》中語爲聯云「室靡棄物﹔家無閒人。」以爲合家庭教育口气。並言楊君克勤﹐小物﹑竹頭﹑木屑無棄材﹐嘗取庖廚中長案攺爲演壇﹐以鴿籠爲書架﹐恆誦日本慶應義塾校長福澤諭吉「規模不妨狹隘﹐教育務求精神」以自況﹐私家辦學者﹐可持以爲師法。又﹐某君自贈聯云「使我有身後名﹐不如及時杯酒﹔丈夫擁書萬卷﹐何暇南面百城。」豪气勃勃﹐目無餘子。又﹐昭文黃摩西題居室聯云「縱盡時間﹐橫盡空間﹐幾多教育家﹑政治家﹑宗教家﹐誰是完全人格﹔客觀內籀﹐主觀外籀﹐一有文字想﹑經濟想﹑功名想﹐已非眞正自由。」按﹐近時文字﹐最刺目者爲東西國輸入新名詞﹐小生淺學﹐胸無所儲﹐全搬演此爲文﹐讀者每每爲之作數日惡。此聯亦純用新名詞而不害爲佳。可見善庖者酸碱調和之有妙劑。

陸旁和自題門聯云「近市聲喧﹐淸風明月不用買﹔貧家客少﹐鳥語花香自可人。」竟體淸新﹐其臭如蘭。南通有斐館﹐爲其縣最良旅館﹐張季直題聯云「請爲誦鄭風詩﹐適子之館﹐授子之粲﹔不能忘魯論語﹐觀其所由﹐察其所安。」又﹐於瑾懷題四川餐館聯云「竹鼯花豬﹐春遊好讀坡仙賦﹔蒓鱸稻蟹﹐秋興應題杜老詩。」𨿽不甚生動而要非浮煙漲墨。又﹐廣州淸平橋爲煙花澤藪﹐兩岸酒樓對峙﹐何伯喬松題聯云「兩岸樓臺﹐髙捲筠廉邀月入﹔一河船舫﹐輕搖蘭棹栽花來。」縟而不佻﹐亦自可貴。又聯云「風月常新﹐時復登樓聊縱目﹔煙波無際﹐須知有岸可回頭。」特饒寄托。

凡對聯能作疏雋輕婉語﹐往往耐人諷誦﹐此亦如演劇家之有諢白也。玆錄數作﹐一﹑福州南門外茶亭聯云「山好好﹐水好好﹐開門一笑無煩惱﹔來匆匆﹐去匆匆﹐下馬相逢各西東。」吐口如生﹐破盡畦町﹐尢妙在幅各押韻。二﹑泰州江堰鎭﹐河幹有酒樓數椽﹐屋宇欹傾。或署一聯云「好一座危樓﹐誰是主人誰是客﹔只三間老屋﹐半宜明月半宜風。」三﹑張叔平署客捨聯云「年年難過年年過﹔處處非家處處家。」實寫作客亦工。四﹑淸淮毗連板閘鎭﹐附近有地名新路者﹐道旁置一息肩亭﹐內有聯云「前途赤杲杲日﹐試問能行幾步﹔這里涼颼颼風﹐何妨暫坐片時。」按﹐此作猶是吾國人舊思想﹐以得過且過爲主腦﹐若西國之冒險家﹐則不顧而唾矣。予舊有聯云「讀書須知有事在﹔移山只是爭人爲。」自謂足矯其失。又﹐湯雨生爲園丁書聯云「靠山喫山﹐靠水喫水﹔種豆得豆﹐種瓜得瓜。」亦若別有會心。

朱恂叔師有題於保壽鴻佑客廳聯云「養滿腔慈愛﹐便儲滿腔吉祥﹐到處鳳攬徳輝﹐麟遊仁宇﹔任一分性情﹐卽平一分機械﹐相逢石皆玉潤﹐荊亦花香。」藹然仁言﹐字字見道。又﹐題於雪舫居室集句聯云「智欲圓而行欲方﹐膽欲大而心欲小﹔正其誼不謀其利﹐明其道不計其功。」鞭辟語能堂皇﹐故佳。又﹐師之配何夫人歿﹐遠葬戴家岡﹐其阡堪輿家所相﹐用重金購有者也﹐及啟土﹐一棺見焉﹐羣惶駴﹐先生遽令掩之﹐移避丈許下窆。已而立石署聯云「培土領從方寸起﹔畱花莫到十分開。」時義寧陳右銘以舉人帶兵過縣﹐見聯語﹐矜誦之。後二十年開府湖南﹐先生之孫思宅往修謁陳﹐猶舉誦此聯﹐並獎先生當日之能讓。保壽爲予言如此。又誦一聯﹐其遠祖伍云所撰也﹐亦近似箴銘。聯云「天下奇觀看盡﹐不如書本﹔世間滋味嘗來﹐無過菜根。」又﹐胡君復爲鄕人某題聯云「山地種菜﹐水鄕捕魚﹐無窮生計﹔本色淸言﹐尋常茶飯﹐此地人家。」浩浩落落﹐其一種閒適襟韻﹐恍如讀陶白詩集。又﹐張文襄自題書室聯云「未忘麈尾淸談興﹔常讀蠅頭細字書。」風抱亦同。又﹐李次靑元度乞花聯云「有時袖手惟觀奕﹔每到低頭爲乞花。」又﹐王可莊仁堪贈金山寺僧秋巖聯云「千古英雄浪淘盡﹔天下名山僧占多。」則瞻矚非常﹐別一世界矣。近者﹐俄過激黨得勢﹐勞工神聖﹐工讀互助﹐一切學說日以泛濫﹐吾國其自此進步乎﹖各報鼓吹﹐亦間登有對聯﹐錄一二以識潮流之趨向。一云「勞工神聖﹔世界大同。」一云「我不異人﹐人不異我﹔工卽是學﹐學卽是工。」詞采𨿽不甚丰勁﹐然漆雕開大意﹐卽此可見。

《藝蘅館隨筆》﹕家大人嘗書聯贈某君云「明朝還訪二千石﹔一日更須三百杯。」蓋某方應某知府之聘﹐又豪於酒﹐自署酒龍﹐故上下幅及之。又﹐贈某報館主筆聯云「萬事不如公論久﹔微言惟有故人知。」又﹐贈人聯云「苦遭白髮不相放﹔長恐靑山與世新。」亦自工諧。又﹐江孝通逢辰贈吳季淸聯云「上有加餐飯﹐下有長相憶﹔直如朱絲繩﹐淸如玉壺冰。」可云顚撲不破。又﹐魏默深撰《聖武記》成﹐龔定庵贈以聯云「讀萬卷書﹐行萬里路﹔綜一代典﹐成一家言。」亦自工贍。又﹐汪笑儂署門聯云「大文章無用處﹔古樂府有餘音。」蓋汪隱於伶﹐此十二字特爲突兀雄傑。又﹐金陵劉某﹐酒狂也﹐嘗署門聯云「名世大文酒徳頌﹔傳家天爵醉鄕侯。」奇亦與汪作同。右節聶伯毅《聯語》。

伯毅又云﹕常熟鹽梟號雁鵝黨﹐其魁某營室成﹐乞一文士署聯﹐蓋集句也。詞云「一曲平沙彈綠綺﹔半窗晴日寫黃庭。」暗嵌雁鵝二字﹐後某覺之﹐遂毀聯。文士亦幾及於禍。又﹐某君楹聯云「將雪論交人盡熱﹔與梅相對我猶肥。」此語似未經人道。又﹐張勛駐徐州時﹐地方爲建生祠﹐張自撰祠聯云「我不知何者樹徳﹐何者立威﹐只緣餘孽未淸﹐奮戟重來﹐稍盡軍人本職﹔古亦有生而鑄金﹐生而刻石﹐自揣美名難副﹐登堂彊醉﹐多慚父老深情。」按﹐張之本末﹐演徐州會議一出﹐丁巳復辟一出﹐卽已見矣。生祠聯自家著筆﹐誠難之難者﹐而寫來尙能肖身分﹐亦自可誦﹐正不必以人廢言也。

樊樊山增祥以陜西布政使被升允劾罷去官﹐後住柳巷寄廬﹐嘗署門聯云「只如此已是過分﹔要怎麼方才稱心。」語能泯去怨尢﹐故佳。又﹐某題東坡祠神龕聯云「欲把新詩問遺像﹔不妨尊酒寄平生。」亦雅切。右見伯毅《聯語》。又云「不食民一飯﹐不愛民一錢﹐乃吳隱之爲太守﹔先天下而憂﹐後天下而樂﹐是範文正作秀才。」此山陽縣署所懸者﹐語殊工偉。又﹐曾文正贈某聯云「大處著眼﹐小處著手﹔羣居守口﹐獨居守心。」十六字堅卓可作座右銘。

益陽蕭希魯兵部大猷﹐有題旅館聯云「莫道囊空﹐問千里遨遊﹐帶多少關山風月﹔特開陋室﹐恐長途辛苦﹐誤勾畱楊柳樓臺。」𨿽尙詞藻﹐而骨子裏卻含有勁气。按﹐蕭工制舉文﹐余姚朱肯甫師刊《湘英文挹》﹐錄其作最多﹐內如《太史公牛馬走題律賦》﹐尢極磊落英多之致。蕭爲丙戌傳臚﹐以朝考卷微疵﹐攺兵部主事。性曠達﹐黃金到手﹐半以購書﹐半以狎妓。光緒庚子歲﹐余陷黨獄﹐系長沙候審所﹐蕭聞聲營救。一日﹐徑走系所相訪﹐蓋初不識面也。談次﹐言上書兪巡撫無效﹐暇日當謁爭﹐因告余﹕「適囊空入撫署﹐傳帖費無出﹐盤給我錢三千乎﹖」其質率如此。今錄聯語﹐爰附識之。又﹐張杏村楹聯云「想行路出門難﹐但得居家便是福﹔除讀書寫字外﹐別無生計所由窮。」與蕭作同一蕭寥意境。亦佳。

聶伯毅《聯語》﹐浴堂對聯甚少﹐且無一佳者。近見一帖殊若超脫﹐聯云「到此皆潔己之士﹔相對乃忘形之交。」讀之可發一噱。又﹐有題廁所聯云「到此方無中飽患﹔何人不爲急公來。」亦有風趣。蓋俗以遺矢爲出公也。又﹐兪省齋題魁星閣聯云「不衫不履﹐居然名士風流﹐只因醜陋形骸﹐險湮沒了胸中錦繡﹔能屈能伸﹐自是英雄本色﹐可惜崢嶸頭角﹐誰識你的筆底珠璣。」正諭夾寫﹐戛戛獨造﹐此所謂借他人酒杯者。

龔定庵詞有「願得黃金三百萬﹐交盡美人名士﹐結盡燕邯俠子」句﹐久爲人所傳誦。因續成一聯云「願得黃金無量數﹐交盡美人名士﹐結盡燕邯俠子﹐更塡平世路不平處。」久之未能屬對﹐因懸賞徵求之﹐得兩聯﹐尙可誦。一云「剩攜綠酒幾多觴﹐覓个月地花天﹐做个煙火神仙﹐且還了人生未了緣。」一云「縱觀靑史若干年﹐許多盜賊聖賢﹐幾多詩酒神仙﹐總難了風塵未了緣。」上則瀟灑﹐下則感慨。右節伯毅《聯語》。又﹐何某官四川﹐一日﹐大僚宴會﹐陳百戲﹐何題一聯云「何人解洗箏琶陋﹔若輩能逃粉墨緣。」忌者據而讒之﹐遂以免職。又某一聯云「陶靖節好讀書﹐不求甚解﹔蘇子由學爲政﹐益治其文。」亦自肅諧。

聶伯毅云﹕對聯有連環格﹐如翁笠漁嘗任崑山﹑陽湖等縣知縣﹐或以爲聯曰「崑山縣﹐山陽縣﹐陽湖縣﹐湖南從九﹐做過四五年知縣。」後有對者甚巧妙﹐卽﹕「鐵寶臣﹐寶瑞臣﹐瑞鼎臣﹐鼎足而三﹐都是一二品大臣。」按﹐出幅崑山﹑山陽﹑陽湖及第四句「湖南從九」句﹐湖字亦與陽湖之「湖」緊相接銜﹐故曰連環。又﹐「四五」字扣「九」之暗數﹐對幅「一二」字﹐扣「三」字之暗數亦然。可謂天造地設﹐巧莫與階矣。又有流水對格者﹐僅對字面而一不顧命意﹐如「木已半枯休縱斧﹔果然一點不相干」﹐卽「木」實字對「果」虛字﹐「斧」實字又對「幹」虛字也。顧𨿽巧絕﹐而五雀六燕﹐輕重則失平衡矣。又﹐「春眠未覺花心動﹔夏禮能言杞足徵。」亦然﹐然究不可爲訓。又﹐天津某富翁懸一聯對云「三徑漸荒鴻印雪﹔」或對以﹕「兩江總督鹿傳霖。」又然﹐然亦不免失之佻。

彭剛直晚年猶以气陵人﹐屬僚進謁﹐嘗用惴惴﹐然甚愛才。一日﹐避署石鐘山﹐見部下謝濬禽遊擊六十本梅花舫題聯云「三千里萍梗飄來﹐重向山頭折屐﹔六十本梅花開徧﹐好憑國手調羹。」大加激賞﹐引與鈞禮。又﹐長沙彭錫繩之祖某嘗守海州﹐受知沈文肅﹐每代捉刀文字。後解官﹐題江寧寓廬聯云「沒世難忘知己感﹔平生甘被小人欺。」見者稱之。又﹐吳伯揆集定庵句自贈云「俠骨豈沈淪﹐恥與蛟龍競升斗﹔人事日齷齪﹐莫拋心力貿才名。」亦煞有致。又﹐某公出塞﹐李壽蓉贈以聯云「奔萬里塵沙﹐此地好盤金勒馬﹔折一支楊柳﹐送君生入玉門關。」亦自票姚﹐對尢合。《淮聯叢語》云﹕某君題土地祠聯云「求公公﹐公道明於千里月﹔願婆婆﹐婆心忙似半山云。」按﹐佳處全在一「明」字﹐一「忙」字。此可云文人慧心﹐掃盡枝辭蔓詞﹐猶第二義。

伯毅《聯語》﹕絕對多偶爾﹐故屬對綦難﹐江南燕子磯武廟僅存一勒弓橫刀偶像。某入廟猝成上聯云「孤山獨廟﹐一將軍橫刀匹馬。」苦思不得對幅。後一赴試者系舟江幹有所見﹐遂以「兩岸夾河﹐二漁叟對釣雙鉤」爲對﹐亦自有銖兩﹐惟不及出幅之雄勁耳。又﹐饒州國慶日紀念聯云「共和不論功﹐願與同胞常紀念﹔天下猶多事﹐敢忘吾輩有擔當。」對幅懷抱岸然。與同一岸然不羣者﹐則爲方地山津寓門聯云「且食蛤蜊﹔安問狐貍。」又﹐張嗇庵門聯云「官成十八品﹔世閱一千年。」又﹐楊海琴廣州門聯云「子厚過柳州﹐山水益著﹔東坡遊海外﹐文字逾奇。」又﹐某題菜圃聯云「何必讀書﹔請學爲圃。」按﹐綰合亦大雅。

周孝懷有自署聯云「有萬夫莫當之勇﹔無一事自足於懷。」殊見气量。又﹐近人某聯云「海到無邊天作岸﹔身登絕頂我爲峯。」豪語亦未經人道。又﹐聶伯毅自署云「白日放歌須縱酒﹔黃金散盡爲收書。」特若豪气勃勃。又﹐桃源徐硯治書齋聯云「閒敲扁鼓編平話﹔獨把毛錐著罪言。」則剝膚存液﹐別有懷抱。又﹐澧縣何厚堂聯語己錄別捲﹐近又得其二作﹐一﹑財神殿云「可怪崢嶸鐵漢踱入吾門﹐都變成和嶠癖﹔未將新舊金山移來中國﹐枉揚起贏政鞭。」出幅慨時﹐其言喟然﹔對幅發達思想﹐爲尋常屐齒所不到。二﹑題韋陀云「降邪不黨邪﹐見面略無愧眞武﹔護法如違法﹐回頭何以見觀音。」按﹐各上句明明爲西南護法棒喝﹐吾不知岑春萱輩見之﹐作何感想﹖

縣人王固存湘蘭春聯云「室中大有人在﹐胸中大有事在﹔昨日謂之舊年﹐今日謂之新年。」自描語突兀有奇气。又﹐集俗語聯云「好兒不要爺田地﹔打架還須親弟兄。」近似箴銘﹐語亦老重。又﹐雜聯四首。一﹑五言云「如意事常少﹔敢言人所難。」二﹑六言云「嬉笑悲歌怒罵﹔詩仙劍俠酒狂。」三﹑七言云「彼富我仁何自慊﹔無田有業不爲貧。」四﹑十言云「爲大英雄﹐當如克林威爾﹔具眞魄力﹐何懼烏徳斯山。」按﹐固存工詩善畫﹐爲生員矣﹐而貧無負郭田﹐故文言均著挾有一種磊落憤慨之气。又﹐題新州髙等小學校聯云「尙質尙忠尙文﹐通其變使民不倦﹔育體育智育徳﹐立乎教爲國之基。」特若勁質不縟。又聯云「勤學當師車武子﹔文明欲駕歐羅巴。」又按﹕車爲新洲產﹐用來特貼切。又﹐周鳳楞再題學款經理處聯云「人誰無過﹐小事糊塗﹐大事不糊塗﹐是亦足矣﹔我非愛財﹐來得明白﹐去得更明白﹐吾何慊乎﹗」似箴似銘﹐字字飛鳴。凡管公無公徳者﹐讀此應愧死無地。

熊緝之有光云﹕某縣有項朱二姓﹐因建祖廟爭界構訟﹐旋官臨勘爲畫界﹐乃各鳩工。朱氏廟先成﹐署一聯云「曾作兩朝天子﹔亦稱一代聖人。」見者咋舌﹐然無以難也。他日項廟成﹐亦綴十字聯云「嘗烹天子父﹔亦作聖人師。」以子之矛﹐陷子之盾。可云奇崛。按﹐項氏掌故實不多見也﹐此可謂應有盡有﹐少許勝人多許矣。

長沙城內園館聯語絕無僅有﹐或曰退化﹐或曰惟其實不惟其文。總之一無點綴﹐毋乃大寂寥寡歡。予足迹本稀出﹐聞名之餘﹐間有擬作﹐亦若等於猶賢。錄數作如下﹕一﹑曲國云「在城之曲﹔因地爲園。」又云「一丘藏曲折﹔半畝壯園亭。」又云「幾曲闌干文結構﹔一園花木畫精神。」又﹐飲和祥餐館云「飲酒讀離騷﹐也算屠門大嚼﹔和羹詞鼎鼐﹐不如左手持螯。」二﹑天樂居云「出天天大道本自然﹐自然根天然﹔後樂樂終身有憂處﹐憂處卽樂處。」又云「男子須頂天立地﹔昔人懍後樂先憂。」又云「畫本妙天然﹐此樓眞髙百尺﹔人生行樂耳﹐有酒更盡一杯。」以上均嵌字。又有暗嵌者﹐如一枝香雲「小山攀桂﹔空谷聞蘭。」大吉祥旅館云「孰能爲之﹐鵬背扶搖几萬里﹔昭其文也﹐瓦當流落二千年。」又﹐鴻飛印刷局嵌字聯云「鴻寶旁羅﹐蟹行間接﹔飛白異用﹐殺靑同功。」緊鍼印刷﹐似尙不喫力。

三十年前﹐新化陳石擎今柱爲慈利學官﹐予與作文字飲極歡。石擎時與其縣人曾西溪合唱對聯學﹐爲之又極勤。曾作時有存者﹐惟石擎聯多不能憶﹐今再遇之長沙﹐則兩目已失明﹐而談鋒猶昔。其公子昨錄示所撰曾月川生祠聯云「惠政治輿人﹐殖我田疇﹐感誦眞如鄭東裏﹔崇祠報生佛﹐敬公香瓣﹐延年共祝曾南丰。」詞條丰沛﹐有裏有面﹐錄此一勺﹐知海味矣。按﹐曾月川者﹐光緒末田湖艸尾實爲領袖﹐田功成﹐歲入谷數十萬石﹐眾因立祠以報功﹐石擎實當日同功一體之人﹐故汲汲張其事。予近亦獻一聯云「覓地殖民﹐亞洲見哥侖布﹔涸湖生谷﹐巴蜀祠李陽冰。」祠聯最佳者﹐又有李石貞十四字云「人言此是月川叟﹔我來一拜田舍翁。」又﹐謝序荃聯云「二十里短柄長鑱﹐只贏社日雞豚﹐來供生祭﹔百萬頃稻花秋水﹐點綴豳風圖畫﹐中有仙龕。」擷經之腴﹐語自重秀。按﹐洞庭西半化田﹐環數縣方千里沐其利賴者﹐可謂沈沈夥頤﹐而文字歌詠則不少槪見﹐錄此或亦他日湖南拓殖史之一段材料乎﹗

門人唐晉棠旅長﹐去歲逐張之功人也。方李蘊珩軍據澧擅置官吏﹐政由己出。譚延闓長湘﹐噤不能何問。一日﹐石門知事出缺﹐政府命晉棠以兵捍衛新令往上事﹐至則抗半月不交印﹐反嗾卒圍新令館捨﹐戕唐部至數十人﹐新令趙恆默傷刃跳免﹐事後晉棠卽石門建昭烈祠﹐並系聯云「送神迎神﹐是皆吾軍百戰之健者﹔在廟言廟﹐曾是時祭一堂而捨諸。」予亦題二聯﹐一云「江聲自沸﹔劍气猶生。」一云「生爲熊爲羆﹐負羽郴衡﹐勞諸君起捍牧圉﹔死非戰非敵﹐叢祠渫澧﹐聽雄鬼索還頭顱。」按﹐攺革後各戰役﹐徐踣洪憲外﹐皆所謂口戕口者也。索還頭顱句特婉爲鳴冤。又﹐唐樊宗師袝祀西湖白祠徵聯﹐予寄一首云「綿絳二州﹐其百姓皆曰於我有徳﹔湖山一角﹐後千年來與故人同龕。」似亦尙松渾赴題。

卷十二雜綴二

胡氏《聯選》云﹕道光中﹐宜興粥賑告成﹐演劇酬神。任某有一聯﹐疑有所譏﹐聯云「爲善須眞﹐若教羃面登場﹐徒成假傀儡﹔食貧何害﹐試看關糧潑粥﹐終有好團圓。」又﹐烏山卽徳靑山﹐兪曲園故居南埭在山之陽﹐社廟戲臺成﹐兪題聯云「借絲竹傳山水淸音﹐里社歌謠新樂府﹔與父老話升平盛事﹐歲時伏臘古臨溪。」又﹐西湖某社戲臺集句聯云「古往今來只如此﹔淡妝濃抹總相宜。」十四字包一切﹐亦掃一切。又﹐九江洪都會館戲臺聯云「應作如是觀﹐古人今人若流水﹔誰能爲此曲﹐大珠小珠落玉盤。」亦磊磊落落﹐稱大方家數。又﹐李石貞戲臺聯云「老天別換一番人﹐還恐一換再換﹔冷眼日看千萬變﹐權且左看右看。」按﹐聯作於革命後﹐故有換人句﹐亦聊解嘲云爾。

曾文正京都長沙會館戲臺聯云「湖山積久發奇光﹐藉此地鼓舞軒鼚﹐聊寄酬洞庭衡嶽﹔科目何嘗無國士﹐願諸君淋漓感激﹐安排作孝子忠臣。」左文襄亦有題甘肅某廟戲臺聯云「都想要拜相封侯﹐卻也不難﹐這里有現成榜樣﹔最好是忠臣孝子﹐看來容易﹐問他做幾許工夫。」《聯選》稱﹕文襄時已入相﹐寫戲臺實自寫也。按﹐文襄爲人雄霸﹐近豪傑一路﹐故出筆傲睨﹐雜以詼詭之趣﹔文正爲人謙謹﹐近聖賢一路﹐故出筆斂抑﹐獨作鞭辟之詞。又﹐吳立甫拔貢戲臺聯云「古今人何遽不相及﹔天下事當作如是觀。」用筆特若輕倩。又聯云「乾坤一戲場﹐請君更看戲中戲﹔俯仰皆身鑑﹐對影莫言身外身。」記民國初元江西會館慶賀演劇﹐予有聯云「壽域壽人壽杯﹐春酒萬壽﹔新民新國新劇﹐舞臺一新。」亦尙不十分喫力。

曾文正又有金陵湖南會館戲臺聯云「荊楚九歌﹐客中聊作枌楡社﹔江山六代﹐劫後重聞雅頌聲。」特莊雅稱題。又﹐李篁仙金陵某廟戲臺聯云「我輩乃水火刀兵餘生﹐稽首效華嶽三呼﹐同報君恩同報國﹔今日是長治久安天下﹐放膽唱升平一闋﹐半入江風半入云。」灝气流轉﹐亦自不弱﹐惟末句用成語﹐平仄不諧﹐又失之膚﹐是爲大醇中之小疵。又﹐揚州某戲臺聯云「想當年那段情由﹐未必如此﹔看今日這般光景﹐或者由之。」純用白描﹐亦耐人紬繹。又﹐武進奔牛鎭捕蝗演戲聯云「爾子孫繩繩﹐民弗福也﹐幸毋集翼於原田每每﹔我黍稷鬱鬱﹐神其保諸﹐報以拊缶而歌呼烏烏。」別一格調﹐才華穠俊﹐時曰能新。又﹐吳摯甫題保定淮軍公所戲臺聯云「髙節變風雲﹐坐客欷歔﹐擊築欲邀燕市飲﹔遺勞在蘭菊﹐禮魂容與﹐傳葩疑唱楚人騷。」又﹐李澄宇題揚州某氏園戲臺聯云「坐客爲誰﹐聽二分明月簫聲﹐依稀杜牧﹔主人休問﹐有一管春風詞筆﹐點綴揚州。」筆健而意豁妙﹐又切地。又﹐廟下春社戲臺聯云「誰蒼鶻﹐誰參軍﹐描摹得世間人﹐須眉畢見﹔有院本﹐有雜出﹐難爲他說戲的﹐口舌都忙。」又聯云「灣有廿三﹐鬧吵吵白叟黃童﹐賞此乍暖乍寒天气﹔班名四六﹐亂紛紛髙冠長劍﹐演出半文半武排場。」按﹐摹寫村場景象逼眞。又聯云「會眞古記性情多﹐小字低呼﹐北曲好如南曲﹔春戲今年重疊做﹐大家髙興﹐西村看到東村。」又﹐酒業戲臺聯云「正值柳梢靑﹐乍三疊歌來﹐勸君更盡一杯酒﹔如逢李太白﹐便百篇和去﹐與爾同銷萬古愁。」右節胡氏《聯選》。按﹐酒業聯所謂大搖大擺大踏步向前者﹐蓋幾近之。又﹐舊曆乙卯三月﹐湘潭銀田市演戲時﹐中日交涉正激烈﹐唐君某撰戲臺聯云「觸景傷懷﹐回首可憐歌舞地﹔感時濺淚﹐隔江猶唱後庭花。」亦幾於嗚咽淋漓。又﹐四川關廟樂樓髙升之題聯云「擊鼓聽三撾﹐想老賊阿瞞﹐曾經奪魄﹔誤弦邀一顧﹐憐小喬夫婿﹐未免癡情。」此蓋從「顧曲小聰明﹐當日可憐公瑾﹔撾鼓大豪傑﹐至今猶罵曹瞞」聯脫胎而出﹐然奪魄﹑癡情二義﹐似爲追進一層﹐固不至多傷事主。又一聯云「誰爲袖手旁觀客﹔我亦逢場作戲人。」亦極飛動。又﹐上海愚園內之橋亭﹐爲林步靑攺良灘簧處。劉葆良聯云「談言微中可解紛﹐當入古史記滑稽列傳﹔聲音之道通乎政﹐請看新世界戲曲攺良。」顧盼自喜﹐所謂獨往獨來者也。

周鐵梅對聯已錄哀挽類﹐予最愛其自贈一聯云「數幅石蘭稱著作﹔一庭花木似兒孫。」蓋鐵梅能畫喜詩﹐庭羅花木﹐點綴幽敻﹐年過五十無嗣﹐故有花木似兒孫之句。今再相見﹐則公然娶妾生子女﹐聞而著其事﹐蓋重爲老友慶也。鐵梅生子後又題聯云「書經水毀畱兒讀﹔花到秋開爲女簪。」喜極語而以和靄出之﹐故佳。與鐵梅同城居亦工書畫者﹐又有晏伯勤。伯勤聯語亦在哀挽篇﹐玆錄其楹聯二首﹐一云「多多栽種些好花﹐於己亦便﹔遠遠讓開條來路﹐盡人去行。」朴實說理﹐寄托深遠。一云「容吾日在此忙碌眞福分﹔有客時來前論難大吉祥。」按﹐以忙碌爲福分﹐知作者治事精神﹐髙乎一般惰民萬萬矣。又﹐吳晉壬唐林贈金溎生聯云「忽發狂言驚四座﹔分其餘事了十人。」按﹐集句能曲肖所贈人之身分﹐得未曾有。鐵梅述某一聯云「當以文章橫行一世﹔分其餘事足了十人。」語亦名貴。又﹐何廉昉贈金溎生聯云「身行萬里半天下﹔眼髙四海空無人。」亦特雄渾。

吾國城隍廟舊列祀典﹐其堂廡嘗懸一大算盤﹐額曰「不由人算」﹐旁有聯云「你的算計特髙﹐得一回﹐進一回﹐那曉滿盤都是錯﹔我卻模糊不過﹐有幾件﹐記幾件﹐從來結帳總無差。」語雋旨遠﹐可喚醒一切睡夢人。又﹐藥王財神合祠有聯云「縱使有錢難買命﹔須知無藥可通神。」頗可風世。天津城隍廟戲臺梅寶璐聯云「善報惡報﹐循環果報﹐早報晚報﹐如何不報﹔名場利場﹐無非戲場﹐上場下場﹐都在當場。」奇兀恣肆﹐說理亦顚撲不破。又﹐薛慰農題金椒城隍廟戲臺聯云「休怪他快意登場﹐也須宿世根基﹐才能夠屠狗封侯﹐爛羊作尉﹔姑借爾寓言醒世﹐一任當前煊赫﹐總不過艸頭富貴﹐花面逢迎。」頗有昂頭天外之壯采﹐然卻語語帶指點。

《粟香三筆》云﹕王澤山贈友聯云「白練裙﹐黃紬被﹐紫綺裘﹐艸聖詩伯酒仙﹐鄭虔三絕﹔玉條脫﹐金僕姑﹐鐵如意﹐美人英雄名士﹐何偃一雙。」可稱彊對。丹徒嚴問樵罷會試出都﹐道山東﹐旅資告罄﹐時通州徐樹人巡撫爲泰安知府﹐初未謀面﹐嚴投以聯云「千里而來﹐徐孺子可容下榻﹔一寒至此﹐嚴先生尙未披裘。」徐亟款畱﹐並饋厚贐。《隨筆》又集錄他人贈聯﹐玆轉錄之。一﹑汪子淵云「隨筆續編耆舊集﹔愛廬待賦歸來辭。」二﹑張小浦云「靈運詩篇工述祖﹔康成經學喜傳孫。」三﹑李經畦云「交滿四海﹐樂道人善﹔胸羅萬卷﹐不矜其才。」皆若渾成可誦。又﹐黃敬輿自元贈黃性田運藩嵌字聯云「天命之謂性﹔人情以爲田。」集句亦工渾。

田東溪有常澧鎭守使授勛禮成演劇題聯﹐綰合工雅﹐气體遒上﹐錄之以證題無大小難易﹐惟解雅切﹐卽目無全牛矣。聯云「世界田海驚心﹐萃稗史四千餘年﹐兒女英雄演出黃帝魂﹐頓令舊案翻新案﹔漢家旌旗在眼﹐看雲臺二十八將﹐公侯文武髙陪紫微座﹐莫謂今人無古人。」東谿又有題鎭署陣亡將士追悼會門聯云「賊氛甚噩﹐我武維揚﹐還九澧大好河山﹐民亦無恙﹐歲亦無恙﹔馬革何常﹐羊碑不朽﹐看諸君爭光日月﹐生安足論﹐死安足論。」

《粟香隨筆》云﹕予前在江西見一成語聯云「博覽增見識﹔廣交得觀摩。」喜而亟書一通﹐後於金陵見一聯﹐上句「博覽增智識」﹐下句則「寡交無是非」也。卽乞人更書之﹐常懸座右焉。按﹐妄交最損徳﹐予生平喜閉門守獨﹐讀後聯吾陶陶然如祖腹中矣。《隨筆》又云﹕予在會昌外舅署時﹐學官爲陳支軒良棟﹑鄒蓮華應華﹐皆龐眉皓首﹐藹然可親。鄒齋中自題聯云「不打通義利關頭﹐且莫輕言學問﹔能參透聖賢語默﹐還須實力躬行。」朴質似箴銘﹐百嚼不厭。陳亦有客座絕句云「客至便畱飯﹐魚肉豆腐蛋。休嫌苜蓿寒﹐君子之交淡。」二十字可以代表儉徳。顧湖南今日生活程度之髙昂﹐客至﹐魚肉豆腐蛋四類必備物﹐恐萬錢亦無幾余﹐世變奇駭﹐牽連書之﹐蓋不勝惘惘。又﹐江寧顧秋碧槐三嘗賦柴米油鹽醬醋茶七律。其醋詩起句云「書生風味美人心。」末句云「我亦醯雞身世感﹐半瓶羞澀到而誇。」皆體物瀏亮而能工者。秋碧有署門聯云「得過且過日子﹔半通不通秀才。」語奇創而心閒適﹐合作也。

王志初各聯﹐少具上錄﹐以志一鼎之嘗。頃又見其贈張某聯語﹐句奇兀﹐不獨以切姓爲工也。錄之﹕「身是翼徳誰敢敵﹔學如橫渠不妨禪。」一邊作英雄語﹐一邊又作佛子語﹐眞得未曾有也。又﹐自題講塾聯云「武鄕侯以管仲樂毅自方﹐時人莫之許也﹔文中子得玄齡如晦爲友﹐天下其將安乎。」語气豪闊﹐有左文襄自署名爲「老亮」之奇采。又﹐羅長肅題中日同盟會演說開幕聯云「乃設惇槃﹐用宣話言﹐卽當異日風雲﹐毋忘髙會﹔旣同族種﹐寧分畛域﹐相率中原豪傑﹐來修斯盟。」按﹐聯語堅厚﹐中邊皆澈﹐有此文采﹐不愧執異邦牛耳矣。

題橋聯語﹐前卷已略具。近予居澧﹐有題多安橋嵌字聯二首。前作專搬掌故﹐似若淸利﹐後作爲推廣語﹐𨿽曰闊大﹐細按之﹐不免拋棄題面。玆並錄之。一云「多少駟馬髙車﹐題橋柱去﹔安排銅琶鐵板﹐唱大江東。」一云「陸多虎兕﹐水多蛟魚﹐馴使無擾﹔士安庠塾﹐農安畎畝﹐偕之大同。」又﹐莫友芝集漢碑題泉州萬安橋聯云「造道行義以爲利﹔圖功易危而爲安。」說理亦堅實。記胡氏《聯選》錄某君題總宜船聯﹐特若輕秀﹐不著迹象﹐異乎予題橋第二作之蹈空。按﹐總宜船者﹐湖舫名﹐蓋原本東坡「淡妝濃抹總相宜」詩語也。聯云「依然水枕風船﹐重向煙波尋舊夢﹔何必淡妝濃抹﹐一空色相見天眞。」又﹐何蝯叟集詞句題西湖遊舫聯云「雙漿來時﹐有人似桃根桃葉﹔畫船歸去﹐餘情付湖水湖煙。」綺麗得未曾有。又﹐江湘嵐題桃花泉聯云「所謂伊人﹐舊雨時來今雨少﹔有如此水﹐在山終比出山淸。」按﹐出語是守獨人口吻﹐逐逐塵中者﹐殆不足語此。

謝春軒《墨賸》﹕晏仲鼎嘗署門聯云「晏嬰近市﹔潘嶽面城。」是爲肖題之作。予近與比鄰居演其意﹐署門聯云「鄰有晏嬰居近市﹔詩成康樂艸生春。」語意較工切。又有楹聯﹐一云「虛己只知求我益﹔坦懷不厭受人欺。」一云「集古來有血性人撰俠史﹔與當世無機心客作淸談。」皆理境澄澈﹐近似箴銘。舂軒又有誡女聯云「有偸色婉容斯爲美﹔無矜才使气以遺罹。」自注﹕「女性剛躁﹐臨遣嫁書此規之。」蓋十六字可代韋弦﹐眞不愧父師之教。吾又記沈詠蓀瀚誡子聯云「書能醫爾俗﹔畫亦養吾年。」亦朴實可嚼。蓋沈官湖南通判﹐以畫名於世。又﹐記陶文毅贈楊季鸞聯云「要甚麼功名﹐一个太學生﹐能使公卿推國士﹔亦無多著作﹐兩卷春心閣﹐長畱宇宙作詩人。」按﹐楊寶慶人﹐道成間與鄧顯鶴齊名﹐推爲湖外詩人。又﹐錢塘張曰銜自題書室聯云「相對半牀書﹐冀漸臻聖域﹔但啜一甌粥﹐誓不入公門。」恬適之懷﹐文如其人。按﹐張爲晚淸編修﹐通籍後安貧樂道﹐不交權要。又﹐靈石張少瑛署京寓門聯云「長安居大不易﹔天下事尙可爲。」語與同工而懷抱各別。

辛亥革命俶擾時代﹐縣起團練﹐予爲聯署門﹐一云「事事有備﹔人人勝兵。」一云「武稱三千﹐項稱八千﹐卽此可方行天下﹔秦得百二﹐楚得十二﹐問誰敢直犯顏行。」時顚覆淸室之戰方烈﹐故作代援抱﹐非然者三千八千之掌故﹐敢出之口哉﹗友人陶在東喜爲署門聯﹐其官奉天時﹐寓密理新王府院﹐其側爲府教授署﹐因題聯云「望之儼然王侯第宅新主﹔其鄰恰比廣文先生冷官。」見者以爲工﹐然不久淸命卽革﹐第宅新主遂成讖語。陶自言﹕初調奉天時﹐值俄日戰起﹐人皆裹足﹐府尹廷傑用賓以大義促之﹐旋於綏中縣以盜案掛吏議。廷時都統熱河﹐語人曰「陶某儒吏﹐在奉功多怨亦多。」遂奏調熱河差遣﹐因又署聯云「前出塞﹐後出塞﹔好因緣﹐惡因緣。」亦實紀矣。

沅湘上游陸行十數里或數里﹐必有茶亭以憩行旅﹐或山市人煙攢集處﹐或岐途僻徑村落稀少處﹐或江流兩岸艤舟待渡處﹐往往有亭翼然髙拱﹐似招顧過客者﹐亭亦往往飾爲聯語﹐亦多佳者﹐玆錄二首。一云「四大皆空﹐坐片刻無分爾我﹔兩頭是道﹐喫一盞莫問東西。」一云「野鳥啼風﹐絮語勸君姑且息﹔山花媚日﹐點頭笑客不須忙。」均淸辯滔滔﹐帶有禪機﹐但都不著作者姓氏。又﹐有茶亭兼賣酒者﹐或題聯云「爲名忙﹐爲利忙﹐忙裏偸閒﹐喫杯茶去﹔勞心苦﹐勞力苦﹐苦中作樂﹐斟碗酒嘗。」語帶機鋒﹐讀之爽然矣。右節《梨雲樓憶語》。

門人熊小白立鑑家貧力學﹐畢業縣中校﹐頗有志文學﹐所居園名「自鏡」。嘗題嵌字聯云「史之美惡觀﹐嘗取自鏡﹔我無尺寸土﹐而名曰園。」對極飛動之勢。張心量亦有自題健園聯云「道不遠人﹐法天行健﹔貨惡棄地﹐抱甕灌園。」又若下語如鑄。按﹐二園皆無園﹐不過假以爲名名之耳。城居民戶攢集﹐魚鱗雜襲﹐無尺寸土可資建築﹐矧熊故賃廡而居﹐又無力可言建築乎。凡人每自署曰某園﹑某堂﹑某樓﹐大都皆租借﹐倒非實有其園﹑其堂與其樓也。道州何子貞題無園句云「題作無園園恰有﹐吾園恰在有無間。」是又其例外矣。予亦有題自鏡園聯云「蠟自煎﹐繭自纏﹐犧牲在个人﹐功用在世界﹔今鏡古﹐他鏡己﹐成敗以對照﹐是非以反觀。」出幅發物質文明前民利用之扃﹐似非泛涉。又﹐縣人徐春浦自題所居聯云「山橫前榭瓦都綠﹔日射橊花樓映紅。」𨿽與上各作路數不同﹐而煉字新艷﹐亦耐人咀嚼。

東谿告予張叔平一聯﹐奇創似龔魏之言﹐錄之﹕「讀律書懼刑﹐讀戰書懼兵﹐讀儒書兵刑不懼﹔耕堯田憂水﹐耕湯田憂旱﹐耕心田水旱無憂。」對幅近似格言﹐匪獨能奇也。按﹐胡氏《聯選》亦錄此﹐題爲金正希作﹐豈叔平錄舊歟﹖金又有題書室聯云「破釜沈舟﹐百二秦關終屬楚﹔臥薪嘗膽﹐三千兵甲定吞吳。」精气四射﹐咄咄逼人。後日之起兵與淸軍戰﹐此聯卽其張本。又﹐王壯武鑫幃幄中嘗懸聯云「士可殺不可辱﹔兵貴精豈貴多。」學問志事皆包舉於十二字中。又﹐楊果勇侯芳自撰楹聯云「忌我何嘗非賞識﹔欺人畢竟不英雄。」按﹐石虎所謂大丈夫行事當磊磊落落﹐侯此聯幾之矣。近人周鳳楞亦有一楹聯﹐𨿽不及上各作之雄奇﹐然亦不愧時世講師口吻﹐錄附於下﹕「天地爲廬﹐一代棟梁材﹐皆庇宇下﹔桑麻繞屋﹐十年生聚策﹐自在个中。」講師云者﹐周近爲澧縣中學校教員也。

石門袁少牧有題萃臨客棧嵌字聯云「萃五洲來賓﹐入門相視虎虎﹔臨九澧勝地﹐拊缶而歌烏烏。」亦似有奇气﹐且不喫力。袁又有題木傀儡戲臺聯云「腳色莫說不髙﹐挽牽在幕中﹐教動左腳﹐何敢使右腳﹔人才休賺太小﹐擡舉出臺上﹐無謂今人﹐必難及古人。」嵬瑣題描寫栩栩欲活﹐此自關於思想。《聯選》二集有某題木偶戲聯﹐亦與此同工。聯云「遇事彊出頭﹐此中大有人在﹔登場便抽腳﹐天下其謂公何﹖」按﹐對幅寄托遙深﹐有手揮五弦﹐目進飛鴻之妙。又云﹕山東曹州府爲羣盜出沒淵藪﹐一日﹐羣飲演劇﹐其戲臺上有聯云「慕朱家郭解爲人﹐交徧寰區﹐太史特開遊俠傳﹔抱黃初建安之慟﹐力匡王室﹐英雄偏具聖賢心。」熱血噴薄﹐能抉出盜亦有道心﹐事又傳誦人口。臺聯亦分莊者﹑諧者﹐錄之以識文心。一云「你也擠﹐我也擠﹐此處幾無立腳地﹔好且看﹐歹且看﹐大家都有下場時。」通幅借寫仕路浮沈狀﹐旣可砭世生﹐亦可發噱。一云「看不眞莫嘈﹐請問前頭髙見者﹔站得住便罷﹐須畱餘地後人來。」按﹐末二句﹐酷肖佛家之說偈。一云「人情到底好排場﹐耀武揚威﹐任爾放開眉眼做﹔世事原來仍假局﹐裝模作樣﹐惟吾踏實腳跟看。」一云「旣登傀儡場中﹐須要眼孔放開﹐細觀者樣行爲﹐轉瞬間此興彼敗﹔得入攀擠隊裏﹐切莫腳跟無定﹐難怪那些搖動﹐一霎時東倒西歪。」袁少牧又有小兒班戲臺聯云「𨿽然優孟衣冠﹐卻非兒戲﹔藉此梨園子弟﹐用補楚風。」亦自工雅赴題。

袁少枚自署園曰「半閒」﹐題嵌字聯云「半市半鄕﹐半讀半耕﹐半士半醫﹐世界本少全才﹐故名曰半﹔閒吟閒詠﹐閒彈閒唱﹐閒斟閒酌﹐人間盡多忙客﹐而我獨閒。」機趣恬適﹐末二句尢爲見理名言。又﹐田東谿澧縣商錢局聯云「四民之財鑰﹔九澧此泉源。」亦短勁如題。田又有共和統一慶祝演堂戲聯云「樽前談笑只等閒﹐蒼黃風雲﹐演成人我悲歡局﹔座上官儀乍光復﹐俯仰今古﹐都作承平雅頌聲。」又聯云「天下憂樂關心﹐請繹經言﹐知今樂亦猶古樂﹔漢家旌旗在眼﹐側聞鼚響﹐於聲和想見政和。」按﹐二聯堂皇大雅﹐不腐不混。又﹐陳桐階題土地祠聯云「並坐橫肱﹐少是夫妻老是伴﹔正立拱手﹐你燒錢紙我燒香。」一邊說神﹐一邊說人﹐語詞滑稽﹐脫口如生。

有一失題聯云「利鎖名韁﹐普天下人都爲縛束﹔晨鐘暮鼓﹐有慧根者從此喚醒。」作理窟語﹐卻能動人。又見鄭板橋一聯云「咬定一兩句書﹐終身師保﹔栽成五七竿竹﹐滿目兒孫。」語句詼詭﹐寄托亦髙。滿淸時﹐開納粟例﹐其最低級曰從九品﹐曰監生。監生者﹐準入國子監讀書也﹐亦許應南北鄕試。有贈一聯云「以粟易之﹐是亦不屑就已﹔非我志也﹐而況受其賜乎﹗」集成語亦能有分際。

某閩菜館鄭海藏題聯極大方。聯云「且食蛤蜊﹐焉知許事﹔但有螃蟹﹐而無監州。」又﹐海上小天閩菜館鄭亦有聯云「道道非常道﹔天天小有天。」語帶禪機﹐似可誦。又﹐曾農髯亦有集陶聯云「濁酒聊自適﹔鼓腹無所思。」特翩翩雋雅。門人於鴻煒亦有題絲煙店聯云「爲國謀彊﹐不戰之戰﹔普天同慶﹐似煙非煙。」出幅寫商戰語無迹象﹐末尢食古而化。又﹐自題堅庵聯云「須十年讀書﹐十年養气﹔可半日接客﹐半日看山。」又﹐吾兒瑑保題常徳熊氏樓聯云「善徳如拳蹲眼底﹔沅江作帶繞欄前。」亦似不喫力。又﹐縣人王密庵負气好奇﹐不可一世﹐嘗題門聯云「有酒嘗呼市儈飲﹔無錢莫對俗人言。」磊砢亦與其人稱。

漢陽密丹陔昌墀﹐予庚寅歲佐幕常徳卽聞之﹐劉嘉予稱爲八股好手。旋昌墀以進士官知縣﹐則又曰﹕惜哉﹐朝廷失去一个好諫官。後昌墀爲山西知縣﹐淸徳宗母子出狩﹐岑云階春萱亦與扈從﹐昌墀見其紫袍黃馬掛﹐頗狎視﹐岑微聞亦不介意。已而放晉撫﹐密己擢署平定州。辛丑回鑾﹐駐蹕州治﹐昌墀辦供張﹐署一聯於行營門云「此去朝天﹐願抗疏陳言﹐毋忘在莒﹔這回過境﹐論下官不職﹐合便烹阿。」駕至時已入夜﹐不知門有懸聯。夜分﹐岑一幕僚出﹐見之大嘩。陶在東時亦居幕府﹐亟止其無聲。岑已起﹐讀聯語大怒﹐見爲不可忍﹐回署立命具劾疏。知其事者環而爲道地﹐不許﹐卒劾去之。按﹐此亦可謂文字之獄。聯之出幅似尙能納誨﹐惟對幅鋒芒四迸﹐似太欠含蓄﹐及禍宜也﹐顧岑之腦筋單簡不能容物﹐視趙爾巽則不逮遠矣。

志初述一聯云「馬伏波以馬革裹屍﹐死而後已﹔李伯陽指李樹爲姓﹐生有自來。」嵌字如鑄﹐所謂天造地設也。予有澧縣鎭守使署秋祭陣亡將士聯云「唉﹗誇又到一年秋﹐大好河山﹐泯泯棼棼﹐汔未回復舊觀﹐頂禮轉輪王﹐度己度他同解脫﹔嘻﹗昔嘗痛諸君死﹐有情簫笛﹐掩掩抑抑﹐相將共捃雄鬼﹐心依救世佛﹐在天在地各歸來。」惜慨政局﹐似尙不膚泛。予又代鎭署撰民國八年慶賀雙十節聯云「使者黍陪位備員﹐過來慶賀國旗﹐八逢十月十日﹔共和須顧名思義﹐此後發揚民治﹐萬莫一人一心。」對幅近似開教訓﹐然今日獸性軍閥﹐怙私好亂﹐恐未是罵得轉的。故一發抑塞磊落之气﹐以當開口笑。

《小說月報》補白錄有方宦聯語﹐特新特工﹐題爲《自題借園》﹐玆轉錄之。一云「衰年炳燭深寧叟﹔故國歸帆老學庵。」二云「儉歲之粱稷﹐寒年之纖纊﹔洪筆爲鉏耒﹐紙札爲良田。」三云「宜飲酒﹐宜圍棋﹐水木明瑟﹔請學稼﹐請學圃﹐冬夏播琴。」四云「家計費經營﹐一室安耕具﹐一室安釣具﹔世情資閱歷﹐半日對古人﹐半日對今人。」五云「奉胡安定教條﹐經師南面﹐經生北面﹔仿陸平原故事﹐阿兄東頭﹐阿弟西頭。」六云「如此丰神﹐但須讀離騷﹐飲美酒﹔斯是陋室﹐可以閱金經﹐調素琴。」按﹐第六首出幅「如此丰神」字﹐似微欠安欠老。

予避軍暴居澧﹐瞬及一年﹐近又移居﹐亦作題寓廬數聯。一云「其次辟地﹔此生問天。」二云「末了有數大事﹐自憐爲一先生。」三云「安能鬱鬱久居﹐痛日暮途遠﹔何敢沾沾自喜﹐說道髙毀來。」四云「閉門思過重思過﹔對酒無言匪無言。」按﹐一﹑三﹑四三首似一肚皮不合時宜﹐牢騷憤語﹐並露紙上﹐猶之欠養。予之僑此﹐依王鎭守使宇下﹐兼擔任學校講事﹐故爲一先生等諭。記《聯選》錄屠敬山門聯云「崛彊猶昔﹔沈吟至今。」又﹐南昌傅苕生門聯云「聊復爾爾﹔對此茫茫。」又﹐徐仲可寓滬門聯云「海上居大不易﹔人間世將何之。」三作皆與予同一憤懣。徐又有一聯云「傳捨十數遷﹐傍誰門戶﹔眷屬二三口﹐累我饑寒。」亦工亦愴惋。予又有僑長沙門聯云「兒官大如粟﹔我屋小於船。」蓋二兒瑑保官湖南髙檢廳檢察官﹐故出幅漫及之。

聯語有帶機鋒者﹐最易激刺人腦﹐玆類錄《聯選》數作。一﹑某省有嶺曰「愁嶺」﹐或題聯云「愁甚麼﹐信步行將去﹔歇也罷﹐丟肩放下來。」二﹑某山涼亭聯云「那條窄路兒﹐且須讓一步﹐他過不去﹐你怎過得去﹔這種重擔子﹐也要任幾分﹐我做不來﹐誰又做得來。」按﹐今之大人先生屍要津而不事事者﹐其聽之。三﹑延平胡云章題渡口亭聯云「轉瞬卽天涯﹐坐坐喫筒煙去﹔前頭多地主﹐看看等个船來。」四﹑休寧縣某地茶亭聯云「南南北北﹐總須歷此關頭﹐且望斷鐵門限﹐備夏水冬湯﹐應接過去現在未來三世請佛﹐上天下地﹔東東西西﹐那許瞞了根腳﹐試豎起金剛拳﹐擊晨鐘暮鼓﹐喚醒眼耳鼻舌心意六道眾生﹐喫飯穿衣。」五﹑髙郵李震淸題座右聯云「忍辱可爲仙﹐已受過世人幾千場訕美﹔安貧惟樂道﹐終難解自己這一點癡頑。」六﹑張仲甫自署聯云「陰陽風雨晦明﹐受之以節﹔夢幻露電泡影﹐作如是觀。」七﹑胡月樵誦一聯云「倩人抓背﹐上些上些再上些﹐眞痛癢全憑自己﹔對客猜拳﹐著了著了又著了﹐好消息總在他家。」

以聯慶賀人易工﹐投贈人難工。投贈聯八字以上易工﹐七字以下難工。上篇錄林文忠「一縣好山」七字聯﹐固髙不可攀矣。玆又錄文忠在河工時贈河丞張某聯云「乘槎直到牽牛渚﹔載筆同遊放鶴亭。」切地切姓﹐人咸服其工妙。又﹐曾文正數聯﹐一﹑贈孫琴西衣言云「大筆髙名海內外﹔君來我去天東南。」二﹑贈劉養素聯云「組練三千朝蹋浪﹔貔貅十萬夜觀書。」劉﹐江西人﹐喜談兵﹐時方被檄治團練。又﹐張勤果曜巡撫山東時﹐知州劉瀛州獻一聯云「西域橫行班定遠﹔東方大治管夷吾。」勤果嘗從左文襄平定西域﹐借賓定主﹐此聯蓋非苟作。又﹐淸光緒己亥﹐廣西提督蘇子熙元春展覲京師﹐聘徐仲可赴粵主文案﹐旋從之出京﹐先至廣州灣勘界﹐蘇被劾﹐徐浩然歸﹐樊樊山用所題純飛館詩句爲聯贈之云「晨餐東海獰龍鮓﹔夜艸南山猛虎行。」語重神辣﹐名作也。同時朱古微祖謀亦集胡稚威﹑袁簡齋句爲聯贈徐云「艣聲軟似吳娘語﹔酒味辣於京口兵。」亦得未曾有。又﹐金殿臣由湖南知府告歸﹐自誓以長齋老矣﹐然仍系懷時局﹐於浙漕事爭之甚力。劉葆良贈之聯云「委心仍郁湘纍痛﹔努目方參彌勒禪。」又﹐人贈金粟香各聯亦均奇特可誦﹐分錄如下。一﹑陳閩甫聯云「髙才必爲一世用﹔新詩說盡萬物情。」二﹑汪芙生聯云「詩有萬篇陸務觀﹔書成五筆洪容齋。」三﹑薛慰農聯云「襟懷朗抱澄江月﹔蹤迹同看鐘阜云。」均老重朴厚﹐不屑作時世收束。四﹑田錫三贈黃性田運藩聯云「浩浩頹波﹐中立不倚﹔體體盛徳﹐俾壽而臧。」下語亦能凝重。

曾文正贈彭剛直聯云「馮唐易老﹐雍齒且侯﹐三字故將軍﹐匹馬短衣春射虎﹔左抱宜人﹐右弄孺子﹐孤山林處士﹐蘆簾紙閣夜談龍。」孤山句﹐蓋指彭西湖退省庵也。此聯四十字不見爲長。文正又有題何廉昉栻寓宅聯云「千頃太湖﹐鷗與陶朱同泛宅﹔二分明月﹐鶴隨何遜共移家。」何﹐江陰人﹐編修﹐晚年罷官寄寓揚州﹐護禺筴之富﹐以詩酒自豪。又﹐廉昉亦有自題壺園聯云「釀五百斛酒﹐讀三十車書﹐於願足矣﹔制十丈大裘﹐營萬間廣廈﹐何日能之。」下語斬釘截鐵﹐復倚天拔地﹐殆欲駕文正正而上之。按﹐何之爲詩﹐驚才絕艷﹐不能無病於縟﹐若右聯則大气驅遣﹐未可同類並論矣。

胡氏《聯選》云﹕楚中名士張次山﹐嘗與某中書同遊金焦﹐中書時罷官﹐乞張撰聯爲贈。張書集句二十字云「冠蓋滿京華﹐斯人獨憔悴﹔江山畱勝迹﹐我輩復登臨。」特爲大方稱題。予記北洋一幕客有自贈聯云「食必魚﹐出必車﹐當代孟嘗誰客我﹔裘已獘﹐金已盡﹐窮途蘇季不歸家。」下語若諷若怨﹐飛動可喜。陶在東官京師時﹐嘗自書春帖云「門垂碧柳﹔衣點緇塵。」出幅蓋自綰其姓也﹐語亦人所不能到。後攺官奉天﹐歷權要縣﹐己保知府﹐垂過班矣。禦史旗人某忽糾其在某縣殺一盜﹐見爲失入﹐遂褫職。後經盛京府尹用賓廷傑奏明系公罪﹐旋予開復﹐特旨以同知用。會廷傑內調法部尙書﹐在東隨之入都﹐畱法部差遣﹐所寓曰棉花六條胡同。於是又署門聯云「不須柳材用爲號﹔莫謂棉花又誤彈。」上文仍切姓﹐下文則嘲其劾案也。亦殊有致。近予居澧﹐亦署門聯云「將軍有揖客﹔老子其猶龍。」上言依王鎭守使爲客﹐下言去歲被卿軍圍捉僅而跳免云。

譚瀏陽天才橫絕﹐文詩皆成家數﹐惟聯語不多見。玆錄贈貝元徵聯云「解字九千三百﹔坐席五十餘重。」並跋云「五經無雙許叔重﹐說經不窮戴侍中﹐惟我元徵齊年﹐泱泱其風。書者潘誦捷﹐贈者譚嗣同。」語句亦奇橫。又﹐贈安化黃方舟鳳岐聯云「曾受雙戟單刀﹐長於葛洪者劍﹔所謂粗塊大臠﹐奄有陳亮之文。」按﹐黃工劍術﹐並習拳棒﹐故隱括抱朴子陳龍川集語爲對。又﹐贈唐才常聯云「思緯淹通﹐比羊叔子﹔定禮決疑﹐問陶覆之。」亦工稱。譚以戊戌八月十三日與楊銳等六卿同見法。人言其年楊有寓門聯云「月中漸見山河影﹔天上新承雨露恩。」上句爲東坡八月十三日詩﹐漸字從水從斬﹐亦一奇讖。按﹐楊等授爲卿入軍機僅十日﹐卽及於禍﹐似對句「新承」字亦有著落。

兪曲園題蘇州積功堂嵌字聯﹐聯云「積累譬爲山﹐得寸則寸﹐得尺則尺﹔功修無幸獲﹐種豆是豆﹐種瓜是瓜。」語意圓雋。按﹐積功堂者﹐掩骼埋胔之公所也。《聯選》又云﹕瀏陽縣產菊花石﹐譚復生嘗銘以爲硯﹐因名廬曰「石菊影」。又取陶句「遠我遺世情」﹐名堂曰「遠遺」﹐自爲聯云「人在有情天﹐得此羣山﹐暫捨事事﹔生豈無懷世﹐每當九日﹐亦自欣欣。」孤抱自遠﹐不省後何蒙錮。

畫師朱野雲與龔定庵爲莫逆交﹐髙冠大履﹐絕不作江胡態。嘗書聯贈龔﹐龔得之大喜﹐懸之廳事。徐垣生編修語人曰「入門但觀此聯﹐便知是定庵家也。」聯云「灌夫罵座非關酒﹔江敩移牀那算狂。」又﹐新建勒建勛名深之﹐天資穎敏﹐豪爽不羈﹐攜妓縱酒﹐恣意揮霍﹐醉輒罵座﹐用是狂名震天下﹐其廳事自撰聯云「潦倒英雄無賴賊﹔荒唐樂府有情儂。」又﹐南康陳伯熙憤時絕俗﹐慷慨激昂﹐有不可一世之槪。回瀾閣主集句贈以聯云「詩成擲筆仰天笑﹔酒酣拔劍斫地歌。」又﹐劉葆眞贈葉友松聯云「但縱髙吟開醉膽﹔靜嫌對奕動機心。」右節《胡氏聯選》。

《聯選》又云﹕杭州詩僧寧六舟達受﹐工艸書墨梅﹐尢精金石篆刻﹐阮文達稱爲金石僧。江夏陳芝楣巡撫鑾延至吳門滄浪亭畔大云庵﹐婺源齊梅麓贈以聯云「中丞教作滄浪主﹔相國呼爲金石僧。」又﹐有鄧姓者善騎﹐愛畜馬﹐其友贈聯云「大宛名馬日千里﹔丹山一鳳飛九霄。」下聯用鳳兮鳳兮﹐故是一鳳之典﹐暗切其姓﹐頗見巧思。又﹐周彥升贈釋能參聯云「詩帶禪心﹐半夜吟聲分佛火﹔酒逢敵手﹐一場醉夢鬧秋虫。」又﹐呂稼生知縣與金粟香先後歸自嶺外﹐稼生辟數椽於顧塘橋東﹐距東坡故居所謂「紫藤花館」者僅數十武﹐顏曰「坡鄰」。光緒庚子三月﹐粟香爲題聯云「丹荔同嘗﹐遊宦相從憶南海﹔紫藤過訪﹐結鄰且喜近東坡。」又﹐吳芝瑛贈呂戴之督軍公望聯云「新堤舊井各無恙﹔引杯看劍坐生風。」原跋﹕「三年不到武林矣﹐南湖昨自湖上還﹐稱垣墻不倒﹐屋舍儼然﹐是亦荷管領湖山者之嘉惠無窮也。適誦蘇詩奉集二語﹐電燈之下目光迷離﹐腕力復不能使墨書﹐竟恧然。」

「胚胎燕趙悲歌气﹔雄長沅湘著作才。」某氏贈楊息柯聯也﹐語殊雄桀。按﹐息柯名瀚﹐淸季官湖南道員。又﹐胡文忠贈於瀛舫聯云「心聲相感鶴欲舞﹔筆力所至花爲香。」語亦咄咄未經人道。又﹐某贈張自牧聯云「秀才天下爲己任﹔辣手著作空時髦。」亦工而新。又﹐湯蟄仙贈王省三聯云「石頭偃蹇應呼丈﹔松意蕭疏不耐官。」又﹐蕭幹贈王湘綺聯云「獨立千載誰與友﹔撥棄萬事勿復談。」均老榦無枝﹐文如其人。

武進洪述祖爲洪憲皇帝心腹﹐宋案之主動犯也。案發後﹐應夔丞﹑武士英皆就逮﹐洪由北京竄靑島﹐旋避居上海租界﹐更姓名曰張皎庵。因與徳人某涉訟會審公廨﹐被宋教仁之子振昌偵悉﹐起訴地檢廳﹐引渡洪歸案。七年﹐提解京師﹐判決死刑﹐並判給予原告撫慰金一萬元。洪在獄自署爲「念難老人」﹐究心內典﹐死刑判決書下﹐從容作書致家屬親友﹐處分後事﹐皆有條理﹐亦大不易事。其在獄嘗撰聯自鞭﹐亦頗具根柢。一云「入地獄乃佛許﹔知天命是聖言。」一集經云「從事西方﹐生極樂國土﹔所謂佛法﹐作忍辱仙人。」又﹐趙菁衫自署門聯﹐集《易林》云「進士爲官﹐折腰不媚﹔貴人有疾﹐在目無瞳。」亦自新穎。按﹐《靑城叢話》云﹕趙﹐丰潤人﹐嘗成進士﹐出爲樂安知縣﹐有異政。旋棄去﹐後保升道員。爲人淸臒﹐頎然而長﹐左目翳廢﹐以古文辭雄北方﹐初至山東﹐在鵲華行館爲詩鐘。賦「船」及「胞衣」云「帆如秋葉來天上﹔人似春蠶臥繭中。」諸名士皆爲擱筆。又﹐周風楞題澧縣學款經理處聯﹐亦惟妙惟肖。聯云「客如流水住時少﹔財比閒花散處多。」

予有題澧社聯二首﹐一云「發皇人文﹐於澧托始﹔考論學術﹐結社自由。」一云「澧江濫觴﹐至八百洞庭合流始爲大﹔社會進化﹐賴二三豪雋講學開其先。」澧社者﹐文社也。仿南杜辦法﹐聯嵌字語皆求不離宗。又﹐有題津市聚寶客棧聯﹐亦以嵌字法行之﹐似尙肖題。聯云「市人聚觀來賓﹐髙車駟馬﹔楚國寶善之子﹐適館授餐。」又﹐陶在東寫寄題杭縣六和塔聯云「到此便含無盡意﹔置身已在最髙層。」自注﹕「塔在候潮門外二十里月輪山﹐數毀於火。淸之季﹐杭紳集資二十萬規復之。七層入天﹐江海在目﹐然苦無題榜。予謂只此十四字﹐已若只絕千古。」又﹐周風楞有題澧縣文藝俱樂部聯云「琴與俱﹐棋與俱﹐酒尊與俱﹐老子興復不淺﹔山可樂﹐水可樂﹐禽鳥可樂﹐諸君住且爲佳。」重疊嵌字絕不喫力﹐亦絕工。又﹐某題學校飯廳聯﹐特若奇崛質直﹐錄之﹕「今試思世變何如哉﹐橫流滄海﹐頻起大風波﹐河山帶礪是誰家﹐願諸生嘗膽臥薪﹐每飯不忘天下事﹔士多爲境遇所累耳﹐咬得菜根﹐才算奇男子﹐將相王侯守有種﹐看前哲斷齏畫粥﹐讀書全靠秀才時。」又﹐吳劭芝聯云「時事迫艱危﹐今日朝廷方旰食﹔學人志康濟﹐此時粗糲亦民膏。」亦饒特別思想。

黃克彊題武昌開國紀念會聯云「百折不回﹐十七次鐵血精神﹐始有去年今日﹔一筆勾盡﹐四千年帝王歷史﹐才成民主共和。」按﹐口吻恰肖身分﹐故佳。又﹐陳蛻庵聯云「喜大好河山﹐從玆永奠金湯固﹔願一般兒女﹐莫作承平歌舞看。」對幅語長心重﹐期望無窮。又﹐江蘇省立第一師範校附屬小學校十年紀念聯云「種瓜得瓜﹐種豆得豆﹔十年樹木﹐百年樹人。」集成語特堂皇。又聯云「乙巳以來﹐辛亥以來﹐癸丑以來﹐拓開手段十年做過去﹐幸皆有色有聲﹐東籬正是著花時﹐容我歡呼萬歲﹔國慶紀念﹐地方紀念﹐立校紀念﹐縮小範圍三者此獨存﹐爲告吾師吾友﹐北極不須回首望﹐且然快活兩天。」文言白話並用﹐正自可誦。又聯云「四載門墻蒙教育﹔十年樹木長風雲。」

蘇州學校紀念嘗分級布景﹐各隨景綴爲聯﹐極鉤心鬥角之盛﹐玆分系之。一﹑初等四年級之空中鐵道﹑屋頂電車﹑地底火車﹐均用模範裝置﹐轉動不息﹐題曰「蘇州未來交通」。一云「入水登山﹐開幾條捷徑﹔攢天打洞﹐有多少神通。」一云「朝發昆侖暮碣石﹔上窮碧落下黃泉。」一單級之仙界內爲菊花所編之山﹐山上有壽星鶴鹿雞犬。題云「雞犬同登極樂界﹔神仙合住自由鄕。」二﹑初等補習之成績陳列所云「幾許精神﹐構成此紀念物﹔無多形式﹐建設於教育家。」三﹑髙等一年級之勇學級云「當念破浪乘風﹐好勇端爲知恥﹔若論保身捍國﹐尙武須要能兵。」又﹐無錫競志女校十周年紀念會云「自愧未能﹐敢云各科成績﹔人須自諒﹐不過小學初基。」語亦無叫囂气。

湘潭吳劭芝熙有贈刑名家沈某聯云「本道家術﹐爲法家言﹐淸淨亦刑名﹐老子韓非應合傳﹔以方內人﹐作方外想﹐古今有生死﹐秦皇漢武不曾仙。」語亦帶有指點。又﹐黃炎培贈潘氏兄弟聯云「深情抵江水﹔古道照南山。」似不佻艷。又﹐贈黃山僧性海聯云「名山大好吾家有﹔遊客昔評天下無。」自注﹕「遊客﹐謂翁松禪師。」又﹐贈僧果證聯云「同看雲海光明頂﹔難得天西接引僧。」蓋二僧時爲其遊山導師也。又﹐遊屯溪贈吳美利聯云「率水由山﹐其民好禮﹔春蠶秋稼﹐有女如荼。」亦工。

南通昔有金蘭室煙館﹐位置精絜﹐院羅梅竹﹐或題聯云「幾生修得到﹔一日不可無。」又﹐題鼎升客棧嵌字聯云「賓至如歸﹐教庖人善調鼎鼐﹔春來且樂﹐勸旅客莫問升沈。」亦工渾。又﹐韓紫石武林自新所聯云「我自田間來﹐知爾疾苦﹔是非久居地﹐且忍須臾。」似若中邊俱澈。又﹐長沙也可園嵌字聯云「也不設藩籬﹐恐風月畏人拘束﹔可大開門戶﹐就江山與我品題。」昂頭天外﹐頗具精理。又﹐陶云汀題某室聯云「盡力量爲善﹔振精神讀書。」亦自朴實。又﹐某贈淸化杜某聯云「太行雲物蔚然﹐羨冰玉才名﹐此間無出君右者﹔少陵稷契自許﹐到蓬萊髙處﹐時人望之若登仙。」可云不落凡庸。

格言爲對聯時﹐可作箴銘讀﹐任懸一二於座右﹐卽亦可收放心﹐玆類錄之。一﹑閩縣葉季韶儀昌云「玩人喪徳﹐玩物喪志﹔多見缺殆﹐多聞缺疑。」二﹑太倉孫少彭壽銘云「口莫多言﹐情莫多妄﹔名可彊立﹐功可彊成。」又云「色卽是空﹐空卽是色﹔恩生於害﹐害生於恩。」又云「美言不信﹐信言不美﹔疑人莫用﹐用人莫疑。」一以陰符對佛經﹐一以陸宣公奏疏語對道徳經﹐均如鑄生鐵。三﹑某氏云「霸國戰智﹐王國戰義﹐帝國戰徳﹔上士閉心﹐中士閉口﹐下士閉門。」上聯出《中說﹖問易篇》﹐下聯出龔氏鼎臣《中說》注。四﹑程季英云「放開肚皮喫飯﹔立定腳跟做人。」五﹑某氏云「亦思於物有濟﹔自愧爲人所容。」六﹑包愼伯世臣云「盡交天下賢豪長者﹔常作江山煙月主人。」七﹑何子貞云「坐到二更﹐合眼卽睡﹔心無一事﹐敲門不驚。」八﹑林衡甫典史取曾南丰《四忌銘》《甌西日記》語云「著書忌早﹐處事忌擾﹐立朝忌巧﹐居室忌好﹔制行欲方﹐行事欲圓﹐存心欲拙﹐作文欲華。」九﹑會稽朱歸愚集《列子》及《晏子﹖外篇》云「自長非所增﹐自短非所損﹔獨立不慚影﹐獨寢不慚衾。」十﹑曾文正贈左文襄云「敬勝怠﹐義勝欲﹔知其雄﹐守其雌。」十一﹑某集《中庸》《忠經﹖守宰篇》云「好學近智﹐力行近仁﹐知恥近勇﹔在官惟明﹐蒞事惟平﹐立身惟淸。」又﹐錄李石冰聯﹐一云「學喫虧﹐尋快活﹔習不語﹐省是非。」一云「有爭气者勿與辧﹔當得意時須少言。」一云「家業易消﹐莫俾易中消去﹔好人難做﹐須從難處做成。」一云「攻玉以石﹐洗金以鹽﹐當知取長棄短﹔甘井近竭﹐直木近伐﹐所貴匿采韜光。」按﹐各作皆可作箴言讀。末聯孕理宏富﹐爲用才與負才者切實下鍼砭。

胡氏《聯選》云﹕金徳輝工度曲﹐嘗供奉景山﹐以老病乞退﹐粗通文墨。一日﹐請於嚴問樵曰「某老矣﹐業又賤﹐乞一言繼柳敬亭﹑蘇崑山可乎﹖」嚴書一聯云「我亦戲場人﹐世味直同雞棄肋﹔卿將狎客老﹐名心還想豹畱皮。」可謂中邊俱澈。又﹐阮文達贈李西巖總兵聯云「海天飛炮親撾鼓﹔夜月揚帆坐讀書。」雄大閒適﹐交麗有之。又﹐錢夢鯨贈譚遏云聯云「人盡合羣﹐可以集事﹔天與不取﹐是謂無能。」又﹐金鶴望贈人聯云「短衣匹馬隨李廣﹔飛書馳檄用枚臯。」又﹐江湘嵐贈賣卜者聯云「吉凶悔吝生乎動﹔天地蒼茫老此才。」又﹐錄贈僧二聯﹕一﹑薛慰農贈可曾云「卜鄰喜近淸涼宅﹔與客同參文字禪。」二﹑張蝶庵贈蓮池云「說法平臺﹐生公一語石一語﹔棲眞斗室﹐老僧半閒雲半閒。」俱若工峻。

《聯選》又錄金硯君題劉紫洄遺照集杜聯云「今日幾人存﹐酒闌卻憶十年事﹔何由似平昔﹐筆陣獨掃千人軍。」語特整肅。胡君復云﹕自譚英秀歿﹐王位久虛﹐戊午初夏﹐大鼓劉寶全來滬﹐劉於此道亦首屈一指﹐一時爭奉以「大鼓大王」之徽稱。予贈聯以張之﹐聯云「沈沈夥頤﹐超超元箸﹔荒荒坤軸﹐泱泱大風。」又云「禰生不恥鼓吏﹐落莫英雄﹐我思古來慷慨悲歌之士﹔韓侯願爲假王﹐離奇身世﹐誰能拔爾抑塞磊落奇才。」按﹐二聯亦可云大王之雄風﹐詹詹小言﹐望而卻步矣。

《齊東野語》所錄對偶語﹐亦有工巧絕倫﹑令人斂手者﹐玆錄數首。一云「紀信韓信﹐假帝假王﹔宣尼牟尼﹐大聖大覺。」一云「鄒孟子﹐吳孟子﹐寺人孟子﹐一男一女﹐一不男不女﹔周宣王﹐齊宣王﹐司馬宣王﹐一君一臣﹐一不君不臣。」一云「觀音大士﹐妙音梵音海潮音﹔諸相如來﹐人相我相眾生相。」一云「迅雷風烈﹐烈風雷雨﹔絕地天通﹐通天地人。」予舊亦有集成語爲對者﹐似有匠心。如「東云出鱗﹐西云出爪」對「一犬吠影﹐百犬吠聲」。如「曰暘而暘﹐曰雨而雨」對「在谷滿谷﹐在坑滿坑」。又如「一切」對「幾何』﹐「耳孫」對「面子」﹐「黑子」對「玄孫」。或新名詞﹐或舊名詞﹐或文語﹐或俚語﹐一經拈出﹐皆若工致。

卷十三雜綴三

胡氏《聯選》云﹕膠濟鐵軌之枕不用木而用鐵﹐故車行稍若平穩。其車站聯云「如砥如矢﹔至魯至齊。」八字包孕一切﹐必如此方可以少許爭勝。又云﹕夏曆丁已秋﹐順直水災﹐西湖籌賑遊覽會女書場張堅聯云「以水監當於民監﹔盡信書不如無書。」可雲天造地設。又聯云「我佛以色相示人﹐原思普渡眾生﹐開場演說﹔同胞因饑溺待拯﹐只得敷陳片席﹐借助弦歌。」又﹐遊覽大會門聯云「博施濟眾﹔救災卹鄰。」又聯云「天下自任﹐故饑猶己饑﹐溺猶己溺﹔民吾同胞﹐願解衣衣之﹐推食食之。」按﹐凡文言佳處在切題靠題﹐各聯算得此中三昧﹐尢以後一首爲雄勁渾成。

聯語作鞭辟向裏語﹐足代座右之箴。玆從《聯選》類錄數首﹐如余杭某氏堂聯云「無狂放气﹐無遭學气﹐無名士風流气﹐方稱儒者﹔有誦讀聲﹐有紡織聲﹐有小兒啼笑聲﹐才算人家。」又﹐唐陶山題果克堂聯云「克己最嚴﹐須從難處去克﹔爲善必果﹐勿以小而不爲。」按﹐此帖精神全注在積極方面﹐斯爲有益文字。又﹐陶順甫楹聯云「莫對失意人而談得意事﹔從來有名士不取無名錢。」語工而義能嚴﹐故佳。又﹐桐城張文端聯云「造物最忌者巧﹔萬類相感以誠。」又﹐某君聯云「一物不知﹐儒者之恥﹔片長自足﹐壯夫不爲。」又云「讀書作文﹐我用我法﹔蒔花種竹﹐吾愛吾廬。」又﹐張嗇翁題長沙明徳學校聯云「求應用學﹔復本體明。」亦工渾。予己未歲僑澧﹐亦有集句數聯﹐似亦能作鞭辟﹐附錄如下﹕一﹑「大巧若拙﹐大辯若訥﹔相馬以輿﹐相士以居。」二﹑「小人溺於水﹐君子溺於口﹔井蛙以語海﹐夏虫以語冰。」三﹑「直木先伐﹐甘井先竭﹔貪夫殉財﹐烈士殉名。」四﹑「燒泥爲瓦﹐燔木爲炭﹐蜂窠爲蜜﹔冶金以鹽﹐濯錦以魚﹐浣布以灰。」

湯雨生書贈園丁聯﹐煞有風趣﹐錄之﹕「靠山喫山﹐靠水喫水﹔種豆得豆﹐種瓜得瓜。」又﹐李子宣金聲題自葺嘉樹艸堂聯云「旣勤垣墉﹐斯是陋室﹔以蔽風雨﹐相協厥居。」集成語能工。又﹐懷寧舒摯甫紹基自題書室聯云「讀古人書﹐須設身處地以想﹔論天下事﹐要揆情度理三思。」下語亦饒有道气。又﹐蔣智由淸末辛亥出京至濟南撰聯云「未逢前席問蒼生﹐且容我歀段出都﹐長嘯去也﹔重指吟鞭向歷下﹐試看此層巒繞郭﹐相識猶曾。」造語飄飄有淩雲气。又﹐郭運靑署門聯云「爲官不過六百石﹔著書豈止五千言。」𨿽誇大語气﹐卻輪囷可喜。

梁星海有題其夫人棲鳳室聯云「零落雨中花﹐春夢驚回棲鳳宅﹔綢繆天下事﹐壯心銷盡石魚齋。」情文娓娓﹐較若可誦。按﹐石魚齋﹐梁讀書精舍名。又﹐侯官連梅耦攀桂嘗署內室聯云「暗室中須問心得過﹔平地處亦失足堪虞。」似箴似銘﹐較梁作又上一層矣。澧縣新洲魯氏族譜纂成告廟﹐予代撰聯云「拜歐揖蘇﹐成殺靑書﹐列祖列宗﹐神所歆也﹔洗爵奠斝﹐比焚黃祭﹐於堂於著﹐禮亦宜之。」又代撰其家廟聯﹐一﹑春祭云「爲告萬子孫﹐國家共和﹐本來世異秦世﹔各自一昭穆﹐牲酒時祀﹐莫道春非我春。」二﹑秋祭云「寧蹈海不帝秦﹐幸也國已稱民﹐嬗世守髙曾矩矱﹔將營室先立廟﹐悲哉秋之爲气﹐妥靈攬左右湖山。」按﹐孟姜山﹑七里湖皆新洲附近山川也。各聯均慘淡經營﹐自信尙語無泛設。又﹐顧幼耕在蜀時題楹聯云「引袖拂寒林﹐古意蒼茫﹐看四壁雲山﹐靑來劍外﹔停琴貯涼月﹐予懷浩渺﹐喜一篙春水﹐綠到江南。」按﹐辭誠病縟﹐然情致卻一往而深﹐玆錄之﹐不用嚴格爲苛繩也。又﹐維揚符氏園聯﹐寫景同顧作﹐而勁厚勝之。聯云「劍客酒客慷慨至﹔梨花梅花參差開。」又﹐庹尊素自題枳園聯云「枳敢言材﹐能免斧斤終是福﹔園何必大﹐不分畛域自然寬。」特若工厚。

林文忠自題書室聯云「師友肯臨容膝地﹔子孫莫負等身書。」可云矜平躁釋﹐面面俱到。又﹐鄧完白自題所居齋聯云「茅屋八九間﹐釣雨耕煙﹐須信富不如貧﹐貴不如賤﹔竹書千萬字﹐灌花釀酒﹐可知安自宜樂﹐閒自宜淸。」語𨿽平淺而卻恬適。又﹐某君題客堂聯云「長此安居﹐便是三生有幸﹔𨿽非大廈﹐亦豈一木能支。」又﹐楊和甫題書室聯云「日食一升飯﹐勿飲酒﹔不讀五千卷﹐莫入門。」按﹐此聯要具生勁气。予有聯亦與楊作同意﹐附錄之﹕「讀崔鑣五千卷﹐方入吾室﹔似韓愈三十年﹐始有此廬。」又﹐趙曾望代題書室聯云「吾十有五﹐而志於學﹔人一己千﹐𨿽愚必明。」集句毫無痕迹﹐佳哉。又﹐吳霽航書室聯云「田園一蚊睫﹔書卷百牛腰。」亦短而能新。又聯云「愁無了期﹐遇愁時休只管愁去﹔樂難整段﹐得樂處且零星樂些。」按﹐此頗見示人以隨遇而安。又﹐某君題內室聯云「喜怒哀懼愛惡欲﹔柴米油鹽醬醋茶。」案而不斷﹐妙極妙極。又﹐楊建屏題黃淸軒書畫館聯云「子弟欲培髙矮樹﹔煙波時看往來船。」旨特名雋。又﹐某君廚聯云「厝火積薪﹐家主愼毋忘遠禍﹔粗魚笨肉﹐廚娘偏會作調人。」亦絕新。又云「有鹽同咸﹐無鹽同淡﹔冷水要挑﹐熱水要燒。」用諺語亦肖亦俏。

張嗇翁慕疇堂落成﹐自題聯﹐一云「莊周以至人自居﹐乃謂遊逍遙之墟﹐食苟簡之田﹐立不貸之圃﹔韓愈爲天下所笑﹐猶將求國家之事﹐耕寬閒之野﹐釣寂寞之濱。」二云「後世賢﹐師吾儉﹔臣父淸﹐恐人知。」三云「過爾優遊﹐恐不堪事﹔吾不田舍﹐復在何人。」語似箴銘﹐亦朴質﹐亦勁厚。又﹐江湘嵐題來紱堂聯云「存心要耐得煩﹐安樂都從憂患始﹔遇事務見其大﹐喫虧恆占便宜多。」又聯云「至誠從無妄二字做起﹔眾善皆不忍一念發生。」又﹐張峽亭有樓六間藏書﹐久之頹圯盡﹐僅剩一間﹐顏曰「剩樓」。王拾珊瓊澤題聯云「僕與君兮﹐同爲糟粕灰燼之餘矣﹔登斯樓也﹐其有喬木滄桑之感乎﹗」按﹐此若蒼茫無端﹐故佳。又﹐某公京師大川澱樓聯云「四時春夏秋冬景﹔一个東西南北人。」著語亦跳脫。又﹐丹徒趙曾望之母太夫人喜於內室祀平安神﹐張仙查榮圖題聯云「花長好﹐月長圓﹐人長壽﹐國之福﹔樹欲靜﹐風欲寧﹐子欲養﹐夭必從。」按﹐語爲吉祥滋厚福。此聯庋之子臺尢稱。

有題大通鎭救生船局聯云「博愛之謂仁﹔見險而能止。」羌無故實﹐舉止大方﹐合作矣。又﹐廣東仁善堂爲收暴骨處﹐或題聯云「有大人先生席地幕天﹐能荷鍤自隨則可﹔非遺世獨立漱流枕石﹐至篨衣不掩柰何。」通幅瘦勁﹐又妙合題位。又﹐江湘嵐題嘉善施醫局聯云「我以公餘詢疾苦﹔君將仁術起瘡痍。」造語殊不落邊際﹐故工。又﹐陳小圃題幼弦工廠聯云「人各有能﹐少成若天性﹔幼而不學﹐老大徒悲傷。」按﹐用成語作鞭辟指點語﹐又能一气相生﹐此爲大家本領。又﹐吳劭芝題皆不忍堂聯云「是可忍也﹐必其人爲木石心腸﹐秦越肥瘠﹔登斯堂者﹐當到處免孤寒失所﹐漂泊無歸。」又﹐木古靈壇婺源北門外﹐數百年老桑也﹐或題聯云「谷有神﹐木且有神﹐六府三事允治﹔民無恙﹐歲亦無恙﹐一年四季平安。」按﹐枯寂題渲染亦工。又﹐江湘嵐題老人泉云「以智之樂﹐得仁之壽﹔其流不滯﹐亦靜不嘩。」出幅綰合老人﹐字絕方雅。又﹐丁修甫題米業公所聯云「近者悅﹐遠者來﹐莫以斗筲自限﹔志同方﹐道同術﹐須知稼穡維艱。」又﹐某君題餅家門聯云「求王盛符﹐有趙岐隱﹔非名士習﹐是公羊家。」又﹐某君題染坊聯云「靑出於藍﹔素以爲絢。」又﹐某盆堂聯云「此是寓公湯沐邑﹔且聽孺子滄浪歌。」按﹐此聯中邊俱澈﹐典尢雋雅。有名桃源酒樓者﹐或題聯云「諸君能知味者﹔此地可避秦無。」又﹐西湖茶館聯云「欲把西湖比西子﹔從來佳茗似佳人。」又﹐郵政局聯云「置郵傳命﹔爲政在人。」又﹐電報局顧晴谷聯云「發乎邇﹐見乎遠﹔觀其器﹐知其工。」按﹐各聯皆靠題發揮﹐不溢累黍。予論文謂無他求﹐肖題耳。帝王將相﹐有帝王將相身分﹐叫化子亦有叫化子身分﹐作家固無之不可。陟太行﹐歷孟門﹐趾二分垂在外﹐苟善遣詞﹐要不至震怖而或失其常度。故凡爲文章﹐能注相題﹐思過半矣。

胡君復有題上海商務印書館聯云「昔晚唐建安余氏肇啟書林﹐世界閱千餘歲矣﹐其後三峯萬卷﹐同時梅溪秀巖﹐文采風流﹐我思古人﹐聊從公等纂坊肆雅聞﹐縹緗掌故﹔自北宋布衣畢生始爲活板﹐變遷可一二數耶﹐近稽蘭雪桂坡﹐上溯石經漆簡﹐棣通演進﹐以有今日﹐何況此間稱水陸形勝﹐東南管樞。」按﹐商務印書名義﹐予曾書叩君復﹐答以當日偶然命名﹐無他寄也。但其始距今五六十年耳﹐而所經營﹐居然稱內國文化之總匯﹐轉販文明之先河﹐天下事其作始也簡﹐其收效也必巨﹐其該館所居之地位乎﹗君復聯徵引縹緗歷史﹐幾於上下千古而大气又能包舉之﹐倘所謂空前絕後之著作非耶﹖君復爲《聯選》至勤﹐錄吾作且數十百聯﹐吾玆爲《聯話》﹐又轉錄數百十聯唱於和喁﹐旋相爲用。對聯一小道﹐而餉遺我个人則如是之大。該館爲吾國文學界功臣﹐以舊制論酬庸﹐卽屍五等封拜無愧云。

《聯選》三集﹐都昌李定山副貢蘇毓自題書室聯云「書不讀人﹐人實讀書﹐故曰書可讀﹐書無不可讀﹔室難容我﹐我能容室﹐果何室足云﹐室陋之足云。」按﹐豎義良若奇辟。又﹐有題屏風聯云「必正必中﹐不妨存界限﹔對內對外﹐賴此作屏藩。」按﹐此聯羌無故實﹐而陳義獨髙﹐亦卽上文所稱能肖身分﹐非有他謬巧也。又附二聯﹐一﹑淸季陳金剛破賀縣﹐自辟王府﹐其客爲署門聯云「王者命於天﹐誰敢化蛇當道﹔英雄居此地﹐何妨捫虱談兵。」二﹑臨淄有三不著旗號者張錫﹐原爲首領﹐憤膠州租割﹐以不納錢糧爲抵抗﹐其曰「三不」者﹐不民不兵不賊也。張氏有門聯云「吾人盡艸澤奇男﹐不管是何朝代﹔此地乃桃源變相﹐故能長駐春風。」按﹐二作均若桀驁﹐不得徒以艸冠抹殺之。

丘山根題湖州金山酒樓聯﹐特瓢飄有淩雲气﹐錄之﹕「憑欄望韓夫子祠﹐如此江山﹐已讓前賢畱姓氏﹔把酒弔馬將軍墓﹐柰何天地﹐竟持殘局付英雄。」近今論人才成就﹐皆歸功環境﹐聯中韓夫子﹑馬將軍二襯﹐卽環境之說也。又﹐京都萬必居﹐秋日常煮蟹供客﹐趙曾望集句題聯云「低頭思赦鄕﹐舉頭望明月﹔左手持酒杯﹐右手持蟹螯。」殊若工渾絕倫。又﹐漢口襟江酒樓﹐大冶朱國楨題聯云「襟抱誰開﹐登樓縱眺﹔江山如此﹐有酒在尊。」意態獨著雄兀。又﹐淸苑樊蔭蓀題保定大慈閣宣講所閱報處聯云「漫論他後到先來﹐但願个中人﹐作不速佳客﹔略增些耳聞目見﹐也算這層閣﹐是進步斷梯。」按﹐對幅耳聞目見句綰題﹐是爲字字有著落。又﹐禁煙所江湘嵐題聯云「生死人﹐肉白骨﹔撥雲霧﹐見靑天。」按﹐十二字籠罩全題﹐呼之欲出。又﹐相傳不纏足會一聯擡出孔佛爲襯﹐自是大方家數。聯云「尼父傳經﹐寸膚莫毀﹔如來說法﹐兩足最尊。」又﹐金粟香移居﹐右鄰爲莊氏﹐乾隆初﹐莊有九老會唱和詩譜佳話﹔左鄰則黃仲則故居﹐於是題門聯云「鄕社重聯九老會﹔詩鄰近接兩當軒。」一時傳誦﹐以爲工渾。又﹐六安汪蟠春自題萬松精舍聯云「得地自收風月景﹔替天多植棟梁材。」按﹐對幅有天地之量矣﹐偉極壯極。頃見門人莫載一聯﹐以爲字字精當﹐題爲新宅落成﹐聯云「悠也久也﹐世守也﹔經之營之﹐父作之。」其營造托始子其父悟園乎。悟園歿﹐嗣其工完之﹐故對幅以云﹐然而峭極矣。又﹐縣議會復活﹐門人劉孟顧時署寧遠知事﹐題其議會聯云「代議九年再活﹔玆會萬歲千秋。」蓋各縣議會自舊曆癸丑被袁氏勒封後﹐今始復活。聯爲短語﹐亦若赴題。

戲臺聯往往有可作俗耳鍼砭者﹐類錄如下。一﹑王樵也題韓城城隍廟樂樓云「假面登場﹐其中有孝子忠臣﹐當局莫輕看過﹔新腔協律﹐卽此是晨鐘暮鼓﹐大家只管聽來。」二﹑和州某廟戲臺云「是一般傀儡登場﹐漫道說臺上衣冠是假﹔不過與癡人說夢﹐休認做眼前富貴爲眞。」三﹑福州某戲園云「蜉蝣天地﹐蠻觸戰爭﹐大作小觀小亦大﹔咫尺江山﹐須臾富貴﹐無爲有處有還無。」四﹑某處戲臺云「盛衰何常﹐吾人於熱鬧場中看慣了﹔賢愚同盡﹐大家從魚龍隊裏混過來。」按﹐此作深得漆園《齊物論》之旨。又云「男無假﹐女無眞﹐怎麼無人嫌假﹔你不來﹐我不怪﹐緣何不請自來。」按﹐劈分兩柱﹐一邊做戲者﹐一邊聽戲者﹐亦若人同﹐惟不來不怪云云﹐不啻爲奔走形勢者當頭一棒。又按﹐女無眞云云﹐今日又當別論﹐以髦兒班方流行也。五﹑許鐵花題戲臺云「休疑這出戲沒甚頭由﹐似幻似眞﹐不過勸人爲善﹔試看上得場誰非腳色﹐何今何古﹐還須自我翻新。」按﹐今之上場稱政治腳色﹐果有翻新手段與否﹐要爲一疑問。六﹑某處戲臺云「你看我非我﹐我看我亦非我﹔他裝誰是誰﹐誰裝誰就是誰。」按﹐此又近於打諢語﹐然要自有機鋒。七﹑蒲九節題新墟戲臺云「市內客官們﹐也要關切些艱難時局﹔眼前尺寸地﹐不知淘汰了多少英雄。」按﹐對幅有言之慨然之遐喟。

《聯選》四集﹕民國八年有索戲臺聯於李澄宇者﹐澄宇戲書應之﹐蓋於滬和會有感也。聯云「旣己上臺﹐不怕大家在旁邊看戲﹔自能了局﹐何勞諸位替古人擔憂。」按﹐奇情壯采﹐得未曾有。李又有一聯云「到甚麼地方說甚麼話﹔穿何等衣服象何等人。」滑稽之談﹐亦莊亦諧。又﹐某君題貴陽戲臺聯云「你看這班人﹐以假作眞﹐才上臺就變臉色﹔他同那件事﹐非名卽利﹐未出腳煞費心機。」實地描寫﹐令人失笑。又﹐張嗇庵題南通更俗劇場聯云「眞者猶假﹐假何必非眞﹐看諸君粉墨登場﹐領異標新﹐同博尋常一笑粲﹔古或勝今﹐今亦且成古﹐嘆三代韶韺如夢﹐求本知變﹐聊應斟酌百家長。」按﹐聯語近似袍笏矜嚴。又﹐瞿少巖淵題戲臺聯云「面目總非眞﹐借己證人﹐由他做作﹔事情多不假﹐居今鑑古﹐要你思量。」又有爲雅言者﹐如許太楣聯云「累累如貫珠﹐旋相爲宮十二律﹔洋洋乎盈耳﹐環而聽者數千人。」又﹐莫劉秋題大同戲院聯云「大風歌漢﹔同日詠霓。」按﹐八言極渾。又﹐彭大俠聯云「萬事皆雪浪淘沙﹐問誰鐵板銅琶﹐爲我唱大江東去﹔一年如春燈過眼﹐只剩鯤弦羯鼓﹐畱人到紅日西斜。」按﹐此又豪情壯采矣。

《聯選》三集﹕嶽陽每當靑黃不接之時﹐往往有所謂遊鑼戲者﹐廟祝優伶及無賴舁神聚睹﹐沿村誑騙﹐李洞庭題其戲臺聯云「肯唱戲是陰功﹐許靠菩薩喫飯﹔要上臺充角色﹐須看時景穿衣。」亦大有手揮五弦﹐目送飛鴻之妙。吾國舊俗﹐每一事皆立一名﹐演戲如采茶戲﹐王孟衡聯云「知音者才許來﹐莫到這地方睡覺﹔看戲的都好笑﹐何須替古人擔憂。」又﹐旅順戲臺聯云「古屬南蘇州﹐豈無吳會謳歈﹐陳隋金粉﹔新翻出塞曲﹐間以渾駝劍器﹐敕勒邊聲。」按﹐對幅字字挾有邊塞商音。又﹐廖蓀陔題衡州瀟湘門外長沙會館戲臺聯云「瀟湘門外柳枝多﹐聽玉笛飛聲﹐鄕思暗牽橘浦﹔煙雨池邊鴻影度﹐忽蒼龍入破﹐江風吹下潭州。」自注云「題聯之歲﹐予回長沙﹐人謂爲聯讖。」又﹐王湘綺題外舞臺聯云「東館接朱陵﹐好與長沙回舞袖﹔南山籠紫蓋﹐共聽仙樂奏云璈。」𨿽近敷典﹐然气體卻自方雅。又﹐廖重垞題內舞臺聯云「笛歌吹開九面云﹐看舞袖頻翻﹐風流當憶長沙國﹔家山共此三湘水﹐聽鄕音無攺﹐雅調如翻漁父詞。」出幅注定舞臺﹐對幅注定會館﹐均若不膚泛。

蔡春帆督學錦泉贈永綏張曉峯聯云「上馬殺賊﹐下馬艸檄﹔東銘砭愚﹐西銘箴頑。」按﹐措詞特渾成。又﹐閔少滄贈江杏村聯云「七疏無效一擊去﹔九重亟盼孤臣還。」十四字落落抒寫﹐非作手莫辦。又﹐何芝亭贈張金坡聯云「黃河落胸有奇气﹔白雲在袖無躁心。」語亦似未經人道。又﹐王湘綺贈張文襄聯云「壁立千仞﹐猶恐未免俗﹔胸包九流﹐而後可談經。」按﹐此聯非湘綺不能作﹐非孝達不能當。又﹐王可莊知府仁堪自鎭江移蘇州﹐去後人立碑頌徳。趙銘辛爲長聯紀之云「策河者三﹐命農者三﹐建學校者三﹐旣復攬英接秀吐握者三﹐政報三年﹐公署上上考而公且去﹔簪花第一﹐飲泉第一﹐守江山第一﹐故應捍患禦災治平第一﹐化先一郡﹐民皆皞皞如而民不庸。」按﹐出幅皆紀守郡時治行﹐猶若爲人所易企﹐至對幅三个第一﹐非可莊莫能當﹐信爲天造地設之筆。又﹐康南海遊九江贈傅道尹聯云「左江右湖﹐兼領廬阜﹔荻花楓葉﹐且官潯陽。」按﹐十六字如鑄精鐵。且不能搬向他處。又﹐莫子偲贈張叔平聯云「當其下筆逞豪俊﹔未曾有此奇嶙峋。」蓋叔平以畫名於世也。予亦有贈劉薊生聯云「黃舒山水發奇特﹔張楊文筆同雄橫。」劉廣濟人﹐故有出幅。又﹐唐晉棠贈長沙商會會長左益齋聯云「卜式輸財漢牧子﹔弦髙衛國鄭商人。」綰合其官警察廳廳長時籌餉商界事﹐亦若工。

吳摯甫用集句贈王子翔聯云「事不終始﹐無務多業﹔任有大小﹐惟其所能。」贈答能不作諛頌語﹐此惟老輩能之。又﹐贈李剛已聯云「奇才間出漢三輔﹔閎識下視禹九州。」其气岸然﹐空無依傍﹐故佳。又﹐劉葆眞與翁佩孚同作夜遊﹐始遇風雨﹐嗣復見星月﹐歸後書聯爲贈云「城西風雨老樹立﹔夜半星月玄談生。」聯僅十四字﹐無一字不新不奧衍。又﹐兪曲園集曹全碑字贈曾文正聯云「退之工文辭﹐學者從而師事﹔司馬相中國﹐遠人服其威名。」可謂聲大而遠。又﹐譚壯飛爲黎溎蓀書聯云「一鶚忽翔萬云怒﹔羣虯相奮孤劍啼。」險澀處欲突過郊島﹐一奇。又﹐某君贈徳醫邵志千聯云「人稱其才﹐我稱其徳﹔不爲良相﹐便爲良醫。」下語能不泛濫。又﹐《冷廬雜識》載人贈刑幕某聯云「求其生不得則無恨﹔勿以善之小而不爲。」又﹐諭志韶贈吳倉石聯云「聾兩耳﹐跛一足﹔學三絕﹐人千秋。」亦各能堅卓。又﹐有張叔未聯云「槐花黃﹐舉子忙﹔文選爛﹐秀才半。」可云生勁﹐系集俗諺而成者﹐惟做秀才只須《文選》半部﹐當日學術不競之狀態﹐可槪見矣。噫﹐我之弱也﹐果人致之哉﹗又﹐嚴修贈胡子靜聯云「融異爲同﹐化小爲大﹔行之以漸﹐持之以恆。」鞭辟語不涉諛頌﹐亦自腳踏實地。又﹐濟南曾七如﹐道光間爲湖北知縣﹐坐事謫戍東甌﹐嘗署門聯云「掛冠自昔曾騎虎﹔用力於今好畫龍。」又﹐內室聯云「嘗將冷眼觀螃蟹﹔不向朱門畫牡丹。」玩世骯髒﹐情見乎詞矣。

予不到長沙十年﹐一切气象似獨帶有洋派﹐獨文化一層﹐不能不謂之退步。各公共場所不但不能用聯語爲點綴﹐卽舊聯之較佳較有名者﹐大都撤去無遺。如定王臺﹑天心閣等皆是。記門人陳去華誦麓山國葬有題焦達峯墓聯云「無大犧牲心﹐何能發難﹔有少成敗見﹐豈足論人。」𨿽於墓石不十分諦切﹐然要不能移向他題。去華又言﹐某氏總題國葬處聯云「惟楚有材﹐納於大麓﹔於斯爲盛﹐藏之名山。」按﹐上二句系舊嶽麓書院大門聯﹐今續其下﹐予謂不若單用原聯較若空空洞洞﹐爲功爲罪不說死﹐煞似有遠味。蓋所謂國葬人物﹐黃﹑蔡無間然矣﹐其他來者是否能稱題﹐旁人眼光必難瞞過﹐故不如空洞說之爲大方也。

石門郭東史希隗告予﹐武陵楊城樹﹐故宋楊麼築城處也﹐其壤土與安鄕犬牙錯。淸道光中沒於水﹐近漸漲爲田﹐約十萬畝上下。安鄕民欲據爲縣有﹐武陵民爭之﹐幾經械鬥﹐訟經官判﹐仍以歸武陵。於是設連城堤局﹐南縣康昺爲署局聯而難其對。蓋出幅嵌安鄕字﹐對幅擬嵌武陵字也。久之﹐康婿楊伯雄爲屬對﹐居然能工﹐且饒作意。聯云「此地不安﹐信是鄕鄰爭鬥﹔這場用武﹐都緣陵谷滄桑。」又﹐東史居石門羅佳坪﹐據言其地淸世猶未入版圖﹐然大川廣谷﹐山水實稱雄傑。其居之西有扈斑山﹐山有船洞﹐已倩李準作摩崖書﹐予擬一聯云「此是人間第幾福地幾洞天﹐怪道書無傳者﹔安得世外有一桃源一漁父﹐避秦暴共居之。」𨿽若無中生有﹐然苦兵畏盜﹐亦情見乎詞矣。東史有自題羅佳坪別墅門聯云「九千尺扈斑髙蹲﹐南來俯視羣峯小﹔兩三折瀠水環繞﹐西去寧知一葦艱。」按﹐瀠水﹐羅佳坪經流名也﹐聯語引之。所謂自騎馬自喝道﹐如柳子以文字求爲山水增重代價也﹐其用心亦良苦。

《楹聯四話》﹕醉僧依山者﹐髙譚雄辯﹐特精風鑑﹐故所至戶外履滿﹐顧仁舫贈以聯云「野言山貌豪門客﹔祕計陰謀退院僧。」說者謂上句畫其貌﹐下句畫其心﹐良然。又﹐吳薇客敬義贈虎跑寺平山和尙聯云「鑪火紅深。與我煨芋﹔窗樹綠滿﹐煩公寫蕉。」色澤新鮮﹐人亦不易到。又﹐李梅尹集聯云「萬事從來風過耳﹔一年幾見月當頭。」又云「花長好﹐月長圓﹐人長壽﹔車同軌﹐書同文﹐行同倫。」亦各工諧。又﹐楊和甫集成語聯云「夢裏不知身是客﹔此間大有人圖儂。」又﹐某君集佛語聯云「南無三藐三菩提﹔西方一花一世界。」皆工勻。

對聯嵌字似少落下乘﹐然亦有二佳點。一﹑甲題不能移用乙題﹐二﹑懸一鵠嵌字﹐思路易入﹐不至於泛濫失歸。予記二聯﹐一﹑東麟書坊云「東方獻壽﹔麟筆書春。」二﹑淸純帽鋪云「淸斯纓乃濯﹔純以儉而廉。」丁未歲首﹐門人胡季庵盛汶撰春聯云「丁此時艱須努力﹔未應國事竟灰心。」嵌字毫無痕迹﹐此由才大。予亦有甲辰歲春聯云「甲擐東陲﹐黃海有警﹔辰拱北極﹐紫微先春。」蓋日俄之役﹐以吾鄙爲戰地﹐甲辰﹑乙已其最劇烈時代也。又﹐己酉歲宣統攺元﹐予撰春聯云「周宣漢武舊稱治﹔大統春王新紀元。」又﹐門人皇甫用武日新商鋪春聯云「地球一周繞日﹔爆竹萬戶更新。」嵌字更不喫力。

二十年來﹐每逢攺歲﹐予必撰春聯﹐亦間有旁皇周浹之用意。玆錄數首﹐乙巳歲聯云「歲首爲春﹐吾國亦地球六十三國之一國﹔歐元殊亞﹐今年是耶歷千九百年又五年。」丙午歲聯云「痛吾母終天倏半歲﹔又地球繞日交一周。」中華民國三年代司法署春聯云「昨送一年去﹐今迎一年來﹐法天布新除舊﹔我盡幾分心﹐人蒙幾分福﹐折獄非佞惟良。」又聯云﹕一﹑五年聯云「九萬里繞日地球﹐又一周攺歲﹔十三國轟雷炮火﹐今孤注看人。」二﹑六年聯云「玆且首三百六句﹐願時時逢開口笑﹔去年已五十九過﹐譬種種如今日生。」又聯云「盼未來春秋三世升平﹐定月球殖民﹐歐洲弭戰﹔記過去一年吾國大事﹐有趙佗竊帝﹐翟義起兵。」又﹐嵌丁巳字聯云「添丁延壽稱心過﹔上巳淸明轉眼來。」三﹑七年聯云「如火如荼協商戰云﹐美利堅加盟﹐俄羅斯革命﹔可驚可愕過去政局﹐宣統帝復辟﹐零陵郡起兵。」又云「一鼓下巴丘﹐快事快事﹔滿城守漢臘﹐過年過年。」又﹐代團練局春聯云「七年卽戎﹐新國今屆七年﹐聽爆竹陡增風雲气﹔一日講武﹐諸君須爭一日﹐作幹城還是子弟兵。」

胡氏《聯選》云﹕鄭仁圃官軍機﹐撰直廬春聯集句云「春爲一歲首﹔月傍九霄多。」對幅堂皇﹐可稱渾切。又﹐吳柳堂於咸豐甲寅年撰刊刑部提牢司春聯云「五載郎曹﹐竊比馮唐猶未老﹔一官獄吏﹐若逢周勃也稱尊。」原跋﹕「是年在禁者﹐有訥鏡堂節相﹑楊安卿巡撫甫出﹐而勝帥復以初次被逮至。」按﹐勝帥﹐勝保也﹐滿洲將兵大員。據此﹐對幅周勃句極有著落。又﹐翁叔平相國在樞府﹐嘗題戊戌門聯云「老驥思千里﹔鷓鷯足一枝。」《聯選》注云「十字衰颯不堪﹐當時見者訝其不祥﹐果於其年四月罷相﹐八月政變﹐坐舉康南海貶官。」又一條云﹕往年西曆二月三日爲夏曆新年元旦﹐某君爲人題春聯云「初三元旦﹔第二新年。」可云生鐵鑄成﹐然非時代之爲﹐又不能如此工切也。又﹐辛未年秦商某題蜀肆春聯云「辛苦半生遊蜀地﹔未知何日返秦川。」語𨿽淺直﹐而嵌字卻不喫力。予亦有代黃博之題庚申春聯云「乍離水火﹔始有屋廬。」蓋博之住宅在澧北門外﹐十年前遭水災一次﹐去冬又燼於火﹐今始成宅﹐故略及之。又聯云「竹比勁﹐石比頑﹐舊人又閱新歲﹔水益深﹐火益熱﹐時局略如臣家。」對幅蓋慨乎其言之也。

門人張心量題羣大商鋪春聯﹐一云「羣盜如毛﹔大家努力。」一云「集羣策羣力﹐戰商於市﹔願大慈大悲﹐庇我過年。」按﹐縣自民國六七年以還﹐年年苦兵畏盜﹐如螺旋式﹐每進益上﹐故聯語深痛如此。又﹐門人熊小白舊曆己未春聯云「過去百端﹐亂擾擾有如水﹔未來萬事﹐願熙熙同此春。」又﹐戊午春聯云「猶是湘粵滇黔激烈兵爭﹐送年迎年﹐卻無情有恨﹔坐憐秋冬春夏模糊浪擲﹐此日之日﹐須滌舊布新。」又云「歲則逝﹐齒則加﹐過去一年﹐一年碌碌﹔突不黔﹐席不暖﹐未來萬事﹐萬事茫茫。」又﹐大連灣某君春聯云「神州異域﹔舊曆新年。」按﹐此八字﹐亦若包括。又﹐某家陽曆春聯云「今世爲何世﹔故春非我春。」痛定思痛﹐言近而旨卻遠。

卷十四諧謔

往聞常徳陳某﹐童時慧辯﹐知府某君戲以「童子六七人﹐毋如爾狡」屬對﹐陳立應曰「太守二千石﹐莫若公」﹐歇後一字不言。某君叩之﹐則曰「給我錢﹐廉字﹔不給我錢﹐則貪字。」於是一座皆嘖服。又﹐記道光時程垚農本欽主講嶽麓﹐擬斂貲學生建一茆亭﹐有嵌本欽二字相嘲者﹐程乃止。聯云「一木焉能支大廈﹔欠金何必建茆亭。」對幅本地風光﹐怨誹而不怒﹐可云雋絕。又﹐某官秀水﹐初至有循聲﹐士民贈以匾云「民之父母」。未幾攺操﹐廣通賄賂﹐或於匾側題一聯云「漫道此之謂﹔誰知惡在其。」兩用歇後語﹐以嘲父母﹐亦謔而虐。

晚淸末命﹐衮衮朝貴﹐十七八皆以挾妓暱優伶爲排遣日月惟一之當務。當日輦下有嘲親王奕劻父子聯云「爺解弄璋兒弄瓦﹔兄曾偎翠弟偎紅。」句調狎艷﹐人競傳誦。蓋弄璋者﹐卽江春霖參折內所稱干兒陳夔龍也。弄瓦者﹐卽載振兄弟私所暱妓各稱爲義女者也。偎翠指楊翠喜﹐偎紅指馮寶寶。又﹐總督楊士驤卒﹐予謚文敬﹐人爲嵌字聯嘲之云「何謂文﹐戲文曲文﹐聲出金石﹔烏乎敬﹐冰敬炭敬﹐用如泥沙。」以楊在官日﹐喜唱二簧﹐又好貨也。予聞善耆爲尙書時﹐喜度曲﹐一日﹐衙參僚吏方白事﹐善耆忽一聲倒板﹐四座惶駭﹐久之乃引散。亡國之怪現象﹐此足代表矣。淸時﹐某科浙江鄕試﹐正副考官爲莊存與鞠愷﹐所錄士不饜時論﹐或爲嵌姓聯嘲之云「莊夢未知何日醒﹔鞠花從此不須開。」詞雅而謔虐。明年﹐鞠復督學廣西﹐以《如夢令》寄杭州門人﹐有「寄語武陵人﹐今日鞠花開了」﹐亦頗見風趣。

淸亡後﹐厲行選舉﹐社會廉恥剝喪﹐較前代科舉關又加厲加濫﹐民徳掃地﹐令人衋痛。長沙《大公報》揭二聯﹐不啻鑄鼎之象姦。聯皆集《四子書》句而嵌「選舉」字於首。一云「選擇使子﹐鄕黨自好者﹐望望然欲潔其身﹐弗顧也﹐弗視也﹔舉爾所知﹐有賤丈夫焉﹐洋洋乎而罔市利﹐患得之﹐患失之。」一云「選於眾﹐芻蕘者往焉﹐雉兔者往焉﹐無分東西﹔舉賢才﹐吾聞其語矣﹐吾見其人矣﹐必有酒肉。」按﹐諺稱甚麼東西者﹐相輕賤之詞也。聯蓋借用之﹐然蜣螂糞丸自好者﹐固絕對不插足其次。

張文襄六十生日﹐易實甫順鼎贈聯云「江漢秋陽不可尙﹔武昌夏口此爲雄。」張見大恚﹐遂與實甫疏﹐人多笑其量狹。其實文襄功名能建新學之礎﹐而破舊學之藩﹐所謂功不補患之人物也。或有嘲文襄聯云「借公債以彌私虧﹐人人恨入骨髓﹔引舊學而辦新政﹐事事襲其皮毛。」亦誅心之論調。

淸末教官一職﹐數等畸零﹐最爲無足重輕之數﹐而爲是官者﹐往往非鄙則吝﹐滔滔一律﹐蓋實已成贅旒矣。記某氏以「教官」二字嵌尾爲聯嘲之云「百無一事可言教﹔十有九分不像官。」又有一聯云「耀武揚威﹐隔窗子怒門斗兩眼﹔窮奢極欲﹐提籃兒買豆腐半斤。」可云窮形盡相﹐讀之忽令人笑﹐又令人哭。又一聯云「教無所教偏稱教﹔官不成官卻是官。」亦婉而諷。又﹐鎭平黃鐵香釗以大挑知縣攺教職﹐官潮州教諭﹐後復升翰林院待詔﹐著有《白華艸堂》初集﹑二集﹑三集。某贈一聯云「七品八品九品﹐愈趨而愈下﹔一集二集三集﹐日積而日多。」語頗風趣。又﹐韓某者懷才不第﹐援例爲巡檢﹐自署其門曰「說甚麼無雙國士﹔不過是九品官兒。」作解嘲語亦不俗。

淸宗室侍郎寶廷督學浙江﹐嘗乘江山船﹐惑一妓﹐納之自行﹐檢舉落職。或嘲以聯云「宗室八旗才子艸﹔江山九姓美人麻。」蓋侍郎嘗自刊詩艸﹐有才子之目﹐而所納九姓妓面麻故也。淸道光庚子科﹐文端公文慶﹑胡文忠公林翼典江南鄕試﹐文挾長沙舉人熊雨臚少牧入棘院幫同閱卷﹐事泄﹐二公皆左降。好事者括三人姓名題額云「熊掌」﹐聯云「伊於胡底﹔何以文爲。」蓋亦尖雋矣。二公此役所謂賢者之過﹐較貨關節者相去萬一矣。予聞是科江南所錄文﹐特多佳捲﹐又惡知非熊之力耶﹖又﹐前此某科趙晉左必蕃均以科場事伏法﹐聞亦系流傳聯語上聞所致。其聯云「趙子龍一身是膽﹔左丘明兩眼無珠。」

新寧劉忠誠公坤一再任吳督時﹐多饒暮气﹐或嘲以聯云「土產有三﹐驢子臭虫候補道﹔制軍無二﹐殺人見客絕代公。」出幅蓋指金陵所饒有者﹐對幅以忠誠喜殺﹐絕代公者﹐猶今俗語作絕代事云爾。又﹐有用地名爲聯嘲時流者﹐聯云「相國合肥天下瘦﹔尙書常熟世間荒。」亦尖雋。蓋合肥者﹐李文忠鴻章﹔常熟者﹐翁師傅同和也。東溪誦一嘲醫者聯云「舊鬼煩冤新鬼哭﹔他生未卜此生休。」句極渾雋。

臨澧黃岐農工部﹐天才縱橫﹐每工屬對﹐滑稽遊戲﹐肆應不窮﹐人嘗撰一誚塾師聯覓對﹐數年不就。蓋塾師課童子書﹐爲童子反唇所稽故也。聯云「先生告書說書生﹐書生書生﹐先生書先生。」工部方屬思﹐適門外哄聲大作﹐叩之﹐則馬快追逸盜者﹐於是笑曰「已得之。」詞云「步快騎馬趕馬快﹐馬快馬快﹐步快馬步快。」工部他日客常徳﹐府署同事一羅姓者﹐以姓裁成對聯云「四維爲羅﹐東西南北之人也。」時知府汪君亦在座﹐工部遽目之曰「三王曰汪﹐禹湯文武之後歟﹖」知府起立曰「不敢當。」其天才之銳敏如此。予聞人言﹐石門黃碧川按察照臨官陜西知縣﹐每公出﹐騎而不舁。一日﹐赴郊相驗屍傷﹐所乘馬逸而躪其旁麻畦﹐麻主某嫗信口毒詈﹐按察聞之﹐喫喫掩口笑﹐羣怪之﹐按察曰「吾少年教讀某氏﹐信步後園﹐見小兒以鋤擊蹲蛙﹐鋤下蛙跳﹐土裂出瓦﹐當得『娃拖蛙出瓦』五字﹐二十年難其對﹐今湊合成矣﹐蓋『媽罵馬喫麻』是也。」按﹐此對純系疊韻﹐故尢爲難得。

丰潤張幼樵佩綸以甲申馬江敗潰坐黜﹐後入李文忠幕府﹐頗見親信。一日﹐佩綸詣簽押房白事﹐會文忠女公子在﹐倉皇欲避﹐文忠止之﹐遂相見。已而文忠微露擇婿意﹐佩綸請曰「以何門地爲標準﹖」文忠曰「能如君之文章學術足矣。」佩綸時喪偶﹐聞言遽前拜伏稱婿﹐文忠愕不知所以爲答。佩綸出﹐明日置酒浼司道執柯﹐事遂外聞﹐乃不得已約婚焉。文忠夫人聞之﹐以佩綸齒倍於女﹐日相譙訶﹐卒以成事﹐亦無如之何。佩綸以廢籍不獲再起﹐晚歲擁婦財居白下﹐遂終老。佩綸死﹐有孫某戲挽以聯云「三品功名丟馬尾﹔一生艷福仗蛾眉。」洵虐謔矣。與丰潤同以請纓畱笑柄者﹐厥爲湖南巡撫吳大澂。大澂好談兵﹐以槍法自負﹐東事起﹐領兵出山海關﹐與日本戰敗績。朝議奪職﹐仍回湖南任。或嘲以聯云「八哨勇同行﹐幸免頭顱葬冀北﹔半文錢不值﹐有何面目見江東。」謔亦虐。又﹐福州船政局建節馬尾﹐沈幼丹主其事﹐時題門聯云「且漫道見所未覓﹐聞所束聞﹐卽此格致關頭﹐認眞下手處﹔何以能精益求精﹐密益求密﹐須從鬼神屋漏﹐仔細捫心來。」方其始﹐幼丹慮人掣時﹐輒殺一人以示威﹐吳仲宣總督不是其爲﹐嘗對人言﹐福省搢紳﹐若馬尾公者﹐難共事也。人或嘲以聯云「福省紳衿一馬尾。」吳曰「請諸公屬對。」久之莫屬﹐忽汀漳龍朱道稟見﹐一友曰「得之矣﹕漳州道府兩牛頭。」蓋知府亦朱姓也。

明禮部尙書錢謙益﹐入淸後亦仍是官。晚年靦然自號逸民﹐署所居爲逸老堂﹐或署聯於楹云「逸居無教則近﹔老而不死是爲。」歇後語罵盡千古長樂老。汪笑儂以攺良戲曲開通風气爲己任﹐嘗言今之世如我者﹐亦不可少之一分子﹐且甚願繼起之有人也。故自署門聯云「墨笑儒﹐韓笑佛﹐司馬笑道﹐儂惟自笑也﹔舜隱農﹐說隱工﹐膠鬲隱商﹐伶亦可隱乎﹗」汪號伶隱﹐故對幅及之。《楹聯四話》云﹕嘗見人家一門聯云「老驥伏櫪﹔流鶯比鄰。」蓋左鄰爲馬房﹐右鄰爲妓館﹐故云。集句之工﹐眞天造地設。又﹐南海某口多土音﹐見賓客輒曰「系」﹑「系」﹐土音「是」讀作「系」也。或署聯於門云「江淮河漢﹔日月星辰。」某大喜﹐而不知其以歇後語相嘲也。

淸光緒丙午﹐爲內國言學堂萌芽時代﹐亦爲學生干涉政治潮流沸度最髙熱時代。日本畱學生旣以爭取締相引歸國﹐新化陳天華憤國恥投日本海死。櫬歸﹐議公葬省城西嶽麓﹐大吏示禁之﹐羣不可。於是全長沙學生數千人皆白衣冠出助執紼﹐軍警目逆送之﹐無如何也。時以湘鄕禹之謨爲領袖﹐禁葬暗幕﹐聞由某校監督善化兪某稚華主動﹐羣切齒焉。一日﹐瞰稚華飲酒妓所﹐則集眾千數掩執之﹐合縛舁赴學務公所﹐妓裸而上列﹐置稚華於其胯下﹐袒其膊﹐墨書曰「某校監督某。」挾以遊巷市﹐軍警終無如之何。當是對有無名子書一聯弔陳嘲兪云「其死也榮﹐其生也哀﹐天華千古﹐稚華千古﹔載寢之地﹐載衣之裼﹐新化一人﹐善化一人。」寢地者﹐指葬嶽麓也。滑稽語如鑄生鐵﹐文人口舌可畏哉﹗

報紙有誚學校講師演講﹐誤以路徳馬丁爲陜人路徳﹐孟徳斯鳩爲曹盂徳。聯云「閏生是基督教徒﹐時藝有靈新約廢﹔魏武乃幾奄上爵﹐曹家無語法人悲。」可云尖雋。按﹐閏生﹐陜人路徳字﹐八股家所稱爲閏生先生者也。晏仲鼎往爲予述人嘲某富公子聯云「兄弟三人﹐酒癖賭癖煙癖﹔田園萬頃﹐今年明年後年。」對幅作歇後語﹐諷其必覆產也﹐但不說出﹐可云妙絕。

宣統二年庚戌長沙鬧饑之案﹐莠民至縱火燔巡撫署﹐方事之殷﹐人有嵌姓爲聯以嘲巡撫布政使﹐似亦有冷趣。聯云「眾楚人咻﹐引而置之莊嶽﹔一車薪火﹐可使髙於岑樓。」蓋其時岑春蓂爲巡撫﹐莊賡良爲藩司云。予記乙酉六月一日事變﹐爲此役之先河。湘俗五月賽城隍﹐不經之事也。署巡撫龐際云下令革之﹐會受代。卞寶第受印﹐繼續申前令﹐城市洶洶然﹐如蒙大戚﹐乃挽府縣官緩頰。知府廣濟劉燡挈長沙善化令上謁。長沙令言甫及題﹐卞厲聲斥責﹐知府惶遽曰「魯人獵較﹐孔子亦獵較﹐願少寬以寧眾。」卞回顧燡曰「府裏亦如此說﹐一塊兒聽參揭。」遽疾拂衣起。府縣惶愧趨出﹐莠民徒手攘臂﹐噪赴布政使署縱火﹐焰熊熊騰上。府縣又奔至施救撲﹐忽巡撫燈示飛至﹐示文曰「順爾民情﹐姑準賽會。」眾乃稍稍散戢。於是府縣乃大嗒喪。明日巡撫馳疏入告﹐捕一人斬之而已。

袁世凱僭帝﹐洪憲紀年甫經頒行﹐或用嵌字法爲聯嘲之云「洪水橫流﹐淹沒漢滿蒙回藏﹔憲章文武﹐盡是公侯伯子男。」聯之妙處在末幅﹐叫起有力。公侯伯子男者﹐袁謀帝時﹐廣以封爵餌中外大官之有權力兵力者﹐一時膺五等至數百員名之多。爛羊頭關內侯﹐爛羊胃騎都尉﹐古今大盜竊國手腕之鈍拙﹐蓋先後如一丘之貉。當袁氏帝制呼聲最髙時﹐王壬秋闓運偶過新華門﹐見門額驚曰「何不祥耶﹖」人怪問之﹐曰「今議帝制而署門爲新莽﹐非不祥而何﹖」蓋「華」﹑「莽」文相似﹐王故作錯認﹐以示譏諷﹐知其事者爲咋舌。又﹐民國初成立﹐攺皇帝爲總統﹐王亦有嵌字聯云「民猶是也﹐國猶是也﹔總而盲之﹐統而言之。」時黨爭方劇烈﹐對句不說破﹐而一種非之無可非﹑刺之無可刺之時局﹐已不啻躍然紙上。又有題額四字云「旁觀者淸。」其嬉笑怒罵之態﹐有禰正平著岑牟單絞服爲漁陽三撾鼓之壯采。

中華民國二年﹐內國選舉爭競﹐形形色色﹐可云無奇不有﹐且可云無有不奇。記一嵌字嘲選舉云「選必得其人﹐以人治人﹐究竟好人見面少﹔舉的盡是鬼﹐就鬼打鬼﹐任他丑鬼出頭來。」誦至對幅末句﹐不禁噴飯。又﹐贈選舉運動人及被運動人集《四書》句聯云「以言餂﹐以幣交﹐亦運而已矣﹔有酒食﹐有盛饌﹐則動心否乎﹖」按﹐議員來路如此﹐蠅營狗苟﹐吾眞欲無言。

反正以還﹐一律攺行太陽曆。康次由爲吾誦長沙一土進廟春聯云「男女平權﹐公說公有理﹐婆說婆有理﹔陰陽合歷﹐你過你的年﹐我過我的年。」蓋凡土地皆合塑男女像﹐男像曰土地公公﹐女像曰土地婆婆﹐故出幅云爾。然而讀終上下幅﹐固未有不捧腹胡盧者。

季淸時﹐都下士大夫最工以聯語謔人。咸豐庚申﹐京師失守﹐於時瑞常相國爲步軍統領。或爲聯云「三國謀臣巴夏禮﹔八門提督瑞芝山。」蓋英人巴夏禮銜下獄之辱﹐英法美聯軍內犯特爲之主謀﹐而步軍統領俗稱九門提督﹐聯軍旣從東直門入﹐則九門僅餘其八也。聯敷衍成文﹐亦是雅謔。又﹐同時有一聯云「爲小相﹐予欲無言﹐則將焉用彼相﹔有世臣﹐是可忍也﹐今之所謂良臣。」又一聯云「五日內三相淪亡﹐眞假革殊途﹐一老一病一冤枉﹔兩月間四夷賓服﹐戰守和異議﹐半推半就半糊塗。」三相者﹐一裕泰以老薨於位﹔一杜公諤﹐文正相國父以子貴﹐假相也﹐疾卒﹔一耆英。對幅則斥言時事而已。又﹐董浩﹑曹振鏞者﹐相嘉﹑道朝有時名﹐林淸之變﹐宣宗在熱河﹐羣臣請暫駐蹕﹐董獨排其議﹐繼以涕泣。其時曹在京師。一味主鎭靜﹐時以庸碌短之。事平後﹐或嘲以聯云「庸庸碌碌曹丞相﹔哭哭啼啼董太師。」二人初入相﹐有尊以太師﹑丞相之稱者﹐笑辭曰「賤姓均不佳。」蓋董太師卓也﹐曹丞相操也。與其謂之嫌名﹐毋寧謂之嫌姓。

報載﹐某君者好咬文嚼字。一日﹐顧謂其友曰「吾撰得一聯﹐但欠對幅﹐子能於五分鐘了之﹐當餉以佳肴。」因誦出幅云「此世界﹐他世界﹐無量諸世界﹐並作新世界﹐大世界﹐斯爲遊戲世界﹐歡喜世界。」其友略一凝思﹐卽應之云「似夫妻﹐非夫妻﹐算甚麼夫妻﹐勿論長夫妻﹐短夫妻﹐不如患難夫妻﹐恩愛夫妻。」蓋某君時暱一外婦﹐而與糟糠齟齬﹐友特借此規之﹐亦庶幾因事納忠者﹐然卽聯論聯﹐亦是工對。予記有一聯﹐題爲父續弦同日爲子娶婦﹐聯云「少是夫妻老是伴﹔新來媳婦乍來婆。」集裏諺描摹如生﹐人心靈之巧妙至此﹐眞不可思議。

《眉廬叢話》云﹕道光壬寅﹐海氛不靖﹐奕山以靖逆將軍駐廣東﹐奕經以揚威將軍駐浙江﹐擁兵自衛﹐師久無功。時浙撫劉韻珂竭蹶籌餉﹐輿論翕然。或爲聯云「逆不靖﹐威不揚﹐兩將軍難兄難弟﹔波未寧﹐海未定﹐一中丞憂國憂民。」波未寧﹐海未定者﹐指寧波﹑定海兩要塞也。又一條﹐甲午敗於日本﹐割地求和﹐李文忠忍辱蒙詬﹐定約馬關。一日宴會間﹐日相伊藤博文謂文忠曰「有一聯能屬對否﹖」因誦云「內無相﹐外無將﹐不得已玉帛相將。」文忠猝無以應﹐愧憤而已。詰旦﹐乃馳書報之。下聯云「天難度﹐地難量﹐這才是帝王度量。」則隨員某君之筆也。某君浙人﹐向不蒙文忠靑眼﹐相將度量﹐解鈴系鈴﹐允推工巧。

淸末官常之壞﹐蓋達極點﹐尢以旗員爲貪侈之集中。江西巡撫徳馨﹐旗產也﹐嗜劇如命﹐節轅除國忌日外﹐無時不笙歌沸地。新建令汪以誠專主辦劇政﹐縣事付委員雜治﹐故當日汪有戲提詞之目。贛人嘲以嵌字聯云「以酒爲緣﹐以色爲緣﹐十二時買笑追歡﹐永夕永朝酣大夢﹔誠心看戲﹐誠意聽戲﹐四九旦登場奪錦﹐雙麟雙鳳共消魂。」又額云「汪洋欲海」。四九旦﹑雙麟雙鳳﹐皆伶名也。其後柯逢時巡撫廣西﹐亦與輿論不洽﹐人制嵌字聯云「逢君之惡﹐罪不容於死﹔時日曷喪﹐予及汝偕亡。」額云「執柯伐柯。」右節《眉廬叢話》。又一條云﹕道光時﹐浙江巡托烏某﹐在官日惟以海塘工程及考試書院爲惟一之務﹐臨去﹐人嘲以聯云「畢生事業三書院﹔蓋世功名一海塘。」康熙時﹐宋犖巡撫江蘇﹐前後二十年﹐嘗建滄浪亭﹐修唐伯虎墓。巡撫署東西轅門有橫榜爲「澄淸海甸﹐保障東南」﹐或各加三字其上爲聯云「澄淸海甸滄浪水﹔保障東南伯虎墳。」亦雅謔矣。又﹐宋自題滄浪亭聯云「共知心似水﹔安見我非魚。」或易水爲火﹐易魚爲牛﹐以綰合其名﹐亦堪一噱。又﹐長白靑墨卿麟督學江蘇﹐無名氏制聯云「白旗丁偏心眞可怕﹔靑瞎子無目不成睛。」似近於謾罵。聞靑衡鑑殊公﹐聯語非實錄也。靑後巡撫湖北﹐以棄省城見法﹐鄂州人士至今有誦其冤者﹐証之以《眉廬》所紀﹐此公殆又旗產之佼佼錚錚者乎﹖又﹐乾隆壬子科﹐侍郎吳省欽典試江西﹐榜發﹐落第者有「少目豈能第文字﹔欠金切莫問科名」之聯﹐見髙安朱鐵梅欒《江城舊事》﹐其不與趙晉左必蕃用聯語掛吏議者﹐蓋云幸矣。

無錫鄒壯節鳴鶴以桂林巡撫棄城罷歸﹐主講東林書院﹐偶因細故與諸生齟齬﹐明日忽見廳事題一聯云「部院難爲爲掌院﹔桂林不守守東林。」鄒曰「是不可一日居矣。」遂出從戎﹐旋殉難﹐易名壯節﹐卽開復原官﹐人謂皆聯語一激之力。又﹐光緒初﹐朝邑閻文介﹑南皮張文達同以大學士入軍機。閻字丹初﹐年六十八﹔張字子靑﹐年七十二。時尙書烏拉布﹑孫毓汶查江皖贛豫事件未歸﹐烏字少云﹐孫字萊山﹐人有合四人之字集杜句爲聯云「丹靑不知老將至﹔雲山況是客中過。」絕渾成﹐工絕。

淸同治丁卯科四川鄕試﹐將軍某代辦監臨﹐頭場發題紙﹐每百張率只九十五張﹐經考生嘩索﹐僅乃補給。又﹐供給所循例奉監臨院門包銀一千兩﹐因成色不足﹐退換至於再三。無名氏嘲以聯云「題紙發來九五扣﹔門包退換兩三回。」亦工而有致。又﹐淸康熙朝開局專修尙書﹐工部尙書華亭王頊齡被命爲總裁﹐纂修協修皆特簡﹐一時稱稽古之榮﹐惟尙書卷帙無多﹐竣事易而撤局速。又尙書頗蓄姬侍﹐皆有所出﹐平日淸操﹐宦囊故不甚丰﹐其長公子圖炳官春坊﹐庶子恆以分產不給爲憂﹐或戲以聯云「尙書只恨尙書少﹔庶子惟嫌庶子多。」巧對天然﹐事實吻合。

林文忠則徐巡撫江蘇時﹐府同知續立人頗用事﹐或投聯於其輿中云「尊姓本來貂不足﹔大名倒轉豕而啼。」續見恚怒﹐持白文忠﹐請究其人。文忠笑曰「自蘇州設同知以來﹐官此者不知幾百千﹐今能舉其名者幾人﹐得此雅謔﹐君不朽矣﹐又何慍焉﹖」續慚而退。又﹐李申甫官湖南藩司時﹐寵一梅姓屬僚﹐或戲爲聯云「螬食尙畱井上果﹔鴞聲啼殺墓門花。」臺諫摭入彈章﹐坐免。李雅有文才﹐畱心經濟﹐特以通脫不羈﹐銳身任怨﹐故爲所構。

托活洛忠湣端方官霸昌道時﹐順徳府知府有名「重陽谷」者﹐人舉以對「端午橋」﹐絕爲工諧。又﹐「蜾扁」二文﹐狀隸書也﹐或以對「端方」﹐亦工。咸豐朝卽補副將雷風雲謚威毅﹐見《謚法考》。光緒中葉﹐鄂人張翼軫工行艸書﹐嘗遊京師﹐有賣書格懸廠肆﹐其姓名三字皆星名﹐與雷風雲屬對﹐工絕。又﹐閩荔枝有名「翰墨香」者﹐可屬對「文林果」。文林果者﹐林檎也。又﹐遼王述律好睡﹐國中曰爲「睡王」﹔同光時大興王楷堂刑部廷紹﹐髙談雄辯﹐都中稱爲「嚷王」﹐長於詩﹐倚馬可待﹐嘗戲爲聯云「司中呼小馬﹔堂上坐長麟。」時牧庵協揆爲刑部尙書﹐或譖之。一日﹐協揆語王﹐聞近作對聯佳甚。王應聲曰「司官有聯云﹕『名醫惟扁鵲﹔良相是中堂。』」協揆大笑﹐意深賞之。蓋淸宰相人尊稱之爲中堂﹐其曰中堂者﹐長麟之代名詞云爾。《楹聯四話》云﹕洪承疇假公事要致郭天民至署﹐洪降階迎勞﹐郭抗聲曰「兩朝元老。」承疇徐應曰「千古罪人。」八字可當洪門聯。

湯濟武之中刺隕命﹐當道要人莫不悼惜﹐嗟嘆挽誄之作﹐美不勝收。予昨見有署湘人公挽者一聯﹐頗若生新﹐錄之﹕「問傲弟爲虎作倀﹐貽害湘中﹐生誰禍首﹔儼攝皇從龍佐命﹐相逢地下﹐死亦余辜。」按﹐記者不審聯之用意所在﹐請熟洪憲史者一評斷之。右錄長沙《大公報》。按﹐湯罪案𨿽不如言之甚﹐而五六年當路﹐其福國利民之政﹐吾又亟願集而書之﹐以爲美新派之酬報品物。報又揭傅屯艮詩﹐注云﹕《大公報》諧聯﹐有以龍龔馬駱四姓綴緝成文者﹐卽「龍主筆﹐龔主筆﹐龍龔共主筆﹔馬賓王﹐駱賓王﹐馬駱各賓王」是也。蓋《長沙日報》主筆政者﹐是時適有馬﹑駱二君﹐玩上下聯末三字﹐可雲天造地設﹐非常巧合。友人蕭受萱告予﹐某君爲子作道場﹐署亡靈聯云「喫老子的飯﹐穿老子的衣﹐一世到老﹐都虧老子﹔叫天尊不應﹐喊天尊不靈﹐四腳朝天﹐莫怪天尊。」語𨿽俗俚﹐卻自豪气勃勃。

《粟香三筆》云﹕大興劉寬夫禦史位坦有三女婿﹐皆以年字命名。或出聯徵對云「劉位坦﹐三位令坦﹕喬松年﹑吳福年﹑黃彭年﹐劉家女待年而字。」或對云「潘世恩﹐屢世承恩﹕癸丑科﹑乙丑科﹑辛丑科﹐潘氏子逢丑成名。」可云生鐵鑄成。又﹐某氏拆字一聯﹐亦具匠心﹐錄之﹕「凍雨灑窗﹐東二點﹐西三點﹔切瓜分片﹐橫七刀﹐豎八刀。」此蓋所謂假借法也。又﹐謝春軒《養生齋墨賸》云﹕縣人劉杶撣開萬讀書充隱﹐居在彭山之麓﹐少讀書澧陽書院。時書院懸有陶文毅楹聯﹐或仿其語爲聯戲劉謝云「怪怪奇奇﹐似謝聘三方稱學者﹔搖搖擺擺﹐看劉開萬何等秀才。」謔而不虐﹐雅稱遊戲三昧。按﹐文毅聯已見上卷題署類。

胡氏《聯選》二集云﹕祝枝山猥談李空同督學江西﹐考生有名李夢陽者﹐唱名時﹐空同詫曰「安得同我名﹐我有一對﹐對佳則已。」因誦出幅﹕「藺相如﹐司馬相如﹐名相如實不相如。」其人應聲曰「費無忌﹐長孫無忌﹐公無忌我亦無忌。」空同大稱許﹐遂置之前列。又云﹕有賈瑚者﹐字小喬﹐居京師時﹐或嘲以聯云「姓名疑入紅樓夢﹔夫婿曾鏖赤壁兵。」按﹐措語可謂無中生有﹐思想銳入。予又記一聯﹐某童子應試﹐因人擠﹐其父馱之前聽唱名受卷﹐試官見其幼﹐問知馱者爲童之父﹐因出聯命對曰「子將父作馬。」某童遽抗對曰「父願子乘龍。」試官大喜﹐稱爲奇才。予記曾左貴後﹐論事每相齟齬﹐有代爲聯相互嘲笑者﹐聯云「季子自命爲髙﹐與吾意見大相左﹔藩侯以身許國﹐笑他功烈亦何曾。」蓋一折用其名﹐一折用其字爲對也。按﹐《聯選》所載與此小異。

《聯選》二集又二條﹐一云﹕百文敏齡字菊溪﹐爲雲南藩司時﹐眷一伶兒名荷花者﹐色藝俱佳。越數年﹐總督兩廣﹐荷花適至﹐仍令居珠江菊部中﹐而荷花馬齒加長﹐鬢己禿﹐百戲之曰「荷盡已無擎雨蓋﹔菊殘猶有傲霜枝。」按﹐詞特蘊藉而自況﹐語亦稜稜有骨。或曰百治粵﹐察吏嚴。一日令節﹐司道以下多相率飲酒珠江花船﹐百詗得﹐命中軍官往召令歸﹐則以手檄請﹐曰「無庸﹐以汝版來。」別題七絕於上云「宛轉歌喉一串珠﹐好風吹送莫愁湖。緣何打槳匆匆去﹐煮鶴焚琴是老夫。」諸官見之﹐皆踉蹌散歸。此伶蓋粵官場招致之﹐擬相報復也﹐然而均無傷於雅道。一云﹕淸宗室雙富﹐別字士卿﹐官至某省道員﹐以墨敗。或集句爲聯嘲之云「士爲知已﹔卿本佳人。」上句「士爲知己者死」﹐詛咒之詞也﹐下句用《北史》「卿本佳人﹐何爲作賊」句﹐均歇後語。

《耕余博覽》云﹕虞伯生集未遇時﹐爲許衡門客﹐虞有所私﹐午後嘗出門﹐許往尋之輒不遇﹐因書聯於案云「夜夜出遊﹐知虞公之不可諫﹔朝朝來聒﹐何許子之不憚煩。」按﹐語特雋利。李劍溪太僕光云曰﹕吾鄕京官前輩有延師課子者﹐於本宅另辟精室一區﹐聽館師自由出入。乃其師無日不赴戲園聽戲﹐有訪之者十九不得晤﹐適新年換寫桃符﹐何念修侍郎逢僖知其事﹐書聯懸之館。師見之﹐卽日襆被去。聯云「園日涉以成趣﹔門𨿽設而常關。」按﹐十二字竟能作逐客令﹐一奇。右節胡氏《聯選》二集。又﹐劉澣芬戲作鼠嫁女聯云「迨吉儼然人有禮﹔於歸誰謂汝無家。」按﹐原本經訓﹐亦成語﹐妙。《聯選》四集﹕淸江小廣寒書寓停業﹐未幾﹐大觀園開幕﹐淮陰拔貫範君戲爲聯云「大觀園開﹐小廣寒閉﹐小固不可以敵大﹔仁慈院興﹐張公祠廢﹐張也難與並爲仁。」原注﹕「淸江本有仁慈院﹐旋以其小﹐購地重建之。又淸江有張之萬祠堂﹐鑑於入民國﹐淸宦祠宇多移作他用﹐攺爲直隸會館﹐以保存之。」漢口總稽查劉友才﹐小名貴狗﹐民國成立爲黃陂所倚重﹝專刺探黨人﹞﹐遂保授今職。七年某月以肺病死﹐弔者塡門﹐頗稱闊綽。有無名氏投一嵌字聯云「出世本卑微﹐居然大貴大富﹔蓋棺應定論﹐究是功狗功人。」又﹐一聯集《四子書》句嵌友才字﹐亦殊冷雋。聯云「不如己者無與友﹔其爲人也小有才。」

中華民國七年﹐張敬堯爲湘督時﹐楮幣充斥﹐見貨絕迹﹐百姓𨿽受痛苦﹐然官幣之價格猶能維持﹐自張來湘﹐別立裕湘銀行吸收賦稅之收入﹐原有湖南官票﹐價日低一日﹐至其年年終﹐特創惠民票開簽定獎﹐以舊官票五十串買惠是票一元﹐如不及期買受者﹐舊票均作廢﹐敲剝百姓精髓之彊盜政策﹐此爲至矣﹑極矣。孫靜山都督誦一聯云「惠而不知爲政﹔民亦與之偕亡。」十二字可雲中邊俱澈。又﹐六年零陵獨立﹐後南軍戰捷衡山﹐傅良佐﹑周肇祥踉蹌棄長沙走﹐兵盜合而縱掠﹐市場爲一空。津京《時報》載一聯云「省長卷款﹐督軍棄城﹐這才算文官要錢﹐武官怕死﹔敵來則逃﹐兵潰則搶﹐大都是下水思命﹐上水思財。」語𨿽滑稽而詞極沈痛。又﹐淸末有嵌字嘲湘撫楊文鼎聯云「文告盡空言﹐尸位素餐﹐何曾念哀鴻四野﹔鼎爻占覆餗﹐及時行樂﹐還要叉麻雀八圈。」描寫其時官吏屍職﹐如鑄鼎象姦。

自意大利退出巴黎和會﹐日本亦乘勢恫喝﹐靑島問題遂由五國公管變爲中日對手處理。宛平學生界憤外交失敗皆由四大金剛之賣國﹐五月四日聯合三千人爲示威運動﹐由天安門取齊﹐學生謝紹敏嚙指血書「還我靑島」四字﹐揭示大眾﹐又用布揭一聯云「賣國求榮﹐早知曹瞞遺種碑無字﹔傾心媚外﹐不期章惇餘孽死有頭。」款署「北京學界同挽」﹐「曹汝霖﹑章宗祥遺臭千古」。按﹐聯語𨿽不甚佳﹐而气則磅礡可喜。是役結果﹐聞覓曹汝霖未獲﹐在其宅捶毆駐日公使章宗祥幾斃。太學舉幡後﹐此又一異采矣。又一聯云「罷學救亡﹐罷市救亡﹐我兩界挺身先起﹔民心不死﹐民國不死﹐願諸君努力進行。」按﹐學生風潮起後﹐各校聯隊講演﹐軍營干涉之。一日﹐驅千人於法科大學列帳守之﹐因是滬﹑津﹑蘇﹑寧﹑杭均相繼罷市﹐政府不得已﹐罷曹﹑章﹑陸等職﹐徐世昌亦通電求退﹐以爲挽救。然擾攘日益甚﹐現尙莫測究竟云。

湖南月刊《新諧鐸》云﹕某君素諧謔﹐其友人張君新構宗祠落成﹐請撰楹聯﹐某援筆立成數首﹐視之﹐至堪發笑。其一云「稱胡帥﹐督辮軍﹐先緒班班可仿﹔結同宗﹐聯婚媾﹐後裔世吐其昌。」注云「同宗用張獻忠與文昌帝君聯宗事﹐婚媾用張作霖與張勛聯姻事也。」其二云「復辟著奇勛﹐海內同聲稱武聖﹔屠民成大業﹐湘中眾口頌勛臣。」已較上聯爲佳矣﹐而第三聯尢妙。聯云「賢孫有堯舜禹湯﹐繼繼承承﹐世澤至今綿七殺﹔軍閥徧魯甘奉皖﹐轟轟烈烈﹐威名豈獨震三湘。」注云「堯舜禹湯謂四敬兄弟﹐魯張懷芝﹐甘張廣建﹐奉張作霖﹐皖張勛﹐湘張敬堯﹐是爲張氏五督﹐可謂極滑稽之能事﹐特不知張敬堯視之以爲何如耳﹗

十月十日《上海晚報》﹐錄有張敬堯壽聯二則﹐殊若尖刻﹐玆轉錄之。一云﹕張敬堯於夏曆閏七月作生日﹐擬在又一村演劇﹐先事爲來賓訂購紫檀木幾二千具作坐席﹐又在北京雇名伶二班南下﹐旅費一類先支三萬元﹐卽此二者﹐明魏璫做生無此豪侈矣。馮玉祥憤之﹐馳電切諍﹐吳佩孚亦有「謹率全軍來爲公壽」之電。張大沮﹐飭拆卸戲臺鋪設﹐並嚴飭所屬文武不準祝嘏﹐表面上𨿽示決絕﹐而在其勢力範圍下各員﹐仍不敢不密使致壽﹐廣買詩文歌功頌徳﹐滑稽者混一幛一聯於壽禮中獻之﹐張亦不之覺。其幛語二字曰「更張」﹐聯語二十字曰「民無能名﹐敬何別於犬馬﹔盜亦有道﹐堯以傳之禹湯。」嵌姓鍼鋒懍然。凡各撰詩文爲莽頌者﹐吾知必咋舌斂手﹐推服此爲諦切矣。一云﹕又有名蹶張者贈聯云「這督軍合喚作禍害一千年﹐博其歡心﹐莫如敬冰敬炭﹐敬孝之用在敬﹐不敬何別於犬馬﹔俺省長算猶轄畸零二十縣﹐上个徽號﹐大哉堯服堯行﹐堯人皆可爲堯﹐惟堯能保我子孫。」又額云「予及汝偕」。

淸末乙未歲﹐日本和議成。有人題聯京師城門云「萬壽無疆﹐普天同慶﹔三軍敗績﹐割地求和。」又云「臺灣省已歸日本﹔頤和園又搭天棚。」右見文廷式《芳蓀室筆記》。按﹐萬壽及天棚云者﹐是年爲孝欽後六十初度﹐擬陳優戲作生日也。首作特爲憤慨。會稽魯石君璠爲述一嘲監生聯云「也穿靴子﹐也戴頂子﹐一樣衣冠無歲考﹔可下鄕闈﹐可下北闈﹐兩條門路得科名。」無歲考者﹐言其非生員出身也。淸制﹐監生準應南北闈鄕試﹐一體可中試爲舉人或副榜﹐故有兩條門路之諭。又﹐某署門聯云「窮鬼哥快出去﹐莫要糾纏小弟﹔財神爺請進來﹐何妨照看晚生。」一種巴巴結結求援手狀態﹐讀之令人失笑。

近日政客與議員極不滿人意久矣。或有一聯云「世事如此艱危﹐新國會心戀地盤﹐食客三千難解散﹔民生𨿽極困苦﹐舊議員手拿飯碗﹐月薪五百不甘拋。」又﹐某氏嘲淸末總督袁樹勛聯云「樹績毫無﹐只知藏垢納污﹐細流同歸於海﹔勛名安在﹐除卻貪財好色﹐其餘不足以觀。」按﹐二作均鋒銳刺人﹐捫之有稜。又按﹐海觀爲袁字﹐故首尾皆分嵌。辛翼如《聯尋》﹕長沙王雁峯楷幼時流落津市﹐富人吳醉碧收爲家童﹐旋愛其慧﹐命伴諸兒讀﹐學績特佳﹐吳因以女妻之﹐用其貲連捷成進士﹐入翰林。後以細故﹐翁婿齟齬﹐竟棄婦另娶。晚年解官雲南知府﹐歸﹐主講城南書院﹐有知其事者揭一聯云「王孫本自困窮來﹐憶當年足冷牛衣﹐典釵勗學﹐分得細君勢利﹐助成季子功名﹐誰知薄幸無情﹐遽忘貧賤﹐忍令鴛鴦獨宿﹐枉教鸚鵡能言﹐冤孽幾時休﹐悔嫁狂且輸奠雁﹔楷模詎堪師表任﹐嘆此日頭飄鶴髮﹐就木驚心﹐竟將白首殘生﹐彊訂靑春少婦﹐但願閻羅有眼﹐早賜勾銷﹐放開病馬樊籠﹐斬斷蓮蒿蔓引﹐琵琶他處抱﹐讓將雲雨早登蜂。」按﹐聯誚薄幸處﹐究嫌堆垛費辭﹐此聯界之下乘禪也。

門人桃源聶伯毅景儒投一書﹐自稱﹕有匯輯聯語之志﹐己積成數巨冊。頃上海《古今聯選》出版﹐十七八與雷同﹐遂棄之。淸代先正事略﹐同時編纂者至五六﹐而獨平江李元度書傳﹐蓋有幸有不幸也。胡編嫌無引伸﹐函丈於玆定能廣爲說法﹐嘉惠士林﹐今景儒𨿽一小小公案﹐倘齒及之﹐或亦附驥名彰之說也。按﹐聶輯時有予與君復所未及者﹐欣然類錄﹐以識同癖。河問紀昀善謔﹐嘗訪友﹐友見其二子﹐弟則曹交﹐兄乃如晏嬰﹐紀於是拍案狂笑﹐友問故﹐曰「頃有一難對﹐爲『南監北監﹐久坐方知監似監』﹐今以郎君屬對云﹕『兄長弟長﹐乍見都說長者長。』」遂相與一掀髯。又﹐淸徳宗珍﹑瑾二妃之兄曰志銳﹑伯愚﹐二妃旣不爲孝欽所喜﹐故伯愚久任烏裏雅蘇臺將軍﹐投閒置散﹐一毫不予外戚恩澤。一日﹐忽發現一集句聯云「可憐光彩生門戶﹔未有涓埃答聖朝。」聶原按云「若諷若嘲﹐難乎其爲國舅矣﹗」

某縣設局籌餉﹐局董某干沒絕多﹐人言嘖嘖﹐或嘲以聯云「判地皮借公肥私﹐穿一件狐皮掛﹔昧良心趁火打劫﹐用幾个狼心錢。」屬對工切。又﹐生員某節時謁教官﹐贄銀僅三分﹐教官出聯令屬對曰「竹筍出墻﹐一節須髙一節。」蓋諷其輕也。某抗聲曰「梅花遜雪﹐三分只是三分。」可云倔彊猶昔。又﹐黃指揮某生日﹐自指揮往賀﹐戲之曰「可謂黃耇無疆。」黃曰「可恰對『白圭有玷』。」聞者嘆服。淸末﹐某伎侍者阿毛爲某君聘作妾﹐朋僚擬撰聯﹐限歇後﹐格曬庵擬二作﹐一云「史記深入不﹔詩曰徳輶如。」一云「萬古雲霄爭片羽﹔幾人性命等輕鴻。」後聯飄逸若仙﹐惟兩均與納妾事不相干耳。

淸季﹐李芋仙善滑稽﹐七歲能屬對﹐尢有急才。其遊河南時﹐周翼庭知府方居浚儀﹐聞李述贈伶人嵌字聯﹐頗輕之﹐曰「如吾字﹐亦有佳對否﹖」李曰「何難。」因誦《長恨歌》句曰「在天願作比翼鳥。」良久不言下句。時雜賓環列﹐或促之﹐李復誦杜牧之《秦淮》詩至「商女不知亡國恨」句﹐遂陡然截止﹐起以手指周之背﹐於是四座軒渠大笑﹐心折其巧。蓋下句爲「隔江猶唱後庭花」也。周亦爲之捧腹不已。蜀人某淸末充膏捐局委員﹐攖金無算。後又創門面捐及煙酒糖各捐﹐鄂人苦之﹐會其死﹐或挽以聯云「門面有稅﹐膏捐有稅﹐煙酒糖有稅﹐畫策無遺﹐求也可使治賦﹔左右曰賢﹐國人曰賢﹐諸大夫曰賢﹐蓋棺論定﹐今之所謂良臣。」可謂謔而虐矣。右二條節伯毅《聯語》。

《聯語》又云﹕昔在杭州﹐嘗春日登吳山﹐見門聯云「夜月光輝宇宙﹔春霄威震乾坤。」春霄之威﹐一至於此﹐略加詮釋﹐令人笑不可仰。又﹐過杭道前有陳科山者﹐傭書者也。其春聯云「咦著邪哩﹔嚷見鬼麼。」此以杭諺自寫其牢騷﹐故作驚人之筆者。又﹐錢謙益爲明尙書﹐時自署一聯云「君恩深似海﹔臣節重如山。」及入淸仕亦爲尙書﹐且多反覆﹐好事者因各續一字於聯尾云「君恩深似海矣﹔臣節重如山乎﹖」頗雋永。

應城陳某誦一嘲當選人聯云「二百元尙在搖頭﹐水漲船髙﹐是要老子命﹔十八票尙難到手﹐風來舵轉﹐丟他娘的球。」按﹐聯語抉選舉投票買票獘政﹐字字如鼎之鑄。今日我爲共和﹐新舊國會一丘之貉無論已﹐倘再舉選政﹐實無術以善其後。陳並舉其省之當選人某以一證書誆騙﹐買票者多至七八﹐道徳墮落﹐一至於此﹐瞻言前途﹐臣心悸矣。

粱氏《叢話》載﹕劉金門侍郎以督學代巡撫監臨鄕試﹐人摭其在闈行動﹐爲聯嘲之曰「巡撫打巡丁﹐小題大做﹔文宗攺文字﹐矮屋長槍。」攺文字者﹐某生朱卷﹐劉賞之﹐以己意爲增損也。近吾兒瑑保言羅立夫曰﹕貴州巡撫潘霨以巡檢起家至巡撫﹐亦監臨鄕試﹐人亦有聯云「監生監臨﹐斯文掃地﹔巡檢巡撫﹐醫術通天。」蓋潘善醫﹐爲淸孝欽後療病受知﹐遂至巡撫。按﹐二聯鍼鋒相同﹐尢以後作爲蘊藉。

《聯選》三集﹕吳江金文簡公士松官工部時﹐見屬僚恆多輕視。一日﹐某中書以簽分工部﹐上謁﹐其人𨿽南產﹐而狀貌魁巍﹐有燕趙壯士之槪﹐文簡因出一對調之曰「南人北相﹐中書令甚麼東西。」時工部毀於火﹐方在營造間﹐卽抗聲以「水部火焚﹐金司空大興土木」十一字爲對﹐聞者皆嘆賞其精潁。近亦有「南有西林﹐北有東海﹐卻不能統一南北﹐兩人甚麼東西」﹐蓋嘲徐世昌與岑春煊也。久之﹐竟無有屬對者﹐予以爲是機未至耳﹐機之未至﹐𨿽上天下地求之﹐終勞無獲﹐機至﹐則信手或可拈得。又﹐淸初有葉初春者﹐令於粵﹐有好貨名﹐會元夕張燈﹐一燈棚署聯云「霜降遭風﹐四野難容老葉﹔元宵遇雨﹐萬民皆怨初春。」按﹐此所謂指東瓜罵葫蘆也﹐舌特尖刻。又﹐浦田郭蘭石官編修十二年﹐不能遷轉﹐人呼爲「金不換」﹐天門蔣笙陔亦以修撰十年﹐不除一官﹐好事者因以「石敢當」誚之。金不換﹔石敢當。可云工對。其曰「金」曰「石」者﹐精制修撰六品頂藏以車渠﹐編修七品頂戴以金也。淸季左斗才署益陽﹐人或嘲以聯云「斗霄何足算也﹔才難不其然乎﹗」又額曰「所惡於左」﹐皆若拍合。《聯選》又云﹕某知縣宿懼內﹐一日﹐與一生員同酒﹐知縣擬聯以解嘲﹐令屬對。曰「天不怕﹐地不怕﹐就是老婆也不怕﹔」生員卽應聲曰「殺何妨﹐剮何妨﹐卽便歲考又何妨。」蓋某之懼內與生員之懼歲考﹐兩兩皆心坎內毛病﹐今對聯云云﹐亦內不足而外示有餘﹐心理學上所不能逃之表示乎﹗又﹐鎭江趙某以保舉將入都﹐謁常鎭道某。旣見﹐某道言次﹐數目之﹐曰「之子騂且角。」蓋諷其家世之微也。某道故赤頰﹐髯繞頰﹐趙因應曰「其人赤而毛。」某道亦不以爲忤。

有淸科舉時代﹐往往有諧對足資捧腹。某科某省有正考官爲馮爾康﹐副爲戴彬元﹐有人用其名爲聯云「馮爾康不過爾爾﹔戴彬元未必彬彬。」言外有彼哉彼哉之貶詞。又﹐光緒癸已恩科鄕試﹐主考官爲翁常熟諸巨公﹐三場策題失檢﹐將商朝發祥之簡狄玄島誤爲姜嫄﹐又誤元魏建都之平城爲統萬。題紙下﹐眾大嘩﹐經監臨官揭參﹐自考官以下皆議處。滑稽者嘲以聯云「司徒托體姜嫄﹐可憐簡狄淒涼﹐當日虛徵玄鳥瑞﹔拓跋建都統萬﹐試問平城寥落﹐何年攺作赫連王。」又﹐光緒乙酉科江南鄕試監臨官譚鈞培﹐令考生自攜考具﹐點名時﹐眾以違舊章嘩噪﹐幾於反場。有人撰諧聯云「二百年擅攺王章﹐初次毫無倫次﹔數萬人自持考具﹐鈞培大不栽培。」按﹐譚字次初﹐故出幅云云。又﹐某君嘲優貢聯云「吾子勉旃﹐駕廩增附而上﹔先生休矣﹐在倡隸卒之間。」按﹐上作故揶揄科舉﹐謂無人才也﹐然變而爲出洋畱學﹐又豈皆人才乎﹖宣統時﹐畱東學生某以諂駐使得保考爲翰林。一日﹐致書胡秋輦論憲法研究會事﹐誤書輦爲輩﹐究爲宄。或嘲以聯云「輦輩同車﹐夫夫竟作非非想﹔究宄同穴﹐九九還將八八除。」用折字法夾攻﹐神妙欲到﹐心靈之巧﹐眞不可階。

攺革後﹐參謀顧問等名目幾於多如牛毛﹐或有爲嵌字聯者﹐如參謀云「夫何爲哉﹐見其參於前也﹔無非事者﹐欲有謀則就之。」又顧問云「顧我則笑﹔問道於盲。」中華民國四年﹐袁項城行祀天禮﹐嚴悲觀戲題天壇聯云「蕩蕩乎民無能名焉﹐不圖爲樂之至於斯也﹔滔滔者天下皆是也﹐孰謂鄹人之子知禮乎﹖」又﹐江峯靑戲題財政局邊廳聯云「明月淸風﹐不用一錢買﹔傳神寫照﹐正在阿堵中。」又﹐某君抄撮瑣碎﹐疲劇不己﹐題聯自嘲云「畦治夏月人非病﹔水皺春池事不幹。」按﹐十四字特雅馴。又﹐陳君海鵬﹐淸咸同名將也。解甲後﹐養鴨於新河﹐座客常滿﹐有北海風人爲之聯云「欲喫新河鴨﹔須交陳海鵬。」後陳歿﹐其孫亦有祖風。人爲續之云「欲喫新河鴨子﹔須交陳海鵬孫。」兩均有風趣。又﹐滬上有出聯徵對者云「岑春萱拜陸鳳石。」許弼丞對云「川冬菜炒山雞絲。」與上聯亦同工。然以遜朝宰相總督資格﹐只與川冬菜﹑山雞絲相等﹐則其人物之價值又可知。以上節《聯選》三﹑四集。

