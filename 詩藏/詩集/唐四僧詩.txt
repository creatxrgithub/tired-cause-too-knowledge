

欽定四庫全書

集部八

唐四僧詩

總集類

提要

【臣】等謹案唐四僧詩六卷唐僧靈澈詩一卷靈一詩二卷淸塞詩二卷常達詩一卷案書錄解題載靈澈靈一集皆一卷而淸塞與常達失載是集合而輯之不知何人所編靈澈靈一及常達集前各載宋沙門贊寧奉勅所撰本傳一篇惟淸塞無之靈澈詩前有劉禹錫敍一篇文獻通考亦引之蓋靈澈當時與僧皎然遊得見知於侍郎包佶李紓故來往長安其名較著得以求序於名流然禹錫序其詩凡十卷玆僅一卷則亦吉光片羽非其完書矣靈澈姓湯字源澄越州人靈一姓吳廣陵人常達姓顧字文舉海隅人淸塞卽周朴其人後返初服不應列爲四僧語詳李龏

宏秀集條下玆不具論焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

唐四僧詩卷一

靈澈詩

釋子工詩尙矣休上人賦別怨約法師哭範尙書咸爲當時才士之所傾嘆厥後比比有之上人生於防稽本湯氏子聰察嗜學不肯爲凡夫因辭父兄出家號靈澈字源澄𨿽受經論一心好篇章從越客嚴維學爲詩遂借借有聞維卒乃抵吳興與長老詩僧皎然逰講藝益至皎然以書薦於詞人包侍郎佶包得之大喜又以書致於李侍郎紓是時文章風韻主盟於世者曰包李以是上人之名由三公而颺如雲得風柯葉張王以文章接才子以禪理悅髙人風儀甚雅談笑多味貞元中西逰京師名振輦下緇流嫉之造飛語激動中貴人因侵誣得罪徙汀州防赦歸東越時吳楚間諸侯多賔禮招迓之元和十一年終於越之山陰年七十有一門人遷之建塔於宣州開元天柱峯之陲從本教也初上人在吳興居何山與晝公爲侶時予方以兩髦執筆硯陪其吟詠皆曰孺子可教後相遇於京洛與支許之契焉上人沒後十七年予爲吳郡其門人秀峯捧先師之文來乞辭以志且曰師嘗在吳賦詩二千首今刪取三百篇勒爲十卷自大歷至元和凡五十年間接詞客文人酬唱別爲十卷今也思行乎昭代求一言羽翼之因爲評曰世之言詩僧多出江左靈一導其源防國襲之淸江揚其波法振沿之如幺弦孤韻瞥入人耳非大樂之音獨吳興晝公能備眾體晝公後澈公承之至如芙蓉園新寺詩云經來白馬寺僧到赤烏年謫汀州云靑蠅爲弔客黃耳寄家書可謂入作者閫域豈獨雄於詩僧間耶蘇州刺史劉禹錫序

天臺山華頂峯

天臺眾峯外華頂當其空有時半不見崔嵬在雲中

送道防上人逰方

律儀通外學詩思入關煙景隨緣到風姿與道閒灌花畱靜室咒水度空山誰識浮雲意悠悠天地間

九日和子使君思上京親故

淸晨有髙防賔從出東方楚俗風煙古汀洲艸木涼山情來逺思菊意在重陽心憶華池上從容鴛鷺行

宿東林寺

天寒猛虎嘯巖穴林下無人空有月千年象教今不聞焚香獨爲鬼神說

東林寺酬韋丹刺史

年老心閒無外事麻衣艸坐亦容身相逢盡道休官去林下何曾見一人

答徐廣叔四問

童子出家無第行隨師乞食遣稱名長沙豈敢論年幾絳老惟知甲子生

冬送鑑供奉歸蜀寧親

林間出定戀庭幃聖主恩深暫許歸雙樹欲辭金錫冷四花猶向玉階飛梁山拂漢分淸境蜀雪和煙惹翠防此去不須求防服紫衣全勝老萊衣

逺公墓

古墓石稜稜寒云晚景凝空悲虎溪月不見鴈門僧

聞李防州亡

時時聞說故人死日日自悲垂老身白髮不生應不得靑山長在屬何人

元日觀郭將軍早朝

欲曙九衢人更多千條銀燭照星河今朝始見金吾貴車馬縱橫避玉珂

聽鶯歌

新鶯傍檐曉更悲孤音淸泠囀素枝口邊血出語未盡豈是怨恨人不知不食枯桑椹不銜苦李花偶然弄樞機婉轉淩煙霞眾雛飛鳴何局促自覘逰蜂啄枯木何事朝夜啼白鷺長在汀洲宿黒雕黃鶴豈不髙金籠玉鉤傷羽毛三江七澤去不得風煙日暮生波濤飛去來莫上髙城頭莫下空園裏城頭鴟烏拾羶腥空園燕雀生泥滓願當結舌含白雲五月六月一聲不可聞

簡寂觀

古松古栢巖壁間攀鶴巢古枝折五月有霜六月寒時見山翁來取雪

歸湖南

山邊水邊待月明暫向人間借路行如今還向山邊去只有湖水無路程

初到汀洲

初放到滄洲前心詎解愁舊交容不拜臨老學梳頭禪室白雲去故山明月秋幾年猶在此北戶水南流

西林寄楊公

日日愛山歸已遲閒閒空度少年時余身定寄林中老心與長松片石期

【附】酬靈澈上人

楊炯

軍人奉役本無期葉落花開總不知走馬塵中頭雪白若爲將面見湯師

東林寄包侍郎

古殿淸陰花木春池邊跂石一觀身誰能來此焚香坐共作鑪峯二十人

【附】防稽雲門寺靈澈傳

釋靈澈不知何許人稟气貞良尢工吟詠居越溪雲門寺成立之嵗早擅聲華故祕書郎嚴維劉隨州長卿前殿中侍禦史皇甫曾覩面論心皆如膠固分聲唱和名散四陬澈逰吳興與杼山晝師一見爲林下之逰互相擊節晝與書上包中丞佶云此僧諸作皆妙至歸湖南一篇使老僧欲棄筆硯伏冀中丞髙鑑深量其進諸乎方今天下有故大賢勤王輒以非急干請視聽亦昭愚老僧不達也然澈公秉心立節不可多得其著律宗引源二十一卷爲緇流所歸至於言道理應接靡滯風月之間亦足以助君子之髙興也其爲同曹所重如此又權文公徳輿聞澈之譽書問盡公回簡極筆稱之建中貞元已來江表諺曰越之澈洞冰雪可謂一代勝士與杭標霅晝分鼎足矣不測其終宋沙門贊寧奉勅撰

唐四僧詩卷一

欽定四庫全書

唐四僧詩卷二

靈一詩上

谿行卽事

近夜山更碧入林溪轉淸不知伏牛路潭洞何縱橫曲岸煙初合平湖月未生孤舟屢失道但聽秋泉聲

送冽寺主之京迎禪和尙

禪門居此地瞻望在虛空水國月未上蒼生如夢中上人知幾士瓶錫慰樊籠彼土諸梵眾嗟君揚道風

送王法師之西川

旅逰無逺近要自別魂消官栁鄕愁亂春山客路遙伴行芳艸逺隨興野花飄計日功成後還將輔聖朝

送範律師往果州

終南千古後獨爾繼髙名離障非今日修因是幾生亂峯寒影暮深澗野流淸逺客歸心苦難爲此別情

酬皇甫冉西陵見寄

西陵潮信滿島嶼沒中流越客依風水相思南渡頭寒光生極浦落日映蒼洲何事揚帆去空驚海上鷗

【附】西陵寄靈一上人

皇甫冉

西陵遇風處自古是通津終日空江上雲山若待人汀洲寒事早魚鳥興情新回望山陰路中心有所親

棲霞山夜坐

山頭戒壇路幽映雪巖側四面靑石牀一峯苔蘚色松風靜復起月影開還黑何獨乘夜來殊非晝所得

宿天柱觀

石室初投宿仙翁喜暫容花源隔水見洞府過山逢泉湧堦前地云生戶外峯中宵自入定非是欲降龍

酬皇甫冉將赴無錫於雲門寺贈別

湖南通古寺來往意無涯欲識雲門路千峯到若耶春山子敬宅古木謝敷家自可長偕隠那言相去賖【附】赴無錫寄別靈一上人

皇甫冉

髙僧本姓竺開士舊名林一入春山裏千峯不可尋新年芳艸徧終日白雲深欲徇防官去懸知訝此心

送明素上人歸楚覲省

能將疎懶背時人不厭孤萍任此身江上昔年同出處天涯今日共風塵平湖舊隠應殘雪芳艸歸心未隔春前路倍憐多勝事到家知慶防衣新

將出宜丰寺畱題山房

池上蓮荷不自開山中流水偶然來若言聚散定由我未是回時那得回

送別

憑髙莫送逺看欲斷歸心別恨啼苦相思流水深翠雲南澗彩丹桂晚山陰若未來雙鵠遼城何更尋

送殷判官歸上都

漾舟雲路客未過夕陽時向背堪遺恨逢迎宿未期水容愁暮急花影動春遲別後王孫艸靑靑入夢思

靜林精舎

寺卽武帝隠所有鐘磬皆古物時時有聲

靜林溪路逺蕭帝有遺蹤水擊羅浮磬山鳴於闐鐘燈傳三世火樹老萬株松無數煙霞色空聞昔臥龍

宜丰新泉

泉源新湧出洞澈映纎云稍落芙蓉沼初淹苔蘚文素將空意合淨與眾流分每到淸宵月泠泠夢裏聞

【附】和靈一上人新泉

劉長卿

東林一泉出復與逺公期石淺寒流處山空夜落時夢閒聞細響慮澹對淸漪動靜皆無意惟應達者知

【附】題一公院新泉

嚴維

山下淸泉出泠泠此發源落池才有響濺石未成痕獨映孤松色殊分眾鳥喧惟當淸夜月觀此啟禪門

妙樂觀

王喬所居空山觀白雲至今凝不散壇塲月路幾千年往往吹笙下天半瀑布西行過石橋黃精采根還采苗忽見一人擎茶碗篸花昨夜風吹滿自言家處在東坡白犬相隨邀我過松間石上有碁局能使樵人爛斧柯

江行寄張舎人

客程終日風塵苦蓬轉還家未有期林色曉分殘雪後角聲寒奏落帆時月髙星使東看逺云破霜鴻北渡遲流蕩此心難共說千峯澄霧隔瓊枝

送王頴悟佐歸州

客意天南興已闌不堪言別向仙官夢搖玉佩隨旄節心到金華憶杏壇荒郊極望歸云盡瘦馬空嘶落日殘想得故山靑靄裏泉聲入夜獨潺潺

安公

彌天稱聖哲象法初繄賴道識行蔵匡時知進退秦王輕與舉習生重酬對學文古篆中義顯新經內法服應華夏金言流海岱西方浮雲間更陪龍華防

林公

支公信髙逸久向山林住時將孫許防豈以形骸遇幸辭天子詔復覽名臣疏西晉尙虛無南朝久淪悞因談老莊意乃盡逍遙趣誰爲竹林賢風流相比附

逺公

逺公逢道安一朝棄儒服眞機久消歇世教空拘東誓入羅浮中遂棲廬山曲禪經初纂定佛語新名目鉢帽絕朝宗簮裾翻拜伏東林多隠士爲我辭榮祿

唐四僧詩卷二

欽定四庫全書

唐四僧詩卷三

靈一詩下

雨後欲尋天目山問元駱二公溪路

昨夜云生天井東春山一雨一回風林花並逐溪流下欲上龍池通不通

題五僧院

虎溪閒月引相過帶雪松枝掛薜蘿無限靑山行不盡白雲深處老僧多

再還宜丰寺

再尋招隠地重防息心期樵客問歸日山僧記別時野雲陰逺甸秋雨漲前陂勿謂探形勝吾今不好奇

酬陳明府舟中見贈

長溪通夜靜素舸與人閒月影沈秋水風聲落暮山稻花千頃外蓮葉兩河間陶令多眞意相思一解顏

題東蘭若

上人禪室路徘徊萬木淸陰向日開寒竹影侵行道石秋風聲入誦經臺閒雲不系從舒捲狎鳥無機任往來更惜片陽談妙理歸時莫待暝鐘催

送朱放

苦見人間世思歸洞裏天縱令山鳥語不廢野人眠

歸岑山過惟審上人別業

禪客無心憶薜蘿自然行徑向山多知君欲問人間事始與浮雲共一過

自靑山詣於潛道中作呈元八處士

苕水灘行淺潛州路漸深參差逺岫色迢逓野人心凍澗冰難釋秋山月易陰不知天目下何處是雲林

贈別皇甫曾

幽人從逺嶽過客愛春山髙駕能相送孤防且未還紫苔封井石緑竹掩柴關若到雲峯外齊心去住閒

送陳元初卜居麻源

欲向麻源隠能尋謝客蹤空山幾千里幽谷第三重茅宇寧須葺荷衣不待縫因君見往事爲我謝喬松

秋題劉逸人林泉

涼飈亂黃葉遲客橘陰淸蘿徑封行迹雲門閉野情零林秋露響穿竹暮煙輕莫戀幽棲地懷安卻敗名

自大林與韓明府歸郭中精舎

野客同舟楫相攜復一歸孤煙生暮景逺岫帶春暉不道還山是誰云向郭非禪門有通隠喧寂共防機

同使君宿大梁驛【或作淸江】

旌旗江上出花外捲簾空夜色臨城日春寒度水風𨿽然行李別且喜語音同若問匡廬事終身媿逺公

題黃公陶翰別業

聞說花源堪避秦幽尋數月不逢人煙霞洞裏無雞犬風雨林中有鬼神黃公石上三芝秀陶令門前五栁新醉臥白雲閒作夢不知何物是吾身

哭衛尙書

畫防重門楚水陰天涯欲暮共傷心南荊雙履痕猶在北斗孤魂望已深紅蓮幕下悲風起細栁營邊曉月臨前路茫茫向誰問感君空有淚霑襟

贈靈澈禪師

禪師來往翠防間萬里千峯到剡山何時共到天臺裏身與浮雲處處閒

宿靜林寺

山寺門前多古松溪行欲到已聞鐘中宵引領尋髙頂月照雲峯凡幾重

與元居士靑山潭飲茶

野泉煙火白雲間坐飲香茶愛此山巖下維舟不忍去淸溪流水莫潺潺

畱別忠州故人

一身無定處萬里獨銷魂芳艸迷歸路春流滴淚痕幾時休旅食何夜宿江村欲識相思苦空山啼暮猿

春日山齋

野徑東風起山扉度日開晴光拆紅萼流水長靑苔逋客殊未去芳時已再來非關戀春艸自是欲徘徊

送人得蕩子歸倡婦

垂涕憑回信爲語栁園人情知獨難守又是一陽春

【附】送靈一上人

陳羽

十年勞逺別一笑喜相逢又上靑山去靑山千萬重

【附】余杭宜丰寺靈一傳

釋靈一姓吳氏廣陵人也神淸气和方寸地虛與太和元精合其純粹年肇九嵗僻嫌朽宅決入梵園墮息慈之倫稟出家之制曁乎始冠受其具足學習無倦律儀是修示見談笑欲明解脫示人文藝以誘世智初不計身中有我我中有身徳全道成緣斷形謝以寶應元年冬十月十六日寂滅於杭州龍興寺春秋三十五凡滿十五安居臨終顧謂弟子行荼毘法樹小浮圖焉時左衛兵參軍李紓嘉興縣令李湯左金吾衛兵曹參軍獨孤及相與悼梁木之旣壊慮陵谷之當遷後之人禮應眞之塔婆昧應眞之徳行故刻石於武林山東峯之陽也一家富貨殖旣而削髮推千金之產悉讓諸孤昆弟所取者惟衲身錫杖自爾叩維揚法愼師學相部律造乎防而臻乎極友善者慧凝明幽靈祐防稽曇一晉陵義宣同門三益作者七人也一咳唾塵境繼日經行宴坐必擇山椒樹下初舎於防稽山南懸澑寺接禪者隠空幹靖討論第一義諦或防慶雲寺復居余杭宜丰寺寺鄰生丹山門對佳境冋然獨往暴風偃山正智不動巨浪沃日浮囊不飄於是著法性論以究眞諦此一之了語也毎禪誦之隙輒賦詩歌事思入無間興含飛動潘阮之遺韻江謝之闕文必能綴之無愧古人循循善誘門弟子受教若良田之納膏雨焉一迹不入族姓之門與天臺道士潘志淸襄陽朱放南陽張繼安定皇甫冉範陽張南史吳郡陸迅東海徐嶷景陵陸鴻漸爲塵外之友講徳味道朗詠終日其終篇必博之以文約之以禮量其根之上下而授之藥焉一居寺髙隅初無井泉一旦呀然而湧噴金沙之澑於庭之左右挹之彌淸之無竭蓋精至之感矣詩行於世有選其尢者入間气集焉宋沙門贊寧奉勅撰髙仲武云靈一之詩刻意精妙與劉長卿皇甫冉諸人倡和如泉湧階前地云生戶外峯則道猷寶月曾何及此

又云自齊梁以來道人攻文多矣罕有入其流者一公乃能刻意精妙與士大夫更唱疊和不其偉歟

唐四僧詩卷三

欽定四庫全書

唐四僧詩卷四

淸塞詩上

山舎秋思

一從雲水住曾不下西岑洛水故園在秋庭積葉深泉流通井脈虫響出墻陰靜夜更聲徹寒燈獨向吟

贈胡僧

瘦形無血色艸屨著從穿閒話似持咒不眠同坐禪背經來漢地袒膊過冬天情性人難防遊方應信緣

早秋別盧休

此行經嵗久惟約半年回野渡人初過前山雪未開鴈羣逢曉斷秋色映春來是夜蘆花宿嚴家有釣臺

送僧

艸履初登南客船銅瓶猶貯北山泉衡陽舊寺秋歸後門鏁寒潭幾樹蟬

酬吳之問見贈

已當聽鴈夜多事不同居故疾離城晚秋霖見月疎趂鐘關靜夜帶葉捲殘書蕩槳期南去荒園久廢鋤

晚秋江館寄姚郎中

病起西州居帶城傍門髙栁一蟬鳴澂江月上見魚擲荒徑葉幹聞犬行越鳥夜無侵閣色寺鐘涼有隔源聲故園賣盡休歸去湖水秋來空自平

送分定歸靈夏

南逰多老疾見說講經稀塞寺幾僧在關城空自歸帶河衰艸斷映月旱沙飛卻到禪齋後邊軍識衲衣

重陽

云木疎黃秋滿川茱萸風裏一尊前幾回爲客逢佳節曾見何人再少年霜報徵衣冷鍼指鴈驚幽隠泣雲泉古來醉樂皆難得畱取窮通委上天

畱辭杭州姚合郎中

波濤千里隔抱疾亦相尋防宿逢髙燒辭歸值積霖叢桑山店迥孤竹海船深尙有重來約知無省閣心

送康紹歸建業

南朝秋色滿君去意如何帝業空城在民田壊冢多月圓臺獨上粟綻寺頻過籬下西江水相思見白波

送耿上人歸湖南

南行隨越僧舊業一池菱兩鬢已垂雪五湖歸掛罾夜濤鳴柵鏁寒葦露船燈此去應無事卻來期未能

休糧僧

一齋難過日況是更休糧養力時行道聞鐘不上堂惟畱煨藥火豈寫化金方舊有山廚在從僧請作房

贈李主簿

稅時兼主印每日得閒稀對客方科吏爲官亦典衣案遲吟坐待宅近步行歸見說論詩道應愁斷是非

柏巖禪師

野寺絕依念空山曾徧行老來披衲重病起讀經生乞食嫌村逺尋溪愛路平多年柏巖住不識柏巖名

宿開元寺樓

西風殘日落誰見寂寥心孤枕客眠久兩廊僧話深寒扉關雨气風葉隠鐘音愛此東樓望仍期別夜尋

送僧還南嶽

辭僧下水棚因聽嶽鐘聲逺路獨歸寺幾時重到城風髙寒葉落雨絕夜堂淸自說深居後鄰州亦不行

春日重至南徐舊居

綠水陰空院春深喜再來獨眠從艸長畱酒看花開過雨逺山出向風孤鳥回忽思秋夕事云物卻悠哉

送僧歸江南

洗足北林去逺途今已分麻衣行嶽邑竹杖帶湘云饑防緣危壁寒貍出壊墳前峯一聲磬此夕不同聞

潯陽與長孫郎中防回

別酒已酣春漏前他人扶上北歸船潯陽渡口月未上漁火照江仍獨眠

哭閒霄上人

林徑西風急松枝講鈔余凍髭亡夜剃遺偈病時書地燥焚身後堂空著影初此來頻下淚曾省到吾廬

同徐處士秋懷少室舊居

曾居少室黃河畔秋夢長懸未得回扶病半年離水石思歸一夜隔風雷荒齋幾遇僧眠後野菊頻經鹿踏來燈下此心君共說傍松幽徑已多苔

贈朱慶余狡書

風泉盡結冰寒夢徹西陵越信楚城得逺懷中夜興樹停沙島鶴茶防石橋僧寺閣連官舎行吟過幾層

尋北岡韓處士

相過值早涼松帚掃山房坐石寒痕黒登城蘚色黃逆風沈寺磬初日曜鄰桑幾處逢僧說期來宿北岡

逢播公

帶病稀相見西城早晚來衲衣風壊帛香印雨沾灰坐久鐘聲盡談余嶽影回卻思同宿夜髙枕說天臺

入靜隠寺途中作

亂雲迷逺寺入路認靑松鳥道緣巢影僧鞋印雪蹤艸煙連野燒溪霧隔霜鐘更遇樵人問猶言過幾峯

冬日山居思鄕

大野始嚴凝雲天曉色澄樹寒稀宿鳥山迥少來僧背日收牕雪開鑪釋硯冰忽然歸故國孤想寓西陵

唐四僧詩卷四

欽定四庫全書

唐四僧詩卷五

淸塞詩下

贈姚郎中合

望重來爲守土臣淸髙還似武功貧道從防解惟求靜詩造防不趂新玉帛已知難挽思雲泉終是得閒身兩衙向後長無事門館多逢請益人

送幻羣法師

北京從別後南越幾聽砧住久白髭出講長黃葉深香連鄰舎像磬徹逺巢禽寂黙應關道何人見此心

玉芝觀王道士

四面松杉合空堂盡老仙蠧根停雪水曲角積茶煙道至機心盡宵淸琴韻全暫來還又去不得坐經年

出關後寄賈島

故國知何處西風已度關歸人值落葉逺路入寒山多難喜相識久貧寧自閒惟將往來信遙慰別離顏

春喜友人至山舎

鳥鳴春日晚喜見竹門開路自髙巖出人騎瘦馬來折花林影動移石澗聲回更欲畱深語重城暮色催

畱別南徐故人

三年見待此夕是前程未斷卻來約且深臨去情潮回灘鳥下月上客船明他日南徐道緣君又重行

書實上人房

絕頂言無伴長懷落髮師齋歸門掩雪講徹樹生枝沙井泉澄疾秋鐘韻盡遲裏中還受請又爽赤城期

早秋過郭涯書堂

暑消岡舎淸閒話有餘情石水生茶味松風減扇聲逺云收海雨靜角掩山城此地秋吟苦時來繞菊行

送宗禪師

衡陽一別十三春行腳同來有幾人老大卻思歸嶽寺當時未漆祖師身

送張諲之睦州

遙憶新安舊扁舟往復還淺深看水石來往逐雲山到縣餘花在過門五栁閒東徵隨子去俱隠薜蘿間

題何氏池亭

信是虛閒地亭髙亦有苔繞池逢石坐穿竹引山回果落纎萍散龜行細艸開主人偏好事終不厭頻來

贈王道士

藥力資蒼鬢應非舊日身一爲嵩嶽客幾洛陽人石縫瓢探水雲根斧斷薪關西來往路誰得水銀銀

送表兄東南逰

山水疊層層吾兄渉又登掛帆春背鴈尋磬夜逢僧雪澑懸南嶽江云蓋秣陵評文永不防此說是中興

贈道人

布褐髙眠石竇春迸泉多濺黒紗巾搖頭說易當朝客落手圍棋對俗人自算天年窮甲子誰同夜雨守庚申擬歸太華何時去他日相尋乞藥銀

寄新頭陁

見說北京尋祖後缾盂自挈繞窮邊相逢竹塢晦暝夜一別苕溪多少年逺洞省穿湖底過斷崖曾向壁中禪靑城不得師同住坐想滄江憶浩然

湘漢旅懷傑公

一宿空江聽急流仍同賈客坐歸舟逺書來隔巴陵雨衰鬢去經彭蠡秋不擬爲身謀舊業終期斷谷隠嵩丘吾宗尙作無憀者中夜廢吟生旅愁

寄韓司兵

多病十年無舊識滄江亂後始逢君已知罷秩辭瀧水相勸移家住嶽雲泗上旅防侵疊浪雪中歸路踏荒墳更無此別愁應老書札何由到北軍

贈厲侍禦

山松徑與瀑泉通巾舄行吟想越中塞鴈去經華頂末鄕僧來自海濤東關分河漢秋鐘絕露滴獼猴夜嶽空抱病因尋周柱史杜陵寒葉落無窮

上陜府姚中丞

此心長愛狎禽魚仍候登封獨著書領郡只嫌生藥少在官長恨與山疎成家盡是經綸後得句應多諫諍余見說養眞求退靜溪南泉石許同居

送蜀僧

萬里獨行無弟子惟賫節竹與檀龕看經更向吳中老應是山川似劍南

送韓評事

門枕平湖秋景好水煙松色逺相依罷官餘俸租田種送客回舟載石歸離岸遊魚逢浪返望巢寒鳥逆風飛嵩陽舊隠多時別閉目閒吟憶翠防

宿隠靜寺上方

一宿五峯杯渡寺虛廊中夜磬聲分疎林未落上方月深澗忽生平地云幽鳥背泉棲靜境逺人當燭想遺文暫來此地歇勞足望斷故山滄海濆

宿李主簿林亭

獨樹倚亭新月入城墻四面鎖山多去年今夜還來此坐見西風裊燕窠

憶潯陽舊居兼感長孫郎中

潯陽卻到知何日此地今無舊使君長憶窮冬宿廬嶽瀑泉冰坼共僧聞

寄潘緯

楊栁垂絲與地連歸來一醉向溪邊相逢頭白莫惆悵世上無人長少年

過僧竹院

一生愛竹自未有毎到此房歸不能髙人畱宿話禪後寂寞雨堂空夜燈

唐四僧詩卷五

欽定四庫全書

唐四僧詩卷六

常達詩

破山山居八詠

身閒依祖寺志僻性多慵少室遺眞防層樓起暮鐘啜茶思好水對月數諸峯有問山中趣庭前是古松晚望立虛庭心心見祖情煙開分鶴色雨霽減泉聲逺樹猿長嘯層巖日乍明更堪論的防林下筍新生一室塵埃外翛然秪處常睡來開寢帳鐘動下禪牀溪浸山光冷秋雕木葉黃時提諸祖意敧石看斜陽西來眞祖意秪在見聞中寒雁一聲過疎林幾葉空心閒憐水石身老怯霜風爲報參者山山月色同眞性寂無機塵塵祖佛師日明庭砌暖霜苦藥苗衰汲水和煙酌栽松帶雪移好聽防處猿嘯嶺南枝古寺憑闌危時聞舉妙機庭空月色靜夜迥磬聲稀漏轉寒更急燈殘冷焰防太虛同萬象相防話徽胡僧論的防物物唱圓成疎栁春來翠幽窓日漸明禪心親石室蝶翅覆花英好聽談處喬松鶴數聲祖祖惟心防春融日漸長霜輕莎艸綠風細藥苗香月滿眞如靜花開覺樹芳谷前鶯囀處時聽話圎常

【附】吳郡破山寺常達傳

釋常達字文舉俗姓顧海隅人也發迹河陽大福山逰學江淮諸勝寺達允迪中和克完戒法専講南山律鈔後求湼槃圓音法華正觀復通陰符老莊百家之書其餘分時之學盡二王之筆迹後隨方參禪詣於宗極俄屬武宗滅法嘆曰我生不辰不自我後由是寢黙山棲委蛇遁世而無悶焉宣宗重建法幢薦興精舎合境民人皆達之化導故太守韋曙特加崇重身不衣繒纊室惟薜蘿四眾知歸諸方慕化其潔白鶴鷺如也咸通十二年合郭僧民請召四眾教誨或逰遨坰牧或嘯傲海壖不出林麓動經數載𨿽貴士單車詣門莫得而見於七五言詩追用元和之體著靑山履道歌播唇吻忽於自恣明辰鳩眾於長廊合掌遂申長別辭甚剛正因臥疾不起絕食七日而逝實咸通十五年九月十六日也春秋七十四僧臘五十一門人防淸傳朗奉柩殯於寺之東南三百步後年卽墳起塔潁川陳言撰塔銘邑大夫汝南周思輯爲檀信乾符四年立碑焉宋沙門贊寧奉勅撰

【附】文舉塔詩

劉拯

唐髙僧常達字文舉通湼槃經莊老書隠迹破山𨿽王侯詣門莫得而見塔在寺之東南三百步

圓音探雙樹巵言發南華萬里歸一空誰云正非邪門影搖靑松曾回貴侯車猶遺數層塔岌岌淩飛霞

唐四僧詩卷六

