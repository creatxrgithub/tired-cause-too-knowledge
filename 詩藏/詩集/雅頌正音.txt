

欽定四庫全書

集部八

雅頌正音

總集類

提要

【臣】等謹按雅頌正音五卷明劉仔肩編仔肩字汝弼鄱陽人洪武初因薦應召至京集同時之詩爲此書上自公卿下至衲子凡五十餘人而仔肩所作亦附焉用王逸徐陵芮挺章例也所選之詩毎人寥寥數首蓋是時諸人之集皆未成編隨得隨錄故未能賅備然明初諸家今無專集行世者頗借以略存梗槪其時武功初定文治方興仔肩擬之雅頌固未免溢美要其舂容諧婉雍雍乎開國之音存之亦足以見明初之風气也此本猶洪武時舊刻歲久刓敝頗有糢糊佚脫之處無別本可校今悉姑仍其舊焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

雅頌正音原序

雅頌正音者鄱陽劉仔肩之所集也其曰雅頌者何雅則燕饗防朝之樂歌頌則美盛徳告成功於神明者也今詩之體與雅頌不同矣猶襲其名者何體不同也而曰賦曰比曰興者其有不同乎同矣而謂體不同者何時有古今也時有古今也柰何今不得爲古猶古不能爲今也今古𨿽不同人情之發也人聲之宣也人文之成也則同而已矣然則曷爲謂之同江河沼沚有不同也水則同陵巒岡阜有不同也土則同人動乎物有不同也感則同趨其同而捨其異是之謂大同曷爲知其爲大同期歸於道焉爾歸於道焉爾者何世之治聲之和也聲之和也柰何天聲和於上地聲和於下人聲和於中則體信達順至矣體信達順其亦有應乎曰有三秀榮鳳鳥見龜龍出騶虞至嘉禾生何往而非應也應則烏可已也烏可已則有作爲雅頌被之弦歌薦之郊廟者矣是集之作其殆權輿者歟洪武三年十二月十五日國子司業金華宋濓序

欽定四庫全書

雅頌正音卷一

明劉仔肩編

陶安主敬【姑孰人】

石假山詩

世上好山如好人偃傲不肻來相親是何峯巒落几案數寸气象排蒼旻我聞好山芙蓉三十六從有鴻蒙露巖谷一宵神運霹靂斧但見二十四峯靑立玉翩然飛去十二峯來向君家伴幽獨忽遇雲間騎鶴侶爲言此事非誇詡更有仙家十二樓化作遊龍渡江去硯屏時映一拳小萬壑千嵓共昏曉天地骨含千古淸收拾精神不爲少洞天兩竅祕莫窺虛防眇漠涵天池須彌亦向芥子納靜中觀妙生神奇幽人拂拭愛瀟灑掌握煙霏恣陶寫著屐不勞追謝公山同心防忘眞假

贈劉汝弼赴京

珊瑚生海底淵深邈難致人世曾幾株遂作希有視鄱陽古大邑文物淵藪萃干戈一紀余衣冠日陵替際此維新朝四方延俊乂劉君孤鳳凰文彩無與儷才難古所嘆寥寥不三二一夔作大章𨿽少已足貴選堂執權衡詞藻賞瑰異爵祿被光華名節勤砥礪孝親在顯揚報國朂忠義薦才吾所職至珍得非易掇此芝蘭芳移栽上林地南風天宇髙目送靑雲驥

胡翰仲申【金華人】

雪山亭詩爲夏官章季明作

吳山跨東表稜層擬西域上有瓊仙館下臨萬家邑炎濁自玆逺髙寒去天尺渾渾太素開肅肅霙積山合蔥嶺勢水散銀河色鮫室亙湖曲星橋少人迹僧歸天竺寺漁傍蘇堤石飄颻楚樹春洄沿越江夕爽气浮淸都澄暉落瑤席觸物各有會撫時詎非昔宇宙良悠哉人生苦形役五年間音容相見抱衰疾手拂三素云送爾雙飛舄大明當中天光被南與北眷言羲和氏爲紀甲辰歷

送呂君采元史北平

又見陳農去遙臨析木墟山川遊幸後文獻亂離余備極傳聞異歸從直筆書百年殷監在盡獻玉階除劉基伯溫【栝蒼人】

有懷龍門先生謾書奉寄以寫別懷【龍門宋景亷號】

有美一人兮美且都靑霞爲衣兮白雲爲裾被秋蘭兮佩珣玗泰和與遊兮中黃與居瞻望弗及兮芳嵗其䢐山髙水防兮道阻且紆安得羽翼兮致我與俱

有美一人兮美且仁自我不見兮不知幾春仰穹兮睇參辰爲合爲離兮孰識其因靑防無階兮江海無津安得羽翼兮致我與鄰

有美一人兮在山中蒼眉黑須兮玉雪其容飲沆兮食紫虹澡石泉兮灑淸風邀初平兮從赤松超逍遙兮樂無窮安得羽翼兮致我與同

詹同同文【江夏人】

張氏白石山房詩

浦江有名山白石如積雪玉气亙中天龍湫無六月於玆隠君子結屋依翠微讀書日平樹看泉風滿衣誰謂野鶴姿從心自飲啄一落樊籠間淸夢繞巖壑豈不念白石好鏈五色紋獻之補天手歸臥山中云

寄吳朝錫

小樓殘燭短冠服晨鐘紫陌嘶羣驥丹霄駕六龍朝回尋藥裹病起寫書封嵗月驚華髮松楸動慘容春云懷去友夜雨夢歸農淮海經年別何時得爾從

松澗亭

澗上長松一百尺松花落澗流香雪仙韶入夜度晴空飛瀑隨風灑秋月髙人於此搆小亭上有雲气山靑靑昨日客來覓琥珀旋汲淸泉煮茯苓

淸江曲送宋尙徳自峽中回

淸江水淸峽水黃淸江之上多緑楊浣花女兒立沙際靑裙白足如秋霜蜀山雪消十日雨一夜扁舟欲齊樹兩岸猿聲不肻休送君流向峽州去

題定子靜山陰艸堂馬九霄爲之篆扁

艸堂正在匡廬山山陰緑玉相對閒雲從雙劍峯前下潮到小孤江上還茶煙滿室寫墨竹花雨一簾觀白鷴誰似南宮能篆古爲君髙置軒牕間

春日駕幸鐘山應制

大駕春晴臨寶地鐘山老翠擁金仙瑤花如雨三千界紫气成龍五百年風送香煙浮衮服池涵樹影拂靑天詞臣侍從何多幸安得詩才似湧泉

飲楊亷夫拄頰樓時予奉命徵賢松江故有此作

飛樓髙出市塵表萬丈文光照紫微洞仙曾與鐵爲笛天女或裁霞作衣酒酣尙欲招鶴舞詩狂未可騎鯨歸休喚小瓊歌白雪自有玉簫吹落暉

寄方壺道人

海上神仙館天邊處士星臥云歌酒徳對雨著茶經石洞龍噓气松巢鶴墜翎都將金玉句一一寫空靑

題枯枝寒禽

王母宴歸西海上空畱靑鳥羽參差黃雲苦竹江南雪獨立寒條嵗晚時

題水殿納涼圖

湖上闌干百尺臺臺邊水殿倚雲開紅橋人隔荷花語玉盌金盤進雪來

舟過黃陵廟

黃陵廟下倚船牕水淺沙平屬玉雙山外斷雲寒日晚半篷殘雪下湘江

入峽二首

黃牛廟下水如白狗峽中數尺天百丈牽春上巴蜀巖花無數照江船

歸州女兒采薪歸荷葉遮頭雨濕衣不怕山邊石路滑竹籃在背走如飛

題桃花馬圖

千載蟠桃花正新瑤池王母宴靑春不知八駿歸來晚紅雨隨風落滿身

題王子充琴邊秋興圖

風泠泠兮木落山盤盤兮云陰吾將鼓兮秋水誰能兮此心

宋濓景濓【金華人】

平江漢頌

天命皇帝爲億兆生民主旌麾所向悉臣悉庭初以一旅之師興濠泗間遂撫淮南平江東攻浙東西下之建都江左發政施仁戴白之叟垂髫之童涵泳神化皥皥熙熈如承平時號稱無事於時陳友諒防有江漢之地僭居大號賊殺其主飭修防衝虐驅烝黎如蹈水火不自度力又集蜂蟻之眾直窺豫章三月不解皇赫斯怒乃召羣臣於庭而告之曰陳虜不道敢屢予侮昔者蕩搖我邊陲侵軼我姑熟偵伺我金陵賴爾一二臣鄰之力攻而敗之予亦親覆其穴巢中宵竄奔假息武昌予不忍追殲之冀其悔禍以自逭於天刑癸卯之夏乃復圍我豫章是其防徳無厭自取殄滅此天亡之時天之明威予不敢不順惟爾熊羆之臣不貳心之士尙弼予以成厥功羣臣曰都於是右丞臣達參知政事臣遇春帳前親兵都指揮使臣勝同知樞密院事臣永忠同知樞密院事臣通海備厥戎器簡厥師徒以俟七月癸酉皇躬擐甲冑禡纛龍江帥樓船數百蔽江而上陳虜大詟解圍而逃丁亥與我師遇鄱陽湖之康郎山戊子皇分舟師爲十屯命達遇春永忠突入虜陣呼聲動天地矢鋒雨集炮聲雷鍧波濤起立飛火照耀百里之內水色盡赤焚溺死者動一二萬流屍如蟻滿望無際己丑焚僞平章舟刈戮餘二千辛卯復酣戰虜將張定邊素號梟猛皇親禦之將士皆死戰歷一二時遇春等左右夾擊殺士卒無算張中矢百餘而退潛保鞋山不敢吐气我師亦移防湖口扼彼喉衿列柵南北江岸置火筏中流水陸嚴戒以其發八月虜食盡遣船五百艘掠糧都昌又爲大將所獲壬戌虜計窮冒死突出將上趨九江皇命諸舟一時俱合其大戰如戊子自辰達酉督戰益急友諒中飛矢斃於舟中癸亥降其眾五萬皇命釋之不戮一人凱歌而旋舳艫相衘旌旗飛翻不疾不馳委蛇而來萬姓驩迎俯伏道左山川艸木皆有喜气告廟飲至行賞論功賜遇春田若干永忠田若干其餘將士賚金繒有差臣稽在昔曹操治水軍八十萬來攻孫權而周瑜黃蓋敗之於赤壁苻堅發長安戎卒六十餘萬騎二十七萬以侵晉而謝謝石敗之於淝水然赤壁不過一焚而走淝水不過軍亂而奔初未嘗大戰也史臣且書之以爲千古美談矧今湖口之防血戰累日天地爲之晦冥日月爲之無光河山爲之震蕩其神功駿烈炳耀鏗鍧與天無極較之二國未足多讓而歌詠不作非甚闕典歟臣謹備著其事撰爲頌辭一通以流鴻績於無窮以俟太史氏之采錄云其辭曰

天眷有徳實維哲皇肆其神略以靖寇攘義旗東指罔敢不恭風烈虎嘯雲遊龍驤長淮旣歸江左攸屬浙之東西樹侯置牧乃建國家以奠南服以安中原以控西蜀蠡爾小醜敢讎大邦集其凶頑鋒蝟斧螗輕涉我疆以跳以踉亦旣剪劉僵骸覆江洊齊三軍直傾其穴釋而勿誅俾自懲刷闔胡不然復豕其咥翹其虫臂當吾車轍皇用震怒歷告在是決不悛命將往徵爾選舟師爾整甲兵爾漕糗糧各罄爾誠瑤光在申夷則之月禡牙江濱皇秉巨鉞以誓以戒以速其發紀律精明飊火奮激旟旐揚揚艂艭將將矛戈洸洸鎧冑明明載怒載厲載飛載揚雄威所吞己無荊湘旣與虜逢大呼衝擊藥騰藜礮星流火防虐焰電奔巨轟雷劈殺气冥防不辧咫尺矢鋒所貫什伍聨聨縱橫交紐命隕弗顚攢桅湊颿筍束蝟編流屍塞川舟行弗前虜魄旣褫扶創而逸聚於湖奧僅存喘息我方植柵江之南北火筏在流掩蔽如翼越歷四旬飛走塗窮將冒萬死以絕其衝我師見之萬艣如龍似之走而鷹之從酣戰六時申辰達酉僕姑一發殪此酋首貫睛及顱僕若枯栁大憝旣除余不能醜遞相告言我實不振我革我頑我歸至仁誰謂培塿可髙嶙峋再拜稽首來降來臣皇曰兪哉汝俘予受宥汝弗劉予汝父母汝寒予衣汝饑予哺昔何昏迷今始撤蔀奏凱而還騎吹欝揺形於樂歌節以鐲鐃飲至於廟頒賞於朝帛堆其家肉登其庖都人聚觀舉手加額或嘆或謡有聲嘖嘖干戈相尋匪一朝夕自今升平可坐而防惟皇神武動則克之羣防盡屈四方式之惟皇寛慈降則釋之義聲沨沨疇能敵之惟皇明斷遇事卽決洞見千里不隔一髮所以西徵成此駿烈小大畢朝孰敢肆孽在昔赤壁洎乎合淝事以幸集尙傳冊書紀玆之功俊偉赫熹揆古無譲可無歌詩臣𨿽防賤文字是職敢揚皇威並獻臣臆三代以還用仁興國皇宜遵行永作民極

予奉詔總裁元史而故人操公琬實與纂修尋以病歸作詩序舊情見乎詞矣

憶昔試藝時年丁二十九不諳精與觕運筆若揮帚欲盡王覇言自寅直窺酉於時有操君許子乃其友同自鄱陽來懷玉期一售風雅別正變卦畫參奇偶見者稱雙壁光芒射牕牖及至淡墨題氏名列某某果符人所占二榜皆冠首顧予坎姿甘在孫山後有司非冬烘懸鑑定妍醜終然采芑虋難可混稂莠盈盈羅剎江顏色緑勝酒忽然潮汐生龍虎共吟吼買舟踏澎湃共折江頭桞別歸金華山幸有云半畆結茅澗之阿敢曰松桂誘尋鶴陟欹磴避人下關牡外物絕他縈中扄森獨守鉆摩六藝學誓以托不朽柰何荊楚間妖气夜衝斗蔓延浙河東無地不深蹂帕額手執刀騎馬向林藪殺戮何忍聞流毒到雞狗幸然一命存微賤不敵韭猶攜舊書囊遑遑戴星走許子忽相逢短襦不掩肘涕下如綆縻容枯類羸叟稍稍敍離合卽問君安否云君兵燹余充腸乏藜糗念君五內熱談說不寘口何時挿兩翅執經趨左右大明麗中天流光照九有僭亂皆削平淸淨無纎垢垂衣坐法宮充耳施纊黈湛恩極霑霈天地同髙厚羣臣再拜跪齊上萬年壽帝曰元有史是非尙紛糅茍不亟刋修何以示悠久宜簡巖穴臣學識當不茍衮斧嚴義例執茟來聴受使者行四方持檄盡搜取非惟收譽髦最欲尊黃耉予時奉詔來君亦至鐘阜一見雙眼明不翅防發蔀大啟金匱藏一一共評剖發凡及幽防勝辧白與黝柰何君有疾客邪干气母偃臥木榻間臚逆夜加嘔醫言濕熱勝良劑急攻掊恨無延年術霜和鬼臼日念芝山靑親之若甥舅翩然賦式微使我心如灸傾欹車闕轅顚倒衫失紐若何慰勞勞吾誠嗟負負平生湖海情臨岐忍分手官樓沽酒別無錢更畱綬醉後雙耳熱擊壺如擊缶汀艸漲緑莎川花破紅藕須記送君時四月日丁丑

浩懷

漆園欲齊物伯陽期守修軌務絕絆衝志在濳淵夕陰冥蕙幌晨陽暖石田外膠一以遺澹泊返自然五圖非謬記九籥有眞詮靑靑林間雨勃勃谷竇煙松花行將熟采之釀紅泉

題胡博士嘉樹詩卷後

花蕊峯前水滿溪溪南嘉樹可云齊黃腴期鑄萬年魄靑兕時遊九曲堤晴影落庭生逺思秋丹入葉愜新題似玆聳拔髙千仭憶昔封培始寸荑雨露華滋無上下書詩佳問到東西春酣碁響猿來下夜半琴鳴鳥失棲細字題詩盈玉軸當時操管盡金閨未論气魄成曹謝但見光芒射斗奎大藥芳顏難久駐西風迅景倍酸嘶有金莫鑄文園象無客能然照水犀所幸絺章存簡冊便藏寶篋比懸黎顧予何意裁文錦久客無言類木雞嘉防未瞻街作樾吐辭安得气如霓角弓旣有前人詠聊拾殘膏付小奚

步虛詞五首同劉伯溫程邦民賦

大梵凝神霄剛飈遡寥陽一气上下通衝華結靈長五英回黃旛淸防起中央西若延顥气東瓊羅翠薌遼遼宻宻間何從別圓方歘然欲上徵斑龍爲之襄

虛皇降大庭肇自浩劫初六角垂赤文洞神流寶書龍節旣開紀鴻靈悉受符藏之蕭臺中霆鬼翼以扶豁落七斗芒發泄兩曜樞天眞許度世稽首朝元都

太霞凝眞和緑璈隠玲瓏爟火浮朱陵虛霠肅淵宮紫壇升三成薄夕祠天宗帝一駕象輿八神儼來從綘節九靈旂衛以白玉童颯爾神響合元黃孰知蹤

中天屹璇居寥廓俯帝靑閶闔左右開銅龍巧承楹力士列兩觀呵衞執以兵曾颸自中啟八鸞相和鳴五畤凝天器幽泠辟陽精歗歌三洞章心與萬化冥

七眞皇君賚以五炁文龍泥入印紫金檢浮空溫曜羅郁紅晶結鄰奠雯招招九天使飛蓋隨飈輪三華吐明景敞朗夜炁分消搖大羅上同禮天中尊

夏煜允中【金陵人】

讀宋太史濳溪集

混沌初刓太素斵挺生神人斷鼇膊剖乾割坤奠海嶽厥俗鴻荒人未覺帝命圖書出河洛奇耦生畫參伍錯煥乎斯文此其璞二三啟運乘飛躍典謨訓誥雅頌作黍離以降周室削天將尼父爲木鐸乃芟詩書定禮樂乃作春秋明善惡紀羅萬象歸一勺放彌六合卷諸槖七十二子相惟諾才出中州气渾朴及漢史記變矩矱西京雄健東京弱建安馬上詩橫槊其音稍振气已駁晉更六代轉銷鑠唐包九有復充斥至宋諸子雄相捔廬陵崛起超卓躒道州獨立承絕學後出新安最宏博有元將相皆沙漠往往南士登館閣從此鬥牛气磅礡乃挺奇才海東角蚤年脫穎何落魄貫穿經史探韜略出入佛老捜防漠鯨跳鼇抃鬭鮫鱷不持寸鐵徒手縛大弨射日孰能彍長劍倚天誰敢斫是乃浩然之气擴簸弄元化筆在握星辰迸空如石落剛風立海大雨雹湧湍疊躍濤怒搏百怪倐忽光揮霍矯若魚龍舞瀺灂蔚若虎豹跳岝防飄若孤飛駕黃鶴勁若百鷙出元鶚鍧鏗大音振咸濩赫奕雄芒射幹鏌迫而察之吁可愕注如懸河思不涸大田五穀當秋獲武庫眾寶開晨鑰左右而取非外攫遂造平坦鏟磽確淙淙安流宗大壑上尊酒殊澹泊東序天球匪雕琢自然光焰發葩蕚我時訪君卽命酌春風蒲萄釀酥酪雪夜毺擁鼦防招月與友相酬酢月入尊中明可捉漱咽醲郁棄糟粕此時豪縱脫矰繳吐奇抉怪安可約有烏如火天井絡掃除旬始銷格澤金箆刮目割翳膜郢斤斵鼻揮漫堊妙處神防不可度而我旁觀駭且怍如遇仙人授金藥一食生羽脫塵殻願爲子弟請奇著先生忘言只大噱子亦斂衽逡巡卻如此筆力扛鼎鑊不遇明主將焉泊聘以束帛加雙玨幅巾大布起林薄奏賦上林從楊柞豈比執防甘寂寞天王手按龍泉鍔大振天聲重開拓勢若新篁解春籜用爾圖像爲丹艧用爾作樂爲簫籥銘功頌徳軒寥廓日光月潔江漢濯前驅班馬鞭六駮後駕蘇歐驂兩駱千載而下宛如昨碌碌餘子徒齷齪傑哉先生果何若微子之裔散人托景濓其字大夫爵我作狂歌非用謔投以木瓜報芍藥

哀孫炎

垂老戎馬間相知復何有幼與孫炎交於今俱白首炎也雅好詩落魄惟耽酒醉中有神助不放持杯手才豪不受羈焉肻事田畝精勤脫穎出盤錯迎刀剖浪迹帝王州結交英俠藪喈喈朝陽桐濯濯新春栁南北暗兵塵妖星下天狗我皇入金陵一見顏色厚髙談天下計響若洪鐘叩卽拜丞相掾奉身事明後再分太守符兼綰都官綬括蒼實重地豺虎白日吼皇曰汝孫炎其往總制某再拜謝不敏寵命敢虛受一年風俗淳二年民物阜三年逺人歸上表請官守文章曹劉亞政事龔黃右舊嵗過金華與炎適相偶寒燈夜半花春盤雪中韭終宴竟忘疲落月斜半卣臨別各上馬攬轡復立久爲言有小女離家方𦇤負今來已五周見父能認否未必到家期封書附姑舅置書篋笥間才隔二月後墨色尙未幹語音猶在口胡爲內變生失我平生友復恐是夢中仰天當戶牖斗柄昏建辰月魄夕在酉乃知眞死矣慟哭吞聲嘔後聞遇害時扞刀落雙肘奮怒髮衝冠大罵血漂臼維時東南天彗出芒如帚滛滛苦雨愁熌熌驚電走魂兮早歸來空山不可狃我過孰與規我病誰云灸春酒釀薔薇奠子墳山缶西京七葉貂零落成艸莽旣有千載名焉用百年壽峨峨馮公巖與子同不朽

康郎山奉防

三軍戰罷日重輪好雨東來爲洗塵絕壁秋聲淸漱玉白沙月色爛堆銀气成龍虎知王者兆應熊羆得老臣半夜內官催艸檄燭花影裏繡衣新

題杞上人所藏小畫

太陰慘澹雷雨泣懸崖老樹蒼蛟立亂山鱗鬛雲气寒石火迸出金流汁君不見老禪好畫如好色尺寸須酬萬金直何如天臺防蒼石

王禕子充【金華人】

南康郡齋

承恩紆郡紱服職效官箴秩厚幸粗給力孱非所任惟忻民訟簡恆恐吏議侵殘甿旣摩撫宿蠧亦搜尋此邦乃名郡經變已年深荊榛猛獸處瓦礫悲虫吟道院存故號公庭蔽荒陰前瞻彭蠡澤後揖匡廬岑緬懷昔朱子遺愛在人心往軌儻可踵吾將自玆今

允載章生歸栝蒼賦詩贈別

自我來金陵閱歷今十載取友日滋多雲萍揔湖海誰其最知心生也情藹藹若翁中丞公髙誼尢慷慨其量淵汪洋其器山峞起家本詩書致位今鼎鼐視予猶弟昆往往過期待古人不可見賴有若人在生能繼翁志愛我曷嘗怠寂寞旅邸中過從不嫌再晨遊輒交申夜語恆到亥繼晷焚膏油引饌羞脯醢哦詩卽成諧索紙不爲賄生也姿甚良爲學如築壘基固益加崇力勇那嬰痗窮經鉤隠微臨文絢光彩摛藻掞英華春空云靉叇求教生實渴待問予則餒譬如處暗室何從視髙塏又如枯竹笻安足扶防坐此眞可慚生猶不予猥居然膠在漆逾久好逾倍玆焉捨我去契濶將無乃故山栝蒼蒼筍春可采臨淸挹潺湲摘鮮收蓓蕾歸哉誠足誇類戰獲旋凱新憂固服期具慶須舞彩父書讀仍勤聖轍遵毋殆卒業究逺圖失學防後悔君子惜寸陰髮容易攺我方墮疏慵長路媿駑駘此心獨生知盍亦匡不逮臨別傾巨觥聊用澆磊磊豈無別離淚肯效兒女灑宣室行召賈金臺正需隗重來倘有期話言勿予紿江花思漫漫贈別乏蘭茝短歌寫眞情庻當珠一琲

奉題王防圖

自昔興王盛要荒敢後期梯航重九譯冠帶極羣夷執贄稱周貢來庭表漢儀紛然方物備各爾土風宜防罽交揮霍珊瑚競陸離象牙來赤徼犀角出黃支畢獻俱珍異咸懷系撫綏同人斯有象至治實維時紀事歸惇史圖形屬畫師睢盱眞髣髴駱驛互參差不借良工筆誰窮異域姿千年觀盛際允矣在今玆

題邊人雪獵圖

天山十月雪如席千里平沙絕人迹名王貴人擁騎來較獵合圍淩大磧馬馳閃電飛錦韀箭激流星響金鏑逐鹿驅熊勢轉雄揮旄揚幟光相射風號甌脫凱歌還日落穹廬塵暗息共誇意气滿邊庭孰遣形容到中國單於犯塞彼何爲左車臨陣眞無敵燕然勒石載勲名要復公侯笑談覓

應上人自開先寺來訪因寫詩爲贈上人以大慧普說石門樞要二書見示故及之

匡阜東來路欲迷山風吹雪滿迦黎眼看玉峽雙龍出自伴雲松一鶴棲妙喜語言眞寶鑑寂音文字比金鎞荒城飛錫來相訪還笑當年限虎溪

次韻答上淸周道士

山中一別五經春近得詩篇意度新文字須爲方外友神仙元是世間人洞云虎司丹室壇月靑鸞禮玉宸坐對匡廬秋色好欲將寄逺苦無因

郡齋偶賦

宦況眞蕭索虛齋足晝眠思親懷愛日閱史記疑年白髮生愁後黃華立醉邊風流陶靖節輸爾早歸田

雅頌正音卷一

欽定四庫全書

雅頌正音卷二

明劉仔肩編

汪廣洋朝宗【髙郵人】

大祀

維皇建有極庚庚歲時康二气疊敷宣允若重雨暘季秋成物際報祀禮有常掃地事明薦穹廬列周行鼔鐘宿在縣玉帛粲成筐陶匏湛醴齊大登具牛羊匪侈禮物丰貴在誠意將今夕乃佳夕天髙露气涼微雲散晻靄眾星羅縱橫濟濟百執事念玆靡或忘金門少焉辟和鸞鳴聲揚旂常紛左右燔燎彌耿光宸旒儼祗肅對越位中央八音唱律呂佾舞節趨蹌所舉靡不備所及靡不臧川嶽永流峙風雲儵低昻神靈符肸蠁鑑假達羶薌錫福何簡簡降福何穰穰旣灌雍徹精神合一堂願祈億萬年禴祀及烝嘗載歌周頌篇庸擬被樂章

大饗

諸侯謹述職方伯敬來同後世尙斯典往古有遺風維玆獻嵗始大鈞妙化工川泳雲飛間罔不被薰融至尊垂衣裳雋髦蔚景從土宇日已廣民物日已丰匪文莫附逺匪武孰成功不有勸賚美恩意何由通乃命行大饗禮數極雍雍三公相左右百辟序西東祥飈臨寧來旭日當天紅嘉殽薦修脯防酒酌春缸舞幹何於於擊鼓何隆隆儷曲被朱弦淸磬和考鐘尊卑同一歡遭遇靡易逢豈惟浹和樂厚在肅儀容自昔周室時君臣期令終頌歌詠鳬鷖錫予賦彤弓其慶何綿綿其音何沨沨所以億萬載嘅念斯無窮小臣奏雅章稽首對九重

壯遊奉簡諸閣老

壯遊吳楚外揚舲遡天風名山浮紫翠大江走蛟龍歷覽思超越毛骨生冰雪脫巾漉淸湍舉手弄明月明月懸靑銅古人難再逢牛渚委陳迹蛾眉斂愁容九華舞傞傞窺見滄溟底小孤立亭亭徘徊女蘿裏流宕鄱湖湄巒峯愈出奇半空搆樓閣峭絕掛猿獼放意恣陶寫援筆灑秋泚神怪動窈防魚鳥覺欣喜路逢丹丘生來自赤霞城麻姑後飛舄子晉疊吹笙湖光防灔開云壓葡萄緑狂引黃金罍嘯歌紫芝曲左蠡素相得當湖忽見迎揚瀾平一掌中有黿鼉行振衣扳鶻巢捫蘿踐苔石崖气淩空靑松花墜階白舉首匡廬下調笑煙霞間屢防復屢往今往幾時還叢蘭被路蹊芳艸縈澗谷長飈和鳴鶴迸泉驚飲鹿須臾見五老邀我山之陽授我長生訣兼遺洞章問我從東來迢遙泛鯨波三山得無恙十洲近如何旁招廣成子俯挹山中老鯉魚躍天江鵷鸞下天沼待以靑精飯勺以白玉漿乖龍左耳潤吠犬靈苗香渴烏漸斂翼拭目增晚碧朶朶金芙蓉慿虛落胸臆西南挺奇異江湖馳偉觀披衣古蘭若丹堊耀巑岏嘗聞逺法師堅坐東林下還許陶淵明共結白蓮社又聞李太白酷愛香鑪峯長安卸塵鞅欲歸巢雲松往事旣云逺顧我復來此濯泉坐繁陰下洗巢由耳緑髮雙靑童采芳畱我行我行欲不行月髙猿夜聲西山招我遊明日過湖水笑隔南浦云遙謝數君子

山有湫

山有湫云蓊郁風颼飅近在章貢之陽崆峒之幽湫波冰浸石骨底陰森樹木相綢繆上有千尺之翠壁下有百尺之蒼虯神靈鬼怪變恍惚驅逐雷雨無停畱今年五六月稻禾幹欲死嗸嗸章貢民束手坐待斃嗟哉兵困余何以復加此山湫有靈聽我言爾虯宅玆久蜿蜒安危同境憂樂然寧不一出爲我民周旋坐令膏澤徧四海力挽防嵗成丰年山有湫生雲煙

魏觀杞山【江夏人】

夜宿江夏水驛將往衡湘畱贈親友

茅屋江聲合松舟月色遲把杯頻就席剪燭共題詩攬瑟淸湘夜聞簫赤壁時美人千里外迢遞寄相思

贈友

東山偶爲蒼生出南紀來分聖主憂爭覩臺星臨左轄炯如霽月麗中州梁公引士賢才出韋相傳經弟子畱正論每聞闗治體綸音端爲老成求

朝挹天香詠紫微夕馳淸夢繞黃扉國風正頌周公化霖雨重徴傅說歸天上皇猷增黼黻人間元气屬樞機江南民俗今淳厚政教從來願不違

吳琳朝錫【齊安人】

奉命徵賢道出桂州

纁帛徴賢出帝畿殊方歲晚謾驅馳撞家茅屋依林結賈客鹽車下阪遲雪片竟虧滕六巧梅花不負少陵詩何當俊乂幡然起同向虞庭防鳯儀

廣南舟中

嶺海重瞻宇宙新民風尙似古時淳蜒人浮宅一舟小蠻女汲溪雙甕勻冬暖有花飛蛺蝶天荒無筆寫麒麟玆行猶幸諸君子相約同看上苑春

開化道中

重岡狹路倦登臨喜見溪流華步深楊栁樹邊舟小小海棠花上雨沈沈一春王事過三月千里家書系寸心無補盛時縻好爵樗材只合老雲林

煙波亭

漢水連天濶江云防曉寒靑靑山幾防最好倚欄看陶凱中立【天臺人】

君道篇

龍飛應景運居中攬乾綱百川宗巨海眾星避太陽股肱者誰伊與傅爪牙者誰叔與虎玉筍班中列眾賢金馬門中登碩輔梧桐生鳯凰鳴四海爲一家於穆皇風淸修禮樂正綱紀明後復無爲詒謀千萬禩

贈琴士施彥昭

君不見鳴琴無賞音伯牙絕弦仍破琴又不見斵琴無良工焦琴終爲爨下桐大江之南多好山孤桐往往生其間武陵城中百萬家斵琴施氏良足誇嗟哉施氏之外無復人桐樹枯死終爲薪今人好尙與古異人間雅琴多棄置雅琴苦少秦箏苦多嗟哉施君將柰何

長平戈頭歌

長平野人鑿地得古戈上有欵識字嵗久俱滅磨惜不能如丰城古劍射牛斗吁嗟戈兮柰爾何但見靑銅凝寒暮煙紫月黒山深夜飛雨恨血千年猶未消荒郊夜夜啼寃鬼當年趙括輕秦人降卒秦坑化爲土嗟哉趙亡秦亦亡落日荒城自今古摩挲爾戈一問之令人爲爾生愁思何不以爾爲鐘鐻何不以爾爲鼎彛吁嗟戈兮徒爾悲爾今還當太平世人間銷兵鑄農器願壽吾皇千萬年終古不用戈與鋋

閨情

妾住金陵步郎上西江船光陰似流水安得長少年曾魯得之【新淦人】

贈黃道士還九宮山

我家羣玉山南陬君居防頂最上頭相望欲識嗟無由搖搖心若風中斿君從少年慕逺遊誓驂笙鶴仍丹邱冠星佩月露爲裘口誦赤玉靈書謡摩斥八極隘九州後天不老三光凋故鄕臨睨毋停輈下視起滅如浮漚九宮山髙明翠虯眞牧之子世莫儔君居其間業焚修五十餘載無悔尢翠華昔駐鸚鵡洲承恩召對黃鶴樓敷陳屢沐天語酬大官醉以白玉甌去年弓旌復旁搜麻鞋徑入朝冕旒神臯繁麗不畱日夜稽首還山求山中之人寄書招雨餘黃獨抽新苗芝艸瑯玕弄春柔不歸負此巖壑幽龍江送別情悠悠鄕人歌作商聲謳鄭淵仲涵【金華人】

次韻宋學士見寄四首

涉江采新緑攬之不成歡我心獨何苦臨風屢彈冠無心問明月有懷如長川且歌擬招辭采芝向商顏商顏有神芝豈徒樂苦饑可以起沈屙可以滋容輝乞身在彊健行樂須及時願言賦歸來慰我朝夕思夕思苦長夜欹枕聽徵鴻徵鴻爲稻粱南北何憧憧相隨有流水莫比情無窮起來步檐下倚徧靑靑松松月流光精照我雙瞳靑千里共徘徊兩情正交並取琴彈別鶴寒不成聲誰知揚州地亦隔牛女星

宋學士贈詩用韻以謝

我憂何日消正若塵土積心隨道路長目斷山川碧依依江東云捲舒度朝夕皎皎海底蟾升髙吐秋色雲月防有時猶可慰寥寂我人胡暌違不得從公側年來性疏拙百病身已瘠鳴鸞入仙洲孤鳯憐影只灑淚向公言爲我重悲惻

楊訓文克明【維揚人】

春日遊眞常觀

攜琴偶獨來尋幽入芳樹林深鳥聲寂坐久澹防慮振衣下崇岡斜陽在歸路

送朱煥章稅使得歌字

歸鴻起天末殘雪迷山阿美人事行邁離思隨滄波華輈待明發祖餞冠蓋多旭日照芳席微風動鳴珂徵商良自古報效將如何終當期令名四野咸謳歌

周元善以蓬山自號爲賦

蓬萊山色郁嵯峨上有神仙醉後歌瑤艸緑湥知嵗久琪花香暖得春多虛勞謝叟乘舟問曾見秦人采藥過獨有周君防中意不須辛苦涉風波

賦得鳯凰池送李教授歸河南

鳯凰池上送歸船渺渺淸波接逺天沙觜雨添蒼色潤溪毛春濯錦紋鮮來儀宛似聆韶樂應瑞何殊集潁川從此揚帆看君去薇垣明日聽傳宣

題曹子益可竹軒

揚州富豪十萬戶盡買金盤芍藥栽子獨幽棲一軒竹手移瀟灑數竿來秋聲入枕回孤夢寒鶴隨人啄細苔我亦平生愛蒼翠幾時解佩出塵埃

寄石仲文

故人別後復如何不寄新詩到薜蘿賈誼書成何日上張衡愁比向時多江城木落霜連地澤國天寒水不波重約明年秋八月紫薇花底共鳴珂

水雲軒詩爲張志道賦

華軒結搆水雲鄕中有髙人逸興長睡起波光搖簡冊坐來嵐气潤衣裳靑山常立飛甍外白鳥時過釣艇傍相對紛紛總詩思豈應重問舊滄浪

答山堂上人見招

海气寒欲雨空齋坐寂寥逺煩童子至深負老禪招髙竹靑當戶香醪緑滿瓢好畱詩興在相與醉明朝

贈友

與子分攜後星霜二十年重逢驚老大惜別更畱連花落春江雨鵑啼緑樹煙幽懷浩難寫愁墮酒尊前滕毅仲【鎭江人】

啟行

虞卿雙白璧魯連千黃金重輕豈在彼在此方寸心聲名落天地輝采流古今沒齒無一稱終將媿朝簪晨趨螭石下夕過鸞閣陰玆焉復申命載道荊山南閒中牧龍媒韝上馴鷙禽豈徒飽芻肉神俊令銷沈揚舲大江水弭節春樹林髙髙向明月聊用開吾襟

靈應祠

吳船何汗漫周道正倭遲雪湧蝦蟇焙花深石馬祠焚蘭瞻玉座析羽動金支靈降云如防巫歌月在帷林髙懸薜茘洲近被江蘺小駐娯今夕前驅恐後期嘏傳惟好語行邁借蕃禧願沛霑民澤微涓敢自私

三閭大夫祠

襜帷褰薄暮回飈吹白雲下有棲神宇慘淡臨江濆行吟旣不返遺響寧再聞緑榮並丹防婉爾含淸芬沐芳正冠佩酌水炷夕燻長歌靈谷應春思何紛紛願言卜瓊茅巫咸不可羣渚宮望儀羽再拜雲中君

秭歸卽楚王臺舊基爲新城

春風防子國落日楚王臺江繞西陵下雲從上峽來壯遊今已遂幽思獨難裁闗塞猶戎馬吟邊首重回

采石

騎鯨仙人海上歸至今艸木猶淸暉千山落日送樵笛萬里長風吹客衣春空蛾眉浮翠黛夜光犀渚沈珠璣神遊故國應過此髙冡臨流知是非

周湞伯寧【金陵人】

始發建鄴登龍江山祠感懷有作

去國思舊遊尋山發幽眺遙淩天門石恍對臨海嶠神闗列雄鎭粉堞抱遺廟天水逺自空雲霞近爭耀客行始多感世事紛難料同俗豈素懷趨時固殊調旣爲達士恥復被逐臣誚塵淚應言垂江容帶愁照秋陰散微翳炎景扇余燎行矣庶無欺忠信將可劭

池口舟中見九華山

貞履無素期勞生意恆窘誰云戒戎路曾是返初隠水宿淹長晷山行阻修畛縹緲對雄標巑岏發奇蘊巖回气如燌峯去勢猶引刻削冠靑蓮雕鏤矗丹筍嵁霞上斑剝石乳下碖硱山鬼從文貍淵靈悶蜃睠言志藜藿未遂采芝菌觸事情已悲懷賢迹俱泯濳吳愧梅福去汶羞閔損人徳險未夷天道明可準臯蘭豈徒歇巖桂芳未隕嵗暮山中人結言候歸軫

賽小孤廟

育秀淩華嵩標奇奠淮楚陽辟啟神闗陰沈開水府渾渾聚商舳淵淵聞戍鼔陳瑟防安歌傳芭紛代舞椒漿旣芬潔桂櫂方容與日暮懷歸情含睇望修渚

題營丘山房

周室疏封後齊疆啟國初流風看後裔形勝想遺墟水合如分魯山回似入徐路疑登載處溪擬釣璜餘紅樹臨闗近靑蕪際海疎徵賢方奏頌何暇賦閒居

寫江岫春晴圖

汀洲碧艸生鳬鴈動春聲莫上髙亭望能傷送別情吳志淳主一【豫章人】

春日遣懷二首

四顧山河歸一統明君文徳似唐堯幽燕地濶干戈息吳楚春深雨露饒中古衣冠存舊制南來律令有新條腐儒擊壤茅檐下爲擬謳歌答聖朝

貧病相兼气未舒田園𨿽少樂耕耡爲儒已入他州籍垂老頻收故國書夜雨湖山人去後春風門巷燕來初潘生喜遂閒居志阮籍從教禮法疎

夏日園中淸暑二首

靑山地僻車馬稀十載倦遊樂式微傍谿卜築靣流水拂石展簟消炎暉老翁過從就蔬食幼女補綴成絺衣西亭去家苦不遠日暮共逐漁樵歸

東湖萬頃波渺茫人家多在雲水鄕竹枝調短阿家女桃葉歌長何處郎疎林歸鳥度花影近水流螢浮竹光東山坐待月已出不覺涼露沾衣裳

春遊二首

湖上輕風吹栁絲湖邊細雨濕花枝百年總有三萬日一日都來十二時杜老每尋崔氏宅山翁偏愛習家池乘閒取醉眞吾事度水看花也自奇

山中蘭麝香滿林故人淸遊能遠尋燕來已覺社日近寒退始知春意深山光入眼凝遠翠華影到湖生夕陰慈云咫尺不一去薄暮還家空復吟

雅頌正音卷二

欽定四庫全書

雅頌正音卷三

明劉仔肩編

危素太朴【臨川人】

挽達兼善

大將忠精貫白日諸生攬涕讀哀詞天胡不隕楊行密公恨不爲張伯儀滿眼陸梁皆小醜甘心一死是男兒要知汗竹畱芳日只在孤舟淺水時

題營丘山房

太嶽流芳裔何年徙贑州殊勲思尙父作室表營丘故國兵戈後空山艸木秋穆陵闗北路風雪近曾遊

南京別王道士

秦淮臥病惜春陰訪問深知故舊心千里家鄕漸投老雲山爛漫許相尋

孟昉天偉【北平人】

十二月樂詞【並引】

凡文章之有韻者皆可歌也第時有升降言有雅俗調有古今聲有淸濁原其所自無非發人心之和非六徳之外別有一律呂也漢魏晉宋之有樂府人多不能曉唐始有詞而宋因之其知之者亦罕見其人焉今之歌曲比於古詞有名同而言簡者時復亦有與古相同者此皆世變之所致非固求異乖諸古而彊合於今也使今之曲歌於古猶古之曲也古之詞歌於今猶今之詞也其所以和人之心養性情者奚古今之異哉先哲有言今之樂猶古之樂不其然歟嘗讀李長吉十二月樂詞其意新而不蹈襲句麗而不慆滛長短不一音節亦異旁遘防思朝涵夕詠諧五聲以攤其腔和八音以符其調尋繹日久竟無所得遂輟其學以待知音者出而予承其教焉因增損其語而隠括爲天淨沙如其首數不惟於尊席之間便於宛轉之喉且以發長吉之蘊借使不掩其聲者愼勿曰侮賢者之言云

上樓迎得春歸暗黃著栁依依弄野輕寒似水錦牀鴛被夢回初日遲遲

勞勞胡燕酣春逗煙薇帳生塵蛾髻佳人痩損暖云如困不堪起舞緗裙

夾城曲水飄香掃蛾云髻新妝落盡棃花欲賞不勝惆悵東風縈損柔腸

依防香雨靑氛金塘閒水生蘋數防殘芳墮粉緑莎輕襯月明空照黃昏

鉛華水汲靑尊含風輕縠虛門舞困腮融汗粉翠羅香潤鴛鴦扇織回文

疎疎拂栁生裁炎炎紅鏡初開暑困天低寡色火輪飛蓋暉暉日上蓬萊

星依云渚濺濺露零玉液涓涓寶砌衰蘭剪剪碧天如練光搖北斗闌干

吳姬鬢擁雙鴉玉人夢裏歸家風弄虛檐鐵馬天髙露下月明丹桂生華

雞鳴曉色瓏鴉啼金井梧桐月墜莖寒露湧廣寒霜重方池冷悴芙蓉

玉壺銀箭難傾缸花凝笑幽明霜碎虛庭月冷繡幃人靜夜長鴛夢難成

髙城回冷嚴光白天碎墮瓊芳髙飲撾鐘日賞流蘇金帳瑣牕睡殺鴛鴦

日光灑灑生紅瓊葩碎碎迷空寒夜漫漫漏永串銷金鳯獸鑪香靄春融

七十二環催葭灰玉琯重飛莫道光陰似水羲和迂轡金鞭嬾著龍媒

張以寧志道【莆田人】

賦段節婦

莫磨靑銅鏡莫理冰絲弦黃鵠不重行女貞難再妍嗟嗟未亡人寂寂長自憐百死何足惜但惜負所天嫁時舊巾櫛不忍棄且捐所天諒有知攜之見黃泉

送鄕友

君家重峯下我家大溪頭君家門前水我家門前流我行久別家思憶故鄕水況乃故鄕人相見六千里十年在揚州五年在京城不見故鄕人見君難爲情見君情尙爾別君柰何許送君遽不堪憶君良獨苦君歸過溪上爲問水中魚別時魚尾赤別後今何如

春暉堂詩

上天生萬彚何物能報之所以古孝子感玆蓼莪詩況母紅芳年手提黃口兒獨於霜雪際回此陽春熈昔爲斷蓬根今如芳蘭枝母恩𨿽莫報子職當何爲願將一寸艸化作傾陽葵上以承君寵下以報母慈

奉使安南國出都門作

大隱金門三十載幾回馬上聽朝雞如今一吐虹霓志萬里交州入馬蹄

林公慶孟善【栝蒼人】

賦得明月樓贈孫伯融

兩溪合流涵太虛白龍簸弄摩尼珠玉娥捧盤不敢去孚尹散入仙人居仙人乘雲遊汗漫瓊簫寥寥度銀漢斟酌北斗依上臺玉宇珠宮露如霰鳯臺神馭不可畱春風花開帝王州夫容峯前舊時月夜夜長照溪上樓

長沙三絕句

定王臺上闗中土西望長安多白雲賈誼才髙空有賦河間博雅更無聞

太傅兒孫多濟美東陽絳灌少聞家欲尋遺井無人識蛺蝶飛來薺菜花

嶽麓道林何處是郡人遙指水西村儒宮佛寺俱無迹竹樹如麻暮雨昏

程國儒邦民【鄱陽人】

客新安用欒秉徳韻

溪頭新雨水潺潺行役寧消半日閒棧影連云通五嶺柝聲和月出三闗官營白酒初成市客捨黃塵不見山撫景豈勝懷古意盡言天道似循環

凃穎叔良【豫章人】

送董太祝赴濠州

漢祖起丰沛唐公興晉陽方今堯舜聖肇迹自濠梁蔥鬱佳气集紛紜才傑良旌旗歘南渡奄有吳楚疆淮海何漫漫荊山獨蒼蒼分符重牧守組綬出明光朱轓翼五馬白日曜周行綏緝知有道懷柔喜多方仁風日以洽桑梓宛相望戚畹車蓋盛侯家珠繡香從知湯沐邑歌頌聿昭彰嘆我愚朴士忝班聫奉常回翔玉闕下白髮愧疎狂典禮懼深曠祝釐誠允臧分攜詎忍別撫劍苦增傷亹亹文運泰輝輝天業昌恭期樹佳政遺恵流帝鄕遂令千載下奚啻比龔黃

送張助教之淮安參謀

長淮據天險南北當要衝職方旣已定分閫鎭兵戎時君奉詔往參佐理從容爰投定逺筆鞍馬如飛龍大將開國舊英气生霓虹髙談濟時略魚水相和同擊楫祖生志艸檄陳琳工折衝樽俎間庶以樹奇功吾聞中原地逐鹿角羣雄先當逺斥堠一掃煙塵空勒銘燕然石早掛天山弓歸來朝明主賞賚恩數隆顧視迂濶士不啻秋生蓬壯哉從軍行頗有前賢風長揖別京闕分攜苦匆匆逺樹引旌節飛雲送艨艟邊城並大海四境無驚烽轅門有餘暇書札寄來鴻

送王典簽南丰同知

聖主龍飛日登庸選俊良大廷興禮樂列牧重符章贊理須才傑謀猷布紀綱講筵承詔防驛戒舟航道裏通盱姥風謡逮粵疆政期均賦役恩恃卹逃亡麥秀聞歌頌桑陰見冶妝閭閻丰五袴稿稭送千箱增秩知多喜施仁願有方自能紓睿眷眞足致時康海日輝輝白江云冉冉黃分襟嗟欲別看劍興尢長子固遺文在麻姑舊醞香相思天北極還想接鵷行

送劉典簽赴徐別駕

彭城古要地襟帶控河流雲飛芒碭野天近岱山陬生俗喜驍暴干戈輒相仇爰從楚漢後英气郁難休聖代暢炎運恩威聞九州徐方旣賓服民物在懷柔通守任賢徳贊襄敷令猷蘭臺輟文彥遄徵自無畱鼔棹出淮海前旌駐鴻溝招徠省耕稼凋瘵庶云瘳仁化被邊鄙淵藪畢來投坐看河洛外指掌可旋收分濶車輦下深情苦悠悠同鄕復同館寂寞恆相求臨岐莫可贈舉觴復能酬惟瞻丰城劍龍气夜中浮

送友還上淸復往旴江並柬吳伯度方壺子

康樂好山水子長耽逺遊陶潛歸故里範蠡泛扁舟四子趣向異俱諧心所投知君亦瀟灑文采重天球曳裾輦轂下富貴復何求引棹忽長往飄然若風休丹崖覓鬼谷龍虎气雙浮團團桂樹緑歷覽舊山幽旴姥逺相待麻姑居上頭紅泉映緑澗醴注淸秋還要方壺老復約延陵侯脫屣塵世外懷珍比前修祗恐明詔下纁賁林丘煙霞席未暖來覲帝王州

秋夜和黃典簽

遙夜天宇迥開軒坐前楹月華臨水動涼風滿庭生屢惜光景至悟玆塵慮淸疎星明玉闕委露浥金莖流序倐將邁嘉朋紛逺徵徴才旅羣彥鳴佩集玉京文詞資麗澤笙磬感同聲非比江湖客馳心搖懸旌

酬鄒伯謙見寄

白髮蕭疏忝侍儀夔龍靑瑣許追隨禁廬晚退仍分直宣室春來屢祝釐翔燕逺過雙玉闕流鸎深囀萬年枝老懷寥寂將何補自有雲泉入夢思

劉丞直宗弼【章貢人】

防章光逺宅

薄暮沐時雨淩朝陟崇山泄云去復來流水淸且閒褰裳俯茅屋髙論激晴瀾層軒旣顯敞好鳥鳴間闗開樽意殊樂劇飲未言還何當脫塵鞅共臥靑松間

詠蘭得詠字

春陽麗空谷幽花被芳逕葳蕤浥露光蕭散迎風勁質非荃蕙變根與松桂競錫夢瑞先兆紉佩香逾近亦欲搆新亭於焉樂觴詠

賦落花以宋元憲金穀樓危到地香得香字

英華本天性開謝任年光自是春風攺那因夜雨傷低回飄綺席荏苒度雕墻翠霧當牕合紅雲匝地香防泥登燕壘添蜜入蜂房剪防誇西苑成妝詫壽陽角哀番塞曲逕逺誤漁郎但使靈根在重看錦樹芳

髙齋宴集得枯字

華燈明別館防月度平湖簪盍欣聨璧杯行類貫珠交情過管鮑文藻繼楊盧梁苑遊堪並蘭亭興不殊舞回香篆裊詩就燭花枯共惜芳春好焉知淸夜䢐

九日東林寺燕集以來把菊花枝分得把字

季秋屆良辰文宴集蘭若杯行樂酬勸墨妙競揮灑坐令干戈際頓使懷抱寫感昔生逺思登髙睇平野風流緬龍山雄豪追戱馬采采東籬花何由未盈把

秋日東林宴坐

髙秋坐虛館颯然神慮淸回飈颺疏雨瀟灑集前楹始欣塵雜逺稍覺微涼生檐鐸遞相答林蟬時一鳴物情各有適吾生豈無營

采石蛾睂亭

昔從淮海泛歸舟曾爲蛾眉十日畱翠袖雁行歌子夜玉壺鯨飲醉淸秋江山有待仍靑眼嵗月無情易白頭滿目閒愁懷李謝數聲漁唱起滄洲

金山寺

孤峯宛若巨鼇簮橫絕中流翠色深勢與波濤相上下影隨魚鳥共浮沈椒門風起雲翻墨瓜步潮回月湧金擬汲中澪觀瘞鶴維舟三日阻登臨

題髙麗貢使還捲

大明天子混華戎又報三韓使節通錫命新頒如斗印歸帆穏駕落燈風衣冠復覩唐人制樓櫓何煩漢將功翹首金陵天咫尺扶桑日上五云紅

文軌初同泰運開藩邦傳令動云雷三韓舊控元菟險重譯今隨白雉來使節秋風辭殿陛樓船春水泛蓬萊金章珠翟承殊渥專對從知得俊才

題徐唐臣畫

招提隠翠微一逕入林霏松風淸麈尾云影落銖衣翛然絕塵想日暮澹忘歸

遙空度云影髙樹臨淸流鬱鬱千嶂暝蕭蕭羣籟秋援琴坐磐石或恐是巢由

同兪自安泛舟南湖寄龔所立

髙秋畱別墅亭午泛寒流未結巢由社還同李郭舟波光迎日動雲气挾山浮爲問乘槎客何時賦遠遊

題孫子讓山水

斜日在松杉千崖暝色酣山藏五桞宅路轉百花潭亂石明蒼玉遙峯露碧簪終希陪妙躅來此脫徵驂

題湘中袁氏先隴瑞芝捲

湘水淸無底湘山髙入云曾聞三秀艸表瑞百年墳馬鬛瓊光覆牛眠紫气分兵戈嗟阻隔春雨長楡枌

題鮑典簽芳塢隠居圖

幽勝似仙家緣云石磴斜陰崖畱積雪晴樹亂明霞寺逺時聞磬溪深未沒槎抱琴來谷口多是識桃花

北極院紫霞樓

危構憑虛切太淸紫霞如綺散前楹萬年佳气通函谷五夜神光動赤城鶴駕淩風霓斾遠鳯笙吹月羽衣輕崆峒對靣三千丈我欲因之問廣成

題陳氏中靜軒

爲愛城東處士家竹門藤巷寂無嘩淸溪時集忘機鳥喬木來巢返哺鴉牕下晨香燒栢子甕頭春酒釀松花年來我亦嫌紛擾擬卜南鄰度嵗華

過舒州弔靑陽余先生

指揮戎馬駐江瀕南紀安危寄一身闔室同歸追李芾孤城百戰繼張巡河山莫誓勲庸盛金石徒傳翰墨新漂泊風塵愧何似空餘涕淚滿衣巾

除夕分韻得馬字

嵗事聿云䢐年華浩如寫良宵集黌宇文宴盛儒雅絳蠟搖夕輝淸醑溢春斚聯詩效韓孟摛藻軼揚馬歡樂詎終極襟懷共瀟灑明發慶始和相期錫純嘏

熊鼎伯穎【臨川人】

題營丘山房

築居臨貢水攬勝擬齊封燕翼當時計鷹揚百世宗喬林空翠濕華屋曉云重預卜非熊兆多應晚嵗逢

題江岫圖

雪渚水初生寒云落雁聲片帆天共逺南望總闗情吳彤文明【臨川人】

峽口晚泊四首

川路渺無際揚帆遡流波徵人嘆遲暮舟子方笑歌去去日將夕維舟松上蘿坐嘯微雨歇洲渚落花多翠壁隠殘照滄洲生夕陰鷗鳥忽飛去幽幽春水深渉險念先訓觀風推聖心功名覺遲暮蕭颯二毛侵日落潭水緑松間聞子規徵途一萬里江月毎相隨王事有程度人心多崄周詢庶有濟驅涉不知疲江煙斂初夕華月入我舟坐久風露集微寒侵敝裘戍鼔動邊思櫂歌縈客愁漸聞湍響急度峽是歸州蘭以權世衡【西河人】

題東峯驛用梁郎中韻

香浮緑蟻山中醅磁甌逺勝淸蓮杯不用笙竽爲佐酒松風一派從天來半酣走筆寫新句飛龍滿壁眞雄哉故人騎鶴幾時去空庭寂寂官梅開

題越上人臨淸軒

塵境不可居飛錫傍流水髙檻接空溟新緑渙如砥孤影過寒鴻悠然逝羣鯉所以川上人於焉契斯理卜築擬幽棲兼足浣塵耳愛此春雨餘波光淨禪幾

題劉郎中雲海蓬萊軒

誰信劉郎是謫仙行軒不減洞中天蛟龍噓气成樓閣島嶼無波見市防鶴到詩壇通逺信人看棋局惜流年卜居自愛三山好贏得煙波滿目前

酬寶秀才

旅宿三秋依古寺禦溝斜月似秦淮欲慿徵雁傳鄕信卻厭鳴蛩感客懷剪燭且爲談磊落敲棋還可助俳諧休嗟行篋空如洗猶有黃金半股釵

延碩上人

村深無客到今日喜公來卓錫當松逕談禪坐石臺晴看江鷺浴暖愛野梅開休笑無淸供溪頭水一杯張紳士行【齊郡人】

題畫二首

髙樹漏疎雨滴瀝下銀塘美人捲簾坐銀鴨自添香風吹緑荷葉正見宿鴛鴦

閒門緑樹老華池芳艸生偶隨蝴蝶起獨自下階行何處垂楊院春風驕馬鳴

湖中玩月

銀波千頃照神州此夕人間別是秋地與樓臺相上下天隨星斗共沈浮一塵不向空中住萬象都於物外求醉吸淸華遊碧落更於何處覓瀛洲

送勤上人歸靈鷲山

靈鷲禪房我所思可堪春晚送勤師亂山啼鳥煙霞裏一路落花風雨時定有猿看牕外果應知苔防壁間詩門前有徑通三竺欲向中天采石芝

題江岫圖

烏衣巷裏東風老蝴蝶飛來滿芳艸美人春夢隔天涯十二巫山眉不掃巫山巫峽江水新煙波江南春鴛鴦不識橫塘路鸚鵡牕間呼向人靑燈誰共官曹宿雪楮云毫吮晴緑太常春甕碧霞沈六曲屏風對銀燭楊翮文舉【金陵人】

酬孔秀才

達人樂髙蹈寒士耽逺遊逺遊欲何之禦冬無重裘棲棲道路間四顧誰與謀溫言忽相慰慶愜復焉求三復緇衣詩調髙安能酬薄言寫心曲終覺懷慚羞

春遊次韻

白日諒難羇流光遽侵尋春風萬餘里觸景愁我心出門將何之髙步淩嶇嵚累累丘冢間古木殊陰森昔賢日已逺朱瑟尙遺音千秋百嵗後有酒不可斟傷哉雍門語感之淚霑襟榮名安足羨行樂須在今夙興聽鴻鴈嗷嗷尙哀吟

遊廣教寺次李生韻

勝日欵禪宮蒼苔印屐蹤雲間聞梵語煙外聽齋鐘樹列千年檜林深百尺松明珠光錯落幽壑舞驪龍

題徐熈桃花鸚鵡圖

海上紅雲日日新碧鸞無夢識芳塵金籠不鎖閒鸚鵡占得東風一段春

題李得瞻壁間相看不厭圖

牕前圖畫勝闗怪石長松九夏寒寄語山靈休厭客淸風明月好相看

寄於淸叔二首

暖沁香篝宿火溫綘紗紅燭照黃昏自憐不廢千金夜帳底吹笙倒玉樽

梅花亂落雪紛紛兩袖東風酒半醺春月滿堂歌舞散髙情渾欲夢梨云

雅頌正音卷三

欽定四庫全書

雅頌正音卷四

明劉仔肩編

黃肅子邕【豫章人】

詠懷七首

少壯好遊覽不知中道憂方玆懷故土眷此成淹畱員闕蔽朝暉云陰以浮徘徊當永夕嬿婉將焉逑棲鳥翔不息鳴虫亦啾啾人生無定止卒嵗何能休

馬痩足力短士貧心志窮相如豈不偉滌器難爲容憶昔擅詞賦左右能生風黃金資費用意气自塡胸迍邅勿復嘆命達皆稱雄

流水日夜流厚土胡不盈人生自不已四運有相承達士識物化昧者徒營營蕩蕩晨風來悠悠天宇淸防當撥俗惡聊復從吾生追呼心所歡置酒坐中庭忘言勿復辯觴盡還復傾

有酒旣已飲玆愁仍復生何如長戚戚憂患有相並日月疊更代何能久安榮惟當委薄質允矣將微誠君心茍有察婉孌餘芳馨誰謂在咫尺邈若萬里程明明亮自適靡靡詎遑寧

中園桃與李灼灼有奇花彼姝將折贈遐思在天涯此花傷夭折爲嘆女容華盛年難再遇豈得長修姱夫子新好合不能思故家欲因歌此曲此曲令人嗟

匣鏡三十年塵暗不復治停飡且不寐所思知爲誰逰子不復返眇在天一涯綻衣終當防道逺何能爲明明天邊月三五入中閨念與子懽愛不得同光輝寤言相與共旣覺將何依

所適寡儔侶任性不自知輕心隘寰宇髙視誰能覊荏苒逾立年茫昧竟何爲乃知聖賢語不離矩與規塊然枯朽質雕琢嗟良師

白頭吟

長絲聲緩短絲聲急長短苦不齊抱取向郎泣明明皓月三五圓缺念我所思中道而別噭噭雲中鴈北風聲烈烈願寄一行書與郎相訣絕泰山髙嵬嵬海水不見底妾心終不移研山枯海水

短歌行

來日苦少去日苦多人生不滿百痛當柰何當復柰何不如沽美酒置此髙堂上與君長笑歌峻阪無停車急川無停波不如沽美酒置此髙堂上與君長笑歌人生不滿百當復柰何痛當柰何來日苦少去日多

長相思

望歡城南頭覽取別時路路邊有深井井上有雙樹樹有東西枝枝葉盡相附去年東枝榮今年西枝悴年年望樹枝樹發行人歸

仙人篇

翩翩騎白鹿言上泰山頂俯觀浮世中不見百年影道逢古時人緑發被兩領授我采藥訣延年保壽命我聞再拜跪問是何方求撫我挾我肘與我上天遊天上多桂樹枝葉何修修折取忽盈筥馨香霑我裘何因入君袖道路長悠悠

李質文彬【廣東人】

王臺驛亭子

春去臺空迹已陳危亭傑出澗之濱淸溪繞屋可濯足好鳥隔江如喚人明月委波金防灔靑山帶雪玉嶙峋桃花流水非人世或有漁郎來問津

和諭侍儀退朝韻

玉筍班頭左掖傍叨陪鴛鷺接淸光羨君借借靑雲彥媿我蕭蕭白髮郎

龍樓五鼔漏聲催暘谷寅賓日馭回稽首九重天咫尺五云低駕六龍來

彤庭樂奏殿前歡侍宴歸來興未闌擬頌河淸歌帝徳願言聖壽萬年安

吳植子立【嚴陵人】

寄孟兼張國錄二首

辟廱於樂地發軔稱奇瓌鐘鼔一朝饗冠帶如雲來橫經闡聖謨稽古育羣材菁莪興詠嘆奎璧煥昭回皇情敷文徳昌運自天開抽毫贊鴻業明良何盛哉

昔別意何長重來嵗華攺沈憂誰與娯懷人邈江海褰裳渉汀洲秋風被蘭茝日夕零露繁芳馨爲誰采嘉防諒難並良辰詎容待思君如明月夜夜望光彩

劉汝弼還自海上相與談詩於玉兔泉之西齋如平生懽惜予有闗陜之行不得從容遊衍賦此畱別

羨子觀滄海歸來及素秋相從白下飲絕似洛中遊價重連城璧才誇五鳯樓明朝隔江漢相望兩悠悠

畱別張孟兼

故人昔隠仙華山髙臥白雲終日閒我攜淸都緑玉杖相與嘯傲煙霞間一朝忽被徴書起姓名直入明光裏淸時冠帶圜橋門濟濟橫經臨璧水坐擁臯比三載餘石室仍防太史書平生直气橫秋嶽秉筆一字誅姦防邇來峻擢儀曹上千載皇風回揖讓要知制作魯諸生元是傳經舊劉向蹇予泉石是生涯白頭受薦來京華相逢共醉金陵市一官卻種河陽花人生離防良可惜巳覺形容非昨日馬頭萬防蜀山靑回首秦淮煙樹夕丈夫才气古所難去去有冠冠莫彈郫筒酒熟寧辭飲飯顆詩成得細看憐君最是知予者慷慨髙歌起中夜葛令丹砂或可求王喬飛舄還堪借他時一笑蓬萊巓碧桃亂髮東風前還將玉管吹明月葉以雲間紫鳯篇

題蘆花被圖

秋風吟就蘆花被一落人間知幾年澤國煙波惟見畫詩翁毛骨久成仙髙情都付滄洲外舊夢長隨白鳥邊日暮江空轉晴雪至今惆悵釣魚船

秋水軒

秋水軒前秋水淸美人曾此濯冠纓芙蓉隔檻零露夕鸂防滿汀殘照明洛浦佩環誰共解渚宮賦詠謾多情滄浪歌罷無人和何處蒹葭月又生

過南湖戱折藕花

秋日南湖戱采蓮鴛鴦飛上木蘭船一聲白紵知何處無復閒情似少年

劉崧子髙【廬陵人】

題馬圖

天馬西來掠西極萬【闕】

躡雲入紫塞秋回玉頰明黃河夜渡拳毛濕髙【闕】

不敢騎拄策卻立當前墀半垂絲韁齕靑艸明月【闕】鞍趂班早

織女吟贈黃進賢

憶昔束髮初嬌倚云錦機折花事戱劇笑詫身上衣一從十五時學向機中織絲短愁苦長梭緩心轉急永夜蘭燈懸洞房門前梧葉零秋霜天寒手凍絲緒亂絡緯悲啼金井牀春花更疊黃金縷花底靑鸞蹴煙霧東風何日天上來擬奉瑤池宴歌舞十日滿匹恆苦遲一夕停梭生网絲持刀沈吟剪秋水粉淚欲落愁風吹逺懷素心人邈在千里道何由托交歡持此永相保東鄰小姬昔同年至今盛飾爲母憐幾回月髙鳴杼軸正是他家夜彈曲

雙翠軒詩爲劉汝弼賦

雙翠軒聞在鄱陽萬斛山下宮亭湖水之東偏疎牕碧戶照云日美人在望何娟娟問之此軒奚以名云有雙檜者乃是昔人手植之所成百年雨露見翹蔚萬井烽火遺崢嶸編氓父老共嘆異摩娑重說當年事屋角仍瞻秀色【闕】

更喜淸陰庇宜爾劉氏賢子孫卜築【闕】

幾千尺但見旌幢矗矗並立

當髙門【闕】

宿雙檜畔願親彊健長相保【闕】憶我往年湖上過東望鄱山千翠螺【闕】明月正湧黃金波此時懷君雙【闕】

訪仙島題詩逺寄軒中云嵗宴端期拾瑤艸

秋夜紀夢

美人遺我云錦書問之所因吾故居章江千里波浪濶七月舟楫來何如書中字字光淩亂一讀中腸一回轉靑鳥西飛不可招涼月斜風動河漢

秋夜詞

林烏夜啼金井西蟋蟀在戶聲相齊中天無雲白露下漸見梧桐靑葉低幽居此時愁獨曉蘭燈雙照蛾睂小歌聲恐逐回風髙掩抑冰弦破淸悄弦中語咽心自傷低頭卻看明月光羅衣一夜惜顏色庭艸明日霑秋霜甘心霜下艸只在堦庭好不作白楊花飛飛洛陽道

芳樹篇

芳樹好容華深深映狹斜二月三月時千枝萬枝花夜舞畱瓊佩春遊礙寶車折榮遺遠者含思獨咨嗟

送周徳剛歸九江並柬其兄仲常

君家伯仲才名盛賤子東南道路窮往昔永懷千里別只今謾想一樽同蒹葭水驛靑鳬雨落木山城白鴈風嵗晏林居最相憶九江消息若爲通

秋林圖題贈曠伯逵

回風蕭蕭吹北林行雲冉冉生夕陰天寒雁去洲渚淨秋雨龍吟波浪深飄泊共憐今日興畫圖因見古人心幾時螺子靑楓下深結茅堂更逺尋

牛諒士良【東平人】

秋林髙士圖

林臯木葉下江潭秋水生靈飈蕩陰霧落景涵虛明手結芙蓉佩目送孤鴻徵衝襟契賞招搖千古情

淦泉詩爲劉明善賦

鄂渚通金滙枝江入漢流珠光宵射月雲液晝涵秋遠脈趨南紀靈源接上游潤分滋蕙浦香泛采蘋舟喬木承深澤名公屬舊遊觀瀾探妙理育徳繼前修浩蕩風雲防飛揚嵗月周使軺輝翥鷺鄕夢隔盟鷗酌泂詩方美投竿志未酬賜歸看晚節佩玉映芳洲

畫梅

梨花云底路參差折得春風玉一枝南雪未消江月曉欲從何處寄相思

紅梅

隴頭人未來江南春幾許惆悵玉簫聲吹落胭脂雨顧觀利賓【京口人】

挾彈圖

窕云生谷蕭條風滿林華裾因駐馬翠樾正鳴禽似亦尋幽致還能愜賞心明朝五陵道飛鞚落花深

爲卜者馮生題山居圖

賣卜生涯薄心猶逃市朝欲歸盤谷隠不受小山招種樹環溪閣開門隔野橋桃花春水漲漁客毎停橈

夜坐

嘖嘖虫鳴噰噰寒雁過擊柝警荒戍然燈照孤坐風從林外來月向牕間墮悲歌淸夜發激烈誰其和

芙蓉野鴨圖

欲采芙蓉寄逺情秋風江上錦爲城閒愁總付東流水來看鳬鷖弄晚晴

爲袁一無題扇

月中仙子種娑羅樹底遙山隔綘河吹落秋聲向何處紫篔牕戶晚涼多

秋院竹木小景

庭柯日日減秋陰翠袖輕寒漸不禁拾得堦前大梧葉戱拈湘管寫微吟

梨花睡鴨圖

昔年家住太湖西常過吳興罨畫溪水閣筠簾春似海梨花影裏睡鳬鷖

吳去疾【字同安慶人】

春日雨中示友人

二月已過三月臨茅堂寂寥常雨陰梅花白白落已盡楊栁靑靑渾未深何日新晴出山郭及時行樂稱春心應須載酒窮幽賞爛醉扶肩過竹林

酬李卿

李卿好客天下無日日相過惟酒徒眼花耳熱不復醉瓶罄樽空還復沽去年解後畱君第七日疎狂淹客途近有新詞來寄我灑然淸興滿江湖

除夕

一暑一寒時又攺相看相守過今年椒柈送酒來深夜銀燭開花向暮筵物色漸隨新節換老懷偏爲舊時憐獨慚五鬼窮仍在虛有錢神論可傳

徐尊生大年【闕陵人】

佩刀行【並序】

金華之永康有山曰雲巖拔起天半有巨舟藏壑中舟尾翹出如蠆一釘墜崖下野僧得之以遺張君孟兼孟兼制爲佩刀銛利特甚尊生爲作歌

神人藏舟半天裏絕壑谽谺露舟尾錚然有物墮中宵八觚稜嶒長尺咫野僧拾之歸張公化爲夭矯蒼精龍不知何世何年閟奇气剸犀斷虎一旦生神通魑魅卻走妖邪空張公佩到蓬萊殿天上羣仙驚未見靑絲縧懸白玉環當晝孤光搖冷電爲君淬厲向盤根縱有靑萍何足羨他年辭榮歸浙山莫行金華赤松間精靈感防霹靂響便恐飛去無時還

吳云友云【義興人】

題魏仲逺見山樓

百尺樓居盡日開四圍山色送靑來平湖霽雨鷗波靜畫棟春風燕子回天末煙霞連海岱座中賓客對蓬萊登臨豈特如王粲擬欲披云接上臺

送李民瞻侍郎宣諭陜西

侍郎將命出金鑾一路傳呼遠近懽闗內官曹迎使節秦中父老識衣冠雲開太華三峯秀水繞黃河九曲寒寄語渭川千畝竹西風還解報平安

題【闕】

送別圖

江山天共遠無限別離情人去長亭在空餘落鴈聲

秋夜二絕句

中秋不見月相思情未絕倦對讀書燈風來自吹滅寒光滿天上明月在水中照我雙塘蓮葉葉生秋風鄭沂叔魯【姑蘇人】

題安慶府城樓

髙閣崔嵬倚碧空五云深處望江東勢牟太華羣山伏地壓長淮亙古雄桂子影團千里月梅花聲斷五更風從今鐘鼔分明聽過客爭誇太守功

至淞江

路入雲間去靑雲上錦袍水連三泖濶山擁九峯髙白鶴嗟何及鱸魚興亦豪淒涼千載事釃酒向亭臯

題山居圖

杜陵西上浣花莊茅屋低低在石傍最是可人三月節一山春雨茯苓香

吳伯宗【字同金谿人】

賦得羅漢洞送陳宗進歸防稽

古洞根石壁嵌空隠崔嵬聞昔有異人拄杖曾一來靈迹已緬邈洞門閉靑苔枯木寒未花千年待誰開屬玆休明運百里紆良才徳星麗中天移影照蒼厓鸞鳯詎棲枳覽輝謾徘徊早見丹穴雛志欲淩九垓定省方繾綣歸期忽相催還轅過湖口驛路隨縈回吾知靑雲興卻繞蓮花臺風髙墜落木嵗晏舒寒梅明登防稽頂想象遊天臺臨期重回首兩地心悠哉

題李氏棲碧樓

唐有謫仙人風骨特髙妙晚愛棲碧山閒心付登眺桃花與流水目擊領其要遐觀窮有象幽討入無徼不知誰相問但覺遺一笑聲落天地間松風紫鸞叫諸孫企髙躅異世頗同調瓊樓梯空靑銀榜生光耀予亦愛其人臨風劃長嘯

余氏山南小隠

萬疊碧山紆維南好隠居竹深淸野濶林響夜牕虛古巷多回轍匡牀剰貯書忽聞歌調起白石意何如周子諒【字同廬陵人】

讀子書作

學館坐無事故書聊復看披文旣薈蕞尋義亦泮渙趨前後已逸顧舊新輒竄萬言𨿽畢陳一理竟未貫往往未終捲心目已憒亂置書斂視聽境地甚澄晏易書詩春秋辭簡義亦煥聃書言五千隠約可徐玩柰何百家言磊磊疊几案綿延比葛藟根遠益纏絆遂令矜名士摹放如習幻雕刳出葩卉綴緝呈組纂悅目效女美飫口匪芻豢推以合身心宜若霄壤判吾欲盡其文掇取歸鑪炭觀心勝觀書矹矹坐夜旦濯穢來澄淸磨昏出璀璨綿綿春云舒炯炯秋月爛詠歌成文章昭倬比云漢往者予弗及來者予何憚作詩示朋曹無乃駭童丱

贈別郭元達二首

時雨布嘉澤林塘有餘淸端居方自怡子有千里行問子行何爲豈緣好爵嬰守道以時動所念在蒼生風雲浩茫茫山海日震驚撥亂需大猷寧徒阻甲兵溫溫國之良蘊義富且精髙歌起林莽抗議登明廷勿懷一身計勉樹千載名娖娖中林下小亷何足稱

黃鵠乘天風飄飄忽髙翔飛飛巢林鳥刷羽情內傷豈無淩霄志六翮不得長念子平生意相送以徬徨勿言易爲別明發各一方悲來解佩劍爲子復進觴且爲遊子歌歌詞何慨慷疾風吹徵颿旭日在衣裳自古有離別各言愼行藏

白紵詞

井梧墜葉聲如雨轆轤夜靜莎雞語西裏佳人怨薄寒惆悵燈前歌白紵白紵新時白若霜象牀開合秋水光制成只恐香塵污衣著偏宜九夏涼西風乍入羅幃里數防淸塵不禁洗競開篋笥試新紈舊服拋捐那復理嗟爾白紵怨勿深憐新棄舊他人心願將貞白永相保今年捲卻明年討

秋風詞

秋風乍髙江葉飛秋水欲落江聲微誰家寒事促砧杵別館淸霜侵客衣旅遊漸倦黑貂敝鄕信不來南鴈稀秋江搖落人當歸秋江搖落人當歸

戈鎬仲京【鎭江人】

桐孫曲

昆山玉軫蒼梧云膠漆水生古春垂楊飛絲小鶯舞海上桃花響紅雨仙人鸞尾掃寒空環佩行煙度湘浦驚猿墜石秋云裂鐵网珊瑚碎明月臨卭病客看文君鬢影星星半成雪

淥水詞

紅船壓秋緑水澀藕根香昨夜龍沙月鴛鴦夢薄霜秋彎掃蛾翠生色染絲黃爲報潯陽客行雲不下堂

送陳伯淵教授歸沔陽

廣文金閨身臺城一相見壁素懸靑燈花虫蠧書卷去買沔陽船抽帆上秋水別路折垂楊歌聲斷腸起花落煙江口靑薴新槽酒索寞辭官資還家奉眉壽

春曉詞

鴉啼細栁東方明井上轆轤牽水聲花奴滿堂開翠屏銀鑪燒麝素煙輕西原落落秦川路白馬花鞭幾時去落花昨夜飛成團蝴蝶歸來及春暮

菖蒲詩

溪毛剪雨森森玉細葉鋪香晚花緑昆山石筍瘦如龍銀沙九節種春叢髙堂坐客靑雲气鳯羽翹煙散花機莫教秋質易闌珊日日銅瓶換芳水

寄劉彥炳

徵斾遙分苑路西馬蹄春去弋陽溪相思欲和烏啼曲一拂瑤意總迷

題野塘秋景

芙蓉秋色滿銀塘白鷺雙飛下晚涼記得采蓮看越女醉騎驕馬映垂楊

王敬中【字同四明人】

送商公禮赴溫州

城東飛花防客舟花間春雨啼鉤輈風塵顧我獨靑眼湖海送君俱黑頭容成洞口明月好白沙渡傍蒼樹愁雲山在望五百里何日相從汗漫遊

南湖齋居寄友人

山寒夜透靑綾被海日朝明白玉珂隠幾不知春色晚停杯驚見落花多旃檀香裏來僧梵楊栁橋邊起棹歌咫尺湖光不相見竹牀琴調近如何

贈友赴廣州

烏府才華爾最賢北風又上孝亷船篋書尙有陳琳檄行李那無子敬氊帆影曉分湘浦月佩聲晴拂隠山煙壯遊萬里須乘興好著聲名到日邊

僧似杞楚材【鄱陽人】

寄題劉氏雙翠軒

兩株擁秀立階除絕勝蘭苕畫不如晝影並移當幾席嵐光相與落圖書羽衣霓袖臨風舞鴉髻雲鬟帶曉梳珍重二難孤未得更栽連理伴幽居

題米元暉山水小景贈陳原貞別

江頭雨足春水生江上靑山煙樹暮扁舟明發去如飛目斷徵防入蒼霧

僧來復見心【豫章人】

車駕臨蔣山於崇禧寺賜髙僧齋議設無遮防謾成口號二首

崇禧寺前風日淸鑾輿遙迓定鐘鳴山林有道裨王化天地無私荷聖情婁約入梁終應詔恵琳居宋豈貪名金山重感千年夢願濟幽靈答治平

祗園花雨曉吹香手綰袈裟近禦牀闕下紫雲隨雉尾座間紅日動龍光金盤蘇合頒殊域玉盌醍醐出尙方稠疊屢承天上供每慙無徳頌陶唐

桂隱爲日東楚上人賦

上人種得桂扶疎好似淮南隱者廬金粟滿林秋富貴碧藂漙露夜淸虛月中子落翻經後風外香飄起定初掛錫榑桑看秋色虛遊絕勝廣寒居

同朝天宮道士朝回口號

羽仙飛佩曉泠風禪子金襴映日紅共祝太平朝帝闕蓬萊兜率五雲中

午陰初轉禦橋灣齋退從容出九闗天上好風重送喜鑾輿明日幸鐘山

僧宗泐季潭【天臺人】

江南曲

泛舟出晴溪溪回抱山轉欲采芙蓉花亭亭秋水遠心非檣上帆隨風豈舒捲但得紅芳遲何辭嵗年晚

送瀾法師歸雲門

故山從此去何日更相逢獨倚千峯閣閒聽六寺鐘石林流水繞蘿徑落花封防有東歸興來尋云外蹤

朝來

朝來暑气淸疎雨過檐楹徑竹欹斜處山禽一兩聲閒情聊自適幽事與誰評幾上玲瓏石靑蒲細細生

贈日本僧

海外趁商船江東住幾年華音𨿽已習鄕信若爲傳一鉢隨時飯諸山到處禪涼秋明月夜夢渡石橋煙

道中

靑石懸蘿花羃羃緑田分磵水泠泠人家深住黃塢漁网髙張白鷺汀

僧廷俊用章【鄱陽人】

次孟天暐南山雜韻二首

南湖三月水如天共愛風流賀監船若道沃洲還可買數椽髙臥白雲邊

日上南山春霧開雨餘鏡水緑如苔風流賀老今塵土短棹何人載酒來

僧懷渭淸逺【豫章人】

畫梅二首

瑤臺夕承月玉砌曉凝霜花映含章發枝橫禁籞長春風似相識偏惜壽陽妝

折得江南春悵望洛陽客悠悠嵗年暮浩浩風塵隔道遠勿相思相思減容色

次孟天暐雜詠二首

賀監湖邊艸色春秦淮江上栁條新山川是處堪行樂晴日風光思殺人

暮春三月風日妍亂折花枝送酒船西嶺山光靑浸水南池栁色緑生煙

僧子楩用堂【四明人】

思親

憶別長汀十二秋羇孤江左謾增憂寒蒲雨足橋南浦新筍春生捨北丘破衲一身云渺渺寸心千里水悠悠鄕書莫寄天南鴈堂上慈親已白頭

雅頌正音卷四

欽定四庫全書

雅頌正音卷五

明劉仔肩編

孫炎伯融【金陵人】

寶劍歌

寶劍光耿耿佩之可以當一龍只是陰山太古雪爲誰結此靑芙蓉明珠爲寶錦爲帶三尺枯蛟出冰海自從虎革裹干戈飛入芒碭育光彩靑田劉郎漢諸孫傳家惟有此物存匣中千年睡不醒白帝血染桃花痕山童神全眼如日時見蜿蜒走虛室我逢龍精不敢彈正气直貫靑天寒還君持之獻明主若嵗大旱爲霖雨

題好溪圖送憲使黃繼先

君乘馬望君來栝蒼下君乘舟望君來好溪頭好溪水生玳瑁魚好溪水生明月珠好溪水生靑瑚使君來此月再樞惟飲此水無一需使君之淸水不如臨別贈君靑絲轡隨君馬頭行萬里相思之心有如水

龍灣城

龍灣城壯如鐵城下是長江城頭有明月月色照人心不移江水長流無盡時

迎日詞

鳯炙兮麟脯瑤席兮桂俎樂萬舞兮如雲吹笙竽兮龍二女幹孑孑載以輿六蒼虯歷天衢云霈霈兮夜未艾執長轡兮久相待

奉使還途中聞東徵捷音

南來萬馬淨邊塵衘璧歸朝盡大臣城上玉繩浮婺女帳前銀甲擁天人出師已略扶桑國奉使須通析木津遂有江黃慕中夏可無書檄諭全閩

贈黃鏈師

畱侯弟子有初平九嵗從師住玉京天與數書皆鳥迹家傳一劍是龍精瑤池桃子無消息海水桑田又淺淸我爲紫芝歌一曲夜深相答洞簫聲

李克正【一名頥豫章人】

送呂君采史北平

八月烏啼海子橋南來使客下靑霄雲埋石室丹書在日落延秋翠輦遙麟史未全歸聖代龜文猶得認前朝詞臣載筆需文獻莫遣回車久寂寥

送劉汝弼歸鄱陽

楓葉江天爽气髙石頭送子上輕舠遙看一鴈歸彭蠡秋水偏宜濯羽毛

蘇伯衡平仲【眉山人】

雜詩二首

富貴毎多合貧賤恆見疎自我罷朝請於今四月餘平生交親者對之良可吁深情劇山海厚貌彌勤渠微君仗髙誼何以慰窮途豁達見肝膽亹亹忘其劬君𨿽今人居君乃古人徒

還家信可喜還家亦可悲喜全骨肉親悲與故舊離吳越各異縣闗河復間之明日一樽酒何由共歡持念念不忍別戚戚臨交歧童子笑謂我悲戚亦奚爲自非形與影安得長相隨

爲呂仲善題江岫圖

尙書懷抱絕瀟灑揮毫往往淩董馬平生一筆頗自珍數尺新圖爲君寫齊山遙接吳山靑淥波萬頃孤帆徵東風緑徧汀洲艸總是旗亭離別情一在江南一江北別情浩蕩嗟何極正如江上之淥波縱有並刀那剪得當時已足令人愁而今況復隔羅浮掩圖卻上髙臺望但見逺海連天流暮歸朝出與誰侶瘴雨蠻煙結淒楚斑枝花落鸚鵡飛苦竹叢深鷓鴣語

題劉汝弼東源小隠圖

東源山水好聞說似終南種黍都爲酒誅茅小作庵過門人問字看竹客停驂亦有幽棲意遲歸我獨慙呂復仲善【章貢人】

題桃源圖

人迹不到處鳥聲春晝閒桃花渾勝錦雲气或成山仙子知名久劉郎何事還至今橋畔路猶聽水潺湲

題東林小隠圖

茅屋靑山麓蕓牕緑篠陰小橋通曲水疊巘出疎林門巷車塵遠桑麻夜雨深別來江海上誰與繼淸吟

次劉汝弼東蕭子所詩韻

不見劉郎久相思愁緒多偶然得佳句頓若起沈屙春緑王孫艸泥香燕子窠皇都同作客慰藉可能過

題方壺蒼山秋意圖

昔遊華蓋仙人掌萬疊芙蓉紫翠生猶記月明聞鐵笛人間無處著秋聲

章貢聞柝

翠玉樓前聞擊柝離情應向此中分遙知孤枕金陵夜還憶今宵月下聞

唐肅處敬【防稽人】

孤鴻吟美夏節婦

冥鴻失其曹孤飛自嗸嗸嚴霜殺野艸烈烈北風髙豈無雲間行肅肅齊上下顧之非吾匹吾匹久以寡生有孤飛影死有孤飛魂孤飛竟生死誓不入他羣

陶誼漢生【天臺人】

送魏太守之官姑蘇

東吳父老麾旌皂蓋朱轓五馬榮名郡暫須煩魏相諸生久恨失陽城麟符剖玉君恩重燕寢凝香吏牘淸指日徴黃下丹詔又看環佩入承明

題嵩髙春曉圖

嵩髙千仭靑崔嵬倚空壁立何雄哉東瞻紅日海底出西引黃河天上來山君翠蓋弭絳節仙館瓊漿分玉杯我思從之不可得忽見畫圖雙眼開

題詹吏部所藏方方壺畫

方丈蓬萊海上山瓊林琪樹杳難攀玉笙倚鳯眞仙下羽蓋驂龍帝子還縹緲遐蹤遊物外淋漓醉墨落人間九天步武尙書履應與壺公接佩環

湛上人鐘秀樓詩樓在四明東湖上

百尺樓居聳碧霄天開圖畫足逍遙一防春雨來湖口兩岸靑山落樹腰夜坐翻經香欲冷詩成倚柱酒微消東還擬遂登臨興慚愧無才趁早朝

蕭執子所【廬陵人】

劉子髙贈王明善依韻以和

匡廬之山瀑布泉老子結社來何年林間經罷常隨鹿云外樵歸或遇仙坐石有時巾掛樹焚香終日袖攜煙市南別有秋江水種得花開總是蓮

緑筠軒爲姚宰作

緑筠陰陰翳牕戶此是姚侯讀書處搖空翡翠晚宜人食實鸞凰曉相語稚子牽衣惜春露卒編籬防秋雨何當便棄人間事抱琴走覓湖山住

次答劉汝弼見寄之什時汝弼客徳慶侯第

春事今餘幾花枝已不多向人愁作客思爾積成屙威鳯翔髙漢慈烏戀舊窠平津東閣好早晚定相過張孟兼【字同金華人】

春夜學宮宴集以春宵一刻直千金分韻得一字

良夜款橫宇髹幾散芳帙秉燭延餘光焚蘭發淸苾於焉眾彥並遽爾百憂失交深固金石情洽契膠漆睠玆蕭爽地際此休明日皇風旣遠被遹觀四海一

送宋仲珩省母歸金華

朔風嵗華晏遊子去京國爲言省慈母念念防寢食山川𨿽雲遠何敢憚匍匐客懷畏別離令我忽淒惻我家子同裏近在南山側相去一捨間況是素親識往者各家居朝夕弄文墨時常子來過暫離輒相憶自期韓孟交叩難惟籍湜子才實超邁字畫更奇特夙多臨池功揮灑雄筆力豈獨鐘張輩可作當代則比來接搢紳容度彌整飭恍如雜葩卉方春競顏色顧我絆微名窮巷嘆偪反果非子慰藉何以洗胸臆笑語每移時欲去必曛黑固知千里外此樂不易得子今遽去我而我心轉防辭親四寒暑未得供子職近𨿽道路通半載無消息便當從子歸恨不生羽翼

送朱仲雅經歷赴任浙江

人生托交遊所貴在有道朱子西江賢一見相傾倒維時奉明詔編書共論討剪燭淸夜間遂得罄懷抱越玆僅一載過從每情好今晨來叩門告別何艸艸爲持紀綱地振理實繁浩西州風俗媮君去宜再造必若救瘡痍蟊賊期盡掃明主憂黎元到官須及早仲冬艸木凋風霜肅晴昊遠別令人愁此心惄如搗

送鄭叔車

鄭子離𦇤褓所怙惟乃父父昔仕燕京半生去鄕土子家孝義門十世居同聚派衍白麟支望出滎陽譜庭常無間言禮或習鄒魯雞鳴起盥櫛合食聞鐘鼔𨿽當喪亂後遵訓仍厥祖我家故同邑匪聞目親覩況子吾素知才華足多取豁落義气俱欬唾珠璣吐揮毫走蛟螭作賦淩鸚鵡昆弟旣謂賢親鄰亦稱數久欲尋父去柰時方用武消息十年無道路滿豺虎近傳燕薊平不覺喜而舞聞父已南還恨不身揷羽斂衣卽登途宵進江上艣忘食並兼程亦不避風雨逾旬及南京適父病將愈逆旅防面歡勝渴飲酥乳比鄰走翁嫗環視立如堵我時往相見政値日卓午挽之入客邸共談坐揮麈問言念父情情深話覼縷知子之所經跋涉甚辛苦春泥膏土脈停雲黯天宇朝行履濡露暮宿定林莽我惟純孝者往往見前古名同金石堅不與艸木腐事親在娯樂奚必養三釡羨子爲此行於世豈無補聞者大驚奇見者輒誇詡人生斯足榮何用效題柱是言良已解口答頭屢俯陋予亦胡爲問學本狂瞽三年事占畢竟日拘訓詁環列紛叩難類敵張勁弩內顧實空乏畏彼捜林斧幸哉搢紳交脫略噲等伍或時臥養屙連月不出戶今日子來別省墓亟東下爲言奉父命明發河之滸此還暫當來窹寐歌陟岵聞之觸鄕思嘅嘆髀頻拊吾翁發垂白不得躬幹蠱便欲從子歸致身學稼圃敝廬南山中風物詫韋杜桃李自滿蹊去天才尺五但見桑麻榮丰年多黍稌昨宵夢先壠松楸長栩栩彊起訴此懷喚僕買淸酤春風吹栁條夜雨漲江浦勸子盡一觴聊以寫心腑

予友陶本中與予先後來京予來時本中爲奉新簿已二年適以公事至聚首一日卽去嘗示予近詩數首曾未幾何有自江西來者則云本中死矣噫豈文字之交而遂絕於斯耶予交本中情好之篤𨿽弟昆莫過今死矣而欲不哀得乎因爲哀詞一章書其詩後以志予悲

今晨開篋笥得子前日作攬之不忍看但有淸淚落昨者客來過云子已防漠始聞罔所信終乃大驚愕飯食不能飡使我懷抱惡慟哭天爲愁春風亦蕭索去年見子時大雪被城郭嵗晏復東西彼此嘆飄泊何期聚散後生死竟難度緬思故山日文字得酬酢或時中夜舞擊劍起揮霍自期古人儔流俗已脫略焉知出處輕身世隕風籜百年金石交一旦付綿邈重山煙艸深白骨定誰托抆涕一題詩聊踐平生約

漫興

棃花半開夜雨催無柰李花如雪堆門前美人不見來東風楊栁吹千回

靑驄驕嘶金鞿銜美人二月裁春衫江頭麥秀靑蔪蔪西湖放船開錦帆

義門鄭仲舒先生得請歸浦江予於先生同裏且親故賦是詩情見乎辭矣

鄭公去年離北平束書抱病來南京城隅解後喜且驚開顏握手言再生自從南北屢搆兵日夜悵望鄕闗情幾回寄書鴈南徵中心搖搖若懸旌苦遭喪亂百病嬰客邊囊槖一旦傾此來四顧徒防防豈料吾子與合並我時聞之涕泗橫況公素有文章名居官勝國職最淸經筵之擢轉庠黌及當玉署已宦成又爲奉常典粢盛人生際此自足榮但恨白髮已數莖懷哉屈子全忠貞誼與日月同光晶願言夕飡秋菊英佩明月璫紉茝蘅懸河之論春雷轟使旁覩者顏發赬索居半載畱帝城坐聽夜雨哦寒檠眼前倐忽時變更春風一見衰艸萌公家孝義好弟兄遣兒千里來逺迎乃今得請荷聖明身若揷羽乘風輕過門云別明遂行開船要趁蒸雨晴夜久不寐視長庚長庚欲落鐘鼔鳴庭樹喔喔聞雞聲蒯緱起舞冠絕纓公歸我愁絲亂縈亦有夢寐懷先塋如過吾父款柴荊爲言恨不同趨程終當早晚乞歸耕

蓮房聯句【宋璲張孟兼髙啟】

露冷鏡湖秋【宋璲】波涼練塘曉盤翻緑云稠【孟兼】錦破朱霞少新苞顆微綻【髙啟】餘葩莖尙嫋痩繭綴寒蠶【璲】尖喙啄靑鳥下惟玉龍眠【孟兼】中有瓊絲裊擎重柄欲折【啟】含深睛尙窅【璲】孤懸類覆杯【孟兼】雙立疑擢表【啟】初成欣雨滋【孟兼】漸老怯風掉【啟】多子同根榮【啟】獨婦專房悄【璲】妝卸失娉婷【啟】歌來逢窕【璲】剖【心】效諫忠【孟兼】並頭呈瑞兆【啟】褭蹄密竅剜【璲】魚目微光皎【啟】珠珥落槃多【啟】瑤軫貯囊小【璲】空實外莫辧甘苦中自了【啟】剝淺星滿池采盡香餘沼【啟】雕筵飣戢戢玉虫攢擾擾送看出小艇薦喜對淸醥【孟兼】新嘗勝江芡遠覓迷水蓼褰芳想夏初【啟】感物傷秋杪【孟兼】聊玆發吳詠一笑煙水渺【璲】

北山艸堂

艸堂卜築近嶙峋怪石蒼苔迹未陳澗瀑亂鳴前嶂雨山花遲發半巖春每逢過客畱題壁自有居僧爲卜鄰松下茯苓今亦大可能謀食樂終身

金華洞天

洞天萬仞落空翠神仙何年上靑霄蛟龍已去荒窟宅雞犬無聞遺鼎瓢冰湍灑灑暗猶落巖雪陰陰春不消我欲乘風問生術林間黃精深雨苗

登聚寶山分韻得春字

蹤迹憐身拙登臨縱目頻江山如好客花鳥故餘春落落行藏異悠悠嵗月新數莖初白髮朝夕爲思親春日遊鐘山以溪回松風長分韻得長字

訪古來鐘阜尋僧問艸堂千年猿鶴靜一逕石林荒泉落春冰細梅畱臘雪香鄕心憐薄暮矯首碧雲長髙啟季廸【姑蘇人】

聖壽節早朝

天啟聖圖昌流虹葉夢祥飛龍起江左戰馬放山陽宮栁垂閶闔仙桃熟建章遠人陳貢篚近侍挹鑪香金鏡千秋籙瑤池萬嵗觴小臣歌拜手舜日正舒長

甘露降宮庭栢樹

和气融爲液中宵降碧天光漙髙栢上瑞發內庭前見日朝還經風晚盡堅芳穠蜂蜜滑的�蚌珠圓厚澤歌難諭沈屙飲易痊願言推聖徳濡沃徧周埏

擬古四首

纂纂墻下李芃芃陂中麥浩浩望遠途悠悠思行客客行嵗已盈紆郁傷我情始知失羣鴻不若求友鸎登山知天髙臨流識川阻不遣懷同心那知別離苦別離不可久寂寞不可守自傷紅顏子相思成皓首朝日如不晚行人防當返

嵯峨雲間樓俯視層城陰綺戶相洞開淸飈拂羅襟上有離居婦哀歌撫弦琴不知中怨誰掩抑一何深初爲郢中唱再奏邯鄲吟不惜努力歌寫作絕代音風吹落君耳萬里知愁心曲盡思寂寞靑天日西沈安得化彩鳯飛去巫山岑

美人一相見遺我白玉環上有雙雕龍遊戱在雲間持此感深意佩結無時閒玉以比貞潔環以明不絕雲龍永相從誰能使離別

明星爛東方北斗亦已旋獨宿悲夜䢐空牀借蘭荃雞鳴整環佩思奉君子筵君子行未歸新妝爲誰妍意疎覺去遙咫尺越與燕含情乏彤管何以寫中防君如綆上瓶妾如井底泉不垂汲引恵澄瑩徒終年

堂上歌行

堂上歌歌南山主人爲歡仰客顏翠帷夜捲出兩鬟移樽更飲花樹間花樹間有明月客不醉歌不歇

贈金華隠者

我聞名山洞府三十六一一靈蹤紀眞籙金華秀出向東南遠勝陽明與勾曲樓臺縹緲開煙霞天帝賜與神仙家靈源有路不可入但見幾片流出雲中花子房之師赤松子三千年前亦居此飛蹤恍惚誰解尋謾說至今猶不死松花酒熟何處遊瑤艸自緑春巖幽羣羊臥地散如石老鹿耕田馴似牛聞有隠君子廼是學仙者自從入山中不曾到山下世人莫識其姓名以山呼之不敢輕樵夫忽見苦未識只疑便是黃初平嗟我胡爲在塵网遠望髙峯若天壤茯苓夜煮儻許飡鐵杖來敲石門響

孫蕡仲衍【廣東人】

期羅浮蕭鏈師不至

石室松桂秋涼風滌殘暑柴門敞空曲曠夕懷仙侶巢笙久不至鶴馭今何許朗月流淸輝山中幾延佇

寄琪林黃道士

雨絕天景佳前榮樹光緑遙憐采芝侶遠在春山曲琴歌久已斷酒賦何由續有約今夕同開樽掃茅屋

南園歌寄王河東彥舉

昔在越江曲南園抗風軒羣英結詩社盡是詞林仙南園二月千花明當門緑栁啼春鶯羣英絡組照江水與予共結滄洲盟滄洲之盟誰最雄王郎獨有謫仙風狂歌放浪玉壺缺劇飲淋漓宮錦紅靑山日落情未已王郎拂袖花前起歡呼小玉彈鳴箏醉倚庭梧按宮徵哀弦泠泠樂向終忽看華月出天東裁詩復作夜遊曲銀燭飛光如白虹當時意气淩寰宇湖海詩聲萬人許酒徒防落黃金空獨臥茅檐夜深雨分飛幾載遠離羣歸來城市還相親閒來重訪舊遊處蒼煙萬頃波粼粼波粼粼日將夕西風一葉淩虛舟猶可題詩向靑壁

羅浮歌寄洛陽李長史仲修

亭亭西樵峯宛在南海湄日華麗仙掌影漾金銀池我昔扁舟縱長往淩風浩蕩煙霞想幽尋更欲探神奇復向羅浮事仙賞仙家三十六洞天羅浮夐與滄洲連丹霞射影四山靜羣眞環佩來翩翩蘂珠之峯數千丈君時與我緣蘿上水簾直下飛晴虹萬壑天風度流響山中劉郎司玉臺仙書授我瑯函開心如明月炯虛照身與浮雲同去來此時防合那能再塵土分飛忽三載我行奏賦登金門君亦乘軺度淮海淮海迢迢煙樹深相思嵗晚結愁心晴天萬里碧雲遠何由一寄還山吟山中洞房春寂寂山中之人長嘆息松花酒熟人不歸瑤艸東風幾回碧

宋璲仲珩【金華人】

采桑曲

桑芽露春微似粟小姑把蠶試新浴素翎頻掃細於蟻嫩葉纎纎初上指朝采桑暮采桑采桑不得盈頃筐羞將辛苦向姑語妾命自知桑葉比家中蠶早未成眠大姑已賣新絲錢岸上何人紫花馬卻欲拋金桑樹下

春夜詞

春閤凝溫翠云繞五色流蘇垂嫋嫋美人自脫玉花鈿子帳香棲緑衣鳥銅鳬漏聲夜初墮紅暈搖晴燃蠟火欲寄相思無鯉魚月色棃花愁朶朶謾將軟帶結同心開簾微步秋千陰芳眠未穏鴛鴦枕早樹重重啼翠禽

寄章允載兼柬項思復

憶昔到京畿與子寓官廨一見卽相驩不翅舊交快維時困道途驅車久行邁忽逢防擔初欣若身脫械握手坐毺軟語慰疲憊情投比黏膠意愜甚搔疥項君數過予滯下喜方瘥三人互談噱何殊合糾繣驂鑣出遊衍古迹探奇怪路入靑蓮宮駐足聽梵唄薄晚始旋邸傾倒形忘瘵周詳論書譜從容說詩派凡習尙浮華遺音日已壞作者固繁夥咸韶混夷韎瀾倒並波隨疇能捄危敗顧予樗散材頻年處卑隘枘鑿乖方圓甘遭世俗賣人將競嘲譏子乃惇教誡苦言加箴規黙黙使心解酒酣示新篇詞源極滂湃卻類任公子投竿下羣犗應知藝嘉禾薅治絕稊稗讀之神駭驚秋蛩罷嘶喝政圖借薰陶別還隔遙界欲叩寢食安但復占爻卦浦汭守衡茅無從豁蒙聵譬諸鐵在鑪伊誰鼓風鞲況乃患沈屙軀命猶纎芥侵尋閱暑寒孱弱乏剛夬精神盡凋耗靣目多腫噲布衾暖閤眠藥貼晴檐曬年來獲告瘳書齋仍掃灑猿鶴亦爭慶似索煙霞債綴賦詠雕虫攻篆學垂薤有時看飛泉四山寂無防思取古遺經一覽適炙嘬蘭膏繼日晷矻矻警昏懈視已常欿然進業慙質防志須成絲枲未能脫菅篤信宴安中懷毒劇蜂蠆蚤暮自深省此語諒非躗近聞子亦歸親朋樂情話千里感貽書殷勤馳一介而翁幸康彊愧缺牀下拜執簡立臺端百壬不敢噫道迷竟莫前動若飛翮鎩嵗月無停輈季秋倐已屆籬菊傍云肥江山日如畫軒車幾時來夜雨一燈掛明徳正可崇相期各云勱

劉仔肩汝弼【鄱陽人】

遊仙詩二首【登冶城山作示張徳道士戈仲京徵士】

神州闡佳麗冶城閟虛琳宮際霄漢防閣臨天衢肅肅神響集泠泠祥飈俱要眇引鳯吹飄颻曳霞裾陵陽與服食安期共興居左覽金匱記右抽鴻寶書鐘山足靈艸涎池多白魚永言駐精魄爲結羲和車

靈境啟赤縣丹臺麗璇霄虛櫺洞宏敞飛閣淩岧嶤倒景返曜靈霙防祥飈鶴駕儼驂馭霞佩紛招搖靑鳥引翠蓋瓊娥合仙韶飡和豈殤顏飲玉皆松喬上壽安足諭千齡等崇朝脫屣九垓上後視三光凋

贈張時敬還荊南

隨牒適荊土倦遊滯京畿謀生苦拙訥事與心恆違朋儔一疎濶山川復間之音問曠莫達何爲遽來斯世故有變遷嵗月成推移顏藻減丹渥衣塵化爲緇稍欣披雲霧復覩聨珠璣意愜苦不早情深發彌遲夕語厭促漏晨遊恐斜暉論舊已慨嘆況乃重乖離春艸滿南浦時花匝郊圻乖人無爲歡感物悲路歧昔別已三載重來復何時幸玆書軌同逺邇無不宜逸足志四海羇禽戀故枝言念屬繁翰聊以敍所私

登北山

薄言出東郭縱步陟北嶺油云冒崟防寒松雜修挺林翳景若暝谿回路猶引崇基擬素志澄淵鑑淸影遵險旣易常臨深亦逾謹朋遊並登眺妙趣心獨領寄想煙霞濱超然欲歸隠

題朱氏篁谷

蘭澤蔽宿艸椒丘無餘芳睠玆淮陽谷懿彼多修篁雨葉偃翡翠風梢亞琳瑯幽人感嵗暮托迹同雪霜曾謂白駒至載覩鳴鳯翔神慮紛蕭散遐心信徜徉寤言契斯樂永矢不可忘

題國子生桑懋思勤齋捲後

去日忽已速來日亦不停念彼自修士惕然動中情宴安豈可懷華耀非所營升堂服師訓旁構羅羣經投迹謝塵焚膏繼朱明於焉肆探所冀業日精竊求顏生志載慕殷湯銘夙夜茍自朂此篇其可徴

春日與李二文學遊城南

浩蕩闗河逺周流嵗月新獨醒愁對酒多病怕逢春梅栁南城路鶯花紫陌塵若爲聯騎出爲爾謫仙人

公子

玉雪諸公子聨翩出鳯城栁橫絲障緑花擁繡衣明玉勒回香騎金丸落小鶯晚酣邀上客歌吹向蓬瀛

得鄕書

鄕書不忍看憂緒每多端鶴髮慈親老鶉衣稚子寒園田多撥棄耆舊半凋殘朝夕東歸念雲山正渺漫

別墅晚晴與鄰叟久立

郊原初雨歇散步出荊扉落日在髙樹涼風生客衣佛香僧捨近江影塞鴻飛亦有南鄰叟忘言相與歸

夜防

上相勲庸盛羇人防合難昔曾陪劍防今乃厠衣冠酒向佳人醉花隨錦障看篆香雕鴨換銀甲小箏彈內屋開新色重簾防薄寒防肴呈海陸妙舞播椒蘭賢達儕梁苑才華擬建安任情從客狎劇飲樂杯幹門第靑春迥星河五夜闌歸鞍拂華薄零露已漙漙

春曉曲

紫絲復帳流蘇結雲母屏風疊香雪門前嬌栁乳鴉啼暖漏丁丁曉將徹花枝入簾紅尙小蘭露著衣香不歇江南行客歸未歸芳艸春風滿城闕

鳯臺吟贈王道士

我昔慕仙侶東遊求蓬萊朝辭黃鶴樓暮憇丹鳯臺鳯臺髙髙入窈防恍若圃開神京陽烏顧兔耀光彩銀臺金闕同崢嶸其陽生梧桐其陰出醴泉榮光休气集九仞鳯凰一鳴三千年客有王子晉聞之棄緱山時來鳯臺上吹笙月明間我將從之弄明月了然便覺心神閒且爲鳯臺吟復和鳯臺曲願隨鳯臺人飄翩跨雙鹿昨日麻姑海上來爲言海宇無氛埃蟠桃再結金丹熟相與翺翔淩九垓

荊南江晚眺有感

沙頭寂寂晚維舟詞客重來感舊遊江上夕陽諸葛廟雨中芳艸仲宣樓天連錦水來春色云暗襄陵起暮愁回首可憐梁甫意一官牢落向南州

題李宗伯所藏趙仲穆墨蘭

瑣牕春晝寫蘭亭獨愛王孫骨气淸何事花前雙蛺蝶飛來羅袖最多情

望闕口號

閶闔排云寶殿開千官鵷鷺早朝回不知誰獻王褒頌得奉君王萬壽杯

雅頌正音卷五

