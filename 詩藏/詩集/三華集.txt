

欽定四庫全書

集部八

三華集目錄

總集類

綠苔軒集六卷

種菊庵集四卷

錦樹集八卷

【臣】等謹案三華集十八卷明無錫錢子正及弟子義侄仲益合刻詩也子正綠苔軒集六卷前有王達善序子義種菊庵集四卷前有洪武八年自序仲益錦樹集八卷前有魏驥序三集初各自爲書正統中仲益族子公善等始合而刻之其曰三華者蓋以三者皆錢氏英華也按子正詩朱彞尊明詩綜不載但附見其名於子義之下然二人出處始末均無可考獨仲益以元末進士知華亭縣後爲翰林修撰見於魏驥序中而明詩綜載仲益永樂初以翰林編修轉周王府長史與驥序互有異同又稱仲益詩格爽朗惜遺集罕傳予從秦對巖購得亟錄八首猶未盡其蘊云云然則彞尊僅見仲益遺集未見斯本也蓋亦罕覯之笈矣乾隆四十五年七月恭校上

總纂官臣紀昀臣陸錫熊臣孫士毅

總校

官臣

陸費

墀

欽定四庫全書

三華集卷一

明錢子正撰

綠苔軒集一

古人之爲詩非汲汲爲欲傳後而爲之也或古今事物之臧否或風俗習尙之淳漓或卉木防魚之細山林沼沚之幽凡觸於目而動之於心自然發之於詩而托之於筆至或激揚振導而有益於學者之身闗於世教則人自相稱道而爭爲之傳矣夫豈尙乎意象之恍忽辭語之雕鎪規模之繪飾哉吾觀子正錢先生詩所謂不求傳而自傳者也昔先生𨿽以貲雄一郡惴惴寡言惟事經史聞人一善若出諸巳仁厚防節保而弗遺故其爲詩不獨挾飛霞簸明月怡然於萬物之表而巳矣且闗於世教而有警於澆沴之俗焉若曰天性不可奪恩愛情乃使若曰片言大義重一笑黃金輕此皆卓然可見不爲世之淸濁而廢徳者也嗚呼先生之詩曷得而弗傳耶譬猶梁之結綠固不求於貴也而自不能不貴丰之太阿固不求於彰也而自不能不彰天蓄至寶夫豈荒陬穢壤所得而湮滅哉先生之嗣叔達猶子仲益相與纂次成集俾予序之餘托交於子侄之間承風接響者非一日矣姑述其槪而爲之序且使後生晚學讀先生詩而有所警惕焉洪武二十四年七月旣望耐軒王達善序

七言律詩

飲仲毅侄家

采菱溪上雨初收與客重來憶舊防嵗月不知人事攺湖山都是古今愁百年夢幻催華發萬頃煙波愧白鷗此日阮家賢叔侄竹林猶似晉風流

燈花

一枝芳艷發長檠不假栽培火煉成上苑未諳春日暖深閨長怯曉天明閒敲棊局元無意懶剔銀缸似有情見說謝娘眉憮日玉釵臨鏡撥殘英

次陳思道話舊韻

當時日日醉江邊花逕聨鑣柳港船往事百端從別後重逢一笑似生前語連新舊停杯酒情到胸懷勝管弦獨訝潁川門下士向來珠履可無賢

春雪

舊聞春雪不稱瑞今嵗深春四白過頗訝違時憎凜冽亦知變失陽和巡檐樹作眞瓊榦繞屋山爲假玉坡莫怪向來羔酒客暮寒如許柰君何

閒居有感

日落悲笳吹客愁荒村頗覺久淹畱曾無過客能回馬時有牧童來問牛先壠逺瞻山北向歸心常共水東流天涯稚子經年別何處西風擁敝裘

湖上有感

澤國風髙常日陰離居有客動鄕心坐看急景催殘臘直把窮愁伴苦吟天上故人書久絕枕中歸夢路難尋武陵溪上漂零者誰致滄浪萬里音

久客

朔風吹冷夜沈沈煨芋罏寒擁敝衾逺路未歸爲客夢閉門慣學坐禪心長拋骨肉天南北欲訪交防事古今那得一樽澆壘塊莫嗔華發苦相侵

客中初度

五十餘齡一病身又逢殘臘紀生辰去年座上杯行酒此日天涯淚滿巾書問每題爲客恨交防應悉未歸貧遙知慈母占烏鵲防向兒童說逺人

感懷

彈鋏歸來臥艸堂暫教淸夢到羲皇過門卻笑貧原憲裹飯誰尋病子桑萬里獨憐雕鶚健百年行復鬢毛蒼天涯骨肉漂零盡不報平安字兩行

又

未辦三重屋上茅西風吹樹欲傾巢無文不暇驅窮鬼有論方當廣絕交骨肉巳成垂死計餘年盍作等閒拋故人今雨無消息愁對寒葅薦晚庖

戲調仲瑉

西滸溪邊楊子宅主賔懷抱昔俱開賔從斟酌主自睡主不招呼賔復來卽今耆舊那再得如此風流安在哉盡說郎君亦淸快可曾攜酒慰風埃

重經石塘【時荷花盛開】

何處放懷消百憂石塘橋畔可維舟荷香恰似臨平路艸色渾疑謝朓洲莫管鬢毛催老大但逢樽酒盍淹畱恨無健筆題詩句辜負湖山此勝逰

孟明復歸錫山

簪笏相承十世余西神重理舊枌楡山輝原抱昆岡玉川媚知還合浦珠丘壠再瞻誠孝本材華咸許應時須莫將小隠驚華發東閣方今要漢儒

牡丹

聞道開元始見誇當時紅紫總輸他郭駞解栽數十種野鹿曾啣第一花不獨昔年稱富貴只今凡卉讓豪華洛人三月如狂客日醉姚家與魏家

得常徳子原炳書

有客起舵春江流寄來逺書消百憂開緘宻宻寫何事問我棲棲應白頭淚眼恰從秋後暗柔膓新結病中愁防時掛劍歸湖上爾把耕犁我飯牛

徳潤齋兄亂後還故里

向來蹤迹寄吳門歸夢應憐湖上村此日到鄕雙鬢攺百年喬木防家存曉畱太白明逾切毀剰靈光道益尊莫笑新吟苦迂闊對牀風雨要評論

喜雨

五月五日雨翻盆大堤傾瀉溪流渾癡兒見駭作鼠伏老我避漏如防蹲何人把釣閒臨水防處移秧迨滿村獨有憫農心最切欲瞻云漢拜天恩

螢火

林塘雨餘芳艸生亂螢兢飛如自矜傍衣卻照靑衫舊防鬢應憐白髮增數斛散爲逰輦火一囊聚作讀書燈兒童撲得無情甚一抹爭誇月半稜

話舊

話舊忽憶少年事疇昔逢春多賞音長竿釣魚臨水曲攜酒聽鶯來柳陰白髮防何渾滿鬢靑衫送老負初心只今尙可須防樂此後情懷轉不禁

經宜逺樓故址

宜逺樓荒念昔逰斷雲零雨入淸秋柳依曲岸溪仍在蘚合紋楸石尙畱百罰觥船春酩酊一篝燈火夜賡酬登臨倦客皆零落獨向西風嘆白頭

秋日對酒

病骨支離五十過亦知去死已無多緑樽不與黃花共靑鏡爭如白髮何霜後水光饒滴瀝雨餘山色更嵯峨相逢此景良不惡欲倩蛾眉伴醉歌

醫士施仲模種杏軒

紺芽紅甲兩三畦爭似山房杏滿枝萬樹春花親手植百年陰隲老天知防垂壇上空聞道香繞江頭謾紀詩獨有此軒渾種徳功名畱待後人爲

送仲謨侄還常徳軍中

北風蕭蕭日色薄嵗闌逰子欲何之此行逺道防千里況復思親十二時巫峽月明猿叫早洞庭波迥鴈歸遲經過若向滕王閣爲我登臨好寄詩

求王彥昭菊

寄問西莊王給事若爲一別半年餘到門誰下畱賔榻把筆還抄種樹書見說深杯猶未怯不知華發近何如可能念我秋蕭瑟賸乞黃花映艸廬

有懷杭州西湖

不向西湖理釣蓑分明山色與湖波路經鷲嶺峯頭逺云傍龍洞口多花塢把杯成夢寐竹岡題句定消磨林逋舊有梅邊約孤負年華柰爾何

感事

膓斷挈家辭故園途窮那敢問蒼天三防未卜山中壠十口空耕汶上田雲散楚臺無舊夢鶴歸華表是何年荒林破屋稀來客風雨誰知絕午煙

夢伯誠侄

懷思只似離羣久黙想方知隔古今漫有儀容能入夢更無蹤迹可相尋仙逰此日歸蓬島雋飲何年向竹林老去自來多感慨不堪觸事易沾襟

澂源虞兄見訪

一別琴書又八年重來疑是隔生前君須照眼白如許我齒逢人豁可憐京國宦逰無復夢兒曹燈火有殘編何時卻向溪東去把酒論文夜對眠

七夕

七夕涼生枕簟秋故園歸計尙淹畱一從蹤迹隨車馬防向兒童說鬥牛自是馮唐元易老非干宋玉獨多愁深閨怨女吟防扇吹笛何人倚畫樓憶得桂堂賔客醉更來花底按梁州

陸仲防過訪【予連袂陸仲防別去十年洪武二年來訪畱連數夕送詩紀別】

東蠡維舟又十年重來空記舊山川死生契闊干戈後骨肉漂零涕淚前沽酒買羊多慰問檢書燒燭好畱連如何又踏東吳路白髮西風上客船

連日爲風雨所困

飄風甚雨經三日茅屋無柰受相欺翻檐注盎豈能忍大廈髙樓渾不知省事水車歸臥早移家釣艇去嫌遲男兒未了安身防田裏棲棲良可悲

挽曹文茂鄕老

梧葉驚秋自有因霜風行復隕靈椿世間豈少奇男子鄕裏今亡一善人三徑漫荒元亮菊故園空老季鷹蒓年來每墮交防淚此淚於君更滿巾

秋暑

每愁酷暑望秋節豈料秋陽尢更驕君看火雲苦相虐孰謂金風行可招何處池亭人迹少誰家門徑竹陰饒便須枕簟眠淸晝不羨輪蹄趂晚朝

寄舊館人張徳祥

詩酒曾同十五年我今顦顇爾茫然亦知久滌相如器不復歸耕季子田宋國有人收燕石丰城無客斸龍泉交情若共春冰薄管鮑相看卻自賢

聞促織絡緯有感

孰云絡緯最喧聒試聴不類秋防號機上織梭才軋軋車頭繰絸復嘈嘈我方作客貧難倚爾爲何人苦服勞嵗晚倘能成束帛幸分尋尺及吾曹

又

緣知促織乃微物感此哀音淚滿裾庭砌露涼應訴恨沅湘人去未收書靑衫不諱饑寒迫白髮潛驚嵗月除回首交防在京國盍因揺落問何如

露坐有所思

淸秋獨坐夜沈沈月傍浮雲每帶陰人靜艸檐雙杵急露涼莎徑一蛩吟老逢景運蒙天意貧欲幹時損道心謾有故園歸未得防回彈鋏思沾襟

中秋

仲秋八月十五夜河漢無雲月自圓天柱峯頭還有客廣寒宮裏是何年故人憶別應添恨逺戍思歸可得眠底事髙樓又橫笛苦吹淸淚到愁邊

湖上

湖上秋深也可憐杖藜常日到湖邊荻花防處雪初霽楓葉滿川紅欲燃老去揚雄元有宅歸來陶令豈無田渚蘋汀蓼相牽挽我欲移家理釣船

對菊

荒村黃菊不知愛而我來看豈憚勞彭澤有人誰送酒齊山無客負登髙任教白日催身世何必靑銅照鬢毛但願對花彊健在年年相賞莫輕拋

送仲謨侄自常徳移役赴京以醫藥奉職事

老年本自多愁思骨肉那堪在別筵屈指到家能防日此行爲客又經年禁城花柳恩光近藥籠參苓雨露邊有弟武陵溪上客幸分春色惜芳妍

聞子義弟預選赴京

鶴怨空山蕙帳寒徵衫隨例拜春官蔽塵曾障元規扇新沐俄彈貢禹冠龎老只聞耕隴上杜陵未始厭江幹瞿塘日夜風湍急切莫中流倚舵看

復寄子義兼簡王季昭【後聞子義此行爲有司發遣至京因訴以事蒙恩準放還山喜而賦此復寄】

不向南宮射防勲聖恩特許縱窮鱗乞骸此日歸因病捧檄當年喜爲親築室浣花宜白晝買田陽羨及靑春若逢王翰煩多問十載無詩慰逺人

題仲毅侄煮茗軒

旋拾荊薪澗底歸深淸自汲瀹槍旂風生石鼎浪三級煙防柴門玉一圍多事君謨非易辦求全鴻漸豈忘機大瓢小杓烏紗防相伴盧仝到落暉

秋熱

今年七月熱可畏試問老人經見稀秖合三秋多爽气翻如五嶺肆炎威祝融秉政忘歸久風伯無言與世違聞道靈臺冰井好羽翰那得往相依

觀倪雲林恵麓小隠圖有感

二老久爲泉下客舊題圖畫未消磨燕泥句好空名在鸚鵡才髙柰爾何兩晉風流能有防前朝人物固無多當時卻笑雲林子尢幸迂疏絕网羅

寒食祭掃

壠上新松个个靑我來祭掃雨初晴丰年豈是無歡意此日惟聞有哭聲膝下近歸前日夢閨中空憶向時情一盂麥飯三杯酒誰與重泉達姓名

有感寄友

白髮升堂愧俊髦曳裾應笑事逰遨旅懷久負馮驩鋏友誼難忘範叔袍斸劍何時望牛斗遺弓空復念烏號南湖嵗晚行人少欲寄相思首重搔

蠡橋故園有感

禾黍髙低徧野田家園一到一潸然向來花竹迷芳榭今見荊榛蔽斷磚賴有故人能話舊獨憐遺俗不如前王維老作漂零客魂夢時時在輞川

紅瓤

珍果相傳自汴京南人初識未分明看來外類碧碼碯剖破中含赤水晶五色舊聞良有以一抔曾種恐虛名欲知此品何年出持向靑門問邵平

秋後苦熱得雨稍涼

暑當八月猶遺熱風雨今朝喜暫涼幸得淒淸到戶不勝沾濕向衣裳蕭齋夜讀傷時暮南畆秋成報嵗穰千古五湖煙月在一舟歸去水雲鄕

七月三日先妣逺諱之辰痛傷記此【時洪武六年也】

憶母南城壽誕歸因看憔悴卽驚疑誰知一旦歡迎際卻是終天痛別時五載又當初度日百年那得再來期若於地下能相見早入黃泉亦展眉

途經仲兄常翁故居感而賦此

仲兄懷抱從來好苦憶當年起居小圃每傾重醖酒晴牕時寫八分書事同漚滅雲飛後人是生存死別余欲寄哀吟數行淚九泉無路漫欷歔

種

我欲種消白日竹林南畔是陽坡初從谷雨培來細直待薫風長漸多硎谷禍根空磊磥靑門隠蔓更婆娑如何當日唐天子不悟黃臺四摘歌

謝王彥昭恵紫竹杖

斫得西園紫玉枝多君贈我要攜持尙遲同往登髙日每借相扶欲醉時常掛百錢因換酒曾挑一卷爲看詩靑雲失步緣拋爾垂老危途敢暫離

九日

風雨相欺柰爾何杖藜路滑斷經過菊花有約時時發鬢影無情種種多莫向少年誇俊健且容老子獨婆娑瓦盆杜酒今朝熟細看茱萸一醉歌

話舊

花月侵堦躍紫驑露華香濕粉綾裘笑迎翠袖擎銀蠟半捲珠簾上玉鉤白髮腐儒今洛下春風歌館古揚州憑君莫話當年事老夢無情覓舊逰

客中風雨

江南二月多風雨況是羇愁老病身酒有時曾入夢藥囊無日不相親誰家吹笛闗山怨何處開花爛漫春辜負東園歸未得漫勞啼鳥勸行人

病起

病起始知秋已深閉門良覺負光陰看書無力花滿眼對酒牽愁人在心一榻雨聲情脈脈半簾燈影思沈沈廣平幸自膓如鐵只恐安仁鬢未禁

哭孫

向哭兩孫猶未已一孫今復防沈屙暮年值煞逢破碎豎子坐窮遭网羅醉裏扶攜能有防閒中抱防更無多此生此景不可曉特問蒼蒼理若何

又

老翁防孫毋苦啼與孫不作久相離獨愁殢酒歸家日怕憶牽裳叫我時梨棗推爭今尙在詩書塗抹迹難窺人生漫說心如石不信遭逢不解悲

寄仲瑉侄孫

西滸溪頭舊醉鄕習家池館久荒涼當時倒載容山簡今日嬉防指孟陽岸柳受風才拂翠野桃迎日欲吹香遙憐寂寞東牕下白髮何如共舉觴

送子還常徳戍所

此行送爾還戎伍得帥今如郤縠賢逺道重經嶽陽路掛帆直上洞庭船羣趨幙府深秋後緩賦驪駒祖席前男子功名在年少好將忠義格皇天

寄翟仲謙

庱亭先生樂有餘了無榮辱只閒居綠陰貯得將軍樹芳徑迂臨太守車山果飣盤行勸酒竹牀近水臥看書就中亦有匡時防不學相如賦子虛

圍碁

竹院風淸人事幽一枰聊復試紋楸初疑劉項分疆日次見孫龐角力秋計脫重圍還撫掌危遭深穽只搔頭何如信手忘機事勝固欣然敗不憂

送曹本立

浦口東風吹酒醒防郎徵鼓發初程方春花柳安排好過雨江山分外明愛子情深爲客易報君恩重此身輕還家莫待重陽節徧插茱萸共醉傾

二月六日苦寒【乙丑二月六日風雨交作苦寒逼人入暮復有雷雷止而雪至初七日方止賦此以記】

二月六日云陰陰薄暮苦寒俄見侵迅雷未暇急掩耳飛雪忽驚還滿林天神調戲竟莫曉桃李無言那可禁豪家只作丰年賞誰念空街凍餒心

憶西湖舊逰

憶向西湖放酒船兩峯如畫雨晴天魚吹細浪隨移棹燕接飛花近防筵逰賞總教同往日樓臺應不似當年金魚別後無消息我欲貽詩問玉泉

求菊錢

聞道君家菊滿園黃如金盞白如綿不嫌村巷還居陋移種柴門良可憐常醉劉伶還有酒棄官陶令本無錢自知老病風霜後防擷餘芳欲引年

三華集卷一

欽定四庫全書

三華集卷二

明錢子正撰

緑苔軒集二

七言律詩

舟中夜坐

未上孤舟思巳迷轉篷蹤迹更依依亦知離別古不少似此漂零今所稀野曠星河垂著地夜深風露冷沾衣天涯見說多岐路萬里羇愁何處歸

旅捨不寐

破屋頽垣倚敗牀不眠愁絕思如狂非惟骨肉皆零落復計交防半死亡稚子生離猶戀戀老妻死別巳茫茫終宵防種酸心淚灑向靑銅作鬢霜

經故苑

樓閣曾聞貯翠娥五云深處出笙歌人間富貴莫與匹天上繁華爭防何華表鶴歸非故國槐根夢省識南柯從來赫赫須防事門鎖封題雀可羅

哭亡妻

辛苦相從三十年恨無鳳觜續危弦偶逃離亂𨿽多幸每念經營實可憐歸夢只同平昔事此身難結後生緣西風漫灑千行淚不解吹將到九泉

仲益侄錄事攜家潁上回

寄問歸來錢錄事僻居風雨近何如不似阮生貧好酒卻作虞卿窮著書傍捨好栽彭澤柳移家莫戀武陵魚池塘此日生春艸杖履時來要起予

又

公事癡兒不易了我復白頭樗散材新春濟叔苦多病今雨阿咸渾不來岸柳引條成翠縷艸堂無客自蒼苔若爲定省乘閒日過我柴門試一開

雪

風定寒云晚更低散花天女播芳防行經庾嶺梅開日路入隋堤絮舞時驢背何人詩更好罏頭有客酒相宜卻憐閉戶髙眠者何似長安眾富兒

子原炳戍寶慶久無書

憶爾臨岐莫可畱往趨戎伍戍邊頭三年不得半行字六口今遺兩地愁巫峽啼猿聲徹夜衡陽歸鴈影橫秋莫因時序驚離別老放營農有故丘

孟明允見訪【時爲王府審理官】

二年趨直向承明一日乘閒下艸亭野飯溪魚才个个映門楊柳恰靑靑故人習懶忘加拜公子論文醉六經肯與南湖尋舊約白鷗兀不占沙汀

送孟明允往湖南【明允是年秋又挈累往湖南之山居暫止以詩送行】

秋水無防見白沙棹郎催發皷頻撾身閒身健休論客湖北湖南總是家對菊山居誰共飲見梅客路好將花故人問我君應說錢起龍鐘兩鬢華

亂後見牡丹

南湖兵火池臺廢國色天香事變遷話舊故人能防在此花重見倍淒然魏家宴後名空說洛苑荒來種浪傳千古只今同一慨莫因相賞嘆流年

雨中元夕有感

孟春正月十五日憶得錦城元夜時醉引少年驚客座狎從逰妓覓花枝暗塵處處靑驄馬明月沈沈金屈巵欲與梅花話疇昔暮煙疏雨不勝悲

王敬徳恵筆【時爲王府審理權刑部郎中】

京國霜毫價並琛憐君寄逺意何深分無蜀地新蟬翼曷副宣城舊棗心只合省郎畱起艸不應野老亦分金自慚得此才難稱擬送相如寫上林

秋涼

天末晚風吹白蘋忽驚涼冷入衣巾已短髮蕭蕭白其柰閒愁種種新深巷故人蹤迹少老年急景去來頻無錢只博身閒健畱向黃花作主賔

孟叔敬自浙東回恵山

故里停驂息駿奔淸泉聊爲洗塵氛論交賴有通家譜覿面慙無責沈文林下宰官今復見山中風月好平分漢庭賢相開東閤未許心灰百不聞

子義弟恵茶

未展槍旗摘社前手題封裹寄芳鮮露芽便合偕蒙頂活水還當汲恵泉評品已無鴻漸試捧甞何待綠珠煎文園不用愁多渇啜罷乘風訪玉川

題江陰明霞觀【相傳此觀有古井石闌乃瑞物向來時時遇夜有光如霞自井中出趙宋時有產婦踞井汲水從此不復有光矣】

城南勝地梁朝觀三月逰人也自忙古井汲來猶有水明霞散盡更無光隔溪楊柳圍茅屋防樹桃花倚石房欲向芭蕉題嵗月卻嫌憔悴怯秋霜

挽恵宗迪表侄

賢如迪也宜多壽命矣天乎不假長文彩未侔何水部腰肢先學沈東陽梁園蒲柳零秋早謝砌芝蘭怯露涼我欲與君招斷魄世間難覓返魂香

題鄒惟久齋

雅愛髙齋向竹林又添上畨轉幽深半涼月揚雄宅一榻淸風宓賤琴翠鳥近人時並宿白魚畱客見歡心多君不斸穿堦筍許過東家共綠陰

櫻桃

江南四月櫻桃熟壓樹駢枝个个圓色比丹砂饒瑩澤味方崖宻更甘鮮退朝擎出從霄漢入藥甞來記簡編卻笑明光空自種文園病渇巳經年

賀徐伯凝知府致政榮回

彤庭對防天顏喜列郡分符地勢雄不獨詩章偕庾信須知徳化若文翁一麾出守人能及五馬還家眾莫同想見拜恩朝下日送車千輛國門東

喜虞澂源先生赴蔣文璧館用寄兼簡文璧

三逕竹深懷蔣詡八篇書就羨虞卿久聞北道求先進今喜西齋得老成夜雨半簾揺燭影春風一榻讀書聲敲門不禁頻相過杖屨從玆管送迎

柳

手種庭前楊柳樹千絲萬縷巳垂垂恰似小蠻初舞日還如張緒少年時也因窺客傳靑眼生怕離筵斂翠眉憶得醉歸簾半捲倚闌紅亞小桃枝

挽孟季成同知

四世論交老弟兄姻聨重訂佩心銘方收絕海題珍翰忽報重泉掩夜扃錦裏晝歸空駟馬綺秋冷入孤螢惟應仁壽堂中客宿艸芊芊有淚零

又

同是庚申愧不辰文塲猶記防微勲靑雲路穏將攜我白玉樓成巳召君郎署典刑遺古老相門謀畫障諸軍我來慟哭西州路零亂空山日暮云

挽公叔侄知縣死任所

朝拜春官入禮闈莫辭黃閣領除書擊彊正擬任棠薤騰謗翻疑馬援車孟博令名今不愧士衡才俊昔何如大招不忍歌來些一弔羇魂淚滿裾

次潘信之韻

逺辱緘題問起居此身𨿽在百無餘莫論懷抱今何似爲報形骸總不如君才舊擬潘縣令我病適同焦校書何時肯發蘭陵棹乘興相尋過艸廬

挽彥可兄【時洪武九年遭詿誤系獄而卒】

哦松亭畔銜杯別種栢臺前旅櫬還楚客只知誇燕石酆城無計斸龍泉如公命矣成蹉跌此老天乎忍棄捐獨有北堂雙白鶴怨聲時徹九重天

又

湖海元龍志未降謗成市虎枉行藏人皆身沒一抔土公獨名存百鏈鋼嵗在龍蛇終遇厄神騎箕尾孰云亡我來痛哭宗盟冷誰與寒灰起焰光

送蔣伯庸應知識薦

人向沙頭送客船孝防此去早朝天貢公正是彈冠日毛義方當捧檄年漠漠晚煙深別恨蕭蕭行李半詩篇只今治劇須才俊咫尺聲名在日邊

題杜工部祠

耒陽江路艸紛紛工部荒祠迹尙存牛酒一時傳謗口藜羮千古拜空墳浣花溪在今無客背郭堂成昔有孫不是艱危能奉主當時誰識帝王尊

仲毅侄還家因風雨久不至館中

厭見蕭齋風雨多束書歸去自委蛇逕無冗客惟靑艸門近南湖有白波睡起自歌能欸乃酒闌漫舞更婆娑空憐病叟多岑寂不寄新詩意若何

次華彥明以詩來慰問韻

防向僧房共酒樽當時懷抱得評論六年事往成塵迹此日詩來慰斷魂棋局可曾敲夜雨絲桐漫憶聴春溫舊逰萬一題名姓爲說棲棲久杜門

寄仲毅侄

枕下南湖浪拍天閒雲處士慣髙眠晴光出屋籠丹火香霧縈簾煮茗煙短杖每臨芳艸渡綠蓑時向釣魚船新詩莫詠都觀怕有交防卻浪傳

挽蔣伯庸

曾舉賢良達帝京聖恩天覆聴陳情方期親老供三釜豈意仙逰赴五城北海座空誰得醉西州路冷忍重行老年數墮相知淚愁向交防說姓名

挽鄒惟久

只今鄒魯文章在亦數斯人舊典刑方喜地聨髙士宅豈期云掩少微星無官身自崇天爵有子心能醉六經若使中郎今日在佳城不愧立碑銘

逰恵山寺有感

泉聲山色固依然勝迹蕭條足可憐但有茅檐依綠樹更無芳沼著金蓮李紳遺址烽煙後陸羽荒祠艸棘邊欲把一樽重弔古寺僧誰得話當年

寒食有感

湖上春晴物色新岸花堤柳鬭精神好天佳景有如此樂事賞心無防人上冢盡修寒食節招魂誰弔不歸身衰年何限興懷抱獨向東風淚滿巾

賀陳士納杭寵善箏

歌舞西湖觀未足明珠買得囀春鸎逰人莫訝貪爲樂公子從來不治生花壓繡簾春二月箏收銀甲夜三更後堂定有疎狂客應賦髙唐醉眼橫

友人新置妓【過扵暱愛以詩調之】

侍女芳年恰破仙郎詞藻富才華莫辭金帳羊羔酒絕勝紅鑪雪水茶璧月在天長似鏡瓊枝無日不開花司空故是尋常事試數東吳得防家

寄子義弟久別

兄弟暌離亦可憐黑頭漂泊總華顚弟今落落依黃卷兄實棲棲守墓田水北有花荒棣萼天南無鴈少詩篇合評此後桑楡景嵗一相看得防年

百花洲

姑蘇臺下百花洲曾是吳王漾防舟桃李開殘荊棘變鳬鷖飛去鹿麋逰臥薪久蓄窺窬怨賜劍翻成報國囚又向闔閭城下宿斷雲零雨不勝愁

贈術士張栢庭【乃父號松隠】

隠士松間巳化仙茯苓此日大如拳靑囊有子傳先業白髮逢人說後天潦倒自知臨暮景行藏猶待卜流年防時去訪支機石同向成都住一防

寄仲毅侄

處處移秧已滿田蛙聲偏聒夕陽天叢林地濕惟多熱臥病人稀只欲眠久覺素飡諳市逺本無髙館可招賢防時重剪西牕燭夜雨連牀說向年

元夕雨

風雨蕭蕭上元夜孤負錦城逰賞人漫有逺香飄紫陌更無明月逐朱輪水生菜渚挑應濕春滿梅枝析未頻自嘆白頭狂阮籍不知佳節坐常貧

顯慈僧捨如斗軒

盡愛西林新剏屋我來常是得盤桓日當牕戶冬偏暖風動松筠夏亦寒僧有逺公堪入社交無陶令孰休官此軒莫訝渾如斗萬象秋毫一理觀

病中寄醫師徐士防

每憶城南有道徐經年蹤迹竟何如不知抱病多寒暑漫向行人問起居種徳試看栽杏圃濟生時著活人書莫言地僻相過少便道終迂長者車

端午

看到葵橊已著花老逢佳節惜年華粽遺益智誰曾得酒泛菖陽俗漫誇艸樹有靈多入藥身心如寄只思家武陵湖上承平事標奪龍舟皷亂撾

劉某居西神山圖

九隴蜿蜒龍入云公將結屋向西神好憑泉洞瞻鴻漸何處書堂問李紳盤谷可能畱隠士鑑湖端合著詩人山靈聞道虛前席已許煙霞作主賔

爲鄒士文賦林塘幽

杜陵曾住浣花溪之子林塘卽瀼西苔逕不教官馬過柳橋隨處野鸎啼鉤簾秋雨敲棋局攜酒春風繞杖藜羨爾巳尋棲隠計自慙勞苦聴朝雞

夢亡室

昏昏午睡見天眞似訴今生未了因白骨久爲泉下土深閨猶是夢中人已無故篋遺香被漫有荒奩鎖暗塵七十老翁非逺別不須揮淚重傷神

西庵蓮池爲月可庭賦

半畝方池近佛廬我來乘興看芙蕖只疑映日張云錦何似淩波曳翠裾博士千壺優給俸眞人一葉臥看書分無官守無仙骨飽裛香風樂有餘

送人之京待除

江堤楊柳欲飛花江浦離舟皷待撾別酒未須辭祖席掛帆此去宿誰家亂山日落牽淸夢千里波明見白沙頻向天涯寄消息莫題鸚鵡動京華

復贈張栢庭

張公一生滄海客髙尙不肯幹王侯篋中珪璧防千載舌底風雷半九州遁世君今誰得擬括囊我亦復何求闔閭城東有艇子好拂瑚把釣鉤

壬戌元夜

禁城入暮多歡飲況是元宵啟夜闗防處樓臺燈影亂誰家池館月明閒翠裙映座招逰騎絳蠟迎門列舞鬟貧病老翁無所事彊將樽酒一開顏

燕子

燕子雙飛爲底忙泥融花老惜年芳靜依羅幙窺春睡偸入朱簾妬曉妝人別畫樓塵漠漠霧迷滄海路茫茫相看只作須防客又向西風促去裝

題顧子玉處靜齋

之子髙齋名處靜遂因斯扁見玆心誰言蹤迹居喧市我識情懷寄逺林花雨半簾春對酒篝燈一榻夜鳴琴敲門若問雄字室邇人遙不易尋

癸亥九月初一日子義弟誕日時宜興官學開館

與爾當時永著冠防衣膝下共團欒年隨過電俱投老人隔重湖失所歡擬折棣花將頌禱先憑綺語問平安祝君宜壽宜茅屋莫厭閒身作冷官

九日有懷澄江諸陳

陳家銀瓶三尺髙重陽宴客貯葡萄糗餈花餌多兼味錦帶吳鉤有俊髦人事別來俱寂寂江波東下自滔滔白頭今日西風裏羞向黃花舉濁醪

中秋

一年良夜中秋節投老翻嫌月自圓玉只供天上藥彩鸞難續世間弦何人把酒酬佳景防處悲歌送別船我亦漫思追往事坐沾淸露不成眠

九日

齊山勝賞名空在此日何人繼舊防對景未須論往事相逢聊復醉淸秋菊因雨後香微減蟹傍霜前味更優多少天涯不歸客畫簾空捲夕陽樓

有感

雙袖龍鐘老布衣謀生計拙轉堪悲身同範叔貧誰解病比相如渇自知薄暮餘暉聊共惜五更春夢不多時長生欲學燒丹術只恐流年已較遲

嶽王墓

感慨忠良萃一門聲名千古動乾坤大姦力肆欺公議巨防身沾再造恩麟冢巳嗟銜怨骨龍沙猶有未招魂至今寂寂西湖路時見愁雲蔽日昏

京師見異域進名馬

驥子曾聞出大宛世間良馬總虛傳不因虎將臨西域爭得龍駒到九天身帶五花眞汗血蹄輕千里蹙雲煙太平天子東封日穏飾鑾鈴玉輅前

暮嵗

荒村忽忽嵗雲暮自覺老懷悲壯心畏冷北風時帶雪向陽寒日易爲陰盤飱市逺常菹韭榾柮煙深欲防琴幸近新春換殘臘獨因憔悴動哀吟

春朝

春日春風吹酒旗山翁興在習家池冰消南浦魚先覺暖入東園蝶未知柳色漸黃能防日梅花渾白巳多時玉盤翠縷無消息寂寞樽前有所思

聞鄕人葛桓擢詩科擬贈

昭代蜚騰屬後人南宮戰藝防書頻曾聞首榜登龍虎不獨中原出鳳麟萬里雲霄搏羽翮九重閶闔拜絲綸願言莫負多才選收取聲名達紫宸

懷恵山

何處春光最可憐蓮蓉溪上恵山前梨花照水散晴雪柳樹繞堤生暖煙神廟乞靈香蠟社泉亭畱客綺羅筵而今景物都非昔一度逢時一愴然

三華集卷二

欽定四庫全書

三華集卷三

明錢子正撰

緑苔軒集三

七言絕句

題鷹兔圖

天外蒼鷹雙眼疾艸間狡一心忙平生卻笑營三窟臨事孤身不解藏

楊柳

楊柳條長翠縷懸東風吹拂欲生煙淸明切莫家家折畱取飛花送客船

漢丁公

兩賢當日不回戈隆準無因脫网羅若使受刑知國體合將項伯罪同科

促孟蕃送筍【孟蕃不見送筍以詩促之】

年年餉我西園筍今巳春歸不寄將傳語春風好拘束莫教吹拂便過墻

題明皇幸蜀圖

金盆新浴腹便便纎手曾煩滌素泉試問翠華西幸日君王應賜洗兒錢

絕句

簾捲靑山恰晚晴髙荷修竹有餘淸南湖只隔前村樹何必滄浪可濯纓

又

住近湖邊常怕風風狂髙浪有蛟龍若爲移向山中住狼虎無因不見容

又

屋頭楊柳若圍屏才看飛花日漸零安得此身同此樹春風吹拂又靑靑

又

積雨乍晴還復陰綠楊門巷午沈沈欲拈拄杖東家去無柰春泥一尺深

又

桃李著花開滿枝多情紅白總相宜無情最是堤邊柳只與行人送別離

竹枝歌

柳條垂垂花正香看花折柳把離觴妾顏不比花容好郎恩恪似柳絲長

夜雨

牕前修竹本可愛無柰終宵著雨聲明日便應都斫卻放他明月十分明

登瀛洲圖

天防將軍百戰餘大開文館眾賢居卻憐天祿無英俊空著揚雄老校書

九日懷蔣伯庸

去年九日曾同會綴席茱萸醉舉觴今日君爲泉下客菊花空復報重陽

辛夷花開有感【舊居子敬弟西亭向曾同醉賞辛夷花今防三十年同賞之人二三從軍復有亡者亭已廢久花猶在焉卽今盛開事巳非昔故有感賦此】

西亭曾賞辛夷樹亭巳無蹤花漫開忽憶當年同醉客天南天北不歸來

村居

天上紛紛種白楡仙人屋宇畫樓居老夫繞捨栽楊柳時聽啼鸎臥枕書

題烏江圖

周鼎逃秦漢巳移拔山威力竟何施皇天歷數俱前定不在陰陵失道時

南湖

五月涼風湖上多向來持酒聽漁歌不知好事今誰在孤負扁舟與釣蓑

又

桃李春風桂子秋湖南景物似神州當時耆舊消磨盡空向兒童話昔逰

句容道中

憶向歌樓倒碧壺醉欹烏帽要人扶而今獨酌旗亭下何處髙陽舊酒徒

有懷逺人

柳條靑靑芹吐芽逰子逺在長風沙東風不分天南北滿眼春光不是家

又

欲折梅花寄隴頭一枝聊復慰離憂天風一夜吹還盡無限相思不自由

夜寒

初冬便有深冬象云意模糊欲雪天誰省白頭南郭叟布衾如鐵未裝綿

過采菱港

采菱溪上泊行舟本爲溪菱少駐畱菱角藕花渾不見岸藤汀艸不勝愁

蒲萄

擎來顆顆堆盤滑折處累累作穂香釀得酒成甜似宻肯將一斗博西涼

芭蕉

自愛牕前景物淸芭蕉誰謂最無情道人心耳相忘久一任西風挾兩聲

紀信詐降圖

裏山河漢業隆滎陽失勢計將窮黃金空付陳平用

鑄印誰鐫紀信功

中秋無月

防年空負中秋月身似驚烏未定棲今夜故人期勝賞廣寒深閉雨淒淒

招客飲

白酒黃雞公事畢碧梧翠竹小亭幽阮生朱老都無恙正好同來一散愁

酒醒

虛庭寂寂初零露髙樹瀟瀟已受風晚醉半醒眠未得竹牀欹枕聴秋虫

獨酌

不信南牕六月寒天風多在碧瑯玕自割素鱗傾白酒抵須纎手水晶盤

招飲不赴

早稻花開風送香家貧可望宿舂糧直須潁上輸官了次第相從入醉鄕

初涼

水沈煙冷博山香竹院人稀睡思長風送斷雲分暮雨破除殘暑作新涼

芙蓉

臨溪越女如脂貌照水芙蓉似鏡花何事渡頭癡絕客相看惆悵卻還家

秋後

秋後陂塘蒲葦荒郊園落木不禁霜洞庭想見多柑橘誰摘累累滿樹黃

過西滸故基

猶記當年醉竹林半開桃李正春陰於今風景渾非昔人自仙逰碧艸深

冬夜有感

朔風吹冷逼衣巾況是淒淒老病身夜半髙樓弦管發不嫌遺響動比鄰

屢空

病入衰年百事慵誰憐糊口逐西東鄧攸莫怨終無後不見詩人詠凱風

瓶中海棠

瓶插花枝不久長暫時顏色暫時香須知到了無根柢莫怨東風不主張

九日

紫萸黃菊曾同賞檀板歌鐘憶醉鄕今日風光那得似震雷狂雨做重陽

春日早起

小桃花破紅初染垂柳條長綠未齊我爲惜春常早起不因朝馬待雞啼

春暮

紫楝花開春日長萬紅落盡燕泥香赤闌橋畔無人過看得啼鸎在綠楊

懷故園

野棠亂開籬落花東風隨處識年華數聲布谷驚春夢湖上歸耕有防家

苦雨

一春已厭無情雨四月何當雨更多肯信道人茅屋底移牀終夜欲披蓑

又

西蜀曾聞有漏天南州今雨亦綿綿太湖莫駕排空浪誰倚龍驤萬斛船

七夕

果中庭列酒樽謬隨兒女拜天孫近來機巧多成害願乞從今拙滿門

浮槎

雨滌風搜不計秋岸崩根絕聴漂流張騫去後渾無用誰泛天河犯斗牛

早起

昏昏睡裏酒猶酣燈下兵符要早防舟子逼人和夢起五更衝雨過城南

干將莫邪

匣裏雙龍不計年空勞獄底閉蜿蜒無人爲倚髙樓望夜夜光芒漫燭火

落花

春去無情是落花漂零只合委泥沙不應借得東風力從此吹將過別家

惜春

澹紅深白開都好只恐狂風樹樹飛呼酒便須花下飲爛燒銀燭夜深歸

又

拍堤漲起桃花水入暮寒生楊柳風不覺一年春事了未成歡賞又成空

小酌

映水山光侵戶早亞枝花艷傍簾多何人有酒身無事不向靑春一醉歌

斸筍

日向籬邊斸竹萌兩經春雨一時生長鑱急倩鉏煙霧莫待東風脫錦繃

宿富安田家【富安邑西地名也癸亥十月十二日卽事】

夜宿荒村睡未牢打門有客忽呼號尋知縣發催租吏何異當時舊石壕

食筍

偶牽逸興山中宿四月江南筍蕨鄕得與野人同一飯玉堂空說太官羊

初夏

移居住近西河畔無數垂楊臨水傍翠幙穏遮黃鳥囀行人疑是謝家莊

淸明

插檐楊柳綠遮門正是淸明雨後村桃李滿前花似錦不知何事暗消魂

送陸仲逰還鄕並寄乃子

堂下郎君送別時奉觴應祝嵗闌歸還家恰近陽生日江上霜餘蟹正肥

又

白髮椿翁若到家好將檀板進琵琶防筵更著斑衣舞何必春風窣絳紗

送子原炳發無錫【時丁未九月十八日也】

徵帆催發皷如雷那得離人卻挽回骨肉便成生死別若爲肝膽不傾摧

戴帽【所戴之帽不入時宜爲道路指誚】

闗下行人不可畱山光水色送行舟丹陽郭裏無相識盡指南冠是楚囚

子別赴京城

秋風黃菊向誰開應笑行人爲底來明日孤帆無覓處碧雲深鎖鳳凰臺

題聴雨軒

孤寺空堦秋滴滴潤花滋柳夜瀟瀟牕前忽作敲篷響憶在吳淞第四橋

寄常徳子原炳書不到

十寄平安九不收世間誰是置書郵長江好送相思淚流到潯陽向上頭

寓塼橋

桑幹水冷人迢遞回鴈峯髙路漫幸在曹湖西畔住可無一紙問平安

不寐

荒村薄酒不易得其柰照人明月何客枕夜寒眠未就起乘風露一悲歌

困乏戲作

顏公乞米曾書帖杜老求錢解賦詩卻笑棄官陶靖節寂寥空把菊花枝

又

曾因齋粥憎王播又爲防榔誚穆之薄俗至今無具眼逢人何必訝當時

絕句

湖海風塵入鬢毛歸來燈火對兒曹道人不是封侯骨錯把黃金鑄寶刀

又

芳艸逺連官渡碧好花斜倚夕陽紅莫將投老持杯手輕向天山掛角弓

又

瀟瀟風雨暗孤村曲突無煙午閉門壕吏不知懷抱惡到來猶自索雞豚

桃花

夭桃滿枝春日妍臨溪疑是武陵源東風幸莫相拘束爲我吹香到故園

偶題

陌上垂楊綠未多岸頭新水欲生波旗亭酒熟花初發如此春光柰爾何

憶子

一夜東風欲捲沙今朝流水送桃花衡湘此去三千里春盡行人未到家

卽事

村巷吹殘紫棟風綠秧如織正芃芃江南四月黃梅雨人在溟蒙霧靄中

愁絕

南湖四月黃梅熟風雨溟溟暗逺村掩卷獨眠煙火寂閉門誰弔欲消魂

題逰月宮圖

淸虛臺殿月中間誰引君王共往還記得羽衣天上曲卻煩經過馬嵬山

喜月

夜深云盡月當空桂影分明在眼中安得仙人王子晉吹笙同到廣寒宮

題畫

冠蓋紛紛滿帝京桐江獨把一絲輕當時附鳳攀龍客不似先生隠姓名

又

不廢行吟復負薪可憐愚婦苦嫌貧誰知駟馬重來日便是當年朱買臣

題牡丹手卷

醉臉朝酣暈玉團半欹應怯露華寒沈香亭畔東風裏銷得三郎盡日看

又

令公宅裏千葉紫天寶年中一撚紅此景此花誰認得試憑圖畫問東風

送別劉伯喜

黃帽催人發棹歌溪頭送別意如何南湖故舊如相問爲說年來白髮多

有客

有客荒村恆苦饑敝冠憔悴不勝衣十年屋底埋頭坐不信將軍食肉飛

木芙蓉

溪上芙蓉巳著花秋深開近老夫家荒村初不煩妝防自與西風表嵗華

明鏡

明鏡不嫌增白髮衰年自覺減靑春相逢莫厭杯中物榮辱都來一聚塵

秋夜

槿花籬落露泠泠泣露秋虫个个鳴萬物自能知節序白頭惟覺昧平生

絕句

南湖不是荊江水生女如何白似酥手把筐籃采桑葉世間方信有羅敷

又

鄰屋度香知酒熟釣竿垂重覺魚肥山妻稚子相牽挽底事行人不賦歸

又

采薇南圃挼藍重酒壓檀槽滴玉渾一夜雨聲春半里江頭新水上河豚

又

憶向江邊踏早春江頭龍廟正迎神社官都是西江客蠻語長衫笑殺人

春雨

小院陰陰雨欲來畫闌紅紫正爭開明朝試卷湘簾看多半芳香在綠苔

自笑

自笑山翁老耐嗔從教好酒惱比鄰不知仲叔辭安邑可是豬肝解累人

送人入越

若耶溪畔定經過爲問荷花近若何應是采蓮人折後碧雲紅錦更無多

寄舊鄰李用中

六載空歌逺別離當年只隔水東西白頭老子風流盡抱甕年來學灌畦

鶴瓢

因形稱鶴初非鶴以類名瓢未似瓢定是道眞畱別種不妨貯酒杖頭挑

燕

繡幙珠簾面面開結巢只合向樓臺也知好處棲難穏卻傍茅檐艸舍來

感舊

載酒無人能問字打門有客爲催租知章老去風流盡孤負春風舊鑑湖

水樂軒

軒下元無築與琴非金非革儼成音欲知此調從何得試向玆國裏尋

寄賀彥文

曾憶淸溪棹酒船逺尋賀監共畱連如今此興都消歇一望稽山一悵然

采桑婦

白髮攜筐气力微陌頭辛苦采桑歸東鄰女伴梳妝了笑剪春羅作舞衣

有感

雞母防雛常逐隊沙鷗成伴每追飛人生何苦多岐路天北天南各未歸

題畫

好鳥飛來恰一雙柳間花底占春光多情不及梁間燕常向紅樓妬曉妝

又

午睡醒來暈臉霞合歡團扇防冰紗內園盡日無人到閒向東風撲柳花

又

曉怯淸寒淺帶顰翠翹微軃不勝春石家舊日瑚樹畱與君王賜近臣

雨

一夜雨添溪水深臨溪髙樹靜沈沈落花不復畱春色處處園林是綠陰

求菖蒲

聞道昌陽巳吐芽淺依拳石淨無沙道人若肯分淸供嵗晚同來看著花

寄仲毅侄

寄問郎君近若何捲簾秋浦雨聲多采蓮歸棹蕭蕭暮莫爲黃金換緑蓑

又

南浦晚風吹藕香小槽白酒瀉天漿誰人得似溪邊客醉裏畨嫌六月涼

又

小院竹林今若何定知淸影接湖波防時拄杖尋茅屋箕踞蒼苔一醉歌

雨中客至

八月雨多秋气寒身閒無事不曾冠客來攜酒衝泥濘起坐蓬牕一笑歡

戲題

采蓮女兒十五六綠荷遮雨濕紅妝唱歌蕩槳自歸去卻笑行人著眼忙

酷熱

酷暑著人如病酒靈臺冰井去無因翠寒堂上涼於水欲問當年召對人

伯剛侄墨梅

姑射仙人玉作肌瑤池燕罷不知歸醉中誤入林逋宅從此緇塵染素衣

沍寒

陌上霜風凍裂衣錦裘公子醉中歸華堂卻厭如春暖半捲紅簾看雪飛

題唐明皇擊梧桐畫

霓裳舞徹翠鬟低按樂君王擊節遲不道就中勞聖體鳳凰枝下立多時

又

鳳翹微軃半含羞玉筯輕敲碧樹秋分付梨園休進樂大唐天子按梁州

寄題光福徐良輔耕漁軒

春風滿袖扶犁早細雨回舟把釣遲不是道人生計拙玉堂無夢已多時

送別

江上垂楊映綠波江邊送客柰愁何離歌未了徵帆發從此雲山入夢多

狂風

破屋自是不容身十日狂風吹倒人恨殺屋頭花滿樹半隨流水半隨塵

初夏有懷

映牕暖日朱櫻熟隔浦微風杜若香忽憶逺人書未到鴈聲元不過衡陽

懷亡侄伯誠

山翁日日醉如泥街上兒童識馬蹄野鳥不知人事攺數聲啼過畫橋西

踏靑

金勒並嘶紅叱撥玉纎輕惹紫檀槽東君可是貪妝束一樹垂楊一樹桃

三華集卷三

欽定四庫全書

三華集卷四

明錢子正撰

綠苔軒集四

五言律詩

聞鴈

灌莽望不極饑鴻何處投本因湖海志卻訝稻粱謀砧杵千家月闗河萬里秋數聲行客耳膓斷不禁愁

晚眺

落日在衣袂客愁那可禁還將千防淚滴盡異鄕心涼月家家笛西風處處砧明朝湖海去蹤迹轉難尋

客中長至

地僻少來客病多疏故知重逢一陽日忽憶少年時白馬黃衫俊金樽翠袖宜如今茅屋底揮淚彊裁詩

戊申新正

客中逢節物情緒轉淒涼彊笑無歡意相看非故鄕浴鳬春水動浮蟻臘樽香但祝堯年永恩霑化日長

旅寓還家【時戊申三月十七日也】

別去久作惡歸來仍愴神咨嗟問生死涕淚滿衣巾邑裏冠裳攺桑麻雨露新只今農事迫努力向靑春

憶常徳子原炳

我憶從軍子經年缺旨甘異鄕書不到垂老我何堪巫峽滄江外西神北斗南相思不可見歸夢隔湘潭

歸鴈

歸鴈亦有侶悲鳴何太多冷衝燕地雪晴下楚江波欲倩傳書札須知避网羅行人巫峽畔憑問意如何

此日足可惜

此日足可惜靑春忽輕拋野花紅匼匝溪水綠周遭我歌黃金縷君撥紫檀槽何爲自纏縛坐令生二毛

喜晴

久雨厭苦濕喜晴眉暫伸薄雲紛欲散逺岫迥初新登谷秋堪望行囊老更貧今宵月色好照見獨愁人

長嘆

掩卷獨長嘆謀生良苦艱無因足衣食那免失鄕關玉向荊山得珠當合浦還功名豈難事俯仰惜衰顏

病軀

秋思豈無賴饑寒悲病軀大田饒防防公廩待徵輸書籍看何益行藏老更迂自無軒冕志羈鞅不曾拘

村居

城郭逼人事避煩鄰竹林樹防將蔓逺苔逕到門深自有幽棲意初非遁世心昔年湖海志此日竟銷沈

招客飲

學仙不可得遁世亦無由賴此杯中物時消身外憂若肯同雞黍還來且獻酬五陵冠蓋後衰艸徧荒丘

新月

新月不待暮倉忙迎夕暉過云時顯晦避日少光輝纎學蛾眉巧愁憐鶴髮稀看成防圓缺送老一柴扉

聞桂香有感

丹桂吾所愛吹香何處來非徒懷艸木爲爾憶池臺花向慈親折筵從好客開只今俱寂寞灑淚有餘哀

題陶靖節

我愛陶元亮遁世亦無心門栽五株柳手撫不弦琴學任諸兒懶杯從野老斟斯人不可見懷古一沾襟

庚戌嵗除

今夕嵗除夕故鄕如異鄕不驚身老大自覺景淒涼取樂琴書盡求賢道路長不眠非守嵗冰炭落衰膓

題王子淵孤云捲

冉冉復依依因風吹翠微行空殘絮薄度水一漚飛不爲商霖出非從楚岫歸僧畱半間屋相伴兩忘機

深春不見花

寂寞荒村裏深春不見花病餘疎節物老去惜年華少俊輕前輩衣冠得防家陽坡吾所愛畱種邵平

扇

一別動經嵗炎歊同踵門不言秋節怨但感篋中恩暫結投懷好聊爲握手論時交姑共事能得防朝昏

鴈

防時離朔地此日到南州口腹適足累稻梁非易謀夢寒沙磧雨膓斷海門秋不有思鄕者因君動旅愁

夕月

小采事由古相傳盛漢唐早朝恭覲禮暮見肅乾綱紫禁嚴仙仗彤闈拜兩郎聖朝崇典故日下近恩光

社日過田家飲

我本愛酒者從人醉臉紅田家大作社樽酒勸治聾昨日朱顏客今朝白髮翁胡爲不取樂低首事樊籠

寄僧壽巖隠

猶憶東溪寺陰陰紫竹林小亭畱酌酒方石可彈琴一別知防載常時牽逺心何當拈竹杖乘興卽登臨

秋江送客

萬里滄江闊舟行八月秋日明沙磧露風動浪花浮旗影懸檣斗湍聲入舵樓夜深星斗近燈火是揚州

有弟久不見

有弟久不見今爲鄕校書無因致消息漫爾獨踟躇未斸丰城劍空煩陋巷車南湖有來客報我近何如

又

有弟久不見米珠薪桂秋艱難不易遣嵗月若爲酬名竊能詩重官因老病休新年倘相憶乘興在扁舟

又

有弟久不見空勞書往還向來顏色好此際鬢毛斑聞道添新恨懸知憶故山吾衰苦相憶那免淚潸潸

又

有弟久不見故鄕違十年投瓊今不競佳句盡能傳舊擬揚雄宅生憎季子田山城好行樂應得並時賢

寄九弟

貧病我難往羇棲爾未來漂零俱巳老懷抱轉堪哀姜被何年共田荊防度開人生樹花發容易委蒼苔

立春日有感

臥病兼時久初秋復早春孰云佳節日猶滯苦吟身艸色知時攺梅花照樹新翠盤靑菜縷行酒屬何人

江上

嵗晚滄江上客懷非壯逰秋霜歸短髮夜雨夢孤舟未卜揚雄宅空憐季子裘故人霄漢上誰復問淹畱

秋暮

短日乘寒薄髙風入暮狂饑蛩晨響壁鄰碓夜侵牀食少身常瘦家貧老更忙儒冠良自悞此日轉荒唐

乙丑元夕

寂寞上元夜荒村無可觀破牕燈防影空砌雨生寒薄酒難成醉悲歌不是歡邊城有戍客誰與寄平安

西庵

習懶貪幽靜西庵宜避諠獨拈方竹杖時過給孤園展席臨淸沼看書向小軒老僧忘物我進退總無言

春暮

三月春欲暮逰蜂渾未知尙迷芳艸逕猶繞落花枝新漲翻紅浪髙槐成翠帷日長茅屋靜時有燕差池

懷寶慶子原炳

星紀周天別邊城尙要防負戈晨帶月枕甲夜經霜爲孝親𨿽重懷忠義更長何時共談笑休馬華山陽附

五言絕句

所思

塵底坐淸晝寂寞有所思若言心似鐵那得鬢如絲

夜雨

誰道春宵雨滋花未要晴須知有愁耳厭此斷腸聲

又

暮云吹不斷風定又還生散作竹牕雨蕭蕭送五更

憶子原炳

想得還鄕夢應迷客路遙定嫌秋雨夜牕戶近芭蕉

雨

薄暮隴云濕西風吹不晴芭蕉無意緒防防挾秋聲

風

牕外無多竹秋來翠影寒夜深風力惡吹折最長竿

風雨

乙丑春三月綿綿風雨多東郊農事動天意果如何

秋水

秋水淸可鑑歷歷見逰魚溪邊有磐石把釣意何如

獨嘆

有客歌燃豆無人嘆摘江村一夜雨膓斷紫荊花

久雨

春半苦多雨兼旬猶未晴試看橋下水欲與岸相平

風箏

因風發淸音髙舉輕微質浪引萬丈繩不系西飛日

絕句

蓮肉甘於蜜蓮心苦似荼飽諳甘苦味歸去老江湖

三華集卷四

欽定四庫全書

三華集卷五

明錢子正撰

緑苔軒集五

五言古詩

旅寓

舊聞塼橋名今熟塼橋路平生拙衣食浪迹走親故輾轉田野中豺虎正馳騖年荒粟粒貴鮮飽非敢慕時無魯朱家孰肯延季布長嘆寄食難彷徨嵗雲暮擬歌哀王孫一拜漂母墓

自嘆

讀書性魯鈍爲商技疏愚衣食常苦艱終歲毎踟躇髙門有餘粟俛首慙曳裾古來多坎防我獨何嗟吁

贈賈明道

吾友賈明道往年入陽山昔也儒服去今作道士還自號野雲子飄然脫羈樊豈遇黃初平至人授大丹蕭蕭冰雪姿嘯傲煙霞間我欲從之遊髙蹤杳難攀

馴鶴

羨爾雲中物孤飛自髙騫朝翔北海渚暮宿蒼梧顚偶墮繒繳機失路那可言今乃籠中鳥側身難轉旋飲食仰於人饑渇誰能憐引吭明月夜矯首秋風天豈忘靑田侶無由共翩翩

呈徐相國

東南多廢田榛莽望不極戎馬事戰爭灑血地爲赤天兵掃妖氛肩膂始暫息仁風播九有萬物含徳色聖君憫黎元久矣厭兵革忍令膏腴田淪棄作磽瘠下民困未蘇相府有餘力遴選多材賢獻議建方防連艘接挽輸白粲千萬石流亡免溝壑來歸就農食銷兵作犂鉏運斤斷荊棘向來狐兔樷轉顧田野辟豈惟相君賢要亦僚佐徳豈惟全活多要亦邊儲積好風吹綠秧剡剡動恩澤遂令憔悴鄕賦庶皆上國腐儒百無補曳裾竟何益偶來謁諸賢尊酒沾坐席復知好士心不棄山野質願言歌文明共躋仁壽域

失物復得喜而賦此

天風捲孤蓬滄海一粟蓬飛絕回蹤粟飄亡轉矚豈謂一日間二者能再復稍類破鏡圓頗似防弦續物理不可期天意寕在速𨿽云小小事亦是慰心曲得失本偶然作詩聊捧腹

種松

道人種松苗紛紛徧田裏遮藏庇先塋一一列行趾坐防巳靑靑生意似可喜二年卽蒙茸戢戢揺狗尾應待十年彊便須把握比旁人向我笑癡計不自恥爾景巳逼迫爾髮朝夕委持此澗壑姿悠悠歷年齒曷不種楡栁歲月幸無幾區區一寸根何日堪料理我憐淩雲質苦遭齷齪擬安知棟梁材必從膚寸始截承金露盤裊裊孰敢比功名在遲暮𦇤褓勿輕鄙

鳯兮

鳯兮來何鄕翩翩獨徜徉嶰竹得嘉食瑤池飲天漿希世感徳化五彩煥文章崇岡暫一息去去鳴朝陽

雨中懷友

春云何陰陰春雨復蕭蕭我憶山中人閉戶定連朝欲將一壺酒相慰破寂寥溪路碧艸合遙憶不可招

夢母

憂衰固多睡昏昏當晝眠分明見吾母歡笑如往年問我何勞苦華髮遽滿顚畱連多有語不復記所言欠伸忽相失幽顯殊天淵衷膓寸寸裂老淚如迸泉

謝人恵食物

平生藜莧腹不厭故山薇秋霜殺百艸所啖行復稀五內日枯竭那得充融肥逺人餉南烹調和出珍奇何如五侯鯖不羨韭萍虀饑膓困危急賴爾觧重圍多慙鐘鼎徒玉食生光輝

詠廣南茄【廣南之茄其髙登檐種旣異味且羙蓋聞諸劉伯善云】

劉公湖海士姓名久幽潛往往談異事悉云目所瞻因言廣南茄其株髙拂檐子細不堅糓味全無苦嚴昔聞昆侖【焬帝茄名】云是南中甜今得劉公語敢鬭色味兼吾家半畆地眾蔬幸纎纎誰能移致此防當諠閭閻防酥且防酪宜姜復宜塩秋菘與春韭誇美惟當箝相期長腰米垂老慰屬饜雅告林下人勿遣何曽嫌

深嘆

兄弟本同根而況於父子天性不可奪恩愛情乃使羔羊與鴻鴈微物猶解此吁嗟愚防徒禮義昧至死曽無慙羽毛自言飽經史

示子【示在家三子欲其附便慰賚常徳子原炳也】

有子曰原炳役當常徳軍常徳在何許逺向桃源濱去國四千里離家三及春陸經豺虎窟水涉蛟鼉津向年寄書來秖論力苦辛前日寄書來兼訴勞且貧復言寫難盡書中僅云云且如月得俸中間事紛紜又有朋儔軰杯酒諧比鄰復來相遺問施報通殷勤易致魚與肉何從錢與銀此外欲衣食那得充口身晨興與夕寐敢憚趨蹌頻下避行伍謗上畏官長嗔甘心竭筋力飲泣時沾巾此書大略意讀之傷心神憶昔遣爾初眾疑我不仁我意中年病令爾代此巡何期附軍籍淹畱竟沈淪理宜時餉問慰爾寂寞濵那知賦役余弗能保昏晨瓶無五升粟金乏一介鱗漫有長相思逺道何由伸我今命諸子爾憐手足親願言興惻隠自昔念離羣而況天之涯久作籠中鶉脫粟幸分恵破衾宜贈紉古人送鵝毛田父致野芹事感區區私豈在禮數殷豈惟棠棣思斯亦父子因寒暑相逐逐嵗月苦踆踆只今道泰亨巳覺澆風淳當期洗兵馬不賦車轔轔與若老田裏歡呼輟吟呻少長相聚樂擊壌歌堯民

酷熱有客見訪

火雲燒長空袒裼气欲竭那得陰山冰浸我肺肝裂幸不幹王公甘心守炎熱何方少年子此際來晉謁曳裾加冠巾談笑語不絕焉知我焦勞未答先喘咽我豈木偶人五內誠迫切𨿽非防囹圄何異置縲絏三伏良可畏送迎禮悉輟胡爲蹈塵火困若挽同列何不臥竹林箕踞屏車轍作詩寄髙朋斯言不妄說

覺衰

脫巾把明鏡白髮疏可數計年半百彊有力不可努憶昔少壯心馳志越鄒魯蹭蹬三十春百事一無補歸來臥空谷閭裏悉笑侮便謂落羽毛兩翅不復鼓衝霄倘決起昻頭訝掀舞丈夫事業晚皓首映貂組不知渭濱翁漁釣豈其伍

雨後

曉雨洗秋山精彩若新沐開軒靜支頥相對省心目山下多平田望望秔稌熟故居多蓬蒿生計未容復何年拾瓦礫料理到松菊

懷古

宋纎乃眞逸遁世迹何深絕壁得詩句閉門勞客心髙哉士所寶美矣國之琛淩風獨長嘯誰能繼餘音

又

舊聞龎徳公未嘗入府州躬耕隴畆中夫婦敬何稠諸葛人中龍牀下拜不酬劉表乃何人欲致徒邀求屏迹鹿門去豈非神仙儔

又

我懷晉髙士好酒以自污取醉友豪俊酣歌竟朝晡脫落名教外毎稱髙陽徒避名名愈彰辱徳徳不孤豈非曠世者死生同一途

生事

向日生事繁擾擾嘆多途官司不假借鞭撲傷肌膚苦縻二頃田沈滯良自孤桂檝沙棠舟我欲歸江湖

把鏡

脫巾把靑銅覺我須髩槁向如臨澗松今作經霜艸人生無百年顏色豈常好世安得眞仙有壯卽有老正當自欣歡對酒且傾倒此理倘能明何必傷懷抱

送翟仲謙房山縣丞二十二韻

美哉翟賢良出處情本眞自昔與之遊實緣母黨親芳華足文史抱負存經綸庱亭家聲舊奕葉多偉人頃因世道衰著書歸隠淪寂寞二十秋此志幾不伸重逢盛明時結网求鳯麟英雄悉入彀彈冠及玆晨布衣拜天子願作唐虞臣南宮森俊彥射藝髙等倫烏帶映鄕閭緋綬恩光新房山乃幽燕朴魯風俗淳招眾歲未復瘡痍尙吟呻君去貳縣長撫字尢當勤勿稱古閒官哦松度朝曛勿效迂儒疏把酒酬靑春相期許國心厚祿勿爲身王程弗可緩報最毋因循天鑑在咫尺皎然瑤與瑉中朝有虛位不難登要津上以答聖徳下以康吾民贈言倘良規敢煩書諸紳

懷常徳子原炳

芳艸不盡綠萋萋徧天涯逺客見春色念爾獨思家逺道弗可歸音書一何遲山水三千里由來魚鴈稀

又

東風吹栁絲揺曳蕩春碧陽和遂敷榮萬物動顏色父子骨肉情逺戍久離隔一載不收書好景成惻惻

子原道生朝以詩示之

憶昔爾初誕新秋動微涼我母時在郭好音爲報將母歸夜巳半迎門喜難量眾稱得佳孫歡聲溢髙堂再拜謝祖禰團欒列杯觴往事駒過隙倐忽三十霜老者俱巳死彊顏相頡頏今日爾生朝感昔成慨慷悲喜兩相集冰炭置我腸喜者爾成人粗知柔與剛悲者痛吾母汝母皆巳亡白骨寄淺土未易反故岡世事等夢幻不若兩相忘且付一杯酒歌呼發淸狂死者旣不作願言生者康

端午

今日菇黍節荒村獨悲嘯豈無往還人趍向不同調所以心語口形影自相弔憶昔當玆辰開宴集長少朱花與碧艸種種相照耀牀頭有黃金身閒買歡笑邇來三十年迅若風過竅向來同飲人九泉不可叫我𨿽貧病存白髮巳滿照齒脫目力短久已勞吟眺漫爾惜嘉時欲酹無可召不如閉戶坐忘言觀道妙莫遣葵橊知寂寞徒見誚

暑暍

炎云燒長途暑暍正疲極失喜逢古井便覺百憂釋淸泉乏瓶綆漫爾寒涵碧照影空顧戀卻坐便嘆息何時設繩罌恵施道傍客

山行

春盡苦多雨雨歇無芳菲我攜一枝笻信步無東西但見眾艸碧萋迷連逺堤又見栁條長樹樹翠絲垂尋幽得深谷險絕無行蹊時聞機杼聲語笑雜犬雞卻疑避世徒不獨武陵溪

鳴臯亭

白鶴比君子皎潔冰霜毫何以揚其儀築亭表鳴臯我懷鳴臯亭思與君子遊庶幾靑田翼翺翔觀九州

中秋對月

八月十五夜天髙云物空月從海底出爛若金芙蓉須臾到中天璧玉懸靑銅隠現月中影疑是淸虛宮其間長生者緑髮雙方瞳復有不死藥玉兔自舂願言錫刀圭使我顏如童

調闞子達

與公俱陳壻忝聨姻婭間屈指四十載世事屢變翻先者二十年施報競往還相見不越月在公禮尢繁後者二十載寂若無相關蓋因兵防余吾家實凋殘公得屯而亨我方否而艱云泥旣異途其理不可攀靜思宿昔令人發長嘆此理今古共此操今古彈所以管鮑交世獨美其難寄詩用調笑君其勿厚顏

蒲葵扇

采得靑溪蒲織成手中扇郎今往上國致辭並相餞六月道路長飛埃撲人面願言適淸涼際此風雲便秋露行沾衣毋棄微物賤團圓倘未毀再嵗復當見

溪上所見

濯足淸溪上溪水淸漣淪平生江湖腳悞踏城市塵家貧食指眾謀生拙於人所以負郭田累我常苦辛何如溪上人活計在网綸賣魚養妻子到家復酣醺淸風楊栁坡良月蘆花津春菘與秋韭自足供昏晨何必富倉庾自取縻其身

寄子義弟

別近不用嗟別久良可惜惜玆垂暮年十載不相覿不惜須臾景恐作終世隔子居湖之西我居湖之北大哉天壌間相去實咫尺昔賢一相思命駕千里適骨肉防面難何事異今昔緬懷姜仲江昆季那復得令人風雨夜此情常惻惻寄詩寫我心臨楮淚橫臆

贈僧逺東林

舊聞廬山下有寺東林名東林未得往今識東林僧疑是逺禪師閱世幾錬形在昔不出山今乃萬里情題詩千首捷飲酒百杯傾杖錫楚天闊挑云岷岫輕寄謝虎溪友從防吾未能

狂風

我墻巳摧倒實被風雨欺爾屋𨿽堅完恐亦難久支此豈名颶風如我所見稀持此問故老爾軰宜見知云昔嵗癸卯其勢猛更威作惡不崇朝秋日還晴暉只今乃其亞弗應逾周時驚倒百嵗翁異事誠可疑龍集當戊午孟秋四日期聊用紀一端在實不在詩

雪晴

朝陽布熹微巳覺積陰釋晶光射窓戶寒气愈淩逼初疑瓊枝痩復訝冰筯滴依稀火銷膏彷佛山獻脊行人踏渣滓破屋亂珪璧探穴得僵雀義港發沈鯽豈意玉滿田竟作泥一尺孰知終惡憎良負初愛惜

達生

吾年過六十榮辱不掛齒百事俱巳足未足一死耳但願死得所終作含笑鬼世俗多惡死蓋亦謬斯旨生死無兩途往還同一軌妄以死可悲生者行復爾甚者求長生虛誕尢可鄙寄生若過電來去一彈指推原陶唐初表嵗甲子始賢豪與俊傑萬萬不得紀戰鬭與爭奪紛紛莫能擬三千七百載馳騖夢幻裏由來皆寂寞空遺數畨紙我等安足云石火照螻蟻但當日飲酒身外若糠粃作詩寄竹林小阮究此理

挽仲行侄

人之有死生一止復一動如晝之與夜此理今古共其生寄也聚其死歸也送達人一理觀無喜亦無痛爾常讀聖書妙義性所縱今年嵗在蛇造物相侮弄五十不稱天破此虛幻夢我今衰且病於世百無用數數哭宗人兩目復昏瞢不解自嘆嗟卻使爲爾訟訟爾中道廢綜理事方眾公私互交集負荷非不重家緒幸不冺文彩得麼鳯繼世必多能髙堂要隆棟往者旣息肩來者宜勉奉傷哉弔死生那得不感慟

賦醫士徐士防淸夢軒

盲人固無夢在理誠非欺混沌昧於見萬類何從窺所夢本目識幻想心生機周官發三夢太卜亦掌之無羊載維魚斯幹載維羆今昔孰無夢夢者無賢愚方其受夢初內爍外物移栩栩隨蝶化飄飄淩空飛立冰兆爲媒炊臼驗喪妻吉防須有徴占之有髙卑詩譏不修徳世俗妄見推南州有髙士至今畱光輝士防乃云仍世澤稱良醫我病餌公藥每詣城南居造軒覩淸夢取義何新奇公言事貴實斯言有憑依自云逺市朝不夢牙與緋又云厭積富不夣珠與璣素疾奔競徒不夣幹相知守口常如瓶不夣評是非獨我夣異眾澹然神自怡夢濯滄浪江炯照須與眉夣洗參術香掬澑澄漪夢撫林下琴杏花零我衣夣飡井傍橘如咀齋房芝夣飲上池水瑞露咽三危分竹蔣詡逕采菊陶潛籬落月在屋梁浮雲渡魚磯敲門驚周公食棗逢安期我夢乃如是名淸復何疑再拜聆公言非公誰其宜軒也永金石我當繼之詩須公如椽筆題扁掲諸楣庶幾後來者曕敬毋敢隳

續題前圗【七言內有題鄒惟久樵懶詩】

先生以樵名何事樵卽懶得非懷功名感慨嵗月晚得非思往昔冠佩習懶散胡爲走荊榛略不畱意挽釋擔靑雲林置斧落日阪髙眠舒兩足端坐睇雙眼言待蘇門生未遇姑且返

贈道士一淸子

吾鄊呂氏子在幼已無競束髮爲黃冠吐納事淸淨自號一淸子取義斯可證一者物之始淸者气之正始則參太古正則造聖風霆生肘腋叱馭出欬謦羨子方妙年駿足逸莫並爾師承禎裔遁世絕機穽巳知謝塵氛俗駕那可聘應從蔡少霞髙蹈陟幽夐笑拍洪崖肩千山薾飛磴防有白雲篇寄我發髙興

魯仲連

賢哉魯連子解紛見髙情片言大義重一笑黃金輕名因折秦得功爲下聊成胡爲昌黎伯卻有細兒稱

謝徐士防醫

醫有按磨科在古乃砭耳學者固自寡授者亦無幾公能造其奧精妙究厥指我嘗病臥牀公來致調理云是施砭好欲我病速起生平未經識聞說懼且喜探嚢出錐鑽戞撃顙流泚初疑穴肌肉剜剟入骨綮脫手疾巳失鍼灸安足擬得非華佗傳庸俗那敢爾我生百憂纒胸次多荊杞煩君並掃除腸胃一滌洗

又

愚者昧調攝適口從所欲竊愧衰暮年不謹貪嗜腹五藏𨿽有好五味俱有毒遂使嵗一周抱病両困篤眼暈空花飛耳虛鬭牛觸熱邇燎火原寒居淩陰屋先生小試手去病如轉矚走丸下危阪駿馬騁平陸自非活人手我命巳鬼錄豈邀千金酬交誼重珠玉復不棄陋巷車轍毎枉辱貧賤結素心髙情勵薄俗孰云知巳防千古得鮑叔

中秋夜露坐

露坐衣袂濕炯炯天無河地偏人事少云淨月明多薄酒不易致閒愁其柰何中庭負淸景彈鋏動悲歌

三華集卷五

欽定四庫全書

三華集卷六

明錢子正撰

緑苔軒集六

七言古詩【長短句歌行附】

追賦萬卷樓

鄴侯昔日三萬軸君今插架侯之續諺稱積書亦何用蓋恐子孫難盡讀君之子孫眾莫同一一長材敏而速秋毫細字束牛腰一覽正須煩過目樓中何必藏萬卷三館五車皆貯腹昔人種橘及萬株計資尙比封侯祿焉知多書富且貴開卷相防總珠玉城中髙樓連廣廈醉眼紛紛亂紅緑斯樓動止瞻聖賢禮樂衣冠誰敢黷我生好習家苦貧閱市無材空碌碌可憐欲讀未見書館閣何年著愚獨但願此身作蠧魚居公之樓死亦足

仲夏

南湖水鄕卑地濕況復積雨多炎蒸莓苔陰陰上防事屋底煩熱居不能污池艸丰足蛇蝮白晝蚊蚋來縱橫兵餘十年不起廢如許困劇難謀生何人架樓連碧篠思與君子居髙明

送孟用賓審理服闋赴京

西神之山何穹嶐髙挹閶闔窺鴻蒙六丁鑿開渾沌竅溟渤飛出羣蒼龍蜿蜒偃蹇繞恵麓化作九龍橫靑空九龍之山腹崆峒乳水迸竇充其中源流渾渾不知息霑漑下土蘇凡庸流泉之旁孟夫子開云築室來居此身是前朝外戚家建炎冠蓋皆金紫向蒙宸翰表華堂往日奎章照桑梓夫子乘龍昔已仙只令孫子還多賢讀書萬卷破鬼膽南宮戰藝曽無前天恩許授赤縣令試手繁劇能聲傳尋徴刑官相王府適遭母憂歸故園制終三年俟進止逺道涉暑還朝天驪駒已秣車再脂中朝虛位公母遲銘鐘刻鼎公素宜行矣努力瞻光輝

寄明東生

與君昔結方外友同逰日飲無何酒夜歸曽值醉尉嗔舊事至今猶縮首別經兵火十二載我巳白頭成病叟對人气促語卽喘�茸更誰憐老丑客來未嘗不問君盡說塼橋住還久儒冠頎然乃丈夫一鉢三衣復何有屛除佛氏拜孔子收拾堅眞掃枯朽又聞力究神農書濟眾我知君所守醫良豈待三折肱洗髓滌腸今不取祕方卻要靜中防莫學靑嚢常掛肘塼橋我昔常暫居滿目荊榛雜稂莠近傳鄕裏頗整葺孔道迢迢競趍走幾時風雨復連牀終夜劇談開笑口相思毋苦勞夣魂買舟防系門前栁

食江魚

人言江魚海中來防涉到此味已脫可憐我非海邊氓未始江魚見鮮活想當遨逰海水時錦鱗耀日光相奪縱橫自謂無所避豈意鮫人計侵捋一雙鱍鱍不受釣遭网千頭恣拈掇朝來磨刀向素鰭猶帶鯹風忍烹割不惜充庖飽作羮嗟爾波濤永防闊

挽仲毅侄【甲子九月十三日也】

我衰龍鐘暮景促所欠一死萬事足懷抱相防日復惡何況頻年哭宗族毅也聰明用有餘自昔父書嘗習讀多才素爲造物忌坎纒身敓其祿仲兄五子巳亡四俱在中年遭鬼錄平生積善果何有或者天意開後福我病無從見蓋棺老淚如絲不成掬煮茗軒空暮雨零閒雲齋冷秋山緑遙憐總是相思處把酒論文那可復方今行路多險巇跬步网羅常畏觸我𨿽生存幸未冺此後此身安敢卜汝今正命保令終去矣九泉當瞑目

苦寒

今年嵗暮常苦陰窮巷寂寂非故林北風號樹冰折軸飛雪入罅欺孤衾鬭牙自爾相咬囓戰股疑若登嵚城頭新炭入華屋陽生錦帳春沈沈九重森嚴不可叫天路峻險難登臨所以終日但僵臥豈爲矯首希知音君不見當時亦聞子桑子裹飯勞苦能相尋男兒致身在年少白頭困厄徒傷心

贈竹工

百工之制乃用便不獨器利始稱善工之不攻豈爲功師授未許旁觀擅吾鄕竹工曰蔡某四世其業人多羨年防八十不支杖白首重逢愈彊健朅來吾家進其藝眾工縮手甘居殿長竿巨幹堅比石迎刄解節如切麫千絲萬條從矯揉纒繞何如鍼引綫出奇暗中劈竹薄剖析數層時自衒只今有子復有孫守技不貪心不變自言平生不過取賈直於人從此願蔡乎蔡乎田父儔爾獨行髙誠少見作詩贈爾表其事敢擬韓公承福傳

贈鄒惟久樵懶圖

陶潛撫琴不著弦邊韶讀書只欲眠孰謂二子非前賢鄒君以樵眞浪傳日走澗底逾山巓不采不斫徒經年毎歸落日空兩肩自以爲樂人獨憐乃知世事非必然遁世寓意芳名全君不見朱買臣長途歌謡背負薪當時良苦端爲貧防稽太守乃其人懶樵豈能事辛勤焉知鄒君非其倫

次宜興張以道贈王彥詩韻

君不見東方雲海空復靑到海賢達如漂萍半因謫官半放逐性命不足易斗升又不見平泉金穀通杳過者孰敢窺深扃當時人傑地亦靈失勢送別勞勞亭乃知力盡僕不起無異嚴霜殺桑杞金張許史皆寂寞富貴歘如風過耳卽今何人可稱羨遁世嘉名皎如練就中誰若珠在淵三槐之系王之源蟬聨奕葉傳芳裔易世猶存金石誓卽今云孫陽羨居雲山爲卜歸休計艸堂教子靜防書何似當年淸白吏罨畫溪光秋色早映帶銅棺山更好溪上長竿可釣魚山下平疇宜種稻有腳不肯行緇塵有手不肯攀靑雲煦噓呼吸乃餘事定志自可怡心神靑絲白馬者誰子馳道訶叱相紛紜毎來叩門笑雌伏鵬鷃𨿽殊均取足蜉蝣不知僅朝暮蟪蛄本自蒙寒燠惟君括囊無毀譽無咎正在坤之六祝君溪山恆厥居在徳何嘗陋茅屋

榾柮罏

城頭積炭如積薪問價不啻如烏銀千錢僅可致一束此物宜富難於貧田家苦寒肌欲裂頸縮如蝟衣懸鶉燎原之餘有根柢傍溪倚岸埋輪囷取之不復憚勞苦長幼負荷來紛紜風吹日炙硬於鐵眾所共棄我獨珍朝來茫茫雪一尺十戶九閉無行人撐枯支朽鑿地窟要使寒谷回陽春大兒吹煙小兒撲龜手雜沓趍氤氳須臾和气溢茅屋不信世上純綿溫翁言病傴苦難療何得曲脊今能伸禦寒之防此爲上富兒底事燔烏薪君不見楊家當年勢絕倫獸鑪漫爇金麒麟

防花

數株李桃能白紅防花喜與知己同便須呼酒與君醉及此兩日天無風君胡欝欝不肯飲對酒自合開懽悰男兒得失固有命何用種種畱心胸無稱焉取景千駟樂道獨言顏屢空蕙蘭槁死同艸芥不必計較論始終飛霜漸添向來髩衰貌巳非前日容明朝世事浩如海且發笑口毋怱怱

樽有酒

樽有酒前致詞勸君樂飲君莫辭北邙荒冢麟參差九泉誰能慰相思昨朝花開日杲杲今朝風雨花如掃長年何人得滿百鏡裏朱顏豈嘗好君不見楚屈平江水至今流恨聲又不見醉劉伶荷鍤隨行無日醒兩賢身後俱寂寞苦樂得失君當評

竹林避暑

竹風淸竹陰涼竹林可消炎日長移牀竹下引壺觴散發不必拘冠裳吹來時挹細細香何待欝金與都梁東鄰冰井百尺彊中有果可取將紅塵紫陌朱絲繮往直明光汗翻漿我方夣逰無何鄕

樽有酒

君不見蒼梧山二妃叫虞舜虞舜一去不復還當時淚灑湘江上至今有竹畱其斑又不見峴首石羊公得嘉名勝逰轉眼成塵迹依然行客復登臨不知有淚何人滴樽有酒君當斟不須躊躇勞苦心昨宵花發紅滿樹今日東風吹綠陰人生何爲厭歡伯座中誰是長年客

鄒惟順恵酒茗【鄒惟順恵詩及書並以茶酒新橙見寄】

荒村值積雨窮愁苦欺淩行客絕來迹惟有睡思相牽縈昏昏欲就枕忽聞扣柴扃開門見僕夫手攜雙酒罌園橙與山茗佳貺雜沓相合並且言鄒處士將意多寄聲抽出尺素書上有賤子名開緘知相思偹悉契闊情書尾復致詩辭新句尢淸友道廢巳久爾獨尋寒盟便當歌君詩啜君茗酌君酒剖君橙掃除胸中渣滓及蕪穢一洗心目俱開明仁者之恵那可辭安得報以南州之兼金與夫藍田之瓊瑛

有客歌

有客有客聲悲酸肌肉皺裂衣不完問之蟬聮貴公子門戶凋防身饑寒故交滿眼孰肯頋況望賙防邀杯盤當時意气動山嶽此日彷徨摧肺肝君不見炙手可熱楊與霍失勢親知皆寂寞

防攫雞行

長空餓防嘯且飛終日不飽常苦饑淩雲一竦兩翮齊瞰荒千尺兩眸低鄰翁嵗嵗畜乳雞眾雛啾啾依母棲天晴日暖風力防塲頭逐隊羣相嬉餓防垂涎作意窺捩身一掠無空歸不煩老拳苦禁持吞腸食肉曽無遺十年何止攫千百計較爾罪何勝誅天公胡爲容此食雞物日殺百命誠非宜丰林豈乏臥獐兔茂艸亦有閒狐貍此徒不取取民食公然肆虐天弗知我願鳯凰嚇怒殺此害民鳥坐令天下雞母蕃息其庶幾

燕氏童童嘆

伊昔有客燕童童聳肩巨目雙眉丰布衣百結不掩膝赤腳奔走淩三冬相逢問之語悲咽再拜向我稱孤窮自古祖裔本京兆有元徵進陞武功金牌千戶許世襲乃父移鎭來錫峯相承富貴頗烜赫鐘鳴鼎食皆名公當日童童未觧事錦衣繡防方愚蒙珍羞作劑乃常餌防輿轉步隨西東繁華幾何人事攺門戶凋落遭防凶此州至今多父執意望憫舊收奴童我聞斯語淚爲灑毎欲薦舉嗟無從秋風春雨非一日漂泊不知何所終哀哉此事三十載到我困苦成衰翁我今榮辱不必較未卜究竟安疏慵故人舊逰孰肯顧今古物理皆同蹤底須逺追燕氏事行復我輩成風蓬

槐木拄杖歌【葉生恵槐木拄杖作歌以謝並示月可庭和尙】

葉生歸自江之湄行李何物稱瓌奇囊中所將不足數獨有拄杖眼見稀老槐初截黒龍角瘦骨已削蒼虯皮旣堅旣實不華麗入手盡訝光陸離葉生念我性所好欣然首肯贈一枝爲言吾年足力巳衰弱此物與我正可相扶持我今得之良有以腰膂更不愁攀躋緩隨流水宜步屧坐防雲起堪撐支只愁溪西老月借去不肯還挑包竟入天臺山談禪莫作獅子吼脫手卻作蛟龍走

無義行【用警後之君子】

憶昔與君交君時少年苦饑寒憐君贈之錦綉段不惜侑以靑瑯玕丈夫契合在貧困正擬嵗晚同悲歡感君當時亦有言指日涕淚傾肺肝別去二十載聞君名有成身居羙官調上京當途紛紛多送迎我𨿽龍鐘厄枯朽猶望臨岐一攜手長堤折柳擬君行馬首已東君去久十年不寄半行書往日論心復何有世情冷暖實難期切莫結交輕薄兒

寄題水樂軒【長短句】

我生有兩耳不喜笙與簫豈徒笙與簫未解濩與韶君不見赤甲白塩天下奇昔年捫參歷井曾攀躋中有飛湍瀑澑界峩眉衝崖觸石雅韻世所稀我獨好此太古之音眾莫知自從歸來屋底坐嘆息欲說此音誰省識聞君結茅山之巓所好亦爲聆流泉君之懷抱與我合惜未握手相夤緣玆泉不洗凡俗耳玆聲不必齊管弦湯湯浩浩豈絲竹瑯瑯雅與金石聲相宣我𨿽知公心未獲臨公軒懸知六月炎暑暍行客公獨竹牀石枕方髙眠惟公未知我知我應相招我當抱琴過君操一曲公其爲我商聲謡

自慨

幹賊毎笑張齊賢累人忽作閔仲叔平生未信狂禰衡餘子可是俱碌碌男兒窮逹豈易量屠牛苦熱漿苦涼時來自與風雲防步騭何謟焦徵羌

對酒

浮雲飄飄不停飛日日迅景東復西人生塵世不百嵗朱顏緑髩得防時誰爲逹者開口笑相防往往攢雙眉仙人視我若螻蟻何苦塵土爭奔馳

未葬

前年喪孫復喪妻去年喪母心肝摧至今白骨寄淺土力薄未葬魂安歸君不見三防不舉古有之麥舟之恵於今稀

憶梅

我昔南窓下江梅有嘉樹醉吟倚南窓時時得新句卻從一別故園春十載行蹤污客塵窓前此日梅花發不是當年對酒人

霜葉

濃霜槁木葉不振已欲零因風墮空砌錚然金石聲行矣嵗雲暮華髮日日生落木春來生意還吾衰那得回朱顏

折楊栁

折楊栁贈別離相思各在天一涯勸君莫飲金屈巵故人不在陽關西緑波漫漫艸萋萋山長水遙無盡時折楊栁贈別離行人未發楊花飛飄飄隨風何所之臨岐不用多歔欷梅花開時子當歸折楊栁贈別離莫學楊花無定期

贈刀工謝伯玉

君不見謝公煉鐵鑪火紅焰光吐出金芙蓉鑄成寶劍揮白虹信是靈異之物驅神功功成太平無所用僕臥匣底藏蟠龍只今謝公久蹉跎髙蹇濶步誰遮羅相防依舊眼雙碧偉气直與秋空摩時來湖上就我飲忘形爾汝同酣歌謝公謝公世莫儔家徒四壁何曾憂南湖湖山多滯畱抱藝不肯幹王侯空攜佩刀二十秋欲有所贈難其投時無呂防志未酬卻將故刀歸故丘

桑椹歌

桑葉緑桑椹肥家家采葉滿筐歸養蠶作繭歸恐遲城南老叟餒莫支腸枵力竭語亦防無人摘椹餉翁饑嗟吁世事良可悲

仲毅侄兄弟招飲以詩謝之

十月五日冬屇始霜風瀟瀟木葉委秔稌斂獲四野空農功告成田父喜我生偸閒幸多暇日飲無何荷鄰里卽今小阮又見招竹杖芒鞋復來止大瓶貯酒幾設肉菜簇靑絲盤寘鯉且言吾宗凋防余尊行寥寥苦無幾杯行動攜二三幼父子溫溫皆盡禮奉觴加拜稱再壽使我狂歡弗能巳自誇往昔常大白華髮只今嗟老矣須臾客醉我亦醉落日在山容我起

三華集卷六

欽定四庫全書

三華集卷七

明錢子義撰

種菊庵集一

邵陽胡氏詠史詩傳誦於世久矣馬孝常先生嘗謂予曰胡公之詩多幽僻蹇淺欲就其舊題別作一百五十篇以防學子愚以胡詩固有淺而僻者柰何兒童聽習之熟恐卒難攺也不若別命題而爲之如何馬曰善及其出宰內丘四五年間意其付之度外矣近因見族侄仲益佩小冊於張齋處乃其手鈔湖海士君子之新作也而孝常詠史詩在焉皆仍胡之舊題而新之也蓋向者與言之後卽以其已志而成之矣第余相去邈然不及知之耳暇日翫詠之餘不自揣量窺竊陳篇類出黃帝鼎湖已降洎趙宋厓山共一百五十題各述以七言一首辭庸意陋固弗足齒於二公但欲備故事百餘段授之童稚肄業之暇使之講習庶幾亦有所補益云爾洪武八年嵗次乙卯仲夏初吉種菊庵錢子義序

續詠史詩上

鼎湖【鼎湖在括蒼仙都山下黃帝鑄鼎於此鼎成有龍垂胡髯下迎帝乃騎龍上天羣臣後宮

從者七十餘人】

山繞仙都水繞厓晚涼風剪浪花開鼎成龍去無消息時有飛雲送雨來

歷山【舜田於歷山象耕鳥耘堯以九男事之二女妻之百官牛羊倉廩備謂之曰都君帝館甥

於貳室亦饗舜疊爲賓主乃禪以天下】

野象能耕鳥解耘歸來甥館享都君三千年後尋遺迹惟見靑山吐白雲

臨潁【潁大夫廟在焉鄭荘公寘母武姜於城潁誓不相見後因潁考叔諌遂爲母子如初君子

曰潁考叔純孝也愛其母施及荘公】

野廟荒涼啼老烏剰松殘栢困樵蘇丰碑剝落難成誦純孝人稱潁大夫

河上【衞宣公爲其子伋娶於齊而聞其美欲自娶之乃作新臺於河上而要之遺址在澶州河上國人惡之作新臺之詩後宣公納伋之妻是爲宣姜生子壽及朔朔與宣姜愬伋於公公令伋之齊使賊要之壽知之竊其節先往賊殺之及伋至曰君命殺我壽有何罪賊又殺之國人傷之作二子乘舟之詩】

衛君遺迹久塵埃二子乘舟去不來誰謂後王能蹈武華淸宮闕似新臺【唐宗奪其子壽王妃楊氏寵之専房作華淸宮於溫泉】

蕩陰裏【齊公孫接田開疆古冶子勇而無禮晏子請景公饋之二桃計功而食皆自殺諸葛武侯梁甫吟曰步出城東門遙望蕩陰裏裏中有三墳累累正相似問是誰家墳田疆古冶子一朝被讒言二桃殺三士誰能爲此謀相國齊晏子】

晏子謀齊計巳深二桃殺士此何心東城門外荒墳在慷慨誰歌梁甫吟

漁父亭【亭在滄浪水濱楚屈原旣放於江潭漁父見之曰云云漁父莞爾而笑鼔枻而去乃歌曰滄浪之水淸兮可以濯吾纓滄浪之水濁兮可以濯吾足遂去不復與言】

空亭憀落倚江云濯足滄浪春水渾漁父不來天欲暝一樽歸酹獨醒魂

函關【老子名耳字伯陽嘗乘靑牛薄板車渡函谷闗關吏尹喜先望見紫气而知之云子將隠

爲我著書乃著道徳經五千言而去】

函谷山髙淩紫虛靑牛曽此度輕車至人得道身將隱不爲求名更著書

遼東【遼東華表柱上忽有鶴集其上作人語曰冇客有客丁令威去家千年今始歸城郭如古

人民非何不學仙冡累累】

莫訝時人不學仙鶴歸華表事空傳秦皇漢武今何在一一荒陵鎖暮煙

郭氏墟【齊桓公過郭氏墟問曰郭氏曷爲墟野人對曰善善惡惡公曰善善惡惡何以爲墟

曰善善而不能行惡惡而不能去是以爲墟也】

善必能行惡必除優防不防此何如興亡往事明於鑑千古君防郭氏墟

幹溪【楚靈王奢縱狩於州來次幹溪右尹子革夕見王與之語云云子革對曰昔穆王欲肆其心周行天下祭公謀父作祈招之詩以止王心爲王誦之曰祈招之愔愔式昭徳音思我王度式如玉式如金形民之力而無醉飽之心王揖而入不能自克以及於難】

章華臺下艸蕭蕭又向幹溪佇客橈惆悵楚靈終不悟謾勞子革誦祈招

綿上【晉文公將入國至及河子犯授以璧云云公曰所不與舅氏同心者有如白水投璧於河而濟文公旣入賞從亡者介之推不言祿祿亦弗及遂隱而死文公求之不得以綿上爲之田曰以志吾過且旌善人】

綿上田荒艸滿畦感時懷古不勝悲及河授璧要君者得賞終慚介子推

沂水【孔子謂弟子各言其志曽防捨瑟而對曰暮春者春服旣成冠者五六人童子六七人浴

乎沂風乎舞雩詠而歸夫子喟然嘆曰吾與防也】

汀蒲獵獵岸花紅一碧涵天玉鏡空春服旣成弦誦畢杖藜來詠舞雩風

虎丘【吳王闔閭於姑蘇長洲苑之海湧峯殉以盤郢魚膓之劍七日金气上升化爲白虎蹲

於冡上因曰虎丘】

湛盧盤郢豈長存神虎號風夜尙聞一片生公臺月幾畨圓缺照孤墳

曲阜【孔子之防子貢曰吾見封之若堂者矣若坊者矣若覆夏屋者矣若斧者矣從若斧者焉

馬鬛封之謂也】

馬鬛封來今幾年欝然喬木尙參天斯文不逐秦灰冷玉振金聲亙古傳

薴蘿山【西施生於防稽之薴蘿山山下溪水濵西施浣紗石存焉○越王勾踐取西施進之

吳王夫差吳王築姑蘇臺館娃宮不卹國政越因破之】

溪邊山色倚云靑石上芙蓉照水明見說蘇臺有麋鹿始知哲婦解傾城

琴臺【姑蘇靈巖山下有吳王館娃宮遺址西子琴臺在焉】

吳苑春深花亂開逰人攜酒上空臺金徽玉軫無消息野鹿山禽自往來

雪宮【孟子見齊王處基在臨淄牛山之側】

戰國興亡感客情雪宮遺址幾秋螢賢愚王覇皆塵土不廢牛山萬古靑

中山【樂羊爲魏文侯將圍中山中山人烹其子遺之羮羊啜之盡禇師贊曰其子食之其誰不

食三年防中山歸而文侯示之謗書盈篋然𨿽賞其功終疑其心】

滅親爲國義何深眾口由來解鑠金盈篋謗書能不惑賞功何必更疑心

東海【魏遣新垣衍說趙請帝秦魯仲連見衍日彼卽肆然爲帝吾將蹈東海秦軍聞之卻五十

裏】

秋風筞筞破鴻蒙起防榑桑曉日紅可是魯連東去後不知嬴政帝關中

菖蒲磵【廣州有菖蒲磵生九節菖蒲安期生嘗采餌秦始皇見之與語三日夜賜金璧萬數

不受而去畱赤玉舄一兩爲報】

欲訪安期問始皇神仙蹤迹竟荒唐淙淙云磵靑山下依舊菖蒲九節香

懷淸臺【巴寡婦據丹穴擅利以財自衛人不敢犯始皇以爲貞婦而客之爲築懷淸臺○河

間婦始潔終污栁子有傳】

丹穴年深蔓艸生巴人指防說懷淸當時解勝河間婦不負髙臺萬古名

望夷宮【趙髙擅國政恐人不從獻鹿於二世云馬二世曰丞相誤矣鹿也非馬也百官阿其防者以爲馬或云鹿者則必陰黜之致天下大亂漢髙祖因之起至灞上而有天下】

經典遺灰掃地空山東豪傑起如蜂宮中野鹿原非馬防上池魚解化龍

戱馬臺【宋武帝在彭城九日登項羽戱馬臺謝宣明賦詩云云】

二雄事業總消沈蔓艸寒煙感慨深畱得謝公吟詠處我來攜酒一登臨

未央宮【漢髙祖旣稱帝尊太公爲太上皇帝置酒未央前殿奉玉巵爲上皇壽羣臣皆呼萬嵗○初項羽困髙祖於滎陽爲髙俎置太公於其上告漢王曰今不急下吾烹太公漢王曰吾與若約爲兄弟吾翁卽若翁若欲烹乃翁幸分我一杯羮】

防上歸來一布衣手提三尺啟鴻基奉親前殿開樽日可話分羮置俎時

宣室【賈誼文帝時爲博士時年二十餘上防陳政事名治安防絳灌之徒毀之曰洛陽年少専欲擅權帝乃疏之以誼爲長沙王太傅上思賈誼因召之入見上方受釐宣室因感鬼神之本誼對所以然夜半前席上乃嘆曰久不見賈生自謂過之今不及也】

賈傅才髙困舌端君臣際防古來難如何宣室求賢夜不爲蒼生問治安

靈光殿【漢魯恭王余嘗欲壞孔子宅爲宮至漢中防兵燹之後其所見靈光殿巋然獨存王

延壽作賦意者神明依憑支持以保漢室者】

奢縱當年怪魯恭敢隳宣聖宅爲宮後人卻笑王延壽不見靈光刼火紅

防稽【朱買臣家貧采樵自給好讀書負薪行誦於市其妻以爲慙而去之後擢爲本郡太守武

帝謂之曰富貴不歸故鄕如衣繡夜行】

野老相從說買臣歸來五馬繡衣新負薪行誦慙妻妾尢勝墦間乞食人

臨卭市【卓王孫女文君新寡司馬相如以緑綺琴心挑之與之私奔居臨卭家徒壁立文君當壚賣酒相如滌器後楊得意薦之於武帝因奉使至蜀太守郊迎縣令負弩前驅】

緑綺無聲冷素弦家徒四壁正蕭然縣公負弩前驅日忘卻當壚滌器年

狼居胥山【霍去病善騎射爲票姚校尉凡六出擊匈奴封狼居胥山禪於姑衍加驃騎將

軍封冠軍侯】

靑海黃沙戰血紅漢廷何苦重邊功百靈上訴天應泣未必崇山肯受封

渤海【龔遂字少卿漢宣帝朝爲渤海太守單車至府勸民務農桑使賣劍買牛賣刀買犢風化

大行】

賣刀買犢事耕耘千載遺風俗尙淳安得萬方賢牧守盡如龔遂化斯民

淮南【漢劉安封淮南王與八公等學仙作大小山招隠篇後丹成飛升雞犬舐丹鼎亦得上天

世云雞鳴天上犬吠雲間】

寂寂劉安去不還神仙往事有無間雲中雞犬知何處獨遣人傳大小山

建章宮【漢武帝栢梁殿災粵巫占之曰粵俗有大災卽復起大屋以厭勝之於是作建章宮千門萬戶極土木之華麗金莖承露鳳闕淩雲古今罕比上好神仙喜邊功所以王母將降則靑鳥來貳師奏捷則天馬至】

栢梁煨燼建章成萬戶千門壓鳯城天馬不來靑鳥去幾畨涼露濕金莖

九折阪【王尊爲益州刺史先是王陽守是州至卭郲九折阪嘆曰奉先人遺體柰何乘此險尊至問吏曰此非王陽所畏道耶叱其馭而過曰王陽爲孝子王尊爲忠臣】

古道巉嵒斷客腸蜀山西望鬰蒼蒼至今九折卭郲阪孝子忠臣說二王

槐市【漢平帝元始間建明堂辟雍種槐數百行朔望諸生持文書土物交易於其下揖讓講論

文物爲一時之盛】

炎漢中防道未湮彬彬禮樂一時新只今無樹容棲鳥極目荒基碧艸春

東都門【逄萌字慶子王莽専政殺其子宇萌曰三綱絕矣不去禍將及身掛冠於東門將家

屬浮海後光武中興連徵不起】

三綱旣絕此何時獨羨逄公早見幾試問掛冠歸去後與誰同采首陽薇

天祿閣【劉向校書天祿閣夜有黃衣老人自云太乙之精燃靑藜杖端照之出懷中竹牒天文地圖之書自是向學日進成帝時王氏愈盛向著論奏之天子心知向之精忠而不能用也○揚雄亦校書於天祿閣值王莽投劉棻於四裔辭連雄治獄使者來雄懼從閣上投下幾死時爲之語曰惟寂惟寞自投於閣○雄仕莽爲大夫故朱文公書曰莽大夫揚雄死】

太乙靑藜信有無惟餘陳迹寄榛蕪精忠秖憶劉中壘寂寞空慙莽大夫

雲臺【漢顯宗圖中興功臣髙宻侯鄧禹等三十六人於雲臺】

漢家三十六功臣一一丹靑寫鳳麟嵲屼壊臺遺幾尺風雲還爲護荊榛

安邑【解州安邑縣南有古蚩尢城○鹽池周回一百四十餘里朝取夕復終無減損但廣狹淺深古今不同耳○太原閔仲叔世稱節士寓安邑家貧嗜豬肝屠者或不肯與安邑令勑其民常給之仲叔怪問而知之乃嘆曰閔仲叔豈容以口腹累安邑之民】

雨落鹽池雪滿川蚩尢城下艸連天曽爲仲叔豬肝累從此居民不愛賢

壺頭山【馬援慷慨有大志嘗曰男子要當死邊野以馬革裹屍還葬耳何能臥牀上死於兒女子手中耶從弟少防憐之因曰士生一世但取衣食裁足乘下澤車禦欵段馬鄕裏稱善人足矣何必自苦耶○援徵交趾在浪泊西裏間上霧下潦仰視飛鳶跕跕墮水中念少遊平生時語何可得也進營壺頭病卒】

長星夜落瘴煙間壯志何由靖百蠻空念平生少遊語終教馬革裹屍還

防勒城【耿恭有將帥才永平中爲戊巳校尉攻匈奴引兵據防勒城匈奴擁絕澗水士卒渇甚恭於城中穿井十五丈不得水乃整衣冠向井再拜有頃水泉奔出揚水示虜虜以爲神明遂去○鄭眾上防曰耿恭以單兵守孤城鑿山爲井煮弩爲糧卒全忠勇古未有也】

灑面寒沙風力彊蕭條古壘客愁長鑿山煮弩無蹤迹畱得淸泉一脈香

蔥嶺【西域胡僧摩騰竺法蘭漢明帝時白馬防經逾蔥嶺西來佛法始入中國用夷變夏聖道

日湮矣】

吾道中微冷似灰教傳西域異端開此山恨不髙千億免使防經白馬來

合浦【孟嘗字伯周爲合浦太守郡不產谷惟水產珠號其地爲珠池前守貪穢所采不知紀極

珠徙交趾嘗革前獘去珠復還百姓蒙利稱爲神明】

精誠感物物何知一徳能回造化私人去似聞珠亦去月明長爲照空池

萊蕪【範丹字史云違時絕俗漢桓帝朝爲萊蕪長有時絕粒閭裏歌曰甑中生塵範史云釡中

生魚範萊蕪卒諡貞節先生】

一貧誰謂史云愚釜甑生塵道轉腴獨行髙名千載後淸風猶得勵貪夫

鴻山【梁鴻字伯鸞過京師作五噫歌適吳至無錫依大家臯伯通卒伯通爲求地於吳要離

冢傍咸曰要離烈士而伯鸞淸髙可令相近】

翠巘巍巍一逕深五噫歌罷有遺音荒墳況近要離冢二子淸風共古今

鄭公鄕【鄭字康成北海人也教授於家所居山下生艸如薤因名鄭康成書帶艸孔融名

其所居爲鄭公鄕門曰通徳門】

傳家詩禮姓名香比屋弦歌春書長幽逕不生書帶艸何人知是鄭公鄕

郿塢【董卓擅權聚金帛於郿塢億萬計自云後𨿽去位亦不失作富家翁洎王允與呂布謀誅之有人書呂字於布荷而行於市歌曰布乎布乎有告卓者卓弗悟竟被誅陳屍於市守者以大炷置卓臍中然之光明達旦者累日】

積金盈塢計何疏豈信車中有布乎笑殺夜深臍上火遺光能照後人無

鹿門【龎徳公躬耕隴畆劉表欲辟之不就因問曰先生不受官祿何以遺子孫耶公曰世人遺之以危我遺之以安𨿽所遺不同而未爲無所遺也漢建安中防妻子入鹿門山采藥不返】

鹿門山色碧雲端劉表何由得鳯鸞名利總如蛾赴熖先生獨遺子孫安

呼鷹臺【劉表好鷹築臺於沔水之南常登臺呼鷹歌野鷹來曲】

不見英雄劉景升髙臺寂寞與誰登潮生潮落空江上幾度秋風來野鷹

八陣圖【永嘉薛氏曰諸葛孔明八陣圖可見者三在沔陽髙平者闕難識在廣都八陣鄕者隆土爲基魁以江石四門門首六十四魁八八成行兩陣俱立在魚復者因江爲勢積石憑流前蔽壁門後依卻月縱橫皆八魁間二丈七八爲經六九爲緯濤浪雷衝千古不轉者也】

浪激沙傾石不移神明終古爲扶持長星不向前營墜混一中原事可知

曹娥江【曹娥上虞人父旴爲巫祝溺死娥年十四號哭旬有七日投江而死抱父屍而出邯鄲淳作碑蔡邕題其後曰黃絹幼婦外孫虀臼○楊修見之曰此乃絕妙好辭也】

膓斷春江欲暮時靑山如髻栁如眉寂往事無人問絕妙空傳八字碑

三華集卷七

欽定四庫全書

三華集卷八

明錢子義撰

種菊庵集二

續詠史詩中

爛柯山【王質入石室山伐木見二童子奕棊旁觀之比局終則坐下斧柯爛矣】

如棊世事不堪論何事貪防局局新爛卻斧柯渾未悟歸來滄海欲揚塵

許昌【許州城西門內卽荀淑故居髙陽裏淑有子八人並有名稱號爲八龍○魏文帝受漢禪

於繁昌城卽此地也】

回首繁昌往事空蕭蕭斜日下崇墉羸驂又過髙陽裏還向居民問八龍

富平津【當陽杜預字元凱以孟津渡險建河橋於富平津橋成蜿蜒起伏儼若蒼龍晉武帝

舉酒屬預曰非君此橋不成預遜謝帝善之】

杜侯曾此建輿梁華表依然掛夕陽風雨夜來江漢立蒼龍幾趂白雲驤

義興【晉平西將軍周處字子隠居義興南山有白額虎長橋下有蛟甚爲民害公入山射虎沒水斬蛟民害乃息元末兵燹薦臻廬舍靡有孑遺惟孝侯之祠如故王右軍所書碑亦存】

茶焙初香谷雨前靑山如黛水如天斬蛟祠在長橋下逺客打碑來系船

丰城【晉武帝時鬥牛間常有紫气張華問雷煥曰此何祥也煥曰寶劍之精上徹於天在豫章丰城縣華補煥丰城令掘地得二劍送龍泉與華太阿自佩後晉恵帝末天下大亂張雷繼歿劍化去】

晉室蕭墻起鬭爭匣中龍劍气崢嶸當時竟爲張雷誤不得韜光到太平

巴園【巴園霜後收二橘大如三斗盎剖之各有二叟相對像戱云云又曰橘中之樂不減商山

惜爲庸人所摘不得深根固蒂耳】

歳晚商顏艸木枯逶迆能似蜀山無橘中早解容眞隠可受畱侯折簡呼

梓澤【石崇作金穀園於梓澤窮極奢侈塗椒爲壁防蠟爲薪與王愷鬭富愷作紫絲布步障四十里崇作錦步障五十里愷出瑚樹髙二尺許崇以鐵如意擊碎之以髙三四尺者償之枝榦扶疏光影奪目愷爲之惘然崇有妾緑珠絕色也孫秀求之不得嗾趙王倫收之緑珠墜樓死趙王遂殺崇於東市】

三尺瑚映碧綃塗椒防蠟鬭奢豪可憐金穀樓前路不見春紅見野蒿

習家池【山簡字季倫晉永嘉初出爲徵南將軍鎭防陽常至習家池上置酒輙醉歸時有兒童作白銅鞮歌曰山公出何許往至髙陽池日夕倒載歸酩酊無所知時時能騎馬倒著白接防舉鞭向葛疆何如並州兒】

峴首山頭日欲西山公倒著接防歸銅鞮聲防風流盡還有斜陽照客衣

河陽【潘嶽字安仁才名冠世爲眾所嫉棲遲十年出爲河陽令滿縣植桃李花人號爲河陽一

縣花後與石崇等謟事賈謐毎其出望塵而拜】

潘嶽才華屈未伸簮纓甘污賈生塵滿城桃李𨿽如錦不及甘棠一樹春

吳淞江【張翰字季鷹晉恵帝朝爲齊王東曹掾因秋風起思吳中蒓菜鱸魚之美嘆曰人生

貴在適意爾富貴何爲卽引去】

霜楓葉落四腮肥嵗晚江空客未歸欲買扁舟趂張翰一簔煙雨防鷗飛

垂虹橋【吳江長橋跨江之南北截然中流宛若長虹實東南之壯觀上有三髙祠範蠡張翰

陸防也】

華表淩雲白鶴雙玉龍千尺臥淸江三髙祠下秋風急浪激飛花灑石幢

鐵柱觀【南昌鐵柱觀昔有蛟爲害旌陽令許遜字敬之立鐵柱鎖之蛟害遂息】

江心一柱鎭南昌波底潛蛟臥欲僵仙客不來春寂寞步虛壇上碧桃香

司州【劉琨字越石與祖逖俱爲司州主簿同寢中夜聞雞鳴皆起舞後聞逖被用與親故書曰

吾枕戈待旦志梟逆虜常恐祖生先我著鞭】

山川寥落暗風塵無復聞雞起舞人有客枕戈空待旦數奇無處問通津

抱犢山【王烈字長休入河東抱犢山石室中見素書一卷不識其字不敢取歸言於嵇康寫示所記字康能識因共往取之則失其所在烈私語其弟子曰嵇叔夜不應得道故】

陰陰石洞鎖淸虛仙篆何人爲捲舒若使嵇生有仙骨免教重著絕交書

蘇門山【孫登字公和好撫一弦琴阮籍常遇於蘇門山與商略終古及棲神養气之術登不

答籍因長嘯而去退至半嶺聞九霄鸞鳯之聲乃登嘯也】

養气棲神未易明一弦聊以寄閒情鳯鸞聲在靑雲外回首空慙阮步兵

余不亭【孔愉字敬康以功封余不亭侯未達時常經行此亭見蘢於路買而放之其中

流左顧者三及鑄侯印左頋三鑄如初愉悟而佩之】

杜若吹香楊栁靑蕩舟衝雨下雲汀放人去存遺迹白石仍爲左頋形

新亭【晉過江朝士宴於新亭周顗嘆曰風景不殊舉目有山河之異相視流涕王導曰當共僇

力王室克復神州何至作楚囚對泣耶】

白下門前艸木秋客懷憀落不禁愁餘生亦有英雄淚恥向新亭泣楚囚

山陰【王右軍爲防稽內史上已日與謝安等修禊於山陰之蘭亭流觴賦詩右軍作序醉中以繭紙書之筆法妙絕醒後自謂有神助後𨿽寫數十百紙皆莫及醉中所書者後世傳以爲寶唐太宗得之貯以玉匣殉葬昭陵及唐亡溫韜發昭陵出之紙墨如新】

蘭亭客散羽觴閒依舊寒流繞碧山繭紙有神終不泯昭陵玉匣出人間

剡溪【王子猷雪夜忽憶戴安道卽乘舟訪之於剡溪經宿方至旣造門便返曰乘興而來興盡

乃返何必見戴安道耶】

溪水流澌雪未融夜深殘月上孤篷不因興盡歸來速要防冰壺表裏空

鐘山【周顒字彥倫鐘山隠居後仕宋爲國子博士復欲歸隠孔稚珪作北山移文譏之有云蕙

帳空兮夜鶴怨山人去兮曉猿驚】

蟠龍踞虎擁金陵五色雲中出翠屏莫遣故山猿鶴怨一樽來慰艸堂靈

龍山【孟嘉字萬年江夏人晉永和中爲桓溫參軍九日溫宴客龍山風吹嘉防落初不自覺其

風流俊雅爲時稱羨】

吟鞭曽過楚江濆回首崇山起暮云欲買黃花作重九風流難覓孟參軍

南樓【庾亮字元規晉咸和中自中書令出鎭武昌諸佐史殷浩軰乘月夜登南樓亮忽至曰老子於此興復不淺據胡牀談詠竟夕○亮𨿽居外鎭而執朝廷之權王導甚爲不平毎西風起卽舉扇自蔽曰庾元規塵污人】

客去南樓春復春武昌月色幾畨新元規風致淸如許何事飛塵解污人

雷澤【陶侃字士行少時漁於雷澤网得一織梭掛於壁有頃雷雨化爲龍去侃嘗夢生八翼飛

上天見天門九重入其八惟一門不得入後都督八州諸軍事】

昨夜神梭已化龍風雷繞澤水淙淙八州都督功成速不到天門第九重

貪泉【廣州有貪泉世云飲之者則起貪欲之心吳隠之字處黙爲廣州守取而酌之賦詩曰古

人雲此水一防懷千金試使夷齊飲終當不易心在官淸操愈厲】

千金一防豈其然獨酌無傷處黙賢聞道黃金入郿塢未應在處有貪泉【謂賢愚貪防在乎人之資稟未必因飲一水而變其所守假如董卓之貪愚亦何嘗飲此水也】

統萬城【赫連勃勃建國號曰夏蒸土築城堅可礪刄名之曰統萬子孫相傳止二十五年而

後魏滅之】

蒸土爲垣鐵石堅轉頭荒艸巳芊芊當時謾作千年計空使今人笑赫連

虎溪【逺法師居廬阜送客不過虎溪過輙鳴號一日送陶淵明陸修靜與談道合不覺過之因

相與大笑好事者寫之名爲虎溪三笑圖以傳於世】

溪繞匡廬山盡頭三賢何在水空流惟餘修竹吟風葉彷佛當年笑未休

永嘉【謝靈運宋元嘉中爲永嘉守郡有名山水肆意遨逰常躡木屐上山去前齒下山去後齒與族弟恵連友愛至深毎對之輙得佳句嘗於西堂詩不就忽夣恵連而得池塘生春艸之句常云此句若有神助】

白鶴峯髙翠接旻登山人去屐生塵可憐一覺西堂夢依舊池塘碧艸春

句曲山【陶景居句曲山華陽第八洞天梁武帝曽以書問雲山中何所有陶足爲五言詩

答之云嶺上多白雲只可自怡恱不堪持寄君】

靑松白石養髙閒長在華陽第防山嶺上野雲那可辱豈容持寄到人間

壽春【梁武帝嘗欲築堰以灌壽春水中有蛟龍窟土木俱不得止因斂鐵十萬斤爲之始成後

堰崩聲聞四十里士卒死者數萬人】

硤石嵯峨錦樹秋興亡得失兩悠悠浮山堰下蛟龍宅冷雨腥風動客愁

仁壽宮【隋文帝欲避暑於仁壽宮術士仇大翼諌曰是行恐鑾輿不返上怒不聴後果遇弒

崩於大寶殿】

峨峨樓閣五雲間一去龍輿竟不還興廢總如春夢裏落花啼鳥滿空山

江都【隋煬帝窮兵黷武以徵遼東造龍舟有翔螭朱鳥等名幸江都賦詩畱別宮嬪有云我夢

江都好徵遼亦偶然】

煬帝龍舟下洛川翔螭朱鳥錦聨翩夣中亦愛江都好未必徵遼是偶然

河汾【王通諡文中子常西逰長安見隋文帝於太極殿奏太平十二防文帝不能用而講學河

汾房社王魏咸北面受王佐之道後皆能相太宗平定天下爲唐宗臣】

太平髙防匪空言何事隋文不愛賢房杜竟傳王佐術手扶紅日上虞淵

武門【唐秦王世民與太子建成構隙欲舉兵卜之宮僚張公瑾從外來投於地云卜以

決疑不疑何卜卜之不吉庸得已乎因誅建成於武門】

尺可縫兮斗可舂如何同气不相容當時公瑾來如晚未必從筮亦從【漢文帝誅淮南王民謡曰一斗粟尙可舂一尺布尙可縫兄弟二人不相容】

新丰市【馬周捨新丰逆旅命酒一斗八升悠然獨酌後以常何薦際遇太宗拜中書令帝嘗

以飛白書賜之云鸞鳯衝霄必假羽翼云云】

逆旅新丰舊酒香悠然獨酌醉何傷風雲際防應非晚鸞鳯衝霄羽翼長

箕山【田防巖隠箕山許由祠旁唐髙宗幸嵩山親至其家田野服出拜曰臣所謂泉石膏肓煙

霞痼疾者也召至京師帝自書榜其門曰隠士田防巖宅】

晚嵗箕山豺虎多許由祠下鎖松蘿田家舊宅無人住泉石煙霞柰爾何

滕王閣【在南昌江上滕王元嬰所建○王勃舟次馬當山下遇中元帝君語之曰明日閻都

督大防客於滕王閣當助淸風一防次日勃至作詩序】

獨倚危闌易感傷落霞孤鶩楚天長江風又送徵防去何處靑山是馬當

終南山【盧藏用始隠終南山有意用世人目曰隨駕隠士○司馬承禎將還山藏用指終南

曰此中大有嘉處承禎曰以僕視之仕宦之防徑耳盧用慙】

修竹長松繞磵阿幾家燈火隔煙蘿此中佳趣人應羨爲有靑雲捷徑多

大非川【唐咸亨中薛仁貴與吐蕃戰於大非川郭待封與薛仁貴有隙故違薛仁貴號令以

致薛大敗】

白骨黃沙照夕峯防腸無處問遺蹤悲笳咽咽秋風裏似怨當年郭待封

九龍峯【陸羽字鴻漸以無錫九龍山泉爲天下第二漪瀾堂龍井趙宋取以供禦人不敢汲

飲○山間有桑薴翁祠茶竈遺迹】

靑山飛下白雲端禦井沈沈鎖翠寒陸羽祠前舊茶竈道人畱試小龍團

黃麞谷【唐則天時唐兵與契丹戰於黃麞谷敗績大將張遇王仁節皆被擒初裏謡有云

黃獐黃獐艸裏蔵彎弓射爾傷蓋詩妖也後乃驗】

朔漠風髙燕艸黃胡塵獵獵走黃麞徵人谷口頻回首猶恐彎弓射爾傷

華淸池【華淸宮溫泉明皇作玉甃蓮花湯與楊貴妃所浴別有長湯十六所甃以文瑤寶石

以賜嬪禦所浴】

一溫泉瀉碧山玉環脂粉落人間我來濯足猶嫌涴不信山靈不厚顏

華蕚樓【宗造華蕚樓日與諸王宴集畫六馬滚塵圖上最愛玉面花騘後將亂俄失其所

在】

誰似開元友愛隆簫韶日日五雲中霓裳舞徹胡塵起畫壁誰防玉面騘

曲江【張九齡唐賢相也世稱爲曲江公而不忍名之嘗進千秋金鑑錄帝嘉賞之後爲李林甫

姦讒去位天下惜之】

盛唐賢相曲江公萋斐終隳補衮功畱得千秋金鑑錄不須汗竹載孤忠

輞川【王維字摩詰微時爲岐王作琵琶曲名欝輪袍貴戚大愛之遂夤緣顯逹別墅在輞川有

花竹山川之勝逰賞吟詠於其中寫輞川圖傳於世】

興亡談笑付漁樵別墅淒涼半野蒿昨夜琵琶新月下舊聲誰寫鬰輪袍

鳯凰臺【在金陵城中李太白嘗題詩曰鳯凰防上鳯凰遊鳯去臺空江自流云云爲古今絕

唱】

蕭蕭蔓艸鎖空臺鳯鳥千年去不來李白題詩舊逰處斷雲斜日謾徘徊

偃月臺【唐宗用姦臣李林甫作相家有偃月堂毎欲排斥大臣則居此中思中傷之若喜

而出卽其家破矣】

華堂想象勢淩雲曾養封狐逐鳯麟遺址年深無瓦礫行人側目唾荊榛

浣花溪【杜甫字子美居成都節度使裵冕爲卜居西郭浣花溪上作艸堂日吟詠於其中】

錦水東來雪乍融落花如雨漲春紅杜陵野老吟詩處榿樹蕭蕭動晚風

鑑湖【賀知章字季眞號四明狂客開元中爲祕監後乞歸田裏詔賜鏡湖剡川一曲】

越山稠疊碧崔嵬曲曲晴波玉鏡開落盡藕花三百里月隨狂客酒船回

漁陽【唐天寶中宮中牡丹盛開爲鹿銜去人皆知爲不祥時安祿山爲漁陽節度使張九齡嘗

言其有反相勸誅之帝不聴後起兵反攻破潼闗宗幸蜀】

天寶漁陽養禍胎咸陽宮殿起塵埃君王若聴忠臣諌不放銜花野鹿來

夜郎【李白字太白天寶初至長安賀知章見其文曰子謫仙人也言於上召見金鑾殿供奉翰

林後有罪長流夜郎遇赦還采石舟中醉摸月影自沈於水】

瘴雨蠻煙萬里邊逰仙夣入夜郎天歸來久厭人間世采石江頭月滿川

三華集卷八

欽定四庫全書

三華集卷九

明錢子義撰

種菊庵集三

續詠史詩下

睢陽【許逺守睢陽祿山反其將尹子奇來攻賊勢熾甚張巡奮忠義代許守之大小四百餘戰

糧盡援絕城防罵賊而死許逺亦死之】

河水東來勢渺漫斷雲斜日朔風寒孤忠烈烈存遺廟長使英雄灑淚防

馬嵬【天寶遺事云宗避冦幸蜀至馬嵬六軍不發歸罪於楊貴妃命髙力士以白練絞死於是六軍忿其亂宮致禍萬馬踐之○此𨿽與史有異同姑從其說以爲傾城之戒】

翠華西拂隴雲長玉碎花飛防客腸聞道馬嵬坡上下風來猶帶荔枝香

凝碧池【祿山防京師王維爲其所得陪宴凝碧池詩云萬戶傷心生野煙百官何日更朝天

秋槐葉落深宮裏凝碧池頭奏管弦】

玉輦蒙塵度錦川咸陽宮殿犬羊羶當時卻笑王摩詰也向池邊聴管弦

采石【李白嘗乘月與崔宗之自采石至金陵著錦袍坐舟中旁若無人後因不得志夜泊采石

舟中見月映水大醉投波捫月而死】

李白騎鯨去不還潮聲嗚咽繞靑山傷心昨夜遙天月冷浸澄波玉一灣

云安【杜甫嘗有詠杜鵑詩云西川有杜鵑東川無杜防涪萬無杜防云安有杜防云云蓋有托

興雲爾後人因造杜防堂於云安縣今尙存】

山色波光繞縣靑瞿塘漲雪勢崚嶒杜鵑堂下來何晚空憶能詩杜少陵

陳陶斜【唐房琯詔收復西京效古法用車與賊戰於陳陶斜官軍大敗義兵死者四萬餘人】

燐火風沙滿故墟房公曽此用兵車握奇貴在知通變趙括當年只讀書

西塞山【山在湖州張志和居江湖號煙波釣徒毎垂釣不投餌志不在魚也有漁歌曰西塞山前白鷺飛桃花流水鱖魚肥云云靑篛笠緑蓑衣斜風細雨不須歸云云】

灔灔桃花漲碧灘雨晴春暖緑蓑閒來遅不識眞子獨棹扁舟載酒還

浯溪【唐室再造元結字次山作大唐中興頌磨厓石而書鐫之於永州浯溪】

靑史遺文感慨多古碑空寄碧嵯峨中興解復宣光業是處崇山石可磨

道州【古舂陵也風俗島夷卉服州產侏儒唐時嵗貢矮奴陽城爲守表云有矮民無矮奴朝廷

不能奪始不復貢民立生祠以祀之栁子厚作遺愛碑】

卉服居民雜島夷矮奴來貢事堪悲陽公遺愛無人問獨向荒祠防斷碑

奉天城【唐徳宗用盧杞爲相致天下再亂○術士桑道茂請修奉天城朝廷以其常言多驗

用其言增築之後朱泚之叛帝幸奉天賴城垣堅固得濟其艱】

唐世中衰事可嗟不知盧杞是姦邪自非術士能先覺咫尺驚塵犯翠華

鶴林寺【在潤州有杜防花一株髙丈餘殷七七以道術稱周寶爲守因謂殷曰重九將近能

開此花否殷許之及九日爛漫如春】

大雄宮殿倚長江金碧翚飛耀日光安得道人殷七七杜防花下賞重陽

潯陽江【白居易字樂天謫居潯陽月夜送客至江滸遇商婦邀登舟與彈琵琶樂天爲作琵琶行後人造琵琶亭於上】

艤棹空江萬感生荻花楓葉起秋聲琵琶亭上娟娟月曾照孤舟此夜明

籌邊樓【李徳裕節度西川建籌邊樓泊入相以功進太尉封趙國公後貶崖州歿於貶所】

碧瓦朱甍拂翠煙瓊筵玉塵坐籌邊功成萬里珠崖路回首斯樓一悵然

平泉莊【李徳裕置此荘周回十里臺榭百餘奇花異卉珎松怪石靡不畢致嘗作詩示其諸子侄云後

以一木一石與人者非佳子弟也實歷中嘗進丹扆六箴】

浮雲萬變不堪論謾把平泉囑後昆木石等閒零落盡惟遺丹扆六箴存

香山【白樂天晚年居東都結香山社自稱香山居士鑿龍門八節灘爲勝逰之樂時有二妾名小蠻樊素】

道人相約禮維摩八節灘頭逸興多香火一龕甘寂寞風流無柰素蠻何

緑野堂【晉公裵度治第東都集賢裏作緑野堂日與白居易劉禹錫輩把酒賦詩晝夜相歡】

丹心炯炯照重身系安危二十年因過午橋荘畔路居民指防說忠賢

蔡州【吳元濟據蔡州叛李愬大雪夜進兵夜半至懸瓠城旁鵞鶩池愬令擊之以亂軍聲黎明

雪止入駐城中擒吳元濟以獻】

雪壓重城夜始分門前羆虎似云屯至今鵞鶩池邊路蛙黽無聲殺气昏

盤谷【韓愈字退之有送李願歸盤谷序世有云唐無文章惟韓昌黎盤谷序一篇而巳】

林泉寂歷鎖煙霏遁世誰同李願歸多賴韓公畱傑作靑山從此有光輝

栁州【栁子厚貶栁州刺史卒於彼栁人敬而懷之爲立廟於羅池韓愈與作碑】

萬里龍城客路長檳榔初熟桂花香蠻煙瘴雨羅池廟簫鼔聲中幾夕陽

藍闗【韓昌黎侄之子湘落魄不羈文公勉之學湘曰吾之學非公所知公使言其意作詩曰靑山雲水窟此地是吾家又云解造逡巡酒能開頃刻花公曰子能奪造化耶湘曰甚易卽聚土覆盆良久開碧色牡丹一枝花瓣上出金字一聨云雲橫秦嶺家何在雪擁藍闗馬不前公不悟後因諌迎佛骨迕上意貶潮州刺史中途遇大雪馬不能前問其地卽藍闗也】

瘴煙深處是潮陽風雪藍闗客路長若悟韓湘花上語投簮同老白雲鄕

都觀【劉禹錫嘗有都觀防花詩云都觀裏桃千樹盡是劉郎去後栽後十餘年再過都觀桃花無復一存惟兔葵燕麥動揺春風耳復有詩云云以詆權近聞者益薄其行】

昨日芳桃炫曉霞今朝茂艸競春華人情世態渾如此不獨都觀裏花

霅川【杜牧過湖州太守爲張水嬉民庶聚觀一姥引一女絕色也杜因以羅纈一篋爲質後十四年杜來守湖州女已適人生一子矣杜因賦曰自是尋芳去較遲不須惆悵怨芳時狂風落盡深紅色緑葉成陰子滿枝】

溪上桃花漲小紅畫船曽入水晶宮風流太守來何暮緑葉成陰往事空

邯鄲【呂洞賓過邯鄲邸先有盧生者下第回買飯於邸主人方蒸黃粱盧生具道平生困厄呂因取囊枕受之曰枕此當榮適如願生就枕恍惚身入枕穴中未幾登第娶宰相女富貴出入將相榮盛無比逾五十年忽欠伸而寤呂翁在旁主人所蒸黃粱尙未熟因此盧生大寤】

身世悠悠枕穴中風花泡影轉頭空主人爲報黃粱熟一笑靑山落照紅

黃鶴樓【鄂州圖經云唐費文禕仙去駕黃鶴返憩於此因建是樓○李白有詩云黃鶴樓中吹玉笛江城五月落梅花○崔灝有詩云昔人已乘白雲去此地空餘黃鶴樓云云世稱絕唱李謫仙爲之閣筆】

綉窓珠戶倚雲開樓上仙翁去不來昨夜何人吹玉笛一天明月鶴飛回

少室山【李渤隠此山元和初召拜右拾遺不就韓文公與之書有云朝廷士引領東望若景

星鳯凰爭先覩之爲快又贈詩云少室山人索價髙兩以諌官徴不起】

繞屋靑山防白茅諌坡未必似蘭臯景星祥鳯何由覩莫怪山人索價髙

甫裏【陸蒙居淞江甫裏扁舟備筆牀茶竈釣具琴書往來江湖號爲江湖散人嘗作江湖散

人歌其結句云官家未議活蒼生拜賜江湖散人號】

水暖魚肥震澤春筆牀茶竈往來頻先生不爲蒼生起只向江湖作散人

王官谷【司空圖字表聖唐咸通中擢進士景福中拜諌議大夫不赴居中條山王官谷作休

休亭時盜賊蠭起所過殘毀獨不入王官谷】

休休亭下四時春甘向深山作隠淪盜賊欲侵應不忍小人未必盡無仁

衣錦山【武肅王防時居杭州臨安後爲鎭海節度使天下兵馬都元帥吳越國王所居山林

皆衣之以錦繡名之曰衣錦山唐荘宗賜玉冊金印虎符龍節】

虎符龍節气如虹江水林巒錦繡中往事轉頭成浩嘆野花空映夕陽紅

陳橋【趙宋太祖值周恭帝幼沖時領兵至陳橋兵變軍士以黃袍加太祖身咸呼萬嵗擁之入

城受周禪今其地有水名躍龍津未必不因此而得名也】

分兵授鉞壯圖伸酒醒黃袍已在身偶向居民訪遺迹風雲曾防躍龍津

三槐堂【王祐字景升趙宋太祖時使魏州還迕上意得貶手植三槐於庭曰吾子孫必有爲

三公者天下謂之三槐王氏其子文正公旦拜相後裔榮盛世無與儔】

落落髙堂雨露深三槐鼎列翠蕭森只今惟有孫枝在散作人間萬畆陰

孤山【林逋字君復住杭州西湖上孤山宋眞宗朝賜號和靖先生蓄古琴一張馴鶴一雙喜吟

詩愛梅花有詩傳誦於世隱居足不履城市】

欲訪人間處士星逺尋遺迹過西泠琴亡鶴化梅花老名與孤山一樣靑

雷陽【防凖字平仲封萊國公謚忠湣眞宗朝拜相澶淵之役勸上親徵決筞成功姦臣譛之曰以上爲孤注及貶雷州道出公安剪竹揷祠前曰凖若無負朝廷枯竹再生已而果活生筍成林人呼爲相公竹】

澶淵孤注譛何深萬里南來瘴海潯誰謂寸心天不識公安枯竹解成林

北苑【建州北苑先春龍焙茶爲天下最始於丁晉公成於蔡君謨有大小龍團方靈芽敷拆之初嘗先民焙十餘日進發飛騎疾馳不出中春頭綱巳至於京師矣龍團八餅重一斤故東坡先生詩曰待賜頭綱八餅茶】

北苑先春雨露香龍團八餅進頭綱前丁後蔡俱陳迹昨夜雷驚雀舌長

相州【魏國忠獻公韓琦字稚圭相人也年二十登進士第唱名第一甲終太史奏日下五色云見嘉祐中拜平章事名重一時朝廷倚以爲重及判相州作畫錦堂歐陽文忠公爲記中有云措天下於防山之安可謂社稷之臣矣其丰功盛烈所以銘彛鼎而被弦歌者乃邦家之光非閭裏之榮也】

鄕老爭誇晝錦堂聲名勲業仰遺芳公歸豈特榮閭裏貴徳尊賢國有光

濂溪【舂陵周頥字茂叔居濂溪號濂溪先生窓前有艸不除云與自家意思一般作太極圗及通書數十篇上接洙泗千載之統下啟河洛百世之傳朱晦庵贊曰書不盡言圖不盡意風月無邊庭艸交翠】

千年河洛啟眞傳咫尺圖開太極天艸色滿簾春寂寂一庭風月自無邊

東林【湖州沈思字持正隠君子也居東林因號東老能醖十八仙白酒熈寧中呂仙至其家題詩云西鄰已富憂不足東老𨿽貧樂有餘白酒醸來延好客黃金散盡爲收書】

苕霅溪頭麯米春緑瓷新醸白於云明朝欲買扁舟去來訪東鄰沈隠君

天津橋【洛陽天津橋隋煬帝所造邵康節先生於此聞杜防聲云不及十年有南人以文字亂天下者乎至熈寧間王安石新拜參政眾喜得人獨呂獻可舉手謂溫公曰袖中彈文乃新參也光愕然後安石拜相行靑苗市易保馬等新法天下騷然司馬溫公曰獻可之先見子所不及也】

治亂由來豈偶然洛陽橋北有啼防靑苗保馬成何事袖裏彈文獻可賢

獨樂園【司馬溫公居洛中造獨樂園蘇子瞻詩云靑山在屋上流水在屋下中有五畆園花

竹秀而野花香襲杖屨竹色侵盞斚云云】

紛紛冠蓋洛陽塵誰是悠然獨樂人流水靑山花繞屋个中天地四時春

平山堂【廣陵平山堂乃歐陽文忠公所作公嘗題詩於壁東坡先生詞云三過平山堂下平生彈指聲中十年不見老仙翁壁上龍蛇飛動欲弔文章太守仍歌楊栁春風休言萬事轉頭空未轉頭時皆夢】

山色波光杳藹中畫闌髙下濕靑紅日長睡起香鑪冷掃壁防詩憶醉翁

醉翁亭【亭在滁州瑯琊山歐陽文忠公作守時僧智仙造公爲作記○六一泉在焉】

六一泉頭風日淸杖藜攜酒上空亭汩羅水碧瑯琊秀今古髙名異醉醒

赤壁【東坡在黃州嘗月夜與客泛舟逰赤壁之下曾作前後赤壁賦】

驚濤東瀉急於絕壁橫江翠插天鶴不來山月小勝逰誰繼玉堂仙

芙蓉城【王子髙與仙人周瑤英同逰芙蓉城○又石曼卿名延年死後人見其乘靑騾行甚

速問之曰我今爲仙所主芙蓉城也】

弱水蓬萊西復西玉樓金屋鎖煙霏曼卿去後誰爲主花底靑騾早晚歸

朱陳村【白樂天有詩曰徐州古丰縣有村曰朱陳一村惟兩姓世世爲婚姻云云○東坡詩曰我亦朱陳舊使君勸農曽入杏花村如今風俗那堪說縣吏催租夜打門】

陰陰桑梓掩柴扉稅足年丰吏到稀曾見文章賢太守杏花深處勸農歸

甓社湖【孫莘老讀書於髙郵甓社湖上夜見大珠明照林木皆有影後登第讀書堂在焉】

秋滿髙沙甓社湖月明如水浸平蕪讀書堂下人何處昨夜分明蚌吐珠

朱仙鎭【完顏氏據中原徽欽二宮北狩嶽飛字鵬舉相人也奮其忠勇誓復汴京兵至朱仙鎭金人破膽已有捐燕以南之議柰何賊臣主和議懼其成功遂詔班師一日奉金字牌十二飛東向再拜曰臣十年之功廢於一旦非臣不稱職姦臣秦檜實誤陛下也故吳興趙子昻題嶽王墳詩云嶽王墳上艸離離秋日荒涼石獸危南渡君臣輕社稷中原父老望旌旗英雄已死嗟何及天下中分遂不支莫向西湖歌此曲水光山色不勝悲○潘子素詩云萬竈貔貅江上老兩宮環佩夢中歸云云】

金牌十二詔班師九仞功成一簣虧徳壽殿深春日暖不知沙漠兩宮悲

棲霞嶺【秦檜主和議殺嶽飛二宮無復南還遷於五國城而崩嶽侯於杭州西湖之棲霞

嶺贈鄂王諡武穆遺廟存焉】

薜荔陰陰鎖羨門我來揮涕弔英魂靑山北望空腸斷五國城頭落日昏

建陽【朱文公晚年築室建陽號雲谷老人其艸堂曰晦庵自號晦翁以一心窮造化之淵盡情

性之妙逹聖賢之蘊以一身體天地之運備事物之理任綱常之責】

晦翁非晦妙中方寸能窮造化淵山下艸堂遺址在寥寥道學竟誰傳

石湖【在蘇州盤門西南十里太湖之範成大字至能居之隨髙下爲亭榭植花竹蓮芰以爲

湖山絕勝之地繪圖以傳】

石湖春水緑於苔時有詩人載酒來欲訪範公遺迹去淡煙疏雨暗蘇臺

葛嶺【趙宋末巨姦賈似道執國柄遂至於亡國時居西湖之葛嶺遺址尙存焉】

聞道湖邊賈氏墟後人憎怨及余胥不生桃李生荊棘似與權臣戒覆車【周公曰愛人者及其屋上之烏憎其人者憎其餘胥】

厓山【趙宋國亡幼主被虜廣王昺稱帝於廣攺元祥興厓山之敗舟沈於海宋阼遂絕】

蕭蕭西日慘無暉寂歷空山海四圍莫向洪波怨亡國也勝行酒著靑衣

三華集卷九

欽定四庫全書

三華集卷十

明錢子義撰

種菊庵集四

雜詠

鄭知縣禱雨歌

鄭侯待下如嚴君不獨南陽推信臣袁公廟貌遺千春昔爲邑宰今爲神二公徳若行天云幽明福被吾鄕民皜皜皦皦懸秋旻稻田坼焦欲焚嗷嗷鸛雀飛成羣螟蝝欲誰能嗔疲農走泣如窮鱗天乎徳澤何由均大哉乾元至哉坤鄭侯悃禱神爲伸愛民憂國天所欣冥屛翳不憚勤油然已覆銅官墳甘霖洗出靑嶙峋戴星而出歸夕曛誰能作頌儲與陳穆如淸風播司勲

秋夜

玉漏遲遲夜初永銀蟾翠濕梧桐影愁多無夣逐行雲沈煙銷盡衣篝冷猶憶燈前話別時鳯簫吹防玉參差只恐鴛鴦易頭白消磨歳月成嗟咨

送蔣肯堂入試禮闈

云陽亭之子孫雍容語貌生春溫文章七日霧山豹風雲萬里天池鯤簮花逕入瓊林苑待詔不須金馬門掛帆更忍須臾別飲盡溪頭酒一樽

去去

去去蓬山夢欲迷黃塵滿目竟何之弱流謾隔三千里玉樹應生四五枝客至有時還縱酒愁來無處不題詩夜深無那瓊簫冷吹到孤城月落時

禱雨【上鄭知縣】

禱雨南山趨曉徵前呵小隊啟嚴城官曹弭節緣蒼巘神馭鞭龍下紫淸兒童定作商羊舞磵壑先聞黒蜧聲防向雞豚秋社裏老農相與話升平

空宅

鳥自啼春花自開笙歌聲斷有餘哀緑莎滿逕無人迹時有山童跨犢來

春暮

幾聲啼鴂夕陽中萬紫千紅過眼空吹得花開又吹落最無情意是春風

夣西湖

湧金門外畫橋西夣見當年話別時腸防春風淚如綫一聲啼鳥綠楊枝

題春山景

不見人家見白雲此中疑是避秦民問津漁父來何晚開盡桃花萬樹春

題畫

夕陽淡淡栁絲絲逺浦長天欲暝時腸斷楚山春雨後鷓鴣啼向女郎祠

艸堂春夢

半簾斜日弄初晴風定楊花个个輕長日艸堂無客至坐防山鳥啄朱櫻

偶書

春雨花開落滿蹊秋風落盡只空枝人生萬事皆如此縱酒狂歌君莫辭

春城

憶昔春城花滿筵月明和影防秋千如今寂寞風兼雨幾處人家夜哭天

題畫

江上峯巒翠接天江邊水竹數家連滿前幽景誰能詠喚起防陽孟浩然

題畫竹

蕭森寒玉气橫秋淇緑堂深翠欲流亂後只今空對畫月明饑鳯夜啾啾

摘阮圖

北阮遺音久未亡倚杯傾耳思茫茫入懷明月冰絲冷啼殺碧梧孤鳯凰

仕女圖二首【爲王宗晟賦次馬孝常韻】

香沁黃花露欲凝淩波防步暮寒生昭陽玉笛寧王醉攜向瑤臺弄月明【右玉笛仕女】

風剪春香襲舞衣深宮寂寂漏聲遲瑤花折得無人防立到長門欲上時【右折花仕女】

墨梅

愛殺春風第一枝無端防素忽成緇不知月落參橫夜可是生人夣覺時

夣覺枕上寫愁

燈殘無焰影沈沈細雨窓寒夜向深夢覺傷心無限事不知淸淚滿孤衾

紅梅【爲王彥明賦】

海上仙人萼綠華素新染赤城霞折來猶帶羅浮雪不信人防是杏花

題栗梢山防

翠防東畔栗園西寂寞茅堂晝掩扉剝啄防銜山果落叩門疑是采薇歸

無題次韻

蝴蝶飛來也可憐野花無意競春妍行雲一去無消息腸斷靑山落照邊

題雙鱖小畫

西塞山前春雨收桃花新水緑油油扁舟不見眞子容得雙魚自在防

爲王生題畫扇

寂寞艸堂溪水濱緑陰無地著紅塵漁郎鼔枻自來去不見行吟澤畔人

春寒

晚風吹雨逗春寒燕啄香泥濕不漧爲恐相思減容色落紅無意憑防幹

郭倉使春江送別圖

惜別輕舟曉未開岸花檣燕共徘徊緑楊折贈何枝好且盡江頭酒一杯

題畫

秋林葉落溪水碧屋外山容翠欲流蕩槳忽驚沙觜鴈一行飛防楚天秋

又

千林萬壑欲棲烏隔岸遙山淡欲無彷佛花溪舊棲處東鄰酒熟夜相呼

又

年丰稻熟酒如川家住靑林落照邊醉岸烏紗歌白薴蕩舟新水碧於天

又

離離紅樹濕寒煙秋雨晴來水拍天應有漁家住溪曲笛聲孤起葦花邊

又

山繞長溪水繞村白沙翠竹防柴門出門送客抱琴去新月橫梳掛合昏

閒居

防仙巖東罨畫西投簮誓欲卜幽棲曉猿夜鶴休驚怨如或爾欺如此溪

又

遙山如玉抹修眉別有禪宮住翠防北鳥南云自來去鐘聲日日送斜暉

又

防拖飛雨過前灣不信漁樵似我閒除卻焚香讀書外更無餘事與相闗

題牧牛圖

宿麥含胎雉子班水田耕罷隴牛閒回頭向犢如相語春雨紛紛已過山

題魚籃觀音

一个金鱗个樣鮮何人能買不論錢九蓮花裏歸來夜魚在筠籃月在天

栁枝詞

未放飛花防客袍野鸎先占最長條無端栽近章臺路羞倚春風學舞腰

擬題畫西廂記

西廂花月爲誰明一寸芳心萬古情見說雨雲幽防處至今無樹著啼鸎

無題

黃昏燕子未來家雨哨斜窓濕翠紗賴有東風憐寂寞落紅時送過墻花

題畫

水光拍拍逺天低雨足秧鍼緑未齊啼鴂數聲煙墅外杖藜扶過小橋西

樓閣

月明東閣掛簾鉤春到江南客正愁誰在隔樓吹玉笛不容殘夢向羅浮

又

雲龍山下試春衣放鶴亭前竟落暉一色杏花三十里新郎家去馬如飛

爲潘士賢題黃子久畫

雲山千疊萬疊茅屋三家兩家莫遣問津漁父等閒來見桃花

題送別圖

男子四方誌云鵬萬里程不知從此去幾日到昆明

爲閔生題畫扇

霜枝曽宿鶴雪幹舊棲鸞萬木已揺落相防共嵗寒

泊舟

泊舟漁浦暝客懷誰與同煙消天正緑目送孤飛鴻

題畫

水落泉聲近窓逥樾樹多惟應許度風雨夜相過

閒居

竹戶曉慵開攜琴有客來秪愁來往數踏破逕中苔

古別離

郎心輕似蝶妾貌美如花花謝蝶飛去南家又北家

又

栁絮入屏帷春風吹不去安得薄情郎纒綿若飛絮

又

蓮心空有意雨態本無情蛛网檐前月尋絲直到明

宮怨

夜永長門靜愁多欲防膓開簾拜新月歌吹在昭陽

自君之出矣

自君之出矣花鳥幾廽新怕見孤鸞影無心拂鏡塵

雪

天上春應早梨花萬樹開封姨不解惜吹落世間來

妾薄命

桃杏爲春開風吹委緑苔東皇渾不管春亦少恩哉

三華集卷十

欽定四庫全書

三華集卷十一

明錢仲益撰

錦樹集一

翰林修撰無錫錢先生仲益余嘗憶往年謁先生於京師之官舎見求先生之詩者戶外之屨恆滿及窺其稿則連編累牘蓋莫計其篇章何許也予曰先生之作富矣哉先生曰吾非務此以爲名家第不過應人之求之耳復曰吾借此亦聊足以適吾之興也別來有年嘗念其言之不置今先生巳矣倐其族之賢者有曰公善公治得其遺稿曰錦樹集者詩凡若干篇以余嘗交先生也徴序於其首予聞先生盛年時博覽彊記惟塲屋之文是務後當元季以進士擅名於時及作縣華亭以學推之政事至今有遺愛存焉若夫詩者特其餘事耳矧其作也麗而不浮奇而不僻易而不俚而有詩人之體裁者乎是宜爲其族之子孫褎輯之以膾炙人口也余嘗見前輩焦心勞思務於著作其作有可傳者不鮮柰有卒至於湮沒無聞者焉何也良由子孫不能有以成其志耳今公善昆季爲先生族之子孫而能不泯先生之所作亦可謂之賢矣乎是則先生也亦奚憾焉是爲序時正統二年嵗次丁巳秋七月初吉中憲大夫太常寺少卿蕭山魏驥序

七言律詩

送傅教授赴建寧

都門秋日雨初收送客攜書赴建州典學不嫌官署冷育材端沐聖恩優靑燈黃卷闗幽事碧水丹山覓勝遊聞說郡齊諸士子溪邊鵠立仙舟

中秋夜鄒侍讀置酒翰林中分韻得明字

露洗銀河夜气淸玉堂文防集冠纓地髙瀛海秋方半天近詞林月倍明隔座送杯行令急抽毫分韻趣詩成故人愧爾情何厚縱飲豪談過二更

寄安仁縣許安叔教諭

一命初登典學官逺煩書札報平安嗟予宦況憐遲暮多爾交情重嵗寒永夜燈殘吳雨冷髙林木落楚江寛幾回相憶渾無那再展來緘仔細看

送人復任南雄府同知

秋雨天街不作泥除書擎出午門西民懷遺愛車前拜馬識曽遊陌上嘶雪冷梅花靑鳥睡月明松影白猿啼始興城下行春日還擁箳篂覓舊題

送人復任溫州府同知

鴈蕩云銷曙色開山氓爭拜使君來王祥自是三公器龎統端非百里才雉闕九重懷象魏鰲峯咫尺望蓬萊聖朝已絕黃柑貢好待春來繞郡栽

送曽知州復任還歸州

空江潮上客帆開報政新從闕下廻禦札已書盧奐最州民爭望鄧侯來猿聲夜落夷陵峽鴈影秋橫灔澦堆歸到永安須弔古杜鵑啼處有荒臺

送陳參政赴開封

西風吹雨濕旗旌八位秋登政府榮梁苑花香鸎語亂隋堤雪霽馬蹄輕威聲盡服韓令方略咸知董晉名試問夷門抱闗客不知還復有侯嬴

送義門鄭尙書致仕回金華

都門日出早啼鴉送客江亭踏輭沙白首拜恩辭玉陛錦衣歸老上金華省中慣識尙書履海外咸知義士家歸到故園春正好東風開徧碧桃花

送方給事中赴象州判官

當年給事直鑾坡出典方州意若何千里闗山趨象郡一篷風雨發龍河江云漠漠詩懷壯汀艸靑靑客思多好爲逺民敷善政盡令歌舞樂恩波

湛然軒

朱欄曲曲浸玻璃窈窕華軒俯碧池銀鏡寶奩寒不動金沙玉礫淨無漪波光映月魚須見秋色涵空鴈影遲盡日晏然惟黙坐閒心惟有白鷗知

送祖韶石住持恵山

九龍山下古禪林新坐猊牀演法音百里煙霞俱攺色一門衣鉢自傳心風生靜室曇花气日轉空亭栢子陰陸羽泉邊舊遊處他時有夢亦相尋

送胡克初赴宜興陰陽官【其父老得是職】

星臺占選才賢父子相承二十年自昔羲和皆世守由來太史得家傳隔凡洞口看花屐罨畫溪邊載酒船我亦久懷陽羨好擬從詹尹卜求田

送人爲禦史得告還淞江養疾事親

重捧徵書入帝畿蒙恩仍許故鄕歸罷騎騘馬身緣病卻憶鱸魚膾正肥去國豈能忘戀闕門還喜見牽衣鳯凰山下春如海防舞持觴拜壽闈

送範可大赴嵊縣教諭

憶昔看山入剡溪學宮正在縣衙西泉聲繞屋書聲雜樹影當檐鶴影齊二戴祠荒芳艸合五龍潭古白雲迷爾持教鐸還登覽煩向松間認舊題

送解大紀遊北京

楊花如雪艸如煙壯士觀光北赴燕上國山河千里外行都宮闕五云邊黃金不惜收宛駿白璧還看出薊田八月秋髙逰覽畢西風準擬歸船

送周季璉還廬陵

栁花吹雪防徵衣此日還鄕出帝畿千里山河飛夢到一篷煙雨載春歸馬圖獨得尊周子虎榜聮名讓宋祁聞說螺川春意好滿庭芳艸緑陰肥

送鄧指揮進天壽節表回閩中

逺稱天壽入神京此日回轅趣去程云漢星文天上動閩闗山色馬頭迎旌旗有影川如畫徒禦無聲眾不驚聖主秪令崇徳化坐安方鎭答升平

送周僉事赴雲南

薦剡蜚聲逹四聰勅持憲節逺觀風鷦鷯顧我棲方穏鸚鵡憐君賦最工白鷺洲邊晴放鷁碧雞祠下曉乘驄莫辭萬里滇陽道雨露恩波四海同

送任參政赴福建

翩翩旌節下閩闗昭代恩威被百蠻別駕舊聞畱美績政司新喜陟崇班詩題曉葉蕉花落酒熟秋林荔子殷見說海邊東向望蓬萊咫尺近三山

送王府丞之雲南布政

當寧憂勤念逺人出臨方嶽選廷臣聖朝有道華夷洽造化無私雨露均通籍舊爲金馬客安邊那事碧雞神滇陽莫道天涯逺桃李東風一樣春

送刑部【闕】郎中赴四川按察副使

鶚薦新登少昊司又乘驄馬向西馳天髙雲路搏鵬逺水滿江亭放鷁遲落日敗垣揚子宅秋風古栢武侯祠錦官城下行春日徧省民風莫下帷

送僧赴建寧僧綱

江亭微雨濕袈裟去典宗乘向富沙風俗古來崇象教雲山好處讓僧家松間磬響朝翻偈竹外煙飛午焙茶轉見雪峯遺派盛金雞銜粟鳥銜花

送人赴合州學正

逺持教鐸赴西州聞說涪陵景絕幽三峽山當城外起兩江水合郡前流杏花壇上春風軟荔子林邊暑雨收試覓元公遺化地滿庭芳艸緑陰稠

送人謝病還建康

躍馬橫戈紫塞傍十年辛苦事戎行論功錫爵皇恩重謝病還鄕野趣長碧水丹山藤轎穏白雲紅葉薴衣涼到家重結雞豚社醉飲扶歸帶夕陽

送薛僉事還桂林復任

報政旋歸趣去程匆匆未易展鄕情淸朝教化先風紀烏府儀型屬老成渺空江舟獨去瀟瀟疏雨鴈初鳴遙知八桂城邊路剰有兒童竹馬迎

送刑部錢員外赴安慶知府

海門風急晚潮平西過姑山五日程三載理刑臨棘寺一麾出守到桐城竹邊鶴睡茶煙歇花外鳩鳴糓雨晴忠孝世家原未泯自慙同姓亦增榮

送人被薦赴泉州永春知縣

拜恩出宰赴桐城防散都門官馬鳴曉日九霄乘鶚薦秋風萬里送鵬程籠懸鸚鵡呼人語盤貯防榔勸客擎見說海隅公事簡盡容詩酒味南烹

陳氏蒼筤池館

繞城栽徧碧瑯玕庭際開池半畮寛魚鬛戱波云影亂鳯翎梳月鏡光寒灌畦種藥秋煙濕掃葉煎茶夕露團咫尺市塵飛不到誰知小隠在長安

送沁州呂知州

都門日落馬頻嘶走送新州出郭西章綬拜恩辭玉殿幨帷出守到銅鞮月明荒戍鴉聲起雲壓寒江鴈影低若過太行還弔古好山多處定畱題

送張知縣赴沅州麻陽縣

幾年給事直金閨出宰承恩上九溪云斷衡陽無鴈過月明巫峽有猿啼菁茅供祭充包匭蘭芷紉香雜佩觿洞獠秪今俱服化坐銷兵甲事鋤犁

寄鄕人沈存耕余彥衡

涼風日暮起江濵迢遞幽懷入夢頻戀闕濫通中禁籍思鄕黙數舊交人嵗華忽忽愁中度髩發星星病後新何日聽松庵下路問花沽酒約尋春

題樂平進士袁可達曽祖致堂先生墓銘

鄱陽袁氏古名門臥雪髙風澤尙存助葬麥舟無義士傳芳桂籍有曽孫白楊寒食瀟瀟雨紅葉斜陽逺逺村迢逓淸塘原上路短歌釃酒續招魂

和蘇伯厚檢討除夜直宿翰林詩韻

漏聲迢逓燭花殘坐對楸枰奕未防老境嵗除偏感舊禁林春早不知寒已誇後飲屠蘇酒未厭長飡苜蓿盤獲覩太平無以報白頭猶喜一身安

和鄒侍講春夜齋宿翰林詩韻二首

雞人報曉巳三號簇簇霞旌間防旄仙掌日來臨扆座禦鑪香動拂宮袍九華簾捲龍顏近五色雲開雉尾髙願祝聖皇千萬壽玉觴長獻碧葡萄

又

雪暎梅花月滿天看燈舊約又經年團茶膩防蘭膏防酥餅香和酪粉煎鵷鷺濫陪朝著列虫魚猶費簡編箋玉堂夜直成佳防徹曉談詩不得眠

徐母挽詩

防鸞仙駕返瑤池寂寞春寒薄繐帷飲器舊香猶未歇鏡奩遺物忍重窺生芻逺致髙人弔風木空增孝子悲喜有玉堂文翰老大書賢徳樹丰碑

爲人賦雲門山房

官舎深居萬壑間每於退食掩云闗半簾夕气蕓籖冷一榻秋陰蕙帳閒苔徑雨晴烏下啄松庭日暮鶴飛還歸朝重聽軒轅樂莫過耶溪戀越山

送丁志善遊闗西兼簡鳯翔秦知縣

漠漠煙蕪發棹謳送君迢逓赴西州百年嵗月雙蓬髩萬里闗河一葉舟華嶽松風迎曉日曲江花雨漲春流岐陽聞有賢明府應爲斯文下榻畱

又爲人送邵知縣

曽簮白筆侍龍墀出宰三年報政時聖主屢頒重任命故人爭賦送行詩月明紫陌雞鳴早花暗丹山馬去遲雲谷舊居聞尙在好因公暇拜先祠

荊溪書舎爲邵知縣賦

堂年曽構讀書堂窈窕虛檐俯澗傍罨畫水光晴灩灩銅官山色曉蒼蒼日髙香篆煙霏靜秋入燈窓雨气涼此去建安重典邑篋中畱得舊螢囊

送劉檢討父還吉州

教子登朝侍禁闈阿翁投老亦光輝正宜就祿三牲養底事思鄕一櫂歸北闕曙分霞彩散南山春老蕨芽肥離心恰似孤云影相逐徵帆帶雨飛

送解檢討父還廬陵

都門官栁緑毿毿送別東風酒半酣螺渚逺天飛一鶴龍河細雨立雙驂賢郎進講花欹帽阿父還家雪滿簮料得孝思殊未極白雲千里望江南

爲盧郎中賦富春山讀書處

富春山色蔚嵯峨窈窕書堂俯磵阿釣瀨水紋浮幾格松巖云影護弦歌蕓窓夜冷螢光小蕙帳秋淸鶴怨多自入朝班登仕版時時飛夢繞煙蘿

題王克振使金華富春山圖

嚴陵城郭倚巖巒使節曽過七里灘斷碣久漫蒼蘚滑髙臺長鎖白雲寒一時象幹宸扆千古淸風屬釣竿登覽未窮官棹發寫將幽景到家看

爲丁先生謝醫士

寂寞丁寛久臥屙喜聞投藥賴醫和鏈成金液丹尢祕傳得靑囊術未訛十畆暖云芝艸秀一林春雨杏花多老夫亦有迂疎癖願乞靈方卻病魔

送旭上人住虎丘

上人名徳冠緇流往主名山住虎丘秪用答禪舒一指不煩迎眾趯三毬雨香丈室花翻席月冷空壇石防頭卻憶舊遊何日到因師飛夢繞滄洲

送孔審理還永嘉迎親就養

都門秋日淨暉暉孝子迎親得告歸詩禮舊知傳聖學旨甘今喜奉慈闈鯉魚吹浪衝船出烏鳥隨輿夾路飛南望鴈山千里外梅花開日徵騑

送吳守信赴知莒州

昔年鄕校憶從遊聚散匆匆豈自由五載理刑臨逺郡一麾出守典方州馬蹄踏月都門曉鴈影橫空海漵秋惆悵徵帆畱不住載將離恨過州

用余彥衡韻題畫並寄懷彥衡

九隴峯髙倚碧霄停雲迢逓故人遙烏啼野樹畱殘照僧渡江船落晚潮鳯闕有金堪鑄馬鯨波無石可爲橋何時再著尋山屐陸羽泉頭試木瓢

代人送吳守信赴莒州

吳兢才气自無雙久典刑司滯一邦千里幨帷新出守十年燈火舊同窓曉辭魏闕天連陛夜發秦淮月滿江莫道莒城如斗大家家黍熟酒盈缸

代人送友人赴黃巖知縣

昔從鄕校憶同門還入金閨侍聖尊虎榜登名收上第牛刀試手沐新恩十年燈火書千卷萬里江湖酒一樽南望鴈山何處是驪駒歌罷欲消魂

用任先生韻送楊宗浩鄕試回並簡錫庠三先生

詔啟秋闈選俊賢奎光五色映中天子眞才秀能收第我老聰明不及前金榜拜恩朝帝闕瓊林錫宴設賔筵儒師更盡菁莪育從此登瀛見後先

又送楊生浩中業還無錫

龍江秋水碧悠悠相送還鄕上防舟醉後暫勝醒後樂見時先爲別時愁京闈此日收髙第鄕校當年憶舊遊遲子明當春二月早扳蟾桂步瀛洲

謝沈存耕寄詩酒

濫迹詞林守一官每煩書札問平安白頭顧我當遲暮靑眼多君耐嵗寒詩寫防箋披錦翼酒分淸露落金盤幾番細酌兼長詠頓使愁膓一夕寛

黃庶子瑞菊

蘭臺公子玉堂仙種菊開花別樣鮮黃纈繖擎連理鳯紫金釵綴合歡蟬重樓芍藥羞呈艷並蒂芙蓉敢鬭妍不獨嘉祥應和气夕飱尢足致長年

爲眞上人題無錫華藏寺望湖亭圗

窈窕招提夾翠微碧波千頃照巖扉白頭僧向斜陽立黃帽船衝細雨歸逺樹細從湖外見殘雲輕逐鴈邊飛分明一片家山景卻憶松間筍蕨肥

爲尢溪【闕】賦雙峯書屋

巖棲一室寄髙閒門俯淸溪面兩山松影翠流緗帙上書聲淸起白雲間風泉坐漱猿同飲月徑行吟鶴共還聞說韋齋遺化在至今賢士滿閩闗

浦濬之家山圖

九隴峯連五里湖隠君居處似仙都人情大抵重鄕裏風景秪消看畫圖松下雨收栽藥圃竹邊煙起焙茶罏嗟余廢盡箕裘業莫怪山靈笑老夫

橘林秋色爲醫士賦

西風吹老洞庭香繞屋金苞映夕陽曽見禹書登貢品未論荊樹儗封疆葉披江雨層層緑色染吳霜顆顆黃慿仗仙翁神化力試嘗百病盡安康

寄朱逢吉時在昆陵治水

停雲迢逓楚江遙空館寒生恨未銷千里山川思故里一年燈火見元宵風輕驛路梅花瘦春入都門栁色嬌卻憶故人朱太史幾時同趂紫宸朝

竺溪春曉爲南昌劉氏賦

海色初分散曙霞水邊樓閣俯晴沙雨肥幽徑今朝筍風掃閒堦昨夜花林下露稀嘶過馬栁梢月落起棲鴉分明寫得承平景文獻由來出故家

贈張指揮

面如赤玉气如虹早擁旌旗策雋功豈但襲官承世澤又看執防衛王宮贈人不惜千金璧射虎常彎十石弓身荷聖恩逢治日好圖報國罄丹衷

題周原初鶴林捲

花雨繽紛墜法筵步虛聲起集胎仙蒼松云重垂瓊宇瑤艸春深長玉田風度鸞笙音縹緲月明羽服影蹁躚道人莫便乘騏驥又約安期上九天

爲人賦筠溪

髙人淸趣滿滄洲竹下開軒事事幽萬挺莓苔淇澳曉一林煙雨洞庭秋鳯巢影落鉛華冷龍窟光揺翠羽流亦欲去尋詩酒社長年相伴謫仙遊

送僧住持溧陽西禪寺

曽居京剎五經年還入香山主法筵將謂曹溪無付囑始知少室有單傳上堂領眾時行道陞座畱僧毎答禪我亦久懷方外約擬從臨濟叩三

送蘇州郭指揮回韶州葬母

星行萬里赴韶陽端爲慈闈掩壽藏自是聖朝崇孝理喜聞賢將盡親防龜趺載石揚光美馬鬛封墳湧若堂吳下兵民相望久秋風準擬歸裝

再賦鶴林詩奉令作

琳館仙翁逺世機毎招白鶴伴林扉珠經誦徹松間聽玉管吹殘月下歸淸唳緑陰驚午夢靜翻香露濕仙衣也知不是樊籠物騎向蓬山頂上飛

月夜聞簫奉令作

秋夜沈沈月正明何人吹徹洞簫聲江空赤壁潛蛟舞風靜瑤臺彩鳯鳴素影窺簾殊有思餘音如縷亦多情莫驚楊栁都揺落須合仙韶奏九成

鐘山積翠奉令作

天設東華第一峯半空獨秀碧芙蓉蛾眉膩滴秋嵐滑螺髻橫堆夕照濃云防寢園蹲玉虎雨收觀闕擁蒼龍試看王气淸如海永鎭山河百二重

瑤池白蓮

銀塘秋水出瓊花移向西池阿母家瑞挺萬枝明有色香生千葉瑩無瑕風揺翠蓋流云影波動瑤杯滴露華疑是宓妃遊洛浦縞衣和月步金沙

送禮部程郎中還南昌展墓

龍江水滿客帆開十載還鄕亦快哉翊善舊曽居客邸典祠今喜上容臺秋風桂檝行千里暮雨松阡奠一杯身到豫章心戀闕梅花開日君來

蕭山魯處士挽詩

少微星掩白雲遙露冷秋墳蕙葉凋此日靑螺逰錦水何年黃鶴返丹霄歌成蒿裏悲齊挽賦就蘭臺費楚招幾度西陵原下路梨花寒食雨瀟瀟

送施員外赴南康太守任

久聞璧水早蜚英晚向朝班始識荊典選十年趨魏闕剖符千里赴康城帆開船尾篙師唱鼓響沙頭驛吏迎喜有紫陽遺化在只消臥治答升平

爲王東白義賦懶云

膚寸溶溶起石間隨風飛去復飛還半簾夕影龍紗薄一榻秋陰鶴帳閒有夢不驚巫峽雨無心長戀冶城山惟應大隠金門客穏臥松巢日掩闗

送翰林庶吉士李衡回姑孰迎家

離思紛紛不易裁江頭潮落錦帆開校書鰲禁登淸選折桂蟾宮負俊才落帽龍山人去逺放舟牛渚客歸來新年定有於飛樂一路春風入鳯臺

送劉康成攺思恩知縣

山河迢逓古宜州嵗晚趨程赴逺遊昭代取人先愷悌邊氓施化尙懷柔嶺南春早花爭發江上波光雪乍收老我結交今十載寸心萬里送行舟

送詹知縣赴定海

江畔蒲帆破曉煙官程催上甬東船未論琛貝充蕃舶獨喜弦歌徧海壖山路雪消梅萼瘦驛亭春入栁眉鮮相期不負求賢詔早樹芳名及壯年

和鄒侍講春日逰靈谷寺禮佛韻

曉出東郊過蔣陵禪宮髙出萬山層座中見客多持咒路上逢人半是僧問法擬從蓮社防續明還禮藥師燈勞生未悟西來意欲究前生了莫慿

送金教授赴常州

三持教鐸播芳名昭代崇文屬老成拜命早辭雙鳯闕買舟直到六龍城松亭日轉春陰薄芹沼風來夕气淸若見學宮連博士定將善政告先生

送楊教授赴邵武

逺持教鐸赴樵川風送蒲帆破曉煙山入杉闗靑不了水生劍浦緑遙連樹陰低拂先生帳荷气濃薰博士氊碧玉環中開講處分明髙致似神仙

送陳參政復任河南

太丘公子十年交使節煌煌俯浚郊戀闕每懷葵向日論心自擬漆投膠羨君報政重還任笑我逢人賦解嘲遙想汴河堤畔栁靑靑千里拂旌旓

又

使君述職上朝端聖主加恩復舊官敷奏玉墀春色好拜辭金闕曙光寒潁川父老懷黃霸江左衣冠仰謝安此去梁園花未落馬頭楊栁正堪看

雲間張處士挽詩

讀書堆下艸靑靑六十仙翁舊典刑盛世正躋仁壽域浮雲俄掩少微星賢郎筮仕司邦賦太史題文勒墓銘遙想九峯應寂寞夜深風雨哭山靈

劍江書舎爲人賦

聞說丰城寶劍靈神光長貫斗牛星藏土蝕苔花澁龍去雲蒸水气腥誅佞底須煩束兔樹功何必費囊螢紫泥拭透鵜膏瑩利器方期見發硎

爲人賦雲溪小隠【延安府綏徳州薛思誠所居也】

窈窕書堂並水湄幽居端與養親宜蛟龍噓气秋陰薄鸞鶴梳翎晝景遲花滿雕山攜酒處月明淸澗釣魚時太平始信豳風樂拜慶庭闈介壽眉

送王友諒赴龍泉縣學教諭【同郡人也】

典教承恩赴括蒼萬山深處著黌堂李繁建學碑猶在葉靖遊仙迹已荒泮沼水生揺翠浪少微星動燦寒芒去家南望無千里好播文光及故鄕

又代人送前人

嵗晚江空雪作寒松州迢逓白雲端傳經自昔闗文化典學誰云是冷官驛路梅花還可折馬頭山色正堪看自憐曽作同門客空羨天池萬里翰

鄒氏歸田樂隠捲

昔年謫戍逺從軍投老歸田寂寞濵萍梗未嫌今日老桃花不攺故園春一犁煙雨開耕早千里江山入夢頻官賦已輸徭役罷白頭長作太平民

送沈洪馬驄二友校書畢事歸縣學

昔時鄕校憶從遊喜入詞林與纂修致理巳知文化重賜歸重沐聖恩優十年燈火三更夢千里江湖一葉舟好整舊書加學力秋闈期爾占鰲頭

又

憶昔從遊二十年校書恩許入瓊筵歸期不落梅花後離思遙隨鴈影前供帳屢頒光祿酒束裝特犒水衡錢老翁送別偏多感南望飛帆一愴然

丁亥十一月二十八日自壽

雙燭花生曉日晴年垂八十竟無成不羞白髮逢初度猶及淸朝見太平往事暗思渾似夢此身𨿽在亦堪驚卻慙食祿何由報只抱丹心答聖明

哭曽侍讀

一見論交誼更深豈期永逝隔幽沈巳無鮑叔能知巳那得鐘期爲賞音聚散總歸三酹酒死生不負百年心老翁易動懷人感長慟臨風淚滿襟

又

三持使節赴交州萬里山河一壯遊馬援有身先許國陸生無命不封侯旅魂耿耿還鄕夢歸旐翩翩下水舟怕取來緘重展讀老年膓斷不禁愁

張司業挽詩

曽入南宮佐禮卿還登學省副司成共期施教俱成化不道看花便隔生韓子有銘題竇氏何蕃無計惜陽城若居地下修文館賸啟奎光贊太平

挽蕭處士

薤上淒淒露未晞哲人惆悵惜長違方看賢子收髙第豈料浮雲掩少微此日靑騾驚巳去何年白鶴見重歸我𨿽未識先生面南望閩闗涕滿衣

題滁州陳知州任滿入朝捲

南譙分竹巳三期報政趨朝覲玉墀幙府上功書健筆州民懷愛樹丰碑樂遊歐老非因酒多病韋侯不廢詩聖主惜賢須復任歸時驅馬莫教遲

太僕吳寺丞皆山軒

繞屋靑山四面圍時淸太僕簡書稀煙嵐曉气浮緗帙簾幙春陰捲翠微落葉易迷仙客迹夕陽長送醉翁歸環滁勝地非沙苑苜蓿連天萬馬肥

送白上舎押鈔綱往交趾

逺持使節赴交州萬里山川入壯遊島國盡令尊信寶皇華端欲布徽猷星光貫斗通牛渚海气浮空結蜃樓送別不須重折栁秋風咫尺歸舟

初夏雨中書懷

臥聽鄰家午唱雞官居寂寞似禪棲枳花白墜揺風樹菜甲靑舒過雨畦對案有書消永日出門無馬畏深泥白頭戀闕慙何補終勝牛衣媿老妻

題蔡治中使日本卷

聖朝聲教被遐荒疏爵東封日本王象應使星臨析木光揺海旭上扶桑天吳潛避驚金節地主趨迎捧寶章歸報重瞳應有喜九夷率職逺民康

三華集卷十一

欽定四庫全書

三華集卷十二

明錢仲益撰

錦樹集二

七言律詩

宋紀善梅花室【先生名詢字文忠】

賸栽琪樹徧書林繞屋花開雪色深一榻暗香侵曉夢半簾疎影助淸吟每題婉麗珠璣賦未害孤髙鐵石心惆悵廣平風度在逋仙千載是知音

溪山艸堂【爲工部王主事賦】

王維結屋占林泉風景分明似輞川鳥落波光屏裏度魚翻松影鏡中懸讀書坐愛陽坡艸載酒行瞻逺浦船已入冬官躋膴仕未應懷土憶當年

白彥奇江山獨步

八尺長身气若虹地行仙子玉蟾翁百年嵗月孤笻裏千里江山一目中布袖指邊知地脈芒鞵到處驗民風試看虎踞龍蟠勢萬世洪基帝業隆

李敍班望云思親詩

白雲一片影霏霏孝子遙瞻目力微定向玉泉山上出卻來金殿闕前飛身同抱日從龍起心逐因風傍鶴歸願托思親今夕夢薊門千里覲庭闈

無錫許允恭允升兄弟人才赴京詩卷

聖主求賢起隠淪許家兄弟更無倫雙珠並出生滄海兩鳳連飛絕紫旻風雨一杯官舍酒鸎花千樹帝城春嗟餘十載長爲客忽見鄕人意倍親

和王尊師與陳處士故所和詩韻

二老畱題墨尙濃交情端有古人風靈根采得曾烹犬神艾收將解灸龍玉气盡成云蓋白丹光長揜月輪紅詩筩來往慿誰送應有靑衣搗藥童

爲僧賦萬山孤錫

髙僧飛錫上神州問法參禪到處畱幹木自隨長作戲石頭原不礙行遊淩空雲雨渾無迹卓地泉源忽湧流歸向五臺山上望海天萬里盡淸秋

陳復靖州戍所回江山別意圖

萬里渠陽帶百蠻十年書劍戍黔關江山有待人重到嵗月無情鬢欲斑詩卷一囊行色壯別愁千斛酒腸慳吳溪疇昔從遊地夢裏時時數往還

武城奚知縣考滿

鄕闈策士早蜚英小試牛刀宰武城六事有經三考最寸心無累一身輕槐庭鶴睡茶煙歇麥隴鳩鳴谷雨晴況是弦歌遺化地家家燈火讀書聲

建安童先生臨淸書室【先生乃文公門人童蜚卿七世孫也】

考亭髙第有諸孫九曲淵源澤尙存萬卷靑緗新挿架一溪寒碧瑩當門金沙玉礫沈云影寶鏡云奩浸月痕濯盡冠纓塵土气滿懷淸思與誰論

爲陳尊師賦淸隠

早依侶換冠簮大隠金門坐一龕樂演九成調玉管經繙三洞啟瑯函竹壇風靜秋陰薄松徑云銷曉日酣心境兩忘隨地寂天臺何必勝終南

鶴溪書捨

書堂門俯碧溪流吟和惟從羽客遊蕙帳夢寒孤館曙桐絲意入九臯秋種梅自擬西湖宅載酒還如赤壁舟未信一瓢誇意趣已乘仙驥上揚州

題畫送劉參議赴四川

朝下天街響玉珂剖符除制出鑾坡馬從朱雀橋邊去船向黃牛峽下過雪嶺勢因嚴武重錦江春得杜陵多離亭目斷孤帆逺遙聽煙中唱棹歌

和朱逢吉見贈韻就送逢吉復往毘陵治水

考亭夫子玉壺淸文采風流莫與京史館舊操麟筆重使軺曾駕鷺車榮陳登自有淩雲气孫綽何慙擲地聲暫往東吳修水利金甌當見覆佳名

又

天官傳制下西淸車馬蕭蕭早出京銜命屢看馳使傳歸朝重喜拜恩榮白圭小智眞非策胡瑗通才夙有聲從此毘陵無水患貯看黎庶頌芳名

題江寧余知縣無聲詩境

爲政誰云赤縣繁心淸不廢翫雲山詩懷夐出黃外眼界都歸粉墨間佳趣遊神嘗蔗本枯腸得句透仙關寫成一段冥搜意恍似鳴臯夢裏還

爲人謝醫士張孟經

少年相逐在鄕閭投老重逢闕下居濟物屢焚賒藥劵傳家還有事親書靑囊深祕長懸肘白髮婆娑毎曳裾我亦素多迂懶癖幸分刀匕爲祛除

送劉秀才告老還上虞

當年選貢入京畿投老蒙恩賜告歸去國不忘葵藿志還山重葺薜蘿衣櫓聲逺帶潮聲落云影髙隨鶴影飛若到謝公攜妓處好因登覽弔暉

和人韻贈徐野航

忘形來往不嫌頻老去交情久更眞深肆日長惟賣卜小樓天近別藏春梨花帶雨銷金粉栁色和煙染麯塵須信太平民气樂長安還有謫仙人

已醜嵗丁憂賜歸

十年羸馬踏朝班此日蒙恩得賜還故舊濫推年齒莫鄕兒翻笑語音蠻片雲望逺迷鐘阜落日斜明暎錫山愧我白頭心戀闕夢中常得覲天顏

寄舊友白

昔年曾客越王城每憶當時夢裏驚載酒放船懷賀監煮茶聨句尙彌明百年已結通家好千里猶存念舊情若見香山如問及爲言白首困柴荊

送別越上友人範宗暉歸省

沙暖潮平促去舟老懷容易得悲秋客中送客難爲別江上看江不盡流渡口鐘聲煙外寺山頭燈影雨中郵寸心恰似秦淮月一路相隨到越州

題僧手卷

夜室棲禪欲二更忽聞念佛轉分明要知說法元非法誰遣無聲解有聲山月上衣初出定天風吹鐸盡和鳴世間萬象皆空寂識破根塵逐妄生

送王服周隋縣訓導

疇昔從遊若最賢拜恩西上漢東船江山路阻三千里師友情親十五年歐老舊居無復在鄴都遺簡有誰傳白頭相見知何日目盡飛帆一愴然

送範宗暉歸越州

憶昨相逢縣學齋又陪車馬踏天街交情重似千金璧世道艱如九折崖曉夢隨風歸越絕莫船和雨過秦淮預期嵗晚梅開日重到京師話別懷

又

秋風吹上甬東船重到家鄕二十年慈母倚門勞望久嬌兒引袂笑相牽雞鳴野店三更月鴈度江云萬里天須念府公相切早旋京斾莫畱連

賦得金鳳渚送李知縣赴淸江

一曲淸江繞郭流勢如金鳳立仙洲來儀瑞應文明出覽徳祥開禮樂修日暖影棲瓊樹曉雨晴光浴醴泉秋聞君出宰爭先覩還入華池覓舊遊

琴軒爲金華府【闕】同知賦

欲寫髙懷托素琴湘簾不捲郡齋深淸如幽澗寒泉滴和比朝陽彩鳳吟已信弦歌能化俗未嫌山水少知音於今正值文明運一曲南薰萬古心

和永春侯重遊幙府山寺贈僧詩韻

尋僧入谷曉光微夾徑蒼松盡十圍徙倚絕憐精舍好登臨空嘆昔人稀筵前聽法羣龍繞夜際銜花百鳥飛珍重賢侯有佳趣每因吟賞夜方歸

又

何年釋氏入中州問法談禪盡貴遊地絕囂塵開淨域身居尊勝尙淄流忘形不管栁生肘面壁底須茅蓋頭悟得西來眞實意元無戒業可持修

送華允莊還戍茶陵

當年結髮早從戎萬里橫戈策雋功歸夢不離親膝下別情都在畫圖中山橫夕照雙飛鳥風送秋濤一葉篷好倚舵樓回首望九龍猶隔楚江東

和華賓暘菊花詩

河陽桃李不須誇種菊還輸靖節家三徑舊栽分露葉一籬冷艷折霜葩金錢錯落裁黃纈縞練葳防翦素霞收取落英和酒吸滿襟淸气不思茶

爲華賓暘題王友石枯木竹石圖

羨君結屋俯淸郊古木修篁防白茆雨洗緑苔粘老榦風翻錦籜展新梢巑岏石壓蛟龍窟重疊煙藏翡翠巢占盡蓮蓉湖上景山林長結嵗寒交

題馬桓仲扇淵明像次余耐聒韻

入室牽衣弄小兒靑山繞屋水穿籬種來秫米烏先啄開徧黃花蝶未知五栁淸陰三畝宅千年髙致百篇詩獨畱史策貞名在不逐當年晉鼎移

和余耐聒題畫韻

庭際涼風換暑氛夢魂只在白鷗羣虛檐夕气浮淸露逺墅秋陰鎖白雲石角藤蘿纒虎勢樹皮苔蘚結龍紋不知第二泉邊寺幾度鐘聲送夕曛

臨淸樓

溪邊樓閣俯沙汀香幾書囊暎石屏半榻茶煙詩欲就一簾荷气酒初醒牕橫日影魚吹絮琴防泥香燕掠芹幾度月明持鐵笛倚闌吹與白鷗聽

題畫

雨過春山踏翠微空蒙嵐气滴羅衣焙茶人隔煙中語載酒船從鏡裏歸逺樹似城迷岫幌白雲如海護巖扉平生亦有滄洲約長憶松間筍蕨肥

和韻題畫扇

倦鳥投林晚欲棲隔溪煙樹色淒迷曉猿夜鶴何須怨社燕秋鴻竟不齊老我愛閒身懶出故人許約手重攜循塘橋外西村路有興相尋覓舊題

送王伯濬戍沔陽

當年策馬被貂裘迢遞從戎赴沔州寶劍拂雲橫壯气淸樽吸月洗春愁五更風雨頻聽角千里江山獨倚樓聞說近年還故里菊花開徧一園秋

寄蘇伯厚檢討

疇昔詞林奉帝宸至今猶憶舊交人聞韶共喜瞻儀鳳執筆何煩紀獲麟對榻尙思風雨夢同袍不攺嵗寒親梅花開盡無來使空負江南一度春

送嵗貢生赴京

澤宮春貢選賢能萬里扶揺起大鵬驛路鶯花三月酒夜牕風雨十年燈雪消官栁黃猶淺水暖溪流緑漸增自古讀書期報國老夫拭目看飛騰

遊蓬萊道院聽李天山鼔琴

仙人鼓琴花滿庭我亦洗耳爲君聽風揺空林夜瑟瑟泉落幽澗秋泠泠平生靑袍作行客千載絕音聞廣陵曲終日落醉歸去無數好山天外靑

和月中丞韻

古剎城南二里遙黃金爲佛玉爲橋布衣不壞傳千刼木塔重修記六朝法座講餘花作雨粥魚聲動海生潮煩師指我三生事方悟前身不姓蕭

孫照庵來訪將赴京獻頌時年八十四嵗賦詩送之

江上春寒雪未消故人珍重泊蘭橈行囊嵗月詩千首客捨情懷酒一瓢白髮愛君思獻頌靑霄得路羨登朝嗟余潦倒方歸隠爲語淮南莫見招

答方湖洪上人

方湖蘭若久荒涼重見髙僧啟道塲五色狻猊開寶座諸天龍象拱金牀慧燈再續千年焰神鼎長薰百和香慙愧佳章曾見寄擬來相問扣松房

訪兪彥春

鵞湖水暖滑無波橫絕中流發棹歌風景不殊人事攺春光𨿽好客愁多梁鴻舊宅煙迷隴彭祖荒墩艸沒坡羨殺塗林兪處士年年種藥滿巖阿

郭廣文攜酒見訪【彊氏館中賦詩謝之】

暫依山館寄書巢慙愧幹旄出逺郊伏櫪已消千里志斷金不負十年交盡知郭泰能推奬自笑揚雄費解嘲相見莫教容易別祗愁斜日下林梢

寄潘克誠

折栁都門又見春別懷況是故鄕人京居有肆知君達墓祭無田嘆我貧此日寄書那憚數當年賒藥不嫌頻多情只有靑靑艸客路衡門一樣新

哭耐聒

春風送我出都城別後那期便隔生千里江山離客恨百年詩酒故人情塵蒙舊幾書囊暗風颭空帷燭影明一命未霑身已歿滿襟哀淚不勝傾

又

西風策策雨霏霏嗟子登朝去不歸守道螢牕勤學業校書鼇禁足光輝玉樓召記知多少地府修文果是非老我一襟知已淚澘然零落滿羅衣

題畫

窈窕山中處士家蒼藤蓋瓦竹穿沙碁聲時出松陰裏詩興還生野水涯千嶂曉光揺翠壑一簾秋色散靑霞山童知有人來訪擁篲迎門掃落花

又

輕陰銷盡午煙開獨立沙頭踏徑苔鷗外水光浮日去鴈邊云影帶秋來已憐範蠡無仙骨誰識嚴陵有俊才卻上髙丘西北望紫山遙隔鳳凰臺

送薛理常赴京

聞說徵書下海隅觀光此日上亨衢九霄風翮河東鳳千里霜蹄冀北駒始信藍田多美玉未容滄海有遺珠於今禮樂皆完具不用孫生笑魯儒

爲醫士題畫

靑山重疊路微茫松桂幽深暎野堂千塢白雲芝艸秀一林疎雨杏花芳猿聲乍歇春陰薄鶴夢初回曉色涼不用更歌招隠士漢庭今已起韓康

哭鄒伯暘

故人長逝隔泉宮投老衰情易感中久仰魏舒成寧氏豈同王衍忌羊公露寒宿艸松阡迥月冷虛堂蕙帳空南望招魂歌楚些一緘和淚托飛鴻

七夕奉令作

秋來七夕是佳辰涼入虛堂夜气新獻賦已輸王勃麗曬書何愧郝隆貧星移銀漢懸珠緯露下金莖洗玉塵慿仗天孫休賜巧淸時風俗自還淳

又

滄海云收碧落髙報秋梧葉下庭臯靑鸞傳信眞爲逺烏鵲塡河莫告勞零露潤霑黃篾簟輕颸涼入絳紗袍君王已在長生籍何待瑤池獻玉桃

題沈存耕雲山隠居

翠微深處著蘿庵滿座秋花防石楠萬壑煙霞飄幾席一村雞犬隔云嵐司空久負三宜去叔夜端知七不堪莫笑市防無夢到半簾紅日睡初酣

寄髙郵何士達

武陵城下湧金門曾記看花載酒樽逺別憶君千里隔故交惟我兩人存白雲近海山邊樹紅稻臨淮水畔村欲寄尺書遙問訊寫成一字一銷魂

陳萍翁挽詩

陳君家世卷中知文采儒林見羽儀毎嘆蘇門鸞去逺卻憐華表鶴歸遲半生未恨漂萍梗二子終看折桂枝南望桐山原下路楚歌釃酒不勝悲

題梅存堂【南昌劉處士母梅氏嘗植梅於庭其母歿因扁所居堂曰梅存以識孝思之意云】

手種江梅念母恩堂前玉立伴黃昏冰肌痩怯春寒力縞袂香沾粉淚痕月落羅浮驚曉夢雪消姑射返仙魂髙樓切莫吹羌笛畱對瓊芳酹一樽

送人復任南海知縣

秋雨都門一尺泥江頭送客馬頻嘶地連南海星辰動天近東華日月低夾路梅花孤鶴立滿庭榕葉亂鸎啼越王臺下經遊處還向琴堂覓舊題

三華集卷十二

欽定四庫全書

三華集卷十三

明錢仲益撰

錦樹集三

五言律詩

送監生葉師古得告侍親還天臺

親老求歸養君恩許放還未應忘斷織端憶夢持環天逺龍河驛云連鴈蕩山遙憐到家日擎酒拜慈顏

寄題王仲淵西爽軒

結屋並山阿羣峯擁翠螺秋淸金气肅日轉竹陰多拄笏題詩坐開簾對酒歌王猷有佳興問訊近如何

送王服周赴蘄州廣濟知縣

宿雨曉初晴之官第一程行囊詩卷重別舸布帆輕白髮悲離合靑山管送迎蘄陽在何許萬里故人情

題趙仲穆畫

王孫有遺墨風景似苕溪小艇垂綸叟孤村唱晚雞秋淸紅葉痩日暮碧雲低一段滄洲意何由覓舊題

爲太僕祝少卿賦西山暮景

白首膺皇眷淸時位列卿丹心衰轉壯大器晚方成松栢經霜茂桑楡暎日明誰云臨暮景未覺負平生

送人復任撫州知府

報政上朝端承恩復舊官選司書考最野老說民安山痩秋容淨江空夕气寒送行詩滿軸攜取到家看

王知縣拄笏齋

樊山王茂宰公退有餘淸手板搘頤坐心詩適意成逺峯橫爽气髙樹發秋聲自得幽閒趣悠然太古情

小軒爲人賦

有美黌宮士窮經閟小軒神淸緣寡欲意適在忘言戲水潛鱗泳趨林宿羽喧眼前俱妙趣奚必隠丘園

送邵知縣復任建安

宰邑向甌閩朝天拜紫宸名因憲府重情爲故鄕親【邵先任禦史與予同郡人故云】馬度杉關曉舟行建水春文公遺化地風俗喜還淳

挽髙待詔母

令子登朝日慈親棄養時訃從千里至痛徹九泉悲曉露淒萱萼嚴霜落桂枝到家應淚盡莫廢蓼莪詩

送太僕祝少卿復任

奉車登太僕考績覲明廷富國豈無政擾龍還有靈列卿惟皎月天駟應房星試看滁陽道連山苜蓿靑

謝墨工遺墨

朝下過東城俄逢子墨卿珪礱玉質翠餅擲金聲未讓潘生技何慙李氏名感君持贈我翻愧學無成

贈醫士

結屋棲仙隠馳名滿帝鄕兔分新搗藥龍獻祕藏方樹白花經雨林黃橘帶霜不因無貳價誰識是韓康

送儲助教除天臺教諭

太學三年久滇陽萬里回申公原有道王式豈無才客計詩千首鄕心酒一杯淸朝尢重士典教赴天臺

醫士許可齋捲

往昔住南徐今來闕下居藥囊無貳價家具有遺書應客惟稱好謀生不顧余未容耽隠趣早晚起安車

張主簿著存堂

罔極親恩重孤生孝感深羮墻長在目聲色不忘心蒿裏秋霜慘松阡夕照陰慈烏如有意夜夜吐哀音

送姜訓導赴嚴州分水縣

聞說桐廬郡千峯鎖白雲學宮山外起江水郭前分世美嚴髙士民懷範使君先生持教鐸重喜振斯文

秋日病中述懷【時禁屠宰】

老去偏多病秋淸易感懷不眠思往事損食助長齋廩祿慙虛受時情悵寡諧平生憂國意未忍卽沈埋

送張孟約知縣赴邵武之泰寧

出宰赴樵川閩關路幾千聖朝崇徳化縣令得才賢俗美家勤學民淳戶力田梅花開正盛一路引官船

丁亥除夜懷黃生【生時在交州】

絕域投荒客窮陰欲雪天今宵又除夕何日是歸年孤燭三更夢空江萬里船老翁寕再見撫景一澘然

又

念爾謫交州孤身萬里遊今宵是除夕何處泊行舟寄信無來鴈知心有白鷗幾畨過舊宅不忍重回頭

西甌黃知縣復任

百里蜚英逺三年考績優丹心馳北闕遺愛滿西甌曉鴈穿雲度寒江入海流邑民相望久歸任莫遲畱

寄烏程黃教諭

苦憶黃夫子經時絕信音江山千里別風雨十年心驛路梅花落都門栁色深因風聊問訊飛夢亦相尋

建寧孫通守西園淸興

園池占佳勝艸木發華滋酒熟春歸早花明月上遲倚楹長至旦愛客不知疲出守閩中郡翻懷舊隠時

送嵗貢生許麟

送子上京師離懷何處悲酒邊將別際馬上獨歸時夜雨銷梅粉春風拂栁絲平生讀書意莫負夙心期

錢達可山房

苦憶錢夫子幽居防山問梅殘雪外采藥亂雲間塵暗蕓籖冷香銷蕙帳閒斷腸泉上月依舊照松關

三華集卷十三

欽定四庫全書

三華集卷十四

明錢仲益撰

錦樹集四

七言絕句

爲人賦松菊圖

松髯挺秀菊揚芳三徑都荒獨傲霜甘向嵗寒存晚節譲他桃李占春光

內館與曾侍讀聨步夜歸

夜深聨步出南宮臺殿參差月滿空銀鑰未收鈴索靜恍然身在五雲中

和鄒仲熙侍讀題畫

酒醒春風細細吹緑蘿樹下碧雲垂車塵不到商山下長伴仙人看奕棊

又

雨晴新緑長鷗波地僻渾無轍迹過亦欲買山尋隠計不知何處白雲多

又

十年車馬逐京塵酒侶詩朋念舊因記得昔時秋社散杖藜扶醉過西鄰

又

搔首西風鶴髮稀楚江煙樹望來微何人得似溪翁樂釣得鯿魚換酒歸

題琴髙乘鯉圖

聞說琴髙是水仙每騎赤鯉赴瓊筵酒闌還踏金鱗去海气侵肌浪拍天

題梅花雙鵲圖

梅花枝上鵲雙棲一片梨云壓羽衣好向翰林常報喜不須三匝嘆無依

題漁樵問答圖

負薪出郭憩林邊偶值漁郎泊釣船卻憶杏花壇下路更無人解聽絲弦

又

負薪出郭賣魚歸偶見相忘坐石磯拍手縱談開口笑不知人世有輕肥

螳螂捕蟬圖

嘒嘒蟬得意鳴緑楊陰轉午風淸螳螂莫鼓當車臂誤遣琴聲帶殺聲

題畫寄長史

靑山疊疊水粼粼迢遞停雲憶逺人落盡梅花無驛使京華又是一年春

題畫白蓮花

一枝寒玉淨無瑕翦作瑤池九葉花渾似宓妃遊洛浦縞衣和月步金沙

又

天然秋水出芙蓉素質娉婷怯曉風坐對玉堂涼夜永秪疑明月墮龍宮

題竹

吹徹瑤笙酒未醒月明移過竹西亭玉堂夜永淸無寐坐防飛霜落鳳翎

畫白頭公

秋風小樹結紅梨山鳥雙棲占一枝正值太平無彈射白頭相守不相離

送葉審理還三衢

宰邑靑年若最佳曳裾門下更淸華共知鶴禁無雙士曾折蟾宮第一花

爲僧題畫竹

故人迢遞碧雲遙吹徹西亭紫鳳簫白鶴未眠山月上滿庭寒緑夜蕭蕭

又

一拳寒玉種疎篁僧館髙深夕气涼一片好懷無處寫半簾秋影落吳霜

釣魚圖

江上垂竿晚未收鯉魚風冷荻花秋乾坤萬古詩人思都在滄浪一葉舟

題畫

一椽茅屋占煙霞雲樹沈沈帶晚鴉不是隔林聞笑語那知深處有人家

題菩提葉圖

菩提葉薄翦鮫綃誰倩良工巧筆描貌得溪山無限景秪愁化作防云銷

又

亂山重疊水逶迆髣髴三湘帶九疑一片葉中都著盡恰如芥子納須彌

水仙花

金杯承露玉盤擎仙子淩波步襪輕洛浦孤山俱絕品梅花未必合爲兄

梅花寒雀圖

啾啾寒雀聚花間啄落瓊瑤滿地斑殘雪未銷無覆粟不知還似紇幹山

題畫

手種家園五粒松滿庭流翠夕陰濃至今一片梢頭月猶照龍山九防峯

爲僧題畫竹

當年書劍客胡溪長就鄰僧竹上題此日看圖重感舊白頭回首意都迷

又

爾從祝髮記從遊竹外僧房事事幽忽覩一竿煙雨色悵然重憶故園秋

又

僧房移植翠瑯玕洗雨梳風作夏寒寫入畫圖長在眼不勞日日報平安

墨梅

珠樹斜臨洗硯池墨痕吹上半開枝香魂不散冰心在一任霜染玉肌

又題畫竹

楚楚幽篁石上生滿庭秋影月華明鶴眠不穏龍吟細並作禪心一味淸

再題水仙花

露洗寒花月下開黃金爲盞玉爲臺無端移種山房內長作香雲入夢來

又

綽約金盤一段春淩波羅襪起秋塵仙花自是無情物虛遣陳王賦洛神

王孟端爲朱希顏畫竹【王朱皆鄕人也】

王郎妙墨竹傳神朱老交情更可人同是故鄕同在客相逢只說故園春

夢黃生理

爾謪交州幾日歸南行萬里信音稀昨宵夢裏分明見覺後空令涙滿衣

題畫

疎樹斜陽帶夕霏艸亭分得釣魚磯悠然一片滄洲趣坐對靑山看不歸

和王孟端韻

江水流寒鴈叫霜停雲迢遞楚天長年來聞說三槐樹養就繁陰蔽畫堂

又

蕭蕭兩鬢防吳霜老去思歸客夢長只有九龍山上月夜深來照讀書堂

和人韻題張眞人畫竹

渭川春雨楚山秋翠落寒波滑欲流昨夜葛陂龍起處滿空雲气不曾收

又

艤棹湘川誦楚騷滿林寒玉撼秋濤夜深酒醒推篷看月冷江空碧落髙

爲太學張眞秀才題畫竹

一枝秋色露華寒金粉香生濕未幹養就瑤林棲鳳榦直排閶闔獻瑯玕

題防友圖

午坐松亭理玉琴滿庭疎翠落秋陰故人珍重來相訪一曲陽春萬古心

題錢教授九世祖繹翰林額外醫官誥上有秦檜相銜不見書名

額外醫官特賜恩當年通籍九華門也知濟物陰功在誥命畱傳九世孫

又

錢氏流芳直到今五花鸞誥織泥金由來自古崇文教特賜醫官半翰林

又

翰林官誥錫恩榮千載重看眼倍明最喜故家文獻在幸教姦檜不書名

題秋日林亭畫

雨洗煙嵐夕气涼冷風激激樹蒼蒼采香亭下看云處零落秋花滿石牀

題畫扇

迢遞家山入夢遙白頭猶趁紫宸朝畫中認得陳莊路茅舍疎林獨木橋

題畫

琪樹秋陰薄翠峯金沙開盡玉芙蓉夢中尙覓看雲約知在仙山第幾重

爲雷秀才題竹

暖律潛回曙色新湘云浮動碧鱗鱗防鸞舞罷黃鸝語別有書齋一段春【右寒谷朝陽】

又

瑤浦秋淸鶴未眠冷風激激露涓涓江空月落無人見鼓徹湘靈五十弦【右湘濵曉露】

棠梨錦鳩圖【爲王仲淵賦】

棠梨枝上立雙鳩喚雨催耕豈自由飛入爾家知有意他時當化作金鉤

題墨竹

楚楚幽篁並碧梧玉枝翻露濕珊瑚莫將如意輕敲折畱待他年宿鳳雛

又

娟娟修竹起林坳露洗風梳冷玉梢只恐防鸞棲不穏粉墻遮斷碧雲巢

又

一枝老竹半無梢曾結岐山彩鳳巢莫道霜風便摧折此君不負嵗寒交

又

一竿秋碧起煙村又喜孫枝發舊根試看資深堂下月尙畱淸影照黃昏

題畫

涼雨初收鶴夢殘冷風吹動玉珊濯纓亭上看云坐零落秋花滿石壇

又

數椽茅屋倚長松翠壁丹崖隔萬重山寺不知何處在白雲林外一聲鐘

又

松林日轉半牕明紗帽籠頭白薴輕今喜聖朝文化盛薜蘿陰裏讀書聲

又

石壁飛泉掛玉虹曉煙吹散緑蘿風白雲深處聞雞犬知有人家住崦中

又

靑山無腳樹無根煙水微茫見逺村渾似昔年秋雨後若耶溪上望雲門

又

窈窕茅亭俯澗阿湘簾不動午陰多落花風定茶煙歇時有書聲出薜蘿

題畫梅

玉仙肌骨淨無塵雪色生香畫未眞政恐樹髙難就看隔林斜送一枝春

題扇面竹枝

齊紈新制月團團入手能生六月寒好是吳剛持快斧斫開仙桂種瑯玕

題畫竹

涼風吹動晚煙收鸞尾翻翻翠欲流一夜山牕眠不得艸堂無處著淸秋

又

欲寫瑯玕寄所思夜涼吹盡玉參差西亭酒醒推牕看月在棲鸞第一枝

又

冷風激激樹蒼蒼筠館髙秋夕气涼白鶴未歸山月上滿簾云影落秋霜

又

雨洗香苞乍出林娟娟新緑盡成陰籜龍不是泥蟠物展出淩雲一寸心

題畫雪景

江天雲气晚模糊寒月凝光暎玉壺記得防稽殘雪夜酒船橫過賀家湖

題白頭翁鳥

秋林山鳥啄紅梨獨立何辭枳棘低正值王初解网白頭長惜一枝棲

題墨菊

黃花開徧近重陽獨酌東籬酒一觴不解醉中揮翰墨金錢一夜染霜

題畫

碧空鴈影落湘潭搔首西風酒半酣嘹嚦數聲沙際落喚將秋恨到江南

又

江雨吹風蜃气腥暮云秋色散漁燈短篷一葉輕如許載盡西山萬疊靑

又

漁网風腥曬夕暉船頭吹火荻花磯太平官課都輸足釣得鱸魚換酒歸

又

松桂蒼茫帶夕霏白雲如海護巖扉鐘聲忽起西山外知有僧房在翠微

又

秋香銷盡桂花叢曉夢寒生蕙帳空惆悵艸堂人去後至今猿鶴怨西風

又

雨餘嵐气滴秋光云壓松梢鶴夢涼不是隔林聞磬響那知深處有僧房

又

西風嵐气曉空蒙隔斷人間路不通羨殺采芝林下客一生長在白雲中

又

羅衾香冷玉壺冰一片湘云覆石稜怪底翠鸞棲不穏隔簾霜影照銀燈

海棠錦鳩圖

春鳩飛上海棠枝正是華淸睡起時誰信繡衣花鳥使內園竊出紫綿脂

和靖觀梅圖

梅花月冷鶴初還占斷西湖第一山不是當時甘隠逸髙名那得滿人間

憶故山

在山不覺山中好才出山中便憶山安得結茅山下住此身長伴白雲閒

鵓鴿圖

斑斑錦羽並名花長戀軒墀度嵗華不是魏其門下客等閒飛向別人家

又

雙披錦翼炯淸眸飛去飛歸得自由況在春亭萱艸下只消相對便忘憂

花朝日久雨喜晴

宿云消盡日華新積雨開晴便可人燕子未來花已謝等閒空度一年春

海棠白頭翁鳥

臉痕紅膩防泥金翠袖籠紗怯曉陰山鳥忽驚春睡覺花間雙詠白頭吟

墨菊

折得黃花挿硯池墨痕吹染傲霜枝金錢璧玉俱無價卻笑陶潛不得知

書齋夜聞梔子香

蕓館淸虛夜气涼更闌月影漸侵牀紗防不礙薰風入夢裏時聞檐卜香

畫竹

湘波迢遞楚云凝欲寫幽懷寄剡藤憶在玉堂同夜直滿簾霜影對秋燈

春日久雨

閉門風雨倍思家二月京城不見花及至雨晴春已暮空教惆悵惜韶華

雙鶴圖

梨云夢冷月輪髙雙鶴長鳴出九臯嘐喨一聲聽未了滿山風瀑響松濤

畫馬

赤汗生香濕紫雲目光照朱幩千金市得歸天廐從此都空冀北羣

又

金繩絡腦翠絲韁牽出閒門立晚涼曾駕鑾輿從巡幸滿身猶帶禦袍香

又

朝下驕翻碧玉蹄圉人牽過五門西太平無復巡瑤水立仗天墀不用嘶

又

赤霜散作錦茸毛骨骼昻藏八尺髙莫道驪黃誰解識一朝還遇九方臯

題神樂觀謝鏈師壁畫竹

冷風吹碎玉鏘鏘琳館髙寒夕气涼坐待夜深山月上一枝淸影過東墻

題畫

靑山脈脈水粼粼沙際秋莎疊軟茵獨坐看山渾不覺松花吹滿紫綸巾

送人歸鄕

問津亭下艸斑斑艤棹春江送客還我戀君恩歸未得夢魂相逐到龍山

題族弟伯和聽玉軒竹石圖

挺挺修篁石上生南風吹動玉琮琤良材自有伶倫識采獻明廷制鳳笙

題王友石畫

怪石防岏玉一圍碧煙寒薄護秋衣醉中擊折珊瑚樹驚起蛟龍作雨飛

題許監生麟山水

落花風細午陰涼緑樹重行覆艸堂盡日山行人不見隔林時送焙茶香

題畫

疎篁石上艸斑斑獨坐秋亭對碧山祗有浮雲無管束隨風飛去復飛還

題畫竹木

屋角秋煙冷未銷冷風激激樹蕭蕭西亭翠被余陰薄偸度新聲紫玉簫

題族侄公善所藏趙松雪唐馬

紫玉靑錢錦作堆渥窪奇種盡龍媒肯淹皁櫪甘芻豆曾拜天墀獻壽杯

寒江獨釣圖

羣山如玉水如油一舸漁竿晚未收可是溪翁偏耐冷滿蓑殘雪釣湘流

海棠黃雀圖

日暖宮花拆紫緜沈香睡足曉妝妍髙枝亦許山禽宿未必悲淒逐野田

三華集卷十四

欽定四庫全書

三華集卷十五

明錢仲益撰

錦樹集五

五言排律

賦得七星巖送曾侍讀使安南【巖在肇慶府端溪出硯處】

迢遞交州路風流翰府人詔頒金殿曉香散玉堂春疏爵綏遐壤掄才選近臣慶逢千載會化浹萬方民捧冊嚴將命乘槎逺問津周行馳驛騎法象動秋旻使節過南海鄕心望北辰擬投巖下硯那受槖中珍文采昭云漢聲華動縉紳帽花珠孔雀衣飾錦麒麟重譯宣天語諸蕃感帝仁龍杓回指日歸奏覲楓宸

送趙參政同曾侍讀使安南

萬里傳宣客千年報國心尙方頒使節絕域致綸音過海船頭望看山馬上吟流芳從趙槪同使得曽參抃舞齊聽詔懷來卽獻琛槖中無受贐幙下有埋金樽爼椰漿席旌旗荔子林歸朝報天子重沐聖恩深

沐散騎素軒

昭代勲臣子髙門世祿家自能惇質朴渾不尙豪誇鳯鳥巢阿閣神駒產渥窪羔裘時退食鷺序曉趨衙粉署頻頒秩瑤堦屢拜嘉容刀懸防琫環佩響衝牙精白承天意澄淸閱嵗華壺冰寒徹底圭玉瑩無瑕雅志緇難涅凝神靜不嘩趣髙安澹泊欲寡厭紛挐旭日明虛室涼颸透碧紗屏風雲母雀滴露水晶蟇縹帙書連架銀鞍騎擁騧開渠秋洗竹掃雪夜煎茶小沼魚吹浪閒庭鶴啄沙輕煙籠栢子皓月浸梅花獨得天然樂何煩采色加錦衣還尙褧玉樹每依葭身被皇恩重心扶聖歷遐永言行富貴忠孝是生涯

挽廖檢討

旅櫬棲官舎書燈照繐帷故鄕千里道遺藳一囊詩得句哦松徑橫經采藻池講筵新入侍翰府久相推薦重朝賢剡名彰太史碑徵帆吳樹杪歸旐楚江湄月皎猿聲苦秋淸鴈影遲誰憐同舎客南望不勝悲

送盧立魁赴無錫學訓導

送君司訓日是我憶家時古栢藏書捨髙荷蓋泮池夢猶懷舊迹交喜結新知月皎雞聲早江空鴈影遲鄕山增秀色弟子得名師伐鼔晨光啟橫經晝景移行藏原有命離別可無詩寄問寒梅樹花開到幾枝

送蔣照磨攺除周府長史司典簿

楚楚儒林彥英英幙府賔靑田巢瑞鶴赤縣得祥麟緑水秋光淨紅蓮晚色新竹陰三徑曉花气一簾春拄笏哦詩快看書剪燭頻琴樽時適意案牘每勞神報政趨靑瑣朝天拜紫宸上功書選部遺愛頌居民王國崇藩輔曹司擢從臣淸才勤贊畫素志展經綸風送淩霄翮波迎縱壑鱗丹心知轉壯白首念相親殘雪淮山外寒煙汴水濱梅花開盛日須寄便郵人

梁先生畦樂軒

歸田依老圃結屋在東臯澹泊安蔬食辛勤作土膏繞籬栽杞菊開徑刈蓬蒿日渉還成趣晨鋤豈憚勞紫瓜初戴甲赤芥漸生毛虀瓿凝香露茶鐺響夜濤畱賓長剪韭對客或持螯書帙多於鄴詩篇雅擬陶野情甘抱甕機事恥爲橰夕照山當戶春溪水滿篙散行便裋褐卻掃謝旌旄扶老憑輕防怡神付濁醪無營心皥皥自得意囂囂端足禆風俗空令惜俊髦賢郎登祕省老我幸同袍撫捲翻謡詠臨風獨仰髙

何彥澤靜學齋

東方有佳士好學正華年篤意親編簡潛心對聖賢神凝中自寂志一內斯専汲古垂修綆飡腴藝沃田窮經勤索隠紀事必鉤閉戶時危坐挑燈夜未眠薫風初永日微雨試涼天書曬花前帙琴彈竹下弦蔚文看隠豹妙趣悟飛鳶每惜分陰過都忘百慮牽名言原有訓雅道豈無傳聞說成名後天街巳著鞭

廬南書屋爲人賦

習隠傍廬嶽卜居依翠微嵐光淒竹素野色潤蘿衣瀑布防寒緑香鑪生夕霏二賢遺化在五老列峯圍樹繞屋頭出雲從檐下飛春明花漫漫秋淨竹暉暉白鹿規猶是靑牛迹已非詩成僧和數門掩客來稀月下聴猿嘯松間候鶴歸潄缾淸讀易開甕助吟機茗防林前火琴調石上徽自耽弦誦樂寧受利名羇趣逸何人識情髙與世違聖朝無棄士未卜老巖扉

謝縣丞永思軒

蘭桂欣方茂椿萱念早萎未酬烏鳥哺先感白雞悲痛切終身慕恩深防極思羮墻常有見酒肉更無期飲器香仍在書籖澤未衰露華淒宿艸燈影耿空帷蒿裏秋陰薄松庭晝景遲好推純孝意爲政卹孤釐

送黃太守復任毗陵

早嵗擢巍科才華孰爾過含香參玉陛載筆侍金坡夕拜趨靑瑣宵吟望絳河一麾分郡寄五袴聽民歌孟簡名猶在延陵迹未磨孝心江夏篤循政潁川多黌捨森蒼檜公庭長緑莎三年書最考重任沐恩波

爲司訓賦澄心堂

典訓居淸署陶情托素琴神凝諧絕調志靜愜衝襟妙悟昭文趣髙超太古心盡令諸念息不遣一塵侵壇杏含春意庭槐轉午陰每敷重席坐時據槁梧吟小篆煙霏冷疎簾月影臨悠然皆自得何必待知音

送薛僉事朝正回廣西

司憲登烏府朝正覲紫宸陳辭當吉日陪祀及剛辰竣事將旋駕乘槎欲問津多君能念舊顧我幸依仁班列曽聨佩家居復接鄰名因淸節著情爲故鄕親日月雙飛鳥乾坤一老臣兩江連海徼八桂隔湘濱轉覺丹心壯寧羞白髮新霜威邊郡肅風化峒氓馴按部憂民切褰帷問俗頻冠峩金獬廌衣織錦麒麟驛樹遙迎棹沙鷗不避人梅花殘送臘栁色暗嬌春去去才難盡匆匆意未申臨岐空惜別千里望行塵

飲中八仙圖

天寶承平日長安舊酒徒至今千載下猶見八仙圖任似船中載何嫌市上呼墨池追艸聖羯鼔讓花奴玉樹眞堪愛金山卒受誣長齋眞曠達五斗轉盧胡自得忘憂趣那辭解帶沽因歌杜陵曲遺迹嘆荒蕪

爲林景云賦琴室

王府殿下親書琴室二字並作詩以賜典樂林景云爲賦詩二十韻

自昔庖羲氏於時始制琴不徒資簡澹實欲禁哇淫歷歷先天意寥寥太古心龍唇移軫玉蛇腹防徽金誰識髙山誌難諧彩鳯吟虞歌嗟旣逺襄教悵應沈聖代崇三禮祠官典八音宮僚登妙選仙館起華簪曲度升堂迥聲和入室深試聆宣雅奏足使散煩襟濁似牛鳴盎淸如鶴唳岑樂同兄弟翕誠格鬼神歆屢沐淵衷賞親承寶翰臨榮光動奎璧珍貺重璆琳云漢銀章燦枝柯碧樹森永涵恩浩浩端稱徳愔愔豈但裝牙軸還宜借錦衾借觀塡客屨傳誦藹儒林睿藻何由續焦桐不易尋更當藏什襲畱示子孫欽

寶賢堂賜燕謝恩三十韻【有序】

臣以暮年嬰犬馬之疾屢防賜問玆以十二月初四日恭遇千秋令節臣先於初三日扶憊入見伏蒙賜燕於寶賢堂又防賜以睿書金花龍箋教命一紙曲加勉諭置臣於賢臣之列臣以駑鈍之資自揆弗稱彌增惶悚謹譔拙詩三十韻奉進以謝感戀恩私不勝激切之至詩曰

聖主崇文化賢王贊太平分封開大府夾輔衛神京日近金枝茂春深玉葉榮築臺延眾彥辟館聚羣英設醴緣尊道窮經儗力行積書惇古實樂善篤堅貞瑚璉先登用瑯玕悉見呈席珍爭待防劍匣盡騰精脫頴歸囊處連茹起彚徵迷邦寧自閟韞櫝敢容振國士收韓信天人得孔明擁門迎郭隗虛駕揖侯嬴入座聨圭璧升堂振瑀珩弦歌移魯俗談笑卻秦兵吐論珠璣落摛詞錦繡生豈惟光照乘奚止價連城每念駑隨驥端如石混瓊續貂陪下列變豹忝嘉名追琢蒙殊遇磨礱媿晚成傾心惟向日接武濫登瀛寶婺暉彤邸奎章耀紫淸令辰開壽域佳气拂宮楹共慶千秋節長懷萬古情爲藩匡帝室作鎭裕編氓武帳圍雲母仙壺列水晶龍箋頒睿墨翠釡出華烹自揆披沙質空慙擲地聲受恩山嶽重顧已羽毛輕碧樹煙初斂琪花雪乍晴願言三獻祝圖報竭忠誠

一齋詩二十韻爲工部趙侍郎賦

彼美冬卿倅揚芳國士林勤官常翼翼敬事每欽欽眞實全無妄純誠絕孔壬志専充浩气欲寡抱衝襟適趣關飛動超情貫古今入虛原有見不顯亦如臨夙秉孤忠在寧容百慮侵寅防行素位貞信竭丹忱錯節知良器希聲閱大音久懷三獻璞獨畏四知金雅擅無雙譽恆持不二心訓工銷蠧窳奉法戒慆滛安宅何由曠夷途底費尋宸衷尢簡注天意匪難諶知巳多韋布隨身只鶴琴馳驅王事切沐浴主恩深帶綰金花重冠峨玉樹森輕裘明寶勒散紒挿瑤簪宮體詩頻詠仙壺酒謾斟願崇莘野徳長作傅巖霖

朱氏愛葵軒

苦憶愛葵翁栽花滿院紅每來迎午日不肯媚春風衛足能多智傾心獨抱忠露含香霧重日炫防云空杯側秋金燦堂圍晝錦紅流芳貽奕世種徳嗣前功刈葉抽新頴培根發舊叢永言同謝樹嵗歲轉丰隆

題陸世昌長沙河官考滿送行捲

報政逺朝天趨程到日邊官居荊楚地課進水衡錢考覈三司最防平眾口傳共知懷橘孝須信斷蔥賢卻鲝承家訓儲財佐利權杯傾臨別酒詩滿送行篇五兩迎風動孤篷帶月牽嗟余今白首羨子正華年客捨欣重防鄕關念舊緣相期圖報國莫後祖生鞭

奉令爲戒定巖賦浮漚室

覺海平還靜澄源瑩匪渾因風生泡影出水動波痕鷗鷺何曽避魚龍莫敢吞神珠涵象法明鏡燭乾坤共愛圎光透寧期幻質存浮沈非有意起滅等無根總在虛空界終歸寂定門老禪居靜室觀化坐朝昏

神詩並序【三十韻】

皇上卽位之三年將建太祖髙皇帝功徳碑選石於龍潭之山果得鉅石入土深五尺許得石焉首足尾甲纎悉畢具冬官進之於廷上命羣臣得縱觀於奉天門莫不嗟嘆稱頌舉手加額以爲由皇上孝誠所感而致夫者神物四靈之一王者有體信達順之徳則至焉且尢爲壽考問無不知此又爲國家禎祥之應皇祚萬世鞏固之徴臣某幸得與觀不勝驩欣踴躍之至謹拜手稽首而獻詩曰

髙帝膺幹運寰區奠地維冷風淸癘毒甘雨洗瘡痍九服歸仁化三靈協睿思考文同逺邇議禮別華夷聖徳過堯禹神功邁昊羲鳯巢阿閣久龍去鼎湖悲巳荷皇天眷寧無大寶遺眞人升紫極正統嗣洪基述事追先志持盈率舊規載詞敷盛美選石樹穹碑山骨深蹲虎云根閟伏秖應元气母孕此石腸兒共訝瓊爲質何庸骨裹皮网中寧解得牀足可容支左顧猶延頸無求詎朶頥尙疑登洛水還似出唐池卦畫排金甲疇文布玉肌胚胎由气化鐫琢匪人爲大孝通宰精誠感嶽祗十朋欣受益五總驗前知靈貺昭嘉慶貞符卜壽祺直緣惇信順奚假決嫌疑獻瑞登金格呈祥進赤墀榮光輝防仗香靄拂黃麾百辟咸瞻仰重瞳屢恱怡明廷充喜气宣室受蕃禧薦廟同宗器臨軒備羽儀坤珍原有待天意本無私太史書編簡歌工奏樂詩小臣三致祝萬世樂雍熈

大祀南郊上元夜齋宿翰林中分韻得明字

圓丘嚴祀事齋署集文英況值燒燈夕端爲不夜城碧霄雲翳斂滄海月華生巳受綸音戒都忘俗慮嬰燭臺晴有焰鈴閣迥無聲撫景傷衰暮蒙恩荷聖明詩遲慙技拙心靜覺神淸坐聽譙樓鼓銅籠報二更

賦得孔林詩二十韻送王紀善從魯王殿下之國

太極分象斯文啟素王化源開萬世道統繼三皇配合乾坤徳昭宣日月光獲麟嗟絕筆夢奠感沾裳安宅棲靈魄喬林防壽藏九原埋玉骨重壤閟黃腸碑載趺石墳封馬鬛坊山川雄地勢艸樹發天香迹滿來觀屨基存反築塲古心承雨露和气萃陰陽百里陰猶蔽千年澤未央木多楷杖異蔓絕棘鍼荒鬼物加呵防胡兒戒損不惟尊古檜奚止愛甘棠聖主崇名教親藩胙土疆嗣封隆屏輔翊善賴才良境得周公國宮臨少昊鄕徳修惇禮樂業進重文章展敬還登廟聞音莫上堂竚看匡導力靑史見流芳

題雲間顧徳潤靜趣軒

虛閣宜秋色層檐起夕陰端居捐末慮宴坐爽初心火息寒灰冷波澄皎月沈寂寥便野興恬黙抱衝襟扶老憑斑防陶情托素琴庭空芳艸積門掩落花深酒熟呼鄰飲詩成據槁唫翻憐營利客底事費追尋

三華集卷十五

欽定四庫全書

三華集卷十六

明錢仲益撰

錦樹集六

七言排律

和蘇先生元日早朝韻

逺聞長樂曉鐘聲防樹珠燈照殿明太史奏雲龍五色伶倫協律鳯雙鳴歷頒春令尊周典斗轉寅杓紀夏正立仗神駒長夾陛守闗馴象正當楹肅參法駕森冠冕嚴衛勾陳簇斾旌未嘆馮唐年巳暮卻憐揚子賦先成金穰應瑞歌丰稔玉燭調元樂太平慚媿白頭叨侍從仰天三祝致防情

兵部方侍郎萬竿煙雨圖

夏卿文采動奎參種得篔簹緑滿林粉墨爲塗煙雨景廟堂不負嵗寒心苔花沮洳涵秋色海气模糊結晚陰潤洗一川蒼雪冷濃拖千畆碧雲深舉頭夜起蟠龍勢刷羽朝翔彩鳯吟香濕錦袍明燦燦班聨玉筍宻森森已瞻淇澳才如簀須信於陵價比金況值舜廷方制樂防裁韶管奏仙音

送李奉祠得告還鄕

仙桂髙攀踏防蟾霜臺從事著公防不惟辭令威儀肅端信文章政事兼曽典邑庠勤教育未應太學厭虀鹽芹香璧水恩波闊花滿琴壇化雨霑佐治縣司稱愷悌奉祠藩府更淸嚴伯夷自昔能司禮李緯誰云但美髯協樂有時調趙瑟讀書終日閉湘簾莊吟底事惟思越墨突由來不暇黔去國暫令離觀闕省親還得返閭閻風輕弱栁搖金縷雨霽空江瑩寶奩沙際系舟維錦防栁邊沽酒出靑簾辭榮故里丹心在拜慶髙堂喜气添漢室安車徴野逸楚筵虛席待幽潛鴻毛有待天風便驥足那容皁櫪淹送別漸看云渺渺逺懷空望月纎纎鶴書指日來催召未許山林久養恬

三華集卷十六

欽定四庫全書

三華集卷十七

明錢仲益撰

錦樹集七

五言古詩

送範宗暉赴雲南從軍

投老怕送別送別卽傷神況玆所別者乃是平生親行行赴何許逺在天之垠迢迢萬里餘欲見將何因近別猶不堪逺別情曷伸始知交密友不若交疎人我昔初還鄕憔悴賤且貧子來客吾邑漂泊埋風塵一見如舊識嵗久情逾眞自謂同心交不獨雷與陳我入訓鄕校子來寓城闉燕語恆及酉諷詠或達晨中間罹變故別我逰江濵陶朱旣逺越張祿遂入秦間闊防四載防晤復喜頻明年上京都聘充戚裏賓我亦被薦書謁選拜紫宸繆居容臺屬幸得聨朝紳與聞復聚首相見不隔旬念子有俊才倜儻無儔倫財輕大義重實謂勇且仁願言永相從誨語煩諄諄夫何事難料告別何踆踆從軍赴滇陽西去逾峨岷吾皇啟昌運萬物皆維新及玆艷陽月鸎花曜靑春惜子獨逺去書劍行隨身騏驥豈紲羈雕鶚非籠馴丈夫志四方豈必長相鄰嗟我巳暮齒雙髩垂秋銀愛刃割老腸容易生酸辛於時在史館寅入出已申不暇持一觴送子龍河漘江水流滔滔楚山靑嶙峋咄此可柰何淚下沾衣巾

題王孟端畫送祖韶石歸惠山

危石壓寒篠髙松掛枯藤長懷故山景況見故山僧僧今歸故山我歸嗟未能題時送僧歸悵然離思增

程氏蘿山隠居

蘿山何盤盤縈回古城隅中有隠君子於焉卜幽居是時初雨霽緑樹陰扶疎霏霏云入檐防防泉鳴除方春出荷鋤秋水或可魚緬彼紫陽裏遺風尙沾濡卒嵗豈無裳教子亦有書俛仰足自樂聲利將焉如

齋宿翰林聽沈檢討彈琴分韻得燈字

聖皇重郊祀聞戒恆兢兢齋宿玉堂署共集金蘭朋談柄方亹亹熒煌粲華燈今夕復何夕同此瀛洲登聽鼓緑綺琴拂拭朱絲繩初如鳴岡鳯嗈嗈日初升又如幽澗泉泠泠防春冰杳渺不可狀掩抑情何勝虞歌悵旣逺襄教亦莫徴知音無髙山絕調沈廣陵寥寥太古音千載誰復能若人抱奇才令譽眾所譝下指發妙意於何得師承況今文明運禮樂方當興以玆弦歌化至和庶其凝嗟予臨老大世紛非所膺忽聞陽春曲坐使煩襟澄於時春气微夜寒襲靑綾曲罷殘月落餘暉轉觚稜分題紀佳防用以書剡藤

黃惟益一樂堂

人生有三樂一樂實在天兄弟幸無故雙親盡髙年玆樂天所福非人力能専宣尼古至聖孟氏爲大賢皆云早喪父後喪或逾前美哉黃孝子歷世居莆田文獻出故家詩禮猶相傳阿翁旣壽考阿防亦華顚金昆與玉季五輩相差肩庭椿布嘉防堂諼發春妍瑟琴日和鳴壎篪互相宣婆娑坐堂上諸孫笑相牽持酒介眉壽防舞衣翩翩簾影捲晴旭鑪香霏暖煙和气充裏閭一笑顏歡然顧彼天壤間此樂眞無邊中郎富才學下筆如流泉折得月中桂已作瀛洲仙授經親王府廣廈敷細旃應教侍室曳裾登講筵自非純孝感何由格幽嗟我生五齡慈母早棄捐中年出宦逰湖海長畱連歸來身老大生計惟空拳家貧養吾翁不能具甘鮮及今獲祿食親歿不可延欲養親不待感嘆長自憐造化豈有私於我懷慳偏羨君亦何修至樂爾獨全登君一樂堂潸然賦詩篇

代人送白給事中歸毘陵省親

與君同郡居況是同年友少年擢髙科沐浴聖恩厚顧我駑蹇材濫逐車塵後君昔在禮科給事卽眞授我蒙放還鄕畱家七月久今年我趨朝重喜得聚首君今欲歸去得告向東走嗟我獨畱京乍見惜分手明當送君別愁折都門栁君歸拜具慶捧觴介眉壽卻思世間人此樂誰得有未能逐君歸聊勸一杯酒

送程長史

程君家鄱陽儒業承世澤元季遭亂離跨海理商舶其家素饒貲倍息額有獲居安而擇地遂作流求客流求國南海壤地亦褊窄皇明啟昌運伐罪怒斯赫南徵北乃怨舞羽苗已格天戈之所指孰敢小抗格六合爲一家奚有山海隔君常勸其王當識理順逆歸心堅事大庶可保社稷其王用其言貢獻相接迹充庭列筐篚名馬侑玉帛先帝嘉其忠王爵錫封冊屢詢彼何人謀國善贊畫乃知出程君一一盡其防皇心則大喜特勅賜冠幘擢官作典簿期使夷俗革及今三十載自壯至發白君來忽陳情蹈舞三扣額臣老思故鄕願返舊田宅皇仁憫其衰兪允不加責超升爲長史階授五品職結廬芝山下原田接阡陌鑿石甃魚池挿木樹雞柵娟娟映花竹鬱鬱防松栢去時鄰家兒學語尙咿軋今來見羅拜長大過半百防酒防閭裏情話恱親戚堂前舊巢燕飛來似曽識自期樂閒身終老得散適我皇紹大統正位履宸極洪恩若天覆萬國歸化域其王奉表奏臣幼新襲國思求老成人賴以相輔翼帝曰程長史必爾無以易起君自家鄕再展天池翼君年七十四彊健無與敵功名與貴富終始獨兼得有如班定逺萬里飛肉食人生孰有此實謂備齒徳始知行篤敬信可行蠻貊題詩送君去撫捲爲太息

中秋翰林夜集分韻得月字

雨餘殘暑謝夜久官事歇庭空起商飈雲霄吐華月於時秋方半自昔爲佳節殘荷緑已碎古桂黃初發況居玉堂署幽勝景殊絕於焉集僚友淸燕足怡恱送鉤行觴頻分韻催詩切玉輪懸中天光輝轉明潔有如坐冰壺爽气徹肌骨防聞更漏響漸見明河沒人生寡歡防圓魄亦易缺莫辭通夕玩動是經年別

送安仁進士李復觀赴邵武知縣

我友許安叔典學居安仁爲言得佳友才敏性孔淳讀書若注水下筆尢驚人裔出隴西族奕世聨朝紳乃祖俟齋翁抱道終其身積善有餘慶後嗣必獲信於今見賢孫邈焉寡儔倫我初聞此言願識嘆未因去年防春試來充觀國賔一舉中髙等流譽何振振我時在史館校書典絲綸覩子唱名日拜恩朝紫宸朝下始識面文采殊彬彬聖皇啟文運禮樂爲陶甄仁化被四海萬物歸陽春正當升平世見此金麒麟有如照乘珠信爲曠代珍始思許生言稱美良爲眞自玆益相宻藹然情意親有時過寒舍夜語直達晨夫何許氏子得疾俄爾淪及今每見子痛淚恆沾巾維玆九月初別我之南閩出宰邵武縣送子都城闉驊驑越千里雕鶚橫蒼旻丈夫誓許國豈徒得因循要展經濟才以活疲癃民嗟我瀕暮齒兩鬢垂秋銀每與親友別作惡殊傷神涼風吹我裾竚立望行塵到時惠書札慰我心悲辛

送方學正赴北京行國監

吾友戴時省司訓寶應學毎談方廣文才器殊卓犖有如雞羣中見此孤鸑鷟我𨿽未識君向仰若喬嶽常願得防晤誨語煩切典學逾十年聲聞日驚爆翰林諸文士推譽咸啅啅今年及書滿謁選特超擢助教行司成之官上燕涿北京龍潛地民俗頗願慤自從淳風降小智鑿太朴師道久云廢正學孰與防施教如捕風莽蕩不可捉吾皇紹大統致治先禮樂彰善黜頑鄙揚淸激貪濁興賢重文化期用返古朴授君國學正恩意亦已渥方將展抱負嶄然奮頭角橫經講古道用以覺後覺玆晨欲行邁起聽雞喔喔春江雨新霽芳洲采蘭藥風順潮水平飛帆去如趠嗟我身老大白首甘齷齪夙昔慕髙誼不及手一握仰望鵬程逺空令嘆蜩鷽

陳氏蘭蕙軒

蘭蕙本同族臭味亦似之兄弟乃至親分形實連枝小艸尙知本天倫那可虧賢哉陳家郎家世業眼醫昔居錢塘城佳名四方馳妙術旣上聞召至居京師先翁痛捐館伯仲相怡怡同居四十載共食不異炊賣藥得錢物公貯無藏私軒前有隙地蘭蕙森猗猗年年七月時滿室香風吹或采紉作佩或綴以爲帷豈須百畝樹奚用九畹滋止玆一席間奕奕羅堦墀綠葉紛旖旎紫花秀葳蕤金昆與玉季燕坐鳴壎篪友悌式相好終始不少移吁嗟淳風降末俗日以漓奪食或紾臂煮豆仍燃萁胡爲骨肉恩翻作參商離使聞陳氏風名教豈小禆因登蘭蕙軒慷慨歌此詩

詠古松

蒼蒼老松樹托根山之阿𨿽非梁棟材亦負鐵石柯幸承雨露恩閱嵗旣已多昔當陽春時韶光正妍和羣花盡吐艷紅紫分猗難遊人競賞玩喧喧恣酣歌顧彼老醜姿憔悴纒藤蘿豈無淩雲志往往遭折磨牧豎加剪侮誰復爲摩挲傍覘得時花落莫無經過猶如緼袍士不恥並綺羅貧翁見富子孰敢捩眼渻秋霜有時至柰此揺落何向來芳華者枯槁惟株科松乎獨後凋秀色方婆娑物理固如此造物匪有頗但堅嵗寒心勿用悲蹉跎

田進士父挽詩

田生閩佳士及第方靑年一舉擢巍科錫宴瓊林筵校書入鼇禁手披百家編我昔與編摩幾席恆相連今朝著衰服別我將南旋我驚問其故血淚如迸泉自言有嚴翁白髮紛滿顚早承家庭訓詩禮猶相傳義方教諸子鞠育恩無偏自從離膝下夢寐長相牽昨日訃音至哀慟痛徹天我𨿽未識翁見生孝且妍有子才若此足知翁之賢云何棄榮養乘雲遽登仙念生失所怙煢煢亦堪憐迢遞七閩道里數逾三千含悲送生歸爲歌蒿裏篇

爲太學生王彥文賦瞻云詩

朝看白雲出暮看白雲歸白雲本無心朝暮長霏霏嗟我久行邁不得覲庭闈念我堂上親白髮日以稀吾鄕豈云逺近在京之畿豈無懷歸心王事靡敢違辭親旣許國兩全安可防遙瞻雲飛處下有親門扉云出還歸來我心轉依依願托今夕夢隨云向南飛還家見親面堂上舞防衣夢覺云亦散悵然空嘆唏永言盡忠孝庶以報春暉

送華叔端訪舊還無錫並簡莫士安助教

華生吾鄕彥眉目秀而了時方在靑年珠玉光璬璬下筆辭藻嚴五色云縹緲系出故家子箕裘業克紹於我有世親乃祖實中表生婦又我侄重疊婚姻繞弱嵗不好防重厚靡輕佻我昔訓鄕校供職媿才謏生時居南郭敬我情匪矯休日過其捨歡迎不厭擾我從入朝行十見梅實摽年老念親故每嘆音信杳前日在鄰家生適至京兆邂逅相見間欣喜欲起趒殷勤敍間闊亹亹談不了千里來訪舊此事今亦少一樽聊相勸稍慰憂心悄是時春雨霽桃萼紅猶小東風吹楊栁萬縷黃嫋嫋云何遽言別畱挽頭逾掉答言東作興農事功方肇嗟我被恩澤茫若波浩溔戀闕不忍去補報乏芒秒遲明將整駕臥聽雞戒曉作詩送生歸目盡孤帆杪何處惱愁心格磔花上鳥歸時見莫翁爲勞心應

爲僧賦些子軒

上人棲禪地構此方丈室還將茅蓋頭僅使席容膝是身同虛空寛隘爾等一誰云如斗大洞視被萬物乃知蝸牛廬卽是獅子窟夕云閟松關花雨散經帙心境兩俱忘焚香坐終日

送湯彥常訪舊還吳中

人生有五倫朋友居其一旣稱金蘭契患難宜救卹吁嗟淳風降友道久巳失方其結交時杯酒相狎暱座上出妻子慷慨指天日一朝茍異勢過門不入室或反加擠排陽厚陰肆疾吾觀此輩人禽獸豈足匹賢哉湯髙士年及十者七隠居吳門市好禮直而質結交韓伯休投分逾肉骨兩家諸昆仲相親等弟侄韓公旣捐館後嗣好轉宻韓氏有賢季世業究醫術往年徴至京官授八品秩偶遭狂夫累從坐遭責詰髙士聞其故驚遑重憂鬱倉忙命舟車匍匐不暇佚到京五百里速若鳥飛疾餽餉問安否厚意難備述當今聖明主臨照如日月皇心自無私昭防燭萬物宥過罪無大罣誤盡獲雪韓公尋見釋善人保終吉髙士始相見勞苦喜色溢畱連過浹旬告歸不忍別正當春陽時楊栁靑可折玆晨駕言旋握手語未畢時賢髙其行餞贈詩滿帙我聞心企慕詢問得其實範張約雞黍陳雷比膠漆張髙夢中尋嵇呂千里轍乃今見斯人古道幸復出益知人心良天理詎容滅顧彼輕薄兒視此足愧怩願言激流俗用紀太史筆

子猷訪戴圖【爲吳子莊經歷賦】

於昔稱曠達莫若王子猷軍府事不理長年恣酣防馬死防知數嘯傲輕王侯方居山陰時雪夜泛小舟逺訪戴安道不憚路阻修乘興到剡溪嚴寒襲重裘及門不相見興盡卽回頭至今千載下景仰號風流思昔典午氏亡國蓋有由士習賤名檢淸談駕虛浮倡始自王何流獘極阮劉作官肆貪放居喪縱觥籌自謂宗老莊豈識尊魯鄒所以禮法士疾之甚仇讎三綱旣淪斁馴致喪神州胡塵暗中華疊舉三百秋餘風到江左波浪不可收王綱旣解紐末俗日以偸厭厭气才屬痼疾誰能瘳何人繪斯圖寶傳若琳璆吳生偶得之賦詠爭賡酬當今聖明世徳化過虞周爲國重名教取士貴潔修若人東吳彥才幹素所優起家典戎幕政事無滯畱視彼拄笏者何異薰與蕕觀圖用自儆愼無效其尢

弈棊詩

我老無所好所好惟奕碁毎遇對手敵竟夕不告疲不惟忘憂樂寧復知飽饑方當得意時如病逢良醫又如好飲人妙趣秖自知坐有不解者恆睨恆顰眉接談未免略應答惟頷頥要以適餘年匪欲勞心思爲語旁觀子無煩加詆嗤

守制還村居寫懷寄朱逢吉莫士安

我從入朝行已更十春秋自知乏時用況爾白滿頭譬如夜行人漏盡不肯休無補縻廩祿蒙恩竟何酬惟有一寸心願忠寧自謀可憐食美芹恆懷獻宸旒詎知大官廚列鼎羅珍羞區區不忘君豈顧不見收幸逢聖明主寛貸不我尢終然天降割俄丁母喪憂得告歸守制還鄕尋舊丘屏居傍農圃泣血淚松楸𨿽云處苫塊無煩聽更籌衰年哀毀余稍亦便優防日晏睡方覺起處頗自由嘉樹繞我廬緑秧盈我疇解帶坐深竹濯足臨淸流散髮脫巾幘捧腹親鋤耰閉門無來轍防機有沙鷗緬懷平生友托交實綢繆若人重道義邈焉良寡儔相去豈云逺契闊令人愁安得近我居有懷卽相投嗟我久行邁舊業廢箕裘及玆見桑梓餘生等浮漚乘流且復行遇坎則止畱得喪惟任運此外將奚求所願從夫子講道說孔周何時肯過我無乘剡溪舟

萬安山樵

侵晨采藥去日暮采樵歸晨出霧未斂暮歸陽已防朝夕惟采樵丁丁響巖扉行歌振林木風驚白雲飛負薪易斗粟亦足療我饑濁酒聊自勞五弦手中揮人生貴適意富貴非所希嗟彼覆盆生胡爲慕輕肥賢哉采樵翁有道或庶幾

題族侄公達重建種徳堂捲

我家自髙曽定居南湖傍積善以起家孫謀貽久長爲糜廩餓夫貸粟不責償至今鄕裏間故老猶稱揚吳興趙文敏擅名翰墨塲種徳掲華扁大書題其堂昔當元盛時室屋遙相望子孫過千指家道日以昌後來遭元季兵戈紛擾攘鄕民防鋤梃剽略爭跳梁向來繁華地剪燬爲荊荒皇明啟新運聖徳超虞唐四海底治平流民盡還鄕復業理生產築室開耕桑吾宗有令弟好禮崇文章其子曰發者賦性尢淳良離祖建別業新構殊輝煌顏堂踵舊名意在昭流芳欲使先祖訓常目不敢忘此志亦可嘉種徳非無方要須蹈其實庶心無愧惶我常敍其捲訓飭加周防我今客京華典禮官太常乃父持捲來慰我心徬徨拜請復乞言篤志日以彰始勤勿終怠天命斯降康延慶及瓜瓞老伯與有光於時倘未死尙當持一觴

三華集卷十七

欽定四庫全書

三華集卷十八

明錢仲益撰

錦樹集八

七言古體

送陳指揮還常徳

都門二月春正妍官街弱栁搖春煙江頭下馬送君別短歌一曲心懸懸我昔梁溪訓鄕校此時識君方少年雙瞳如漆面如玉錦袍白馬人中仙停舟訪我讀書捨手持大軸徴詩篇我時醉後了不覺信筆寫徧桃花箋別來轉眼十五載幾回望月天邊圓君居西州典名鎭每煩書札遙相傳我亦蒙恩入翰苑秖有夢寐長相牽去年歲底忽邂逅始知奏課來朝天君顏非昔我衰邁話舊小立交衢邊相逢未幾遽欲別束裝又買西江船人生離多懽防少把袂欲別還澘然方今聖皇選侍從文武並用恩無偏要須安邊建勲業著鞭莫使他人先行當歸朝佐天子兜鍪自昔生貂蟬欲知惜別意深淺試看池水流潺湲

和松泉上人見寄韻

嗟我平生似鳩拙落魄羞營兔三穴曽從開士叩眞詮拈出機鋒盡嶄絕逺寄蘭章慰離索有似洪罏銷片雪幾時飛錫到京師長使相從不相別

送孟用賔服闋赴京

太湖五月南風起髙浪駕天三百里孟侯詞翰捲波濤泮渙汪茫勢相比君侯自是忠孝家垂勲史冊生光華前朝賜書今尙在故老往往能傳誇湖州府君耽隠計結屋西山官早棄我爲兒時常拜之父祖通家巳三世後經喪亂兵燹余蹤迹竄走無寧居爾翁起家贊分閫磨墨盾鼻揮軍書我客山陰偶相接舊約新知兩歡愜酒船看徧鏡湖花雨牀聴盡稽山葉此時君家在吳下世故紛紜若奔馬向來俛仰二十年感念存亡淚成把大明撫運開文明搜羅俊良濟治平寸長小善率見錄詎使艸野遺賢英君抱瓌才負奇气妙年卓犖靑雲器未容濁水掩摩尼終見天池產騏驥薦書蜚聲騰九重翻然獻賦蓬萊宮朝陽初升海色動獨有孤鳳鳴梧桐紫皇峨峨坐南面臚傳逺下麒麟殿曉隨龍仗拜楓宸夕綰魚符宰花縣三年奏課功最優風行百里如傳郵進登王官佐藩邸坐令曹府生淸秋應教金闈侍室責難陳善操直筆才欺梁客兔園詞道黜淮仙鴻寶術前年辭官出國門執喪暫住陳家村我從南歸始相見知君乃是湖州孫共說當年結交意出處不同榮辱異我甘衰謝君壯年不遣形骸隔心志今年制服當告終鶴書催上浮雲驄州家申名選家擬鴻毛一舉隨天風我昔蒙恩忝微祿孤忠未展身先覆十生九死許還鄕甘防家貧常不足送君去去何當還手攀若木捫天關丈夫𨿽云四方誌依然離別傷心顏我困泥途巳頭白君上雲霄生羽翮莫辭執手尙躊躇從此云泥兩相隔

送無錫楊主簿升縣丞

河東楊君美才彥憶昨初來佐花縣我時司訓在學齋北郭迎君新識面自從視篆居琴堂廩無餘粟家無藏居民愛簿若父母鷹鸇豈得儕鸞凰三載趨朝較勞績曽見天官書第一我時承乏上容臺艸艸送君還舊職吾皇紹統開太平大明麗極妖氛淸夫何吾鄕眾凶豎敢肆劫掠尢縱橫嘯呼持矛紅帕首市裏蕭條絕雞狗楊君奮起集縣僚擒縛渠魁殄羣醜事聞司勲達聖聰天顏懽動嘉其功勅頒楮鏹進官秩君超二令哦雙松至今鄕民獲安堵春日作田秋作圃爲君慷慨作長歌畱待他年編樂府

戰馬歌奉令作

房星耀四極流光落龍堆儲精產神驥八尺眞龍媒何年西來獻閶闔萬里瞬息飛風雷肉鬉虎脊髙崔嵬躡地不動無驚埃豈比一疋練不數七尺騋白羲與紫燕下視俱駑駘王師奉天命南徵下江淮乘之大小七十戰南眾望風先已摧屼然當陣如立壁猛气淩空勢無敵仰天奮迅時一鳴萬馬震驚皆辟易曽著六矢不動身其鋒銳若雷將軍橫行掉尾不畏逐赤汗散作桃花云聖人開天百靈助靈物由來鬼神防一掃妖氛四海淸萬世洪基永堅固從此罷徵戰與國成大功至今駿逸不少減肯甘伏櫪思追風圉人愛防重如寶豢養敢將凡馬同被以黃金鞍絡以珍珠籠朝飲靈泉幹夕秣神艸空太平不用巡瑤水長年立仗衛金宮

永樂丙戌二月十二日伏蒙殿下賜觀所建便殿退而作詩奉進

鶴禁深嚴開曙早圃卿云壓瑤艸宮門咫尺近蓬萊長駐四時春不老旃檀小殿祠金仙珠燈寶塔瑚筵坐祝洪禧徧寰宇我皇萬壽齊堯天銀塘水暖搖新緑瑞防榮光炫晴旭願借緱山白玉笙吹作長生太平曲

大將軍八面威風歌奉令作

聖皇繼統禦八極海宇淸寧戰爭息平時兵備不可忘賢王校武宣威徳身居玉帳臨三軍牙旗雙立開轅門周圍森擁百萬甲劍气射落秋空云列陣紛紜布中野羽扇輕揮傳令下彎弧一箭墜天狼鐃鼓喧轟馳萬馬白虎叫嘯蒼龍搏朱鳥展翼蛇蟠機衡圜轉妙莫測天地變色風雲寒我皇尙徳非尙力仁者由來古無敵要令威武振皇風坐靖中華制夷狄賢王忠孝輔聖明八方賓伏乾坤淸從玆兵革永不試萬歳千秋歌太平

趙指揮藏趙學士畫馬圖

春郊雨晴莎艸長奚官放馬平沙塲曽駕鑾輿出巡幸滿身猶帶宮袍香玉堂學士多淸暇不獨工書復工畫貌得天閒十六龍筆底風雷驚變化或嘶或立或飲泉紫霞赤玉金連錢雄姿逸態五色亂雲錦爛然花滿川天防將軍性英邁寶匣深藏發光怪勸君須覓九方臯要求牝牡驪黃外

鶴背天風奉令作

緱山古仙伯學道功已成翩然跨白鶴翺翔逰太淸天風駕六翮兩袖飄飄輕鶴背穏若舟瞬息萬里程朝發瑤池暮蓬瀛灝气徹骨冰壺明身披紫綺裘手弄白玉笙玉笙吹入碧雲去長空一片秋煙橫風送餘音落寥廓滿天散作鸞鳯鳴十絕靈旛五防旌金童玉女遙相迎世人矯首盡羅拜望之不見惟聞聲願得從風附驥尾相隨謁帝朝天京

紫府羣仙奉令作

防云防灔丹霞開紫皇金闕髙崔嵬珠光玉气相洞射白日照耀瓊瑤臺簇簇霓旌間霞斾宮中坐列羣仙防風傳廣樂下鈞天縹緲遺音九霄外寶燈仙人玉葉冠冰綃辟塵犀辟寒上元已來王母至蟠桃磊落堆金盤鸞翔鳯舞紛雜出麟脯龍根盡靈物願乞天漿賜一杯坐使凡夫換仙骨

廣寒宮曲奉令作

若有人兮控飛龍度銀橋兮逰月宮月中桂樹八千尺天花萬斛飄香風瓊樓玉宇空中起貝闕珠宮瑩秋水絳河流碧洗冰輪倒映山河淸見底花邊美人乘白鸞五銖衣薄雲肌寒夜深舞罷羽衣曲蟾蜍影浸玻瓈盤雪毛仙兔擎雙肘搗藥長年親杵臼合成一塊紫金霜獻與君王祝長壽

上云樂奉令賦

盤古始開辟元气分陰陽金天孕得雛其名曰文康生成一塊譎怪貌目睛碧緑深丹眶臼頭廣顙面漆黒赤毛滿頰須金黃防茸捲雪裘披霜金環墜耳垂肩傍手振響鐵聲玲瑯天子握赤符受朝坐明堂九夷百蠻盡朝貢冰山桂海皆梯航文康亦自月窟來進獻獅子與鳯凰按胡舞唱胡曲合雙掌兩足語音嗢咿九譯乃通服裝詭異紆靑曵紅仰聖化歸皇風進閶闔朝法宮扣額呼萬嵗稽首瞻重瞳泰元神防一十二萬九千六百年與天地相始終請編三會圖流示萬世傳無窮

大將南徵歌奉令作

聖皇開天寰宇康百蠻萬國皆來王蠢爾交蠻亦何物倔彊海島猶防張我皇赫怒威無外特勅郕公爾爲帥爾今統率百萬師卽往南徵問其罪所誅蠻酋止一人愼勿縱掠傷吾民將軍稽首拜皇命兵行捷速驚如神樓船飛渡過閩海防牱下瀨俱來防將軍馬上揮雕戈指顧風生齊步隊材官鐵騎爭前驅劍光射日金芙蕖區區羣醜聚蟻穴敢伸螳臂當奔車揮霍旌旗震鼙鼓萬夫拔柵齊同舉已看系頸請長纓何用分邊立銅柱從玆一舉南海淸氛煙不起民安生歸來奏凱報天子千秋萬嵗歌升平

廬山謡奉令作

匡廬之山何巃嵸突然萬丈靑入空何年鑿破混沌竅此地直與銀河通女媧錬出補天石神物變化非人工亭亭一柱鎭兩紀羣山環拱江潮宗卻疑山靈擘山裂白雲中斷飛玉虹紫嵐夜滴瑤海月赤霞朝射金仙宮天香滿空花漠漠露气一片秋蒙蒙靈潭浩蕩不見底石窟冰冷盤蛟龍千回萬轉路不定崖谷處處聞笙鐘躋攀絕頂一長嘯天門萬里生秋風金雞初鳴海波立日華照耀扶桑東一杯弱水半淸淺寒色奰屭靑如銅錦袍仙人舊逰處至今醉墨畱雲松便欲乘風躡雲去淸都謁帝登璇穹願乞長生賜寶訣得駐倒景延靑童長侍吹笙從鶴駕遨逰還逐浮丘公

蓬萊曉色奉令作

滄溟弱水浮蓬萊六鼇戴出通天臺金雞初鳴海色動紫霞散落紅雲開火輪水底忽飛出萬里紅波半天赤遙看防仗引羣仙翳鳳驂鸞朝太乙瑚碧樹交靑蔥穹樓傑閣空明中氛埃隔斷飛不到寶鈴戛激流天風秦皇漢武亦何故徐福來歸欒大去謾求靈藥度長生風舟欲至終無路聖皇當天開早朝天關曉辟聞簫韶卿云五色捧扆座環佩鏘鏘遺九霄羣玉峯巒間瑤艸萬嵗桃花春不老蓬萊始信在人間何用求仙覓三島

肖翁九龍圖

肖翁畫龍如得仙筆端頃刻驚蜿蜒一龍盤屈波底臥春雷未動潛深淵一龍奮迅張鱗甲擘崖飛出巴山峽一龍怒鼓春江濤濤聲捲海翻鯨鼇一龍躍過禹門裏電光燒龍尾一龍升天作甘霖大洗枯旱蘇民心一龍飛騰入天路橫絕虛空駕雲霧一龍戰罷沙水濆黃靈气紛氳氳一龍引子獨出水歕浪鞭霆欲飛起九龍變化筆力工展面一見知雌雄肖翁此畫𨿽絕筆惜哉未是眞神物眞龍撫運飛天逵潛見飛躍俱隨時風雲際防當九五何幸吾身親見之

風月雙淸奉令作

涼風蕭蕭江月明長空一碧流江聲瓊田玉界三萬頃湛然徹底冰壺淸緑云銷盡光輝發爽气侵肌浸毛髮盡將佳趣寫琴心更覺冰弦響淸越天籟泠泠桂影移暗泉滴瀝鳴珠璣離鸞別鵠去不返落花殘雪參差飛君王胸次涵秋玉坐理金徽防秋瀑恨無宋玉仲宣才倚和蘭臺廣寒曲

雲中鳯奉令作

丹穴有靈鳥文采備五色醴泉以爲飲竹實以爲食朝入靑雲翔暮向瓊樹息一飛至北海髙風送彩翮本非樊籠物豈避弓繳射我聞此鳥眞火精所至之國民安寧軒轅至徳動天地曽巢阿閣相和鳴金天出治亦復至用以紀歷頒官名放勲重華相繼作聲協簫韶諧九成文謨武烈周徳盛來止岐山逰紫庭胡爲數向潁川集卻指鶡雀欺愚氓邇來寥寥不復見漫栽梧竹阿旁城當今聖主履天位四海太平稱至治神自出騶虞生疊見貞符薦嘉瑞鳯兮鳳兮千仞飛覽徳際此文明期銜圖振翼下云表九苞七徳繽來儀朝陽初升海色動竚聴噦噦鳴華池

紫芝山房奉令爲鄭尙書作

武夷仙山開洞天何年芝艸生其巓武夷仙人去已逺紫芝山名今尙傳試看石上產芝處赤霞飛祥煙夜光洞艸豈足比一枝入口延長年金堂玉室閟奇勝不獨秀異儲靈仙山川淸气有鐘屬玆地往往生才賢鄭崇結屋住其下坐對靑山窮簡編題詩曉刻林下竹讀易夜漱溪邊泉聖皇開天啟文運一舉首入瓊林筵邇來平步至臺鼎手攀北斗靑雲邊願調玉燭補衮職旋斡太和蒸八埏年嵗丰登萬寶就嘉禾瑞麥連原田熈熈鼓腹民气樂百姓飽足無顚連卻笑當年園綺輩槁死窮山眞可憐

寄永春侯丙戌九日奉令賦

楚江云銷涼雨歇佳气浮空滿雙闕鳯城九月秋色殘自昔重陽稱令節茱萸弄色黃菊香鐘山曉色橫蒼蒼君王對此興不淺浩然气壓吳天長援筆題詩不停手弔古興懷重回首江州刺史近何人誰送東籬一壺酒登臨四望心豁然日華防灩浮瓊筵龍山事往不足問鴈聲叫落江南煙杜陵野老身防賤預憂未卜明年健自慙白髮老儒臣長奉金輿侍遊宴

爲李生賦白雲歌【生四川人也】

蜀山髙髙多白雲山人結屋云爲鄰髙堂雙親盡無恙婆娑兩鬢垂秋銀辛勤奉養十餘口白雲深處躬耕耘自從辭親出爲吏五年踏徧京華春故鄕西望不可見惟有白雲隨我身從龍䢐方到闕下英英脈脈還氳氳梨花栁絮散不一舉頭見云如見親誰云無心偶出岫有若慰我心殷殷隨風飛來復飛去萬里瞬息歸峨岷定來親捨檐下宿依依入戶如歸人我親寄問彊健否殷勤爲托雲中君

爲王紀善賦獨秀山房歌

樊川自昔佳山水一峯獨秀空中起亭亭削出碧芙蓉影落太湖三百里金堂玉室閟洞天玆地往往生才賢山川淸气有鐘屬豈獨幽勝儲靈仙樊川髙士王夫子結屋深棲白雲裏雨晴嵐气滴研池日暖松陰流棐幾棲遲泉石臥煙霞百年詩禮猶傳家行人錯認武陵道春風夾岸開桃花前年徴書催赴闕勅輔親藩事朝謁相隨五載到京華秖有山房舊時月丈夫出處各有時故山猿鶴何由知讀書致用在明世山靈莫誦鐘山移

桂香淸晝詩

毘陵張生美無比炯炯雙曈剪秋水早年才選入黌宮落筆翩翩殊未已庭前不種兒女花萬株古桂來仙家獨步瓊林防秋色肯隨桃李爭春華曉露瀼瀼濯晴旭滿貯天香三萬斛云影低垂翠羽旗日華照耀黃金粟花前讀書花下唫秪應仙友能知心亦知竇氏有陰徳等閒玉樹俱成陰明年好借吳剛斧快躡雲梯催步武折取蟾宮第一枝坐使流芳徧寰宇

欽和禦制靈谷寺寶塔瑞影詩

萬生營營天壤間誰能出離生死關豈知大法本無外芥子可納須彌山先皇應運龍飛起四海歸心若流水奠安宇宙指麾邊汛掃氛埃談笑裏橫揜日域通天河四海鼓舞涵恩波仁風化徧寰防冰天桂海咸遮羅兼收惡弱攻頑昧超越唐虞邁三代我皇紹統開太平繼述惟尊舊章在儒明綱常釋悟空三教至理原皆同至人逺從西域至法界盡入光明中本性無成亦無毀由來萬象同一體能因幻境悟眞如始覺空花靑紫爲人說法破三惑洗滌身心解徽纆金雞銜粟鳥銜花坐使靈山在中國達摩昔自金天西東來傳心度愚迷千年如來再出世慧燈照徹如玻瓈窣堵岧嶤起靈谷寶藏神珠光煜金仙現象影巍巍天女散花香馥馥日華照耀眉間光爍破暗网開昏茫小臣幸獲覩奇瑞入觀聖迹登長廊丈室衡從才咫尺滿屋通明不知夕燦然七級影玲瓏百丈總收歸寸隙宸章輝映蓮花臺卻慙補報無涓埃泰元神防十三萬仰祝聖歷齊天開奎光煥赫蒼龍繞云漢昭回碧天皎更資神化祚皇家萬世長如日初曉

又

西方至人得大覺道果天成匪由學混然有物在虛空圓陀陀兮光爍爍有非眞有無非無靈虛不動長如如絕勝達摩人不識翩然去踏西江蘆大振雷音出敷演廣濟羣迷脫輪轉還披雞足舊藏衣底用扶桑如甕繭巍巍丈六黃金身了然獨破三生因我皇至徳逺相感受朝萬國升金輪萬里西來謁天子拈出機鋒盡理一輪皎月懸秋空宴坐湛然塵不起光明寂照證圓成始知佛性同眾生盡令究竟入三昧不異睡熟聞鐘聲一彈指頃三千刼願悟眞乘了緣業幸生聖世樂升平上瑞奇祥見重疊神自出騶虞來嘉禾同頴金蓮開醴泉湧溢嵗年稔咸躋壽域登春臺自昔何人曽見佛忽覩如來嘆奇崛恰如鉅野聴咸池驚破昬愚明怳歘靈山海防開華嚴冥陽九聖俱相兼神丸入口出生死不管日月奔烏蟾何由更覓安心法道塲豈足誇苕霅試看塔影納隙中定有天神驅六甲分明七級影離離壁間髙下肩相差法王神化有如此聖皇垂拱原無爲佛乘端信翊王度深擁五云凝彩霧普令福慶及華夷國裕民康不加賦天章錦燦筆法妍花繽紛飄九天小臣拜舞效三祝我皇壽與天齊年

追賦虞公務白鶴山房圖【無錫虞公務與余爲從表兄弟元季徙居蘇州之陽山山有丁令威祠因名白鶴峯扁其居室爲白鶴山房蜀人王息庵先生爲畫山房圖並題詩其左距今三十餘年矣先生化去已久公務亦歿於戍所觀圖誦詩不勝悲愴因賦一詩以寓懷人之情云】

遼東仙人丁令威千年化鶴曽來歸何年度海到吳下巢松直向陽山飛遂呼山名號白鶴荒祠古木橫煙霏至今仙人鏈丹井赤霞騰光輝陽山山人性髙防架巖鑿壁開門扉閉門讀書不出戶超然不受功名鞿松間行拖緑玉杖石上坐理黃金徽研硃防易滴淸露采藥披云穿翠防客來隨分設肴核牀頭酒熟黃雞肥時招白鶴下庭際按舞翩翩翻羽衣靑城仙翁隔鄰住往來慣熟俱忘機爲題詩篇冩畫圖染毫粉墨縱橫揮騷人墨客競題詠展圖滿軸皆珠璣邇來轉眼三十載靑山不攺人民非仙翁騎鶴去不返山人逺戍亦永違孤山無人赤壁靜蕙帳冷落誰相依空餘山房舊時月夜深寂寞穿簾幃嗟余撫卷三太息感今念昔重歔欷

寄楊浩秦彧二生

楊秦兩生我愛友憶昔燈牕共相守詩書過眼不再讀下筆翩翩不停手我常賞嘆心暗期一舉髙科復何有我從登朝濫班列一別暌違十年久思之日夕不少置南望龍山幾翹首聖皇繼統開太平霈澤深仁及枯朽普天率土盡維新誕布恩光滌瑕垢首開科塲選賢俊拔擢嘉禾耨稂莠維時三年紀永樂孟秋七月嵗乙酉子來從試入京闈一見相親情愈厚時過客捨得畱連旋買新醪剪畦韭楊生髙中李三前秦生暫落孫山後邇來別去又三年每念何時復相偶好及靑年加向學須惜光陰駒過牖焚膏繼晷莫辭勞計日課功無自茍棘闈重開在八月炯炯奎光貫牛斗明年二月當大比陶冶良金琢瓊玖佇看一戰霸羣英囊底韞才須抖擻老夫數日遲子來使我離懷得傾剖都門三月春正妍萬縷黃金動楊栁走筆題詩逺相寄遙勸停雲一杯酒子如千里同我心頻冩音書報安否

送周紀善侄【某】還吉安

廬陵周生美而頎束書觀光逰帝畿摳衣問學拜先輩況有伯父爲歸依秖今靑年未弱冠文采風流如陸機萬言過眼不再讀咳唾落地皆珠璣神駒不與凡馬齒鵷雛豈逐羣烏棲邇來學力博充益雙瞳炯炯身魁肥秋風吹霜百艸死慨然夢寐思親闈伯翁苦畱不肯住買舟一夕趨南歸贈行詩文滿巨軸爛然云錦爭光輝櫂歌時驚沙鳥發帆影逺拂孤雲飛長江東流日西沒鴈聲叫落蘆花磯舟行到家十日後喜气充閭翻防衣廬陵自昔號多士故家文獻猶依稀子方向學負奇气才俊自是當今稀明年秋試定髙中一戰奏捷荊棘闈男兒有志在弧矢名位豈肯安卑防卻笑當年杜陵老臨岐何必空歔欷

牧牛圖

東臯二月春艸生江邊放牛花晴牧兒唱歌牛齕艸穏坐牛背隨牛行牛角攢攢耳濕濕防隴荒陂隨意入煙蒲風栁不勝情日暮歸來荷蓑笠我本山林牧牛叟濫著朝衫今白首儗買江南黒牡丹乞取閒身老農畆

無錫鄒惟凱定省捲

道鄕諸孫純孝子謫戍滇陽將一紀白頭老母畱髙堂日夜思親淚如水武侯祠外鷓鴣啼金馬山頭白雲起長時飛夢見持環幾度悲歌勞陟屺前年有子代執役得告東歸抵鄕裏僕夫迎門烏鵲噪兒女牽衣犬搖尾濯足升堂拜阿防淚盡慈顏方一喜試看著破身上衣一一親縫出鍼指按行丘隴酹松楸墾辟原田課耘耔一川時長桑麻十里春陽耀桃李朝耕夜讀了租賦夏淸冬溫供滫瀡藹然和气溢門闌此樂人生更無比我與鄒君同裏閈齒豁頭童嗟老矣戀闕貪官歸未得仰羨髙風重嘆美乃知孝感通神明端信人倫卽天理展圖捉筆賦長歌畱待詞林播靑史

東坡畫萬竹圖爲越人龔處士賦

蜀山修竹多於蓬千巖萬壑皆靑蔥气淩彭澤揜吳防色破銀河橫月宮冷云晴雪暗陸海蠻煙怪雨飛寒空鸞尾梢梢蛟骨瘦翠影拂落南飛鴻不隨桃李媚韶景獨伴松栢淩嚴冬托根苦遭樵叟厄結交不厭詩人窮七賢六逸去已逺知心秖有眉山翁山翁前身古仙伯渭川千畆吞胸中盡將一段林壑趣冩作萬挺莓苔叢霜漬玉土花濕鉛露滴香金粉融湖州名筆未足儗薊丘遺墨那敢同宣和祕府收不住何年流落來江東渤海諸孫特好事深閟瓊函加錦幪前時攜來出示我展軸一見疑神功碧陰滿地如可掃耳邊肅肅驚秋風憑軒寂聴無所見似有鳴鳯聲嗈嗈捲圖還客愼愛惜恐逐風雨成虯龍

題華康伯緑筠窩捲

華生好竹眞成癖繞屋篔簹防栽植萬竿翠羽結秋陰千挺瑯玕接寒碧緑云斾斾拂疎簾蒼雪紛紛防瑤席旌幢搖月影翻翻環佩響風聲淅淅竹下幽軒小於鬥於此藏修事遊息檐楹面面拂淸涼牕戶團團挹虛白每從燕集防嘉賔未許題門來俗客炊煙燒筍欲呼酒滴露研朱時防易逰魚弄水出聽琴白鶴上堦來看弈頗類堯夫安樂窩逺勝揚雄一區宅命名正欲擬坡老食肉匪期追阮籍中有一翁如玉立白髮婆娑岸輕幘天光妍和風日美拄杖鏗鏗築苔石玉肌淺刻寫新題鳯管旋裁成短笛華生早孤惟養祖甘防承顏奉晨夕始知孝子出故家詩禮相傳有餘澤遂令當時好事者畫圖詩卷俱充斥嗟余孤身本華甥幼養舅家隨戱適於時伯舅獨見賞撫我誇談加愛惜自慚宅相本非才潦倒無成困窮厄乃祖於予實中表不比尋常眾親戚華生於余𨿽至親素昧平生未相識浦翁持圖忽示我展捲重尋舊遊迹此君依舊長孫枝感念渭陽思往昔他時定訪辟疆園乘興敲門躡雙屐

題待渡圖

小船橫系溪邊栁隔岸行人問溪口號呼喚渡船不來日落彷徨空立久秋淸霜葉紅如春蒼煙漠漠波粼粼安得有船長渡人勿使病涉嗟艱辛

初暘軒詩

君不聞蓬萊東連弱水西六鼇戴出靑雲梯手捫天關折若木海色初動聞金雞又不聞昆侖山頭十二城黃金爲宮白玉京日華照耀不見底鸞翔鳯翥相和鳴我思欲往安可得萬里靑防無羽翮流光一去不復回坐看羲和鞭白日君家城隅一畆宮五更日浴咸池東火輪飛來海潮湧八窓洞射光曈曨梧桐開花竹吐實艸木盡入熈熈中大明禦極臨中土曜靈當天萬物覩六合同光四海淸金烏飛鳴朱鳥舞先生抱才世莫窺覽徳際此文明期葳蕤九苞出應瑞毰毸五色紛來儀請君寅賔向初出呼吸丹霞潄靈液上乘六气登春臺又何必升昆侖上蓬萊

靑山白雲圖

連山盤盤隔溪水翠滴嵐光淨如洗松梢日出初雨晴滿地白雲收不起溪窮路轉石徑斜隔溪遙見山人家柴門深閉人不見暖風吹落朱藤花良工邈得無窮景坐翫令人發深省何由築室住山間長臥云窩防秋影

爲僧題趙松雪畫馬圖

吳興學士多淸暇不獨工書復工畫染毫寫得五花驄筆法何能讓曹霸冰團雪防靑連錢圉人牽過閒門前雄姿逸態活欲動後來流落知何年阿師前身本支遁平生愛馬誇神駿千金購得日相看牝牡驪黃何足論我聞畫妙能通神虹光夜貫房星文師當保防加什襲只恐化龍飛去騰天津

題王文石畫竹

洗硯池邊數竿竹墨痕吹染如玉蒼苔雨漬龍骨堅睡鶴風翻鸞尾禿九龍山人王子猷作畫逺過文湖州平生愛竹不暫捨染毫寫作湘江秋妙得當年撥鐙法風枝露葉渾如活掛之素壁髙堂中颯颯涼風動毛髮老夫柰有滄洲情對此頓覺心神淸擬與墨君相結約嵗寒不攺金蘭盟

爲周正倫題張眞人雲林書舎畫

靑山如龍石如羊鐵崖半壁開金堂上淸仙翁讀書處東風艸木皆天香五銖衣薄冰綃澁天花散落靑霞笈日長誦徹蕋珠經銀鸞煙冷龍霜濕去年謁帝朝淸都染毫寫得山居圖松濤響透毛骨【闕】

若逰蓬壺艸堂夫子登瀛客十年賣藥長安陌一瓢藏卻九華峯始信仙凡原不隔我慕尋眞嗟已老何由覓得安期棗願從夫子逐仙翁同訪丹丘拾瑤艸

靑山白雲圖

白雲茫茫山靡靡咫尺雲山若千里靑城山下有幽人結屋靑山白雲裏山人髙臥不出山讀書長掩靑蘿闗坐看靑山不知老心似白雲相對閒良工邈得雲山景螺髻翠滴龍綃冷此時獨酌甕頭春爛醉云窩呼不醒老夫本是山林人畫中一見情逾親白頭戀闕未歸去他年空卜雲山鄰

禱雨有感贈郭鏈師

今年六月旱不雨萬室嗷嗷困炎暑稻秧渇水作枯苗隴畝生塵坼焦土車聲徹夜气力殫眼血呼天泣田父寒饑未免啼妻孥租稅何由給倉庾縣中官長爲民憂寢食遑遑不寧處澄心齋沐致誠懇徧走山川禱靈宇爞爞旱气勢轉甚邈邈蒼穹竟無語華陽眞人歷四朝曽是淸都學仙侶城隅大隠四十年名在丹臺紀圃我侯投詞拜壇下乞致甘霖救禾黍眞人惻愴憫黎元首肯口辭心黙許檄龍勅水建淸筵駕鶴乘風下仙嶼手操火印擊天蓬足踏天罡步神禹緑章封事奏神霄鐵簡畫符開水府驅役云師起風伯麾叱雷公呵電母靑龍騰驤白虎嘯紫鵝飛鳴赤雞舞黒云一片起西北頃刻漫天滿區宇倒傾天瓢注液有似翻盆沃焦釡盈時觀者近萬人嘖嘖稱呼咸仰覩滂沱一雨接三日田野公私悉霑溥盡令黃枯變蒼翠一夕芃芃被原膴畦長秋蔬得甘毳井溢寒泉洗酸苦豈知滴滴是精誠始信涓涓勝膏乳蘇翁作記良可喜束晳通神那足數飽飡私賀及吾曹丰嵗已看還聖主壺漿簞食豈足謝何異豚蹄祀田祖稗官願采野人謠歸載太常編樂譜

次謝疊山菖蒲歌韻

玲瓏山骨鬼鑿成嶙峋勢欲劖空靑乃知妙育孕奇秀上有神艸通仙靈爾從何處得此物歳寒共結心交盟孤髙不媚俗士眼蔥蒨獨得幽人情滿堂爽气淸入骨肅肅似有涼飈生一秋水浸寒玉彷佛三島浮東瀛夜深月明不敢近恐有仙人來上行防屼一拳虎豹脊郁律九節蛟龍形試將並刀一剪拂盲風怪雨飛靑防九疑山人在何許逺隔蒼梧淩洞庭蟠桃無根露盤朽茂陵但有猿哀鳴那知長生別有藥卻笑記得嵩呼聲但令入口變仙骨何用富貴誇冠纓誰云吞花得貴子此言誕妄殊不經石芝未必解不死甘菊豈足延遐齡細吸淸香咽玉屑禦風直上昆侖城淸風一片從地起白日虛舉人皆驚梅仙大隠在城市藥不貳價能亷平更邀盧敖約汗漫歷訪名山防太淸至今溪邊洗藥處春香十里流芳馨爾家累世積陰徳一生誼重黃金輕定知功行滿八百紫府丹臺畱姓名

題江南春雨圖

羣山鶻突云模糊長蘿逺水連平蕪孤村絕浦望不極幾家茅屋懸漁罛輕舟數防小於葉出沒煙浪同飛鳬江空雨勢來不巳水風防防吹菇蒲前山禪宮白雲際明滅時見金浮屠貌將一段丘壑趣冩作萬里煙霞圖憑軒寂聴無所見彷佛似有淸猿呼我昔南逰防稽上雲門六寺尋僧徒手支枯笻躡短屐窮幽陟險隨樵夫曉云漫山失老鶴暮云擁樹聞饑鳥石崖松瀑濺飛雪水聲活活風胡胡若耶溪深不可渡沿流細路行縈紆歸來濯足憩小軒胸中塵气一防無自從江海困奔走衝寒觸暑趨長途追思勝賞不可到十年南望空嗟吁朝朝覽鏡獨惆悵兩鬢雪白容顏枯東陽山人特好古寶此名筆如瓊珠吳箋一幅不滿尺懷山捲海置座隅鋪【闕】展軸看未了何異短褐藏天吳王郎妙手信莫及功與小米論錙銖想當運意揮染際倒寫水墨翻金壺秖今此景在何處欲往不得歳已䢐還君此畫重太息嗒焉長吟據槁梧

三華集卷十八

