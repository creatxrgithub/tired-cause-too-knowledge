

欽定四庫全書

集部八

三體唐詩

總集類

提要

【臣】等謹案三體唐詩六卷宋周弼編弼有汶陽端平詩雋已著錄是編乃所選唐詩其曰三體者七言絕句七言律詩五言律詩也首載選例七言絕句分七格一曰實接一曰虛接一曰用事一曰前對一曰後對一曰抝體一曰側體七言律詩分六格一曰四實一曰四虛一曰前虛後實一曰前實後虛一曰結句一曰詠物五言律詩分七格前四格與七言同後三格一曰一意一曰起句一曰結句宋末風气曰薄詩家多不工古體故趙師秀眾妙絕方回瀛奎律髓所錄者無非近體弼此書亦復相同所列諸格尢不足盡詩之變而其時詩家授受有此規程存之亦足備一說考範晞文對牀夜語曰周百弼送唐人家法以四實爲第一格四虛次之虛實相半又次之其說四實謂中四句皆景物而實也於華麗典重之中有雍容寛厚之態此其妙也昧者爲之則堆積窒塞而寡於意味矣是編一出不爲無補後學有識髙見卓不爲時習薫染者往往於此解悟間有過於實而句未飛健者得以起或者窒塞之譏然刻鵠不成尙類鶩豈不勝於空疎輕薄之爲稍加探討何患古人之不我同也云云又申明其四虛之說及前實後虛前虛後實之說頗爲明白乃知弼撰是書蓋以救江湖末流油腔滑調之與滄浪詩話各明一義均所謂有爲言之者也舊有元釋圓至注疎漏殊甚已別存其目此本爲髙士奇所補正𨿽未能本本原原盡得出典而文從字順視舊注差淸整矣

乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

三體唐詩原序

有唐三百餘年才人傑士馳驟於聲律之學體裁風格與時盛衰其間正變雜出莫不有法後之選者各從其性之所近膠執已見分別去取以爲詩必如是而後工規初盛者薄中晚爲佻弱效中晚者笑初盛爲膚庸各持一說而不相下選者愈多而詩法愈晦今所傳才調國秀河嶽英靈中興間气諸集皆唐人選其本朝之詩未失繩尺厥後汶陽周伯弜取唐人律詩及七言斷句若干首類集成編名唐三體詩自標選例有虛接實接諸格其持論未必盡合於作者之意然別裁規制究切聲病辧輕重於毫釐較淸濁於呼噏法不可謂不備矣明楊升庵焦弱侯號稱好古於是編每有所指摘予童時曾受於塾師長乃棄去去年冬將自京師南還見此本於旅店攜之驘綱中每當車殆馬煩輙一披展如見故人其詞婉曲綿麗去膚庸者絕逺而猶未至於佻弱且卷帙無防行囊旅笥摒擋甚便因取而授梓詩故有髙安釋圓至箋注語多紕繆爲刪其十之四五間附以臆說欲使作者之意宛若告語三唐詩法亦庶防存什一於千百也至才人傑士以詩擅當時名後世者非古體不能窮其變非排體不能盡其長則予將有續三體之選與學詩者共參之江邨髙士奇序

三體唐詩選例

七言截句

一實接截句之法大抵第三句爲主以實事寓意接處轉換有力若斷而續涵蓄不盡之趣此法久失其傳世鮮有知之者矣

一虛接第三句以虛語接前兩句也亦有語𨿽實而意虛者於承接之間略加轉換反正順逆一呼一喚宮商自諧

一用事詩中用事易於窒塞況二十八字之間尢難堆疉必融事爲意乃爲靈動若失之輕率則又鄰於裏謡巷歌可擊築而謳矣

一前對接句兼備虛實兩體但前句作對接處微有不同相去一間特在稱停之間耳

一後對此體唐人用者亦少必使末句𨿽對而詞足意盡若未嘗對方爲擅場

一抝體此體絕髙必得奇句方見標格所謂風流挺特不煩繩削而自合者神來之偶一爲之可耳一側體其說與抝體相類發興措辭以奇健爲工

七言律詩

一四實其說在五律但造句差長微有分別七字當爲一串不可以五言泛加兩字最難飽滿易疎弱又前後多患不相照應自唐人中工此者亦有數可見其難矣

一四虛其說亦在五言然比之五言少近於實蓋句長而全虛恐流於柔弱要須景物之中情思通貫斯爲得之

一前虛後實頸聮頷聮之分五言人多畱意至七言則自廢其說音節諧婉者甚寡故標此以待識者一前實後虛其法同上景物情思互相揉絆無迹可尋精於此法自爾變化不窮矣

一結句詩家之妙全在一結遒逸婉麗言盡而意未止乃爲當行

一詠物唐末爭尙此體不拘所詠別入外意而不失摹寫之巧有足喜者

五言律詩

一四實中四句全寫景物開元大歷多此體華麗典重之中有雍容寛厚之態是以難也後人爲之未免堆垜少味

一四虛中四句皆寫情思自首至尾如行雲流水空所依傍元和以後流於枯瘠不足采矣

一前虛後實前聮寫情而虛後聮寫景而實實則气勢雄健虛則態度諧婉輕前重後劑量適均無窒塞輕佻之患大中以後多此體至今宗唐詩者尙之一前實後虛前聮寫景後聮寫情前實後虛易流於弱蓋發興盡則難於繼落句稍間以實其庶乎一一意確守格律揣摩聲病詩家之常若軼出度外縱橫恣肆外如不整中實應節則非造次所能也一起句發首兩句平穩者多奇健者少然發句太重後聮難稱必全篇停勻乃佳

一結句五言結句與七言微異七言韻長以醖借爲主五言韻短以陡健爲工

欽定四庫全書

三體唐詩卷一

宋周弼編

詹事府詹事髙士奇輯注

實接

華淸宮

杜常

一別家山十六程曉來和月到華淸【原本作行盡江南數十程曉風殘月入華淸今從焦氏所載杜常石刻本】朝元閣上西風急都入長楊作雨聲【三輔黃圖雲長楊本秦宮漢武修之以備巡幸長楊華淸相去遼逺況秦漢舊宮至唐惟未央尙在長楊已不存蓋詩人寓言以托諷也王建華淸宮云武帝自知身不死看修玉殿號長生其意亦同但不若此詩語意含蓄情景渾融耳】

宮詞

王建

金殿當頭紫閣重仙人掌上玉芙蓉【玉芙蓉玉杯也按古人挹注之器多作芙蓉如華淸池中玉芙蓉是也】太平天子朝元日五色云車【或作中非】駕六龍【五色云車畫雲气車也郊祀志文成言上欲與神通宮室被服非象神神不至乃作畫雲气車甲丙戊庚壬日各以其色駕之甘泉賦曰登鳳凰兮翳華芝駟蒼螭兮六素虯注曰六馬也此篇全用甘泉宮事杜元凱所謂具文見意者也按建宮詞百篇有情者有事者有怨者有刺者指不一也而或者防以情怨說宮詞誤矣】

吳姬

薛能

自【一作身】是三千第一名內家叢裏獨分明【崔令欽教坊記曰妓女入宜春院謂之內人亦曰前頭人其家在教坊謂之內人家】芙蓉殿上中元日水拍銀盤弄化生【唐嵗時紀事曰七夕俗以蠟作嬰兒形浮水中以爲戲爲婦人宜子之祥謂之化生此詩鑿說者不一多失作者之意今觀薛能吳姬詞凡八首皆以女自諭古詩多有此體如妾薄命之類是也蓋能早負才名自謂當作文字官及爲將常怏怏不平數賦詩以見意此詩乃矜其少日才望之盛而不平之意隱然言外】

已上三首【伯弜立此而不著其說以余觀之其例不一若絕句則以第三句爲主或以其句法相似或字面相同或第三句喚第四句者或不喚而第四句申其意者或純以景物者或景物中有人者但第三句皆如是則聚爲一類曰已上若干首其首尾三句則不必同而又必篇篇聲勢輕重相似其揣摩稱停用心之精可謂細入忽微非苟然者故不顯言其防欲使觀者自得焉】

歸雁

錢起

瀟湘何事等閒回水碧沙明兩岸苔二十五弦彈夜月【漢書泰帝使素女鼔五十弦瑟瑟聲悲帝禁不止破瑟爲二十五弦】不勝淸怨卻飛來【瑟中有歸雁操詩意謂瀟湘佳境水碧沙明何事卽回我瑟夜彈方怨汝卻飛來乎又一說以二十五彈夜月爲湘妃鼓瑟謂瀟湘佳境雁不應回乃湘瑟之怨不可畱耳此詩人托興之言其說亦通】

逢賈島

張籍

僧房逢著款冬花出寺吟行日已斜【島初爲僧名無本此詩有僧房出寺之語當是島未加冠巾時作】十二街中春雪徧馬蹄今去入誰家【按張衡四愁詩序云效楚詞以香艸比君子以雪霏水深比小人此詩用其體以款冬花耐寒寂比島以春雪比小人以日斜比時昏而傷已與島未知所托也杜云風濤暮不穏捨棹宿誰門此詩全用杜意】

江南春

杜牧

千里鶯啼綠映紅水邨山郭酒旗風南朝四百八十寺多少樓臺煙雨中【觀本集此詩蓋牧之赴宣州時紀道中所見】

已上三首

別李浦之京

王昌齡

故園今在灞陵西江畔逢君醉不迷小弟鄰莊尙漁獵【唐人呼別業爲莊】一封書寄數行啼【漁獵者少年放逸之習而小人之事也憂其弟樂小人之事故在外以書戒又繼以泣孟子曰涕泣而道之親之也此詩近之矣】

題崔處士林亭

王維

綠樹重陰蓋四鄰靑苔日厚自無塵科頭箕踞長松下白眼看他世上人

楓橋夜泊

月落烏啼霜滿天江楓漁火對愁眠姑蘇城外寒山寺夜半鐘聲到客船【霜夜客中愁寂故怨鐘聲之太早也夜半者狀其太早而甚怨之之辭說者不解詩人活語乃以爲實半夜故多曲說而不知首句月落烏啼乃欲曙之侯矣豈眞半夜乎說詩者不以文害辭不以辭害意斯得之矣】

贈殷亮【殷亮陳郡人仕終刺史】

戴叔倫

日日河邊見水流傷春未已復悲秋山中舊宅無人住【叔倫舊宅今饒州薦福寺】來往風塵共白頭【叔倫貞元中爲道士觀此詩見其𨿽處塵俗不忘山林也】

湘南卽事

盧橘花開楓葉衰出門何處望京師沅湘日夜東流去不爲愁人住少時【怨水之去所以深傷已不能去也蓋叔倫事曹王於湖湘故有是作秦少遊謫郴州有詞云郴江幸自繞郴山爲誰流下瀟湘去正用此意】

送齊山人

韓翃

舊事仙人白公【抱朴子云白公彭祖弟子也】棹頭歸去又乘風柴門流水依然在一路寒山萬木中

送元使君自楚移越

劉商

露冕行春向若耶野人懷惠欲移家東風二月淮陰郡惟見棠梨一樹花【以召公比元也】

竹枝詞

李涉

十二峯頭月欲低空舲灘上子規啼孤舟一夜東歸客泣向春風憶建溪【涉嘗謫武陵故有是作】

香山館聽子規

竇常

楚塞餘春聽漸稀斷猿今夕讓沾衣【謂猿𨿽悲人未若今夕子規尢悲也】云埋老樹空山裏彷佛千聲一度飛

長慶春

徐凝

山頭水色薄籠煙逺客新愁長慶年身上五勞仍病酒【陳無擇三因方曰五勞乃五臟之勞如酒色致羸此名瘵疾今人多誤以瘵爲勞】夭桃窗下背花眠

宮詞二首【次首或以爲杜牧作】

王建

金吾除夜進儺名畫袴朱衣四隊行【此章皆隋宮事隋用齊制季冬晦選樂人二百四十人爲儺赤幘鞲衣赤布袴以逐惡鬼於禁中其日戊夜三唱儺集上水一刻皇帝禦殿儺入春秋冬皆儺冬八隊春秋四隊】院院燒燈如白日沈香火底坐吹笙【續世說太宗問蕭后隋主何如後曰每除夜殿前設火山數十盡焚沈香以甲煎沃之焰起數丈用沈香百餘車太宗口刺其奢心服其盛】

銀燭秋光冷畫屏輕羅小扇撲流螢玉堦夜色涼如水臥看牽牛織女星【燭光屏冷情之所以生也撲螢以戲冩憂也臥觀牛女羨之也蓋怨女之情也】

城西訪友人別墅

雍陶

澧水橋西小路斜日髙猶未到君家邨園門巷多相似處處春風枳殻花

貴池縣亭子【郡縣誌貴池在池州梁昭明太子以其魚美封貴池】

杜牧

勢比淩歊宋武臺分明百里逺帆開蜀江雪浪西江滿彊半春寒去卻來

送隱者

無媒逕路艸蕭蕭自古雲林逺市朝公道世間惟白髮貴人頭上不曾饒

送宋處士歸山

許渾

賣藥修琴歸去遲山風吹盡桂花枝【一本作吹落桂花時】世間甲子須臾事逢著仙人莫看碁【詩意謂嵗月易過不可久畱山中也】

秋思

琪樹西風枕簟秋【圖經云建康府寶林寺有琪樹謂樹綠如玉】楚雲湘水憶同遊髙歌一曲掩明鏡昨日少年今白頭

黃陵廟

李羣玉

黃陵廟前莎艸春黃陵女兒茜裙新輕舟短棹唱歌去水逺山長愁殺人

贈彈箏人【風俗通日箏秦聲也或曰防恬所造五弦築身並涼二州箏形如瑟】

溫庭筠

天寶年中事玉皇曾將新曲教寧王【宗兄開元四年封寧王】鈿蟬金雁皆零落【劉禹錫云河南房處士得善箏人而天作傷妹行曰玫瑰寶柱秋雁行又溫庭筠詩鈿箏弦絕雁行稀蓋鈿蟬者箏飾金雁者箏柱也】一曲伊州淚萬行【類要雲天寶中西涼節度蓋嘉運進北庭伊州等曲】

韋曲【韋杜二曲皆在長安】

唐彥謙

欲寫愁腸愧不才多情練漉已低摧窮郊二月初離別獨倚寒林齅野梅【此詩暗用王羲之事羲之當晉亂終日撚花嗅香無言時人不防其意蓋憂晉亂也按唐史云彥謙榦符末河南北盜起兩都復沒旅於漢南爲王重榮參佐光啟末重榮殺死所謂練漉低摧者也故末句憂思之意悠然見於辭諷之愈有味】

曲江春望【西京雜記京城龍華寺南有流水屈曲謂之曲江秦時爲宜春苑漢爲樂遊苑唐開元中宗鑿池引水植花木爲勝賞之地長安志曰在城東南升道坊三輔黃圖名宜春下苑】

杏艷桃嬌奪晚霞樂遊無廟有年華【闗中記漢宣帝立廟曲江之北名曰樂遊廟因苑爲名】漢朝冠蓋皆陵墓十里宜春下苑花

鄴宮【魏所建石氏慕容氏髙氏皆居之此詩用石氏事】

陸龜防

花飛蝶駭不愁人水殿云廊別置春曉日靚妝千騎女白櫻桃下紫綸巾【白櫻桃有實白者有花白者花白者唐人所賦如於武陵白櫻桃詩是也實白者如郭義防廣志曰櫻桃凡三種有白色多肌者是也宮中多植櫻桃洛陽宮殿簿曰顯陽殿前櫻桃六株徽音乾元殿前並三株宮中記曰石季龍常以女騎千人爲鹵簿著紫綸巾熟錦袴詩意謂花飛春去俱不足愁白櫻桃下千騎女春色盡在是矣】

閿鄕卜居

吳融

六載抽毫侍禁闈【融昭宗時爲翰林承防】可堪衰病決然歸五陵年少如相問阿對泉頭一布衣【自注阿對是楊伯起家童嘗引泉灌蔬泉至今在】

尢溪道中

韓偓

水自潺湲日自斜盡無雞犬有鳴鴉千村萬落如寒食不見人煙空見花【時泉州軍過後人家盡空致堯晚依王氏見兵後之景如此】已上二十四首

丹陽送韋參軍

嚴維

丹陽郭裏送行舟一別心知兩地秋日晚江南望江北寒鴉飛盡水悠悠

寒食

韓翃

春城無處不飛花寒食東風禦栁斜日暮漢宮傳蠟燭【燭所以傳火元稹所謂特勅官中許然燭是也唐輦下嵗時記淸明日取楡栁之火以賜近臣】靑煙散入五侯家【宦者傳桓帝封單超新丰侯徐璜武原侯貝瑗東武陽侯左琯上蔡侯唐衡汝陽侯五人同日爲侯世謂五侯自是權歸宦者朝政日亂唐自肅代以來宦者權盛政之衰亂侔漢矣此詩蓋刺也本事詩謂翃徳宗時以此詩得擢知制誥】

上陽宮【在東都洛城外武帝嘗居之】

竇庠

愁雲漠漠艸離離太液勾陳處處疑【西都賦曰問以勾陳之位注曰勾陳星名王者法之以主行宮武帝於建昌宮北治大池曰太液上陽宮不應有太液池然未央宮有漸臺而魯靈光亦有漸臺則上陽宮或亦有太液也】薄暮毀垣春雨裏殘花猶發萬年枝【宋徽宗幸國學嘗試諸生以萬年枝上太平雀爲題無中程者或宻叩中貴答曰萬年枝冬靑樹也太平雀頻伽鳥也】

贈楊鏈師【唐六典云道士修行徳髙思精謂之鏈師】

鮑溶

紫煙衣上繡春云【唐代宗時李泌乞爲道士賜紫衣道士衣紫自此始】淸隱山書小篆文【大洞玉經云淸隠書在元華宮中道書云碧篆之文紫庭之誥】明月在天將鳳管夜深吹向玉宸君【黃庭經曰太上大道玉宸君】

和孫明府懷舊山

雍陶

五栁先生本在山偶然爲客落人間秋來見月多歸思自起開籠放白鷴【蕭穎士白鷴賦序云白鷴羽族之奇處於雕籠致以驛騎將集長楊遊太液予旅東陽適偕至傳捨感而賦之其略曰越水淸兮鏡色吳山逺兮天碧與心賞兮暌違念歸飛其何極詩意正類此謂已有山林之志拘而不遂猶白鷴困於籠故因已思歸起而縱之蓋穎士因物而感已此詩推已以及物異而同者也】

贈日東鑑禪師【日東卽日本也】

鄭谷

故國無心渡海潮老禪方丈倚中條【唐顯慶中王元策使西域至毘邪城維摩室以手板縱橫量得十笏故名方丈】夜深雨絕松堂靜一防山螢照寂寥

旅懷

杜荀鶴

月華星彩坐來收嶽色江聲暗結愁半夜燈前十年事一時和雨到心頭

已上七首

寄別朱拾遺

劉長卿

天書逺召滄浪客防度臨岐病未能江海茫茫春欲徧行人一騎發金陵

題張道士山居

秦系

盤石垂蘿卽是家回頭猶看五枝花【山海經曰玉室山有木其花五衢】松間寂寂無煙火應服朝來一片霞【列仙傳陵陽子言春食朝霞夏食沆瀣】

寄李渤

張籍

五渡溪頭躑躅紅【五渡溪在嵩山渤隠嵩山少室故云本艸躑躅卽杜鵑花羊食則死見之躑躅以此得名】嵩陽寺裏講時鐘春山處處行應好一月看花到防峯【嵩陽有三十六峯】

南莊春晚

李羣玉

艸暖沙長望去舟微茫煙浪向巴丘沅湘寂寂春歸盡水綠蘋香人自愁

長溪秋思

唐彥謙

栁短莎長溪水流雨微煙暝立溪頭寒鴉閃閃前山去杜曲黃昏獨自愁

已上五首

隋宮

鮑溶

栁塘煙起日西斜竹浦風回雁弄沙煬帝春遊古城在壞宮芳艸滿人家

綺岫宮

王建

玉樓傾側粉墻空重疉靑山繞故宮武帝去來紅袖盡【武帝謂宗也天子崩諡曰某有功徳者上廟號曰某宗以爲不遷之廟至漢猶然然則某宗者非諡也及唐則不論功徳廟號皆曰某宗然臣稱其主猶或以尊號中最下一字曰某皇帝如則天稱太宗爲文皇帝詩人稱宗爲武皇帝是也至宋則直稱曰某宗無稱某皇帝者矣】野花黃蝶領春風送三藏歸西域【三藏朗公西域人見耿湋詩】

李洞

十萬里程多少難沙頭彈舌授降龍【奘公彈舌念梵語心經以授流沙之龍】五天到日應頭白【五天者東西南北中天竺也】月落長安半夜鐘【頭應白者程之逺也半夜鐘者思三藏之時也】

已上三首

長信秋詞【漢班倢仔大幸其後趙飛燕姊弟有寵倢伃失寵飛燕譖之倢伃恐乃求共養

太后於長信宮】

王昌齡

奉帚平明金殿開【按倢伃賦云奉共養於東宮兮托長信之末流共灑掃於幃幄兮永終死以爲期】且將團扇共徘徊【倢伃團扇歌云常恐秋節至涼飈奪炎熱棄捐篋笥中恩情中道絕】玉顏不及寒鴉色猶帶昭陽日影來【趙飛燕居昭陽宮詩意謂已與君隔不及寒鴉猶得承昭陽日影】

吳城覽古

陳羽

吳王舊國水煙空香徑無人蘭葉紅【西施采香徑在今靈巖寺山之下】春色似憐歌舞地年年先發館娃宮【館娃宮今爲靈巖寺】

江南意

於鵠

閒向江邊采白蘋還隨女伴賽江神眾中不敢分明語暗擲金錢卜逺人

閨情

孟遲

山上有山歸不得【古樂府槁砧何處去山上更安山謂出也】湘江暮雨鷓鴣飛【客思所以生也】蘼蕪亦是王孫艸莫送春香入客衣

曲江春艸

鄭谷

花落江隄簇暖煙雨餘艸色逺相連香輪莫碾靑靑破畱與遊人一醉眠【唐李綽嵗時記上已錫宴曲江都人於江頭褉飲踐踏靑艸曰踏靑此詩蓋卽事發興】

山路見花

崔魯

曉紅輕拆露香新獨立空山冷笑春春意自知無主惜恣風吹逐馬蹄塵

已上六首

逢入京使

岑參

故園東望路漫漫雙袖龍鐘淚不幹馬上相逢無紙筆憑君傳語報平安

送客之上黨

韓翃

官栁靑靑匹馬嘶【陶侃傳都尉盜西門官栁官栁之名始此】回風暮雨入銅鞮佳期別在春山裏應是人參五葉齊【本艸人參生上黨人參贊曰三椏五葉背陽向陰】

病中遣妓

司空曙

萬事傷心在目前一身憔悴對花眠黃金用盡教歌舞畱與他人樂少年【此詩文苑爲韓滉作】

華淸宮

王建

酒幔髙樓一百家宮前楊栁寺前花【風俗通日尙書禦史所止皆曰寺天寶四載置百司於湯所故有寺】內園分得溫湯水二月中旬已進【一作破非唐置溫湯監監丞種蔬隨時貢奉瓜夏熟者二月而進蓋譏明皇違時取物求口體奇巧之奉以悅婦人杜牧華淸宮一騎紅塵妃子笑無人知道荔支來亦譏以口腹勞人也或問子說佳矣柰二月非瓜時答曰惟驪山溫湯地暖可以人力爲之按衞宏古文奇字日秦始皇宻令人種瓜驪山硎谷中實成使人上書曰瓜冬有實乃詔諸生往視因坑之然則溫湯方冬已瓜矣何待二月】

宣州開元寺【東晉時置】

杜牧

松寺曾同一鶴棲【沈傳師爲宣州郡牧從事後乂爲宣州判官此詩蓋再至時作故曰曾同】夜深臺殿月髙低何人爲倚東樓柱【爲倚猶言共倚也】正是千山雪漲溪【或謂月色髙低如千山之雪者非也此詩乃雪後月霽登樓孤賞思昔日之懽遊而嘆今夕之無侶詳味詞意情思殊甚首句所謂同鶴棲者應有所托唐人多如此退之園花巷栁李商隱錦瑟韓翃章防栁皆是也】

山行

逺上寒山石徑斜白雲深處有人家停車坐愛楓林晚霜葉紅於二月花

寄山僧

張喬

大道本來無所染白雲那得有心期逺公獨刻蓮花漏猶向山中禮六時

寄人

張侹

酷憐風月爲多情還到春時別恨生倚柱尋思倍惆悵一塲春夢不分明

已上八首

過南鄰花園

雍陶

莫怪頻過有酒家多情長是惜年華春風堪賞還堪恨才見開花又落花

宮詞

杜牧

監宮引出暫開門隨例須朝不是恩銀鑰卻收金鎖合月明花落又黃昏

漢江

溶溶漾漾白鷗飛綠淨春深好染衣南去北來人自老夕陽長送釣船歸

寄維揚故人

張喬

離別河邊綰栁條千山萬水玉人遙月明記得相尋處城鎖東風十五橋

逢【一作送非】友人之上都【肅宗上元元年以京兆爲上都】僧法振

玉帛徵賢楚客稀猿啼相送武陵歸潮頭望入桃花去一片春帆帶雨飛

已上五首

山中

顧況

野人自愛山中宿況是葛洪丹井西【葛洪井所在有之此詩乃題越州雲門六寺】庭前有个長松樹夜半子規來上啼【詩意謂本愛山中況有仙境之勝然不可畱者以庭樹啼鵑牽客思也蓋逋翁蘇人客越】

酬曹侍禦過象縣見寄

栁宗元

破額山前碧玉流騷人遙駐木蘭舟【述異記七里洲中有魯班刻木蘭爲舟至今在】春風無限瀟湘意欲采蘋花不自由【采蘋花者諭自獻也左傳蘋蘩薀藻可羞於王公蓋曹在湖湘暫過栁州象縣詩意謂欲自獻於曹懷意無限而拘於罪不自由也葉夢得詞云誰采蘋花寄取但日送蘭舟容與語意本此】

宿武闗

李涉

逺別秦城萬里遊亂山髙下入商州【商州有七盤十二繞其地險隘】闗門不鎖寒溪水一夜潺湲送客愁

題開聖寺

宿雨初收艸木濃羣鴉飛散下堂鐘長廊無事僧歸院盡日門前獨看松

宿虛白堂

李郢

秋月斜明虛白堂寒蛩喞喞樹蒼蒼江風徹曉不得寐二十五聲秋防長

晴景

王駕

雨前初見花間葉雨後兼無葉底花蛺蝶飛來過墻去【王荊公攺飛來作紛紛】卻疑春色在鄰家

社日

張演

鵝湖山下稻梁肥【鵝湖在信州銘山昔有龔氏居山傍畜鵝成羣故曰鵝湖】豚穽雞塒半掩扉桑柘影斜春社散家家扶得醉人歸

自河西歸山

司空圖

水濶風驚去路危孤舟欲上更遲遲鶴羣常繞三珠樹不借閒人一隻騎

野塘

韓偓

侵曉乘涼偶獨來不因魚躍見萍開卷荷忽被微風觸瀉下淸香露一杯

已上九首

嵗初喜皇甫侍禦至

嚴維

湖上新正逢故人情深應不笑家貧明朝別後門還掩修竹千竿一老身

送魏十六

皇甫冉

淸夜沈沈此送君陰蛩切切不堪聞歸舟明日毘陵道回首姑蘇是白雲

送王永

劉商

君去春山誰共遊鳥啼花落水空流如今送別臨溪水他日相思來水頭

酧楊八副使赴湖南見寄

劉禹錫

知逐徵南冠楚材逺勞書信到陽臺明朝若上君山望一道巴江自此來【夢得時謫朗州巴江出峽經朗然後至嶽】

逢鄭三遊山

盧仝

相逢之處花茸茸峭壁攢峯千萬重他日期君何處好寒流石上一株松

重贈商玲瓏兼寄樂天

元稹

休遣玲瓏唱我辭我辭多是寄君詩【脞說云商玲瓏爲杭州歌者樂天作郡日賦歌與之元微之在越厚幣邀至月餘使盡歌所賦之曲作詩送行兼寄樂天】明朝又向江頭別月落潮平是去時

采松花

姚合

擬服松花無處學嵩陽道士忽相教今朝試上髙枝采不覺傾翻仙鶴巢

哀孟寂

張籍

曲江院裏題名處十九人中最少年【唐進士登科記孟寂乃中書舍人髙郢所取第十六名其年進士十七人博學宏詞二人故曰十九人】今日風光君不見杏花零落寺門前

患眼

三年患眼今年免校與風光便隔生昨日韓家後園裏看花猶自未分明

感春

逺客悠悠任病身誰家池上又逢春明年各自東西去此地看花是別人

西歸出斜谷

雍陶

行過險棧出褒斜出盡平川似到家無限客愁今日散馬頭初見米囊花【本艸罌粟一名米囊陶嘗刺簡州故有是作】

宿嘉陵驛

離思茫茫正值秋每因風景卻生愁今宵難作刀州夢月色江聲共一樓

醉後題僧院

杜牧

觥船一棹百分空十嵗靑春不負公【古人多自稱曰公如惱公之類是也】今日鬢絲禪榻畔茶煙輕颺落花風

經汾陽舊宅【長安志郭汾陽宅在親仁裏居其裏四分之一中心永巷】

趙嘏

門前不攺舊山河破虜曽輕馬伏波今日獨經歌舞地古槐疎冷夕陽多【張籍法始寺陳樓詩云汾陽舊宅今爲寺止有當時歌舞樓四十年來車馬路古松深巷暮蟬愁觀此則宅已爲寺矣按史稱郭氏子孫富貴封爵至開成後猶不絕則其宅不應在貞元元和中已爲寺也然郭晞傳云盧杞秉政多論奪郭氏田宅徳宗稍聞乃詔曰子儀有大勲嘗誓山河琢金石自今有司母得受按此詔𨿽禁有司論奪未嘗以已奪者還之也豈宅爲寺在此時乎夫以子儀之勲肉未寒而不保其室徳宗待功臣何薄耶故此詩第一第二句深致意焉】

十日菊

鄭谷

節去蜂愁蝶不知曉庭還繞折殘枝自緣今日人心別未必秋香一夜衰

老圃堂

薛能

邵平瓜地接吾廬【蕭何傳邵平故秦東陵侯秦破平爲布衣種瓜城東瓜美世謂東陵瓜】谷雨幹時偶自鋤昨日春風欺不在就牀吹落讀殘書

偶興

羅隠

逐隊隨行二十春曲江池畔避車塵【隠屢舉不第故云】如今贏得將衰老閒看人間得意人【此詩疑爲白馬之禍而作謂隠屢舉不第唐亡依錢氏李振亦屢舉不第及佐朱溫簒唐盡取名士殺之白馬津曰此輩淸流可投濁流得意人蓋指名士也詩意謂當時曲江池畔彼皆得意我二十年避其車塵豈料今日我以不第獨存乃及見其受禍也第三句贏得二字殊有意焉】

悼亡姫

朱褒

魂歸防漠魄歸泉只住人間十五年昨日施僧裙帶上【唐時人亡遇七日則以亡者衣物施僧事見唐楊氏喪儀】斷腸猶系琵琶弦

已上十八首

送元二使安西

王維

渭城朝雨浥輕塵客捨靑靑栁色新勸君更盡一杯酒西出陽闗無故人

三月晦日贈劉評事

賈島

三月正當三十日風光別我苦吟身共君今夜不須睡未到曉鐘猶是春

武昌阻風

方澤

江上春風畱客舟無窮歸思滿東流與君盡日閒臨水貪看飛花忘卻愁

已亥嵗【廣明元年】

曹松

澤國江山入戰圖【時巢賊亂江準】生民何計樂樵蘇慿君莫話封侯事一將功成萬骨枯

已上四首

三體唐詩卷一

欽定四庫全書

三體唐詩卷二

宋周弼編

詹事府詹事髙士奇輯注

虛接

伏翼西洞送人

陳羽

洞裏春晴花正開防花出洞幾時回慇懃好去武陵客莫引世人相逐來

題明惠上人房

秦系

檐前朝暮雨添花八十吳僧飯熟麻入定幾時還出定不知巢燕污袈裟

寄許錬師

戎昱

掃石焚香禮碧空露華偏濕蕊珠宮【黃庭經注云仙宮有寥陽之殿蕊珠之宮】如何說得天壇上萬里無雲月正中

秋思

張籍

洛陽城裏見秋風欲作家書意萬重復恐匆匆說不盡行人臨發又開封

懷吳中馮秀才

杜牧

長洲苑外艸蕭蕭卻算遊程嵗月遙惟有別時今不忘暮煙秋雨過楓橋

念昔遊

李白題詩水西寺【在宣州涇縣】古木回巖樓閣風半醒半醉遊三日紅白花開煙雨中

寄友

李羣玉

野水晴山雪後時獨行村路更相思無因一向溪橋醉處處寒梅暎酒旗

經賈島墓【在遂州長江縣】

鄭谷

水繞荒墳縣路斜耕人訝我久咨嗟重來兼恐無尋處落日風吹鼓子花【鼔子花或以爲牽牛花者非也按本艸牽牛花如鼔子花明牽牛非鼓子也詩意謂豈特今落日風花可弔恐重到時兼無尋處矣所以久嗟】

修史亭【司空圖山居記曰中條五蓮峯下刻大慈像構亭其右曰擬綸志其所著也擬綸之

右亭曰修史朂所職也】

司空圖

烏紗巾上是靑天檢束酬知四十年【北窗瑣言圖爲王文公凝所知後分司又爲舊相盧公所知】誰料平生臂鷹手【南史張充方出獵左臂鷹右牽狗】挑燈自送佛前錢【詩意謂四十年中欲以功名答知己天可質也誰料豪俠之志無所施遂灰心以修方外之事乎】

答韋丹

僧靈徹

年老心閒無外事麻衣艸坐亦容身相逢盡道休官去林下何曾見一人【丹鎭江西嘗以詩寄徹云王事紛紛無暇日浮生冉冉只如雲已爲平子歸休計五老峯前必共君徹公此答蓋譏其內懷榮祿不副所言耳後丹竟失位以待辯憂死】

已上十首

九日懷山東兄弟

王維

獨在異鄕爲異客每逢佳節倍思親遙知兄弟登髙處徧挿茱萸少一人【舊史稱維閨門友悌觀此詩信矣時維年十七】

葉道士山房

顧況

水邊楊栁赤闌橋洞裏神仙碧玉簫近得麻姑書信否潯陽江上不通潮【潮至潯陽而回詩意謂道路不通恐麻姑之信難得】

宿昭應

武帝祈靈太乙壇【武帝謂宗】新丰樹色繞千官那知今夜長生殿獨閉空山月影寒【意與杜常華淸宮詞同】

江村卽事

司空曙

罷釣歸來不系船江村月落正堪眠縱然一夜風吹去只在蘆花淺水邊

宮人斜【葬宮人處也退朝錄及秦京雜記並雲長安舊墻外長三里曰宮人斜風雨夜多聞

歌哭聲】

雍裕之

幾多紅粉委黃泥野鳥如歌又似啼應有春魂化爲燕年年飛入未央棲

過春秋峽

劉言史

峭壁蒼蒼苔色新無風情景自勝春不知何樹【作處非】幽崖裏臘月花開似北人【劉長卿云江花獨向北人愁亦同此意但用破愁字便不含蓄】

初入諫司喜家室至

崔羣

一旦悲歡見孟光十年辛苦伴滄浪不知筆硯緣封事尙問傭書日幾行【羣初爲處士隠毘陵韋夏卿以丘園茂異薦之不報至夏卿去京復薦方拜拾遺禦史故有十年辛苦之句然羣處士而以窮通爲悲歡才得一拾遺對妻誇喜情見於辭夫豈眞隠者邪】

寄襄陽章孝標

雍陶

靑油幕下白雲邊【孝標時爲襄陽節度府從事】日日空山夜夜泉聞說小齋多野意枳花陰裏麝香眠

舊宮人

劉得仁

白髮宮娃不解悲滿頭猶自挿花枝曾緣玉貌君王寵準擬人防似舊時

小樓

儲嗣宗

松杉風外亂山靑曲幾焚香對石屏記得去年春雨後燕泥時污太元經

宮詞

王建

樹頭樹底覓殘紅一片西飛一片東自是桃花貪結子錯教人恨五更風【比而興也殘紅色衰也東西分飛君與已相背也結子有寵有成也五更風君心之飄忽也詩意謂使我不貪結子而入宮則安有今日之愁不可恨君也色衰寵去矣然惟自咎其初心不以怨君厚之至也荊公甚愛此詩】

只役遇風謝湘中春色

熊孺登

水生風熟布帆新【顧愷之嘗借殷仲堪布帆遭風大敗愷之與仲堪書曰行人安穏布帆無恙】只見公程不見春應被百花撩亂笑比來天地一閒人

過勤政樓【宗於宮內置樓其西曰花蕚相輝之樓南曰勤政務本之樓雍錄云勤政樓

臨朱雀東第四街】

杜牧

千秋佳節名空在承露絲囊世已無【宗紀以降誕日宴百僚於花蕚樓下以八月初五日爲千秋節三公以下獻鏡及承露囊】惟有紫苔偏稱意年年因雨上金鋪【三輔黃圖注曰金鋪者扉上有金花花中作獸及龍蛇鋪者以銜環也】

送客

李羣玉

沅水羅紋海燕回栁條牽恨到荊臺定知行路春愁裏故郢城邊見落梅

靈巖寺

趙嘏

館娃宮畔千年寺水濶云多客到稀聞說春來倍惆悵百花深處一僧歸

栁枝

薛能

和風煙雨九重城夾路春陰十萬營惟向邊頭不堪望一株憔悴少人行【比也謂粉飾太平於京師而弛廢防守於邊塞也】

自遣【自注云自遣詩者震澤別業之作故病未平厭厭臥田舍中農夫以耒耜相防夜分不睡

百端興懷思益無緒因作四句詩累二十絕】

陸防

數尺遊絲墮碧空年年長是惹春風爭知天上無人住亦有春愁鶴髮翁【意謂遊絲者天上愁人白髮墮也放言自遣非有指托】

華陽巾【巾譜云始於陶隠居】

蓮花峯下得佳名云褐相兼上鶴翎須是古壇秋霽後靜焚香炷禮寒星

秋色

吳融

染不成幹畫未消霏霏拂拂又迢迢曾從建業城邊過蔓艸寒煙鎖六朝

已上十九首

酬李穆

劉長卿

孤舟相訪至天涯萬轉雲山路更賖欲掃柴門迎逺客靑苔黃葉滿貧家【李穆有發桐廬寄劉員外云處處雲山無盡時桐廬南望更參差舟人莫道新安近欲上潺湲行自遲故長卿以此答之時長卿在歙】

休日訪人不遇

韋應物

九日驅馳一日閒尋君不遇又空還怪來詩思淸人骨門對寒流雪滿山

湘江夜泛

熊孺登

江流如箭月如弓行盡三湘數夜中無柰子規知向蜀一聲聲似怨春風

贈侯山人

一見淸容愜素聞有人傳是紫陽君【大茅君傳有云紫陽左公太極仙伯山元卿周義山皆號紫陽眞人】來時玉女裁春服剪破湘山幾片雲

寫情

李益

水紋珍簟思悠悠千里佳期一夕休從此無心愛良夜任他明月下西樓【舊史謂益有妬癡夜散灰扄戶以防妻妾觀此詩非悼亡怨別則不足於妻妾而作也】

竹枝詞【集中自注云來建平裏中聫歌竹枝吹笛擊鼓以赴節含思宛轉有淇濮之艷故作

此詞】

劉禹錫

日出三竿春霧消江頭蜀客系蘭橈欲寄狂夫書一紙家住成都萬里橋【萬里橋在浣花溪東昔諸葛孔明送吳使至此曰萬里之行從此始矣因得名】

聽舊宮人穆氏歌

曾隨織女渡天河記得雲間第一歌休唱貞元供奉曲當時朝士已無多【夢得貞元時入仕元和初謫二十四年方歸故有是語也】

訪隠者不遇

竇鞏

籬外涓涓澗水流槿花半照夕陽收欲題名字知相訪又恐芭蕉不耐秋

重過文上人院

李渉

南隨越鳥北燕鴻松月三年別逺公無限心中不平事一宵淸話又成空

題鶴林寺

終日昏昏醉夢間忽聞春盡彊登山因過竹院逢僧話又得浮生半日閒

宮詞

李商隠

君恩如水向東流得寵憂移失寵愁莫向樽前奏花落【古樂府有梅花落曲】涼風只在殿西頭【班媫伃云竊恐涼風至吹我玉堦樹君子思未畢零落在中路蓋以涼風諭寵衰也殿西頥者言近而易至也】

將赴吳興登樂遊原

杜牧

淸時有味是無能閒愛孤云靜愛僧欲把一麾江海去【顏延年詩屢薦不入官一麾乃出守麾斥也自此詩誤以爲旌麾之麾主今襲其誤】樂遊原上望昭陵【昭陵在醴泉縣西太宗所葬西京記唐太平公主於樂遊原上置亭四望舊史云牧自負才略兄悰隆盛於時而牧居下位心常不樂望昭陵者不得志於時而思明君之世蓋怨也首言淸時反辭也】

鄭瓘協律

廣文遺韻畱樗散【鄭防爲廣文館博士杜甫云鄭公樗散髩成絲瓘乃其孫也】雞犬圖書共一船自說江湖不歸事阻風中酒過年年

贈魏三十七

李羣玉

名珪似玉淨無瑕美譽芳聲有數車莫放焰光髙二丈【唐遺史云江淮間術士姓吳有赴宏詞科者謁之術士曰公頭上焰光髙二丈必登髙第】來年燒殺杏園花

湘妃廟【卽黃陵廟】

少將風月怨平湖【謂二女從舜不及沈湘而死故怨平湖風月也】見盡扶桑未到枯【千洲記扶桑在碧海中見扶桑之枯者猶麻姑三見海爲田之意】相約杏花壇上去畫闌紅紫鬭摴蒱【範攄雲溪友議曰李羣玉題湘妃廟見二女曰二年當與君爲雲雨之遊段成式戲之曰不意足下是虞舜之辟陽侯劉潛夫云古人敍奇遇之事猶托之他人如元稹鶯鶯托之張生至牛僧孺周秦行記李羣玉黃陵廟詩則直攬歸已名檢掃地矣】

已上十五首

用事

秋日過員太祝林園

李渉

望水尋山二里餘竹林斜到地僊居【顧愷之曰鮑靚通靈士也徐寧師之嘗夜坐聞彈琴寧問爲誰靚曰叔夜寧曰嵇畢命東市何得在此靚曰叔夜迹示終而實尸解此詩蓋以中散比員故有竹林地仙之句】秋光何處堪消日元晏先生滿架書

長安作

宵分獨坐到天明又策羸驂信腳行每日除書𨿽滿紙不曾聞有介推名

奉誠園聞笛【唐史馬燧之子暢以第中大杏餉竇文塲文塲以進徳宗徳宗未嘗見怪之令中使封杏樹暢懼進宅爲奉誠園雍錄云在安邑坊內】

竇牟

曾絕朱纓吐錦茵欲披荒艸訪遺塵秋風忽灑西園淚滿目山陽笛里人【舊史謂馬暢自父死後屢爲豪幸邀取財產末年妻子東餒無室可居余觀徳宗播越非馬燧幾亡不能防其孤又奪其財業使之失所此故吏之所以傷也通鑑載大歷十四年徳宗初卽位疾將帥治第奢麗命毀馬璘第乃命馬氏獻其園爲奉誠園者誤也按新舊史皆言奉誠爲馬暢園盧氏雜記亦云馬燧宅爲奉誠園而舊史載其本末尢詳璘家所獻乃山池也通鑑蓋誤以山池爲奉誠耳】

冬夜寓懷寄王翰林

竇庠

滿地霜蕪葉下枝幾回吟斷四愁詩漢家若欲論封禪湏及相如未病時【封禪秦漢侈心旣非古禮而相如至死不忘獻諛夫豈忠臣而甘以自比或以比人此唐儒之陋也韓退之亦上表勸封禪又數自謂希相如退之儒宗猶爾如庠何議焉】

焚書坑

章碣

竹帛煙消帝業虛闗河空鎖祖龍居坑灰未冷山東亂劉項元來不讀書

赤壁

杜牧

折防沈沙鐡半銷自將磨洗認前朝東風不與周郎便銅雀春深鎖二喬【謂非東風助順則瑜不能勝家國俱亡矣】

秦淮

煙籠寒水月籠沙夜泊秦淮近酒家商女不知亡國恨隔江猶唱後庭花

漢宮

李商隠

靑雀西飛竟未回【漢武故事七月七日上於承華殿齋忽有靑鳥從西方來上問東方朔朔曰此西王母欲來有頃王母至及去許帝以二年後復來後竟不來】君王長在集靈臺侍臣最有相如渇不賜金莖露一杯【謂方士妄言君王惑而不悟若食露果可不死相如最渇何不以此試之】

賈生

宣室求賢訪逐臣賈生才調更無倫可憐夜半虛前席不問蒼生問鬼神

集靈臺【集靈臺宗所作雍錄云在華淸宮中非漢集靈宮中之臺也】

張祐

虢國夫人承主恩平明騎馬入宮門卻嫌脂粉污顏色淡掃蛾眉朝至尊【楊妃外傳虢國夫人不施朱粉自有美艷常素面朝天作者直書其事而諷刺自見】

遊嘉陵後溪

薛能

山屐經過滿徑蹤【宋謝靈運常著木屐上山則去前齒下山則去後齒】隔溪遙見夕陽舂【淮南子曰日經於隅泉是謂髙舂頓於連石是謂下舂】當時諸葛成何事只合終身作臥龍【能性傲誕其題籌筆驛自注云余爲蜀從事常薄武侯非王佐才故有是題此章意亦同然能後鎭彭門廣順初軍亂被殺則武侯未可薄也】

已上十一首

前對

山店

盧綸

登登山路何時盡決決溪泉到處聞風動葉聲山犬吠幾家松火隔秋云

韋處士郊居

雍陶

滿庭詩景飄紅葉繞砌琴聲滴暗泉門外晚晴秋色老萬條寒玉一溪煙

江南

邨邊紫豆花垂次岸上紅梨葉戰初莫怪煙中重回首酒旗靑紵一行書

旅食

髙蟾

風散古陂驚宿雁月臨荒戍起啼鴉不堪吟斷無人見時復寒燈落一花

金陵晚眺

曾伴浮雲歸晚色猶陪落日泛秋聲世間無限丹靑手一段傷心畫不成

春

明月斷魂淸靄靄平蕪歸路綠迢迢人生莫遣頭如雪縱得春風亦不消

已上六首

後對

過鄭山人所居

劉長卿

寂寂孤鶯啼杏園寥寥一犬吠桃源落花芳艸無尋處萬壑千峯獨閉門

寒食汜上

王維

廣武城邊逢暮春汶陽歸客淚沾巾落花寂寂啼山鳥楊栁靑靑渡水人

與從弟同下第出闗

盧綸

出闗愁暮一沾裳滿野蓬生古戰塲孤村樹色昏殘雨逺寺鐘聲帯夕陽

宿石邑山中【漢石邑縣今眞定府井陘獲鹿縣】

韓翃

浮雲不共此山齊山靄蒼蒼望轉迷曉月暫飛千樹裏秋河隔在數峯西【四句皆形容山之髙】

贈張千牛【千牛衛將軍官名】

蓬萊闕下是天家【蓬萊宮在教坊之側龍翔三年建蓋千牛禁衛之官也】上路新回白鼻騧【張鑄曰上路苑路也李翰林白鼻騧詞云銀鞍白鼻騧緑地障泥錦細雨春風花落時揮鞭直就胡姬飲】急管晝催平樂酒【平樂館名薛綜曰平樂館大作樂處也】春衣夜宿杜陵花【杜陵在萬年縣東】

已上五首

抝體

旅望

李頎

百花原頭望京師黃河水流無盡時秋天曠野行人絕馬首西來知是誰

滁州西澗【應物建中三年守滁】

韋應物

獨憐幽艸澗邊生上有黃鸝深樹鳴春潮帯雨晚來急野渡無人舟自橫【歐陽永叔曰滁州城西乃是丰山無所謂西澗者獨城北有一澗水極淺不勝舟又江潮不至此豈詩家務作佳句而實無此景也】

酬張繼【本集題序云懿宗予之舊好只役武昌以六言見懷予以七言酬答】

皇甫冉

悵望南徐登北固【劉宋以京口置南徐州北固山今鎭江府皇甫冉丹陽人也】迢遙西塞限東闗【西塞山名自注云今謂之道士磯歷陽圖經曰東闗在歷陽西南吳歷曰諸葛恪在東闗】落日臨川問音信寒潮惟帯夕陽還

河邊枯木

長孫佐輔

野火燒枝水洗根數圍枯朽半心存應是無機承雨露卻將春色寄苔痕

栁州二月

栁宗元

宦情羈思共淒淒春半如秋意轉迷山城過雨百花盡榕葉滿庭鶯亂啼【榕初生如葛緣木後乃成樹許渾雲南方榕樹大葉橫枝危者下生垂地如柱】

贈楊錬師

鮑溶

道士夜誦蕊珠經【黃庭經雲閒居蕊珠作七言】白鶴下繞香煙聽夜深經盡人上鶴天風吹入秋防防

題齊安城樓【齊安卽黃州牧嘗守黃】

杜牧

鳴軋江樓角一聲微陽瀲灩落寒汀不用慿闌苦回首故鄕七十五長亭

已上七首

側體

尋山家

長孫佐輔

獨訪山家歇還渉茅屋斜連隔松葉主人聞語未開門繞籬野菜飛黃蝶

夏晝偶作

栁宗元

南州溽暑醉如酒隠兒熟眠開北牖日午獨覺無餘聲山童隔竹敲茶臼

步虛詞【吳苑曰陳思王防魚山忽聞巖裏有誦經聲淸逺寥亮便解音者寫之爲神仙之聲

道士效之作步虛此步虛之始也】

髙騈

淸溪道士人不識【庾仲雍荊州記曰臨治縣有淸溪山山東有泉泉側有道士捨郭景純有遊仙詩曰淸溪千仞余中有一道士】上天下天鶴一隻洞門深鎖碧窗寒滴露研朱防周易

君山

無名氏

湘中老人讀黃老手援紫藟坐碧艸春至不知湘水深日暮忘卻巴陵道【此詩伯弜不著何人作廣異記載呂筠卿夜泊君山忽一舟至有老人吟此詩呂異其詩就之忽不見】

繡嶺宮

李洞

春艸萋萋春水綠野棠開盡飄香玉繡嶺宮前鶴髮翁猶唱開元太平曲【宗開元中嘗幸此】

已上五首

三體唐詩卷二

欽定四庫全書

三體唐詩卷三

宋周弼編

詹事府詹事髙士奇輯注

四實

同題仙遊觀

韓翃

仙臺初見五城樓【仙臺在長安西山漢文帝作】風物淒淒宿雨收山色遙連秦樹晚砧聲近報漢宮秋疎松影落空壇靜細艸春香小洞幽何用別尋方外去人間亦自有丹丘

和樂天早春見寄

元稹

雨香雲淡覺微和誰送春聲入棹歌萱近北堂穿土早桞偏東面受風多【時微之以李賞之謗自同州移浙東樂天守杭在北故以北萱諭樂天之可忘已憂以東桞諭已之受侮不少也】湖添水色消殘雪江送潮頭湧漫波同受新年不同賞無由縮地欲如何

和趙相公登鸛雀樓【鸛雀樓在河中府前瞻中條下瞰大河】

殷堯蕃

危樓髙架泬寥天【九辯曰泬寥兮天髙而气淸注曰泬寥曠蕩也】上相閒登立防防【漢書田蚡爲相前堂羅鐘鼓立曲防】樹色到京三百里河流歸漢幾千年晴峯聳日當周道秋谷垂花滿舜田雲路何人見髙志醉看西面赤闌前

淩歊臺

許渾

宋祖淩歊樂未回三千歌舞宿層臺【南史稱宋祖淸簡寡欲儉於布素嬪禦至少嘗得姚興從女有盛寵頗廢事謝晦微諫卽時遣出安得有三千歌舞之事耶詞人失實往往如此】湘潭云盡暮山出巴蜀雪消春水來行殿有基荒薺合寢園無主野棠開百年便作萬年計巖畔古碑空綠苔【按此詩薺合棠開辭無深淺但行殿乃生前之殿寢園乃死後之園所指不同則語𨿽相類意實異矣】

洛陽城

禾黍離離半野蒿昔人城此豈知勞水聲東去市朝變山勢北來宮殿髙【連昌繡嶺等宮皆在洛陽】鴉噪暮雲歸故堞雁迷寒雨下空濠可憐緱嶺登仙子猶自吹笙醉碧桃【拾遺記曰磅磍山去扶桑五萬里有桃樹千園花皆靑黒色按裴秀冀州記緱氏仙人廟者昔王僑爲柏人令於此登仙許渾詩王子求仙月滿臺又可憐緱嶺登仙子猶自吹笙醉碧桃則以王僑爲王子喬誤矣】

金陵

玉樹歌殘王气終【蘇子由詩自注云矮雞冠卽玉樹後庭花也】景陽兵合戍樓空楸梧逺近千官塜禾黍髙低六代宮【金陵六朝記云吳東晉宋齊梁陳爲六代】石燕拂云晴亦雨【湘中記零陵有石燕遇雨則飛】江防吹浪夜還風【緣江居民以江防出沒爲風】英雄一去豪華盡惟有靑山似洛中【曽景庭曰洛陽四山圍伊洛瀍澗在中建康亦四山圍秦淮直瀆在中故云】

咸陽城東樓【雍錄曰秦咸陽在京兆西北四十里本杜縣地至唐咸陽縣則在秦都之西二十里名𨿽襲秦非故處矣】

一上髙城萬里愁蒹葭楊桞似汀洲溪云初起日沈閣山雨欲來風滿樓鳥下綠蕪秦苑夕蟬鳴黃葉漢宮秋行人莫問當年事故國東來渭水流

晚自東郭畱一二遊侶

鄕心迢遞宦情微吏散尋幽竟落暉林下艸腥巢鷺宿洞前雲濕雨龍歸鐘隨野艇回孤棹鼔絕山城掩半扉今夜西齋好風月一瓢春酒莫相違

題飛泉觀宿龍池

西巖泉落水容寛靈物蜿蜒黑處蟠松葉正秋琴韻響菱花初曉鏡光寒云收星月浮山殿雨過風雷繞石壇仙容不歸龍亦去稻畦長滿此池幹【言自龍去池化爲田矣】

咸陽懷古

劉滄

經過此地無窮事一望淒然感廢興渭水故鄕秦二世咸陽秋艸漢諸陵天空絕塞聞邊雁葉盡孤邨見夜燈風景蒼蒼多少恨寒山半出白雲層

黃陵廟

李羣玉

小孤洲北浦云邊二女明妝共儼然野廟向江春寂寂古碑無字艸芊芊【黃陵廟記曰庭有石碑斷裂在地其丈剝缺晉太康元年立】東風近墓吹芳芷【郡國志曰舜墓在女英峯下】落日深山哭杜鵑猶似含嚬望巡狩【舜巡狩死於蒼梧二妃從之不及死湘江蒼梧今道州】九疑如黛隔湘川【九疑山圖記曰道州寜逺縣有九峯一曰蕭韶二曰女英三曰石城四曰娥皇五曰朱明六曰桂林七曰華蓋八曰巴林九曰石樓周回百餘里其形相似見者疑之故名九疑詩意謂九峯之碧如二女眉黛之嚬也】

晚歇湘源縣

張泌

煙郭遙聞向晚雞水平舟靜浪聲齊髙林帯雨楊梅熟曲岸籠云謝豹啼【張華博物志雲杜宇啼苦則懸於樹自呼曰謝豹】二女廟荒宮樹老九疑山碧楚天低湘南自古多離怨莫動哀吟易慘淒

廢宅

吳融

風飄碧瓦雨摧垣卻有鄰人爲鎖門幾樹好花閒白晝滿庭芳艸易【一本作自】黃昏放魚池涸蛙爭聚棲燕梁空雀自喧不獨淒涼眼前事咸陽一火便成原【言國猶有廢興何況家乎故作逹語感防轉深】

龍泉寺絕頂【在余姚】

方幹

未明先見海底日良久逺雞方報晨【泰山記東巖名日觀雞一鳴見日出髙數丈】古樹含風常帯雨寒巖四月始知春中天气爽星河近【李周翰曰中天言及天半】下界時丰雷雨均前後登臨思無盡年年攺換往來人

已上十四首

和賈至早朝大明宮【唐制三內皇城曰西內大明宮曰東內興慶宮曰南內】

王維

絳幘雞人送曉籌尙衣方進翠云裘九天閶闔開宮殿【雞跖曰九天一中天二義天三從天四更天五晬天六廓天七咸天八沈天九成天】萬國衣冠拜冕旒日色才臨仙掌動香煙欲傍衮龍浮朝罷須裁五色詔佩聲歸到鳳池頭

和賈至早朝大明宮

岑參

雞鳴紫陌曙光寒鶯囀皇州春色闌金闕曉鐘開萬戶玉階仙仗擁千官【唐志凡朝防立仗三衛番上分爲五仗】花迎劍佩星初落栁拂旌旗露未幹獨有鳳凰池上客陽春一曲和皆難

酧暢當嵩山尋麻道士見寄

聞逐樵夫閒看碁忽逢人世是秦時開云種玉嫌山淺【搜神記王雍伯致義漿饋行者有一人飲訖懷中出石子一升與之謂曰種此生好玉後得雙璧】渡海傳書怪鶴遲陰洞石幢微有字【河南志後魏時有樵夫劉防入洛陽石龍洞得石上有字】古壇松樹半無枝煩君逺示靑囊錄【郭璞傳郭公以靑囊中書九卷與璞後門人竊囊未及讀火焚】願得相從一問師

別嚴士元

劉長卿

春風倚棹闔閭城水國春寒陰復晴細雨濕衣看不見閒花落地聽無聲日斜江上孤帆影艸綠湖南萬里情東道若逢相識問靑袍今已誤儒生【細雨濕衣應陰字日斜江上應晴字】

送王李二少府貶潭峽

髙適

嗟君此別意何如駐馬銜杯問謫居巫峽啼猿數行淚衡陽歸雁幾封書靑楓江上秋天逺【楚詞江水湛湛兮上有楓】白帝城邊古木疎聖代秪今多雨露暫時分手莫躊躇

西塞山

劉禹錫

西晉樓船下益州金陵王气漠然收千尋鐵鎖沈江底一片降旗出石頭【晉王濬爲益州刺史濬作大船連舫攻吳吳人以鐵鎖橫截江面濬作火炬灌油燒之鎖皆斷絕順流徑入石頭城孫皓乃降】人世幾回傷往事山形依舊枕寒流今逢四海爲家日故壘蕭蕭蘆荻秋【此専詠吳主孫皓之事也按禹錫與元微之宗楚客白樂天論六朝興衰事各賦金陵懷古以西塞山爲題禹錫略無造意引滿而成樂天覧之曰四人探驪龍之珠劉子得頷下一顆餘皆鱗甲中珠耳其見推重如此】

已上六首

早春五門西望

王建

百官朝下五門西【天子五門臯門庫門雉門應門路門】塵起春風滿禦堤黃帕蓋鞍呈了馬紅羅纏項鬭回雞館松枝重墻頭出渠桞條長水靣齊惟有敎坊南艸色古城陰處冷淒淒

錦瑟

李商隱

錦瑟無端五十弦一弦一柱思華年莊生曉夢迷蝴蝶望帝春心托杜鵑滄海月明珠有淚藍田日暖玉生煙此情可待成追憶只是當時已惘然【此詩說者紛紛謂錦瑟爲貴人愛姬者劉貢父也謂爲令狐楚之妾者計敏夫也自東坡謂詠錦瑟之聲則有適怨淸和之觧詩家多奉爲指南然以分配中兩聫固自相合若起結則又何觧以處此詳玩無端二字錦瑟弦柱當屬借語其大指則取五十之義無端者猶言嵗月忽已過也玩下句自見顧其意言所指或憶少年之艷冶而傷美人之遲暮或感身世之閱歷而悼壯夫之晼晚殆未可以一詞定也】

江亭春霽

李郢

江蘺漠漠荇田田江上云亭霽景鮮蜀客帆檣背歸燕楚山花木怨啼鵑春風掩映千門栁曉色淒涼萬井煙金磬泠泠水南寺上方臺殿翠微連

送人之嶺南

闗山迢遞古交州歳宴憐君走馬遊謝氏海邊逢奼女【侯官謝端於海邊得一螺如三升壺貯甕中端毎耕作還飯飲湯火如有人所爲端疑之早出從籬外窺之見一少女從甕中出端入問之女曰我天漢中白水素女也天帝哀卿孤愼使我炊烹】越王潭上見靑牛【南越志綏安縣有連山昔越王建徳伐木爲船以童男女三千牽之旣而俱墮於潭後時聞附船有唱督之聲更有靑牛與船俱見】嵩臺月照啼猿樹【南越志嵩要有竦石廣六十餘丈髙二百仞土人謂之嵩臺】石室煙涵古桂秋【嵩要石室南北二門狀若人工意者仙都】回望長安五千里刺桐花下莫淹畱【嶺南異物志刺桐花南海至福州皆有之繁茂不如福建梧州城外止有三四株未嘗見花反以名郡亦未諭也】

九日登仙臺呈劉明府

崔曙

漢文皇帝有髙臺此日登臨曙色開三晉雲山皆北向二陵風雨自東來闗門令尹誰能識【神仙傳老子去周闗令尹喜知之見老子老子授以長生之術】河上仙翁去不回【神仙傳河上翁漢文帝時結艸庵河上帝讀老子有不觧遣問之公曰道尊徳貴非可遙問帝幸其庵問曰普天之下莫非王臣不能自屈無乃髙乎公卽坐躍冉冉在空去地數丈曰余上不至天中不至人下不至地何臣民之有帝乃下車稽首公授素書一卷遂失所在帝於西山築臺望之卽仙臺也】且欲近尋彭澤宰陶然一醉菊花杯【以比劉明府】

叢臺【在邯鄲趙武靈王所築】

李逺

有客新從趙地回自言曾上古叢臺雲遮襄國天邊去樹繞漳河地裏來弦管變成山鳥哢綺羅畱作野花開金輿玉輦無消息【趙及後趙北齊皆都趙地】風雨惟知長綠苔

寒食

來鵬

獨把一杯山館中毎驚時節恨飄蓬侵堦艸色連朝雨滿地梨花昨夜風蜀魄啼來春寂寞楚魂吟後月防朧分明記得還家夢徐孺宅前湖水東

已上七首

四虛

隋宮【隋煬帝大業元年自長安至江都置離宮四十餘所】

李商隱

紫泉宮殿鎖煙霞【司馬相如上林賦曰丹水更其南紫淵徑其北唐人諱淵曰泉紫泉在闗中隋都其地鎖煙霞者言煬帝棄國南遊也】欲取蕪城作帝家玉璽不緣歸日角錦帆應是到天涯【謂使隋之神器不爲太宗所取則煬帝遊幸應至天涯豈止江都而已】於今腐艸無螢火【煬帝於景華宮徴求螢火數斛夜出遊山放之光徧山谷】終古垂楊有暮鴉【無螢火有暮鴉者虐焰𨿽滅惡聲常在也】地下若逢陳後主豈宜重問後庭花【伽藍記曰帝常行吳公臺下恍惚遇陳後主帝請張麗華舞玉樹後庭花後主曰毎憶與張妃憑臨春閣作璧月詞未終見韓擒虎領萬騎直來撞入便至今日始謂殿下治在堯舜之上今日還此逸遊曩日何見罪之深耶帝叱之不見】

馬嵬

海外徒聞更九州【自注曰鄒衍云九州之外更有九州】他生未卜此生休【長恨傳曰宗命方士致貴妃之神見最髙仙山上多樓閣署曰玉妃太眞院玉妃取金釵鈿合各拆其半授使者獻還上皇並述七夕相誓願世世爲夫婦之語此詩起二語正指其事言夫婦之願他生未卜而此生已休徒髣髴其神於海外耳能無悲乎】空聞虎旅鳴宵柝無復雞人報曉籌【仙傳拾遺曰宗幸蜀自馬嵬之後屬念貴妃往往輟食忘寐詩意用此謂帝不寐而聞柝非由雞人之警也此詩第三句與第五句詞同而意異】此日六軍同駐馬當時七夕笑牽牛【楊妃外傳云宗與妃在驪山宮七日牛女之夕夜半妃獨侍上上憑肩宻誓願世世爲夫婦】如何四紀爲天子不及盧家有莫愁

籌筆驛【在利州綿谷縣諸葛孔明出師嘗駐此】

魚鳥猶疑畏簡書風雲長爲護儲胥【簡書軍中法令約束言號令嚴明𨿽百千年魚鳥猶畏之儲胥軍中藩籬言忠武神明風雲猶護其壘】徒令上將揮神筆終見降王走傳車管樂有才終不忝闗張無命欲何如【闕死建安二十四年張死先主章武元年皆不及見武侯總戎矣】他年錦裏經祠廟梁甫吟成恨有餘【謂今日經公之祠一吟梁甫猶爲公有餘恨】

聞歌

斂笑凝眸意欲歌髙云不動碧嵯峨銅臺罷望歸何處【陸機弔魏武文云魏武遺令曰吾婕妤妓人皆著銅雀臺中月朝十五向帷作妓樂時時登臺望吾西陵墓田】玉輦忘還事幾多【拾遺記周穆王禦黃金碧玉輦與西王母宴於瑤池歌謳忘歸】靑塜路邊南雁盡細腰宮裏北人過此聲腸斷非今日香灺燈光柰爾何

茂陵

漢家天馬出蒲梢苜蓿橊花徧近郊【西域傳贊曰蒲梢龍文魚日汗血之馬漢書大宛馬嗜苜蓿張騫持千金請宛馬采苜蓿歸種之離宮別館二句謂帝勤逺略也】內苑只知銜鳳觜【十州記曰煮麟角鳯觜爲膠可續斷仙傳拾遺曰武帝天漢三年北巡西王母使使獻靈膠一兩帝射虎華林苑弩弦斷使者口濡膠一分以續之此句謂帝好獵】屬車無復揷雞翹【蔡邕獨斷曰鸞旗者編羽毛列系幢傍民或謂之雞翹按天子出則鸞旗在前屬車在後此言無復揷雞翹者以帝好爲期門微行故云】玉桃偸得憐方朔【謂帝好仙】金屋妝成貯阿嬌【謂帝好內】誰料蘇卿老歸國茂陵松柏雨蕭蕭【蘇武天漢元年使絕域昭帝始元六年歸至京師詔武奉太牢謁武帝園廟前六句蓋道武帝之多欲而結以茂陵蕭條蓋謂雄心壯志都不復存所以深致嗟惜也】

已上五首

早秋京口旅泊

李嘉祐

移家避冦逐行舟厭見南徐江水流吳地徵徭非舊日秣陵凋不宜秋千家閉戶無砧杵七夕何人望鬥牛惟有同時騘馬客偏題尺牘問窮愁

晚次鄂州

盧綸

雲開逺見漢陽城猶是孤帆一日程估客晝眠知浪靜舟人夜語覺潮生三湘愁髩逢秋色萬里歸心對月明舊業已隨徵戰盡【本集題下自注云至徳中作綸河中人時安史方亂三河】更堪江上鼓鼙聲

赴武陵寒食次松滋渡【常元和中自水部員外郎爲朗州刺史】

竇常

杏花楡莢曉風前雲際離離上峽船江轉數程淹驛騎楚曾三戶少人煙【三戶亭在南郡穰縣安宻鄕卽南公所謂楚𨿽三戶亡秦必楚者也】看春又過淸明節算老重經癸已年【癸巳元和八年】幸有柱山當郡捨在朝長詠卜居篇【宋元嘉七年大水武陵柱山陷湘州記柱山在郡東十七里】

鄂州寓嚴澗宅

元稹

鳳有髙梧鶴有松偶來江外寄行蹤花枝滿院空啼鳥塵榻無人憶臥龍心想夜間惟足夢眼看春盡不相逢何時最是思君處月入斜窗曉寺鐘

九日齊山登髙【齊山在池州王哲齊山記曰山有五十餘峯其髙相等故名杜牧常

守池州】

杜牧

江涵秋影雁初飛與客防壺上翠微人世難逢開口笑菊花須揷滿頭歸但將酩酊酧佳節不用登臨怨落暉古往今來只如此牛山何必獨沾衣【齊景公遊於牛山臨其國城流涕曰美哉國乎若何去此而死】

贈王尊師

姚合

先生自說瀛洲路多在靑松白石間海岸夜中常見日仙宮深處卻無山犬隨鶴去遊諸洞龍作人來問大還【仙家有小還丹大還丹】今日偶聞塵外事朝簪未擲復何顏

贈王山人

許渾

貰酒擕琴訪我頻始知城市有閒人君臣藥在寧憂病子母錢成豈患貧年長毎勞推甲子夜寒初共守庚申【洛中記異曰道士程紫霄有朝士夜防太乙觀拉師共守庚申酉陽雜爼曰凡庚申日三尸言人過七守庚申三尸滅三守庚申三尸伏】近來聞說燒丹處玉洞桃花萬樹香

湘中送友人

李頻

中流欲暮見湘煙岸葦無窮接楚田去雁【或作落雁非】逺衝云夢雪【雪或作澤非】離人獨上洞庭船風波盡日依山轉星漢通宵向水連零落梅花過殘臈故園歸去醉新年

元達上人種藥

皮日休

雨滌煙鋤偃破籬紺芽紅甲兩三畦藥名卻笑桐君少【桐君山在嚴州有人采藥結廬桐木下指桐爲姓故山得名陶隱居本艸序有桐君藥錄詩意謂桐君所錄不如上人種者之多】年紀翻嫌竹祖低【竹譜云竹祖家初所種之竹唐人詩有祖竹叢新筍】白石淨敲蒸術火淸泉閒洗種花泥怪來昨日休持鉢一尺雕胡似掌齊【雕胡菇米也】

已上九首

三體唐詩卷三

欽定四庫全書

三體唐詩卷四

宋周弼編

詹事府詹事髙士奇輯注

前虛後實

黃鶴樓

崔顥

昔人已乘白雲去此地空餘黃鶴樓【齊諧志黃鶴山者仙人子安乘黃鶴過此上有黃鶴樓】黃鶴一去不復返白雲千載空悠悠晴川歷歷漢陽樹芳艸萋萋鸚鵡洲日暮鄕闗何處是煙波江上使人愁

自蘇臺至望亭驛人家盡空

李嘉祐

南浦菇蒲覆白蘋東吳黎庻逐黃巾【嘉祐此詩蓋作於劉展張景起亂浙西平盧軍大掠之後】野棠自發空流水江燕初歸不見人逺樹依依如送客平田渺渺獨傷春那堪回首長洲苑烽火年年報虜塵

與僧話舊

劉滄

巾舄同時下翠微舊遊因話事多違南朝古寺幾僧在西嶺空林惟鳥歸莎徑晚煙凝竹塢石池春水染苔衣【爾雅曰苔水衣也】此時相見又相別卽是闗河朔雁飛

長洲懷古

野燒空原盡荻灰吳王此地有樓臺千年事往人何在半夜月明潮自來白鳥影從江樹沒淸猿聲入楚云哀停車日晚薦蘋藻風靜寒塘花正開

煬帝行宮

此地曽經翠輦過浮雲流水竟如何香銷南國美人盡怨入東風芳艸多殘栁宮前空露葉夕陽江上浩煙波行人遙起廣陵思古渡月明聞棹歌【煬帝鑿河自造水調歌公孫滿寓秦中月夜聞人吳音棹歌浩然有歸志】

經故丁補闕郊居

許渾

死酬知己道終全波暖孤冰且自堅鵩上承塵才一日【說文曰承塵壁衣也】鶴歸華表已千年風吹藥蔓迷樵徑水暗蘆花失釣船四尺孤墳何處是闔閭城外艸連天

贈蕭兵曹

廣陵堤上昔離居帆轉瀟湘萬里餘楚澤病時無鵩鳥越鄕歸去有鱸魚潮生水國蒹葭響雨過山城橘柚疎聞說擕琴兼載酒邑人爭識馬相如

已上七首

酬張芬赦後見寄

司空圖

紫鳳朝銜五色書【後趙石虎詔書用五色紙銜於木鳳之口而頒行之】陽春忽布网羅除已將心變寒灰後豈料光生腐艸余建水風煙收客淚杜陵花竹夢郊居勞君故有詩相贈欲報瓊瑤愧不如

答竇拾遺臥病見寄

包佶

今春扶病移滄海幾度承恩對白花送客屢聞檐外鵲消愁已辧酒中蛇瓶收枸杞懸泉水【續仙傳朱孺子汲溪見一花犬入枸杞叢中掘之根形如二犬食之身輕飛於峯上】鼎錬芙蓉伏火砂【本艸光明砂大者謂之芙蓉砂大洞煉眞寶經曰將丹砂修煉伏火後鼓成白銀一返也將銀化出砂伏火鼔之爲黃金二返也】誤入塵埃牽吏役羞將簿領到君家

寄樂天

元稹

榮辱升沈影與身世情誰是舊雷陳惟應鮑叔偏憐我【稹與樂天友善樂天嘗上疏理之】自保曽參不殺人【微之長慶二年爲相時王庭湊圍牛元翼於深州稹以天子非次防己欲立功報上於方言於稹曰有奇士王昭王友明嘗客燕趙與賊黨通可以反間出元翼稹然之李賞知其謀告裴度曰於方爲稹結客刺公度隱而不發及神防中尉奏於方之事詔三司訊鞠而害裴之事無驗稹與度遂俱罷出稹爲同州刺史】山入白樓沙苑暮【同州白樓令狐楚作賦刻其上李吉甫郡國圖曰沙苑一名沙阜在同州馮翊縣】潮生滄海野塘春【錢塘有潮樂天時守杭】老逢佳景惟惆悵兩地各傷無限神

秋居病中

雍陶

幽居悄悄何人到落日淸涼滿樹梢新句有神【一作時】愁裏得古方無效病來拋荒檐數蝶懸蛛网空屋孤螢入燕巢獨臥南牕秋色晚一庭紅葉掩衡茅

送崔約下第歸揚州

姚合

滿座詩人吟送酒離城此防亦應稀春風下第時稱屈【唐史劉蕡下第物論囂然稱屈】秋捲呈親自束歸【摭言云唐進士下第退而肄業謂之過夏執業以出謂之秋捲】日晚山花當馬落天陰水鳥傍船飛江邊道路多苔蘚塵土無由得上衣

旅館書懷

劉滄

忽看庭樹換風煙兄弟飄零寄海邊客計倦行分陜路家貧休種汶陽田云低逺塞鳴寒雁雨歇空山噪暮蟬落葉虫絲滿窗戶秋堂獨坐思悠然

潁州客捨

姚揆

素琴孤劍尙閒遊誰共芳樽話唱酬鄕夢有時生枕上客情終日在眉頭【庾信愁賦曰眉頭那時伸】雲拖雨腳連天去樹夾河聲繞郡流回首帝京歸未得不堪吟倚夕陽樓

春日長安卽事

崔魯

一百五日又欲來【荊楚嵗時記去冬節一百五日卽有疾風甚雨謂之寒食】梨花梅花參差開行人自笑不歸去瘦馬獨吟眞可哀杏酪漸香鄰捨粥【玉燭寶典曰寒食煮大麥粥研杏仁爲酪以餳沃之】楡煙將變舊鑪灰玉樓春暖笙歌夜肯信愁腸日九廻

江際

鄭谷

杳杳漁舟破暝煙疎疎蘆葦舊江天那堪流落逢揺落可得澘然是偶然萬頃白波迷宿鷺一林黃葉送秋蟬兵車未息年華促早晚閒吟向滻川【唐志滻爲闗內八水之一在萬年縣】

中年

漠漠秦雲淡淡天新年景象入中年情多最恨花無語愁破方知酒有權【阮簡久寓西山一日友人移酒炙雞至簡大笑曰今朝愁破矣】苔色滿墻思故第【漢書列侯賜大第注曰甲乙次第故曰第】雨聲入夜憶春田衰遲自喜添詩學更把前題攺數聫

已上十首

秋日東郊作

皇甫冉

閒看秋水心無事臥對寒松手自栽廬嶽髙僧畱偈別茅山道士寄書來燕知社日辭巢去菊爲重陽冒雨開淺薄將何稱獻納臨岐終日自徘徊

過乘如禪師蕭居士嵩丘蘭若

王維

無著天親弟與兄【西域記無著天親二菩薩名以比禪師與居士】嵩丘蘭若一峯晴食隨鳴磬巢烏下行踏空林落葉聲迸水定侵香案濕雨花應共石牀平【維摩居士室中天女雨花】深洞長松何所有儼然天竺古先生【老子曰吾聞天竺有古皇先生善入無爲】

送友人遊江南

耿湋

逺別悠悠白髮新江潭何處是通津潮聲偏懼初來客【叢語曰海潮來皆有漸惟浙江潮來如山嶽震如雷霆可畏】海味惟甘久住人漠漠煙光漁浦晚【吳郡記富春東三十里有漁浦】靑靑艸色定山春【杭州郡誌定山在錢塘南四十七里潮至此抑聲過此復怒】汀洲更有南回雁亂起聫翩北向秦

畱別友人

姚合

獨向山中覓紫芝【四皓作紫芝歌曰菀菀紫芝可以療饑】山人勾引住多時摘花浸酒春愁盡燒竹煎茶夜臥遲泉落林梢多碎滴松生石底足傍枝明朝卻欲歸城市問我來期總不知

嶺南道中

李徳裕

嶺水爭分路轉迷桄榔椰葉暗蠻溪【廣川志桄榔樹大四五圍長五六丈葉生木末本艸椰子出嶺南】愁衝毒霧逢蛇艸【馬援討交趾曰下潦上霧毒气蒸薫永州異蛇齧艸盡死人來觸艸墮指攣腕】畏落沙虫避燕泥【錄異記潭袁防吉等州有沙虫生毒蛇鱗中蛇爲所苦則臥沙中碾虫入沙人中之三日死】五月畬田收火米【異物志交趾稲夏熟一嵗再種火米火耕之米也】三更津吏報潮雞【輿地誌曰移風縣有潮雞潮長則鳴】不堪腸斷思鄕處紅槿花中越鳥啼【嶺南異物志紅槿自正月迄十二月常開秋冬差少越鳥鷓鴣也李白鷓鴣詞云有客桂陽至能吟山鷓鴣淸風動窗竹越鳥起相呼徳裕時謫掲陽】

病起

來鵬

春初一臥到秋深不見紅芳與綠陰窗下展書難久讀池邊扶杖欲閒吟藕穿平地生荷葉筍過東家作竹林【齊氏要術曰竹性愛東南引諺曰西家種竹東家治地】在捨渾如逺鄕客詩僧酒伴鎭相尋

已上六首

送李錄事赴饒州

皇甫冉

北人南去雪紛紛雁過汀洲不可聞積水長天隨逐客荒城極浦足寒雲山從建業千峯出江至潯陽九泒分【潯陽地記曰九江一烏江二蜯江三烏白江四嘉靡江五畎江六源江七廩江八提江九箘江】借問督郵才弱冠府中年少不如君

淸明日與友人遊玉塘莊

來鵬

防度春山共陸郎【袁術常呼陸績爲陸郎】淸明時節好風光細穿綠荇船頭滑碎踏殘花屐齒香風急嶺雲飄迥野雨餘田水落芳塘不堪吟罷東回首滿耳蛙聲正夕陽已上二首

宿淮浦寄司空曙

李端

愁心一倍長離憂夜思千重戀舊遊秦地故人成逺夢楚天多雨在孤舟諸溪近海潮皆應獨樹邊淮葉盡流別恨轉深何處寫前程惟有一登樓

尋郭道士不遇

白居易

郡中乞假來尋訪【舊史謂樂天貶江州司馬立隱捨於廬山或經時不歸或逾月而反郡守不之責】洞裏朝元去不逢看院只畱雙白鶴入門惟見一靑松藥鑪有火丹應伏云碓無人水自舂【自注曰廬山雲母多以水碓搗俗呼爲云碓】欲問參同契中事【神仙傳魏伯陽齊防稽人得古龍虎玉經著參同契】未知何日得相從

早秋寄題天竺靈隱寺

賈島

峯前峯後寺新秋絕頂髙窗見沃州【沃州山在越州新昌縣東】人在定中聞蟋蟀鶴曾棲處掛狝猴山中夜度空江水汀月寒生古石樓心憶懸防身未遂謝公此地昔曾遊【謝安嘗經臨安山中坐石室臨濬谷悠然嘆曰此去伯夷何逺】

題宣州開元寺水閣

杜牧

六朝文物艸連空天澹雲閒今古同鳥去鳥來山色里人歌人哭水聲中深秋簾幕千家雨【按本集題雲開元寺水閣閣下宛溪夾溪居人】落日樓臺一笛風惆悵無因見範蠡參差煙樹五湖東

長安秋夕

趙嘏

云物淒涼拂曙流漢家宮闕動髙秋殘星數防雁橫塞長笛一聲人倚樓【撫言曰杜紫微雅愛此句因目嘏爲趙倚樓】紫艷半開籬菊淨紅衣落盡渚蓮愁鱸魚正美不歸去空戴南冠學楚囚

宿山寺

項斯

栗葉重重覆翠【一作徑】微黃昏溪上語人稀月明古寺客初到風度【一作動】閒門僧未歸山果經霜多自落水螢穿竹不停飛中宵能得防時睡又被鐘聲催著衣

題永城驛【永城縣在亳州】

薛能

秋賦春還計盡違【賦鄕貢也晁錯防曰乃以臣錯充賦按本集題云下第後自夷門乘舟至永城驛】自知身是拙求知惟思曠海無休日卻喜孤舟似去時連浦一程兼汴宋夾堤千栁雜唐隋從來此恨皆前達敢負吾君作楚詞

慈恩偶題【雍錄曰慈恩寺在朱雀街東第三街自北而南第十五坊名進昌坊西京雜記曰慈恩寺隋無漏寺廢址貞觀二十年髙宗在春宮爲文徳皇后立故以慈恩爲名院西浮圖六級

髙三百尺】

鄭谷

往事悠悠成浩嘆浮生擾擾竟何能故山嵗晚不歸去髙防晴來獨自登林下聽經秋苑【一作院】鹿溪邊掃葉夕陽僧吟余卻起雙峯念【雙峯黃梅也】曾看庵西瀑布冰已上八首

都城蕭員外寄海棠花【按詩中語海棠花恐是曲名】

羊士諤

珠履行臺擁附蟬外郎髙步似神仙陳詞今見唐風盛從事遙瞻魏國賢【獻帝以十郡爲魏國封曹操時文帝爲五官將及平原侯植皆好文學王粲爲丞相掾徐幹爲五官掾陳琳阮瑀爲祭酒應瑒劉楨並爲掾屬】擲地好辭淩防筆浣花春水膩魚箋【梁益記曰浣花溪水居人多造防箋國史補曰紙之善者蜀之金花魚子】東山芳意須同賞子著囊盛防日傳【見王羲之帖】

陳琳墓【九域志陳琳墓在下邳】

溫庭筠

曽於靑史見遺文今日飄零過古墳詞客有靈應識我霸才無主始憐君【陳琳始爲何進主簿諫不納進敗依袁紹紹敗歸太祖故曰無主也】石麟埋沒藏春艸【西京雜記曰石麟冡上物】銅雀淒涼起暮云莫怪臨風倍惆悵欲將書劍學從軍

鸚鵡洲眺望

崔塗

悵望春襟郁未開重臨鸚鵡益堪哀曹瞞尙不能容物黃祖何曽【一作因】解愛才【漢書云襧衡剛傲慢物曹操怒之送與劉表後侮表表送江夏太守黃祖殺之】幽島暖聞燕雁去曉江晴覺蜀波來誰人能得風濤便一防徵防萬里回

繡嶺宮

古殿春殘綠野陰上皇曽此駐泥金【封禪儀注曰持禮三十人發壇上石防尙書令藏玉牒畢持禮覆石防尙書令纒以金繩泥以金泥四方各依其色宗開元十三年封禪幸東都故杜牧洛陽長句云連昌繡嶺離宮在玉輦何時父老迎又云君王謙譲泥金事蒼翠空髙萬嵗山】三城帳屬升平夢【唐百官志云尙書奉禦行幸設三部帳其外蔽以排城】一曲鈴闗悵望心【楊妃外傳宗幸蜀霖雨浹旬道聞鈴聲帝擇其聲爲雨霖鈴曲】苑路暗迷香輦絕繚垣秋斷艸煙深【黃圖曰西郊苑繚以周垣四百餘里】前朝舊物東流在猶爲年年下翠岑

已上四首

前實後虛

春山道中寄孟侍禦

張南史

春來遊子傷歸路時有白雲邀獨行水流亂赴石潭響花發不知山樹名誰家漁网求鮮食何處人煙事火耕【漢書江南火耕水耨注曰燒艸下水種稲艸與稲並生芟去復下水艸死稲活曰火耕】昨日已嘗邨酒熟一杯思與孟嘉傾

早春歸盩厔寄耿湋李端【盩厔縣屬鳳翔府】盧綸

野日初晴麥隴分竹園邨巷鹿成羣萬家廢井生新艸一樹繁花對古墳引水忽驚冰滿澗向田空見石和云可憐荒嵗靑山下惟有松枝可寄君【蓋史思明吐蕃亂後之景也】

松滋渡望峽中【江陵有松滋渡】

劉禹錫

渡頭輕雨灑寒梅雲際溶溶雪水來夢渚艸長迷楚望【楚昭王曰江漢睢漳楚之望也又顏延年詩曰江漢分楚望】夷陵土黑有秦灰【毛遂說楚王曰白起小豎子耳一戰而舉鄢郢再戰而燒夷陵】巴人淚應猿聲落蜀客船從鳥道回【江出峽至夷陵始平鳥道回言自髙而下也】十二碧峯何處所永安宮外是荒臺【永安宮在防州先主崩處】

春日閒坐

官曹崇重難頻入第宅淸閒且獨行堦蟻相逢如偶語園蜂速去恐違程人於紅藥偏憐色鶯到垂楊不惜聲東洛池臺恐拋擲移文非久防應成

宴安寺

李紳

寺深松桂無塵事地接荒郊帯夕陽啼鳥歇時山寂寂野花殘處月蒼蒼碧紗凝艷開金像淸梵銷聲閉竹房丘隴漸平連茂艸九原何處不心傷

館娃宮

皮日休

艷骨已成蘭麝土宮墻依舊壓層崕弩臺雨壊逢金鏃香徑泥銷露玉釵硯沼秪畱山鳥浴【圖經云靈巖山頂有硯沼】屧廊空信【一作任】野花埋【蘇州圖經響屧廊吳王所作以楩柟木板借地西子行則有聲】姑蘇麋鹿眞閒事【伍子胥諌吳王曰臣見麋鹿遊姑蘇之臺】須爲當時一愴懷

方幹隱居【在嚴州白雲原】

李山甫

咬咬嘠嘠水禽聲露洗松陰滿院淸溪畔印沙多鶴迹檻前題竹有僧名問人逺岫千重意對客閒雲一片情早晚塵埃得休去且將書劍事先生

已上七首

酧李端病中見寄

盧綸

野寺昏鐘山正陰【李端集題云野寺病居喜盧允言見訪】亂藤髙竹水聲深田夫就餉還依艸野雉驚飛不過林齋沐暫思同靜室淸羸已覺助禪心寂寞日長誰問疾【維摩居士病佛勑文殊問疾】料君惟取古方尋【按李端詩云靑靑麥隴白雲陰古寺無人春艸深乳燕拾泥依古井鳴鳩拂羽歷花林千年駁蘚閒山屐萬尺垂蘿入水心一臥漳濵今欲老誰知才子忽相尋允言蓋次其韻但觀李詩則此章語意自見】

贈道士

褚戴

簪星曵月下蓬壺【星冠月佩也列子海中五山一岱輿二員嶠三方壺四蓬萊五瀛洲】曽見東臯種白楡【選詩天上何所有歷歷種白楡注曰白楡星也】六甲威靈藏瑞檢【神仙傳左慈錬六甲善役鬼神瑞玉也檢印匣也】五龍雷電繞霜都【霜都猶言霜壇鬼神所棲】惟教鶴探丹丘信不使人窺太乙鑪【太乙鑪煉太乙丹鑪也】聞說葛陂風浪惡【神仙傳壺公遺費長房竹投於葛陂化爲龍】許騎靑鹿從行無【列仙傳鹿一千年爲蒼鹿又蘇耽獵常騎鹿遇險絕處皆超越問之答曰龍也】

送客之湖南

白居易

年年漸見南方物事事堪傷北客情山鬼趫跳惟一足【廣異記山鬼嶺南所在多有獨足反踵】峽猿哀怨過三聲帆開靑艸湖中去【洞庭湖靑艸湖半屬潭州半屬嶽州南曰靑艸湖北曰洞庭湖】衣濕黃梅雨裏行別後雙魚定難覓近來潮不到湓城

送劉谷

李郢

邨橋西路雪初晴雲暖沙幹馬足輕寒澗渡頭芳艸色新梅嶺上鷓鴣聲郵亭已送徵車發山館誰將火迎落日千峯轉迢遞知君回首望髙城

江上逢王將軍

虯須顦顇羽林郎曾入甘泉侍武皇雕沒夜云知禦苑【言雕之習於獵也雕非夜放者詩言夜云豈語病耶然古人亦有夜獵者如齊武帝射雉鐘山至靑溪橋西雞始鳴是也】馬隨春仗識天香【言馬習於隨仗而識香也蓋仗前必以香引輦如隋煬帝毎駕則擎香鑪在輦前行是也】五湖歸去孤舟月六國平來兩鬢霜【秦王翦平六國】惟有桓伊江上笛臥吹三弄送斜陽

和皮日休酧茅山廣文

陸龜防

一片春帆背夕陽望三峯拜七眞堂【茅山有三峯】天寒夜潄云牙淨【上元寶經云太極眞人服四極云牙注云云牙云根皆石也】雪壊晴梳石髮香【風土記曰石髮苔也】自拂煙霞安筆格獨開封檢試砂牀【倦遊錄辰州有朱砂處卽有小龕龕中生白石牀上乃生砂大者如芙蓉牀重七八斤價十萬】莫言洞府能招隱【五嶽圖赤城有洞府仙人居之】防輾飈輪見玉皇【神仙傳元圃閬苑環以弱水九重非飈車羽輪不可到】

蒲津河亭【在同州】

唐彥謙

宿雨淸秋霽景澄廣庭髙榭更晨興煙橫博望乘槎水【張騫封博望侯嘗溯河乘槎直至天河見牛女寶歷中嘗詔有司取其槎以進見因話錄】日上文王避雨陵孤棹夷猶期獨往【楚詞君不行兮夷猶】曲欄愁絕毎長憑思鄕懷古多傷別此際哀吟意不勝

已上七首

感懷

劉長卿

秋風落葉正堪悲黃菊殘花欲待誰水近偏逢寒气早山深長見日光遲愁中卜命看周易夢裏招魂誦楚詞【宋玉招魂帝告巫陽曰有人在下我欲輔之搜魄離散汝筮與之】自笑不如湘浦雁飛來卽是北歸時

輞川積雨【在藍田縣】

王維

積雨空林煙火遲蒸藜炊黍餉東菑漠漠水田飛白鷺陰陰夏木囀黃鸝【李肇謂水田飛白鷺夏木囀黃鸝乃李嘉祐詩王維但增二字而已】山中習靜觀朝槿【習靜猶坐禪張籍有和陸司業習靜詩埤雅曰槿花如葵朝生夕隕一云舜蓋取瞬之義】松下淸齋折露葵【史謂維末年長齋奉佛故詩有此語按顏氏家訓蔡朗父諱純遂呼蒓爲露葵面墻者效之有士人聘齊主客郎李恕問江南有露葵否答曰露葵是蒓水鄕所出今所食者綠葵耳此詩雲松下折之豈亦誤以爲綠葵耶然七啟云霜蓄露葵注曰葵宜露意維或本此】野老與人爭席罷【列子往見壺丘子道中捨者避席及見壺子歸則捨者爭席】海鷗何事更相疑【莊子海上翁毎之海上則羣鷗隨之後欲取之機心一萌鷗鳥不下】

石門春暮【在濟南府臨邑縣】

錢起

自笑鄙夫多野性貧居數畝半臨湍谿雲雜雨來茅屋山雀將雛傍藥欄【資暇集云園亭中之藥欄藥卽欄欄卽藥非花藥之欄也按蘇林曰以竹連綿爲禁籞使人不得往來】仙籙滿牀閒不檢【一作厭非北夢瑣言法籙外別有一百二十法天師所禁】陰符在篋老羞看【蘇秦受太公陰符於鬼穀子】更憐童子宜春服花裏尋師到杏壇

酧慈恩文郁上人

賈島

袈裟影入禁池淸猶憶鄕山近赤城【孔靈符防稽記曰赤城山色赤狀似雲霞今在天臺縣】籬落罅間寒蟹過莓苔石上晚蛩行期登野閣閒應甚阻宿幽房疾未平聞說又尋南嶽去無端詩思忽然生

江亭秋霽

李郢

碧天涼冷雁來疎閒看江云思有餘秋館池亭荷葉後【或作歇非】野人籬落荳花初無愁自得山翁術多病能忘太史書聞說故園香稲熟片帆歸去就鱸魚

漢南春望

薛能

獨尋春色上髙臺三月皇州駕未回【僖宗之亂凡五幸興元】幾處松筠燒後死誰家桃李亂中開姦邪用法元非法【謂田令孜軰】唱和求才不是才【唐末年進士皆尙浮薄之文無實用至謂挽一石弓不如識一丁字天下遂亂】自古浮雲蔽白日洗天風雨幾時來【武王伐紂大雨太公謂之洗兵雨】

春夕旅懷

崔塗

水流花謝兩無情送盡東風過楚城蝴蝶夢中家萬里杜鵑枝上月三更故園書動經年別華髮春惟滿鏡【一作兩鬢】生自是不歸歸便得五湖煙景有誰爭

長陵【三輔黃圖雲長陵在渭北髙祖所】

唐彥謙

長陵髙闕此安劉【髙祖曰安劉氏者必勃也此借用】附累累盡列侯丰上舊居無故里【髙祖生於丰秦爲泗水郡今徐州丰縣無故里者蓋髙祖常徙丰民於驪邑】沛中原廟對荒丘【髙祖起兵於沛漢書叔孫通願爲原廟注原重也先有廟今更立也】耳聞英主提三尺【髙祖曰吾以布衣持三尺劍取天下】眼見愚民盜一抔【張釋之曰他日有愚民盜長陵一抔土將何以罪之】千載豎儒騎瘦馬渭城斜日重回頭【髙祖罵酈食其曰豎儒幾敗乃翁事詩意謂帝昔慢儒生今日陵寢廢掘使豎儒憑弔千載也】

咸陽

韋莊

城邊人倚夕陽樓樓上云凝萬古愁山色不知秦苑廢水聲空傍漢宮流李斯不向倉中悟徐福應無物外遊【李斯少爲小吏見厠防食不潔見人數驚觀倉中防食粟居大廡下不憂嘆曰人之賢不肖亦猶是矣乃從荀卿學後相秦廣異記曰徐福字君房始皇遣福入海尋神仙不返唐開元中有於海中見之者】莫怪楚吟偏斷骨野煙蹤迹似東周【言秦滅東周今其故都與周俱爲亡國之迹】已上九首

結句

欲到西陵寄王行

李紳

西陵沙岸回流急【西陵渡在蕭山縣西錢王以陵非吉語攺曰西興】船底黏沙去岸遙驛吏遞呼催下防棹郎閒立道齊橈猶瞻伍相靑山廟未見雙童白鶴橋欲責舟人無次第自知貪酒過春潮

洗行

王貞白

道院竹繁教略洗【洗芟也】鳴琴酌酒看扶疎不圖結實來雙鳳且要長竿釣巨魚錦籜裁冠添散逸【漢祖以竹皮爲冠】玉芽修饌稱淸虛有時記得三天事自向瑯玕節下書【謂以竹爲簡也】

惜花

韓偓

皺白離情髙處切膩紅愁態靜中深眼隨片片沿流去恨滿枝枝被雨淋總得苔遮猶慰意若教泥污更傷心臨堦一盞悲春酒明日池塘是綠陰

過九原飲馬泉【在丰州】

李益

綠楊著水艸如煙舊是胡兒飲馬泉【鸊鵜泉在丰州城北又名飲馬泉】防處吹笳明月夜【晉劉琨爲敵騎所圍乃乘月登樓奏笳賊流涕棄圍去】何人倚劍白雲天【宋玉大言賦長劍耿耿倚天外】從來凍合闗山道今日流分漢使前莫遣行人照容鬢恐驚憔悴入新年

已上四首

詠物

崔少府池鷺

雍陶

雙鷺應憐水滿池風飄不動頂絲垂立當靑艸人先見行傍白蓮魚未知一足獨拳寒雨里數聲相叫早秋時林塘得爾須增價況與詩家物色宜

鷓鴣

鄭谷

暖戱煙蕪錦翼齊品流應得近山雞雨昏靑艸湖邊過花落黃陵廟裏啼遊子乍聞徵袖濕佳人才唱翠眉低【樂府有鷓鴣詞】相呼相喚湘江曲苦竹叢深春日西

緋桃

唐彥謙

短墻荒圃四無鄰烈火緋桃照地春坐久好風休掩袂夜來微雨已沾巾敢同俗態期靑眼似有微詞動絳唇盡日更無鄕井念此時何必見秦人

牡丹

羅鄴

落盡春紅始見花花時比屋事豪奢買栽池館恐無地看到子孫能防家門倚長衢攢繡軛幄籠輕日防香霞歌鐘滿座爭歡賞肯信流年鬢有華

牡丹

羅隱

似共東風別有因絳羅髙捲不勝春若教觧語應傾國任是無情也動人芍藥與君爲近侍【埤雅曰世稱牡丹花王芍藥花相】芙蓉何處避芳塵可憐韓令功成後辜負穠華過此身【藝苑雌黃曰韓罷宣武始至長安第中有牡丹命斸之曰吾豈效兒女軰耶】

梅花

吳王醉處十餘里照野拂衣今正繁經雨不隨山鳥散倚風知共路人言愁憐粉艷飄歌席靜愛寒香撲酒樽欲寄所思無好信爲君惆悵又黃昏

已上六首

三體唐詩卷四

欽定四庫全書

三體唐詩卷五

宋周弼編

詹事府詹事髙士奇輯注

四實

早春遊望

杜審言

獨有宦遊人偏驚物候新雲霞出海曙梅栁渡江春【本集題云和晉陵丞早春遊望此二句蓋晉陵遊望之景】淑气催黃鳥晴光轉緑蘋忽聞歌古調【古一作苦】歸思欲沾巾

遊少林寺【在河南嵩山】

沈佺期

長歌遊寶地徙倚對珠林【佛經黃金七實爲地摩尼珠爲林】雁塔風霜古【佛書西域有比丘見羣雁飛乃曰可充我食雁卽墮地佛曰此雁王也不可食乃立雁塔】龍池嵗月深紺園澄夕霽【謂園葉紺碧夕陽照之如水色之澄】碧殿下秋陰歸路煙霞晚山蟬處處吟

晚至華陰

皇甫曾

臘盡促歸心行人及華陰雲霞仙掌出【王涯太華仙堂辧云西嶽太華之首峯有五崖自下逺望儼如掌形】松柏古祠深【元宗太華銘云壇場廟宇何代不修一禱三祠無嵗而缺】野渡冰生岸寒川燒隔林溫泉看漸近宮樹晚沈沈

經廢寶慶寺

司空曙

黃葉前朝寺無僧寒殿開池晴龜出曝松暝鶴飛回古砌碑橫艸陰廊畫雜苔禪宮亦消歇塵世轉堪哀

次北固山下【英靈集題作江南意】

王灣

客路靑山外行舟緑水前【英靈集作南國多新意東行伺早天】潮平兩岸濶風正一帆懸海日生殘夜江春入舊年鄕書何處達歸雁洛陽邊

嶽陽晚景

張均

晚景寒鴉集秋風旅雁歸水光浮日去霞彩映江飛洲白蘆花吐園紅柿葉稀長沙卑濕地九月未成衣晚發五溪【蜀先主於五溪立黔安郡今肇慶府也五溪者酉溪辰溪平溪武溪沅溪也】

岑參

客厭巴南地鄕鄰劍北天江村片雨外野寺夕陽邊芋葉藏山徑蘆花間渚田舟行未可住乘月且須牽

仲夏江陰官舍寄裴明府

李嘉祐

萬室邊江次孤城對海安朝霞晴作雨濕气晚生寒苔色侵衣桁【謂梅蒸】潮痕上井欄題詩招茂宰【謝元暉詩茂宰深遐眷蓋卓茂爲令有聲故詩人用以比宰邑者】思爾欲辭官

山行

殷遙

寂歷靑山曉山行趣不稀野花成子落江燕引雛飛暗艸薰苔徑晴楊拂石磯俗人猶語此余亦轉忘歸

送陸明府之盱

崔峒

陶令之官去離愁慘別魂白煙連海戍紅葉近淮村逺浪搖山郭平蕪到縣門政成堪吏隠【汝南先賢傳鄭欽吏隠於蟻陂之陽】免負府公恩

溪南書齋

楊發

茅屋往來久山深不閉門艸生垂井口花落擁籬根入院將雛鳥攀蘿抱子猿曾逢異人說風景似桃源

泊揚子岸【揚子橋去揚州城十五里】

祖詠

才入淮揚郡鄕闗此路遙林藏初霽雨風退欲歸潮江火明沙岸雲帆礙浦橋客衣今日薄寒气近來饒

新秋寄樂天

劉禹錫

月露發光彩此時方見秋夜涼金气應天靜火星流虫響偏依井螢飛直過樓相知盡白首淸景復追遊【意謂彼已皆老復事追遊乎言不復也】

秋日送客至潛水驛

候吏立沙際田家連竹溪楓林社日鼓茅屋午時雞雀噪晚禾地蝶飛秋艸畦驛樓宮樹近疲馬再三嘶

得日觀東房

李質

曾入桃源路桃源信少雙洞霞飄素練壁蘚畫陰窓古木疑撐月危峯欲墮江自吟空向寂誰與倒秋缸【唐詩紀事云質襄陽人應舉無成往遊豫章遇寇倉皇去得日觀東房攜一壺上樓朗吟此詩如有人曰土主尙書在此質後登第果領豫章】

北固晚眺

竇常

水國芒種後梅天風雨涼露蠶開晚簇【露蠶謂露養於外自淮以西其俗皆然每至晚晴連屋開箔望之如雪簇蠶箔也】江燕語危檣山址北來固潮頭西去長年年此登眺人事幾銷亡

送可久歸越中

賈島

石頭城下泊【建康實錄石頭城九里卽今淸涼寺】北固暝鐘初汀鷺衝潮起船窓過月虛吳山侵越眾隋栁入唐疎日欲供調膳【調膳謂養親也】辟來何府書【薛登疏曰漢取士必觀其行閭裏推舉然後府寺辟】

新安江行【徽州隋攺爲新安郡】

章八元

江源南出永【浙江源出徽州】野飯暫維綃【海賦維長綃李善注綃帆网也】古戍懸魚网空林露鳥巢雪晴山脊現沙淺浪痕交自笑無媒者逢人作解嘲

三月五日泛長沙東湖

張又新

上已余風景芳辰集逺坰【爾雅林外謂之坰】湖光迷翡翠艸色醉蜻蜓鳥弄桐花日魚翻谷雨萍從今畱勝防誰看畫蘭亭【畫記有蘭亭修褉圖按本集此篇乃長律蓋伯弜擷而爲此旣非警句不知何以取也】

送人入蜀

李逺

蜀客本多愁今君是勝遊碧藏雲外樹紅露驛邊樓杜宇呼名語巴江學字流【巴州誌江水屈曲成巴字故曰字江亦曰巴江】不知煙雨夜何處夢刀州

七里灘【在嚴州俗云有風七里無風七十里】

許渾

天晚日沈沈孤舟系栁陰江村平見寺山郭逺聞砧樹密猿聲響波澄雁影深榮華暫時事誰識子陵心【嚴子陵釣臺在灘側】

孤山寺【在錢塘以其獨峙湖中故名】

張祜

樓臺聳碧岑一徑入湖心不雨山長潤無雲水自陰斷橋荒蘚合空院落花深猶憶西窓夜鐘聲出北林

惠山寺【無錫縣西七里】

舊宅人何在空門客自過泉聲到池盡【惠山泉天下第二泉】山色上樓多小洞穿斜竹重堦夾細莎殷勤望城市云外暮鐘和

登蒲澗寺後二巖【南越志菖蒲澗在熈安縣咸安中姚成甫於澗側遇丈人曰此

菖蒲安期生所種】

李羣玉

五仙騎五羊何代降玆鄕【寰宇記髙固爲楚相有五仙人騎五色羊持谷穗遺州人因呼爲五羊城】澗有堯時韭【廣州蒲澗寺產菖蒲十六節呂氏春秋曰菖蒲亦名堯韭】山余禹日糧【南越志大禹取藤根爲糧饑年人食之名禹餘糧】樓臺籠海色艸樹發天香浩笑煙波裏浮溟興甚長

送僧還南海

李洞

春往南海邊秋聞半夜蟬鯨吞洗鉢水【崔豹古今注鯨魚大者長十里小者長數千丈】犀觸防燈船【交州記犀牛毛如豕傾如馬鼻上頂上額上各一角】島嶼分諸國星河共一天長安卻回日松偃舊房前【元奘往西域房前有松其枝西偃忽一日枝東偃弟子曰師歸矣果然】

鄠北李生捨

圭峯秋後夜【圭峯在終南山】亂葉落寒虛四五百竿竹二三千卷書云深猿盜栗雨霽螘沾蔬只隔門前水如同萬里餘

塞上

司空圖

萬里隋城在【隋大業三年築長城】三邊虜气衰沙塡孤障角【蒼頡篇障小城】燒斷故闗碑馬色經寒慘雕聲帶晚悲【本集作饑】將軍正閒暇畱客換歌辭

寄永嘉崔道融

旅寓𨿽難定乘閒足勝遊碧雲蕭寺霽紅樹謝村秋【梁姓蕭每寺大書蕭字故曰蕭寺謝靈運嘗守永嘉今石帆鄕有謝公嶺】戍鼓和潮暗船牕照島幽詩家多滯此風景似相畱

泊靈溪館【天臺賦過靈溪而一濯李善曰溪名也】

鄭巢

孤吟疎雨絕荒館亂峯前曉鷺棲危石秋萍滿敗船澑從華頂落【華頂峯在天臺縣東北三十里】樹與赤城連已有求閒意相期在暮年

甘露寺【圖經云李徳裕所建甘露降遂以名寺】

孫魴

寒暄皆有景孤絕畫難形地拱千尋崄天垂四面靑晝燈籠雁塔夜磬徹漁汀最愛僧房好波光滿戶庭

江行

李咸用

瀟湘無事後徵棹復嘔啞髙岫畱殘照歸鴻背落霞魚依沙雁艸蝶寄洑流槎共說干戈苦汀洲減釣家

春日野望

李中

野外登臨望蒼蒼煙景昏暖風醫病艸甘雨洗荒村雲散天邊影潮回島上痕故人不可見倚杖役吟魂

勝果寺【在杭州】

僧處黙

路自中峯上盤回出薜蘿到江吳地盡隔岸越山多古木叢靑靄遙天浸白波下方城郭近鐘磬雜笙歌

靜林寺【在安吉州梁武曽逰】

靜林溪路逺蕭帝有遺蹤水擊羅浮磬山鳴於闐鐘【羅浮山名於闐國名二物未詳豈寺所有耶】燈傳三世火【謂燈長明】樹老五株松【始皇避雨五松下封爲五大夫此以比蕭帝曾遊】無數煙霞色空聞昔臥龍已上三十四首

秋夜同梁鍠文宴

錢起

客到衡門下杯香蕙艸時好風能自至明月不須期秋水翻荷影【謂荷葉倒影水中惟見葉背故曰翻】淸霜脆栁枝微官是何物許日廢吟詩

望秦川

李頎

秦川朝望迥日出正東峯逺近山河淨逶迆城闕重秋聲萬戶竹【史記渭川千畝竹其人與萬戶侯等】寒色五陵松客有歸歟嘆淒其霜露濃

池上

白居易

嫋嫋涼風動淒淒寒露零蘭衰花始白荷破葉猶靑獨立棲沙鶴雙飛照水螢若爲寥落境仍值酒初醒

西陵夜居

吳融

寒潮落逺汀暝色入柴扄漏永沈沈靜燈孤的的靑林風移宿鳥池雨定流螢盡夕成愁絕啼螿莫近庭

旅遊傷春

李昌符

酒醒鄕闗逺迢迢聴漏終曙分林影外春盡雨聲中鳥倦江村路花殘野岸風十年成底事羸馬厭西東

春山

僧貫休

重疊太古色蒙蒙花雨時好山行恐盡流水語相隨黑壤生紅術黃猿領白兒因思石橋路【石橋在天臺縣百五十里】曽與道人期

已上六首

送懷州吳別駕

岑參

灞上栁枝黃【開元遺事曰長安東灞陵有橋於此送別】壚頭酒正香春流飲去馬暮雨濕行裝驛路通函谷【函谷闗有二自陜州至靈寶縣南秦函谷也自靈寶至河南府新安縣東漢函谷也武帝爲楊僕移於此】州城接太行覃懷人總喜【書覃懷底績】別駕得王祥

髙官谷贈鄭鄠

谷口來相訪【鄭子眞隠谷口此借以比鄭鄠】空齋不見君澗花然暮雨潭樹暖春雲門徑稀人迹檐峯下鹿羣衣裳與枕席山靄碧氛氳

山居卽事

王維

寂寞掩柴扉蒼茫對夕暉鶴巢松樹徧人訪蓽門稀緑竹含新粉紅蓮落故衣渡頭燈火起處處采菱歸

題薦福寺衡嶽禪師房

韓翃

春城乞食還髙論此中閒僧臘堦前樹禪心江上山疎簾看雪捲深戶映花闗晚送門人去鐘聲杳靄間

送史澤之長沙

司空曙

謝朓懷西府【齊書曰謝朓爲隨王文學在荊州世祖勅還都道中爲詩以寄西府】單車觸火雲【漢張覃爲廣陵刺史單車之職】野蕉依戍客【長沙多蕉可爲布劉言史長沙謡云夷女采山蕉緝約浸江水】廟竹映湘君【博物志洞庭山帝二女居之涕下揮竹竹盡斑】夢渚巴山斷長沙楚路分一杯從別後風月不相聞

送裴侍禦歸上都

張謂

楚地勞行役秦城罷鼓鼙舟移洞庭岸路入武陵溪江月隨人影山花趂馬蹄離魂將別夢先爾到闗西

過蕭闗

張蠙

得出蕭闗北儒衣不稱身隴狐來試客沙鶻下欺人曉戍殘烽火晴原起獵塵邊戎莫相忌非是霍家親【霍去病爲驃姚將軍】

秋夜宿僧院

劉得仁

禪寂無塵地焚香話所歸樹搖幽鳥夢螢入定僧衣破月斜天半髙河下露微翻令嫌白日動卽與心違

宿宣義池亭

暮色繞柯亭南山幽竹靑夜深斜舫月風定一池星島嶼無人迹菇蒲有鶴翎此中休便得何必泛滄溟

送殷堯蕩遊山南

姚合

詩境西來遠秋聲晝夜蛩人家連水影驛路在山峯溪靜云生石天晴雪覆松我爲公府系不得此相從

題李嶷幽居

賈島

閒居少鄰並艸徑入荒園鳥宿池邊樹僧敲月下門過橋分野色移石動云根暫去還來此幽期不負言金山寺【在鎭江府大江中圖經云裴頭陀開山得金故號金山】張祜

一宿金山寺微茫水國分僧歸夜船月龍出曉堂雲樹影中流見鐘聲兩岸聞因悲在城市終日醉醺醺

商山早行【在商州四皓隠處】

溫庭筠

晨起動徵鐸【鐸徵車上鈴也】客行悲故鄕雞聲茅店月人迹板橋霜槲葉落山路【許渾云木槲池沼多有謂之水松】枳花明驛墻因思杜陵夢鳬雁滿回塘【杜陵在萬年縣漢宣以杜東原爲陵故曰杜陵】

秋日送方幹遊上元【上元縣在建康府】

曹松

天髙淮泗白料子趣修程汲水疑山動揚帆覺岸行雲離京口樹岸入石頭城後夜分遙念諸峯霧露生

寄陸睦州【陸名肱棠嘗爲其從事】

許棠

下國多髙趣終年半是吟汐潮通越分【說文朝曰潮夕曰汐】部伍雜蠻音曉郭雲藏市春山鳥防林東遊𨿽未遂日日至中心

已上十五首

與崔員外秋直【禁中直宿】

王維

建禮髙秋夜【蔡質漢官典職曰尙書郎晝夜更直五日於建禮門外】承明候曉過【承明廬在石渠閣右】九門寒漏徹萬井曙鐘多月迥藏珠斗云銷出絳河更慚衰朽質南陌共鳴珂

送東川李使君

萬壑樹參天千山響杜鵑山中一夜雨樹杪百重泉漢女輸賨布【漢書曰秦置黔中郡漢興令大人輸布一疋小口二丈是謂賨布十六國春秋常璩志雲巖渠古賨國姓芊】巴人訟芋田【蜀都賦曰田芋區又蜀卓氏以芋致富】文翁翻教授不敢倚先賢【漢文翁爲蜀太守選郡吏詣京受業每出行從學官諸生吏民化之蜀學比齊魯焉】

送楊長史赴果州【今順慶府】

褒斜不容幰【劉良曰幰車网也】之子去何之鳥道一千里猿聲十二時官橋祭酒路山木女郎祠【漢法丄客曰祭酒果州金華山中有觀乃神女謝自然祠】別後同明月君應聽子規

赴京途中遇雪

孟浩然

迢遞秦京道蒼茫嵗暮天窮陰連晦朔積雪徧山川落雁迷沙渚饑烏噪野田客愁空佇立不見有人煙

早行

郭良

早行星尙在數里未天明不辧雲林色空聞流水聲月從山上落河入鬥間橫漸至重門外依稀見洛城宿荊溪館呈丘義興【義興今常州宜興縣避太宗舊諱攺義曰宜】

嚴維

大路荊溪上依仁忽暝投長橋今夜月陽羨古時州野燒明山郭寒更出縣樓先生能館我何事五湖遊

漂母墓

劉長卿

昔賢懷一飯玆事已千秋古墓樵人識【東西冡在淮陰縣北八里莊東冡韓信母墓西冢漂母墓】前朝楚水流渚蘋行客薦山木杜鵑愁春艸年年緑王孫舊此遊

湖中閒夜

朱餘慶

釣艇同琴酒良宵背水濵風波不起處星月盡隨身浦迥湘云捲林香嶽气春誰知此中興寧羨五湖人已上八首

四虛

陸渾山莊【河南府伊陽縣卽漢陸渾縣】

宋之問

歸來物外情負杖閱巖耕源水看花入幽林采藥行野人相問姓山鳥自呼名去去獨吾樂無能媿此生

新年作

鄕心新嵗切天畔獨澘然老至居人下春歸在客先嶺猿同旦暮江栁共風煙已似長沙傅從今又幾年【之問得罪睿宗貶徙欽州故有是語】

喜鮑禪師自龍山至【九域志太平州有龍山桓溫九日遊處】

劉長卿

故居何日下春艸欲芊芊猶對山中月誰聽石上泉猿聲知後夜【禪家有初夜中夜後夜】花發見流年杖錫閒來往無心到處禪

酬秦系

鶴書猶未至【蕭子良古今篆文體曰鶴頭書與偃波書俱詔板所用漢謂之尺一簡】那出白雲來【自注云秦系頃以家事獲謗因出昌山欲歸未遂】舊路經年別寒潮每日回家空歸海燕人老發江梅最憶門前栁閒居手自栽

送朱放賊退後往山陰【朱放襄陽人字長通】

越中初罷戰江上送歸橈南渡無來客西陵自落潮空城垂故栁舊業廢春苗閭裏稀相見鶯花共寂寥

尋南溪常道人隠居

一路經行處莓苔見履痕白雲依靜渚靑艸閉閒門過雨看松色隨山到水源溪花與禪意相對亦防言

題元錄事所居

幽居蘿薜情髙臥紀綱行【送錄事詩多稱紀綱者蓋喬琳歷四州刺史常謂錄事任洺曰子紀綱一州能效刺史乎唐錄事亦以糾察爲職故六帖曰錄事名糾司】鳥散秋鷹下人閒春艸生冒嵐歸野寺收印出山城今日新安郡因君水更淸

寄靈一上人

髙僧本姓竺【生法師姓竺】開士舊名林【佛經有十六開士支遁字道林】一去春山裏千峯不可尋新年芳艸徧終日白雲深欲徇微官去懸知訝此心

已上八首

除夜宿石頭驛

戴叔倫

旅館誰相問寒燈獨可親一年將盡夜萬里未歸人寥落悲前事支離笑此身愁顏與衰鬢明日又逢春

汝南別董校書【汝南今蔡州】

擾擾倦行役相逢陳蔡間如何百年內不見一人閒對酒惜余景問程愁亂山秋風萬里道又出穆陵闗【表海圖穆陵闗在淄州兩山間所謂南至於穆陵者也】

江上別張勸

年年五湖上厭見五湖春長醉非闗酒多愁不爲貧山川迷道路伊洛暗風塵今日扁舟別俱爲滄海人

送丘爲落第歸江東

王維

憐君不得意況復栁條春爲客黃金盡還家白髮新五湖三畝宅【爲英郡人】萬里一歸人知爾【一作知禰謂孔融薦襧衡】不能薦羞稱獻納臣

嶽州逢司空曙

李端

共有髫年故相逢萬里餘新春兩行淚故國一封書【本集題云逢司空得家書】夏口帆初落涔陽雁正疎惟應執杯酒暫食漢江魚【襄陽耆舊傳漢水中有魚甚美】

洛陽早春

顧況

何地避春愁終年憶舊遊一身千里外百舌五更頭客路偏逢雨鄕山不入樓故園桃李月伊水向東流

送陸羽

皇甫曾

千峯待逋客【北山移文曰爲君謝逋客】香茗復叢生【羽嗜茶有茶山在顧渚嘗著茶經】采摘知深處煙霞羨獨行幽期山寺逺野飯石泉淸寂寂然燈夜相思磬一聲

贈喬尊師

張鴻

長忌時人識有家云澗深性惟耽嗜酒貧不破除琴靜鼓三通齒【酉陽雜俎曰學道須鳴天鼓以召眾神左齒相扣爲天鐘右齒相扣爲天磬中央上下相扣爲天鼓】頻湯一味參【本艸人參上品食之長年】知師最知我相引坐檉陰

客中

於武陵

楚人歌竹枝遊子淚沾衣異國久爲客寒宵頻夢歸一封書未返千樹葉皆飛南過洞庭水更應消息稀

長安春日

曹松

浩浩看花晨六街揚逺塵塵中一丈日誰是宴眠人禦栁垂著水野鶯啼破春徒云多失意猶自惜離秦已上十首

題破山寺後院【在常熟縣】

常建

淸晨入古寺初日照髙林曲徑通幽處禪房花木深山光悅鳥性潭影空人心萬籟此俱寂惟聞鐘磬音

暮過山村

賈島

數里聞寒水山家少四鄰怪禽啼曠野落日恐行人初月未終夕邊烽不過秦蕭條桑柘外煙火漸相親

山中道士

頭髮梳千下【陶景曰櫛頭理髮欲得過多】休糧帶瘦容養雛成大鶴種子作髙松白石通宵煮【眞誥曰斷谷入山當煮白石昔白石子以石爲糧】寒泉盡日舂不曾離隠處那得世人逢

贈山中日南僧

張籍

獨向雙峯老【雙峯五祖山】松門間兩厓翻經吐蕉葉掛衲落藤花【謂看經之久而蕉葉吐掛衲不出山而藤花落皆形容其久居山中】甃石新開井穿林自種茶時逢海南客蠻語問誰家【日南屬交州郡故曰蠻語桓溫謂郝隆曰卿那得作蠻語】

田家

章孝標

田家無五行水旱卜蛙聲牛犢乘春放兒孫候暖耕池塘煙未歇桑柘雨初晴嵗晚香醪熟村村自送迎

春原早望

一忝鄕書薦長安未得回年光逐渭水春色上秦臺【輿地廣記天興縣鳳臺秦穆公所築】燕掠平蕪去人衝細雨來東風生故里又過幾花開

已上六首

三體唐詩卷五

欽定四庫全書

三體唐詩卷六

宋周弼編

詹事府詹事髙士奇輯注

前虛後實

云陽館與韓升卿宿別【云陽縣在京兆】

司空曙

故人江海別幾度隔山川乍見翻疑夢相悲各問年孤燈寒照雨深竹暗浮煙更有明朝恨離杯惜共傳

酧暢當

耿緯

同防漆沮後【輿地廣記曰漆沮不一惟雍州富平縣石川河乃禹貢漆沮】已是十年餘幾度曾相夢何時定得書月髙城影盡霜重栁條疎且對樽前酒千般想未如

寄友人

張蠙

世道復何如東西逺索居長疑卽見面翻致久無書甸麥深藏雉淮苔淺露魚相思不我會明月幾盈虛

送諭坦之歸睦州

李頻

歸心常共知歸路不相隨彼此無依倚東西又別離山雲含雨潤江樹逆潮欹莫戀漁樵興人生各有爲已上四首

送李給事歸徐州覲省

孫逖

列位登靑瑣還鄕服防衣共言晨省日便是晝遊歸春水經梁宋晴山入海沂莫愁東路逺四牡正騑騑

送溧水唐明府

韋應物

三爲百里宰已過十餘年祗嘆官如舊旋聞邑屢遷魚鹽濵海利桑柘傍湖田到此民安俗琴堂又宴然

送王錄事赴虢州

岑參

早嵗卽相知嗟君最後時靑雲仍未達黑髮欲成絲小店闗門樹【函谷闗也】長河華嶽祠農民吏待【虢州靈寶縣農故地】莫遣馬行遲

別鄭曦

郎士元

暮蟬不可聽落葉豈堪聞共是悲秋客那知此路分荒城背流水逺雁入寒云陶令門前菊餘花可贈君

送韓司直

皇甫冉

遊吳還適越來往任風波復送王孫去其如芳艸何山明殘雪在潮滿夕陽多季子畱遺廟【皇覽冡墓記季子冡在毘陵縣曁陽鄕至今吏民祀事】停舟試一過

途中送權曙

皇甫曾

淮海風濤起江闗幽思長同悲鵲繞樹獨作雁隨陽【尙書注云隨陽之鳥鴻雁之屬】山晚云和雪天寒月照霜由來濯纓處漁父愛滄浪

酧普選二上人

嚴維

本意宿東林因聽子賤琴遙知大小朗【傳燈錄惠朗禪師號大朗振朗禪師號小朗】已斷去來心【佛經過去未來現在心不可得】夜靜溪聲近庭寒月色深寧知塵外意定後更成吟

送鄭宥入蜀

李端

寧親西陟險君去異王陽【漢王陽爲益州刺史至九折阪嘆曰柰何奉先人遺體乘此險因回車】在世誰非客還家卽是鄕劍門千轉盡【大劍山卽劍門也】巴水一支長【嘉陵江潼江小劍水皆巴水也】請語愁猿道無煩促淚行

杭州郡齋南亭

姚合

符印懸腰下東山不得歸獨行南北近漸老往還稀迸筍侵窗長驚蟬出樹飛田田池上葉長是使君衣

日東病僧

項斯

雲水絕歸路來時風送船不言身後事猶坐病中禪深壁藏燈影空窗出艾煙已無鄕土夢起塔寺門前

送友人下第歸覲

劉得仁

君此北行日髙堂應夢歸莫將和氏淚滴著老萊衣嶽雨連河細田禽出麥飛到家調膳後吟好送斜暉

南遊有感

於武陵

杜陵無厚業不得駐車輪重到曾遊處多非舊主人東風千里樹西日一洲蘋又渡湘江去湘江水復春

早春寄華下同志

裴說

正是花時節思君寢復興市沽終不醉春夢亦無慿嶽面懸淸雨河心走濁冰東門一條路離恨正相仍【劉良曰東門長安城門別離之地】

途中別孫璐

方幹

道路本無限又應何處逢流年莫虛擲華髮不相容野渡波揺月寒城雨翳鐘此心隨去馬迢遞過重峯

送友及弟歸淛東

南行無俗侶秋雁與寒云野趣自多愜名香【本集作香名】人共聞吳山中路斷淛水半江分此地登臨慣攄情一送君

春宮怨

杜荀鶴

早被嬋娟誤欲妝臨鏡慵承恩不在貌教妾若爲容風暖鳥聲碎日髙花影重年年越溪女相憶采芙蓉【劉良曰芙蓉美花思如盛年采此自傷也】

辭崔尙書

李頻

一飯仍難受淹畱已半年終期身可報不擬骨空鐫城晚風髙角江春浪起船曾同棲止地獨去塞鴻前

下方

司空圖

三十年來往中間京洛塵倦行今白首歸臥已淸神坡暖冬生【一作抽】筍松涼夏健人更慚徵詔起避世迹非眞【據舊史巢賊亂圖還河中王徽表爲副使不起召爲知制誥乃起此詩豈赴召時作邪】

華下送文浦

郊居謝名利【舊史云河北亂圖寓華陰】何事最相親漸與論詩久皆知得句新川明虹照雨樹宻鳥衝人應念從今去還來嶽下頻

遊東林寺

黃滔

平生愛山水下馬虎溪時已到終嫌晚重遊預作期寺寒三伏雨松偃數朝枝翻譯如曾見白蓮開滿池【廬山記謝靈運遊東林翻湼槃經且鑿池植蓮其中詩意謂見白蓮猶見靈運】

已上二十首

送僧還嶽

周賀

辭僧下水棚因聽嶽鐘聲逺路獨歸寺幾時重到城風髙寒木落雨絕夜堂淸自說深居後鄰州亦不行

送人歸蜀

馬戴

別離楊栁陌迢遞蜀門行若聽淸猿後應多白髮生虹蜺侵棧道【大安軍棧道連空天下至險又利州至三泉橋棧閣共一萬九千三百十八間防險偏闌共四萬七千七百三十四間此詩下句言雨雪不應有虹蜺然杜公石龕詩亦曰仲冬見虹蜺蓋蜀土之也】雨雪雜江聲過盡愁人處煙花是錦城

經周處士故居

方幹

愁吟與獨行何事不闗情久立釣魚處惟聞啼鳥聲山花和雨歇海樹入云生吾在玆溪上懷君恨不平

送人歸山

石召

相逢惟道在誰不共知貧歸路分殘雨停舟別故人霜明松嶺曉花暗竹房春亦有棲閒意何年可寄身

送友人歸宜春

張喬

落花兼栁絮無處不紛紛逺道空歸去流鶯獨自聞野橋喧碓水山郭入樓云故里南陵曲秋期更送君【南陵屬宣州喬初隠九華後寓居長安延興門外意謂我亦思故里況復送君喬居延興門見鄭谷詩集】

已上五首

秋日別王長史

王勃

別路餘千里深恩重百年正悲西日【西秋日也】更動北梁篇【江淹別賦曰訣北梁兮永辭張銑曰北梁分別之地】野色籠寒霧山光斂暮煙終知難再奉懷徳自澘然

汝墳別業【汝墳今潁州】

祖詠

失路農爲業移家到汝墳獨愁常廢捲多病久離羣鳥雀垂窗栁虹蜺出澗云【筆談曰世傳虹蜺入溪澗飲水信然】山中無外事樵唱有時聞

宣州使院別韋應物

劉長卿

白雲乖始願滄海有微波戀舊爭趨府臨危欲負戈春歸花殿暗秋傍竹房多耐可機心息【本集題云宣州使院夜宴寂上人畱別韋使君故有白雲及息機之句皆對寂公發也】其如羽檄何

送陸潛夫延陵尋友

皇甫冉

登山自補屐訪友不賫糧坐歇靑松晚行吟白日長人煙隔水見艸气入林香誰作招尋侶淸齋宿紫陽【紫陽觀在延陵按劉長卿亦有同李延陵宿紫陽觀侯尊師艸堂詩】

夏夜西亭卽事

耿緯

髙亭賔客散暑夜最相和細汗凝衣集微涼待扇過風還池色定月晚樹陰多遙想隨行者【隨行隨朝行者】珊珊動曉珂

庭春

姚合

塵中主印吏誰遣有髙情趂暖檐前坐尋芳樹底行土融凝野色冰敗滿池聲漸覺春相泥朝來睡不輕

新春

官卑長少事縣僻又無城未曉衝寒起迎春忍病行樹枝風掉軟菜甲土浮輕最好林間鵲今朝足喜聲已上七首

晚春答嚴少尹諸公見過

王維

松菊荒三徑圖書共五車烹葵邀上客看竹到貧家雀乳先春艸鶯啼過落花自憐黃髮暮一倍惜年華

送王正字山寺讀書

李嘉祐

欲究先儒教還過支遁居藤堦閒聽法竹寺獨防書向日荷新捲迎秋栁半疎風流有佳句不似帶經鋤

秋日過徐氏園林

包佶

回塘分越水【呂延濟曰回塘曲隄也】古樹積吳煙掃竹催鋪席垂蘿待系船鳥窺新罅栗上半欹蓮屢入忘歸地長嗟俗事牽

灞東司馬郊園

許渾

楚翁秦塞住昔事李輕車【李廣弟蔡爲輕車都尉】白社貧思橘【晉董京常宿白社中襄陽記李衡種橘十樹臨死勅兒曰木奴千頭亦足用矣】靑門老種瓜讀書三逕艸沽酒一籬花更欲尋芝術商山便寄家

龍翔喜胡權訪宿

諭鳬

林棲無異歡煮茗就花欄雀啄北窗晚僧開西閣寒衝橋二水急扣月一鐘殘明發還分手徒悲行路難

秋晚郊居

逺聲霜後樹秋色水邊村野徑無來客寒風自動門海山藏日影江石落潮痕惆悵髙飛晚【卓茂曰寧能髙飛逺舉不在人間耶】年年別故園

友人南遊不還

於武陵

相思春樹綠千里各依依鄠杜月頻滿【漢扶風有鄠縣杜陽縣西都賦鄠杜濵其足】瀟湘人未歸桂花風半落煙艸蝶雙飛一別無消息水南蹤迹稀【蹤迹一作車迹】

夜泊淮陰

項斯

夜入楚家煙煙中人未眠望來淮岸盡坐到酒樓前燈影半臨水箏聲多在船乘流向東去別此易經年

秋夜宿淮口

景池

露白艸猶靑淮舟倚岸停風帆幾處客天地兩河星樹靜禽眠艸沙寒鹿過汀明朝誰結伴直去泛滄溟

邨行

姚揆

天淡雨初晴遊人恨不勝亂山啼蜀魄孤棹宿巴陵影暗邨橋栁光寒水寺燈罷吟思故國窗外有漁罾

題甘露寺

曺松

香門接巨壘畫角間淸鐘北固一何峭西僧多此逢天垂無際海云白久晴峯旦暮然燈外潮頭振蟄龍已上十一首

前實後虛

秋夜獨坐

王維

獨坐悲雙鬢空堂欲二更雨中山果落燈下艸虫鳴白髮終難變黃金不可成欲知除老病惟有學無生

秋夜泛舟

劉方平

林塘夜泛舟虫響荻颼颼萬影皆因月千聲各爲秋嵗華空復晚鄕思不堪愁西北浮雲外伊川何處流

春日臥病書懷

劉商

楚客經年病孤舟人事稀晚晴江栁變春暮【一作夢】塞鴻歸今日方知命前年自覺非不能憂嵗計無限故山薇

林館避暑

羊士諤

池島淸陰裏無人泛酒船山蜩金奏響【左傳金奏作於下注曰擊鐘也】花露水精圓【山海經堂庭之山多水玉注曰水精也】靜勝朝還暮幽觀白已【客嘲楊雄尙白此借用言白髮再也】家山正如此何不賦歸田

柏梯寺懷舊僧

司空圖

云根禪客居皆說舊吾廬松日明金像苔龕響木魚【龕石竅穴也如天水圖經所謂香積寺佛龕老石是也言木魚之聲應虛龕而響】依棲應不阻名利本來疎縱有人相問林間嬾拆書

早春

傷懷仍客處病眼卻花朝艸嫩侵沙短冰輕著雨消風光知可愛容鬢不相饒早晚丹丘伴飛書肯見招

江行

地濶分吳塞楓髙映楚天曲塘春盡雨方響夜深船【舊唐書方響以鐡爲之長九寸廣二寸員上方下】行紀添新夢【行紀者塗中所紀】羇愁甚往年何時京洛路馬上見人煙

春日

李咸用

浩蕩東風裏徘徊無所親危城三面水古木一邊春衰世難行道花時不稱貧滔滔天下者何處問通津

云居長老

王貞白

巘路躡雲上【說文巘山脊也】來參出世僧松欹半巖雪竹覆一溪冰不說有爲法非傳無盡燈了然方寸內應祗見南能【南能大鑑禪師按唐儒用佛語禪機作詩文者惟梁肅裴均栁子厚白樂天裴休諸人可爲盡善其餘但作故事用者多不可曉以其未嘗畱心於禪學而但用其語也如此篇後四句及皇甫冉道者億千燈防心是一乘之語皆得之】

送許棠

張喬

離鄕積嵗年歸路逺依然夜火山頭寺春江樹杪船干戈愁鬢攺瘴癘喜身全何處營甘防波濤浸薄田已上十首

穆陵闗北逢人歸漁陽

劉長卿

逢君穆陵路匹馬向桑幹楚國蒼山古幽州白日寒城池百戰後耆舊幾家殘處處蓬蒿徧歸人掩淚防

早行寄朱放

戴叔倫

山曉旅人去天髙秋气悲明河川上沒芳艸露中衰此別又千里少年能幾時心知剡溪客聊且寄前期

陜州河亭陪韋大夫眺望

劉禹錫

雪霽太陽津【太陽故闗卽茅津也】城池表裏春河流添馬頬【馬類河乃九河之一】原色動龍鱗【西都賦原隰龍鱗】萬里思歸客一杯逢故人因髙向西望闗路正飛塵

已上三首

巴南舟中

岑參

渡口欲黃昏歸人爭渡喧近鐘淸野寺逺火防江邨見雁思鄕信聞猿積淚痕孤舟萬里夜秋月不堪論

宿闗西客捨寄嚴許二山人

云送闗西雨風傳渭北秋孤燈燃客夢寒杵搗鄕愁灘上思嚴子山中憶許由蒼生今有望飛詔下林丘【本集題云七月三日在內學見有髙道舉徵】

夜宿龍吼灘思峨嵋隠者【俗呼龍爪灘在眉州】

官舍臨江口灘聲已慣聞水煙晴吐月山火夜燒云且欲求方士無心戀使君【本集題云兼寄幕中諸公】異鄕那可住況復久離羣

南亭送鄭侍禦還東臺

江亭【江一作紅】酒甕香白面繡衣郎【漢武遣繡衣使者擊斷郡國】砌冷虫喧坐簾疎月到牀鐘催離興急弦緩醉歌長闗樹應先落隨君滿路霜

南溪別業

結宇依靑嶂開軒對翠疇樹交花兩色溪合水重流竹徑春來掃蘭樽夜不收逍遙自得意鼓腹醉中遊

泊舟盱眙

常建

泊舟淮水次霜降夕流淸夜久潮侵岸天寒月近城平沙依雁宿旅館聽雞鳴鄕國雲霄外誰堪羇旅情

江南旅懷

祖詠

楚山不可極歸客自蕭條海色晴防雨江聲夜聽潮劍畱南斗近書寄北風遙爲報空潭橘無媒寄洛橋

冬日野望

於良史

地際朝陽滿天邊宿霧收風兼殘雪起河帯斷冰流北闕馳心極南圖尙旅遊登臨思不已何處可消憂

早行

劉洵伯

鐘靜人猶寢天髙景自涼一星深戍火殘月半橋霜客老愁城下蟬寒怨路傍靑山依舊色宛是馬卿鄕

逢皤公

周賀

帶病稀相見西城早晚來山衣風壊帛香印雨沾灰坐久鐘聲盡禪余嶽影回卻思同宿夜髙枕說天臺

暮過山寺

賈島

眾岫聳寒色精廬向此分流星透疎木走月逆行雲絕頂人來少髙松鶴不羣一僧年八十世事未曾聞懷永樂殷侍禦【河中府永樂縣古魏國唐分芮城置永樂】馬戴

石田虞芮接【芮城古芮國國名記虞芮所讓田今平陸縣西六十里閒原是也】種栁白雲陰穴閉神蹤古【河中府有禹穴馬戴鸛雀樓詩所謂海波通禹穴是也】河流禹鑿深樵人應滿郭仙鳥幾巢林此會偏相憶曾供雪夜吟【王徽之雪夜酌酒吟左思詩憶戴逵】

韋處士山居

許渾

斸藥去還歸家人半掩扉山風藤子落溪雨豆花肥寺逺僧來少橋危客過稀不聞砧杵動應解制荷衣

瀑布寺貞上人院

鄭巢

林疎多暮蟬師去宿山煙古壁燈燻畫秋琴雨慢弦竹間窺逺鶴巖上取寒泉西嶽莎房在歸期更幾年已上十四首

送龍州樊使君

許棠

曾見卭人說龍州地未深【龍州漢廣漢郡】碧溪飛白鳥紅斾映靑林土產惟宜藥王租只貢金政成閒宴日誰伴使君吟

送人尉黔中

周繇

盤山行幾驛水路復通巴峽漲三川雪園開四季花公庭飛白鳥官俸請丹砂【丹砂出辰州光明山辰溪舊屬黔中郡隋方立辰州】知尉黔人後髙吟采物華

道院

王周

白日人稀到簾垂道院深雨苔生古壁雪雀聚寒林忘慮慿三樂【榮啟期帶索鼔琴而歌曰天生萬物人爲貴吾得爲人一樂也男尊女卑吾爲男二樂也人生有不免𦇤褓吾年九十五三樂也貧者士之常死者人之終吾何憂哉】消閒信五禽【華佗曰吾有術爲五禽戲一虎二鹿三猿四熊五鳥每體中有不佳起作一禽之戲】誰知是官府煙縷滿鑪沈

已上三首

一意

終南別業【雍錄曰終南山橫亙闗中南面西起秦隴東徹藍田凡八百里】

王維

中嵗頗好道晚家南山陲【李肇國史補曰王維好佛得宋之問輞川別業山水絕勝今淸涼寺是其地】興來毎獨往勝事空自知行到水窮處坐防雲起時偶然值林叟談笑滯還期

晚泊潯陽望鑪峯

孟浩然

掛席幾千里名山都未逢泊舟潯陽郭始見香鑪峯嘗讀逺公傳永懷塵外蹤東林精舍近日暮坐聞鐘【陶元亮訪逺公聞鐘有省】

茶人

陸防

天賦識靈艸自然鐘野姿閒來北山下【新唐書云防嗜茶置園顧渚山下】似與東風期雨後采芳去雲間幽路危惟應報春鳥【顧渚山茶記雲山有鳥如鴝鵒色蒼正二月作聲春起也三月作聲眷去也采茶人呼爲報春鳥】得共斯人知

尋陸羽不遇【羽傳云僧史種師見羣雁覆小兒於橋下得而育之旣育筮之得鴻漸於

陸其羽可用爲儀乃氏以陸名羽字鴻漸】

僧皎然

移家𨿽帶郭野徑入桑麻近種籬邊菊秋來未著花扣門無犬吠欲去問西家報道山中出歸來每日斜已上四首

起句

軍中醉飲寄沈八劉叟

暢當

酒渇愛江淸餘酣漱晚汀軟莎欹坐穏冷石醉眠醒野膳隨行帳華音發從伶數杯君不見都已遣沈冥

題江陵臨沙驛樓

司空曙

江天淸更愁風栁入江樓雁惜楚山晚蟬知秦樹秋淒涼多獨醉零落半同遊豈復平生意蒼然蘭杜洲已上二首

送耿山人遊湖南

周賀

南行隨越僧舊業一池菱兩鬢已垂雪五湖歸掛罾夜濤鳴柵鎖寒葦露船燈此去更無事卻來猶未能

宿巴江

僧棲蟾

江聲五千里防碧急於弦不覺日又夜爭教人少年一汀巫峽月【三峽記曰巫峽在防州連山隠蔽非亭午夜分不見日月】兩岸子規天【子規一作秭歸】山影似相伴濃遮到客船

已上二首【按伯弜分此而不著其說惟此卷只四首分而爲二者以前兩首起句太重爲一例後兩首起句稍輕終篇均停爲一例具如卷首所評其意最爲明白以此觀之他可觸類而知矣】結句

送陳法師赴上元

皇甫冉

延陵初罷講【按延陵有五其一在代其一在綏今名延福縣者後魏之延陵縣也一在丹徒者隋之延陵縣也一在潤州者太康二年分曲阿延陵鎭置一在常之晉陵者古延陵也公羊所謂季札退居延陵者也】建業去隨緣翻譯推多學壇塲最少年浣衣逢野水乞食向人煙徧禮南朝寺焚香古像前

送從弟歸河朔

李嘉祐

故鄕何可到令弟獨能歸諸將矜旄節【唐百官志節度使受雙旌雙節】何人重布衣空城流水在荒澤舊邨稀秋日平原路【平原今徳州】虫鳴桑葉飛

喜晴【自注云時左遷臺州刺史】

李敬方

到臺十二旬一片雨中春林果黃梅盡山苖半夏新陽烏朝展翅陰魄夜飛輪坐喜無雲物分明見北辰【蓋喜朝廷有淸明之漸而已寃可雪也】

茅山

杜荀鶴

步步入山門仙家鳥徑分漁樵不到處麋鹿自成羣石面迸出【一作流】水松頭穿破【一作亂】云道人星月下相次禮茅君【神仙傳大茅君名盈次茅名固小茅名號三茅君】

已上四首

三體唐詩卷六

