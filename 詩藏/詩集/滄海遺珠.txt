

欽定四庫全書

集部八

滄海遺珠

總集類

提要

臣等謹按滄海遺珠四卷舊本不載撰人名氏前有正統元年楊士奇序稱都督沐公所選又稱其字曰景顒黔寧王之仲子佐兄黔國公爲朝廷鎭撫西南一方考明史黔寧王沐英子三人長春字景春次晟字景茂次昂字景髙無字景顒者考正統元年晟爲黔國公鎭雲南昻爲右都督領雲南都司與佐兄鎭撫西南者合疑昻初字景髙仁宗卽位以後避諱而攺爲景顒則此書當爲昻所撰矣所錄凡朱經方行朱綝曾烜周昉韓宜可王景彰樓璉王汝玉逯■﹝日上永下﹞平顯胡粹中楊宗彜劉叔讓楊子善張洪範宗暉施敬僧天祥機先大用二十一人之作共三百餘首皆明初流寓遷謫於雲南者每人姓名之下各注其字號裏居以其爲劉仔肩王偁諸家詩選所不及故曰遺珠其去取頗爲精審在明初總卷之中猶可稱善本非萬曆以後諸選聲气標榜珠礫混淆徒災棃棗者比也

乾隆四十二年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●滄海遺珠目錄

卷一

題顧定之墨竹

題讀碑圖

題蘆花散人小像

題畫梅

題澄碧樓

題唐伯剛貫月軒

奉同謝雪坡次韻楊孟載

走馬燈

題蘭亭長詠圖

題暎雪圖

三友圖

呂徳叔小小齋

題畫

題桃花白頭翁

題桂花十二紅便面

題紈扇美人

題絡緯圖

已上朱經作

古意

淸麗曲

懷丁鶴年髙士

和蒲庵禪師查峯夜坐二首

題邊文進仙山樓觀圖

題吳彥嘉所藏張秋蟾龍圖

觀吳孟周司訓眞艸書譜

東歸謡送貝仲琚回吳中

和馬貫五松小龍女歌

復和五松小龍女歌答蘆軒

贈相虛中上人

過太湖

過延陵

寄蘇太史

畱別選禪師

遊槎峯

登秦駐山

登子胥廟因觀錢塘江潮

送賈彥徳訓導霍丘

送僧遊浙西

讀列女傳賦巴陵韓氏女

送殷文學之闗中

謝山中惠炭

陳虛中外史煮石窩

山窓獨坐

楊栁詞二首

題美人圖

閒居

山中絕句

江南詞

夜坐

已上方行作

雜詩

月下獨步有感

題黃花驛觀湘亭

拳毛騧歌次王汝玉韻

出鬼門闗

寄伯禮兄長

夜坐有感

過洛社畱寄李耕隠

題淘金驛丞謝子良淸隠書房

雨中過韶州

題趙師吉默林生捲

題畫梅別捲

竹枝歌送蕭月潭

題淘金驛

過君山

題五羊驛

過廬山

已上朱琳作

賦旭庵

搗衣曲

西旅獻獒圖爲居止善賦

老龍引子歸潮圖

答朱文粲

秋夜偶成

贈云教授

贈日本僧演此宗

舟至辰陵磯與楚百戶等言別

寄友人

秋夜

題倪雲林畫

已上曾烜作

寄楊子東

寄素軒公

已上周昉作

題江南秋晚圖

馮虛子

題蓬萊深處

和王太原中秋韻

送王格心考滿

酒船圖

五華山圖

小景

題畫

畫梅

題畫

已上韓宜可作

卷二

題江南秋晚圖

瑤臺翫月

羅盤書屋

劍閣圖

題畫扇

賀西平侯大人平越州

題畫

題畫艸木奇峯

題畫馬

已上王景彰作

采蓮曲

題深上人松月軒

送鏡中照上人兼柬斗南和尙

已上樓璉作

送別

修竹美人圖

和髙季廸將進酒

湘竹簫歌

春曉美人圖

題畫

新秋早朝

左掖聞鶯和鄭孟宣助教

送太平劉知府復任

送鄭尙書致仕

客懷

瓜洲道中

早朝待漏題楊諭徳竹

題畫

方壺畫

題天師竹

林塘佳趣

題竹贈別呂希暘從役

題倪元鎭畫荊溪淸逺圖

已上王汝玉作

畫眉

舟下淮水

宿山中寺

徳公院

閨怨

芙蓉辭

使回沂州

訪友人居

郊墟池館

晚宿王衡家

遊廣東淸逺峽山寺

登浪穹縣豰民寺

遊寺寄統有宗集仲祥

古淵房閒書和韻

月堂室中閒題

簡澤雨田

喜總戎班師

呂氏水石居

江堤晚眺

晚思

涉溪

已上逯昶作

光霽堂

玉盤驪珠

謝惠朱宣仲畫

題水月亭捲

次陳東之韻題夏珪溪山淸逺捲

喜曾翰林奉使交址回二首

寄演此宗

憶滇春

謝寄符

題黃鶴山人王叔明畫

題丁野夫畫

王永眞竹居

釣絲風

謝氈衫

送陳孟顒先生歸鄞

奉國公大人

次韻春日京華

次韻舟中

題士女

已上平顯作

卷三

古意

詠懷二首

題靑山白雲圖

發松林驛

九日泊舟潯陽

夢遊昆陽海口

李得全家賞薔薇

謝惠酒

次韻二首

次韻晚入五華寺

挽光古逯先生

挽鑑機先和尙

春暮

次韻

次韻坐法正寺

已上胡粹中作

與友人同飲山閣

寄桂宗敬

次松雨平先生韻

謝惠華陽巾

謝斗南禪師惠竹杖

南城偶題

劉公栁溪詩

寄鄧氏養拙齋

送人還鄕

早起

已上楊宗彜作

憶弟

夜雨述懷

題鎭南門城樓

送吳素齋還淮安

已上劉叔讓作

過楊井山

早起

江山秋懷

江夜

憶鄕中諸故友

書懷

題畫蘭

已上楊子善作

悼貞婦

古東門行送別金彥楨

拜謁黔寧王廟

答兪都禦史海上見寄二首

已上張洪作

古意四首

次喜雨詩韻

謝賜衣

鳴鳳歌

題春山勝覽

閒情

述懷

山莊小酌

齋居

送素軒公迎總戎自交址回

和僧中庭韻

題山水

已上範宗暉作

卷四

送姚臨湘舜弦

送性泉吳文學東還

題梅得芳杏林圖

貧樂軒

登碧雞山寄陸伯瞻劉子偉

梁山白雲捲爲卞千戶題

怪木竹石圖

送人還廣陵

歸燕

次瞿塘峽

寄浙江王氏得月樓

寄伯瞻

沙津送客登望江亭

送譚孟端

秋塘曲

楚畹春風

巴陽夜泊

塞上曲

南行途中寄錢塘親友

曹溪夜泊

漁人

讀程原道昆陽詩悵然有懷

試筆

已上施敬作

寄南珍

題龍闗水樓

次韻惟心見寄

贈李生

送僧歸重慶

哭宋士熙

呈同社諸友

夢裏湖山爲孫懷玉作

長安春日作

楡城聽角

暮春病懷

已上僧天祥作

寄西山石隠

長相思

寄仲翔外史

送別挽逯光古先生

梁王閣

滇陽六景

金馬朝暉

碧雞秋色

玉案晴嵐

滇池夜月

龍池躍金

螺峯擁翠

除夕

寄石隠

聞笛

送僧歸石城

雪夜偶成二首

巳上僧機先作

挽逯光古

巳上僧大用作

●滄海遺珠原序

詩本性情闗世道三百篇無以尙矣自漢以下歷代皆有作者然代不數人人不數篇故詩不易作也而尢不易識非深達六義之旨而明於作者之心不足以知而言之蕭統之選古髙適姚合輩之選唐下逮宋元亦各有選其采之不詳選之不當皆不免於後來之譏蓋選之不當者識之不明也近代選古惟劉履選唐惟楊士弘幾無遺憾則其識有過人者矣我國家文運隆興詩道之昌追古作者選錄者不啻十數家然惟劉仔肩王偁所錄爲庶幾焉仔肩過略偁錄𨿽精且詳而猶未免於有遺也都督沐公以其所得名人之作擇其粹者通古近體三百餘篇皆前選所不及者名滄海遺珠將刻以傳屬余序余閱其詩大抵淸楚雅則和平婉麗極其趣韻瑩然夜光明月之珍可愛可玩而可傳也有以知都督公之識之明矣公字景顒黔寧王仲子方以忠謨宏略佐兄黔國公爲朝廷鎭撫西南一方而綏靖餘暇適情吟詠以及斯事非兼文武之智而能之哉然今好文之朝天下之廣制作之富有遺而可錄者未必止此此殆其權輿者乎正統元年歲次丙辰十有一月七日榮祿大夫少傅兵部尙書兼華蓋殿大學士廬陵楊士奇序

●欽定四庫全書

滄海遺珠卷一

﹝明﹞沐昻編

○朱經﹝字仲誼杭人號玩齋﹞

題顧定之墨竹

虎頭諸孫緫癡絕老安不癡乃用拙憶在吳中寫墨君雪楮水縑每飄撇妙處不減文湖州同時更有柯丹丘眼底只今無此客使我悒悒懷風流蒼梧想見斑竹活看畫忽焉憂思豁安得二老從之遊搔首涼風起天末

題讀碑圖

孝娥碑在曹江濵誰其作者邯鄲淳中郎八字因贊美後來索隠寧無人老瞞久欲窺神器旣見此碑心若愧較三十里乃遁辭姦雄寔憚楊修智修乎修乎智有餘用之治世將無如露才揚已古所忌況復漢賊基黃初今我憮然觀繪墨懷賢爲爾傷雞肋研磨銅雀臺上瓦點染霜毫動秋色絕妙好辭天下無異代讀碑傳作圖長歌落日西風起酒酣擊缶聲嗚嗚

題蘆花散人小像

朔云化石忽五彩石也能言泣眞宰玉堂調笑辭金魚月冷西湖醉魂在風流憶爾承平時接■﹝罒離﹞倒著驢倒騎仙遊何處驚墮影秋空冥冥如見之黃鶴飛鳴杳無迹西風滿地蘆花白玉龍吹斷不可招空掩畫圖三嘆息

題畫梅

疎煙小暈生瑤島仙鑑星明試妝早雲母圍風曉未寒玉龍嘶天春不老憶昔相逢萼緑君別來珠佩畱蒼云素鸞驚舞月破碎瓊臺歌斷音紛紛靈■﹝鵕﹐兔代鳥﹞解點玄霜汁粉靨冰花照人濕返魂竟失篋中香翠羽悲啼聲轉急紛吾欲下巫陽招楚騷遺恨湘川遙書憑鳳女雙飛翼淚掩鮫妃一尺綃

題澄碧樓

燕入雨侵簾鷗棲月近檐白紆三泖曲靑隠九峯尖夏簟風漪展春醪雪乳拈元龍憐逺客髙臥想無嫌

題唐伯剛貫月軒

使君文采歘翩翩投檄歸來志浩然新構鳳麟洲上屋恰如書畫米家船幹將破壁龍俱化脈望飛空蠧亦仙更試囊中五色筆桂花香露灑銀箋

奉同謝雪坡次韻楊孟載

紫薇花下月波涼謝傅風流錦作裳況有鳳團新賜茗猶餘雞舌舊含香仙槎杳杳秋無際宮漏沈沈夜未央答贈揚雄詩句好野人傳誦下吳航

走馬燈

淸時何事及宵徵人馬蕭蕭夜向明歷塊風前微有影銜枚月底寂無聲一身轉戰三千里數騎看爲百萬兵待得燒燈佳節過烽煙永息賀升平

題蘭亭長詠圖

蘭亭已榛委衣冠非昔年吁嗟觴詠樂猶托畫圖傳

題暎雪圖

夜雪明書幾寒風入縕袍如何燒鳳蠟只解飲羊羔

三友圖

冰雪淡相看心期許歲寒莫同桃李伴容易及春殘

呂徳叔小小齋

齋居不自大容此眇然身泛覽乾坤內俱爲逆旅人

題畫

隠者山林得靜便松風不動興悠然竟將塵事拋身外只許泉聲到耳邊

題桃花白頭翁

前度劉郎阻勝遊漫歌風雨替花愁自憐人與春俱老底事幽禽也白頭

題桂花十二紅便面

金粟枝頭十二紅何年飛向廣寒宮素娥只愛靑鸞舞且近瓊樓立晚風

題紈扇美人

蝶粉蜂黃滿眼新小園微步不勝春白團欲把歌唇掩生怕流鶯也妬人

題絡緯圖

牽牛風露滿籬根澹月疎星夜未分燈下有人拋錦字機絲零亂不成文

○方行﹝字明敏號東軒其先黃巖人﹞

古意

靑松百千尺亭亭蔽浮雲下有螻蟻穴上有烏鵲羣兔絲附其枝茯苓蔭其根盤踞托厚地實維造化神玄冬霜霰繁積雪埋昆侖萬卉皆凍死此物獨能存吾將比蟠木坐閱三千春

淸麗曲

江花繞瓊闕緑水帶珠樓開宴坐淸夜飛觴淩素秋美人明月佩仙客紫雲裘生世眞飄忽應當秉燭遊

懷丁鶴年髙士

白雲生虛堂滄江夜來雨念子素抱淸守道猶處女離別月幾圓流光歘如許佳期悵芳歲緬懷在知已爰我山中臒曠焉隔秋水結佩貽逺情含睇不能語松花再開時願言寄千里

和蒲庵禪師查峯夜坐二首

在昔多夙願志藏巖壑間朝看飛鳥出暮逐浮雲還微雨南澗來涼飆滿空山振衣千仞外逸駕誰能攀

人生固恆理萬化俱同原素抱旣不展淹畱復何言願期髙世翁談道窮晨昏空林冀有約違已非所論

題邊文進仙山樓觀圖

仙人緑發懸雙瞳能移昆侖開華嵩爲我一掃瀛洲趣中有千年不死靑芙蓉飄飄煙霞入君手深林蔽羃桃源口蒼煙颯颯鸞競飛丹崖恍恍龍驚走赤城掩靄天姥回石梁倒掛雙瓊臺桃花半壁鏡中見古木盡化靑猿哀素娥回飊下瑤殿明星玉女長相見邀予爲作商山歌坐看桑田幾經變丹霞亂飛桂林表手翳瓊枝拂瑤艸天風吹入西瑤池王母秋眉颯衰老瑤池花暖春未凋三十六宮散瓊瑤靑霓錦帔耀雲月上元月下來吹簫吹鳳簫擊霜絲君亦胡爲弄參差他年倘惠金鵝蕋寄聲蓬島長相思

題吳彥嘉所藏張秋蟾龍圖

張公畫龍人不識筆法逺自僧繇得掛向髙堂神鬼驚恍惚電光來破壁夜當渤澥開筆力元气淋淫浸無極吞吐日月天地昏摩蕩云雷太陰黑江翻石轉窈莫測雪濤捲空銅柱側洞庭扶桑非爾誰顚倒滄溟爲窟宅乃知前圖只數尺坐令萬里起古色何當置我君山湖上之髙峯聽此老翁吹鐵笛

觀吳孟周司訓眞艸書譜

古來書學宗史籀竹簡遺文象科斗鍾張眞艸更入神片楮至今藏不朽先生下筆絕代無鳴玉綰結靑珊瑚況聞篆隸太倔彊百金一字傳東吳墨池浸活玄兔頴魑魅反走空堂靜金戟交撐日月輪銀鉤倒畫龍蛇影歐虞褚薛眞出羣精妙只數王右軍英姿老气欲飛動懸珠快劍相紛紜嗚呼百世誰復識我今作歌重刻石莫同繭紙舊蘭亭閟入昭陵永難得

東歸謡送貝仲琚回吳中

天目靑逾藍上有危峯橫空挿漢髙巉巖滄海深莫測下有六鰲疊負蓬壺方丈於其側山峻極兮水波瀾千盤萬折行路難愁看混沌開鑿處尙有斧迹畱人間殳山仙翁髮如雪胸蟠太和吐日月手中煉石輕女媧五色曾將補天裂憶聞羽客從之遊靑霞光亂雲錦裘金雞叫海白日慘桂樹四落空山愁昔年寒月照樽爼明珠百斛輕於土君山鐵笛悲向人羞殺堂前栁枝舞君歸東吳懷故廬明星古宅非吾居會稽泱漭淛江險誰探千載太史禹穴之遺書興因東歸發遂作東歸謡他年相憶五情熱應知淚濕雙龍綃

和馬貫五松小龍女歌

五松小姑龍帝女綽綽飛璫夜行雨天吳移海醉不歸江色千年作誰主漂星輾月流翠滑靑霓曳裾玳窓八同心鏤結寄玉郎復疊毾■﹝登毛﹞制霞襪玉罌轉水月獨漉綷■﹝糹蔡﹞香裙蹙蘭屋閒擲明珠贈宓妃一片長眉寫新緑罦罳瑤殿罩何年排空鳳管衝九天割鮮不食起鳴弦水波帖玉無驚煙

復和五松小龍女歌答蘆軒

東方龍君降靈女騰飊曳煙軋腥雨撲花掃海神爲悲玉帝封爲九河主貝宮銅龍刺云滑彤臺鬭玉蛟柱八瓊絲絡鳳騎紫霞金帖瓏瓏水晶襪鰲頭牽波月簌漉翠幄銀屏沓珠屋倒窣天瓢澆火龍九點齊州一時緑撾鍾勸飲邀萬年花宮盤盤象靑天湘妃獻樂鼓冰弦下窺四海銷氛煙

贈相虛中上人

一室安禪久三生結願頻傳經來帝子送食下天神水月虛空相山云自在身慈航如可渡應許姓龎人

過太湖

震澤畱遺號行人指太湖封疆連舊壘形勢壓全吳水落魚龍蟄天寒鴈鶩呼扁舟思範蠡吾亦老樵蘇

過延陵

延陵懷季子遺迹古城東異代丹靑在千年祭祀同髙情思掛劍逺識紀觀風欲問吳封處蒼煙落照中

寄蘇太史

城隅分手地江上斷腸時感此一日舊坐令千里思靑雲當自力白髮不須悲澤國多鴻鴈南來好寄詩

畱別選禪師

分經蓮漏下幽徑石苔封卻笑此時別更於何日逢敲門思看竹解榻愛聽松明發孤舟去江云千萬重

遊槎峯

北極髙臨復道低金銀臺殿與云齊山中日月開新教海內文章憶舊題西澗水深龍已化東峯樹老鶴同棲淸遊更擬陪諸老絕壑天風散杖藜

登秦駐山

此地曾經駐蹕來秦皇遺迹尙崔嵬采窮滄海無靈藥歸到驪山有刼灰萬里黑風迷鬼國一杯弱水隔蓬萊詩人弔古多荊思落日髙丘首重回

登子胥廟因觀錢塘江潮

吳越中分兩岸開怒濤千古響奔雷子胥不作忠臣死勾踐終非霸主材歲月消磨人自老江山壯觀我重來鴟夷鐵箭俱安在目斷洪波萬里回

送賈彥徳訓導霍丘

中都會面得從容兩載同聽長樂鐘天近君門嚴虎豹地寛人海混魚龍承恩自合歸宣室論道安能老辟雍江栁春花增別恨白頭何日更相逢

送僧遊浙西

可嘆浮雲無定棲錫飛又向浙河西杯從揚子江中渡詩到生公石上題說法蓮臺花雨墜安禪芝室夜星低他年元亮如同社相送無勞限虎溪

讀列女傳賦巴陵韓氏女

從容就死更題詩才徳兼全兩不遺恨骨已歸江海葬芳名長共古今垂節髙蔡琰胡笳曲義重班姬述祖詞再拜魏公忠獻後有孫端可正民彜

送殷文學之闗中

博士才名成老翁又隨聲教向闗中百年禮樂今重見萬國車書喜會同泰華雲開仙掌出昆明水冷刼灰空他時太史瞻星地應說奎光聚井東

謝山中惠炭

山木燒余逺寄將色如玄玉淺含霜光浮土室三冬暖气逼寒鑪五夜長吐出葛洪驚滿口吞來豫讓豈充腸從今煨芋巖前客笑指松風石鼎香

陳虛中外史煮石窩

仙人髙隠五云邊煮石曾令夜不眠世上已聞飡玉法山中休種采芝田丹鑪藥與靑猿守瀛海書從白鶴傳歌罷洞章明月裏秖應遺響落中天

山窓獨坐

日落大江黑月上萬山靜獨客坐寒窓孤雲起前嶺

楊栁詞二首

韶華無限暗中消揺蕩春光幾萬條卻怪晚來風定後雪花飛滿赤欄橋

曲江南陌亂垂煙勾引春風入管弦惆悵幾株憔悴盡與人長系別離船

題美人圖

白玉簾開露气浮芙蓉花近紫金鉤陽春一曲無人識空拂銀箏下翠樓

閒居

弦管春深繞畫樓微風吹動玉簾鉤倡條冶葉俱無恙相伴丁香結暮愁

山中絕句

滿溪流水碧於苔無客重登舊釣臺惟有多情沙上鳥向人飛去又飛來

江南詞

暖气晴嬌杜若洲沙頭狂客系蘭舟采蘋多少江南女揺蕩春光不自由

夜坐

蘭釭滅盡換寒更一枕餘香玉雪淸怪殺無情樓上笛攪人春夢到天明

○朱琳﹝字士林﹞

雜詩

天寒苦日短白露變爲霜行行出門去周道悠且長衰艸被荒郊陰雲翳重岡俯觀溪流涸仰視鴻鴈翔豈不懷所思慷慨熱中腸乃知四時間代謝本尋常

月下獨步有感

白月在靑天照見地上影城荒鼓角悲露重衣裳冷艸砌蛩亂呼松巢鶴頻警徘徊復彷徨發我心內省

題黃花驛觀湘亭

湘水淸可觀新亭翼弘敞面江瞰空闊據地得髙爽逺樹雜煙靄斷岸連筱蕩鴈影墮微茫漁歌答淸響三閭不可弔蘭佩空想象二女時出遊翠蓋移惚恍繄予頗好古到處寄幽賞眝目更如何澄波滌塵鞅

拳毛騧歌次王汝玉韻

李唐天廐拳毛騧蹙踏倒影淩飛霞侯家神駿豈遺種徧身細纈旋螺花端陽射栁轅門道紫燕身輕拂柔艸鏤膺虎韔錦障泥響馬羣中看表表得雋歸來紅日西汗溝珠血濡霜蹄解鞍滚罷起噴振奚奴牽入垂楊堤南陌觀花宜按轡戲共王孫簇芳騎烏衣朱雀足追遊自古金陵說佳麗皇風萬里淸闗河尙方兵仗繡不磨騧兮騧兮免負戈日日朝天鳴貝珂

出鬼門闗

北流仍在望喜出鬼門闗自幸身無恙從教鬂緫斑昔人多不返今我獨生還回首瓊山縣昏昏瘴霧間

寄伯禮兄長

春來見緑樹日夜憶連枝夢斷一千里愁連十二時鶺鴒飛雨急鴻鴈度云遲無柰音書絕其如鼓角悲

夜坐有感

夜分燈燼漏聲遲掩卷茫然不自支三月鶯花春去後半窓風雨客愁時相如未遂題橋志季子猶持刺股錐辛苦人生成底事姓名畱得世間知

過洛社畱寄李耕隠

故人近住林之東相望艸堂雲气中舊時松竹想無恙暇日琴樽誰與同作賦應能繼潘嶽隠耕元不讓龎公過門不入非爲慢兩鬂塵埃愧轉蓬

題淘金驛丞謝子良淸隠書房

驛官近日逢迎少淸隠何妨結艸堂門對好山蒼霧濕窓連修竹翠云涼侍童解誦閒居賦過客求書急就章愧我驅馳塵滿面濯纓爲爾詠滄浪

雨中過韶州

船下韶瀧日欲晡四山雲起景模糊沙鷗衝雨頻來去汀樹迷煙半有無作客又驚三月暮思家其柰一身孤愁懷浩浩渾如醉獨倚篷窓聽鷓鴣

題趙師吉默林生捲

金華山人有梅癖托物自號默林生欲喚師雄談醉夢恨無和靖結詩盟筆端幻出先春意胸次包含太古情我亦從來松竹操願言與子保幽貞

題畫梅別捲

虞君瀟灑本天眞絕似梅花玉樹春調鼎聲名知有在可人風度更無倫冰霜凜凜能孤立桃李紛紛緫後塵他日相思渺何許巡檐一笑一情親

竹枝歌送蕭月潭

子期逝矣誰知音堪輿茫茫勞我心石壇後夜好明月憶爾琴中飛佩吟

題淘金驛

淘金驛前春色多紅桃綠栁映淸波江南獨客悲時序柰此東風澹蕩何

過君山

昔人曾與白雲遊我欲登臨一寫憂風滿徵帆停不得煙波回首思悠悠

題五羊驛

尉陀歸漢憶當時千古猶誇陸賈辭今日蠻夷俱向化我來無語獨題詩

過廬山

廬山萬丈倚靑冥翠壑丹崖列畫屏不得維舟恣遊覽塵埃滿面愧山林

○曽烜﹝字日章﹞

賦旭庵

晨光散餘靄大明麗東方伊人愼修爲從容整冠裳四檐萃虛白開卷思遑遑寸陰惜輕逝宴安當預防天君貴操存待旦知自彊矯首對初暉盎然樂無央孰云虎臣裔踐迹能升堂勗哉勿異途黽勉趍周行

搗衣曲

搗衣復搗衣空閨月冷風淒淒風前髙下聲零亂客中聽得偏腸斷斷腸應折大刀頭破鏡上天過一秋更深力盡聞私語夫戌邊城幾寒暑新衣歲歲寄徵人寄到邊城衣不新客行𨿽逺有歸日久戌何時見家室願令今古無別離夫耕婦織常相隨

西旅獻獒圖爲居止善賦

非熊非貙聲豪雄蹄髙四尺行追風武王戎衣定天下西旅獻來名更隆止戈歸馬稱平治校獵沙場供祀事太保胡爲戒後王應恐禽荒墜先志獒搏鮮肥乃其職嗾以噬人翻亂國閻公繪畫豈無心欲使當朝防失徳閻公狀物妙入神龍眠效之尢逼眞玉堂松雪善模擬三賢造車同一輪披圖細翫非花艸鐵畫銀鉤書法好居公愼勿示常人畱作傳家子孫寶

老龍引子歸潮圖

海門秋气橫江來怒濤殷地如奔雷蒼龍教子習潮勢排風噴雪煙雲開憶昔深潭事沖舉直上穹霄輕一羽曾噓數滴翻瓢漿散作九州島三日雨只今回顧思潛蹤引子不敢施神通卻愁幼小易飄忽一瞬萬里天無功我聞靈物多奇異潛飛大小皆隨意畫師恐是張僧繇寫向生綃若眞致龍今育子猶世人古來有欲皆可馴何當重起豢龍氏愛養畱作商巖臣

答朱文粲

南風送好音珍重比南金寂寞經年別淒涼萬里心獘裘仍戀體華發已盈簮誰識鄕闗念時時動越吟

秋夜偶成

隴上俄聞梁父吟異鄕情緒獨難禁寸錐未脫囊中頴斷木誰修爨下琴夜雨驚殘歸國夢秋風催動搗衣砧欲憑樽酒忘覉恨酒後那知恨轉深

贈云教授

誰傳禮樂繼前王庠序昭回艸木香漢道欲昌書再挾秦灰未冷徳先涼千年廟貌乾坤大萬古人倫日月長共喜臯比開講席佇看池上集鸞凰

贈日本僧演此宗

達摩居嵩九載期此宗寂寂有誰知生從日本精三藏老向雲南禮六時香滿墨池臨舊帖花明春塢詠新詩別來應有驚人句好寄東風慰所思

舟至辰陵磯與楚百戶等言別

江到荊湘兩派分客情無柰況離羣爾從三峽迎春水我過重湖望楚云白帝至今啼蜀魄蒼梧何處弔湘君孤舟夜向巴陵泊一曲商歌不忍聞

寄友人

與君離闊十年餘兩過江濵候起居咫尺猶如千里別飄零不寄一行書何時夏口同傾蓋此日王門好曳裙若問故人何似者鬢絲今已不勝梳

秋夜

何處偏能斷客腸西風吹雨到池塘都將萬疊靑山恨散作離愁一夜長

題倪雲林畫

梁鴻溪上艸堂幽紅葉黃花幾度秋回首雲林人不見西風落日思悠悠

○周昉﹝字原亮新城人﹞

寄楊子東

錢塘舊友知誰在萬里滇南見子東夜市鬭茶涼雨後晴湖載酒夕陽中龍梭織錦翻新樣虱繡縈絲記舊工不是吾儕不歸去六橋行處艸茸茸

寄素軒公

行馬縱橫禁謁時不幹聲色尙文辭深藏結綠千金劍少試抽黃七字詩聚逺有樓堪縱目在官無事且開眉欲知王謝人家樂霽月光風藹墨池

○韓宜可﹝字伯時山陰人﹞

題江南秋晚圖

錢塘江頭潮正來我時放棹胸次開西風蕭蕭木葉脫夕陽漸低沙鳥哀劃然一嘯海天碧吳越兩山云盡白圖中風景偶相同嗟我胡爲久行役

馮虛子

馮虛子淸且修藐觀萬物如浮漚金莖一柱出天表靑田孤鶴橫髙秋大鵬搏風九萬里下視塵寰渺煙水蜃樓縹緲危接天夜半月明常獨倚四方上下隨所之茫茫積气將焉依居無室廬轍無迹鰲背豈有三山爲空中雞犬劉安宅我亦因之寄遐適飛光浩浩不少畱回首人間非宿昔列子禦風已千載莊生化蝶今安在水中漉月亦好奇管裏窺天竟無底太虛太虛問不譍銀河耿耿凝寒冰丹臺紫府不可登願歸大化何由馮

題蓬萊深處

聞道蓬萊別有春五云深處隔凡塵松迷鶴徑渾無路花暗簫聲不見人滄海日華翻貝闕三山霞气逐飊輪劉郎自是神仙侶何用天臺更問津

和王太原中秋韻

未忍他鄕死便休每依南斗望中州靑天有月來今夕白髮無家度幾秋客計空彈馮子鋏愁心長倚仲宣樓明年此會知何在且賦新詩紀逺遊

送王格心考滿

冠蓋紛紛曉出城城頭送別更多情功名誰謂歸年少刀筆從來屬老成芳艸東風沙上馬靑山遲日栁邊鶯子今莫恨頭先白千載猶聞丙少卿

酒船圖

春波橋頭水半竿畫船如馬觸狂瀾平生常恨江湖小醉臥不知天地寛隔岸好山靑隠隠環洲芳樹綠漫漫懸知賀監歸來日一曲晴光五月寒

五華山圖

五華之山山上頭俯視東海如浮漚豈無四萬八千丈亦有五城十二樓翠蕖影落中天曉玉柱光含大地秋何日相從陪杖屨西風林外一長謳

小景

春色來何處桃花路欲迷爲言垂釣者中有武陵溪

題畫

西風洞庭波落日蒼梧野擥玆瑤芳枝將以遺逺者

畫梅

湖西開徧梅千樹正在東風十日前月落參橫誰是伴數聲孤鶴共淸妍

題畫

山上白雲如水流隔溪紅葉早知秋幾年不復南柯夢獨坐西風看白鷗

滄海遺珠卷一

●欽定四庫全書

滄海遺珠卷二

﹝明﹞沐昻編

○王景彰﹝以字行括蒼人﹞

題江南秋晚圖

十年不踏錢塘路江上晴煙渺輕素並刀誰剪秋半簾夕陽正在西陵樹對之便欲發浩歌西風蕭蕭水增波胥濤已入亂山去木落臺空幽思多

瑤臺翫月

瑤臺臺上秋月明瑤臺臺下秋水淸道人持杯待月出气壓泰華吞滄溟嫦娥靚妝倚東井碾破琉璃幾千頃興來吸盡金叵羅舞袖裵徊弄淸影衷腸激烈問靑天何似當年李謫仙迢迢雲海望不極不知天上今何年玉階桂花下如霰瑤光欲墮明星爛微霜漂漂沾人衣城上烏啼知夜半

羅盤書屋

羅盤山色連靑冥羅盤花開春滿城邇來文軌徧南服構得書屋山之扄中有牙籖三萬軸隸古漆書聨汗竹琬琰新收漢石經黌序亦開唐白鹿要將禮樂化殊方夜深弦誦聲瑯瑯已聞文翁教岷蜀此邦更在岷之陽岷山之水向南流織女機絲涵素秋豈徒風气開太朴終看徳化齊中州羅盤書屋世無有今度有書垂不朽不是蓮花幕下賓安得文光貫南斗

劍閣圖

劍閣云棧髙嵯峨嘉陵江水揚淸波神扄鬼鑿閟幽閴秋風古道無人過一朝日華忽西被宇宙淋漓蕩元气霆轟飆舉神龍逝山川艸木皆生意乃知世道有晦明蜀山萬仞如砥平聖人在位四海淸

題畫扇

二儀開混沌一气蘊精靈石乳通龍井天風老鶴汀江山自吳楚寰宇際滄溟便欲拋塵俗尋眞向艸亭

賀西平侯大人平越州

元戎承制掃蠻方踏徧先王舊戰場又見孔明擒孟獲何殊充國破西羌捷書入奏風雲動凱騎揚塵日月黃聖主萬年垂大統海山無地不梯航

題畫

聞說蓬萊水已枯懶從海上拾珊瑚山前石爛云生母天際禽飛雪作姑三尺淸冰雷煥劍一杯元气長房壺此中盡是瓊林侶何事年來不寄書

題畫艸木奇峯

蒼虯飛上天鱗鬛墮深麓長風吹不起散作千山綠

題畫馬

天上房星燭地寒故教駿骨落人間如今紙上空形影曾在秋風十二閒

○樓璉﹝字士連金華人﹞

采蓮曲

妾學采蓮蓮始花花顏與妾爭春華妾有朱鉛爲郎飾不學爾花徒弄色秋霜一夜花無主妾憶行郎淚如雨暗卜行郎何日歸定是蓮房結子時

題深上人松月軒

夜月明松頂軒居不掩扉石泉沈濕翠碧瓦弄晴暉林靜猿初息巢空鶴未歸此中凝坐者寒沁薜蘿衣

送鏡中照上人兼柬斗南和尙

舊住扶桑第幾山偶然蹤迹落人間蘿衣拂露辭秋壑藤杖扶霜度曉闗滇海飛來孤月小點蒼畱得半雲閒殷勤爲報圓通客鶴背淸風好共還

○王汝玉﹝名璲以字行蜀人﹞

送別

綠水灩汀洲風起江南秋煙波有孤客闗河生逺愁逺愁那足說惜此芳華歇日暮淡忘歸蘋花悵難擷

修竹美人圖

蘭膏香膩盤云綠愁鎖春山黛痕蹙天寒日暮悄無言翠袖盈盈倚修竹修竹無心亦有情竹花結實珠繁榮秦樓人去彩鸞杳湘江種得相思成相思有種何時歇竹上年年怨離別千古魂銷怨不銷淚紅染作鴛鴦血

和髙季廸將進酒

君不見雲中月淸光乍圓還又缺君不見枝上花容華不久落塵沙一生一死人皆有緑髮朱顏豈能久樽前但使酒如澠肘後何須印懸斗咸陽黃犬悔已遲至今千載令人嗤試看古來功業士何如陌上冶遊兒百年飄忽寄宇內日日歡娛能幾歲勸君莫惜囊中金便趂生前常買醉臨卭壚頭綠蟻香栁花卷雪春茫茫吳姬越女嬌相向痛飲須盡三千觴興來狂笑縱所適愼勿畏他權貴客東風吹落頭上巾此日獨醒端可惜一朝綺羅生网塵妝樓空鎖靑娥人酒星不照九泉下孤鳥自咔山花春解我金貂脫君素裘白日旣沒秉燭遨遊君爲我舞我爲君歌歌舞相合其樂如何

湘竹簫歌

君家洞簫天下奇碎紅亂點香淋漓濃如丹砂沁冰肌淡似猩血封瓊枝持來世人莫能識疑是秦王女兒之所貽幾回吹向霜江曉皎月不明風悄悄一聲捲入碧雲中驚散飛鴻落天表君不見重華去兮歸路遙二妃泣向湘江臯江臯之竹竹間淚萬古千年長不消我將挾君攜此同上黃鶴樓醉弄一曲離鸞秋曲終飛度洞庭去試聴蒼梧猿夜愁

春曉美人圖

梨花埭上雞鳴早十二瓊樓天乍曉東風不動綠楊綠雲母窓空春悄悄銀屏復帳掩鮫綃遮斷蓬山海路遙鬢亂釵橫雙鳯嚲玻璃枕上不勝嬌誰將鸚鵡偸調弄驚散瑤臺合歡夣金盤仙掌日華髙小苑花枝露痕重小玉燻殘蘇合香臨鸞先學理新妝含情欲起嬌無力滿院綠陰淸晝長

題畫

疎煙帶平野閒花落空林雞聲在何許人家春樹陰將尋丘中侶諧此塵外心幽期倘云遂寧惜露沾襟

新秋早朝

宮井梧桐一葉飛新涼先到侍臣衣蒼龍闕上銀河轉丹鳳樓頭玉漏稀曉仗分行環禦輦夕郎鳴佩出仙闈自憐虎觀叨陪從簮筆慚無補萬機

左掖聞鶯和鄭孟宣助教

落絮飛花滿禁城萬年枝上一鶯鳴全非幽谷間闗調緫是東風宛轉聲啼處尙含求友思斷時猶帶惜春情朝回左掖門前聽卻訝簫韶奏九成

送太平劉知府復任

錦繡江山拱帝畿先皇曾此駐龍旗三年出守勞綏撫再命專城遇眷知桑柘千村丰庶日歌鍾萬戶太平時送君重去宣王化明世誰論治繭絲

送鄭尙書致仕

重沐天恩典禮闈旋因賜告解朝衣先朝故老今誰似十世同居古亦稀綠水蘭舟江上發秋風華髮浦陽歸懸知戀闕心應切夜夜山中夢紫薇

客懷

零落棲遲一病人鶯花正遇帝城春途窮不肯輕垂淚道在長甘固守貧陋巷艸深前夜雨空齋甑掩昨宵塵杜陵何事眞愚拙卻欲虞廷自許身

逢掖𨿽云是舊衣故山終負采春薇時淸懶上王通策病久常閒董子幃寰宇同逢新節至江湖自覺故人稀半生多少闗心事空學莊生蝶亂飛

瓜洲道中

淸江杳杳水連空江北江南綠映紅三月異鄕逢換火經春遊子怨飄蓬滿汀蘆葉孤舟雨一樹梨花小斾風遙望故山何處是依稀煙樹五湖東

早朝待漏題楊諭徳竹

禁鐘才動曉風微新竹疎疎對瑣闈非是日髙簾不捲怕教空翠濕朝衣

題畫

渡頭初唱采蓮歌南浦西風漲綠波正是晚涼新雨後靑山不似白雲多

方壺畫

紫府深沈白晝閒仙人歸去邈難攀當時暫謫來塵世寫徧江南雨後山

題天師竹

上淸仙子晉風流愛竹還同王子猷寫得一枝淸似玉湘濵露冷夜來秋

林塘佳趣

自脫荷衣別五湖秋風幾度惜蒓鱸玉堂酒醒靑綾薄空憶林塘舊釣徒

題竹贈別呂希暘從役

露莎煙艸滿晴川罷釣歸來暫泊船非是野情忘世事閒愁不到白鷗邊

題倪元鎭畫荊溪淸逺圖

銅官山下縱淸遊每爲飡松十日畱吹斷玉簫人去久暮云空鎖洞庭秋

淸閟髙人一散仙常畱遺墨世間傳當時曾寫相思意誰信如今重惘然

○逯昶﹝字光古覃懷人﹞

畫眉

妾欲畫短眉恐不宜時伴妾欲畫長眉恐人笑疎散請郎臨妝臺隨意畫長短

舟下淮水

伐鼓下淮津川光回暮色數峯雲間靑一鳥沙上白悠悠水驛浮颭颭風帆側舟人不敢停知我歸朝客

宿山中寺

山中有蘭若龍象輝金碧泉邊佳茗香竹下幽人迹堂新瓦易茅砌古苔侵石喜爲老僧畱同坐風雨夕

徳公院

翛然靑蓮宇水遶山相向老僧不出門林下樂淸曠今日有誰來題詩在竹上

閨怨

露華粉濕啼淸曉井梧涼思風裊裊珠簾不捲玉鉤垂當窓嬌語靑禽小橊裙半皺睡新起臨鏡芙蓉裊秋水侍兒爲整綠雲鬟不使蘭膏污纎指堂中寶瑟柱新移一曲未終顰黛眉薄情自是遲歸得翻恨人間有別離

芙蓉辭

碧空零下露漙漙深院風回簾幙寒初日弄光曲池上琉璃甃瑩雕闌干妖姬睡起淨妝洗顧影盈盈媚秋水可憐傾國黙含情下蔡陽城迷惑死一笑嫣然忽向人胭脂肌肉綠羅裙相逢不忍遽相捨只恐飛歸化彩雲

使回沂州

穆陵闗下路數騎復南歸雲气來蒙羽人煙入海沂晚田禾刈盡霜樹葉凋稀家擬明朝到吟鞭可緩揮

訪友人居

攜書訪故人豈憚往來頻潭淨開天鏡山昏著霧巾林居常掃葉石徑不吹塵幽僻宜淪隠時時得句新

郊墟池館

何人小池館閒得在郊墟花晚畱棲蝶萍朝見躍魚幽墀滋蘚暈老竹帶虫書自計無錢買憑誰可借居

晚宿王衡家

應役城中久何能得避喧登樓山遶縣出郭樹連村僧捨竹松院人家瓜菜園晚來投舊館童子笑開門

遊廣東淸逺峽山寺

寂寂長林下僧房鎖碧苔樹枝猿掛折花片鳥衘來池溢流過水鑪存爇後灰賦詩殊未就徙倚故遲回

登浪穹縣護民寺

浪穹西阜寺獨眺有餘情落日秋山色西風古樹聲徵衣憐舊獘客路喜新晴洗缽焚香事誰能了此生

遊寺寄統有宗集仲祥

出郭獨閒行招提可散情云來羣壑暗日下半川明靜院莓苔色深林鳥雀聲新茶僧采得更汲澗泉烹

古淵房閒書和韻

禪房碧樹深坐久語幽禽葉罅日穿透林端云過陰筆新微蘸墨書故少生蟫僧有思鄕者時時亦起吟

月堂室中閒題

淸心投靜室童子啟云闗秋色老著樹夕陽明在山髙崖泉落響逺漢鳥飛還擾擾紅塵裏無如僧最閒

簡澤雨田

花時曾惜別菊後又相逢落日深山道淸風古寺鐘往來非定迹彼此是衰容何日隨師去棲禪共竹松

喜總戎班師

大將徵夷去夷歸堂府中干戈如不息勲績有何公兵洗古交雨馬嘶南詔風若論功第一比者孰能同

呂氏水石居

可愛閒居事事幽陰森水石帶林丘風來擺樹花飄席客到開窓山入樓獨鶴立當生蘚地雙鷗浮近采菱舟怡怡兄弟同行樂更看詩章且唱酬

江堤晚眺

江堤聊上適離情葭菼無窮一望平逺樹天邊歸鳥沒孤村雨外夕陽明海門帆過衝秋色沙浦潮來作怒聲佇立南云重回首依微尙見晉陵城

晚思

斜日下巖阿山家暗翠蘿浮鷗臨水立啼鳥在林坡溪上無人渡秋風揚素波

渉溪

晝涉溪方淺暮臨溪忽深水猶如此變安可測人心

○平顯﹝字仲微虎林人﹞

光霽堂

碧雞翠鴻蒙夕影倒滇水月出金馬東徘徊白雲裏夷嵕堂旣崇爽塏塵不起書罷承素輝琴露滋鳥喜我公黔寧嗣世濟忠孝美容光照隙罅於焉燭斯理悵望珠履榮老客思未已何當駕長風一遡秋萬里

玉盤驪珠

玉盤驪珠何所名琵琶斵出滇陽城昆侖小鳳遏云叫鵾雞拔筋寒水精千年紫檀作人語霹靂輥堂驚破柱黃河曲折走春冰白日檐牙墮秋雨老夫舊住西陵橋聽此不覺神飄揺初疑鶯在蘇堤栁忽爾驟變錢塘潮鴻門夜斗紛然碎天遣鮫人泣淸淚玫瑰火齊響棖棖跳入空明唾壺內牂牁之山產白銅此材此藝眞良工何當別作淸廟器明來進入蓬萊宮

謝惠朱宣仲畫

滇之海子三百里天閟靈奇甲南紀環海羣峯秀而峙翠削芙蓉影秋水漸漸之石上砥平呼以玉案非虛名琉璃凝滑夜光冷拂手可拾天邊星碧雞飛來據坤酉散花金仙揕其首拱伏朝尊勢前後霧鬂煙鬟鬥妍醜荊闗老死骨已枯誰能寫之爲作圖臒然老曄生東吳烱烱巖電雙淸矑解衣盤礡運天巧笑舐霜毫眺淸曉目擊心存明了了秋毫逺見孤白鳥掃素捲碧歸髙堂上公寶玩怡淸揚飛臺峭壁宛在望欲援南斗■﹝奭斗﹞天漿彷佛飆梯幾千丈鐵杖鳴敲洞門敞分我蒼崖一幅云老病醒然致蕭爽靑林白屋晚可依淋漓滿壁恩光飛松花云津久相待竟疑坐此漁舟歸

題水月亭捲

積陰之气凝不流澄輝上薄蟾宮秋靈媧煉雪補天罅六合幻一琉璃漚漚光滉瀁燭銀浦三山歷歷明可數寶奩開影出素娥桂露飛香灑黎母先生獨坐海上亭肝膽瑩若梅花冰初疑驪珠起甓社熟視坎徳交金精六鰲伏穴不敢動天地無波一泓凍玉螺沆瀣潄玄津鐵网珊瑚注淸夣紫鵬飛來翼垂云藥成兔鼎許見分先生跨鵬擘云去麻姑已約南溟君

次陳東之韻題夏珪溪山淸逺捲

畫家粉墨元精好賞鑑誰能察毫秒良由天質發自然慘淡經營信揮掃珪森父子鳴趙季丘壑胸襟气深杳墨卷波濤滄海立筆縮煙雲天地小冥搜逺寄作此圖繹思通靈古來少東南四萬八千丈玉室璇臺勢傾倒北歸有客懷故鄕悵望淸猿與幽鳥空悲白髮歲年䢐不得癡兒公事了神遊翠壁攬長蘿夢濯靈溪藉纎艸金庭之魂可些招應躡玄蹤追二老

喜曾翰林奉使交址回二首

日月無私照乾坤有至仁玉堂徵使者銅柱勞王臣星入龍編野風淸蜑海塵歸來公事了黃閣重絲綸

北極奎章煥南交使者歸雕題瞻禮樂象齒貢京畿聽漏趍靑瑣停驂解繡衣上林春色好官栁正依依

寄演此宗

秋風起江漢纎月在西南影落淸滇水涼生白石龕唱酬蔬筍气夣寐葛藤談未遂依禪寂徒慚雪滿簮

憶滇春

顆金螺貝馬蹄鹽萬井髙甍截畫檐比屋弦歌春皥皥籠街燈火夜厭厭風花獻媚燻靑眼雪絮飛香點紫髯記得賦詩滇海上硯池影蘸碧雞尖

謝寄符

百道仙符下武當電光隨繞讀書堂詩魔懼挾文窮遁酒聖靈驅瘧鬼藏墨汁潤分瑤艸色篆文淸帶榔花香壁琴自此如神助長覺風霆響洞房

題黃鶴山人王叔明畫

我昔見之湖上居當門萬朶翠芙蕖承平公子有故態文敏外孫多異書閒吮彩毫消白日夣騎黃鶴上淸虛此圖定倚吳山閣醉點南屏春雨餘

題丁野夫畫

胡丁已沒四十載化鶴歸來知是非郭外梅村更地主筆端松石見天機一時好手不可遇千古賞音如此稀長憶西湖舊遊處畫船淸雨白鷗飛

王永眞竹居

王維世有竹裏館靑士滿庭如植麻掃蟻斷根移客榻瘞貓分筍過鄰家琴聲響度偏諧律鶴夣醒余或煮茶淸曉屢研枝上露坐看兒子寫梅花

釣絲風

不隨紅雨畫闌春長趂漁衰起白蘋晴拂太虛云影亂暝牽波底月鉤新漂揺萍葉沈香餌勾引蘆花落醉裀莫笑扁舟湖海窄一竿吹盡利名塵

謝氈衫

新染滇波色未幹毳茸香絮暖成團行春不濕杏花雨踏雪可衝梅信寒捲霧逺來天萬里壓風髙臥日三竿客過坐席眞溫厚獨愧才名亞冷官

送陳孟顒先生歸鄞

小舸乘春指四明落花新水到西亭豹歸霧谷深藏彩鶴倚風巢細刷翎芳餌再投東海釣艸堂無愧北山靈老龜搘得藜牀穩臥看芙蓉萬朶靑

奉國公大人

路入分茅是傘圓夣迷銅柱瘴云邊鐵衣觸暑應三捷彩杖鞭春又一年公子上京婚閥閱將軍南海戰樓船好音計待朝天使定及新正進表箋

次韻春日京華

霽雪初融上苑花蓬萊佳气曉成霞白頭擬獻河淸頌四海車書正一家

次韻舟中

鐵舳樓船發禁堤峭帆髙矗與云齊芙蓉菡蓞秋江上看盡天葩錦萬機

題士女

周南聲教美洋洋比屋弦歌窈窕章一點蕙心淸若水綠陰闌檻晝燻香

滄海遺珠卷二

●欽定四庫全書

滄海遺珠卷三

﹝明﹞沐昻編

○胡粹中﹝名由以字行山陰人﹞

古意

四時旣平分二气亦均施艸木悅春暉霜露亦凋瘁舒慘貴適宜好惡初不計恩多易生怨威褻忘敬畏治世以大徳小惠所不貴賢哉諸葛公斯言深有味

詠懷二首

惠風扇微和天宇亦澄霽欣欣艸木榮歷歷江山麗開渠泉脈動入澗水聲細交交飛桑扈角角聞雊雉閒居讀古書俛仰唐虞際聖賢吾所師其人惜已逝

君子居髙位小人在艸野借問古來人誰爲百歲者爲樂當及時芳春足遊冶一生眞大夢萬事盡虛假憂來對明鏡淸淚數行灑獨有七弦琴情性可陶寫

題靑山白雲圖

靑山之中有白雲古今能畫者數君南宮房山去已久髙步獨數朱山人山人於畫但適意閒中翰墨恣遊戲下筆江山千萬重妙入天機奪元气昨日王家飲酒醒寫出會稽山陰之蘭亭尖峯削圭挿天出長松偃蓋垂云靑想當暮春三月初天气淸明景物舒流觴曲水發髙詠一代名士今何如涼煙夕艸總陳迹畱得斯文數行墨魯魚亥豕何其多一片誰存晉朝石右軍孫子復才賢宦遊萬里西南天石田茅屋春雨裏落花啼鳥東風前我亦越王臺下客脫冠偶此南夷謫雲門六寺若耶溪老眼畫中看歷歷何時與爾得歸田南湖北垞居相連不惜東山謝公屐且回雪夜子猷船

發松林驛

晨發松林驛蒼蒼百里深日髙猶暝色風靜自韶音幽鳥向人語流泉淸我心何因素軒下一聽老龍吟

九日泊舟潯陽

去年重九日爲客孟嘗門對菊動淸酌吟詩開素軒流光空自惜別意與誰論倚棹潯陽郭黯然銷旅魂

夣遊昆陽海口

碧雞山下路淸夣記曾遊怪石行驚馬輕風穩送舟轅門叨下客行縣有諸侯萬里遙相望聊登江上樓

李得全家賞薔薇

不喜尋花栁生憎泥酒杯因君以文會老我亦能來未數金錢菊休誇蠟瓣梅東山不到久幾度爲誰開

謝惠酒

美醪能逺致塵抱豁然開起向窓前坐風從竹下來莫思身外事且進掌中杯飲罷復髙臥冥心若死灰

次韻二首

靜觀天地情浩刼運元精雷動蟄虫起雨餘新水生老懷寛仗酒午夣短聞鶯身外元無物浮名眞可輕

昨夜霜初重他方葉又黃蛩聲悲月冷客意怯風涼孤嶼漁村外荒郵野戍傍因思舊遊處魚稻滿江鄕

次韻晚入五華寺

向晚尋幽寺明霞飛逺林四山新雨歇一徑緑苔深松老齊僧臘泉鳴和梵音階前兩馴鹿去住識禪心

挽光古逯先生

獨騎玄鶴上丹丘爲記鈞天白玉樓詩板刋成應自校艸書零落有誰收可能覓酒府中去無復攜笻寺裏遊欲寄東風一行淚蜀江不肯向西流

挽鑑機先和尙

曾將一葦渡瀛洲信腳中原萬里遊日出扶桑極東處雲歸滇海最西頭經畱髹幾香猶灺棋斂紋楸子未收老我飄蓬江漢上幾回中夜惜湯休

春暮

老眼看春得幾時少陵從此典朝衣煙籠芳苑迷胡蝶月落空山叫子規鄕國音書秋水闊江湖親識曉星稀沙邊白鳥能相近應爲年來已息機

次韻

暖風晴日正春和老眼看花感興多久悟宦情如蝶夣已將心事付鷗波門開野水新栽栁身著宮衣舊賜羅誰似山公習池上春遊日日候鳴珂

次韻坐法正寺

野殿深沈生夏涼博山一炷水沈香素琴彈徹梅花引山自蒼蒼水自長

○楊宗彜﹝名彜紹興人﹞

與友人同飲山閣

浮雲有聚散山色無古今牀頭黃金不足貴惟有管鮑情何深與君久相別相見還復離鴻鵠肆逺志燕雀焉能知君不見發白難再黑水淸終可渾向來朋舊半存沒只今世態徒紛紜君當髙歌我起舞直須醉倒花前樽

寄桂宗敬

每見臨安客渾無故舊書客情都易老鄕誼未全疎夜月鸞飛逺邊云雁過初陶然樽酒外幽趣問何如

次松雨平先生韻

露下梧桐客夣醒夢中猶記在滇城尋山翫水連三月聽雨吟風過二更斑白近來添老態文章千古總虛名何時更剪西窓燭重把新詩與細評

謝惠華陽巾

仙人贈我華陽巾鶴髮輕籠雪色新行近花間添老態照來鏡裏覺精神寧論錦裏誇烏角絕勝東坡岸白綸安得畫工圖小像水邊林下乞閒身

謝斗南禪師惠竹杖

扶桑禪子下蓬萊攜得仙人竹杖來瘦節只疑同鶴骨虛心猶恐是龍胎衰年正賴扶持力異日須知變化材不怕石頭溪路滑月明隨意步蒼苔

南城偶題

城南好山何太幽人家對門溪水流春禽啼樹野花落雪瀑掛崖嵐翠浮長鑱自可劚靈藥短笻何必尋丹丘一聲淸嘯暮天碧松頂月明人倚樓

劉公栁溪詩

公庭宴坐無俗情楊栁蔭門春水生綠陰滿地惜春晚飛絮撲簾疑雪聲解鞍樹下看洗馬流杯石上聽啼鶯當今論治用材傑歸來未許陶淵明

寄鄧氏養拙齋

貴竹城中養拙齋開窓樹色映丹崖常時有約論幽事幾歲無書慰老懷身逐暝云登蜀道夢隨寒雨落秦淮英才況出功臣裔早晚除書下玉階

送人還鄕

五十離鄕七十歸居民城郭是耶非靑山自喜田園在白髮應憐故老稀鄰捨定攜新釀酒兒童不識舊戎衣到家若有相思字爲寄明年春鴈飛

早起

一聲殘角數聲雞南斗髙懸北斗低多少行人度闗去東方曙色尙淒迷

○劉叔讓﹝廣陵人﹞

憶弟

漂泊嗟吾老覊棲見汝難西風鴻鴈急落日鶺鴒寒渭北書長絕滇南淚不幹朝思兼夜夢懷抱幾時寛

夜雨述懷

憶昔驅馳不自由山林猿鶴笑無謀十年世事渾如夢一夜雨聲都是愁南詔覊棲傷短鬂東湖寥落憶扁舟釣磯別後知無恙虛負同盟鷺與鷗

題鎭南門城樓

排空雉堞接層樓薄暮登臨萬古愁紅樹一村蒲甸晚黃雲滿地僰田秋江通平緬蠻煙重山聳髙峯素霧收極目鄕闗何處是西風衰艸思悠悠

送吳素齋還淮安

誰識齋居托意深翛然不受一塵侵半窓晴日閒觀易滿座秋風靜鼓琴策馬已聞辭僰道揚舲還喜到淮陰劉伶臺下多春色行樂應知稱素心

○楊子善﹝天臺人﹞

過楊井山

霧盡寒初退風輕雨欲晴山田春飽水農捨早趨耕行李靑霄近煙波白發明正愁泥路滑林外竹雞鳴

早起

山樓早起已聞雞雪漏寒光月色低三黜有誰憐栁下四知徒自憶闗西街頭燈火催車馬城上風霜急鼓鼙臨鏡每慚多白髮校書何日對靑藜

江上秋懷

水國風髙木葉霜滿舟山色入荒涼小孤殘照收江左大別寒煙鎖漢陽新飯軟炊菇米白濁醪香泛菊花黃故鄕千里空回首雲樹茫茫鬂發蒼

江夜

江山秋意滿虛舟坐對漁燈看碧流影浸星河天半落涼生風露雨初收椿庭有月烏啼夜椒圃無人鶴怨秋夢後鄕闗徒悵望越吟一曲彊消愁

憶鄕中諸故友

東麓溪頭蟹渚陰故鄕幾度憶同襟詩聨石鼎秋燈冷韭剪春園夜雨深白髮每馳張敏夢靑山慵鼓伯牙琴客牀寥落情無賴月滿空梁彊自吟

書懷

舵樓空闊望京華蘆荻江楓岸岸花山色淡濃昏霧薄水光浮沒夕陽斜故鄕鴻鴈書千里逺浦牛羊屋數家邊塞栁營多苜蓿石田復憶舊桑麻

題畫蘭

九畹香淸露气寒三湘月落淚痕幹楚天空闊秋無際誰復行吟澤畔看

○張洪﹝字宗海居人﹞

悼貞婦

護衛中有貞婦憫其夫之勤役且乏饔飱乃剪髮以供饋夫訊而知之極其愧慘因入臥內久不出婦怪之入視已經死亦隨而盡聞者莫不哀之聊述鄙詞

嘽嘽赴行役肅肅成謝功婦女旣有歸雞犬亦相從寧辭道路逺萬里來黔中邊城尙艱食太倉乏陳紅婦人在中饋何以能尸饔良人漸黧黑慘淡筋力窮常恐臥溝壑妾身何所終茍能事一飯豈惜膏沐容避人剪髻鬟易米羞晨供良人久驚訝覩我顏色同窮辭訊衷曲裹頭云鬂空欷歔不下箸淚點微沾胸入怪久不出引脰經房櫳仰呼不到天灑淚不及泉義當死生共恩始夫婦全亭亭朱絲繩雙懸並頭蓮小哉匹夫諒妄昧不足言念爾貞潔姿前後金石堅一貧不攺節見義恐不前婦道久不聞良心郁未宣孰知蠻貊地超世爾獨賢玆吟待良史悠悠千載傳

古東門行送別金彥楨

僕夫顧我悲轅馬局不行古來離別地靑艸不復生居人攀桃李悵望難爲情流塵起阡陌逺樹花冥冥莫向秦東亭唱此東門行土中有死骨聞之復心驚食荼莫言苦飲酰莫言酸世間萬事易惟有離別難旣辭還執袂臨行復據鞍對面相寛解回頭涕已瀾人生誰非客何獨此哀嘆但令長壽考相報各平安

拜謁黔寧王廟

曾聆玉帳肅徽音俯仰淸祠感慨深客袂尙餘他日淚覉懷不攺舊時心耳聞種徳都成玉眼看栽松盡作林每歲騎箕滇海上手分雲液散甘霖

答兪都禦史海上見寄二首

舳艫相接恨離居音問那堪只尺疎見月思君應自切看云憶我定何如李膺舟楫神仙侶博望星辰太史書歸去此懷同一洗賀家湖上醉紅蕖

渺渺秋槎海上還洞簫吹月過三山九霄風露蓬壺裏萬頃波濤袵席間地盡東南開帝域星環北極想天顏夜闌五色雲光近回首扶桑不可扳

○範宗暉﹝以字行四明人﹞

古意四首

茫茫宇宙間事物皆有理眾理具一心求之亦甚邇微言寓羣經歷歷有根柢致知以力行典學念終始

人心固危殆況乃眾欲攻外誘日膠固乃蔽明與聰熾然不可遏至理或銷鎔制之豈無術澹泊以爲宗

積羽可沈舟羣輕能折軸巧言必譸張利口多翻覆詖滛及邪遁害事爲甚速茍不塞其源涓流蔽川谷

稂莠終亂苗瑉瑜頗相類君子與小人顏面亦不異善惡本殊途燻蕕豈同器辧之如不早斯爲名徳累

次喜雨詩韻

惟公鎭南服蒞政誠有爲務農重民食注意恆在斯方春忽亢旱惻然爲憫之致齋禱羣祀雨降不愆時原野動生意枯槁回芳姿溝澮盡盈溢川谷合深陂天道孰云逺一念從可祈老懷深有感因之播聲詩手舞與足蹈歡然不自知

謝賜衣

吳蠶作繭繰車鳴機中白薴新織成髙堂捧出綺麗生光彩奪目四座傾並刀裁就疊雪輕華裙曳地穩稱情我歌白薴翻新聲移商換羽曲調淸君不見夷門嬴三千人中身獨榮信陵當日倘未遇安得千古遺芳名

鳴鳳歌

黔寧公子國之禎逺鎭南服爲幹城奇材異彚重題品山川艸木俱增榮近從滇池得紫楡錦紋玉質含霞頳斵成琵琶極華麗寶之不異金與瓊鵾弦犀軫龍香撥鴉靑絳綰猩紅纓方當下指曲未成一座已聞鸞鳳聲初疑秦臺度簫管復似緱嶺隨匏笙又如昆侖斷嶰竹■﹝此鳥﹞雄應律相和鳴大弦鏗鍧若呈瑞喧呼雜沓聲鍠鍠又疑喬林噉竹實天風披拂飄琮琤小弦駢連如出穴俄聞噦噦淩髙冥忽若相呼飲醴泉餘音裊裊流春冰大弦小弦或並作卻疑啄碎瓊瑤英彩雲飄飄激遺響百鳥不敢翔中庭開元玉環未足數大和忽雷空有名何如公子制鳴鳳坐令六詔聞韶韺請從席上賦長句願備樂府歌升平

題春山勝覽

雄藩逺控西南陲地連六詔通諸夷山川形勝土肥沃風气頗與中國宜方當靑陽播晴旭欣欣艸木含華滋溪毛云骨動生意山光水色凝淸暉花梢日明燦晴錦栁條風暖繰輕絲鳥聲嚶嚶出幽穀物情和暢涵春熈平疇水足夜來雨家家播谷勤菑畬維時統戎稍閒暇省民問俗無遐遺按轡徐行過村疃云旌翠節光陸離邊氓久矣望風采馬前羅拜語嗢咿勞徠慰撫殊未巳仁聲義澤淪膚肌比屋歡呼歌擊壤雍雍若在唐虞時緬思先王拓玆土兵不血刃人心歸至今廟食重明化代有陰隲安黔黎公今更欲敷政化非事逸豫耽遊嬉我今作詩誦厥美太史觀風應采之

閒情

齋居無俗尙自愛適幽情風定樹陰合雨餘泉脈淸枕書云伴臥步屧鶴隨行曾與鄰翁約朝來共析酲

述懷

步屧緣蘿徑翛然鶴睡驚竹深淸露滴樹杪白雲生飛去誰家燕啼來何處鶯今朝新酒熟適足遂閒情

山莊小酌

別墅花初放叨陪繡節過客如梁苑盛地勝午橋多吟好詩先就杯深臉易酡不因歸騎促洗盞更聽歌

齋居

齋居習靜晝初長風暖閒庭薝卜香日影到窓飛野馬云根采藥斸松肪年光荏苒閒方覺學術迂疎老易忘珍重使君多軫念徧題書札到山房

送素軒公迎總戎自交址回

上將班師自海壖將軍迎謁出南滇山河表裏歸中國兄弟恩榮自九天凜凜星矛明曉日蕭蕭鐵騎帶寒煙當年事業銘鍾鼎復見勲名著簡編

和僧中庭韻

平公卓錫滇海南出世有如優缽曇庭前栢樹曾手種堂下玉板容我參談禪直解心卽佛從師獨見靑出藍隨身一瓶與一缽碧山爲伴云爲庵

題山水

初日照雲林寒泉落風磴緬懷塵外蹤悠然動淸興

滄海遺珠卷三

●欽定四庫全書

滄海遺珠卷四

﹝明﹞沐昻編

○施敬﹝字孟在錢塘人﹞

送姚臨湘舜弦

沙頭一樽酒含淒彊言笑欲賦送君詩情深不能道蒼茫波上日杳渺煙中棹望眼與江流悠悠接云嶠

送性泉吳文學東還

結歡未云久詎盡平生語執手臨路隅離觴聊一舉殘鍾艸堂夕落鴈蘆洲雨相憶渺天涯深悰若爲處

題梅得芳杏林圖

梅仙煉丹處山杏栽無數賣藥到人間衣裳帶紅霧花開不知歲子落還成樹我欲與之言飄然騎虎去

貧樂軒

長卷束牛腰簞瓢系牛角讀書深樹中不知山日落飲水自知味采芝每盈握經世豈無心迂疎愧才薄白雲渺在望幽興入逺壑浩歌歸去來空齋有薇藿登

碧雞山寄陸伯瞻劉子偉

碧雞山頂登臨處一片蒼煙迷海樹回首章臺若个邊靑天不盡山無數欲倩西風吹鴈書拂云遙寄故人居書中艸艸無多字但道相思會面疎

梁山白雲捲爲卞千戶題

梁山雲气行如馬親庭正在云之下十年逺宦隔天涯日日瞻云淚盈把白雲可望親不逢此心每與云俱東人生有親不能養金章壓肘輕如蓬白雲不定飛還止堂上慈親念遊子幾時路指梁山云萱艸花前奉甘旨

怪木竹石圖

大星墮地光如日一夜海風吹作石精衛魂驚不敢窺畱待媧皇補天極石傍老樹枯槎枒古藤屈曲懸修蛇鷓鴣踏翻黃竹葉翡翠啄破蒼苔花千年丑怪何人識老剛胸次眞奇特興來掀倒墨池波鬼迹神蹤不能匿生綃颯颯揺秋颸古色慘淡寒無姿天吳拔斷蛟龍尾月露洗出珊瑚枝張公好古耽淸賞狂客題詩眞技癢冥驅萬象入毫端便覺簫韶畫中響瑯玕有實石可棲赤霄靈翮來何遲按圖爲君三嘆息碧雨打門風捲席

送人還廣陵

會晤情方洽暌違意更長天涯同是客秋杪各還鄕黃葉飛揚子靑山繞夜郎分襟卽萬里相顧兩茫茫

歸燕

已知秋社近更繞畫梁飛主意豈不念天時難獨違雙歸遼海逺對語夕陽稀花雨重來日故巢還是非

次瞿塘峽

鑿鐵開靑壁翻云瀉素波古今流不盡造化意如何晚策天邊倚春帆地底過禹功不可問日暮獨長歌

寄浙江王氏得月樓

跨鶴仙人冰雪顏結樓宴坐月中閒笙聲夜響聞天外桂子秋香落座間斜日黃來漁浦樹隔江靑度海門山西風滿抱登臨興攜酒何時一往還

寄伯瞻

別後悠悠渺所思使來渾不寄新詩雲林一去無多地風雨相違又許時芣苢綠深江路艸枇杷黃盡客窓枝多情惟有西齋月曾照淸宵醉酒巵

沙津送客登望江亭

沙市津頭送歸客西風江樹數蟬鳴夕陽靄靄眾山暝秋水迢迢雙鷺明蔓艸已蕪王粲宅亂雲長繞呂蒙營登臨不是攜尊酒若个能平慷慨情

送譚孟端

蘼蕪葉齊春水生故人欲歸傷我情艸堂酒盡落花滿山驛馬嘶殘月明醉中執手不忍別路上逢人須寄聲明朝相望隔闗塞惟見白雲天際橫

秋塘曲

蓮謝秋塘晚風來野水香采蓮休采葉畱蓋睡鴛鴦

楚畹春風

九畹消殘雪光風泛國香美人不可見春艸徧沅湘

巴陽夜泊

獨棹三巴夜秋髙片月孤灘聲將客夢萬里下東吳

塞上曲

八月秋髙塞艸斑將軍千騎獵前山彎弓不射南飛雁恐有徵人附信還

南行途中寄錢塘親友

萬里移家入瘴煙故鄕音耗若爲傳衡陽自古無來鴈況去衡陽又八千

曹溪夜泊

空山孤驛鼔逢逢明月流輝滿大江水鳥夜寒棲不穩一雙飛影過篷窓

漁人

浪迹煙波薄利名釣舟長傍酒家橫白魚靑菜桃花飯不識憂愁過一生

讀程原道昆陽詩悵然有懷

昆陽市上美人家飲酒曾停過客車萬里相思不相見東風吹盡蜜檀花

試筆

試筆山窓竹影涼閒臨小字換鵝章定巢燕子時飛過帶得殘花落紙香

○僧天祥﹝日本人﹞

寄南珍

上人居處僻心與石泉淸道在從違俗身閒不用名空階松子落雨徑蘚花生怪得稀相見年來懶到城

題龍闗水樓

此樓登眺好終日俯平湖葉盡村村樹花殘岸岸蘆漁翁晴獨釣沙鳥晚相呼何處微鐘動雲藏島寺孤

次韻惟心見寄

世間無住著林下且棲遲映戶幽光發侵階亂竹垂老年銷記性余習未忘詩此意難爲說西峯道者知

贈李生

異域無親友孤懷苦別離雨中春盡日湖外客歸時花落靑山路鶯啼綠樹枝從今分手後兩地可相思

送僧歸重慶

東西千萬里來去一身輕碧鳳山前別黃梅雨裏行江長巴子國地入夜郎城昔我經過處因君動逺情

哭宋士熈

眾山揺落日那忍哭先生老眼非無淚深交最有情人猶惜才調天可厭聰明書法並詩律空畱後世名

呈同社諸友

君住峯頭我水濆相思只隔一孤云夜燈影向空中見晨磬聲從樹杪聞咫尺誰知多役夢尋常心似逺離羣今朝偶過髙棲處坐接微言到夕曛

夢裏湖山爲孫懷玉作

杭城一別已多年夢裏湖山尙宛然三竺樓臺晴似畫六橋楊栁晚如煙靑雲鶴下梅邊墓白髮僧談石上緣殘睡驚來倍惆悵可堪身世老南滇

長安春日作

何事長安客春來思易迷樂遊原上艸無日不萋萋

楡城聽角

十年遊子在天涯一夜秋風又憶家恨殺葉楡城上角曉來吹入小梅花

暮春病懷

落花滿地雨絲絲九十春光又別離行樂送春猶有恨那堪多病過花時

○僧機﹝先日本人﹞

寄西山石隠

碧雞山上雪想可埋巖房老僧凍不死燒葉生微陽我欲往從之杳杳川無梁日落尙延佇心隨歸鳥翔

長相思

長相思相思長有美人兮在扶桑手攀珊瑚酌霞气口誦太乙朝東皇鯨波摩天不可航矯首欲渡川無梁去時遺我瓊瑤章蠻箋半幅雙鴛鴦鴛鴦不飛墨色攺攬涕一讀三斷腸前年寄書吳王臺西湖楊栁靑如苔今年東風楊栁動鴻鴈一去何當回欲彈朱弦弦斷絕欲放悲歌聲哽咽孤鸞夜舞南山云花漬簾前杜鵑血思君不如天上月夜夜飛從海東出月明長傍美人身美人亦近明月輪褰衣把酒問明月中宵見月如見君長相思長如許千種消愁愁不舞亂絲零落多頭緒但將淚寄東流波爲我流入扶桑去

寄仲翔外史

天涯又索居歲晏近何如逺水蒼茫外空山寂寞余老逢諸事懶病覺故交疏想見多閒暇應修輔教書

送別

天書召賈生匹馬出滇城白首相逢處靑雲送別情山經巫峽盡水到楚江平好獻治安策殷勤答聖明

挽逯光古先生

昨日來過我今朝去哭君那堪談笑際便作死生分曠達陶徵士蕭條鄭廣文猶憐埋骨處西北有孤云

梁王閣﹝在碧雞山下﹞

碧雞飛去已千秋聞說梁王曾此遊洞口仙桃迎鳯輦巖前官栁系龍舟靑山有恨人何在白日無情水自流豈識當時歌舞地寒煙漠漠鎖荒丘

滇陽六景

金馬朝暉

岧嶤金馬在城東黛色蒼涼淡墨中畫角聲消殘月白陽烏影動早霞紅梁王去國荒丘在漢將開邊古道通豈料長爲南竄客朝朝相對獨爲翁

碧雞秋色

碧雞西望水天虛漠漠秋光畫不如翠壁煙華搖浪處丹崖樹色著霜初前朝有閣今遊鹿落日何人獨釣魚卻訝維舟湓浦上芙蓉九疊看匡廬

玉案晴嵐

山如玉案自爲名卓立天然刻畫成白晝浮嵐濃且淡髙秋疊翠雨還晴陰連太華千尋秀影浸滇池萬頃淸杖策何當淩絕頂滇南一覽掌中平

滇池夜月

滇池有客夜乘舟渺渺金波接素秋白月隨人相上下靑天在水與沈浮遙憐謝客滄洲趣更愛蘇仙赤壁遊坐倚篷窓吟到曉不知身尙在南州

龍池躍金

路入商山境更奇玉皇壇畔有龍池行逢栁色煙深處坐看桃花水漲時映日金鱗鳴撥剌含風翠浪動淪漪由來神物非人擾變化云雷未可知

螺峯擁翠

螺峯近在滇城裏下有招提倚翠屏雨後光含僧眼碧雲中色擁佛頭靑層崖鳥度開天險古洞龍潛閟地靈自是幽深回俗駕不須重勒北山銘

除夕

昔聞蘧伯玉行年六十化吾道竟如何悠悠日又夜

寄石隠

古木積蒼煙空山夜悄然遙知崖上月獨照病中禪

聞笛

夜深吹笛是誰家獨倚髙樓月欲斜塞上春情無賴甚那堪又聽落梅花

送僧歸石城

月照空山鶴在松夢中猶聽石城鐘今朝又向江頭別目斷孤云意萬重

雪夜偶成二首

畫角聲殘曙色遲雪花如掌朔風吹吟中二十年三昧未了梅花一首詩

定起閒吟獨倚闌朔風吹面雪漫漫修心不到梅花地耐得山中一夜寒

○僧大用﹝日本人﹞

挽逯光古

气宇自豪邁孤超傲世時冥鴻衝漢志野鶴出塵姿筆勢雲煙起詩名艸木知論交三十載死別抱長悲

滄海遺珠卷四

