

欽定四庫全書

集部八

圭塘欵乃集

總集類

提要

【臣】等謹案圭塘欵乃集二卷元許有壬及其弟有孚子楨倡和之詩也有壬至正集及圭塘小稿已別著錄至正八年有壬旣致仕歸乃以賜金得康氏廢園於相城之西鑿池其中形如桓圭因以圭塘爲名日攜賔客子弟觴詠其間積成巨帙名之曰圭塘欵乃集共詩二百一十九首樂府六十六首中惟樂府十解爲其客馬熙所作餘皆有壬有孚及楨之作旣而楨如京師以其本示馬熙熙復取而盡和之凡詩七十八首詞八首別題曰圭塘補和附之於後其詩𨿽多一時適興之什不必盡刻意求工而一門之中父子兄弟自相師友其風流文雅之盛猶有可以想見者焉集前有周伯琦序後有段天祐等八跋及趙恆陸煥然題詩各一首皆署至正庚寅辛卯甲辰丙午諸年惟末有洹濵一跋不著名字稱此集江湖友人躬錄裝潢者二十八年南歸展讀外皆破碎兵後所存惟此本乃力疾補葺遺我子孫云云後題上章涒灘四月案上章涒灘爲庚申嵗實明洪武之十三年而丁文升跋內亦有從洹濱禦史領歸抄錄語蓋洹濵乃有孚別號而所謂江湖友人者卽文升也乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

圭塘欵乃集原序

圭塘欵乃者禦史中丞安陽許公與其季氏都司君可行其客馬君明初及公之冢嗣國子上捨生楨閒居倡和之什也公謝事歸相城於其第之西二里得康氏廢園薙灌莽剗椔翳廓然一新旣又鑿池其中袤廣以步計者千餘深八尺形如桓圭雙洲右枕孤島左峙夷堤緣焉回垣繚焉導渠西北時其泄閼直坤有崇臺西山在肘腋間繕完舊亭勝槪方獻道在其南梁於道之半池淸見底魚潑刺可數於是泛池有舟涉川有橋芙蕖楊栁棗栗桑楡梅橊桃杏蒼松翠竹繁花丰艸周於池之中外蓋培植逾年而後成燠涼炎凍𨿽異候而生意源源娛目暢懷無時或間惟二古檜巋然乃康氏故物公旣甚愛之時杖履攜弟若子會賓友觴詠其間以池之占勝居多故以圭塘名而此唱彼和宮商遞宣少長同驩主賔相忘一艸一木品題不遺故名其篇集曰欵乃若漁歌互答然亦謙辭也都司君遂自爲引裒爲巨帙或傳至京師伯琦得而盡閱之詩古律五七言二百一十九樂府六十六總之二百八十有五其中惟樂府十解馬明初所作餘皆公與弟若子一家所作也嘻何其盛哉惟賢人君子有濟世之偉業者必有絕世之髙致蓋識見預定於胸中行藏一安於所遇蘊之丰則發之宏發之宏則蘊之者益丰矣古昔遊賞之迹若東山若緑野若平泉若輞川龍門其境未嘗不勝也或時有未偶或志有未遂或地非其鄕至於子弟之才美皆不見稱於世眉山蘇氏一門詞藻盛矣然用世未竟間闗嶺海莫年來歸各謀僑居未聞有燕集遊覽之樂由是觀之功名之際家庭之間有不得兼其美者多矣獨安陽公以命世之賢際熙洽之運自處士時已負重望及居宰輔慨然以天下爲已任迪徳明謨培元气植善類正色立朝將三十年天下陰受其賜而不知也年方耳順角巾東第坐對桑梓泊然韋布園林池亭泉石之勝旣甲一方而棣蕚芝蘭之輝映又英發傑出玩造化於品物暢情性於彜倫家傳戶誦如獲親炙天下之美昔人之所未得者遂兼有之然非受於天者厚固不能以具諸美非造於道者深亦不能以一朝享也孔子曰精義入神以致用也利用安身以崇徳也用被於人徳尊於已樂行憂違無施不可非義精仁熟如吾安陽公者不足以與於此伯琦從公遊非一日辱知最深故於圭塘之詠推本而言之使知公者求公於樂山樂水之間而不可與流連光景忘世徇情者論也謹書於欵乃篇什之端以見安陽公一門文物之盛至正十年嵗在庚寅七月旣望鄱陽周伯琦敍

欽定四庫全書

圭塘欵乃集卷上

元許有壬等撰

買陂塘

有孚

買陂塘旋栽楊栁詩翁急欲知務平生想象江湖意幾度雞嗚風雨鳬有渚直晚景桑楡才得煙霞嶼先賢好語道鐘鼎山林神仙宰相從昔不同趣西池路天意而今都許佳人協律調呂浮沈願入雞豚社其柰香山佳句誰我醑又菊節相催先約修花譜猶今視古有洹水秋聲林慮爽气壯觀我西圃

買陂塘旋栽楊栁山中道士家務丰年城市秋偏好又近重陽風雨蘭泛渚𨿽信美江山不似吾雙嶼孫兒學語說桑梓光陰松筠節操嵗嵗有驩趣沙堤路身退功成天許非熊夢斷占呂但教階下人如謝解道春池新句尊有醑更不說傳家事業光吾譜衣冠尙古有雙檜亭臺萬荷池沼安我邵平圃

買陂塘旋栽楊栁平章風月專務歸來溫樹無人問但聽四荷雨圓作渚準擬似神仙瀛海煙波嶼憑闌獨語笑元亮謀生秫多菊在惟識酒中趣東華路朝士從教推許廟堂議論如呂【謝學士序公文過集曰端承乏翰林亦嘗得預廟堂大議公於事有不可輒危言極論畫其後當何如莫道夷簡不曾說來聞者爲竦立】而今不說經綸話只辦城西聯句鄰酒醑更乘興相從香鼎並琴譜平生考古已散卻黃金換回淸福倚杖防爲圃

買陂塘旋栽楊栁園亭盡有公務東山更理閒絲竹莫用蒼生霖雨鷗鷺渚澹相對忘機不羨蓬瀛嶼平生願語便泉石膏肓煙霞痼疾始遂隱居趣邯鄲路老我頭顱如許黃粱何日逢呂斜川便是桃源洞千載歸來辭句巾漉醑笑琴亦無弦何處求新譜茫茫萬古任滄海桑田白衣蒼狗不到老農圃

買陂塘旋栽楊栁閒人有此忙務平泉緑野吾無羨僅著一蓑煙雨舟泊渚更把釣觀魚宛在池中嶼掀髯自語待月到天心風來水面笑領此時趣堤邊路斸藥鄰翁相許阿防非復前呂西山如畫花如錦專待公來尋句瓢挹醑聽牧唱樵歌髙下從無譜何須說古只待漏東華軟塵千尺應不到玆圃

買陂塘旋栽楊栁佳人屢輟齋務扁舟蕩漾亭深處堪避片雲疏雨明月渚有仙子淩波解佩畱芳嶼園丁亦語道四美俱全二難巧遇杯酒易成趣升平相原與旌陽同許水雲身世希呂歸來卻覓眞子不和嶽陽樓句斟桂醑悵瑤琴朱弦遺曲誰能譜談今援古聽無底詩囊有源詩派何必種芝圃

買坡塘旋栽楊栁不妨三月農務溪翁走報新痕漲昨夜西山雷雨將沒渚有復道雙洲繚繞通孤嶼黃鸝對語正春色暄妍物華明媚好在浴沂趣天涯路芳艸茫茫如許蠻牋難寫心呂碧雲冉冉春波緑都是相思情句花共醑似梅與山礬臭味曽同譜堤陰樹古要亂絮漫空柔條醮水愼勿折樊圃

買陂塘旋栽楊栁詩人何遜曹務水雲鄕裏看云錦不羨落花紅雨如顧渚膾鮮鯽銀絲畫舫縈回嶼花嬌欲語任瀲灩荷觴淋漓宮錦痛飲是佳趣虛閒地更有圖書如許坑灰追笑嬴呂北一榻淸風細讀罷羲文章句姑置醑對避暑樓臺名畫宣和譜亭前檜古看黛色參天霜皮澑雨閒殺漢陰圃

買陂塘旋栽楊栁新來已見成務小山叢桂人如玉何用爲雲爲雨懷北渚悵予懷目斷遊龍嶼憑誰寄語正宋玉悲秋桓溫種木妨我逺遊趣西風勁一鶚橫空何許匆匆月又南呂崇臺迥出雲霄表好是登髙題句時載醑卻不似香山淚落琵琶譜毋多讓古有黃菊靑松寒香晚節吾不負吾圃

買陂塘旋栽楊栁英雄頗識時務老臣正欲彰君賜未辦萬間風雨安石渚可無事爭墩吾自安吾嶼從人浪語且雪後觀山鐙前飛蓋不動剡溪趣西湖夢卻要扁舟來許何時命駕如呂對梅渾似蘇堤上追和逋仙佳句茶當醑有佳客相過刻燭論詩譜因評近古自晝錦歸來觀魚軒後誰更問園圃

可翁和

明初賦摸魚子壽予旣次其韻而可行和之成什衰病技癢亦足爲十首

買陂塘旋栽楊栁歸來先是此務他鄕故里都休校舊雨不如今雨鴻在渚笑爾尙南飛吾已安孤嶼黃花解語道人老宜秋身安耐酒此正有眞趣鑾坡路大手深慚燕許超騰又悖鐘呂但求閒澹如元亮卻恨詩多奇句傾緑醑底須按樂天池上霓裳譜休論往古有三日重陽約君同醉老子築西圃

買陂塘旋栽楊栁閒官宜治閒務老天助我攻淸澹兩月不遭泥雨規別渚更累土爲山畱土分爲嶼鄕人共語嘆百嵗陻蕪一朝疏鑿此去日成趣江湖願自是平生心許元英誰羨陳呂石渠細澑鳴琴築淸似我家詩句杯引醑便收拾松風寫入絲桐譜區區學古愧竊祿無功投閒有分猶患不如圃

買陂塘旋栽楊栁年來於此承務涼臺燠館吾何有聊芘一時風雨洲映渚向一片煙波鼎峙嵯峨嶼盤空硬語挽三峽詞源千軍筆陣不盡樂閒趣當年志爲國微軀曽許靑雲仍際幹呂從知弱步難勝重夢斷九天臚句時飲醑趂四序栽花綴作園池譜長歌弔古悵安得良田茫茫萬頃種玉辟圃

買陂塘旋栽楊栁田園忙勝官務放魚種藕常無暇移竹又當新雨由近渚駕一葉扁舟時復還吾嶼花香鳥語況心上無縈眼前多景弦外有琴趣尊罍小能費人間幾許荷香惟欠仙呂天光云影淸難寫盡日撚須無句池作醑要醉上通明傳取鈞天譜西山翠古任列壑爭譏攢峯竦誚難及野人圃

買陂塘旋栽楊栁塵凡皆與停務半生醉夢人間世翻覆幾回雲雨歸有渚似眞到三山縹緲紅雲嶼忘懷笑語任白鷺驚飛蒼苔不掃去此便無趣斜川路宇宙茫茫何許綺園肯附諸呂悠然一見南山後便覺世多塵句持此醑論心事中間異姓還同譜迂疏好古因蓺菊栽松滋蘭植蕙荒了種瓜圃

買陂塘旋栽楊栁散人不理他務栁栽近水應先緑底用等閒霖雨遵北渚防雙檜蟠空倒影揺煙嶼千言萬語只今日投簪經年閉戶便自得天趣眞男子報國誰如張許論交仍負嵇呂我今但要閒陶寫幸免鏤章雕句村甕醑此眞是交梨火棗傳家譜庭空樹古有野鸐時來衡門不鎖淸徹地仙圃

買陂塘旋栽楊栁歸農未免多務一亭四序饒風景且說夜來春雨香濕渚愛新栁依稀敷影連三嶼黃鸝不語怕曲幾團蒲坐忘未定驚破靜中趣功名事卻笑平生自許誰調陽律陰呂而今且向東君問舊句豈如新句開臘醑要醉喚石湖重緝寒梅譜榮枯自古趂九十韶華六旬餘力終日醉吾圃

買陂塘旋栽楊栁淸風淨掃塵務栁陰已見疎成密又聽緑荷敲雨鷗渚柰倐爾翻飛飛過崔嵬嶼形神自語豈世事相縈機心未息物我不同趣池亭小收斂風煙來許漁歌何愧鐘呂水紋瓦影相娛悅髙詠退之佳句荷酌醑有一曲滄浪不犯人間譜悠悠振古問誰似吾儕攻迂習淡爲水廢場圃

買陂塘旋栽楊栁眼中已辦歸務栁成修榦蓮成實均沐老天恩雨憐小渚敢气象侵陵海上神仙嶼神仙有語任涓滴蹄涔茫洋鯨浪各自適歸趣星星鬢鏡裏衰容如許西風又動商呂九原宋玉悲何及付與短歌長句瓢泛醑縱不到箕山也是曽通譜希賢信古防晝錦堂前霜天老月千載照韓圃

買陂塘旋栽楊栁田家小小成務一年淸景君須記大勝艸煙花雨冰沍渚把一片玻瓈圍防瓊瑤嶼鉤簾獨語是天富貧家地輸淸供種種出奇趣桑楡樂造物而今已許一竿自昔歸呂圭塘欸乃煙波曲卻屬腐儒章句尊有醑是波若神湯世與詩同譜誰能復古且池上觀梅鑪中煨芋燈下治書圃

明初和【並序】

中執法安陽公初度之辰熙賦樂府爲壽以買陂塘旋栽楊栁爲首句爲新得園池成公志也公洎可行都司各和二首楨和二首旣而可行董浚築之役竣事復八賡韻公亦如之愈出而愈奇有本者如是夫公命熙復賡而鼯技窮矣搜枯得九首並倡爲十闋謹錄以呈伏希指教

買陂塘旋栽楊栁參知緑野機務春花秋月冬宜雪夏有芰荷風雨亭北渚更倚棹觀魚時憩東西嶼掀髯自語任黃閣絲綸彤庭劍履未換涉園趣人間世多少髙眠巢許勲庸終愧伊呂得閒宰相方爲貴誰識山中詩句觴玉醑防老鶴蹁蹮舞入南飛譜淸風萬古是舊隱晞韓新堂醉白香滿菊花圃

買陂塘旋栽楊栁參知老圃機務宰臣得請歸田裏久旱忽逢甘雨懷鄂渚悵黃鶴樓前鸚鵡翔煙嶼騷魂可語柰信美江山無窮湖海難得故鄕趣西園地天意昔年曽許塤篪近協音呂築臺浚沼方竣事更辦雪兒佳句仍酹醑爲禱爾三家恐有治園譜今吾勝古問孟氏芳鄰向時康樂何似柬之圃

買陂塘旋栽楊栁參知圭沼機務石渠防防鳴西北不用九天瓢雨魚在渚又藻翻荷繞徧方圓嶼魚如解語道惠子忘言莊周忘象豈識水中趣寒泉上云影天光如許髙談曽會朱呂此中盡有源頭水添我感懷新句姑卻醑便合著葉嘉百世云仍譜心源汲古任眢井無波方塘好在餘潤及蔬圃

買陂塘旋栽楊栁參知三島機務方壺圓嶠千夫力揮汗已能成雨鳬立渚看兩兩胎禽俯伏紅雲嶼忘機對語盡較短量長昨非今是未害老仙趣山中計長史詎能羈許糊塗政合晞呂交梨火棗如緘惠何必雲林摛句缾罄醑問玉醴金漿通我仙宗譜嘗聞往古說舟近蓬萊風猶引去何處覓縣圃

買陂塘旋栽楊栁參知漁艇機務巨川冒涉風波險此際纜煙維雨朝泊渚到日落蒼波移傍寒梅嶼翠禽無語甚雪意方深月明空載獨棹始成趣鑾坡夢年少紛紛權許科名更欲侔呂桃花浪暖多肥鱖不識緑蓑詞句常載醑豈特與筆牀茶竈聯文譜閒忙今古是世上何人淵明日涉董子不窺圃

買陂塘旋栽楊栁池亭檢校公務團茅時復羲皇上驚夢每勞雨東望渚卻不似西偏略彴連雙嶼於時語語待栁色環堤荷香入座方足倚闌趣園丁戅直把廉名自許端如司馬家呂十千防得檐前檜莫詠蟄龍奇句誰酌醑試共看東臯五斗先生譜明當仿古要渠列箕疇牖縣羲畫學取晦翁圃

買陂塘旋栽楊栁平堤檢校公務近來不用新沙築屐齒要深苔雨蘭藝渚植桂樹團團宛在池中嶼堤應怨語只有恨柔條無情飛絮日與我同趣周垣下杖防已防神許饐瓜何用懷呂丈夫志不期溫飽愧爾碧紗籠句行且醑聽索迎風吹入新翻譜由今視古對艸綠西湖裙腰一道端合讓西圃

買陂塘旋栽楊栁飛橋檢校公務當年題柱非無意借用墨池雨沱共渚早有路潛通海上三神嶼歸來笑語便玉防橫空金鯢跨海安有野亭趣裴中令別墅相師惟許倡酬聲應鐘呂若教子午成丁夘容得老漁尋句忙喚醑好淨洗窮愁卻與論詩譜西風道古我欲系匏瓜匏瓜何在緱氏已無圃

買陂塘旋栽楊栁崇臺檢校公務西山逺獻千巖壑總解蓄雲藏雨臨淺渚更俯視銀濤萬頃揺孤嶼姮娥寄語約靜影浮光浴金沈璧方領眺蟾趣登臨地休逸主人先許買鄰邀我從呂黃金鑄作千錢賀不及無聲新句緑醑甚欲把園亭艸木隨時譜歌豳驗古看祭韭條桑薪樗剝棗納稼築場圃

買陂塘旋栽楊栁夢中還理家務十年不到衡山麓孤負楚雲湘雨蘋映渚杜若江蘺香接煙霞嶼口心相語爲蠅驥東西雲龍上下誤卻釣遊趣生平志願識平輿二許煌煌嶽降申呂斐詞敬爲先生壽博得月章星句毋我醑只小艸幽蘭心醉離騷譜松存徑古待遊徧西園荷鋤歸去吾亦愛吾圃

楨和

買陂塘旋栽楊栁求田専理農務扁舟來往煙波裏靑篛緑蓑風雨時泛渚把逺岫遙岑收拾來孤嶼黃花解語道鳳閣鸞臺黃塵烏帽爭似醉鄕趣洹溪上道士而今惟許非熊夢斷姜呂水聲山色相縈繞湧出筆端新句斟桂醑聽萬籟笙竽一派仙家譜休論往古向種菊籬邊觀魚軒外晚節有秋圃

買陂塘旋栽楊栁閒人忙過曹務山翁溪友來相賀昨夜應時甘雨舟泛渚有茶竈相從同過東西嶼鷗邊自語是午夢初回餘酲未解七椀得眞趣神仙事雲海茫茫何許何人巖下逢呂詩家卻有還丹訣萬景防成奇句公自醑且山水徜徉莫考飛升譜悠悠萬古看一片煙霞四時風物吾圃卽圃

圭塘雜詠【並序】

有孚

圭塘亭臺浚築之役經始及落成有孚實皆與聞吾兄時一來遊𨿽乘興忘返而芳春長夏秋晴冬燠有孚獨得賞玩竟日不敢孤兄之賜謹取日所爲事各成小詩題曰圭塘雜詠用發長者一笑塘之可詠者不止此又當別撰拜呈

作樂導水

一部香山池上樂等閒誰遣到圭塘水聲更比樂聲好鳴玉潄云來未央

攜妓落成【郡守朱舜咨治具率寮友來賀喜甚大醉而歸】

皂蓋朱轓寮友隨池亭終宴不知疲笑扶紅袖山翁醉寧問街頭拍手兒

栁下聽鶯

陰陰煙翠足潛身其柰嬌喉百囀新卻憶當年閶闔曉恩袍光照上林春【登第日唱名西宮密邇上林嘗聞鶯也】

舟中對鷺

風標公子雪衣裳來把蓮池野景妝鼓浪嗚橈不驚去主人機事久相忘

荷觴酌酒

珍珠紅貯碧琉璃故摘新荷代酒巵防取持盈舊時手肯教宮錦笑淋漓

蕉葉題詩

緑映書兩樹蕉興來得句就揮毫何時更艸閒居賦卻笑街頭紙價髙

荷淨納涼

晚來池上據胡牀荷葉荷花逺益香不待輕風來鼻觀一襟煩暑自淸涼

開防雨

白雨跳珠響翠荷秋聲剛比夜來多天公不破爲霖手卷地狂風可柰何【時大旱連日雨作皆被風吹散】

松陰獨釣

滿地松陰艸似茵漁竿聊復樂吾眞無端凡子忽相過便說嚴灘與渭濵

與客泛舟

靑簾畫舫木蘭橈佳客來遊不待招莫話濟川當日事且乘明月聽吹簫

日夕觀山

晚晴臺上看巉巗萬壑千峯起翠嵐恰似雲間招五老今宵有夢定江南

西堤晚眺

云影天光隔小橋一亭如翼水周遭東隅不似西堤好日照平林古塔髙

雨中移竹

瑯玕新緑滿亭臺雨雨風風手自栽玉立明年防新筍淩雲會使鳳凰來

月下觀梅

月照新堤水見沙暗香浮處影橫斜詩人同愛多成僻不獨西湖處士家

倚檻觀魚

魚我相忘樂可知漆園仙老不吾欺眼前無限濠梁興獨詠鄕賢石刻詩【魏公有觀魚軒詩石刻】

繞堤種菊

酒熟同招隱士防饑來忍把落英餐春風無限閒桃李不似黃花耐嵗寒

竹間開逕

陰分老翠濕分苔洞府通幽一逕開底用三三煩杖屨此中風月足徘徊

水口聽琴

潺潺石澑最宜琴悵望佳人勞我心誰識淵明琴外趣只愁流水負知音

獨坐投壺

小童傳箭侍投壺勝負無爭祗自娛四面芙蓉風日美絕勝客捨夜呼盧

登臺縱目

白雲飛處太行低逺近川原望眼迷西北蒼煙防喬木佳城鬱鬱是洹溪

調白蓮始花

素娥乘月下瑤臺翠羽霓旌次第開宴罷渚宮歸去晚玉杯遺在碧雲堆

調木芙蓉不花

堤上芙蓉池內蓮要防水月鬭淸妍云舒霞捲知何在目斷秋江思黯然

調湖石

嶄然山立勢巍巍巗岫封苔碧帶緋幸免秦家鞭叱苦從教云去笑無衣

聽箏

雁柱參差銀甲輕水亭虛敞助弦聲從知不似南薰譜且向尊前解宿酲

可翁和

洹溪滚滚源頭活分得支流入小塘怪底凝雲吹不散

管弦聲滿水中央

作樂導水一斚才空一曲隨胼胝今日頓忘疲年來懷抱須陶寫

敢笑長安眾富兒

攜妓落成萬條金縷裊長身勾引遷喬語意新休向建章誇百囀

陶家門徑有餘春

栁下聽鶯禪定聯拳斂素裳豈知船上載紅妝主人有約君毋忽

多少魚兒要汝忘

舟中對鷺野人飲具謝玻瓈自有天然軟玉巵蕩漾翠濤擎不定

有人謀笑縱淋漓

荷觴酌酒騷鄕縑楮寓芭蕉翠瑩尢宜運紫毫風致於詩眞有助

卯君才調況淸髙

蕉葉題詩栁陰多處著方牀萬柄無塵各有香危坐悠然受淸供

風聲摵摵更秋涼

荷淨納涼霎時淸響閙新荷其柰龍公不肯多外風光吾不校

四郊禾黍定如何

開看雨半世京華困鼎茵髙風時復夢眞可憐緣木求魚者

今日君其問水濵

松陰獨釣欵乃聲中動畫橈不煩舟子更相招而今赤壁荒寒裏

試問何人有洞簫

與客泛舟林慮千仞翠巖巖罨畫工夫在莫嵐徙倚崇臺觀未足

紅輪西北月東南

日夕觀山小亭何用赤闌橋細栁新荷緑四遭落日胡牀更東望

碧天如水月輪髙

西堤晚眺山人聚景作池臺移得龍孫帶雨栽頃刻雲間晴日上

便教陰過酒尊來

雨中移竹空明雲水碧揺紗疎影尢宜竹外斜爲我殷勤謝傖父

莫疑繁李玉川家

月下觀梅魚樂江湖自不知非魚非我敢相欺巵言我不如莊惠

終日觀魚只有詩

倚檻觀魚紛紛紅紫厭相防老境才將蔗倒餐不向四隄皆種菊

風霜誰與共髙寒

繞堤種菊翠寒深處斸蒼苔香霧霏霏晚自開從此一笻雙不借

尋詩迎客幾盤徊

竹間開徑幽棲長物一張琹時對淸流自寫心老子興闌童子去

月明縣澑有遺音

水口聽琴緑陰淸晝矢鳴壺慶馬何煩用酒娛有主無賔聊一笑

卻呼童僕煮臯盧

獨坐投壺老眼常疑萬象低憑髙逺景更淒迷只從此地觀吾圃

便覺江湖是小溪

登臺縱目仙姿皎潔映圓臺眞見淩波恣意開卻是圭塘宜產汝

朝陽東照玉成堆

調白蓮

南土風宜陸地蓮移根培植不能妍世間久絕司花手

卻道殷韓是偶然

調木芙蓉不花一卷千古碧崔嵬閱盡人間紫與緋老子未能兄事汝

醉來聊用掛絺衣

調湖石

冰弦轟烈倚歌輕弦外無聲卻有聲我自忘情聊過耳

幾人聞此發狂酲

聽箏

楨和

淸泉百折來西麓逺逐笙歌匯一塘從此主人多樂事

源源如水共無央

作樂導水郡寮飛蓋逺追隨觴詠臨流肯厭疲一任東山多漢妓

夏家元是木腸兒

攜妓落成聲似笙簧金滿身飛來應愛栁條新遙知驚破幽人夢

才信吾園有好春

栁下聽鶯泛舟逃暑謝冠裳愛爾蕭然水國妝一縷風絲忽飛去

眼前有句不能忘

舟中對鷺軟香誰琢碧玻瓈捧掬兢兢彊作巵竟日罰多詩不就

墨痕少似酒淋漓

荷觴酌酒當年懷素種芭蕉髠卻中山幾兔豪偶得靑羅遊戲耳

秋風攀桂仰天髙

蕉葉題詩水雲鄕裏一藜牀萬緑亭亭晚更香地勝境淸煩暑盡

更教漁笛弄初涼

荷淨納涼紛紛銀箭射新荷添得陂塘景物多回首林慮眞水墨

一其柰萬山何

開看雨龍蛇影裏借莎茵一綫淸風畫不眞眼底得魚鮮可食

山巓何似水之濵

松陰獨釣忘形談笑任停橈邂逅寧煩折簡招我欲扣舷誰我和

吾舟有客卻無簫

與客泛舟亭西咫尺聳千巖淸气侵淩湧碧嵐紅日欲沈山更好

從他捷徑在終南

日夕觀山聞說平泉與午橋興衰自與世相遭栁堤𨿽比沙堤小

莫景相從此最髙

西堤晚眺踏泥穿徑接崇臺斸破蒼苔特地栽我得此君心事了

從今俗客不須來

雨中移竹老樹淸溪映白沙可人竹外一枝斜黃昏信步前村去

香到松林賣酒家

月下觀梅濠梁樂意幾人知魚自知魚肯自欺莫說銀絲鮮鯽膾

波神應怪杜陵詩

倚檻觀魚東籬疇昔笑相看培植今非爲夕餐但與此隄同晚節

九天霜露任淸寒

繞堤種菊翠陰穿漏地無苔涼气疏通一徑開要與此君常接迹

杖藜初不厭紆徊

竹間開徑琮琤鳴玉已如琴更拂冰弦爲洗心我識子期千古意

直教流水有餘音

水口聽琴消閒偶爾得全壺心手相忘亦可娛外山禽忽驚起

握籌因得笑胡盧

獨坐投壺碧雲冉冉雁行低望斷郊原思欲迷隱隱玉龍飛舞處

卻知流派是前溪

登臺縱目水仙拭面出妝臺渚霧汀煙撥不開愧爾多情慰貧索

滿池融作爛銀堆

調白蓮

橘不逾淮況木蓮爾居非地敢爭妍江南八月花如錦

卻是天機出自然

調木芙蓉不花紛紛卉木簇峩巍栁亦拖藍棗亦緋獨爾堅頑無用處

只從煙雨老苔衣

調湖石

風淸入玉纖輕翻作雲間鸞鳳聲不用捋須興感慨

且圖醒卻一朝酲

聽箏

酒間得口號卄八字

可翁

卯君爲我鑿圭塘荊棘化爲雲水鄕昨夜荷香新雨過一年勞費盡銷忘

有孚和

檜影蟠空荷滿塘錦鄕還勝五云鄕須防一曲棹歌起四座淸風暑亦忘

楨和

栁陰荷气滿池塘好景天畱在老鄕翁自無心聊復爾誰教魚鳥亦相忘

侍飲圭塘賦律詩並和韻二首

楨

人間何地不驕陽今日池亭願始償四面緑楊籠碧蘚一池翠蓋擁紅妝松揺天外風聲細竹引間雨气香莫問爲霖蘇大旱醉眠且得一宵涼

習池自合醉髙陽酒債從今未易償花白好從陶令社冠金休羨蜀宮妝雨聲瀉出九天譜荷气鐘成百和香頭上黒云眞有意要催詩句助淸涼

翁用楨韻二首

城西風物擅安陽鄕社而今債已償自笑衣冠成野逸更從花栁看時妝酒沾松露涓涓冷詩入荷風字字香莫道年來無事業等閒成就一天涼

半畆方塘學紫陽道心未瑩賞心償蝶飛已悟三生夢蓮褪猶存半面妝四座賔朋連日醉一朝風雨滿城香人間政爾愁炎暑誰信吾亭有許涼

叔和楨韻【並序】

至正已醜嵗相城春夏不雨旱旣甚六月廿九日始雨入夜霑足吾兄乘防輿挈壻侄來圭塘縱觀樂甚猶子楨具饌且有詩兄謂有孚曰詩𨿽不髙其意可取遂走筆答之有孚亦技癢弗禁依韻得四首兄載賡之楨亦自和共八章觴詠間作於荷聲樹色中不謂此身之在塵世也時東平孟彥超來尹安陽方走神祠致懇禱甘澍適應尢可喜也故並及之

水雲身世本純陽入座仍教宿債償且對風光畱客飲誰教雪景待人妝芭蕉題字詩偏好荷葉爲杯酒亦香卻笑紛紛輕薄手等閒翻覆變炎涼

階下戎葵識向陽平生心事未全償池邊風雨生秋意林下衣冠稱道妝三徑不荒松菊茂一亭渾貯芰荷香仙翁命駕來聽雨未許北專此涼

買得園亭位面陽百年心事一時償風吹楊栁回鸞舞雨浥芙蕖墮馬妝相下未成眞率防洛中空記姓名香當時太液池邊宴不信人間六月涼【辛已之夏吾兄以左轄被命畱京師遵故事率畱守臣登廣寒殿視罅漏適禦酒至恭宴池上有長句故及之】

炎光咫尺又秋陽生意才將一雨償學圃幽人乘逸興淩波仙子競新妝三生不負林塘夢滿座驚聞翰墨香爲語安陽新令尹廛氓先荷此宵涼

太常引四首【七月十九日賦】

可翁

圭塘種藕已多時貼水曉星稀生意一朝回便萬柄紅酣緑欹連宵驟雨透空繁響淸絕不容詩對景冩襟期要無愧防夷子皮

幽人早起赴池亭防初日照娉婷風蓋露珠傾又勝似前時雨聲水沈鄕裏錦云深處雙檜挿天靑一葉釣舟輕似野渡無人自橫

四堤楊栁接松筠香破水芝新羅襪不生塵笑書裏淩波未眞紅雲縹緲淸風蕭颯半醉岸烏巾不是葛天民也做得江湖散人

云舒霞卷萬妝濃倒影水天紅池轉小臺東又一種娟娟玉容仙肌綽約奇芬淸逺揺動水晶宮一笑對衰翁好同赴廬山社中

有孚和

藕花無數半開時池上客來稀杖履獨徘徊忽翠蓋因風盡欹天工妝景水神輸供陶寫費新詩身外杳難期笑士價才堪五皮

緑衣持節擁亭亭玉立萬娉婷一見寸心傾任詩畫無聲有聲新篁揺葆蒼松張蓋山色入簾靑雲淡午風輕防樹影西又橫

水文湘簟織霜筠座客句淸新何物是紅塵更著个漁舟寫眞趙公琴鶴謝家絲竹漉酒又陶巾不獨太平民好鳳閣鸞坡舊人

靚妝仙子謝纖穠獨立水雲紅綽約畫闌東似姑射冰肌雪容翠盤承月玉杯擎露粲粲蕊珠宮眞賞有鄰翁盡添入霓裳曲中

楨和

池亭荷淨納涼時四面栁依稀棹得酒船回看風裏紗巾半欹殘霞照水夕陽明樹天付畫中詩應不負歸期更誰防桃花面皮

西池池上好新亭紅翠鬭娉婷翠蓋幾番傾聽水上紅妝笑聲歸來鄕社不闗塵事活計問樵靑世事一毫輕看西嶺秦雲暮橫

藕花香裏有叢筠照水緑梢新淸潔出風塵似特與幽人寫眞門無俗客地多淸興羽扇白綸巾甘作太平民敢自謂羲皇上人

淡妝素服更纎穠淸致不須紅佇自書橋東一掃盡人間冶容麻姑何在嫦娥昨夜飛出廣寒宮天亦爲詩翁把好景都移此中

圭塘獨坐賦四律

可翁

我作圭塘未及年眼中生意浩無邊三秋未半荷沃若一日不來心欿然自古人生求適意只今先務是歸田管弦何似塤篪韻此去新詩幾百篇

西郭園亭近市防市防𨿽近足風煙陶家事業惟栽栁周子襟懷托愛蓮莫向人間爲白眼試從水面照華顚悠悠千古滄浪意時上扁舟自扣舷

我屋來西圃輪蹄二里遙晚風收菡萏秋雨長芭蕉有酒容開口無官免折腰柴門莫緊閉恐負野人招地僻心逾逺詩多意轉長陰森穿竹徑甘脆剝蓮房魚長已堪釣醅香先自嘗敢言誇晝錦聊復此圭塘

有孚和

天與安閒未老年杖藜無日不池邊古存兩檜待眞賞瑞毓雙蓮非偶然但要繞籬皆有菊從教負郭卻無田和陶未盡登臨興更誦南華內外篇

池上新亭僅一防池中風物飽雲煙底須太華峯頭藕且對匡廬山下蓮飲酒有時如白醉揮毫無用效張顚扁舟盡日橫秋水客至何因瞑戛舷

小酌西堤上松陰曲徑遙竹金揺翡翠杯玉碾芭蕉雨急添池面舟閒纜樹腰嬾書無折簡佳客不須招林泉風景別山色與雲長酒友招元亮仙遊憶子房鱠鮮銀細縷粳熟雪初嘗自愧無佳句其如負此塘

楨和

一束辛勤四十年神功收斂老溪邊髙牙大纛皆【闕】爾野服黃冠任自然但得酲心多勝槪肯因糊口望良田圭塘此去無他事與客日談秋水篇

甘作村氓受一防林塘花竹隔人煙四圍水色涵秋色一片紅蓮間白蓮倦矣且歸從所好老來𨿽醉不成顚采菱有曲聲淸越不覺頻敲畫舫舷

日涉宜成趣行行不憚遙世塗紆百折心事付三蕉日射花明臉風來栁折腰水雲深處好舟子又相招事去心猶在閒來日更長願治韓相圃誰羨贊公房蕭散今方得艱難昔備嘗天公知此意返照媚橫塘

漫書

可翁

誰謂予多蹇年來盡遂心作池通活水栽竹植連陰景物源源出門墉步步深從知非大隱有此小山林

有孚和

生意觀池上天其慰我心瑞蓮開並蔕新栁作繁陰題品詩方進栽培嵗未深當年朝市夢曽到此雲林

楨和

搆築非觀美幽棲要賞心芰荷宜晚色松竹共淸陰風物四時好煙波幾許深白蓮開爛熳誰復憶東林

有舟

可翁

有舟維老樹欲動恐傷蓮遂使成虛器何由濟大川錦云香捧擁煙月澹流連泛泛行無礙霜淸八月天

有孚和

憶昨爲舟日初非爲采蓮衣冠懷赤壁泉石問伊川涉險平生屢投閒幾月連浮生身世似行止敢違天

楨和

畫舫將焉用圭塘爲看蓮不教橫野渡且免涉長川荷礙行還止萍開斷復連乘槎如有路相伴去朝天大雨兩晝夜僮報墻僕而竹甚茂喜成口號

可翁

一夜銀河瀉欲幹桑田幾似海漫漫岸頽墻僕吾無憾栽活蒼筤數百竿

有孚和

水溢仍須慮旱漧此君生意始澶漫朝來喜造菁菁徑其柰平原水數竿

楨和

逐婦鳴鳩叫欲幹雨聲長夜共漫漫已添方沼水三尺洗出穿雲玉萬竿

雨後觀竹乃有陻墊摧折者數叢因用前韻

可翁

憶昨移栽怕雨幹豈期平地水彌漫此君於我眞無負摧折猶堪作釣竿

有孚和

后土泥深苦未幹幽人無寐夜漫漫此君摧折眞堪惜賴有紅霓尙可竿

楨和

從來植物怕枯漧平地誰教水盡漫叢篠巖墻偶然耳釣鰲吾自有長竿

新秋卽事

可翁

莫踏蒼苔破茨門晝亦闗林風秋入樹波日晚揺山原野蒼茫外煙霏指顧間更須安一榻月夜不須還

有孚和

池亭殘暑去樂事日相闗徑列霜前菊招雨後山好詩來枕上爽气滿人間極目崇臺晚遙天一鶴還

楨和

西園無俗客盡日掩柴闗栁岸行觀水松臥看山功名付身外天地寄杯間目送行雲去翩翩倦鳥還

秋陰

可翁

秋陰宜沼上蘚翠不曽幹聽雨朝欹枕觀云莫倚闌地寛人自在松茂竹平安天遂閒中樂年丰酒不難

有孚和

雨上雲猶密尊空硯不幹郊原誰植杖臺榭我憑闌景以人增勝閒知夢益安賦詩因調笑倚和羨才難

楨和

水面波紋定堤傍土脈乾淸風雙鼓棹薄暮一憑闌緑野思裴度東山訪謝安及辰行樂爾世路任艱難

漁家傲四首歌圭塘四時也

可翁

冰盡泉香雲縹緲韶華隱隱浮林杪酒在葫蘆魚在沼淸晝悄好音時復來黃鳥管領風光心未老衰顏卻怕淸波照有酒可斟魚可釣能事了東風一曲漁家傲窻影修篁揺翠葆墻陰幽徑連芳艸驀地雨來荷葉閙香更好亂煙浮動紅雲島穉桞千條絲嫋嫋栁邊宜著蘭舟小世態紛紛何足校收桂棹烏烏且和漁家傲露洗璇穹靑杳杳年光紅入灘頭蓼翠蓋撐煙吹半倒霜信早一匳寒影磨淸曉早是軒扉塵不到好山更與供登眺酒債漸多詩債少翻水調西風幾疊漁家傲落日崇防寒力峭登臨恰似尋安道有竹何人能徑造吾不誚相逢要遂掀髯笑雙檜淩空龍夭矯有知定訝人枯槁珍重嵗寒冰雪操君自寶老夫且唱漁家傲

有孚和

莫訝圭塘春縹緲要知生意從冬杪栁動長堤冰泮沼庭院悄舊巢又見來鳥九十韶華容易老鏡中勲業慚頻照招飲便須忙罷釣休醉了東君要聴漁家傲濃緑園林光莫葆詩翁只愛窻前艸驟雨才過蝸乂閙亭館好日長人在蓬萊島風度新松聲嫋嫋酒酣卻笑瀛洲小栁外荷邊休計較皆可棹采蓮人和漁家傲云外賔鴻聲漸杳羈人聴罷如嘗蓼我對淸尊時復倒風露早黃雞果是能催曉蓮褪殘紅涼乍到水天一色供遊眺短笛悲秋知者少吹別調新翻商意漁家傲雪後西山崖壁峭奇觀難與他人道煨芋有鑪無客造從壑誚巡檐且索梅花笑冷蕊疎花開矯矯水村妝防霜林槁賴有此君同節操成二寶淺斟低唱漁家傲

楨和

靑入西山煙天機只在菇蒲杪風解冰澌融小沼人靜悄一聲何處啼山鳥杖防尋芳逢野老艸芽栁眼明殘照歸到圭塘還獨釣心事了簫聲暖和漁家傲眾緑初生如羽葆池光揺漾連汀艸紅杏已無春意閙風致好水中三嶼如三島荷葉如錢蒲嫋嫋石渠靜聼泉聲小從此圭塘時檢校停短棹栁陰髙唱漁家傲鴻雁翩翩雲路杳蘆花如雪迷紅蓼荷花不禁風雨倒秋意早詩懷淸似霜天曉獨掩柴扉誰得到髙防日暮宜瞻眺淸致日多塵事少歌古調新聲移入漁家傲萬木凋零巖壑峭一機消長觀天道松竹園亭時一造誰敢誚敲冰煮茗供談笑自負平生心矯矯三閭何事形容槁琴到無誰與操懷我寶相逢且賦漁家傲

瑞蓮歌【並序】

有孚

圭塘落成之明年七月旣望吾兄中丞公與客小集塘西南雙洲前產瑞蓮駢花亭亭異蔕同跗殆陰陽和气鐘爲禎祥天以慰老臣錫眉壽而昌子孫也惟公髙科起家致位丞弼贊化機培善類三十年矣謝事來歸田不足供伏臘而林塘栽植竭力資之蓋欲靜觀四時生意之妙與造物者遊而積善餘慶吉事有祥嘉瑞之見理亦宜哉有司欲以上聞公退然不居而好事者繪爲圖矣有孚退而閱史唐開元至宋紹興四百年間僅【闕】十七八見表箋歌頌逢湧沓作𨿽不奏祥瑞乃公素心然游泳至和詠歌太平不可無也乃爲之歌曰

圭塘活水分淸洹主人嗜好同先賢蓮根培植未逾嵗孰謂一旦生嘉蓮初疑霞臉影附鑑又似綘幘丫分鬈幻成彩鳳翼自比琢開香玉環仍連李唐以來具圖表趙宋奏賀尢駢闐我元聖徳極涵育瑞應只許書有年嘗思至正辛巳夏吾兄實握綱轄權廣寒殿下太液池亭亭並蔕薰風前守臣有請願馳獻獨以義折煩便便歸來對此蹄涔水肯將異卉誇裏防吾鄕自昔號多士諸君巨筆如修椽僉言此是閭裏榮歌詩倐與圖俱傳身閒意適物【闕】寓園林何必皆平泉天公端爲表餘慶慶緒日與絲綿綿蓮房有子風味好不待食藕沈屙痊願言七澤均此瑞主人福壽方如川

可翁和

相攸西郭濵吾洹老病宜退非遺賢平生竊慕君子徳池上種竹池中蓮蓮兮何獨出奇異聯房蕊簇金絲鬈二姝同體面目別七澤移種根株連書祥史籍見歷歷走觀士女來闐闐人言培植久方盛一疏鑿未及年自知不作駭俗事玆焉誰握生發權形容敢勝周子說胚腪又在太極前亭亭照影欲輕舉淩波微步俱淸便倦遊夢不到玉井歸來老屋安一防小池偶爾薙蕪穢池上敝亭才數椽酒從鄰貰已多債詩取意適誰令傳天公特與慰岑寂嘉瑞湧出如源泉夘君有唱阿買和僮歌況復淸且綿擬爲表頌僭歸美柰此嬾痼誰能痊予心眞樂更多有傍花隨栁在前川

楨和

太行山下溪名洹洹溪主人今得賢石渠分澑入方沼種出萬柄紅白蓮就中一茄發挺特艷妝雙出云髻鬈有如二女降嬀汭翠裙紅袖相牽連岐分駭目未信宿裏傳【闕】耳何喧闐波神有爲獻嘉瑞要並太史書丰年主人謙徳不敢有福善自是天行權亭亭植立萬花表可人適在亭之前日酣欲語轉嬌奼風動似舞尢輕便一時圖寫溢紈素十日車馬空市防昔聞蓂莢曽表異乃因土階與采椽景星鳳鳥豈常有考信前史眞宜傳醴湖蕪塞不復見而今乃濯圭塘泉禎祥奕葉定不斷藕絲萬縷相纒綿幽人到此自怡悅膏肓泉石尢難痊要須紀錄入郡乘千年增重吾山川

侍兄池上對景書懷【閏七月二日】

有孚

天機寒燠自潛通殘暑何勞用力攻萬柄荷聲秋雨裏一山色夕陽中初心人未慚靑史晚節兄當訪赤松嵗月等閒成老大池亭何幸日從公

可翁和

船時泛一橋通詩壘誰能四面攻官業向來慚柱下仙遊隨處是壺中風聲細細來雙檜波影澄澄見七松笑傲滄洲人老矣功名付與黑頭公

楨和

平生心事負淸通得失何須較面攻人道神仙遊海上天教宰相住山中四方舊植多桃李三徑新開滿菊松野老從教爭席坐不須牀下拜龎公

睡起偶成二絕

有孚

淸風枕簟水雲鄕夢覺槐根百慮忘起課山童笑多事飼魚跟藕摘蓮房

松竹平堤飯後行眼前幽事總闗情忘機魚亦如鷗鷺能識溪童扣檻聲

可翁和

衰病天教逺帝鄕君恩一飯詎能忘但愁今日人輕議世有赤松無子房

捨則宜藏用則行聖人於世豈無情彊顏欲鼓齊門瑟何似圭塘欵乃聲

楨和

乞得西園作醉鄕浮生俗務總相忘水雲淸徹荷香裏小艇虛明似洞房

賦詩舒嘯杖藜行水色山光不世情醉臥午誰喚醒栁陰啼鳥兩三聲

卽事

有孚

理檻存茶竈維舟過酒缸水光浮北棟花影在西行樂時休失髙飛气未降相看終不厭庭檜拂云雙

可翁和

秫田秋半熟香入小磁缸霜水淸浮簟煙嵐翠可酒添詩癖重茶戰睡魔降笑問登山屐吾生費幾雙

楨和

映水花明樹浮香酒滿缸上書辭北闕寄傲倚南處世心無慊論文敵已降圭塘有溪友國士任無雙圭塘雨後督修堰歸坐嘉蓮亭有感【十一日】

有孚

睠此三洲水功輸一嵗勤陰畱西圃樹淸度北溪云花竹環隄上亭臺錯水濆每勞賔載酒時與客論文值雨天相戲修防事又殷潢流誰紀極岸塌我厓垠水底升船子泥中出此君庀徒紛畚鍤竣事幾朝曛汲汲同援溺憧憧劇拯焚感時空付恨對酒豈圖醺輕薄雲中手艱難鏡裏勲學方知有道境已入無聞覓句期靈運攻書擬右軍杖從鄕老植席許野人分調燮功攸屬浮沈意不羣歸來理緗帙剔蠧拾香蕓

可翁和

嬾是平生癖歸田始克勤灌園時汲井學稼曉耕云取山千疊舟巡沼四濆倦遊當稅駕勇退免移文誰識予心樂都忘俗務殷圭塘淸見底銀海浩無垠潦倒惟營口迂疎愧致君天開方外境塵見隙中曛酒欲連宵飲膏須繼晷焚讀書嗟坐廢娛老卻宜醺園綺知髙祖巢由負放勲至人先大節餘事及多聞詩少慚工部鞋多笑領軍郊原諏嵗計風露逼秋分且曳泥中尾休空冀北羣崇臺還一上萬物正蕓蕓

楨和

山人新學圃要慰一生勤方沼瀦淸水平田種白雲紅蓮迷水面靑艸亂溪濆有客須沽酒無錢每鬻文山中緣已定池上事徒殷小艇通三島新詩動八垠輕風宜桂棹鳴澑合桐君淨室凝鑪篆斜映隙曛荷杯方適用芰制莫輕焚欲發詩書韞仍須麯蘗醺盡修閒事業休論舊功勲流水心無競蠅聲耳不聞迹追裴相國詩擬鮑參軍天宇云無礙溪橋路細分寒梅在花部野鶴暫雞羣萬卷書無恙收藏更種蕓

鄕友具宴漫成【十三日】

有孚

樂意相闗好鳥鳴可憐歌舞漫多情日斜山气如雲气風急松聲似雨聲落魄不違鄕社飲棲遲須結嵗寒盟圭塘活水淸如許不獨滄浪好濯纓

可翁和

相望不隔一牛鳴尊俎過從見至情荷露淸涵芳酒气松云寒遏艷歌聲髙車駟馬初無意白酒黃雞舊有盟醉脫烏紗從露頂絕勝前日縛塵纓

楨和

不平常欲以詩鳴詩友還能識此情一座笑談皆有道滿前圖畫豈無聲雞豚已遂聯鄕社鷗鷺何妨締舊盟卻笑終軍苦多事不攻經籍請長纓

侍兄赴圭塘

有孚

時出西門履信坊望中楊栁是圭塘軒車每被兒童識風物能令杖履忙山客荷囊多艸藥溪人抄紙滿鄰墻年來頗識幽棲樂愈覺林泉興味長

可翁和

卜築何如履道坊千紅萬緑浸銀塘要回衰境爲全盛卻使閒人號最忙活水淸圍容膝屋新篁髙出及肩墻煙霞遮斷塵埃路才覺山林白晝長

楨和

淸晨走馬碧雞坊防檢西園數畆塘花栁前川成自樂輪蹄終日爲誰忙釣魚岸口迎新水沽酒鄰家過短墻半醉莫催翁命駕月明松影引杯長

嘉蓮亭宴罷奉陪泛舟夜分始歸賦詩三十韻是日之宴渤海縣尹吳安之以使來具也【閏七月二十一日】

有孚

池亭秩芳筵落日船始放晴空散餘霞秋水淨氛坱髙荷𨿽離披尙爾緑彌望搴豁成璧池不礙雙槳蕩縈紆湛澄碧天宇益虛曠石竇來驚湍松隄俯新漲鼎立洲嶼連沿洄時一傍飣餖羅珍羞傾倒出奇釀侑以二名姬朱弦倚淸唱凝雲響空翠幽禽或翓所愧杯行遲負此百川量須防羣動息露气白沆碭灑然毛骨輕不獨情緒暢燈火空防中仿象江湖上陋彼西園遊飛蓋何冗長云胡渼陂行亦復怯風浪而我方扣舷馮虛恣揺蕩吾兄嚴鄭流髙節張邴亢少飲如醉翁浮此齋畫舫頗恨交遊稀毎毎折輩行遂令子弟間日侍屨與杖樓船憶當年樂事炊一餉望洋失所操伏櫪今在鞅靜言校疇昔所得多所喪與從天上人何似山中相但恐時易失俯仰異欣悵銀漢淺且淸神槎喜無恙人生貴適意前修語非妄榜人報更闌列宿光蕩漾故舊東海頭何當剡溪訪

可翁和

膠榮四十年弛擔甫天放𨿽云在人境心逺絕塵坱況玆遊騁地秋色入四望卉木已向榮雲水自相蕩虛得山多臺髙知野曠淸泉來汨汨節制無暴漲何須過前川園有花可傍玉肪薦肥羜銀瀣注新釀時貴孺子歌底用小海唱龜魚共游泳鷗鷺來翓並介亦何常小大各有量子房屈圯下髙祖隱芒碭君臣倐際遇功業驚洽暢挺然三傑中奮乎百世上一朝事辟穀身外物皆長乾坤任俯仰形骸貴放浪萬事云悠悠一笑天蕩蕩鶚謝累百薦龍戒上九亢人生幾兩屐芒屩乃兩舫徒令方寸心戚戚復行行吾年今如此出入必扶杖故人念衰老千里牲酒餉自鼓煙波枻永稅塵俗鞅境勝夢俱淸位失道未喪誰言管城子初非食肉相興來使陶寫形容豁惆悵苦吟尙作祟樂飲不爲恙學易免大過勿藥喜無妄厭厭詎可極明河月溶漾庶足充淹畱何如李公訪

楨和

謝事居山林居隱言不放幕天豁蒼蒼席地從坱坱魁然保身哲肯作延頸望舟從範蠡遊誰復求奡蕩酬歡酒有時度徳官無曠方沼維莫秋淸波縮寒漲菇蒲相媚嫵魚鳥自依傍溪友薦新鯽長須沽村釀時聞塤篪鳴三嘆應一唱賔鴻方叫羣歸燕尙翓有此家山樂不較江海量朝來試柱笏爽气亦何碭淸供旣已多幽情自足暢𨿽居城市間宛在羲皇上禮法貴眞率服食戒侈長平生事直道所遇非孟浪風景晚舒徐郊野寒莽蕩裏氓新相知知我匪蹇亢淸風動緑漪明月滿歌舫竹爲君子交梅作丈人行圭塘策枯藤不用錫幾杖散步遵微行晚食謝餽餉水濵暫彌楫沙頭時棹鞅險語從鬼泣斯文未天喪遙遙東山遊復見風流相千仭立巉巖眾目駭怊悵淸泉與白石膏肓特微恙蹤迹諧四休思慮絕諸妄洗耳就潺湲拭目明滉漾西山景更多佳處時一訪

圭塘欵乃集卷上

欽定四庫全書

圭塘欵乃集卷下

元許有壬等撰

偕故人趙寛齋胡安禮奉陪泛舟【八月七日】

有孚

錦幔髙張防纜收畫橈徐動浪花浮招呼版築霑余酌【時方版築舟過其下輙徧飲役者】收拾綸竿作爛遊垂栁如雲蔵一島小橋成徑接雙洲洞簫休品江南曲風月難忘赤壁秋

可翁和

駭浪船歸百技收回頭人海自沈浮幽閒時作蕩舟劇疎嬾猶能與客遊紅蓼白蘋鷗鷺國淸風明月鳳麟洲諸君更約源源防不泛黃花不算秋

楨和

碧天如幕晚霞收觴詠從容勝拍浮去嵗已爲亭下飲今朝宛在水中游玉杯酒映紅雲島宮錦袍明白鷺洲更看波光涵月影人間咫尺是中秋

雨霽泠然臺觀山【十三日】

有孚

連朝雨雲虐今日山卻好走馬向圭塘忘餐事幽討拾級崇臺雲散防芳徑艸嶄巖太行巓隠約林慮道巘岫紛獻奇髙低翠如掃平生頗樂山肯信髮縞開襟納浮嵐俯檻看飛鳥不有泠然臺孰覺趙魏小

可翁和

輕風水無波落日景逾好馮虛思橫生萬象困搜討窮睇眼未花得意詩不艸勿謂城郭近下有往來道心逺地自偏興來無灑掃收蔵千鈞弩莫用穿魯縞悠悠嘆浮雲翩翩羨歸鳥一任坐井徒嘩然說天小

楨和

秋容在新晴風物事事好山色可攬掬詩料助探討西風響疎林晚煙接衰艸前溪有小舟何處訪安道蒼苔淨可坐落葉從不掃松下鶴昂蔵裳復衣縞西山列畫圖圭塘富魚鳥願進一簣功直使眾山小

記塘上艸木二十四首

有孚

雙檜如雙虯天賦形天矯蟠根九泉底挺秀重云表昨夜聞風雷走視寧待曉愼勿變化去須君鎭吾沼七松何山來亭亭此焉萃托根在林塘實與泉脈防人生無百年撫倚成永嘅珍重明堂材我但觀偃蓋曲徑通池亭有此一隄竹瑣碎影揺金瑽琤聲振玉髙歌淇澳詩宛若淇園緑君其亟走鞭主人厭粱肉亭前四梅樹來自江之南易地不易性培植吾所甘調鼎本無心僵木何用慚且圖慰幽獨松筠成友三何年植此栢嘉與雙檜鄰霜雪助孤勁雲煙防輪囷葉香來彩鳳影曲驚潛鱗服食吾不暇嵗晚見天眞文楸如靑幢陰覆釣磯濕又如紫蓋懸髙花間紅碧持竿憩其下烈日爾吾羃猶勝析爲枰飽食事博奕屋角有老杏枯枝若枯槎春風一披拂蓓蕾團丹砂董園欲種徳花落不用嗟尙憶曲江宴我園同此花婆娑合昏木枝葉方敷榮捲舒爾無爽栽培吾有情紅蕤間層緑團欒若繁纓未能傳嘉樹且飾鳴珂行老樹凍畱根生意今始穿薫風能作花猩紅目爲結實尢可人累累采色絢好是無車馬淸澈安石院朝陽香霧裏風淸露未晞佇立若凝思郁金捲仙衣對之不敢防冠佩澹忘歸何以明髙潔圭塘竹日暉粲粲白玉簪墮自天仙髻幻作奇絕花淸香偶蘭蕙蛻形冰雪窟脫身脂粉磑云胡不自持終焉芼姜桂芭蕉葉可愛移根神麕阿題品待詩客未許僧占多莖絲眞適用花異柰俗何幽人亦分緑用寫考槃歌雞冠子甚防造物巧成就植立意欲騰怒長勢如鬭軒昂自避羣屍鄕莫吾購永懷鈞天庭絳幘唱壺漏環池有異莧紅壓瑚樹亦有間鵞黃絢爛五色具蔬品爾最防防綴秋獨富但恐西風髙萎爾在霜露西蜀神仙花住此圭塘上春深風日暄睡足錦圍帳佳人在空谷詩翁有藜杖不須秉燭觀吾方稅塵鞅叢條宛如荊作花蠟爲胎茅檐曝冬日亦復淩寒開偶以臭味似冒名百花魁緑葉夏可薦寒泉時一杯郭西雪一株王郎爲移枿月明小院春生意孰可遏粉香花漸衰紅消實堪掇繞樹笑文園何由更言渇靑蔥環堦艸花發始知萱芳莛挺孤秀煌煌勢如鶱鳳兮何徳衰比擬或失言主人酌酒罷嬉笑弄諸孫園丁笑麄俗勝地乃栽桃紅霞倐如雨作實償吾勞化工有深意盛時隨所遭易落還易長吁嗟吾二毛西隄有穠李照夜雪千堆縞裙垂練帨宛若盧家來笑哦韓蘇詩恥我筵前罍醉後掛冠臥花神莫吾咍種菊繞圭塘花發秋欲莫零露沾壺尊淸香隨杖履我非隠逸人卻與花有素行看根入池化作甘谷注明臨晉帖馳伻覓來禽栽培日以茂用比雙南金但看花實時粲若錦繡林鳥食吾不惜毋令蠧其心灼灼紅鐙花揚州佳麗種主人舊使君當堦自培壅憶昔金帶圍花曾兆榮寵歸來老圃中相顧腹一捧層臺秩名品幃幄錦繡張匪徒事富貴花中有姚黃歐嘗記洛俗坡亦懷錢塘花於吾有助醉墨灑天香

可翁和

吾家靑牛君伯仲龍矯矯不似丁令威暫來立華表鬼神防斧斤風霜幾昏曉摩娑左紐文曾見陸爲沼䢐徠以多賤吾圃斯防萃逺從他山移淸與幽境防樂天才四十栽爾已興嘅吾年六十三方期翠成蓋長公有名言不可居無竹僕僕斸蒼苔森森植寒玉聲來書幌淸陰入酒杯緑何須更晚食此君聊當肉春風爲花魁先路來枝南但憐結成實能酸不能甘世自不可口根在吾何慚年年共雪月華我徑三三蒼官昔多事乃與羣鳥鄰何如在圭塘亦勝居神囷老根已作石霜皮不成鱗不用嘆不遇參軍能寫眞朝來花斬新莫雨墜紅濕藤蘿助奇觀羅帔層層碧昌黎性苦隘政爾搴防羃一笑問秋乎還能誨人奕枯樹影在水浮動如仙槎昨日春意閙今朝雪滿沙榮悴等兒戱老懷無嘆嗟作實助殽核明年還看花有木知尙時手植日向榮無忿底用蠲聊用寓野情亭亭矗翠葆散紅纓靑裳勿異字姑以合歡行濃緑千萬枝火齊中貫穿山人晝眠起銀海日俱燥笏行可濡寒裂紋玳絢無賦繼殷元虛塵翰林院曉涼振弱體月墮東方晞香塗漢宮額潤展華陽衣應朝通明殿金杯承露歸道妝豈予媚池影動淸暉司花琢淸貞不揥幽人髻蕞爾艸堂陰香軋百畆蕙月露映冰壺美芳積磑磑著我沈水鄕庭前更叢桂披披靑羅扇敷陰圭塘阿夏云影厚秋枕雨聲多翰墨聊復爾風霜其若何休教近湖石掩映美人歌異卉非卵生緌纓殆天就驚風振細葉宛若三市鬭赤幘不煩憎縛賣孰爾購因之記昔年聴聲趨待漏雨後叢甲生俄成尋丈樹誰名雁過紅防纈無不具環池爛云錦吾圃【闕】爾富呼酒亟賞之秋光欲寒露花仙何許來嫣然立沼上香霧羃曉妝蒙蒙九華帳勿令苦幽獨就賞時防杖秉燭夜莫歸春去無覊鞅蜜脾薝卜成此佛靣胎黃中色可尙況在雪裏開盜名匪獨我伏神出芋魁幸無鼎調實聊用侑山杯園丁功力深春榮到由枿花開月更明溶溶白雲遏紫實待含津囊承躬采掇莫羨鄴侯燒且浣長卿渇人生念慈親堂堦多樹萱忽隨靈椿化冥漠俱髙鶱此憂詎可忘肝摧不能言對花聊自慰白頭還抱孫昔人避秦亂川源多種桃我幸遇明世栽培胡自勞看花食其實爲圃豈不遭疎嬾彊鞭防猶勝宅不毛淸夜遊西園皚皚白雲堆東風苦愛惜不遣過墻來何須領張徹且復傾我罍玆焉不省錄寧免長姬咍人間隠逸花開發宜遲莫三徑連松陰百繞穿葛履秋容澹籬落寒香入毫素掇英泛濁醪盆甌親挹注作甘最夏果其柰招眾禽禽啄吾不惜曷酬僦地金呼童日敺防靑紅猶滿林禽飽人亦飽於焉獲我心造物眷花王擇後降嘉種英華得旣多加以人力壅楚楚禦衣黃遂冠羣芳寵羣芳各有匹勿用矉而捧開元得四本花本玆焉張眾色各有熊世獨推其黃我非富貴者胡爲植圭塘天教風露夜受用一庭香

楨和

雙檜立不倚是謂彊哉矯栽培嵗月深挺出風塵表正气淩太虛老翠宜淸曉亳宮今何如且復安此沼竹樹滿池臺松乎防其萃根共土相安心與景俱防撫之足盤桓秦封成一嘅相報爾何速袢暑不張蓋生平癖好幽所至必求竹特開數畆田種此萬竿玉篩月淸影碎出墻新梢緑嵗晚澹相看何妨食無肉圭塘富春意盎若庾嶺南防杖時一觀忍凍吾所甘自是百花魁豈但桃李慚夜來雪有月照見花兩三池上有兩栢風煙爲四鄰出根堅似石挺質圓如囷鸞鳳方托宿蛟龍未脫鱗材大爲用難何如任吾眞擇勝植佳木池邊地宜濕化作萬庭花先看一庭碧春風播馨香曉霧爲蒙羃休羨千戶侯富貴劇如奕仙家杳何許欲訪無靈槎春風知鼎竈滿樹出朱砂明朝成白雪幻化益可嗟一笑勿多語孔壇萬年花捨前植奇樹不日見滋榮合歡且合昏有色復有情晴煙防幢節輕風颺緌纓莫飾黃金勒幽人方獨行愛此安石橊翠樾受紅穿照眼眼欲迷爛若火雲簪擬宮鬢然裁入舞裙絢時見子初成蒼苔滿深院園中有黃葵含露待日晞玉人宿酲起澹妝宜道衣戲把琉黃杯西風醉忘歸檀心不自揜盡展向晴暉素娥宴仙家醉歸松寶髻遺簪孕作花淸芬不讓蕙夜涼小陰回風轉香磑相伴何人斯古香有老桂芭蕉我所愛移植庭之阿緑章封事少羅扇淸涼多秋一夜雨繁響如愁何明朝就葉上寫我短長歌有卉如雄鷄赤玉巧琢就不聞長鳴聲對立若期鬭眾葉方離披千金不可購報曉弗用爾髙眠謝更漏腸胃喜藜莧培植乃成樹紅紫葉爲花靑黃天【闕】具矮籬秋意深小園晚景富鴻雁殊未來西風送淸露我愛花中仙時時到池上風破胭脂粒煙作雲母帳睡足曉光遲幽人方倚杖何用遊西川吾園堪掉鞅銅切黃金塗中色爲胚胎不用較名實俱是東君開幸厠丈人行敢作羣芳魁何妨對磬口時復傾金杯微雨濕鉛華芳妍滿槎枿東闌昨夜風飛雪不容遏小圃未闌珊佳實行可掇人生幾淸明一醉忘饑渇人生有所寓北堂惟萟萱翠莛裊鵠觜丹葩驚鳳鶱芳潔擬蘭蕙忘憂復何言宜男更有驗常伴竹生孫武陵不可到吾圃自宜桃作實可立待區區匪徒勞蒸露紅縹緲流水紅周遭便須酩酊醉萬事輕鴻毛晴雲映穠李萬事繁如堆葦綃暖日透縞袂香風來揺落亦可人紛飛入尊罍肝膽醉不邪恐爲玉川咍種菊滿東籬徘徊風景莫采之不盈握艸露濕芒履無酒只餐英安分行吾素懷哉斜川人停雲目空注嘉果味何甘得名因致禽美質瑩如玉朱砂防黃金芳譽畱晉帖作貢稱文林靑李勿相違作詩戒遐心當堦種芍藥美麗非一種紅紫鬭嬌艷風雨勞蔽壅甘作春光殿乃專眾芳寵對花當若何金鐘日須捧花王元富貴造物更鋪張列檻紅間白擅塲紫配黃吾園足花品獨爾張林塘今日好風色滿天吹暖香

池亭苦雨松竹皆黃書事

有孚

驚見黃萎及七松徑傍竹亦不能叢怨咨固是小民罪位育誰虧大造功濕气連天雲易雨秋聲撼地日恆風圭塘艸木渾閒事可惜郊原禾黍空【一作挽回生意須開霽晚節冥冥借太空】

可翁和

誰教滛雨害吾松更偃前竹幾叢晚景盤桓方取友經年培植已成功堅貞未許移天性光霽行將借曉風珍重嵗寒心事在卻凴孤月照霜空

楨和

防綴池塘借竹松松方挺挺竹叢叢上天何事連朝雨老圃都淪一嵗功生意此時須曉日秋聲何處又西風嵗寒節操誰能易三徑佇看靑滿空

圭塘艸木續詠六首【並序】

楨

從父都司先生記圭塘艸木詩廿四首句精意足體正法嚴楨也僭和嚴押具槁旣進而竊有疑焉夫仁人君子之於物𨿽小大不同所以與進造就之心則一圭塘艸木皆先生培植之功艸木之獲至圭塘亦皆先生進防之力也然有不得在吟詠之列者豈非以圭塘唱和嘗及之耶抑亦有所遺忘耶梅也松也竹也栁也荷也嘗及之矣而梅松與竹今玆又防專詩栁與荷不與焉況若槐之植徳桑之濟世椿之靈壽楡之適用而皆棄之六者有知將有憾也謹續爲六詩共前爲三十詠僭和之罪伏幹寛恕教誨斤正又有望焉

昔人植三槐百世猶靑靑所貴徳充符豈但陰滿庭黃花兆舉子厚防生公卿不見王祐家坡仙有堂銘有地悉栽桑豈但樹墻下修條蔽麥隴緑葉茂長夏欲作成都謀敢比齊魯野老人無贏餘衣白樂鄕社我觀木有椿何異人而仁仁者必有壽此木宜千春栽培幸成趣佳兆在主人主人信不俗植桂爲之鄰我山隰有楡移植圭塘上歷歷近仙家夾道起尋丈春火生靑煙晚景尢可尙莢也𨿽無才不似楊花蕩此栁何風流栽揷徧庭院才抽緑玉條便散黃金綫弱體不勝鶯纎腰似飛燕心事如淵明但比五株羨引泉瀦爲沼種藕才一年紅妝映翠蓋水晶宮裏仙淩波踏明鏡捧擁來三千應同娯野逸莫教閒酒船

翁用楨韻

涼颷動空碧修枝振髙靑張幄卻炎暉交陰可中庭不煩位三公政爾宜冷卿南柯莫記夢陋室方爲銘幽人非浮屠日日戲桑下愛其濟世余重緑芘朱夏昔賢事遊觀竹木萃緑野繼踵吾不能但入老農社靈木享遐算異質稟至仁後先八千嵗才是秋與春蒙莊發揮後塵世閱幾人吾材實樗也賴得爾相鄰托根鄕社間逺迹關塞上春莢羮萬錢大勝食方丈東隅何失之收之敢髙尙嵗晚澹相看萍蓬謝飄蕩依依裊長條漠漠迷小院縈風輕作綿穿露巧如綫不復管別離招鶯更畱燕防看成車蓋吾圃有餘羨華部愛君子移栽未逾年生意自鬯達主人豈花仙初日爛云錦靡漫知幾千逺觀敢防玩栁陰維小船

叔和楨韻

髙槐殊可愛密葉屯云靑閱市遊冑館過位揚王庭秋風遄作花植徳資墨卿得意十二街斯語心當銘樹桑五畆中畦流繞其下逺揚看深春沃若羨初夏願言惇本心毋使質勝野朂哉王道成雞豚樂吾社圭塘挺嘉植雨露涵深仁一株尙未老八千有餘春陋彼擁腫樗娯我逍遙人托根況得地寶樹爲芳鄰晚年樂枌楡好景更池上夾道不成籬淸陰邇函丈攺火嵗所資食皮何可尙勿逐春風顚靑錢給遊蕩春從何方來緑我楊栁院東風巧亦甚搓條盡成綫願學柴桑翁幽居樂閒燕飛絮任爲萍樊圃折其羨愛蓮比君子鑿池憶當年風月夜光霽靜對淩波仙亭亭葉無數粲粲花幾千花嬌葉可制寧詫藕如船

憶梅【十二月四日風雪大作時在陵州】

有孚

爲憶圭塘四樹梅不知別後幾枝開狂風惡雪忽如此嫩蕊疎花其殆哉靑女未能將暖至翠禽端爲問安來歸期咫尺春光好慰藉冰肌有玉杯

可翁和

孤髙貞勁愛江梅嵗嵗淩寒雪裏開疎影在𨿽偶爾暗香來座本奇哉西園老子巡檐去東閣佳人覓句來莫聴髙樓風外笛且教檀板侑金杯

楨和

河北髙寒少見梅年年吾圃有花開深紅淡白非偶爾對飲狂歌亦快哉京國故人成夢想鄕闗驛使寄書來嵗寒冰雪相看處卻似同持瑪瑙杯

不寐有懷圭塘明日遂行【初九夜】

有孚

幾夜陵州枕圭塘入夢思凍消梅早放春近栁先知渉世元無防還家賴有詩促僮勤秣馬詰旦是歸期

可翁和

去我才旬日渾如久別思劣兄恆在念難弟亦還知且飲團欒酒徐觀防渉詩梅邊松竹茂好共嵗寒期

楨和

極目鄕闗逺臨風有所思莫疑歸太晚祗恐負相知縮地思奇術懷賢和舊詩石鯨流水處餘響付鐘期十二月廿又二日觀雪泠然臺城郭山川四顧淸爽小兒誦東坡先生聚星堂詩甚習殊可樂也因憶馬明初云往嵗徳常杜左司嘗與諸公和之成巨軸然皆不及一見僕則不敢言和但對景成興謹用其韻爾僭越之罪觀者恕之有孚

花飛六出亂無葉泠然臺上偏宜雪茫茫大地迥無塵渺予懷正奇絕山容喜從天際攺竹聲時聴池邊折相知更有灞陵翁長途不信人蹤滅平原饑兔巧跧蔵空濶蒼鷹飽飛掣小兒忍冷從吾觀楚楚毳裘蒙采纈坡詩誦得聚星堂字字珠璣飛玉屑懷賢撫景慷慨生嵗月堪憐去如瞥丰年但願太史書故事須從汝南說歸來舉似宋廣平卻笑梅花心似鐵【時梅皆凍損】

可翁和

松花仙釀香浮葉卯君醉詠泠然雪停杯撫景誦其詩韻與天花兩髙絕移牀坐對西湖仙撚吟不覺冰須折恍疑身在瀛海中得句驚寒塵坌滅懷賢未免失自量韈綫長鯨溟渤掣天孫絢爛云錦裳小防難儕江表纈呼童掃付石鼎融調我療饑雲母屑凴髙凝睇縱遐觀正爾龍公自飄瞥當時後學俱云亡左司巨軸知何說效顰自笑亦續貂始信心腸非石鐵

楨和

朔風捲地飛雲葉山川一夕埋深雪泠然臺上望眼迷大地茫茫正愁絕西崦深蔵茅屋低髙崖寒壓松枝折雲間日腳漏光垂沙尾山腰互明滅蓑笠漁翁獨釣歸村館靑旗風颭掣一段淸奇畫不成衰顏得酒紅如纈書忍凍拾枯薪庭除泥濘陳木屑樹杪饑鴉晚羣噪平田脫兔時一瞥丰年有兆喜欲顚模寫成詩費謄說呼童沽酒當一醉巨筆如椽鋒似鐡

圭塘補和【並序】

馬熙

欵乃旣歌之明年熈如京師可行洎楨日侍安陽公觴詠圭塘更唱疊和詩辭凡二百四十有九又明年楨來京師熈始得伏讀全集大篇云行短章泉流無非樂日用之常而憂國憂民之實亦未嘗不黙寓其間也楨聞詩趨庭日有新益而熈乃以抗塵走俗不得與於斯文愧可勝言耶然可行序引有張本同聲之說固欲援之入社今𨿽末至未必峻拒之也於是忘其蕪陋勉彊補和得詩七十八詞八錄次左方惟二先生進而教之

水生天一本微陽樂以充陽落此塘伐鼓三聲泉破甕

和鈴萬舌發央央

作樂導水省事山翁許鶴隨燕鶯奔命爲誰疲情知欵乃多幽事

不付樵靑付雪兒

攜妓落成出谷遷喬早致身友生求舊復求新不因萬樹黃金縷

肯向園亭漏泄春

栁下聞鶯簉羽曾聞雜衰裳圭塘今見雪凝妝詩家物色無逾爾

身與虛舟已兩忘

舟中對鷺輕柔圓淺勝琉璃珍重山人有當巵若刺玉簪成像鼻

翠濤𨿽滿不淋漓

荷觴酌酒少公飲量過三蕉詩思如抽岱嶽毫百折翠云題欲徧

獨畱心葉待秋髙

蕉葉題詩淩波萬緑可吾牀水國風來體亦香焚制裂衣殊未暇

從教鄕原笑踽涼

荷淨納涼洞房編藥屋編荷八面玲瓏得月多誰遣天飄籋云過

嫩涼扶我入無何

開看雨露髮云花落繡茵一竿聊復坐忘眞大夫亦記當年事

風雨中宵念潁濵

松陰獨釣卭友相須欲鼓橈那堪舟子亦招招喚回十載江湖夢

雲際參差起鳳簫

與客泛舟甕牗儀刑盡翠巖自移一榻對晴嵐山中云出乾坤雨

恐有賢書到水南

日夕觀山偶然隨栁涉飛橋澹本無心與泊遭落日蒼煙橫白鳥

西山秋色兩相髙

西隄晚眺移花嘗築避風臺移竹應難就日栽此夕相邀愧泥濘

明朝冒雪試重來

雨中移竹雪後西園路踏沙一枝曽掛酒壺斜只今午夜扶疎影

卻屬山中道士家

月下觀梅洋洋圉圉校人知慚愧公孫獨受欺老子臨淵非羨汝

謂予不信質之詩

倚檻觀魚芳叢種與老仙看春葉秋花不用餐但使幽香入池水

年年初度酌甘寒

繞堤種菊龍孫戢戢亂穿苔道古端由剪伐開不向此中常徑造

欵門無處可裴回

竹間開徑琴忘流水水忘琴琴水俱忘是我心甚欲囊琴窒流水

栁陰趺坐聴希音

水口聴琴競物無心毎負壺壺能負我亦堪娯偶然中爾成驍箭

絕似檀溪躍的盧

獨坐投壺疇隴從衡艸樹低西山東郭共冥迷若論攬盡源頭水

合姓洹溪作許溪

登臺縱目水鄕紅紫盡輿臺獨爾懷冰犯日開羣玉有詩無乃

捲云須辦雪千堆

調白蓮始花欲擥騷鄕木末蓮繞池分種待秋妍都緣錯把東風怨

花似寒灰不復然

調木芙蓉不花奇章三品藐巍巍艮嶽將軍視賜緋何似野棲娯退傅

苔爲冠履艸爲衣

調湖石

春纎無力發弦輕助以半天風雨聲詩客淩雲渾未覺

六經心醉有餘醒

聴箏

可翁酒間口號

塘肖圭乎圭肖塘幾人勇退水雲鄕韓優白劣都休較凜凜淸風不可忘

楨侍飲圭塘

相下耆英繼洛陽詩如趙璧責秦償二難獨擅文章气一字不隨時世妝洗雨芰荷方出色充庭芝樹亦生香黃塵烏帽予多愧不共尊前此夕涼

可翁太常引四首

園池多在魏公時盛極自然稀天遣可翁回要扶起臺傾榭欹圭塘如此藕花無數一笑領翁詩帝裏不須期怕鞾似三司靣皮

園中風物水中亭消得兩娉婷濁酒捲荷傾早洗盡箏聲笛聲四隄晴栁一天花气付與晚山靑飛絮挾雲輕任膝上瑤琴自橫

穉紅酣日照修筠光景一時新萬扇卻遊塵看出浴溫泉太眞榜中龍虎班頭鵷鷺無復困冠巾花亦識天民問身到黃扉幾人

露桃云杏不勝穠合讓水花紅別種出林東爲冰雪相看攺容洹堂雙甕此時千葉愁絕閟珠宮貯酒待吟翁念疇昔時來一中

可翁圭塘獨坐四首

投老歸歟屢有年西南況復罷籌邊且容獨樂著司馬何必五湖追計然激濁揚淸勤渫井任輕求重懶蕓田悠悠此意誰能防唱入漁家傲四篇

近日徵商法不廛謀生徑欲買村煙有錢得酒亦種秫無錦可裳仍集蓮和露任誇桃樹閙因風不禁栁花顚漫郎心事歌能寫樂句從知在此舷

園池多勝事有間卽逍遙祛暑衣蒙葛揮塵扇卻蕉波光揺屋角樹影轉廊腰何事西外靑山不受招水濶憐亭小隄回覺路長煙霞鄰道院花木勝禪房漢狗烹韓信秦雞脫孟嘗客來如語此未免涴吾塘

可翁漫書

紫闥三年夢圭塘萬古心卓亭仍就日塞向欲排陰世路茫茫濶天機衮衮深倡酬詩百卷誰遣到雞林

可翁有舟

勿謂吾舟小輕於太乙蓮能容茶煮竈更載酒如川有分投閒散無心咎蹇連若教仍濟險須問水中天

可翁大雨兩晝夜僮報墻僕而竹茂

牀牀屋漏苦無干一夜周垣被水漫生意盡歸叢竹底渉園須待日三竿

可翁雨後觀竹有陻墊摧折者

雨前栽爾地猶幹急雨排墻爾遽漫愧爾蒼黃類夷甫未能忍死待雞竿

可翁新秋卽事

秋聲無適莫一夜入松闗不待歌商頌先期賦小山閒情凴緑綺機事失黃間望斷雲林鶴馳書久未還

可翁秋陰

螢飛猶惡濕鵲噪未聞幹栽竹心逾逺澆桃興已防有坊鄰履道無路達長安欲和陽春曲詞華愧二難

可翁漁家傲四首

香霧空蒙煙縹緲靑歸林木先從杪若采芳洲蘩采沼花事悄幽情聊復忘魚鳥鳥倦知還亭月老魚安淺碧吹斜照魚若有言求直釣秦吉了也應能唱漁家傲八十鄰翁頭似葆爲言環翠埋荒艸不似圭塘風物閙淸晝好來逰往往逢郊島細浪粼粼風嫋嫋栁絲柔直荷錢小鳬短鶴長無用較舟可棹扣舷重和漁家傲涼入槐陰門巷杳秋容次第歸蘋蓼潦盡波寒亭影倒徵雁早一聲喚起江天曉菊外白衣殊未到沙堤畱得西山眺何事木蓮花獨少詩與調倚風仍度漁家傲池上水枯垠岸峭池邊雪霽無行道三島遙遙心欲造舟子誚拏舟恐受堅冰笑遵渚一鴻方矯矯告饑雙鶴從形槁吾亦安能充爾操惟善寶嵗寒歌徹漁家傲

可行瑞蓮歌

休官林下堂名洹觀魚今又師鄕賢軒前未暇植他物淸漪萬頃花開蓮淩波仙子弓袖濕禦風毛女雲鬟鬈就中一朶特獻瑞蕊岐蔕並房仍連里人傳繪筆幾禿羣宦趨慶門應闐三陳秉軸昔接踵二宋射防嘗同年當時豈無艸木祥水花未必曾司權平輿施厚報未食相臺雙桂宜光前嵗寒勁節各挺挺傳家經笥均便便伯兮勲業在廟社用蔵功斂安受廛季才本是棟梁具胡不領袖棁與椽登庸便合踵舊轍天公有語令花傳洹堂嘉貺又繼出慶源衮衮逾淵泉階庭連理見玉樹合歡不但瓜綿綿嗟予病減詩復病探囊試藥猶未痊誦公新句弗克和飽觀紅日酣平川

可行對景書懷

池上塤篪協四通毋勞鐘木互撞攻詩生流水行雲外人在光風霽月中路到迂時因避竹垣從垝處更培松世間何地無魚飯此日委蛇勝自公

可行睡起偶成

園池擇勝似江鄕蕉鹿何妨爾汝忘不是扣舷歌欵乃更從仙枕覓山房

云入茶甌自在行風生竹牖更多情石渠近日添新雨膝上橫琴聴水聲

可行卽事

載書逾十乘儲醬乏千缸竹影明窺戶荷香晚度對山方目擊見客又心降落日層臺表蒼煙白鳥雙

可行雨後督修堰歸坐嘉蓮亭

謝政從翁嬾持家有弟勤鑿池通活水築島駐行雲栁外渠穿石荷邊路廹濆亭臺全尙象花竹間成文月畢秋仍早星虛气未殷霖淫寧有節洚洞遂無垠畫舫齋居士黃樓賦卯君水平池見岸雨歇日窮曛竹墊芽新濯魚飛尾舊焚計庸書載具犒役酒仍醺境順多逢坎時艱好防勲一勞知永逸萬事付無聞折簡常招客裁詩足張軍樹容黃鳥並屋讓白雲分人樂宜居獨天謀欲渙羣明朝又興作菊徑荷鋤蕓

可行鄕友具宴

石澑穿渠防防鳴眼中幽事總闗情故人載酒不辭醉好鳥隔花空有聲但使軒扉常欵客不妨松菊屢尋盟西風瘦馬長安路說與山靈笑絕纓

可行侍兄赴圭塘

年來夢斷鳳池坊云影天光有此塘夜飲不辭歸路逺晨興更覺攬衣忙桑麻莽蒼接平野機杼咿啞聞隔墻忽有好詩生馬上眼明雙檜拂雲長

可行宴罷泛舟三十韻

仙舟夫何如快逸且奔放蒲帆濯沆瀣桂棹卻氛坱西塞辭眞甫裏謝魯望秋云與飛揚春波恣摩蕩濟人功已斂橫渡職非曠願陪山翁遊況值新雨漲荷深知渚濶花虛見云傍鄕閭速佳賔渤海致名釀影搖雙檜舞聲發半天唱栁鶯續紆余松鶴助翓滔滔劇川吸湛湛豁陂量光迎東月皎气挹西顥碭聯句交彌月請序接文暢吾將出方外彼亦可舟上空虛名共逃俯仰物無長猶存一釣竿欲破萬里浪霆轟彭蠡澤風擊黃天蕩又虞險難乘或致身弗亢不如謝蒙衝聊復娯此舫旅酬賔主席各逮子侄行全交忠罔竭尋盟信可杖使乎杯勺免翁以雞黍餉神龍豈容豢天驥俄脫鞅醒醉旣兩忘寵辱亦俱喪茫茫迹大禹表表州古相休逸猶可追觀魚已堪悵更長幕無烏月黒艸有恙孤蓬憩雙槳一夢絕諸妄明當溯滄浪髙歌航漢漾仍究圭塘源乘槎洹水訪

可行偕故人陪兄泛舟

紅衣落盡渚蓮収容得虛舟日夜浮二客從予非漫與一尊邀子助淸遊偶然憩息來三嶼從此翺翔到十洲欲賦棹歌成慷慨澹雲疎雨不勝秋

可行登泠然臺觀山

林慮山本奇臺上觀更好宛如武庫開事此軍實討千矛挿層空萬防立荒艸弓戈紛委地盾劍光夾道端能愁城攻亦可詩陣掃佳人澹相對綸巾照云縞緬懷湘水湄衡嶽配朱鳥惜無泠然風筆【闕】祝融小

可行記塘上艸木廿四首

亭前雙檜立枝曲能自矯譬如直諫臣抗論犯天表气含芝術春節礪冰雪曉丹井有餘波挹彼注玆沼嵗寒撫靑松觀此物情萃不有蛟龍形孰當風雲防寧隨陶徑菊日以荒自嘅不願污秦封爲作擎雨蓋移家傍洹溪辛苦嘗爲竹植之永爲好寸土如寸玉逝從篔簹偃化作渭川緑中有鳳笛材淸音勝絲肉昔年探梅花攜酒過水南今玆對池上嗅香當淸甘楚騷𨿽見遺吾林亦何慚但恐和鼐晚頃筐實餘三柏壽以世計當與太初鄰銅柯旣盤盤黛葉仍囷囷防姿挾龍虎奇文間纎鱗嵗晚同【闕】操甚知丈人眞河濟富千樹性本樂卑濕釣磯有餘地借爾油幢碧繁霜剝其陰忽若尊舉羃致身安樂窩猶能大觀奕杏園千樹春年年送仙槎如遇黃扉人飛雪漫隄沙移根文玆土開晚愼勿嗟但願世其文常觀曲江花有木枝葉繁葳防蔽前榮作止毎因風離合非其情名器不可假假爾一就纓爲爾觧蠲忿示我亦周行若橊屯於春入夏气乃穿花能醒醉眼實可淸瞑防紅亦何心要作濃緑絢但爲宜男房煌煌照庭院黃葵本髙潔值此湛露晞峩峩切云冠飄飄六銖衣中色足自媚吾將田園歸佳人殊未來忘言對斜暉遙憐章甫冠贈玉簪我髻終當衣制荷未可帳空蕙茉莉如搔頭配爾香磑磑胡不來中州而乃宅八桂甘蕉本靈苖斸根出崇阿狂僧萬猶少道士一已多中霄聴風雨詩富葉如何茫茫夢中鹿倚聊寤歌秋花矗雞幘纓武凡幾就蹙錦豈欲鳴碎丹或能鬭新詩繼歐梅已受賈人購謇予乏防辭雌伏愧屋漏吳興萟白莧欲以淸自樹此種備五色充庭當家具葉披錦云亂實粲珠富霜隕不足惜明年有春露銜子定黃鵠孰謂來海上紫綿飛莫簾纈暈防春帳照妝待銀燭追香負笻杖明當走昌州爾勿斷予鞅春風何許來孕此黃玉胎蜜脾不自【闕】磬口何由開以貌可梅僕論香亦花魁風味極不淺吾當舉深杯天公琢瓊瑤一夜綴萌蘗遂令東闌雪不受薄寒遏淡妝何用洗落英猶可掇安得釘坐人相與浣塵渇主婦治北堂所植惟貴蘐抗葉驚四垂擢英喜孤騫嵇合敍其功無乃成巵言當持忘憂訓問我叔重孫何彼穠穠花浩歌園有桃陽和不擇地人力寧施勞舊植各天涯或又都遭惟爾足佳實羞之配溪毛園林澹泊春有此冰雪堆赤日照未好月夜須重來逝將濯其根致之洗與罍顏色勿慘慘恐爲梨所咍秋容爲誰妍白衣來何莫不惜尊中酒恐負籬下履霜風掃頳紫星月照黃素采采晚節香美人意方注花髙枝滿蝶實老田有禽風日不貸春吾囊已無金誰將【闕】譌豕致爾來爲林不有右軍帖疇能沃吾心嘗徴廣陵花腰金本無種其當異人出嘉瑞不可壅西園有分根新雨荷天寵願披家慶圖觴爲吟伯捧知花在根橃培養異弛張媒暖寘叢棘穴蠧簪硫黃主人本無心聊復云影塘端誦康節語輔車有餘香

可行松竹皆黃

滛雨爲災及穉松黃萎又見竹身叢徒能醫俗不自療謂可引年寧有功外直尙持君子節後凋終繼烈臣風人將大任多窮困其孰知之惟太空

楨圭塘艸木續詠六首

面槐餘十年老眼冷復靑萌蘗迸春雨一一碩且庭平生邁種徳不但保彥卿我將茹其花髙誦休哉銘國禮嚴公桑蓋以勤率下采采爲蠶供衣被溥夷夏何年樹獨樂花竹共秀野當令有餘帛足辦裏中社惟木首五行實配四端仁椿又木之首配時爲孟春春當嵗八千此語聞蒙人仁者必有壽老境願卜鄰仙家楡尙白歷歷種天上此地敏其靑豪末起十丈蕪荑抱美材胡爲食弗尙戢戢風雨栽生意尢浩蕩杖履迷栁邊無乃似歸院不如棹孤舟沿隄纜其綫朝絮粘露蜂夕條棲雨燕與物同至和天恩殊曼羨鑿池得枯荷斂迹不記年一朝出淤泥亭亭水宮仙遙憐構巢龜欲問嵗幾千便當從太一暫借紅葉船

圭塘欵乃集卷下

圭塘欵乃集跋

相爲中原名郡自昔多達官貴人之居宋廬陵歐陽子爲丞相韓魏公作晝錦堂記人到於今稱之由魏公而下𨿽懷黃曳組世不乏人求官簿問望政事文章一切烜赫於時功成身退又能歸享太平之樂者則亦寥寥如也禦史中丞安陽許公以經術起身致位尊顯卓爲一代名臣晚歸相城視聽不衰辟園作室引流種樹日置酒賦詩爲娛樂淸風雅致照映後先歐陽記所謂少擢髙科仕宦至將相富貴歸故鄕築堂營圃作詩以遺相人一一皆似爲公言者始知魏公之後繼其美者未必無其人也然則圭塘晝錦之名當相爲不朽於相矣若夫公制作之妙天下人人知所矜式舊矣是集又若老將用兵百戰百勝而從橫變合無不如意顧區區者何足以窺其營壘也哉學生汴段天祐再拜跋

安陽公以道徳文章名重一世及功成身退相羊雲水之間與松竹居魚鳥遊曁其弟若子更唱疊和金石相宣若身在六合之外逴乎不與世接其賢過於人逺矣哉公於溥爲父執都司君長溥年事之若兄國子楨少溥年接之若弟往者嘗拜公於堂侍都司君於客次揖國子楨於大門之外未嘗不僂傴側辟俯而服仰而嘆也圭塘康氏之廢園也當其廢時過者不視牛羊萃焉庸詎知今日之遇乎鑿之薙之築之樹之挈子弟而招佳賓圭塘遇矣庸詎知後世之傳乎非公則圭塘不遇圭塘之傳則有賴於欵乃也與至正庚寅孟冬望後二日晚進龍門周溥頓首再拜謹跋

唐國子司業楊侯以年滿七十白丞相去歸其鄕朝之公卿士庶共稱其賢昌黎韓子有文以傳於世世以爲美談禦史中丞相臺許公以年老亦白大夫而去當太行之麓洹溪之濵得地數十畝築亭鑿池深廣有度樹以松竹杞梓種以菱芡夫渠水緑掩映𨿽極人力每雲收雨止層巒獻翠活水分淸儼若天鐘其秀公率子弟或舟楫或杖屨蕩颺乎淸流徙倚乎亭之左右更相唱和殆無虛日有欵乃一集鳴於時不知楊侯之去有是樂否今世士大夫宦逰中外老歸於鄕者有之矣得山川之勝而燕防者則鮮也得山川之勝而燕防者有之矣弟若子俱能文辭者則鮮也公以明經擢上第致位廊廟佐天子出政令幾三十年膏澤被於民物者固多諸福之美萃於一門天之施於公也實厚相之人凡出處去就一以鄕先生爲法是集之鳴也益著眾所謂賢者又不得専美於昔矣至正辛卯冬至前五日諸生哈喇岱再拜

山川景物因人而勝因文章而傳人品旣髙文足範後山川景物之得所托而傳於久逺也可必矣中執法安陽公歸鄕裏作圭塘位置之巧泉石之勝松竹荷栁之繁亭臺橋舫之具西山如畫公於良辰美景挈子弟招賔朋觴詠其中宛然香山池上也觀物賦詩殆無虛日積久成巨集圭塘之勝遂聞四方制作之精人願矜式不然則圭塘𨿽美孰能盡知至正庚寅夏文升過相州獲拜公於裏第陪杖屨一遊來京師日奔走思昔陪侍恍若夢寐癸巳莫春至鯨川訪尙書積素成先生邂逅洹濵禦史於餘淸軒中適二公對方冊談論驩洽文升從傍竊觀則圭塘唱和集也思得掛名集末豈不榮幸遂領歸旅邸而手鈔之自不愧其字畫之荒惡也謹以歸於洹濵爲後遊張本云孟夏天臺丁文升拜書衛之詩有詠歌夫碩人之寛而著於國風者考槃是也有以父子兄弟一家而皆善於詩者三曹是也然而考槃之樂美矣徒托諸他人之詠而見三曹之詩多矣而其私情中紛嫌隙相逼不能以盡夫忠厚和平之樂是皆得於天者或不足於人有其文者或不足於實於是而知中丞公兄弟子侄圭塘唱和之章從容怡愉之思蓋古今所僅見者也中丞公世家相州相州衛地而三曹之舊都也中丞公與其弟都司君皆以蚤擢髙科仕宦中外未甞少休於家所謂園林池榭之勝優防野服之樂徒形諸懷想而寄諸茫一旦兄弟同得以遂其情焉則其同气相親同徳相與發諸歌詩詞韻之間自將宮商相宣金石相和大篇短詠交唱疊和有不能已矣然則衛地之詩此非尢備尢善於前人乎𨿽然發言爲詩聲之和也兄弟旣翕家之和也以和兆和將見如歐陽公所謂園間之艸木有駢枝而連理禽鳥之翔集者不爭巢而棲不擇予而哺豈特可稱於髙陽許氏之東園哉臨川黃冔敬書

昔宋張文定公齊賢舉進士仕太宗朝不十年拜相致政歸洛陽得裴度午橋莊鑿渠通流栽花植竹日與故舊乘小輿攜觴遊釣甞賦詩曰午橋今得晉公廬水竹煙花興有餘師亮白頭心已足四登五府九尙書今觀禦史中丞安陽許公謝事歸以賜金得康氏廢園於相城之西刳辟杇壤翦焚榛薉涼臺燠館古木詭石間厠隠顯復鑿池如桓圭形號曰圭塘公野服蕭散乘椶輿時與畸人靜者偕其弟若子觴詠其間攄幽發粹更唱疊和金石鏘鳴累巨帙題曰圭塘欵乃公之弟可行時爲南行臺監察禦史與公皆以名進士顯宦中朝淸節雅望輝映後先子楨復以門功起太祝供奉玉堂其懸車之樂視文定公宜不多讓而風流文采萃於一門蓋有文定公所不能及者謹拜手題卷末識嘆慕之私云諸生鎭陽張守正

右中執法安陽許公欵乃集一帙觀其所載園池之勝逰賞之樂無非所以形容太平之風致至於更唱疊和金石相奏而律呂相宣乃與其弟太常君洎子楨供奉出於一門昆季之賢並羣從之才俊有非他人之所與明時國家人才之眾多教化之隆洽因是而可以槪觀焉金臺王翰謹跋

至正癸卯余奉使嶺南丙午自瓊儋回屆相時太常禮儀院使許公可行奉防來尹相省故園之樂也余亦忝列兵曹得陪許公於斯一日得閱公曩侍兄集賢大學士可用公洎侄元榦賡唱圭塘集嗟夫人家孰不願一門父子兄弟忠孝之全徳學之備榮宦之隆哉造物有所僅吝亦人積善未周弗脗於時矣若斯數者許門之樂全矣嗚呼公今之來松楸恪恭田園得意復繕圭塘修榮叢桂對西山而酬興臨淸流而賦詩相知棲鳥適趨芳徑防杖從容且歌且樂軋圭塘之舊發潛徳起幽光遂平生之髙志樂好景黃花若韓魏公胡子山王西溪各賢不獨専美於往而許公一門躡髙風於後誠不多讓矣若夫麟閣勛名玉堂舊業公無夢矣余何人哉得宻邇於圭塘耕耘也耶浚儀王國寶拜

圭塘欵乃集題詩

至正甲辰諸生書於大都南城之寓館

趙恆

細讀圭塘唱和詩流風餘韻想當時東山絲竹閒方得北海樽罍老更宜亂後池臺渾索寞夢中松竹亦參差椶輿不晚歸枌社願校園丁【闕】舊基

中書左丞安陽許公洎弟太常文章政事名滿天下每嘗想慕風采至正甲辰愚叨掌故得親太常公一日出示圭塘唱和詩集乃左丞致政太常以南臺禦史還家兄弟暇日防集圭塘亭榭時所作也一唱一和珠玉輝映奉讀之餘則賢人君子棣華之樂可想也遂成俚語一章用贊萬一云

陸煥然

宰相歸來致政時圭塘唱和類壎篪好山好水天開畫難弟難兄日賦詩酒斚每從花塢設釣舟時傍栁陰移景因人勝千年下緑野香山未足奇

圭塘欵乃集跋

右倡和集一帙江湖友人躬錄而裝潢者二十八年矣南歸展讀中𨿽無恙而外皆破碎可憐況兵後所存惟此本爾乃力疾補葺遺我子孫永收翫上章涒灘歳夏四月初吉洹濱識

