

欽定四庫全書

集部八

荊南倡和詩集

總集類

提要

【臣】等謹案荊南倡和詩集一卷元末周砥馬治同撰砥字履道無錫人治字孝常宜興人至正癸巳甲午乙未三年兩人同館於宜興荊溪之南隨事倡和積詩一卷錄成二帙各懷其一同時遂昌鄭元祐爲之序二人亦自有序後砥從張士誠死於兵而治入明爲建昌同知與髙啟友善遂以此集手錄本付啟啟復以與呂敏有啟後序及徐賁題詞敏後仍歸諸馬氏成化間鄕人李廷芝攜至京師俾李應禎張弼詳著其事校正付梓集後附錄數首皆砥在荊南別後之作及治賦砥哀詞與其追和之詩砥以吟詠擅長與顧阿瑛蹤迹最宻玉山雅集記逰諸編中多載所作格調皆極諧婉其撰是集正元末喪亂之際感時傷事頗爲情致纏綿治詩筆稍遜於砥而雋句絡繹工力亦差能相敵以視松陵倡和漢上題襟𨿽未必遽追配作者而兩人皆無全集行世存之亦足以窺見一斑焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

荊南倡和詩集原序

前年予歸養親始寓荊南山中荊南者地誌云義興俗勁直有荊楚之風故水名荊溪溪之南曰荊南非江漢之間所謂荊南者也常之屬邑四而義興山獨多凡山之羣峯簇出者惟荊南爲然義興故僻左而荊南延亙且百里予所寓處距州郭七十里四方賓客茍以事來義興者多止州郭逕去以故荊南𨿽有佳山水谷巖潭洞之勝多不知使知之亦不暇遊也予𨿽以邑人久寓於玆而亦未極披覽去年春履道自吳門來與予俱主周氏家周氏好學有賢行得客予二人乃大喜爲屋澗東西以館之置荼具酒杯屬其子弟從之遊蓋今二年之間亦稍稍事搜覽天髙气淸間相與登銅棺窺玉潭詠頤山晚晴送具區之洪波招天目之遠云而吳興桐川諸山若奔走來會可喜者始咎向者缺遊觀之勝也閒居讀書念親舊離別與夫風泉月林之間載詠載歌商今古較人事弔吳封禪遺迹思孝侯折節從學之勇不可復見與夫杜牧之之風流蘇長公之英靈則復感嘆悲吒噆噆不已予與履道意思皆然因合前後所作爲荊南倡和詩若干篇嗟夫予二人者交舊矣向年與履道居吳門或居無錫其相從之好有之而聚散恆倐然非有如今日之久也更唱疊和非有如今日之多也惟其流離不偶亦豈有如今日之甚也哉蓋前五六年民物尙富康士往來東西州者眾故於登覽不能專宜其於山水之勝反有略而非顧者今予與履道徒以畱連至此遭時屯阨不能羽翼以飛殆所謂匪鱣匪鮪潛逃於淵匪鶉匪鳶翰飛戾天噫士至於此乃得於一丘一壑盡心焉由此觀之則人之有憂患孤苦者未可以爲不幸也孟子曰人之有徳慧術智者恆存乎疢疾詩亦然又況重於詩者乎異時年邁志衰皤然兩翁復相遇於山巓水涯開卷一笑則猶借此以識窮愁憂患之嵗月云前年至正十三年也十五年秋七月馬治序荊南倡和詩錄爲兩卷一畱孝常許一以自藏砥與孝常非直嗜詩者也顧有所感於中而形於言爾非敢有意於示人也心之所感情之所發有不能自已者故不自知其言之多也見其言之多而遂以爲耽於詩者非也蓋吾二人之詩非艱深勞苦以得之見山而心樂焉則欲養其徳也觀水而志達焉則欲果其行也登髙而見白雲之英英則思吾親之在遠也與山僧野老往來以遊則亦未絕於朋從也居窮約而無怨尢之辭則知安乎命分之故也是皆有感於中而形於言爾謂非爲學之道乎𨿽然荊南山水豈以吾二人而著卽天下名山水多矣其峯巒洞谷豈盡勝荊南哉彼或當四方之要衝遇賢達之遊詠則名著於無窮矣荊南旣僻左寡賢達之遇則其名之不著也固宜然則居僻而名不著豈特山水也哉豈特山水也哉句吳周砥序

欽定四庫全書

荊南倡和詩集

元周砥明馬治仝撰

過任彥升釣臺

馬治

寂寂山水郡依依今古名斯人同化盡系纜舊臺傾汀樹煙中沒寒禽沙際鳴無人坐垂釣永念彼平生【任有出宜興郡哭範僕射詩序云永念平生】

周砥

雪樹參差短寒山迢遞明春流釣臺沒殘照夕嵐輕萬化同澌盡孤名如水淸誰悲範僕射千載見交情

出西澗過龍巖途中瞻眺

砥

適意窮山水覽物眷時候蘭薄迷煙孕桐林仰云逗卻立駐幽躅前臨縦遐覯谷鳴始嚶嚶川響復瀏瀏衝飈激髙竹晴曦艷寒澑崖復翠羽戢石觸金鱗皺妙合理無遺心怡興難究逼仄緣石磴岧嶤陟云構豈惟廬霍期攬此嵓防秀素履非行險逸想仍冒詬遙遙此中情庶以謝紛揉

治

山澤春明麗雲樹郁峭蒨遊步何從起涉澗行屢轉幽泉響層曲蔓艸緜芳甸在岸心已遂經丘始回面巖崖驟誰創嵐嶺遙自薦蒼栝凝陰吹彤霞散晴電庵藹蒙籠間一水光練練沈沈潭洞古潛龍不復見觀頤委物育解作凝神變臨深備戒愼登髙欲瞑遊目信虛無探已有常戀靈芝事曖昧采薇庶遊衍行矣東郊歸祈年急親膳

南澗聴水聲送別太古禪師

治

汩汩石上語瀏瀏風中琴淸晨南澗流似是太古音出谷乍喧冗入林杳深沈後來自相續前者旣難尋問客何緣起悠悠傷別心

賦得晚晴送禪師

砥

浮雲莫褰霽空宇湛然淸復念還山客遲遲南澗行新禽響叢木殘照入孤城卽此閒來往方紆塵外情

對新栁

砥

才弄新春色巳有縈愁意欲倚不成眠待扶還似醉疎雨飄枝濕莫雀銜花墜脈脈獨含情故園那得至

治

縈縈初月栁撩亂愁邊見陰憶武昌門髙想靈和殿金塘承日暎綺陌迎風轉學舞未能休纓情欲誰見

送梁生

治

山路喧黃鳥溪風搖緑蘋如何送行客等是未歸人

砥

荷衣不掩體客路暗傷春誰是憐貧者金陵有主人

遊龍巖三洞之間贈東臯生

治

三十六洞何紛紛倦遊拂拭龍巖雲龍巖之山昔所聞白波中浮洞庭君混沌初離元气分雷疾如崩電如焚從今金仙棲上方五丁斧作三石房供以百斛靑霞漿惟畱一谽谺玉室暎金堂銅棺嵯峨空復云乃有銅棺藏張公鏈丹處人去紫苔荒靈官玉女虛名耳靑騾不歸已渺茫如何龍宮三石房內猶肺腑閱腎腸間有尋丈魚見人化去不可量水邊荏苒露牙角一日四海流滂滂我呼東臯生下觀潛龍宅摶桑小燧飛入來照見乾坤與人隔世間日月輕變遷我欲待子無爲先後天而終道自然石上一憩三千年

砥

商顏紫芝久不采淮南丹書竟安在仙人勸我三洞遊身如騎龍到東海海气茫茫雲霧回白波捲雪連山來雙童手弄海底日紅光一道金蓮開瑤艸綠可折瓊樹花冥冥昔人鏈丹丹竈在錦苔繡石光靑熒雷行半空中逄逄擊天鼓玉女鸞笙時下來前頭四足神魚舞醉拂珊瑚鞭玉虎我欲因之窮洞府閒訪八公五雲裏爲說蒼生受辛苦不然西出西華顚太極總仙之洞天安得周回更二千直與龍巖之洞相鉤連蓮花峯上重攜手笑攬霞觴窺八埏

寄茅山道士鄧九華二首

治

玉門丹砂不可得有懷常在積金山空疑蓬島虛無裏絕愛茅家伯仲間菌子生時云蓊葧桐花開後水潺湲鄧君翔舞布林表猶倚神芝養妙顏

山帔昻藏七尺軀人間一別信音無曽陪髙論時看劍不記狂吟夜擁鑪明月遼遼生遠思白雲靄靄滿淸都華陽南洞閒來往願逐鄕人蔣負芻

砥

何許九華仙子宅白雲峯下翳松蘿澗房春靜飛花入磴道煙輕鳴鶴過下泊宮前晴蕩漾昭眞臺上郁嵯峨題詩先到虛空界亦欲淩風渡絳河

云掩白潭下水我家茅屋尙有無九霄月色三花樹千載雲蹤五嶽圖投防幾時防勝力封書先欲報麻姑重來爲覓通記玉笈丹書諒不誣

觀復卦呈孝常

砥

明道由來不計功中行能復幾人同善端萌處天心見只在安然保養中

酬前作

治

天理本然無間防盈虛消息自其常惟當努力崇明徳坐見羣陰變一陽

上董山讀孫氏古碑

砥

亦有文章效封禪柰無功徳濟刑名長江縦有肴函險終使秦人念子嬰

治

靑蓋蕭條向洛陽曆陽山色愧封王如何囤石叢丘裏又有遺文載百祥

春寒慰瓶中杏花

治

玉瓶春水曉猶添紅萼無言對捲簾莫爲桃花翻自恨梅花時節更淸嚴

砥

銀屏春靜竹風來愁向花前把一杯不得幽人相伴住西園雨裏亦須開

聞笛聲送任掾

治

栁條拂水已堪折梅花照人如欲言翻向溪橋成久立春風吹篴暗銷魂

砥

春水綠波生栁塘橫吹掩抑復悲揚今朝送別已惆悵前時渡江猶防腸

經杜樊川水榭故址

砥

落花風裏酒旗搖水榭無人春寂寥何許長亭七十五野鶯煙樹綠迢迢

治

風煙淡淡水防防杜榭橋西傷我情閒倚溪樓望山月鸊鵜飛處晚鐘聲

張子房詩

治

周曆久巳移眞人翔灞上風雲一感變靈鑑昭所向從容帝者師芳閥著韓相學禮淮陽去丹心日以壯結客反君讐神椎驚博浪誰令奇功緩天意興伯王進履投契會畱獻忠讜他人安足云臣語君委亮暴防西秦弭勇指東城喪弛擔息元元推封安鞅鞅都邑資評議儲皇控依仗有教實施行無言不咨訪觀山悟無競涉海羞細量混迹次蕭曹希蹤列伊望圖成不自貴髙步淩風颺寓意赤松遊齊身黃石葬其人𨿽則巳懷徳予可忘英芬播萬紀作者哀何曠出處顯黙間孤風起廉讓

次前韻

砥

悠哉紫霞想奕奕丹漢上矯矯張子房孤風肅瞻向知幾自其神辟穀非有相翻飛帝鄕遠羽翼皇輿壯下視炎海航流飈颯驚浪三尺旣平定九圍悉尊王盈志決疑情讒言間忠讜竟毒彭仲醢巳失淮陰亮果謂金石交不啻螻螘喪仰觀云物表靈風委塵鞅伊昔昌鴻業造端孰可仗崩迫戰鬭機從容帷幄訪剖論超神理納約中權量黃石一編書淸塵千古望希聲杳莫作異迹誰同颺忽忽東洛榮紛紛北邙葬麟趾追巳邈鳳姿仰難忘申章擅髙議疇能發其曠吾知武侯略方駕應宜讓

憶彊恪秀才

砥

春林露滴滿蒼苔暎水柴門向午開鷗鳥相看自來往庭花欲落更徘徊心思故舊情難遣時憶過從詩屢裁人事風雲悲頃刻爲誰臨患獨憐才

治

來往溪西松桂林當時君我最同心兩年蹤迹飄零甚三月光陰詠嘆深世事聊憑尊有酒男兒豈賴槖中金相思不得雙黃鵠飛下龍山玉萬尋

贈防公

治

向來俱是錢塘客世難還家各五年夢裏猿聲風嫋嫋空中鶴影雪翩翩詩瓢憶掛蓮峯樹茗椀曽煎合澗泉相見南樓春巳晚感時傷舊更淒然

砥

我本匡廬種蓮者奄忽飄零塵网中衣食坐爲妻子累文章翻笑古人同酒醒瀑布千年雨恨滿江波一篴風閒共山僧語終日揮弦送目嘆飛鴻

懷玉山子

砥

伊昔延淸賞玉山仙子家風唫蘿磴月云臥雪巖花海鶴西飛遠吳門東望賒相思似春艸煙雨滿天涯

治

我識玉山子吳江春夢中鳴橈漁浦夕吹篴酒樓風豪思千夫勇神交四海同他時雪中櫂俱出葑門東

春日澗西獨立

治

茅齋密倚澗西頭南隴東岡也罷遊閒見飛花拂楊栁春歸自是不能休

戲和呈孝常

砥

澗房疎竹靜煙霏逕裏蒼苔行迹稀相與尋君遂初賦江花欲落換春衣

尋蘇長公墓

治

醉裏光陰三百年靑山滿目一淒然舊時玉局今何在漫想荒城野水邊

砥

野花荊棘路淒迷山北山南謝豹啼千載先生丘墓在神遊應是浙江西

四月一日南樓聴子規聨句

山雨防防聴子規【砥】松間樓上坐移時曉來殘夢猶三月【治】春盡幽花尙一枝疎繆豈堪今日事【砥】文章聊效古人爲【治】鳳鳴不再何千載【砥】思結滄洲汗漫期【治】

邀孝常食櫻桃

砥

奉橘誰題三百顆種桃休訝五千年不如共餉朱櫻熟手摘囊盛也可憐

酬前作

治

夢魂不到芙蓉闕新食朱櫻近一番金盌蔗漿非我有情知春茗解蠲煩

登西岡望龍池諸峯贈馬二山人

砥

登臨不涉險緩步情始暢振衣西岡頭矯首一長望朝陽匿光彩宿霧猶隠障山靈忽不靳連峯洶波浪何許芙蓉靑龍池半天上銅官從中起磅礡气愈壯回風過林莽艸木皆振蕩靑錦十萬繒鈿車五千輛山人地誌熟指顧名所向窮歷吾豈能髙情倚疎放平生煙霞志配此丘壑尙思欲逃喧卑結茅記非曠緣知兵革後巳恐淳朴喪蕭條采芝意臨流重惆悵

酬前

治

遠遊虞風波托好常在邇朝來遇君出興與西岡起日薄川野陰徐行杳然喜登身陂陀上瞻望入百里浮雲忽避遠千嶂來塡委巉巖龍池頭宛轉鵝山趾銅官大居正顧盼雄彼此夏綠紛以榮林巒粲成綺回頭指明鏡近見洴練水一州信崢嶸東北才演迆自多巖洞勝衡廬可肩比嵬嵬松間石跪立馴虎兕前瞻忽長嘯幽響久乃已桃源果何似玆景淸且美窮探非予樂所樂有偶爾周子宜數來逍遙自今始

晏起一首

砥

晏起望南郭依微見遠岑疏花消夜雨啼鳥罷秋林偶有適道意本無遺世心不能勤四體聊有寫瑤琴

治

樵牧久巳出驚禽噪初陽寢扉南澗畔疎竹曉風涼夜永道機熟秋淸人意彊居山幸一載晏起適徜徉

子晦由南中歸未見

治

漾舟松陵浦飛錫杼山岑誰言苦行役幽賞此其心望月水迷野聴雞風滿林得歸猶未見思爾散煩襟

砥

道門舊遊侶來往不羈人夜歸靑山寺謂行今幾旬緣虐久遺境法妙似無鄰相寄何言說惟應心所親

夜坐懷孝常

砥

待月下石壁罷琴竹間亭坐絕百虫響旅懷才夜寧天髙玉露瀉艸木流晶熒四山湛秋色萬物無隠形風蟬抱葉落雪鵠迎云停此時西澗人柴門久巳扄誰同展淸會念此風泠泠世難避空谷憂患同醉醒偶適不爲貴人生易飄零茫茫河漢流熒惑光銀星干戈未衰息前途杳防防嵗晏有結托東去浮滄溟

酬前作

治

東齋見微月露坐稀華星感物增惋傷懷人在巖扃髙情沐垂照寤寐不遑寧中夜夢良覿君歌謂予聴淸商隨風起虛箔轉琴泠詠嘆松下室踟躕水邊亭常時往來處目擊心已防覺聞西澗流離合方悟形雞鳴空山曙開戶竹林靑忽枉蓬蓽信芳緘輝云屏淒淒貧賤交惻惻秋露零昔如雙飛鵠於今兩枯萍詩中語再四年運不暫停道術尙迂邈焉能事仙靈騎鯨倘可望同日戲滄溟

中秋日過孝常澗西因言去年溪堂奉老親翫月

不勝感慕因賦此

砥

慽慽感時節悠悠入中林往尋靜者居庶怡羇旅心去年燕玆夕慈幃奉淸斟何意故園月照人復在今涼颸動髙樹回薄泛層陰誰無膝下懽與子獨沈吟愉色末由展孤抱方巳深東向望曷極白雲靄遙岑

酬前作

治

旅泊秋景晏賓至欵情言言當三五夕往嵗在家園翫月北堂上淸溪照前軒壽觴連翩舉慈親不知煩𨿽則念窮乏蔬果常幸存時節同歡防玆晨乃飛翻依依望東北遙遙云孤騫家有垂白親理難棄朝昏含淒不自忍辭我出衡門且勿盡君言君言傷我魂

寶粹二上人值雨畱宿西澗艸堂明日賦此以贈

治

相訪竹林茅屋下不因風雨豈畱連棲遲尙辱諸公問來往深慙二子賢落葉下山逢虎迹疎鐘隔水見人煙舊遊空憶錢塘去聞道如今異昔年

砥

蕭條黃葉山中寺回首松蘿滿夕曛杖錫遽行三十里一風相送兩孤云竹堂聴雨驚秋晚石榻畱燈語夜分在昔山林憂患等應修白業益精勤

過西澗

砥

放鶴白石上曳履靑雲間近竹門自掩采樵人未還艸生西澗雨雲斂南湖山遊詠以終日相依道者閒

酬前作

治

虛舟信所往行止若無端適此淸秋日幡然悲路難竹林夜來雨茅棟已驚寒一幸朋儔接空山巳少安

雨中一首

砥

淒涼懷故舊寂寞臥丘園溪冷風蒲折林髙雨竹喧漁人畱野渡田犬吠衡門無限淸秋意何從制一言

次韻

治

蟬鳴秋雨裏山捨竹林園政爾無來迹非闗久避喧坐看髙士傳夢往故人門生意惟蕭索心知自不言

西池夜坐聴風竹

治

愛此池上竹蕭蕭淸不煩驚風夜深至宿鳥月中翻鳳吹山景寂龍吟海波喧音聲性無礙動靜互爲根欲以聞中入居然忘我言如何南郭子天籟語其樊

砥

泠泠不能休瑟瑟還復輟宮商發金奏波濤滿林樾聞性無合離聲塵自生滅適觀喧中靜坐對牕間月期周二山人宿澗西艸堂不至乃聞與鄰父飲

治

蘿逕忽巳暝幽期人不來徒念燈花喜更惜雁聲來落葉牕中駭寒星天際回鄰翁故未去觴至黙銜杯

酬前作

砥

殘霞川上滅髙齋獨暝時方對鄰翁飲趨失故人期偶合無彼此昏旦每推移予意君誠識贈章媿何辭

九日

砥

九日長吟思惘然南來誰泛菊花船靑山滿郭無同賞白髮經秋獨可憐世事茫茫翻覆手人生滚滚去來緣淒涼一酌茱萸酒漫摘香紅憶去年

次韻

治

佳辰無意一陶然陰雨淒淒泊酒船風葉亂飛聊自得寒花獨發竟誰憐須防白髮悲人事擬傍靑山絕世緣惆悵秦皇劍池上登臨那復巳三年【秦王劍池在海鹽六里中辛夘嵗常登】

秋思七首

治

行人不歸兵未休搖落山川生逺愁誰效江南鼓吹曲金陵嵗晚憶曽遊

昔日金陵非采眞將逢天上石麒麟淸曉新亭看飛雪江天愁殺渡江人

越水淸漣繞越山諸公於此盡髙閒當時意气人誰測獨上靈門笑又還

落日髙樓望不休西風颯颯亂雲秋一水東回千萬里靑山冷淡占鵝洲

靑艸萋萋天雨霜洞庭秋盡雁來翔憂端頃刻三千嵗今日惟傾酒一觴

孤城吹角莫沾巾初月蒼茫東海濱丘垤竟爲成螘聚風波不見斬蛟人

郡國蒼生气不蘇天寒遊子畏長途樓船欲借風吹便螘穴君看電掃無

前題次韻

砥

君說金陵苦未休荒江落日使人愁浮雲一別今何有遙指三山憶舊遊

白下門西江水濱寒煙衰艸臥麒麟當時談笑塵沙靜誰是東山折屐人

南湖浮出洞庭山淸水如天白鳥閒借問鴟夷有底急扁舟此去幾時還

金鼓連山震不休旌旗獵獵楚江秋猶喜云屯三十萬賢王自古鎭揚州

雙眉一夜颯秋霜望防南天北雁翔何許髙樓吹玉笛傷心不忍獨銜觴

西江消息未應眞往事吾將問水濱淸曉城門車馬過歡心更恃北來人

何日春還槁朽蘇與君長嘯出長途鑑湖三月花如錦越絕名山天下無

桃溪泛舟尋方厓士

砥

放舟千山裏風气滿晴川歌辭理白雪水禽棲綠煙蒼蒼野雲變蕭蕭風景妍尋僧轉回塘望云極遙天萬事寧有素一行忻偶然

治

舟行沙岸曲隠見遠人村初罷桃溪雨寒山蒼翠繁薄雲凝遐思微風吹古原登稼巳云樂欣欣田父言予心亦何事訪舊試尋源

不遇

砥

君去亦何速我來自空還白雲悠悠者不染去來間惆悵西飛日茫然惟四山

治

空餘修丹石間道看山去鳴鶴有時來斯人本無住相逢不可問歸棹煙中路

次韻任生雨中騎驢

治

長笑乘羸碧山裏也勝天馬陳雲橫虛名付與悠悠者風雨荒岡獨自行

不學騎驢孟浩然靑騾緑發細連拳芙蓉城裏遊三日陌上歸來醉坐偏

砥

公子翩翩道气淸偶來塵世看從橫六鼇不釣騎驢倦又作乘騾踏雨行

髙岡秋雨雪騾鞭苔滑靑絲緊控拳去伴王喬騎白鶴蓬萊豈在海東偏

煮藥

治

煮藥西窓風雨聲中年此意學持生坐翻碧海濤千頃吟到靑林月二更敢謂文章神變化苦多哀樂祟和平茫茫五嶽尋眞去借問何時羽翼成

次韻

砥

服藥何從求聖藥養生不但學嵇生陰陽自昔窮神化寒暑於今任變更候火山窓秋月上擁衾禪榻白雲平他年待我芝三秀相約鈞天奏九成

讀書

砥

讀書易爲感時節巳䢐秋行遊固可適嵗月懼不畱髙齋曠而寂人務罕相酬十載事了了寧不慕前修道在無古今天運每周流萬理由我具逍遙極防搜爲樂不在玆況復殊怨尢予本楚狂士意气邁九州偶然似有契持身寓林丘萬鐘非所辭一毫非所求

治

竄身丹崖下滅迹浮雲端餘事旣不閒防心以遊觀讀書南山日秋气浩漫漫悲商扣庭柯四座鳴風湍巳與淸景晤樂哉此盤桓防和遺糟粕飲勝入肺肝隠幾悟萬古其人夢交歡攜手逍遙墟乾坤歘髙寒顧謂塵世子斯道自平寛胡爲在荊棘方寸生波瀾向無問津者悲爾後來難

陪方厓士自桃溪看山至西岡

治

端能緩歸檝始此循溪上徑復巒壠間縈林起遐想山容非一態目睇凝萬象況偕可心人玆焉意彌曠列壑飄靈气回峯抗仙掌金鵝東北翥銅官左右仰驚看飛鳥出黙契孤云往景昊寒靡靡天長川泱泱寧從謝公好久爲盧生罔刋領誠瑣細遊空則惝恍攀翻靑桂枝離坐席艸莽誰謂昆侖貴一是紫霞賞

砥

冉冉嵗雲暮淒淒霜露繁良遊豈易得賤子亦攀援流焱吹我衣植杖登髙原平郊羅遠岫鸒斯鳴荒園路迥蒼檜立巖髙白雲屯寒日無畱光落葉辭本根萬化倐榮悴一息異朝昏逝者巳如斯人生豈恆存人生會有盡親友誼在惇營營諒何爲撥棄不復言

孝常西齋守嵗讀王臨川除夜寄捨弟詩愛其詞致淸遠因用其韻各賦一首

砥

殘雪半牕春意動餘香一榻夜忘眠燈前對酒須今夕客裏題詩尙舊年風竹蕭蕭還自語寒梅的的竟誰憐知君賸有滄浪趣待約秋風上釣船

治

嵗雲暮矣天涯客今夕能來慰不眠坐席依依思逺道气酣往往說當年春遊吳苑君常慣雪詠中山我自憐惆悵情悰那再得荊溪漫有酒盈船

元日試墨二首

治

竹雪寒聲瀉山禽好語來空餘臈月酒擬訪石亭梅野水宜舟檝春云費剪裁從前江海上今日意悠哉白髮形歸夢靑燈照隔年逺惟諸弟憶貧幸老人憐四海孤飛鶴東湖一頃田誰能論心迹出處事皆天

砥

金鴨香猶吐風簾影月飄輕冰生墨沼余雪綴寒條茅屋行堪賦山云坐可招且無軒冕意隨分樂漁樵萼緑花開未春醪巳滿缸不須嗟往事且復醉幽牕采筆雪千朶靑霄鶴一雙平生江海興漸覺片心降

侄溥負薪歸梁溪

砥

阿咸聊且負薪行世難休嫌眾所輕不謂儈牛韜隠徳何曽牧豕累髙情行藏久客嗟予困甘防還家付汝營跋涉風波暫時事謀身固有讀書檠

戲和呈履道

治

負薪南山歌者誰蕭條兄子獨歸遲無兒豈合悲天道急客何能慰母思長路風波須汝往衰年門戶要人持順途聊詠蕉中鹿塵世茫茫本不知

春夜懷重居子

治

寺中虛閣每曽登忽欲看花往未能夜色蕭條門半掩獨依寒燭憶髙僧

砥

春日溪南野寺幽花時曽約北山遊知君能念飄零客還倚西樓望不休

竹菌

砥

竹逕拾朝菌中林露瀼瀼宛轉童豎歌頃刻易滿筐粲然丹砂質攜下白雲鄕眄睞意忻喜執爨屬初嘗漑鬵淚靈液登俎達馨香臘毒懼厚味飡霞祕仙方得此與蔬筍蕭然侑一觴含和適勝韻茹美貴淸涼孰謂可樂饑庶以結中腸非但紫芝曲願繼采薇章

治

菌生陽林下戢戢春雨餘不遇樵人識何以謂嘉蔬淩晨渡山澗見此步踟躕散漫盈我前落花覆沮洳丹霞冠其頂暎竹彩雲如俯拾喜輕松徐行執吾袪傾身試湯鼎紅妝未能舒渠滑無與俱登筵鄙七葅𨿽悲暫時物一使腥風除

天花菜

治

天花產雁門維此生炎州名同實不然事固多謬悠發春萌芽怒傍石巳潛抽修纖荇帶紅散亂蒓絲柔采拔諒及早非時誰見求芼姜濟芳烈投酢羅瓊羞縈筯欣照耀入盤慨綢繆側聞長老言味與防風侔惟當存下體用紓凶年憂

砥

春雨灑南谷瓊苗茁云根防澤意疏鬯含柔遽欲繁凡花孰無房獨此具名存寧知非天雨詎曰自鴈門擷之加亨肚拜賜幽士言試食珍眾品豈復要盤飱非惟適口味祛風性更溫如何美菘韭辱我逺祖言

春夜喜寶將軍至

砥

疎雨稍侵牖殘燈初掩書豈謂將軍駕夜訪竹林居幽意自云曠塵蹤自要疎徒勞明日事志適更踟躕

治

沈沈鼓鐘後燈影照閒房忽訝傳呼寵知子過窮鄕命酒至花下推琴向我傍不言徵戰苦看劍兩情傷

芍藥寄周山人

治

姚黃巳過魏花殘紅藥初開擬綉鞍折與一枝相料埋明朝風雨又誰看

酬前作

砥

雨窓寥落誦君詩芍藥西園寄一枝那復舊遊春未晚長洲苑裏欲開時

過鄕人

砥

東望吳門愁路澀暮帆春雨欲歸遲朝來爲說煙塵靜不遇鄕人那得知

治

去國一年情似水鄕人問我幾時還風塵暫靜君知否黙倚西樓看逺山

對雨懷竹素園

砥

幾回竹素園中醉那復題詩共繞闌花落碧梧金井冷去年風雨別尢難

治

吹篴滿天淸露降移樽長日綠陰繁如今是事悲翻覆對雨空懷竹素園

將軍歸一首贈別寶舜臣

治

紞紞擊鼓將軍歸歸何所荊溪之水淸若空酌酒爲君鴝鵒舞楊花旖旎飛著人酒酣拂劍歌靑春白馬東流一片雪愁見將軍歸路塵

砥

寶將軍心悠悠束歸飄然挽不畱推之不去令人愁君獨胡爲泛歸舟寶將軍我知爾賢非其儔

洴練湖絕句

治

荷花欲白水雲涼天闊晴湖明鏡光日暮蘭舟看不及帶將山色下橫塘

砥

銅官山下水如銀菇蔣靑靑帶綠蘋閒憶任公釣臺近停橈借問捕魚人

兩澗防集得輕字

治

繁綠藹新夏交交桑扈鳴朋來撫時景觴酌訴平生緩帶臨前間移席次南榮幽思拂素琴商歌諧楚聲中堂微風扇升降體逾輕酒至賓屢辭主人願忘情相見徒云易人事好虧成爲且樂今朝焉用千古名從容偕眞賞飽徳飲和平

得體字

砥

永日池館閟翳然此林水夏綠繞澗榮夕嵐當戶起飛鳥翔深竹遊魚在淸沚覽物契眞賞開筵進芳醴賓朋詠大雅絲竹含流徵意適神自曠交親情益喜凱風垂南沐頺景泛西委嘉會恆難得世紛方未巳凡此賢達人希當愼玉體

五月廿日雨中飲南樓

砥

何許開樽散旅愁疎簾冰簟水南樓天邊逺岫一黃鵠雨裏垂楊雙白鷗閒對故人思故國不堪歸夢阻歸舟東行未見煙塵靜腸防髙堂鶴髮秋

治

共愛風泉淙玉潤故人𨿽雨亦能來琴牀昨暮移髙閣茶竈經旬生綠苔性懶邊韶惟有睡憂深王粲自多才酒酣競起思歸興世難飄零心欲摧

寄趙掾

砥

尋君憶棹扁舟去冒雪東城還不逢日暮岧嶤望溪閣靑山云掩一重重

治

邂逅靑山湛公宅別來豈似酌泉時遙知捧檄爲親喜辛苦風塵亦不辭

雨後

治

芭蕉緑陰巳滿地雨後山堂聞早蟬漁人自泊門前栁野老來尋沙際田紛紛攻刼故未巳杳杳離別夢相牽東湖白頭親健在此去音書須日傳

砥

竹堂東偏之艸亭澗水繞榻風泠泠碧梧鶯語嬌似醉玉瓶荷花愁欲醒可憐光景易流轉無柰蹤迹尙飄零瑤琴一彈爲君掩日暮髙山云杳防

張公洞

治

懶騎白鹿去不駕靑龍車張公鏈丹行九地路繞五嶽皆空虛洞口當天門仰空亟﨑嶇覆盂山下秋聲早閒步松風拾瑤艸仙家知我移客來靈官夜掃燒香臺玉女迎人酒一杯笑予不飲胡爲哉石田淡淡太始雪丹竈溫溫萬刼灰我欲照海底西觀小有天千回萬轉翻疑慮有若止我不得前不逢靑牛翁長吟古苔篇錦屏璇室無塵影珠宮玉堂仍自然何用鐵鎖髙髙懸洞中蕭寥與天連與天髙相逶迆呼吸通神明往來安可期

砥

倐忽鑿混沌玆事豈其餘不知幾何年云古仙人居嗟我至此爲躊躇洞天諸宮窅兮黑試命烈火燭空虛森森怪石相對立如口欲語手欲祛前有紫翠房白雲閟丹書鷹揚燕舞化爲石芝田久矣不復鉏可憐仙人常恍惚𨿽欲相從已超越昆侖閬風吁太髙時亦幽潛到巖窟靑泥爛爛浮玉潤綠髓涓涓暎山骨吾聞仙人不食而長生何得有此鹽米之空名豈伊往來眞戲耳簸弄物化令人驚頗疑壺公壺樓閣中崢嶸摩尼珠光常靑色千奇百怪誰所營須臾眼暗燭欲盡惟以拄杖相敲鏗松風防防呼我出耳中微吟白玉笙竦身欲上不可登綆引魚貫相支撐歸來此境若夢寐俛仰宇宙惟淸明

望頤山

治

斜日水南行蒼然云景淸逺山時在望仙洞故知名楓樹疑秋色藤花落晚晴西陽亭不見惆悵翳榛荊

砥

曾著頤山屐穿雲古洞歸松浮仙嶠日花落女蘿衣翠壑晴蜺飲丹房玉燕飛煙塵此時路長望一歔欷

至銅官最髙處

治

來遊石磴靑天上斜日晴雲髙下飛笑說東湖一杯水行人何事不能歸

砥

丹崖翠壁半空浮秋盡銅官思一遊何限吳人白雲裏心隨飛鴈到長洲

絕句五首

治

秋至衣裳薄思歸未有涯得如江巨孝處處自將車一架薔薇緑經愁憶故廬鄕書夜來到只是更愁予

有弟天涯隔無人消息稀何時比鴻雁一道向南飛早學屠龍技三年望有成朝來鑑止水華發巳先明得志有偶爾居貧方晏然君親紙上墨一日是千年

砥

朝朝感霜露昔昔夢鄕闗何以慰親念因悲行路難東城三百里南雁一封書整待今晨發秋風吹獘廬失身紅塵裏世路轉愁深不汲寒泉井何由淸我心朝露塗野艸顏色但輝光不知秋節去朝露變爲霜操弧力不任彈琴知者稀白駒空谷裏吾道此焉依

贈茅山道士吳松隠

治

江海寥寥一劍飛導陽遊子羽人衣就中不有軒轅鏡誰見先生杜徳機

砥

莫怪雲蹤無所拘尻輪神馬不馳驅問誰合與金丹喫要辧人生骨相殊

周將軍祠

治

秋雨莓苔生古碑將軍祠宇在荊溪向來防馬梁山去最憶淒涼五字詩

砥

誰勸臨行以母辭當年苦戰後人悲只應陽羨溪頭月曽見將軍射虎時

孝常移居南樓

砥

髙樓俯石瀨野亭連竹園中有林棲子逍遙味道言因山以崇徳觀水欲知源非但相從屢願一寫喧煩

酬前作

治

鏗爾捨鳴瑟朋來心益閒方辭澗西竹同詠南樓山栁意弱可攬云情淡忘還𨿽微輕身術舉手謝人間

孝常歸養

砥

直道翻爲異深情自可原庶仍先子志尙念或人言舊學遺空有新居獲淸溫因君倍惆悵夢繞北堂萱

附錄馬鑑遜之同賦以呈孝常之作

老母頭如雪孤兒命在天爲儒眞有道歸養足稱賢先志猶常若彞倫本自然君心非寸艸春雨思緜緜

仰答遜之履道見贈之作

治

季弟従來弱慈親近覺衰淒涼父兄後寂寞眾誰知往事那能卹來蹤尙可追先君言在耳一誦涕交頤

因防公歸簡王云秀才

治

防公相見卽言歸因憶王生住翠微詩卷或畱禪榻畔酒船還放釣魚磯春來物色偏愁思老去人情願息機欲折芳馨遺逺者勞心東逐片雲飛

次前韻

砥

千年春靜一僧歸相送空林寂景微茶具等閒拋石閣釣竿行已困苔磯艸生南浦牽詩夢漚下輕波識道機若見王喬因借問雙鳬何日向南飛

聞士至溪郭冀一枉顧

治

太湖春水緑杯渡幾時來溪閣能先到霞章想屢裁風生鼔琴石花滿繙經臺猶自希髙駕空山門獨開

砥

山牕瞻詠久溪閣過來遲不翦靑桐葉畱題白雪辭孤雲閒尙爾碧水淡如斯悟悅何言說非君誰共知

題畫聨句

磵戶風低竹林塘雨暎山【治】頻來吾少憩幽詠子相關【砥】藥鼎苔侵緑茶瓢雪艷斑【治】不因揮翰見那識此時閒【砥】

澳之水二章賦善政上人蒲隠室

砥

澳之水緑泱泱采蒲采蒲水之央南風吹蒲蒲葉長編蒲養親親在堂采蒲得魚於以奉親嘗悠悠古人天壤之間其樂何可量

澳之水緑彌彌采蒲采蒲水之湄南風吹蒲蒲葉齊編蒲養親親在玆水風泠泠搖彼樹枝欲樹之靜靜何時隠居行義樂哉爾生復奚爲

治

溪流兮淺淺我蒲生兮我居以編𨿽不必售兮爲母而然思古人兮其樂也全冰有魚兮寒有筍志以養之兮則惟我之蒲隠

暫還龍山艸堂畱別孝常

砥

晴日太湖三萬頃借渠一舸載書還崩云不礙東飛鶴故屋重臨左抱山風雨狂吟思子共江湖勝事許誰攀情知亦有兼旬別雙玉缾開破旅顏

次韻奉別兼柬範隠居彊恪秀才楊在進士

治

淸曉黃生報竹間東吳才子又東還晴天衣上蕭蕭雨落日舟前逺逺山範史書成勞問訊彊君樓好憶飛攀來時試覓楊遵彥應爲新詩一解顏

官軍後還西澗艸堂

治

干戈一爲用十室九不完東西南北人壞屋久未安昨聞府兵下徒跣入荊菅一室人盡虛術門駐旌竿還家動盈月缾粟久巳殫幸玆西澗西艸堂適平寛竹林最無恙秀色雨始幹石梁不可緩更造釃風湍掃地山气潤開軒水聲寒畱榻依故處援琴較初彈賓客稍稍來畦蔬亦朝飡坐中談時事廢食長永嘆西峯數里外艸竊除豈難盛夏兵旣集翺翔彼河幹乃知荊揚交蹀血原野丹頻年勞人馬未得賊肺肝憧憧往來地供億困百端我生固其時飄颻愧飛翰

砥

丈夫志四海立身自有餘安能事一室遂欲逃空虛嘉遁蓋貞吉聖人不予愚況當艱難際行止豈敢迂若爲動干戈爰及此林閭風气混六合理難靜一隅奔走固不卹鄰里誰安居所卹罔悔吝類爲時所驅出門巳憂營入門復歡娛一欣朋徒合再喜景物殊緑竹灑秋色疎花耀前除開軒坐林杪更取琴與書西山澹相對落日號驚烏忍聞濮陽血艸木漬糢糊殺戮本羣盜哀矜爲無辜三嘆觀化初人生亦須臾

雨後偶題

砥

詩酒尙堪忘世慮陶然且復詠閒居園林幾日淸秋好風雨一番黃落初翳翳荒村煙景寂迢迢虛閣暮鐘疎經時不得故鄕信誰道雁來能寄書

次前韻

治

竹裏新泉繞屋除長年吾得樂閒居道心淡泊諸塵外山意微茫遂古初風雨滿檐松子落夕陽穿樹橘林疎可憐原憲閒來往猶是生涯不廢書

食茯苓粥

砥

荷鐝穿雲得茯苓作糜従此謝羶腥齋廚自啟添松火香韻初浮滿竹亭時憶紫芝歌舊曲尙尋黃獨制頽齡今晨暫輟靑精飯與潔方壇詠玉經

治

頗聞學士防風粥曽喫詩人錦帶羮豈謂茯苓宜嵗晚巳收秔稻得霜晴鮏羴習漫從教洗禽鳥形殘不忌烹飽食未須論月給石牀偕坐聴松聲

縦筆一首

砥

數卷楞伽一縷香門前塵土浩茫茫何人尙覓安心法此處人堪選佛場寒月流爲千嶂雪晚風驚散一林黃可憐結習消除盡筆舌紛紛故未忘

次前韻

治

多羅樹下昔徜徉塵世歸來巳渺茫猶有狂吟三百首逢人大笑億千場西風雪气紛紛白夜雨河流混混黃忽對靑山嗟嵗晚知君縦筆興難忘

雪夜讀李愬傳

治

書卷牀頭懶不收中年無睡坐悠悠挑燈亂響窓前雪試看將軍下蔡州

砥

篝燈偶讀將軍傳拊髀重嗟相國勲寂寞文城當日事夜寒風雪自紛紛

暫違老親陪履道泛湖歸省無錫

治

湖口蒼茫別老親東行且就兩吟身煙波渺似洪荒世舟檝輕宜澹蕩人幾處靑山牛馬飲一行白雪鷺鷗馴沙頭擊鼓曈曈日知有閒官尙守津

砥

太湖長望蒼蒼色寒日流光動碧虛於越名山東去逺洞庭飛雁北來初黃茅古岸深維艇碧水孤洲淺露魚今晨喜及趨庭拜鶴髮無勞更倚閭

水碓

治

天機動處水淙淙何限松風與相舂不謂功多人力上略因閒便助山農

砥

雷轉晴矼雪濺珠轓車處處碓云腴只今未有憐機智慚愧園間五大夫

淨因寺閒題和子晦上人【寺卽宋表忠觀】

砥

山水東南繞故基錢王祠宇總堪悲髙僧近有新題句野客曽看舊賜碑寂寞鶯花餘落日飄颻龍節漫當時江流不防千年恨亦欲因君賦所思

治

仙臺又變梵王宮春日登臨感慨中荊棘多年墳墓在蕭條五季霸王功錢塘舊俗空知姓玉局遺文盡表忠日暮浮雲起天目坐聴鐘鼓說羣雄

附馬遜之同賦一首

龍飛鳳舞靑山下香火猶存異姓王此日將軍能好馬當年世事甚亡羊河西久待終歸漢天下空知舊有唐聊復屯兵八百里賦詩懷古共淒涼

卞鏞歸省

砥

酒醒題詩送卞生竹堂初雨亂蟬鳴巖間樹色玲瓏見逕裏苔花獨自行坐榻日長書卷靜歸邊風急防衣輕少年文采人皆羨出水芙蓉秋更淸

治

家住西山白雲裏往來應不廢詩篇魚跳深澗思垂釣馬度荒岡好著鞭滿地松陰行樂逕一區新雨種瓜田華堂獻壽南風起玉椀冰漿也可憐

移石暎芭蕉

治

移石暎芭蕉秋齋向寂寥應先白羊化未遽六云消

砥

移石暎芭蕉題詩秋興饒試憑靑玉案輕拂翠鸞翹

昔先祖士常府君從遊於鄕先生馬海漁之門先生常以荊南唱和詩一卷授之先祖蚤世家君寶藏惟謹迄今不肖承乏弋陽奉命鋟梓以傳工完略附所得之自於後若夫發揚作者之義具載諸名筆玆不贅成化己丑七月朔旦宜興李廷芝記

荊南倡和詩集

附錄荊南集後

與孝常登善權

周砥

馬公才力世希有金石千章喧眾口登髙覽古心不極嗟我何人敢爲偶龍巖蒼蒼逼星斗擘華親逢巨靈手坐看中防兩峯立百折飛湍怒蛟吼石房空中多怪奇意象物物神龍守虹光忽墜金畢逋把光照徧靑珊瑚海濤驚翻屹不動仙樂嘈嘈聴有無憶昔回舟洞庭野七十二峯奔萬馬躡雲丹梯不可望俯仰鳶魚相上下請君歌詩歌大雅絕壁牽蘿與君寫

遊張公洞

砥

放船偶入淸溪來千峯擁翠花亂開春風吹散碧雲影洞門正對燒香臺神仙之府此第一何必采藥登天臺虛靈外發艸木秀富貴內積金銀堆郁然亦自有龍虎欲入但思生風雷山頭無人賣松火持燭下照何疑猜步穿瓏驚幻化錦屏丹竈封靑苔滴衣石髓寒透骨使人不覺忘塵埃張公萬古渺何許隔凡流水空縈回公能再騎黃鵠出與吾同去遊蓬萊

畱別孝常

砥

楓林寂寂水邊村鴻鴈啼時歸故園舟檝暫移秋色裏郡城遙望夕嵐昏情知逺道難離別深喜髙堂得凊溫艸閣無爲掩扉臥新知還待故人言

憶孝常

砥

山館荊南共苦吟每於何處更闗心樽移曲澗花千樹門掩疎燈雪一林誰與情親逾骨肉自憐年邁惜光陰孤城目盡云千里惟有淒涼易滿襟

聞馬孝常在靈巖欲與周士行徒步往候信恐未

眞

砥

馬卿一別有經春裋褐蕭蕭入夢頻聞道東來猶未見每因西重轉傷神鬢絲禪榻風流在竹色茶煙夏景新何惜靈巖與徒步尙疑消息未應眞

晚經靑祁渰懷馬孝常

砥

靑祁適舉棹緑芷滿芳洲亂山昏漸匿平湖晴不畱故人久去國此處曽同舟煙塵西北路望防意難休

懷荊南山中

砥

幽意不自愜懷山耿予胸荊南美春物云錦十萬重緑縟錯眾卉靑峭羅羣峯雷�兩崖擘日出萬象供靈響落空谷凝陰閟幽蹤石瀉寒瀨碧花晨露濃窺蘿駭鳥涉澗趨虯龍眞境窈難狀髙懷夙所鐘特邁迹逾爽神馳體焉從喧呶非予樂索寞適子逢空室暫淹泊諷詠聊從空

周履道哀辭【並序】

馬治

履道吳門人幼家徙無錫居市上未嘗與羣兒戲自知弄筆研稍十四五擇從文學髙等遊俄而才思大進舉州皆驚遊吳門吳門士大夫拭目平時素號貴驕名能文章者莫不希得履道一先詣已見爲已增價其業至弱冠尢盛於詩每東西浙燕享四方餞集作者動三數十篇履道常卷中迥出其詩幽麗豪浪無所不有爲小楷行艸備諸家體溢而爲畫寓篆籀法人罕得之然時有不察微議之者嗟乎履道使不死至今日物論定豈王右丞米南宮下哉𨿽其在時亦且自意以爲非古人莫已出巳履道素飄挺性節義謂士學以適變通其道非一故常解後一奮而竟抑不遇死可痛哉余往在無錫與履道遊及歸義興履道與畱其間凡十四年交𨿽久而年相若而志侔爲志款密者余則履道一人不知履道去予如予當有幾人也男兒四十非短命窮達貴賤已不足介於死生之間惟其無三尺之孤遺其詩在人未有裒之四方而編之爲履道可哀也非後死者之責乎辭而哀之有以余哀爲哀則履道之詩可得而裒焉必矣辭曰

晳之美而才兮炯珠玉其懷兮胡倐往而偶來兮徒使我心哀兮憶予之少壯時兮與汝遊東西兮英魂蕩蕩何之兮徒使我心悲兮幽蘭折兮琪樹凋兮荒獨遺此艾蕭兮無幼孤以爲後兮徒使我心憂兮求魂魄於下上兮收風雅兮散四方兮勞誰吾與仿佯兮徒使我心傷兮

悼周履道

治

少年往往輕離別老去方知隔死生猶憶東歸逢暮雨寧知佐畫向邊城賦詩還愛軍中樂破柵因提帳下兵吳越一家今獨見傷心爲爾淚縦橫

追和周履道舊詩韻【周從張氏後沒軍中】

治

白羽斜揮小陣云東吳才子復能軍會稽山色俄春夢長樂鐘聲忽暮聞新酌菊花思自醉舊題梧葉向誰分早知得失皆天定丰艸長林有鹿羣

再和履道詩韻

治

少年揮汗散煙雲幾度臨池學右軍別來秀句今誰得此去淸名日自聞下榻深山悲共語孤舟細雨憶臨分竹林若寫當時會鳴鶴寥寥自一羣

附錄荊南集後

荊南倡和詩集後序

荊南倡和詩若干首句吳吳履道毘陵馬孝常所共作者也二君常客陽羨荊溪之南故以名編庚子春餘始識履道於吳門相與論詩甚契因以一帙示余曰此野人之辭也恐世之嗜好者少故未敢出子今爲我評之予讀之愛其淸粹雅淡有古作者之意因乞而藏於家自是履道與予遊集未嘗不道荊南之樂且曰恨子不識孝常後予卜館雲巖之西岡履道每乘舟訪予至則畱連累日予與之緣崖遡澗搜覽無厭一日雨霽鳥鳴喬木防壑予邀履道坐磐石命諸生行觴鼓琴酒酣履道起歌其詩數章旣而嘆曰自吾別孝常去荊南謂山林燕詠之樂不可復得矣今乃與吾子相羊於此豈偶然哉又曰吾衰矣恐無以稱列於後茍得片詞之傳使吾名因而自見亦可以少無憾矣予當時甚怪其言之悲也越二年履道客會稽竟卒於兵予亦遭亂奔走不遑啟處今避地江滸暇日理篋中家乘盡失獨荊南集在焉因撫而嘆曰此詩不亡天欲成履道之志乎然履道學古人之道而區區欲以是名豈其志狹哉亦足以觀時之否矣尙念履道𨿽不幸於事無所試然讀其詩者居窮谷而無怨尢之辭處亂世而有興厲之志則可並其所蘊者而得之不特詩也履道於地下其眞可以無憾矣乎是編之道履道孝常與遂昌鄭先生皆已有序予復爲其後序以識履道平昔之語聞孝常猶隠銅官他日持是而記交焉相與尋履道舊遊之迹於山荒水寂之濱豈不爲一慨乎渤海髙啟序

重讀荊南集有感

髙啟

生別猶疑得再逢楚天雲樹隔重重愁來讀盡荊南藳風雨空齋掩暮鐘

題荊南集後

故友空悲生死異名州曽說亂離頻因君重讀荊南集巳憶谿山又憶人

庚戌七月一日志學出示此集同爲理詠一過不能無淒惋焉因題於後郯郡徐賁謹志

予往年在荊溪時聞有周履道馬孝常者南山周氏館二人情相得習相同才气相下上其閒情雅韻固非流輩相及有荊南倡和詩一卷爲時所稱後識履道於顯親寺之聴秋軒彼時獨不得與孝常見及予東還與髙季迪以詩倡和於吳履道亦避地來居故予三人交結又最密每燕語間未嘗不嘆荊溪之勝誦孝常之詩之美無何季迪東遊越予卜居吳興之蜀山履道亦從軍去遂沒於兵嗚呼今已十又五年矣此帙乃履道之親筆季迪所藏者後季迪序而屬其鄕人呂志學收之志學常持此過予山中求題時洪武四年七月一日也於時季迪尙無恙今季迪亦逝去幾四載洪武丁巳予在河南孝常持此帙來見蓋呂所歸也因披玩再四悲戚交集故重題於後噫昔之題止悲履道今之題又並傷吾季迪焉可不痛哉是年十二月五日夜吳郡徐賁題荊南倡和詩凡百七十九首諸體略具吳門周砥履道義興馬治孝常所作也而序者則遂昌鄭元祐明徳姑蘇髙啟季迪吳興徐賁幼文而馬周亦自疏其所以作者之意凡五通焉履道寓無錫號匊澑生豪放自好晚始解後一奮竟抑不遇死時至正末也孝常洪武初起家知內邱縣仕終建昌府同知明徳徙吳門兒時乳媼失防脫骱右臂長任左手因號尙左生元末稍就祿補平江儒學教授進江浙儒學提舉終季迪洪武初與修元史擢翰林編修拜戶部侍郎辭歸幼文亦避地於吳與髙啟楊基張羽相倡和稱吳中四傑仕終河南布政使數公者鄭年最長名亦最髙髙徐仕最顯各有文集行世而馬之集曰海漁爲捲者六周無子詩多散逸其傳孝常此外僅寥寥數十篇耳諸公文辭體裁𨿽有小異然皆稱合作爲一代偉人其仕顯不顯者天也周與髙善周旣無子而詩爲髙藏呂敏字志學者得之於髙復以歸馬呂亦才士嘗領縣教諭未幾去爲黃冠師無錫人也然無錫別有一周砥官廣西桂林靈川縣典史以廉謹見褒出差晚非此所謂字履道者因讀是詩漫書之俾有攷焉成化戊子嘉平節吳郡李應禎書書荊南倡和詩集後

弋陽尹義興李瑞卿至京出荊南倡和集以示余與中書舍人金陵李應禎閱之且論五先生之世而痛其不幸蓋髙季迪徐幼文馬孝常周履道鄭元祐一時豪雋用不究其萬一而死於刑禍者過半後學當爲之諱而不忍言者何其不幸如是之甚歟幸而各有所傳不隨時漸盡耳聞瑞卿將爲之入梓以垂不朽誠幸也已嘆慕之餘敬識於後若五先生之詳中書君之筆可徵也時成化己丑正月二日華亭張弼書

