谷音元杜本

提要卷上卷下跋

提要

《谷音》二卷﹐元杜本編。本有《淸江碧嶂集》﹐已著錄。是編末有張榘跋﹐稱右詩一卷凡二十三人﹐無名者四人﹐共一百首。明毛晉跋則稱谷音二卷﹐宋末逸民詩也﹐凡二十有九人﹐詩百篇。此本上卷凡十人﹐詩五十首﹐下卷凡十五人﹐無名者五人﹐詩五十一首﹐當爲三十人﹐詩一百一首。與二跋皆不合﹐其釐爲二卷﹐亦不知始自何人也。毎人各載小傳﹐惟柯芝柯茂謙父子共一傳﹐楊應登楊霖祖孫共一傳﹐凡小傳二十有八。其間如王澮﹑程自修﹑冉琇﹑元吉﹑孟鯁皆金元間人。張璜以牙兵戰沒﹐汪涯以不艸露布﹐爲賈似道所殺﹐毛晉以爲皆宋逸民。亦約略大槪言之耳。本所著《淸江碧嶂集》詞意麤淺﹐不稱其名﹐而是集所錄﹐乃皆古直悲涼風格遒上﹐無宋末江湖齷齪之習﹐其人又皆仗節守義之士﹐足爲詩重。王士禎論詩絕句曰﹕誰嗣篋中冰雪句﹐谷音一卷獨錚錚。其品題當矣。

卷上

○遼東王澮玄佐﹝六首﹞

澮博學醇行﹐博州刺史迎爲師﹐教授弟子百餘﹐貞佑中﹐就拜宣撫遼東﹐宰相累書請澮之鎭﹐澮不應﹐浮海遁去。

河之坊

河之坊矣截截其平﹐豈曰不力言持其盈。國■﹝亻旣﹞覆矣視爾夢﹐夢云﹐胡昊天不終惠我。生云﹐胡昊天疾威堂堂﹐輾轉翫日四國卒荒﹐偃仰在位不知匪臧﹐不顧其行。有粟有粟﹐亦集於缶﹐則不敢饘抑糊。余口誶曰﹐哲矣﹐孰秉其咎。知我懮懮﹐不知我疚。陟彼南山石﹐其扁矣。戒爾勿傷足其趼矣﹐■﹝口沓﹞■﹝口沓﹞■﹝口昏﹞■﹝口昏﹞顏之靦矣。猗余何言﹐涕之泫矣﹐民之種種﹐具曰贅疣﹐弗於爾躬﹐曷云能瘳﹐勗哉夫子﹐保爾有位﹐愼爾爲猶﹗

感遇

迅景走北陸﹐髙木交朔風﹐眾情悅妖冶﹐豈云惠其終﹐萬事無不有﹐流轉大化中﹐古來論成敗﹐咄咄魚爲龍﹐牛車竄下國﹐勢異情則同﹐浦姚本䢐擊﹐桓桓湯武功﹐彼美二三子﹐一笑淸酤空。

又

兩虎闘中野﹐利乃歸衡虞﹐血肉相蹂躪﹐鼓吹行通衢﹐獨倚剛膂力﹐箕踞傾百壺﹐未必非禍福﹐凡百持爾軀﹐吾聞虎畏羆﹐吹竹不枝梧。

又

光風蕩繁囿﹐丹綠綴柔柯﹐遊子去萬里﹐空閨斂翠蛾﹐行雲落江水﹐酒盡不成歌﹐雞飛與狗走﹐妾命獨柰何。

又

槁梧蒙紱冕﹐崢嶸化侯王﹐■﹝衍上食下﹞餌先百牢﹐蘭煙浮玉房﹐兒女何所見﹐拜跪色甚莊﹐四海正聾瞽﹐威靈爾翕張﹐哀哉杞梓材﹐棄捐官道傍。

贈段十

相識風塵下﹐斯文伯仲間﹐騎驢逢聖日﹐捫虱對秋山﹐忠信偏成拙﹐支離最得閒﹐秦川貴公子﹐早計適荊蠻。

○洛陽程自修忘吾﹝七首﹞

自修性孝﹐友讀書﹐城東門翰林元裕之上其言行﹐除禮部郎中﹐自修聞之﹐棄家南去。

歸龍門

來往空書札﹐行藏但布衣﹐直爲知已用﹐可惜轉頭非﹐歲月百憂集﹐江山一笑歸﹐禰生狂到死﹐君子要知幾。

出城

束帶供人事﹐扶藜彊病身﹐誅求非上意﹐盜賊本良民﹐濕翠山藏雨﹐輕黃栁帶春﹐小兒隨白首﹐行坐各沾巾。

獨坐

終南在吾目﹐秋色逺接應﹐誰招天外翠﹐來作窓中靚﹐娟娟初畫眉﹐盈盈獨臨鏡﹐云去物象空﹐月出心源瑩﹐我欲往從之﹐有客誇快捷方式﹐洗耳復洗耳﹐松風入淸聽。

痛哭

日射石虯鱗甲開﹐艸色又換靑春回﹐精靈聚散豈拘束﹐山鬼叫呼松柏哀﹐當時沸天簫鼓動﹐今日悲風陵上來﹐匆匆今古成傳舎﹐人生有情淚如把﹐乾坤誤落腐儒手﹐但遣空言當汗馬﹐西晉風流絕可愁﹐悵望千秋共瀟灑。

歲云莫矣

歲云莫矣百工休﹐獨持千古供索逰﹐丈夫礌落如天日﹐促促胡爲升斗謀﹐望塵下拜乃東市﹐山中茹芝可白頭﹐嗚呼此道棄如土﹐眼中歷歷聖賢蠧﹐鄕裏小兒紇那歌﹐前輩先生八風舞﹐欲挽東流無萬牛﹐抱膝長吟聽更雨。

送元吉歸河東

獨憐風格困塵埃﹐敢料天涯共酒杯﹐花鳥偏於前輩好﹐江山更有後人哀﹐顏回盜跖終歸命﹐諸葛曹丕豈論才﹐正自別離愁未透﹐更教栁色帶靑來。

王猛墓

男兒有才須有識﹐死塟蠻夷眞可惜﹐君不見渴虎不飲盜泉水﹐始吾虞君今已矣。

○瑯琊冉琇溫季﹝六首﹞

琇好縱橫談﹐業漁獵﹐世爲李氏客﹐難且作﹐琇累書﹐止之不聽﹐乃南走渡江﹐聞璮滅東鄕﹐三哭伏劍。

蓬萊閣

倚闌吟不就﹐看劍老相催﹐鳥逐孤云沒﹐帆從別國回﹐魯連惟有死﹐王粲不勝哀﹐回問依依栁﹐秋聲何處來。

遄臺

遊目遄臺上﹐煙色秋曖曃﹐當時駐文輿﹐君臣良宴會﹐歌鐘正喧喧﹐華纓接飛蓋﹐行樂遽未央﹐已見顏色攺﹐爽鳩焉可知﹐齊景尙何在﹐世運如日月﹐朝夕還相代。

海州

波濤起天末﹐舟檝滿城隅﹐管晏非王佐﹐田韓有霸圖﹐何門堪趿履﹐吾道欲乘桴﹐倚杖春風近﹐含愁向綠蕪。

宿京口

推篷在京口﹐山色對秋眠﹐搔首半帆落﹐懷人孤月懸﹐形骸成獨往﹐風物共流年﹐隨處逃名姓﹐烏啼又發船。

秦吉了

有鳥秦吉了﹐鳴聲一何悲﹐自言承主恩﹐十載供提攜﹐雕籠閉羽翼﹐系之雙華絲﹐一朝不終惠﹐零落投荒夷﹐自傷去漢土﹐豈不懷南枝﹐誠堪利主家﹐生死不敢辭﹐努力萬里風﹐寄此長相思。

獨立

獨立春將晚﹐周遊道正窮﹐江山千古後﹐形影百年中﹐士論元無的﹐人生各有終﹐臨危負知已﹐淚落海云東。

○河東元吉文中﹝五首﹞

吉﹐太原大俠也。報讎市上﹐吏求捕﹐更殺吏﹐走太行谷中。會以赦﹐歸乃絕。甞與遊者三年﹐通左氏﹑史記﹐家益貧﹐至元甲子從戍﹐開平道卒。

上黨

怒山出老拳﹐寒色頑贔屓﹐城根挿沙水﹐斗絕虎相視。憶昔宣武兵最彊﹐合圍步驟如搤吭﹐那知一叱立破散﹐誰道亞子口尙黃﹐嗚呼皇天肯悔禍﹐豈有盜賊稱天王﹐要畱千古論曲直﹐故壘依稀楡葉赤。

自葫蘆河至居庸闗

男兒不成名﹐命也﹐負羈紲投袂出門去。浩蕩破邊色﹐飛沙白蕩胸﹐落葉黃沒膝﹐微陽割層暝﹐山骨緊格格﹐抉眼已崢嶸﹐置身何突兀﹐健鵰勢欲落﹐老馬智亦屈﹐气岸勇枝梧﹐脈絡大包括﹐物候秋冬交﹐土風夷夏隔﹐懷歸畏簡書﹐欲往投鬼蜮﹐無言答酸楚﹐有血灑寥閴﹐古來喪亂中﹐天地坐局蹐﹐形骸盡則已﹐烈士裹馬革。

陪翟三遊平州東城

老境逢春色﹐平州聚徳星﹐不堪歌敕勒﹐並欲案丁零﹐雪泥殘年白﹐山呈太古靑﹐殊方更分手﹐莫角若爲聽。

早發博州

落落空城在﹐蕭蕭獨客歸﹐古今殊未了﹐心迹每相違﹐魏國山河美﹐唐家節度非﹐偸生慚宿鳥﹐霜月上徵衣。

夜坐

森森夜气落寒櫩﹐閒把離騷酒正酣﹐忽憶梅花不成語﹐夢中風雪在江南。

曲阜孟鯁介甫﹝四首﹞

鯁沈毅雄略﹐中綂癸亥﹐山東兵欲起﹐劫鯁計事﹐甲者三至﹐鯁不肯﹐遂被害。

徐州

徐州壓城霜木赭﹐可能回首風塵下﹐當年縞素從西來﹐仰天伏地聲嗚啞﹐君臣大義日月白﹐牧野鳴條此其亞﹐帝王气象佳蔥蔥﹐舉止卻類田舎翁﹐美人瓊玉是糞土﹐四海正在水火中﹐如龍如虎尙蹉跌﹐況乃豎子貪天功。

南京

愔愔坊陌傍深春﹐活活河流雨過渾﹐花鳥幾時充貢賦﹐牛羊今日上丘原﹐猶傳栁七工詞翰﹐不見朱三有子孫﹐我亦前生梁楚士﹐獨持心事過夷門。

猛虎

猛虎被束縛﹐皮肉不相保﹐人生到錯迕﹐天地亦艸艸。古來割據何代無﹐可憐百萬殉匹夫﹐漁陽突騎如風火﹐靑州城門鐵作樞﹐丈夫好在識時務﹐座上赤龍公莫舞﹐沙海荒荒魂不歸﹐莫說靑州淚如雨。

折花怨

匆匆杯酒又天涯﹐遲日墻東叫賣花﹐可惜同生不同死﹐卻隨春色去誰家。

○廣漢安如山汝止﹝二首﹞

如山善擊劍﹐左右射﹐讀經史百氏之書﹐端平甲午﹐安撫曹友聞﹐辟掌書記﹐不起。友聞戰死三泉。如山往收其骨﹐藏諸其先之側﹐乃東下老於會稽。

曹將軍

將軍精悍姿﹐齒齒碎鐵石﹐在昔童稚中﹐但聞飽經術﹐縱橫騁柔翰﹐丹雘間金碧﹐有司塞明詔﹐敝邑屈詞伯﹐芹香春水生﹐冠玉侍重席﹐脫略章句陋﹐搜抉窮理窟﹐未及文化成﹐其如王土窄﹐丈夫報主願﹐豈必蒙淸秩﹐蒼然請去位﹐滿面秋栗烈﹐糾合熊虎羣﹐旌斾揚廣陌﹐正當摩厲間﹐一鼓拔勍敵﹐屯兵沔水源﹐千里斧截截﹐浩蕩排煙旻﹐西極安屼嵲﹐柰何國無人﹐腐儒秉旄鉞﹐賞予入私門﹐金湯授盜賊﹐公時奮臂爭﹐反遭獻玉刖﹐三軍視馬首﹐痛哭下天壁﹐功成坐齟齬﹐憤怒須挿戟﹐中宵拔劍起﹐肅肅整勁翮﹐吐气風雲生﹐搴旗陷堅列﹐貫穿死生地﹐蹀血天地黒﹐勢𨿽眾寡懸﹐形未雌雄決﹐路窮斷首尾﹐眾盡乃手格﹐豈知龍虎逝﹐黯淡山川色﹐百萬尙震驚﹐嗚呼死諸葛﹐長城但自壞﹐千古痛稠結﹐肉食無逺謀﹐野史有直筆﹐酒酣歌節士﹐皛皛霜日白。

下瞿唐

去去如奔馬﹐來來無盡船﹐人心似江水﹐日夜向吳天。

○成都王翥一飛﹝五首﹞

翥篤學﹐尙气﹐吳曦謀反﹐來請﹐翥陽病﹐風瘖﹐潛往安丙謀誅曦事。定。匿巴中﹐爲農終身。

送張判官歸巴州

回首三巴曲﹐平生萬里橋﹐衣冠無賴客﹐花月可憐宵。

灌口秋漲

所向愁無地﹐窮源欲上天﹐蛟龍胡爾怒﹐鷗鷺更誰憐﹐萬里朝宗意﹐羣凶跋扈年﹐生涯秋色裏﹐獨立問漁船。

吳宣撫故宅

社稷疲奔命﹐乾坤服至誠﹐扶持三蜀﹐在出入兩朝榮﹐豚犬有遺恨﹐麒麟空復情﹐家聲隤已盡﹐國法用猶輕﹐成季翻無後﹐花卿浪得名﹐門庭黃鳥語﹐幾杖綠苔生﹐威福何偏重﹐精神恐不平﹐庶幾蒙世美﹐凡百愼持盈。

憶舎弟

藥物吾仍病﹐花時汝未歸﹐不眠愁月落﹐獨立看雲飛﹐詩禮自持律﹐饑寒誰解圍﹐遙知理舟檝﹐西望涕沾衣。

浮世

浮世惟髙枕﹐平生有敝裘﹐江花中酒日﹐巴雨落帆秋﹐老矣英雄事﹐愚哉盜賊謀﹐啼猿長自在﹐一笑下滄洲。

○襄陽師嚴道立﹝六首﹞

嚴讀書﹐識大義﹐善槊射﹐自圍中拔身走行在﹐所上書論事﹐不報拂衣﹐去﹐客死武陵。

渡江

塵門山人滄浪客﹐灑淚已枯眼見骨﹐風塵崢嶸萬里空﹐不知何處營三窟﹐城中性命湯火近﹐路窮援斷無消息﹐鼠竊狗偸何足憂﹐都將十指漫天日﹐大言闊步好公卿﹐三百年餘涵養成﹐已聞鄭五但搔首﹐復道龎涓豎子名﹐平時肉食誇果決﹐誰信臨危跋■﹝士冖田疋﹐上中中下﹞行﹐白頭面皺牙齒落﹐萬事巳矣秋風生。

大閱

長江天設險﹐荊州國西門﹐幕前杖斧鉞﹐赫赫齊晉尊﹐熊羆在掌握﹐百萬不敢喧﹐固列厓嶠立﹐動色虹蜺翻﹐𨿽云上將猷﹐亦是明主恩﹐髙秋鼓角壯﹐慘淡傷精魂﹐山南正困戹﹐血肉連川原﹐由來多壘辱﹐豈不在大藩﹐旣同事王室﹐於義如弟晜﹐勗哉從簡書﹐卹鄰古所惇。

藺五見訪

漢陰美人靑兕裘﹐獨騎痩馬尋荒丘﹐花前下馬迎一笑﹐珠玉在側形骸羞﹐酒酣散髮箕踞坐﹐錦帶爛熳懸吳鉤﹐斷蛟刺虎好身手﹐碧瞳如水涵淸秋﹐惜哉科目太脫略﹐壯士豈爲章句囚﹐中原格闘困不巳﹐江波木落寒悠悠。

庚午三月五日朱尙書席上醉歌

天風浩蕩何處來﹐荊南府中好春酒﹐我公此日盛賓佐﹐但飲無勞問升斗﹐座中十萬無下箸﹐烏帽朱衣馬牛走﹐妙舞淸歌如有神﹐翠爛金明各回首﹐人生行樂須壯年﹐小人再拜爲主壽﹐滿堂淚落起挽須﹐臨饋三嘆成郁紆﹐干戈未定郡國破﹐亂臣賊子何代無﹐主憂臣辱坐感激﹐忍對花鳥調歡娛﹐近聞士卒願一戰﹐猛气正倚風塵麤﹐丈夫行事動千古﹐快意一飽非雄圖。

武陵客居

浩蕩千年調﹐饑寒八尺身﹐不愁逢魍魎﹐可笑系麒麟﹐殘雪江村路﹐空山澗水春﹐時違終逺去﹐道在豈全貧。

公安早發

去國秦公子﹐窮途阮步兵﹐別離如昨日﹐豪俠異平生﹐江月爲誰好﹐巴船何處行﹐髙秋伴搖落﹐早發若爲情。

○廣陵張琰汝玉﹝五首﹞

琰身七尺長﹐鬛倜儻有節﹐槪補州牙兵﹐隨制置李庭芝潰圍﹐南赴行在﹐所追者及之﹐麾下鳥獸散﹐琰獨鬥死。

出塞曲

腰間挿雄劍﹐中夜龍虎吼﹐平明登前途﹐萬里不回首﹐男兒當野死﹐豈爲印如斗﹐忠誠表壯節﹐燦爛千古後。

又

朝發山陽去﹐莫宿淸水頭﹐上馬左右射﹐捷下如獼猴﹐先發服勇決﹐手提血髑髏﹐兵家互勝負﹐凡百愼前籌。

又

驅馬飲淮水﹐千里黃艸平﹐種谷卻流血﹐痛哭秋風生﹐寡妻出租稅﹐孤兒荷戈行﹐武威旣不足﹐願見和親成。

又

軍中日奏凱鼓行﹐遼海東當寧﹐怡玉色千金﹐勞成功焉知﹐昨日地袒甲﹐去如空邊﹐人不敢語﹐將軍益褒崇。

官栁

不見橋東黃布簾﹐樹猶如此﹐我何堪﹐裊裊亭亭忒無賴﹐又將春色誤江南。

○漢陽汪涯萬頃﹝四首﹞

涯家貧﹐事母孝﹐宣撫賈似道請爲客。當作露布﹐獻捷﹐涯瞋目曰﹕啖人以利﹐而退其師﹐又兒弄主上。似道大怒﹐撾殺之。其母曰﹕汝以直死﹐我則不辱﹐可以下報先君矣。亦自沈。

江帆

江帆去去可腸斷﹐千古萬古越王臺﹐埽空黃葉晚風定﹐飛盡碧天晴鳥回﹐半生無成坐筆硯﹐萬事不理問樽罍﹐年年看梅今白首﹐已矣英雄畱七哀。

采石獨酌

欲落不落月在手﹐百年幾何持釣綸﹐不知春色萬象表﹐綠煙漠漠入江濱﹐天翻地覆有今夕﹐酒熟詩溫無可人﹐向來談笑成黃土﹐墮淚未了雞司晨。

江行

江陵白魚如斫玉﹐掛席獨去風日寒﹐封題兩甕寄白髮﹐兒涯不是作魚官。

又

秋光蕩漾滿行色﹐鄰舟吹笛不堪聞﹐洞庭濯足一樽酒﹐夫君不來空白雲。

卷下

○建安詹本道生﹝三首﹞

本溫言正行﹐丞相江萬里薦爲郎﹐先致書本﹐本方坐門前﹐石上釣使者至﹐問本居。本曰﹕前。卽持竿渡溪去﹐不知所終。

春日攜客

遊武夷山腳﹐健枝梧百里﹐挿蒼峭﹐粼粼石﹐可把曙色坐﹐逺釣風水眞﹐笙竽歷落太古﹐調衣冠帶﹐莽蒼山鬼驚﹐二妙﹐雲月正忘年﹐花鳥更索笑﹐回船翠淩亂﹐吾道付長嘯。

閒中

萬事問不知﹐山中一樽酒﹐埽石坐松風﹐綠陰滿巾袖。

宿天臺

風泉隔西屋﹐獨夜寒自生﹐開窓失山色﹐白雲壓前楹﹐累盡得瀟灑﹐去住俱不驚﹐鼻息答僧鍾﹐霜露入殘更。

○四明皇甫明子東生﹝三首﹞

明子性豪宕﹐乘小舟掛布帆﹐載琴尊書籍﹐釣具往來江湖﹐至元丙子發﹐狂痛哭蹈海。

水國

水國淒涼住﹐秋宵爛熳眠﹐歸云猶帶雨﹐墮月忽明船﹐社稷資長算﹐髭須近莫年﹐亂離棲不定﹐百口托浮田。

海口

窮島迷孤靑﹐颶風蕩頑寒﹐不知是海口﹐萬里空波瀾﹐蛟龍恃幽沈﹐怒气雄屈蟠﹐崢嶸抉秋陰﹐掛席潮如山﹐熒惑表南紀﹐天去何時還﹐云旗光慘淡﹐腰下靑瑯玕﹐誰能居甬東﹐一死諒非難﹐嗚呼朝宗意﹐會見桑土幹。

京口行

京口兵可用﹐酒可飲﹐一語參差族成血﹐忠賊相持各凜凜﹐豈知好醜隔形骸﹐父爲孔鸞子爲鴆﹐人眾天定理則那﹐遺臭流芳且髙枕。

○長沙丁開復見﹝四首﹞

開負气敢言﹐安撫向士璧被問﹐開獨詣闕上疏﹐具陳士璧功大﹐軍府小費不宜推究﹐書奏﹐羈管揚州﹐歲餘卒。

可惜

日者今何及﹐天乎有不平﹐功髙人共嫉﹐事定我當烹﹐父老俱嗚咽﹐天王本聖明﹐不愁罹黨禍﹐攜涙向孤城。

漂泊嶽陽遇張中行因泛舟洞庭晚宿君山聨句

元气無根株﹐【開】地脈有斷絕﹐【中行】

日月互吞吐﹐【開】雲霧自生滅。【中行】

楚妃結幽想【開】﹐巴客答淸吷【中行】﹐

寧知莽蒼中不假﹐巨鰲力勢閱南紀浮。【開】

思隨西風發﹐形影寄孤舟。【中行】

吾道成鴃舌﹐笑談正淩傲。【開】

俯仰不偪側﹐每與景物會。【中行】

未省歡娛畢﹐疊翠晚愔愔。【開】

墮黃秋的的﹐魚龍負贔屓。【中行】

獨鳥去不息﹐曠原眇周抱。【開】

異境超慌惚﹐徑度萬頃空。【中行】

忽得一拳碧﹐稍稍雞犬近。【開】

依依鐘梵夕﹐推門月微墮。【中行】

煮茗香初歇﹐衣裳識霜信。【開】

瓶缽了禪悅﹐事定心源淸。【中行】

夢回斗柄直﹐周遊興欲盡。【開】

長往計未決﹐出門更回首。【中行】

沙水蕩虛白﹐美哉神禹功。【開】

巳矣三苗國﹐山川長不朽。【中行】

愚智俱可惜﹐神交正冥冥。【開】

指點空歷歷﹐愼勿語俗人。【中行】

桃源恐相失。【開】

建業

誰遣淒涼滿眼中﹐蘋花渺渺又秋風﹐龍蹲虎踞江山大﹐馬去牛來社稷空﹐縱有千人惟諾諾﹐本無百歲更匆匆﹐乾坤顚倒孤舟在﹐聊復殘生伴釣翁。

揚州歲莫

萬國春回日﹐層城晚眺余﹐江聲隔吳楚﹐原色到邳徐﹐大閱軍容壯﹐狂歌客禮疎﹐百年寒荻裏﹐風雨憶吾廬。

○括蒼鮑輗以行﹝四首﹞

輗嗜酒﹐授簡萬言﹐教授得錢﹐悉送酒家。遇客盡飲﹐乃去晚﹐益傲誕。衲衣髽結﹐遊靑城不返。

襄陽行

今日何日春气柔﹐東城騎馬花綢繆﹐爲君停馬一呼酒﹐花前倒披紫綺裘﹐玉脂泛濫魚鳥飫﹐歌舞倦矣蛾眉愁﹐千金萬壽好賓主﹐今我不樂歲如流﹐豈比世上狂馳子﹐一語不合行掉頭﹐嗚呼天倫古所定﹐非有大故寧相尢。

天馬

天馬抱奇相﹐緊骨瞳方明﹐出入百萬中﹐有如一鳥輕﹐宇宙莽超踏﹐風雲慘經營﹐獨倚雄傑態﹐蕭蕭隨北徵﹐朝飲南海頭﹐夕秣乃幽並﹐失主坐黯淡﹐別羣奮長鳴﹐豈無輕俠兒﹐金羈懸朱纓﹐但感束帛義﹐不忍負死生﹐低頭爲君老﹐喑喑萬里情。

重到錢塘

生死雙飛正可憐﹐若爲白髮上徵船﹐未應分手江南去﹐更有春光七十年。

又

無賴山光疊疊靑﹐玉魚金盌早飄零﹐冷思禹穴眞奇事﹐千古衣冠托杳冥。

又

萬家歌舞送浮生﹐曾有涓埃答太平﹐猿鶴虫沙天始定﹐不須辛苦怨南徵。

又

聞道深春雪打圍﹐誰憐身上藕絲衣﹐莫憂白璧成塵土﹐解逐南風萬里歸。

又

惟有寒潮不世情﹐朝朝莫莫過空城﹐百年車馬閶門外﹐獨被春風艸又生。

○京口崔璆子玉﹝三首﹞

璆美風儀﹐善談論。晚病﹐狂攜大瓢貯酒﹐行市﹐拍掌歌笑。未死十日﹐自表石題曰﹕醉鄕伯崔璆之墓。

攜戣鉞泛江

酒星落京口﹐化爲崔子玉﹐孤舟載壺觴﹐水花紅暎肉﹐小兒唱銅斗﹐大兒倒醽醁﹐一笑不知年﹐浩蕩天地屋﹐愼勿臨竇呼﹐人生隨轉燭﹐嗣宗禮法仇﹐鍾會被殺戮。

咄咄

咄咄復咄咄﹐小兒成老翁﹐麼微各形色﹐追琢元化工﹐不知春風去﹐又見千綠叢﹐主人美客懷﹐載酒行溪東﹐一步一回首﹐十步尊巳空﹐靈均與太白﹐醒醉同所終﹐願見化蠛蠓﹐生死托壺中。

今日一何好

今日一何好﹐花下醉狼籍﹐醉中有奇事﹐夢見生八翼﹐浩蕩排虛空﹐靈君好顏色﹐朱衣持大篆﹐授我醉鄕伯﹐頓首玉墀下﹐臣璆才蟣虱﹐封此抑何功﹐請陳愚頑臆﹐臣家京口東﹐門前大江碧﹐臣願駕長風﹐吹作酒萬石﹐萬象各千鍾﹐拍拍大庭國﹐推枕在山中﹐紙衾霜曉月。

○姑孰魚潛徳昭﹝五首﹞

潛惇重﹐和易﹐推分澹泊﹐不忤於物﹐所居環堵﹐埽地焚香﹐彈琴讀書﹐養鵝鴨百頭﹐以給食。終八十餘。

楊白花

楊白花﹐誰教度簾幙﹐搖蕩春風能幾何﹐不比無情自漂泊﹐人生祇合作支離﹐長秋鴉啼江水落。

古意

靑靑陵上柏﹐落落勁不摧﹐人生百年內﹐朝夕變所懷﹐鬥酒命同好﹐萬里不頋回﹐聞有昌國君﹐談笑黃金臺﹐柔言更長跪﹐信是富貴媒﹐但恐气習移﹐古今不同才﹐寄言去國者﹐歲晚有餘哀。

又

權衡豈公平﹐天駟但伏櫪﹐東井不捄渇﹐倉庫何時實﹐元工肯假借﹐名器甚可惜﹐如何萬萬古﹐不行督責術。

送鄭祕書南歸

垂老乃如此﹐憑髙俱惘然﹐空能正幾字﹐好去作千年﹐童子歌鴝鵒﹐幽人拜杜鵑﹐江花獨爛熳﹐春去得誰憐。

聞歌

流雲行水出名姝﹐酒盡花前雙玉壺﹐此曲江南都忘卻﹐春風轉調小單於。

○瑞陽柯芝士先﹝三首﹞

芝早通五經﹐善詞賦﹐又詣行在﹐所見章祕書﹐求讀書省中﹐益通諸家。教授生徒﹐著書百餘卷﹐子茂謙。

余髮

余髮蕭蕭白垂領﹐十年守拙門庭冷﹐來頻沙鳥頗相識﹐起晚鄰雞巳三請﹐形骸拄樹豈復好﹐心緒如蓬不能整﹐平生幾緉空馺■﹝馬沓﹞﹐老去一杯先酩酊﹐俗言祇虞方鑿迕﹐人事但愜幽居屏﹐賦形不必盡芻狗﹐處坎何堪共鼃黽﹐若爲苴履曽足芥﹐幸不栁衫眞欲癭﹐一聲樵響何處來﹐獨立看云發深省。

耳耳

耳耳非佳語﹐陸陸難爲顏﹐我生胡不淑﹐多戚長鮮歡﹐搖落復巳綠﹐春風滿江幹﹐最靈起予興﹐欲言骨肉酸﹐園桑摧爲薪﹐桃李亦半殘﹐翹蕘企晴燠﹐九室十更寒﹐飛錢如美色﹐乃入貴者闌﹐丘閭有谷賣﹐窮櫩朝無饘﹐不售信蹙隠﹐徒手良抱嘆﹐宛轉愒餘息﹐溝壑分寸間﹐吾輩正不免﹐遑暇卹彼瘝。

橫江

橫江一片碧﹐攜鶴上漁船﹐收綸不成下﹐卻抱釣竿眠。

○柯茂謙退子﹝二首﹞

江行早發

陶鐺煮孤影﹐寒燈沸靑花﹐冰開數江樹﹐月落失人家。

魯港

十年回首付沾襟﹐斷甲沈沙齒齒﹐深可惜使船如使馬﹐不聞聲鼓但聲金﹐人歌鬼哭都堪淚﹐木落江空正獨吟﹐遺老蕭條漸無語﹐酒旗颭颭出蘆林。

○廬陵邵定中立﹝二首﹞

定溫粹博雅﹐通周易春秋﹐宅邊植梅竹蘭桂蓮菊各十餘本﹐深衣大帶﹐婆娑其閒﹐自稱六薌老人。

山中

白日看云坐﹐淸秋對雨眠﹐眉頭無一事﹐筆下有千年。

漁家

漁家臨水住﹐春盡無花開﹐年年謝流水﹐流得好花來。

○豫章熊與龢天樂﹝二首﹞

與龢性介澹﹐無妻﹐不食肉﹐通經史百氏之書。布衣艸屨﹐遨遊諸名山﹐尢嗜彈琴艸書。

唐玄宗鐵像

巍冠攢疊碧雲花﹐坐閱山中幾歲華﹐莫把金丹輕點化﹐正愁生死困安家。

木平飼龍亭次韻方巨山

耳見何如得眼聞﹐山根磅礡極初分﹐浮漚起滅自潭影﹐大地晴陰空嶺雲﹐何處老人來聽講﹐他年少府有移文﹐由來淸調須吾輩﹐幸不山王愧五君。

○宜春晏乂明粲﹝二首﹞

乂風度秀整﹐主趙崇澭﹐後﹐澭逮系﹐乂自請詣獄﹐俱以瘐死。

訪吳

平生一語不肯吐﹐浩然披髮行西林﹐美人十日跨驢出﹐黃葉堆門云雪深。

夢中

春樹年年少﹐寒云浦浦連﹐片帆髙浪起﹐鬥酒夕陽偏﹐沙市懷司馬﹐州城哭老邊﹐太平冠蓋盡﹐爾敢望諸賢。

○大庾孫璉器之﹝二首﹞

璉家貧﹐益嗜書﹐不應選舉﹐躬耕織屨以食。終百歲。

述懷

少也不諧俗﹐老去益美閒﹐百艸生巳綠﹐春雨滿南山﹐朝朝荷鋤去﹐旣夕驅牛還﹐生長茒檐下﹐貧賤甚獨安﹐但願桑麻長﹐優遊足歲年。

又

坐倦秋樹根﹐攝衣步前丘﹐橫河澹如練﹐破月西南流﹐獨持一尊酒﹐悠然發淸謳﹐俯仰無不足﹐吾生焉所求。

○臨江楊應登幼平﹝二首﹞

應登﹐寛厚長者。有徳行言辭﹐七試國子不第﹐退就耕牧﹐老於南塘孫雯。

水宿

水宿逢今雨﹐春歸反故園﹐聖朝臣巳老﹐往事客何言﹐乞米分鄰里﹐看書到子孫﹐蒼茫不可會﹐一笑了淸樽。

寄趙梅州

江城鴈叫天如水﹐寒色蒼蒼艸木死﹐哀歌未斷月東出﹐有才無命可流涕﹐今我不樂思梅州﹐束帶深衣百僚底﹐天下規矩見卓絕﹐龍章麟角諸公子﹐白頭時節得蠻府﹐歸來閉門呼不起﹐惆悵平生狗馬病﹐風後力牧長已矣﹐爲公問酒日日酤﹐燻天富貴憂患始。

○楊雯天章﹝五首﹞

迢迢空同山

迢迢空同山﹐乃在西極巓﹐玉泉蔭靈芝﹐上有千歲仙﹐安得淩風翼﹐相從白雲間﹐神仙本冥漠﹐天運仍推遷﹐不如酌我酒﹐或得成自然﹐田父要我語﹐飲者亦非賢﹐願君長獨醒﹐加餐足髙年。

宋武帝廟

溪聲答松風﹐巨石出老拳﹐古樹不知名﹐岌岌蛟龍纒﹐夕陰互出沒﹐秋華帶芳鮮﹐蔥蔥帝王气﹐棟宇垂千年﹐虎賁秉霜戟﹐慘淡生雲煙﹐宮人翠龍駕﹐手持玉連蜷﹐昌明坐慌惚﹐精神靁在天﹐大呼司雍間﹐旬月無秦燕﹐昔爲萬夫特﹐今受眾目憐﹐石馬亦埋沒﹐歲時艸芊芊﹐小臣異代士﹐見之淚迸泉﹐齊人思爽鳩﹐蜀人哀杜鵑﹐江東舊正朔﹐禮奉敢不虔﹐但願君王心﹐不忘載荻船﹐下山又再拜﹐白日當空懸。

客

北客相催發﹐一日舉千帆﹐遙憐庾開府﹐歲晚望江南。

宿峽市

人煙正搖落﹐樓笛頗淸圓﹐老樹依山驛﹐東風上峽船﹐江湖萬里外﹐燈火十年前﹐世路能令老﹐吾生且醉眠。

早春

不知何處碧雲鄕﹐冉冉平生可斷腸﹐怪底乾坤惟理在﹐老來歲月更心﹐長城頭急鼓千家夢﹐江上殘梅一水香﹐自作醉侯開醉國﹐笑人奔走爲誰狂。

○旴江曾童子澈﹝一首﹞

鮑輗過盱江﹐遇一童子﹐眉目疎朗﹐語必援古今﹐驚問﹐逆旅主人子也。明年載訪之﹐死矣。得其詩一首於其同舎生。

九齡行

我生九齡气食牛﹐喑嗚頓挫無匹儔﹐白雲無根起天末﹐一身萬事同悠悠﹐低頭拱手事先覺﹐談笑未了成仇讎﹐一譽不足勝百毀﹐言語起滅如浮漚﹐聖賢可與知者道﹐麟鳳豈在山中遊﹐蘧然夢覺大槐國﹐江花昨夜生涼秋。

○無名氏

番陽布衣

有書中山驛﹐云回首萬里歲晚何言﹝云云﹞﹐番陽布衣題。

回頭四十五年非﹐無賴秋光滿客衣﹐可惜吳中蒓菜好﹐陸機張翰不同歸。

瀟湘漁父

崔璆晚泊湘江﹐淡煙微月﹐有客歌而過之﹐追問居與名﹐置其釣竿﹐長嘯而去。

髙枕形骸外﹐空江何限情﹐落葉不成調﹐半夜起秋聲。

古碑文

掲大中云﹕或漁於潭﹐得片石字十數行﹐率磨沒﹐僅識得二十八字﹐意幽人憤世之作﹐不合於時﹐故沈之﹐以俟知者。

幹淳老人气嶽嶽﹐破冠穿履行帶索﹐撐腸拄肚書萬卷﹐臨風欲言牙齒落。

閩淸野人

僧惠了﹐行閩淸谷中﹐三日到一空舎﹐稍憇﹐有一人荷鋤來﹐便向壁熟睡。僧旣尋路還﹐他日再往﹐已焚其舎﹐惟斫樹白而書云。

偶與雲水會﹐不與雲水同﹐雲散水流去﹐杳然天地空。

羅浮狂客

趙孟柔云﹕柔錄事惠州﹐聞羅浮道士言﹐咸淳中﹐客有戴烏帽著靴﹐往來山中﹐見人輒大笑反走﹐三年不言姓名。他日醉歸﹐忽取煤書壁上﹐長揖渡海去﹝云云﹞。

云意不知滄海﹐春光欲上翠微﹐人間欲墮千劫﹐猶探梅花未歸。

跋

右詩一卷﹐凡二十三人﹐無名者四人﹐共一百首﹐乃宋亡元初節士。悲憤幽人淸詠之辭﹐京兆先生早遊江湖﹐得於見聞﹐悉能成誦﹐因錄爲一編。題曰谷音。若曰山谷之音﹐野史之類也﹐刋於平川懷友軒﹐以傳於世。今歷兵燹﹐板己不存﹐余幸藏此本﹐風晨月夕寂寥之中﹐每一歌之﹐則想象其人﹐而愧不能彷佛其萬一也。未嘗不慨然久之。今年先生之孫徳基來﹐從餘暇時﹐輙出此編﹐俾錄而歸之﹐曰是爾祖手訂之文。且諸人小錄﹐皆其自述言﹐簡而備是﹐亦家傳之舊。子能誦而思之﹐亦繼紹之一端﹐未可以爲小書而忽之也。因嘗論之時危世變﹐臨難不避﹐與夫長往自潔者﹐不爲不少惜﹐不盡傳於世也。如此編﹐數人茍非先生記其詩而傳之﹐則泯沒無聞矣。然則誦其詩者﹐非獨取其雄渾衝澹﹐而其心術之正出處之大﹐可槪見矣。徳基其廣傳之﹐毋爲篋笥故紙云。戊午重九日﹐蜀郡張榘書。

宋初﹐閱杜伯原《懷友軒記》喜其孤往風標﹐翛然云上﹐急覓本傳讀之﹐累徵不赴﹐隠廉於武夷九曲間。殆古之棲逸者流﹐而以翰墨自放者也。正謂其《四經表義》諸書﹐湮沒罕見﹐扼腕久之。月在從吳門來攜得《谷音》二卷﹐乃伯原所集宋末逸民詩也。凡二十有九人﹐各有小傳紀其大略﹐共詩百篇﹐諸體具備。韓昌黎云其歌也﹐有思其哭也﹐有懷凡出乎口而爲聲者﹐其皆有弗平者乎﹖宋室旣傾﹐詩品都靡﹐獨數子者心懸萬里之外﹐九霄之上﹐或上書﹐或浮海﹐或仗劍沈淵﹐悲歌慷慨﹐令人讀其詩﹐想其人。有齊二客魯兩生之思焉。不然﹐紀逡唐林之節非不苦﹐韋莊和凝之詩非不韻﹐一失身於新莽僞屬之朝﹐恐未免爲後世嗤笑﹐資於伯原斯編意﹐有不得其平復﹐有不忍鳴者﹐聊借他人章句﹐竊比靖節不書甲子之遺意歟。湖南毛晉識。

