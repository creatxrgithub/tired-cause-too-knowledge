

欽定四庫全書

集部八

二家宮詞

總集類

提要

【臣】等謹案二家宮詞二卷明毛晉編凡宋徽宗皇帝三百首寧宗楊皇后五十首徽宗卷末有帝姬長公主跋稱自建中靖國二年至宣和六年緝熙殿所収藏禦制宮辭共三百首命左昭儀孔禎同嬪禦章安愷等収緝類而成書云云考蔡京攺公主爲帝姬各有封號此旣云帝姬又雲長公主非當時之制又禎字爲仁宗廟諱當時攺文貞爲文正攺魏徵爲魏證嫌名猶避之甚嚴豈有宮中昭儀敢以此字爲名者此跋殆出於依托楊后卷末有潛夫跋不著名字毛晉謂不知何許人考劉克莊字潛夫跋稱癸酉仲春爲度宗咸淳九年時代亦合或克莊所題耶毛晉跋徽宗卷末稱坊刻或二百八十首或二百九十二首或三百首或三百首有奇多混入鄙俚作後從雲間得一元本止缺二首則其書已屢經竄亂卽所謂雲間元本亦未必舊觀義跋楊后卷末稱今本止三十首餘二十首從未之見乃天啟丁卯得胡應麟家祕本所載又稱迎春燕子尾纖纖一首落絮蒙蒙立夏天一首紫禁仙輿詰旦來一首向刻唐人蘭徑香消玉輦蹤一首缺月流光入綺疏一首輦路靑苔雨後深一首向刻元人今姑仍原本云云今考集中阿姊攜儂近紫微蕋宮承寵鬭芳菲繡幃獨自裁新錦怕看花間蝴蝶飛一首亦似楊妹子作故有首句書史防要稱楊妹子詩語關情思人或譏之蓋卽此類不應出楊后之筆疑此三百五十首者皆後人裒輯得之眞僞參半不盡可憑姑以流傳己久存之耳乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

二家宮詞卷上

明毛

晉編

宋

徽宗

春朝小雨乍新晴祥靄勻收洞宇明嚴警不聞人一語海棠枝上曉鶯聲

塗舟輝映霽霞明四啟嚴聞曉漏淸初禦廣寒人意肅九宮遙聽警鞭聲【寒一作庭】

禦溝春水緑濺濺曲沼廻波四接連環碧下臨方鑑淨遊魚跳躍浪痕圓

白檀象戱小盤平牙子金書字更明夜靜綺輝絳蠟玉容相對暖移聲

宣和庭廡四廻環書畫金籯兩掖間韜袐緘扃飛寶構鼎新文供稱幽閒

春工先與上林芳迎嵗紅梅破臘香才過閣門分曲檻弄晴繁蘂麗如糚

玉宇珍庭夜未央月移花影上廻廊精神勤禱祗民福耿耿晴空靄露香

羲獻眞蹤勝古初摉求方得到皇居退朝彛鼎然沈水因染霜毫更學書

太皇生日最尊嚴獻壽宮中未五更天子捧觴仍再拜寶慈侍立到天明

嘉禾呈瑞已爲殊更有靈芝拱翠趺通進剡章知異物翻傳繪畫作新圖

麟隄千尺盡塗丹文瓦雕甍敞殿寛折檻盡循前古制當中一曲不安欄【盡一作俱】

雲臺呈瑞出坤珍龍角層芝五色新從此九莖何足尙圖書麟閣永無倫

秦娥從小學宮韶竊愛仙音逸韻飄應慕鳳臺吹紫玉夜闌時按白牙簫【或刻王禹玉】

元宵三五競芳年十二都門沸管鼇負繒山輝絳閣龍銜寶炬撒金蓮

拂隄緑栁弄春柔盈沼沈波瑩鴨頭錦繡成叢飛畫檝輕舠兩兩翼龍舟【沈一作澄】

雲巖小石碧嶙峋瑩徹仍移玉座親千仭喬崧𨿽突秀未如纖巧具天眞

梨花如雪照庭隅魄月淪精上海初禁鼓方傳宮漏閉嬪嬙相拉夜看書

翠芳庭宇疊山圍路轉龍盤燦陸離響石因風飄冷韻小碑刋勒祖宗詩

平明防仗幸琳宮紫府仙童下九重整頓瓏璁時駐馬畫工暗地貌眞容【或刻王紳】

承平皇族益繁昌雁序天倫令徳彰此意綿長惇友愛時時別殿宴親王

銷金花朶徧輕羅剪作春衣賜下多鬭薄只貪腰細栁夜闌無柰峭寒何

求賢取士屬熈辰朝野喧傳詔墨新省試更增人百數大庭將見出平津

宮嬪余樂稱幽閒不喜濃糚鬭媚顏浣罷竹風蠲濁慮一輪明月照屏山

碧紗牕薄晃朝曦睡起心情不自持糚飾尙慵臨曲檻卻敎鸚鵡念新詩

緑攪蘭芽繞徑隅日融花气暖縈紆秋千伴侶時相約畫板繒繩翠袖扶

雅頌形容各訓箋后妃基化國風先捲分二十求深防親著全經正論篇

深庭窗月透輕紗仙侶勤工組繡華笑語竟將心事卜只知相顧看燈花

崇政西淸辟講筵簪裾雜遝盡英賢守成當謹持盈戒防繹鳬鷖大雅篇

後宮宮女無多少盡向園中笑一團舞蝶落花相覓看春風共語亦應難

沈水薫濃瑞靄飛相兼花气馥庭墀皇家休問多嘉景絳闕淸都只此知

玉容初起殢春慵鬢軃秋蟬不解攏十二寶闌閒倚處花間應避落殘紅

嬌云溶漾作春晴繡轂淸風出鳳城簾底紅糚方笑語通衢爭聴賣花聲

紅旗連屬曉熒煌萬馬嘶風去路長知是黠羌來欵塞親臨丹闕納降王

綺堂嬪禦坦春容蹔止連綿組繡功卻取詩書共披閱終朝歌演二南風

三月風光觸處奇禁宮通夜足娛嬉踏靑鬭艸皆餘事閒集朋儕靜奕棋

燧人鉆火應時分頒賜諸宮處處聞堂上美人無用處旋燔金餅炷蘭薰【處處一作盡樂】

鬭雞園裏誠非雅射鴨池邊豈足多最好芰荷香隔岸畫船揺曵按笙歌

六幕低垂曉鑑寒旌風動皺翔鸞仙姿糚早呵纎指遠黛遙分勝筆端

翡翠盤龍裝繡額眞珠雙鳯蹙花毬時聞玉女牽笑箭躍銅壺不算籌

雙陸翻騰品格新屢贏由彩豈由人坐中時有全嬌態才見頻輸特地嗔

緑徑平平擺地尖花毬亭下總相兼時來奮撃爭多勝格令輸贏不畏嚴

齊警開塲設鼓鉦雷霆凜凜奏嚴聲通宵環衛無嘩語惟聴雞人巧唱更

皇家詵偉固藩垣濮邸尢爲席慶源八寶霈恩陞殿服朝班榮盛子孫繁

猶豫瓊林與俗同森嚴羽衛躍花驄旌旗射日飄紅浪歸處香塵拂晚風

翠色靑濃自不堪敲冰柔葉兩相防宮人因出方傳法迄後民間識內藍

瑤林新覩玉爲墀瑞竹雙擎待鳳枝共本分岐駢粉節趺禦制有新詩

珊瑚植立壯林巒翡翠巑岏作小灘几案自成淸曠景蓬山常對座隅看

早臨書殿啟蕓香冰硯難開肅曉霜初制暖鑪新樣巧雲龍突鏤徧金箱【書一作武】

韶光婉媚屬淸明敞宴斯辰到穆淸近宻被宣爭蹴踘兩朋庭際角輸贏

金殿重重十字方當中鸞鶴勢翺翔韜藏蘭炷無人見篆縷揺揺闔座香

秋來簾幕捲輕風一夜濃陰蔽逺空燕館乍涼人不寐更聴疏雨滴梧桐

朝班翼翼布鴛行三衛森嚴殿砌旁遴選親勲先許進較員多是補中郎

水晶新制寶巵成冰潔無瑕瑩玉明醉捧纖纖飛大白嫦娥端望月輪平

宗祀堂羽衛還大庭齋夕駐鳴鸞平明復賜端明赦爭看金雞立巨盤

禁掖乘歡飲興濃笙歌圍繞盡芳容玉人相對賡酬勸忽奏葵花一寶鐘

十花金盞勸仙娥乘興追懽酒量多燈影四圍深夜裏分明紅玉醉顏酡

雜遝仙韶按八音曲余羯鼓漸聲沈已將殊韻防羣奏豈貴花奴冠古今

嫌羅不著索輕�對面教人染褪紅衫子成來一徧出今朝看處滿園中

玉鉤紅綬掛琵琶七寶輕明撥更嘉捍面折枝新禦畫打弦惟恐損珍花

嬪娥閒較選仙圖爭到天宮意自娛掌印碧油常占得更無憂恐入酆都

黃昏人寂漏初稀嬪禦相從奉直歸慵困尙尋嬉戲事競將雙陸且忘機

紅藥欄邊晚吹輕玉肌人醉擷芳英春衫旖旎香初散卻羨東風太有情

閣門雙辟約人還後苑芳菲一望間臺榭參差春更好瑤津繞岸聳眉山

祕閣初生瑞竹雙碧欄桿外玉墀旁連柯並幹扶疎影帶月縈風興味長

端樓遊賞正元宵珠箔低垂絢帟飄黔首康衢瞻盛際禦香芬馥下雲霄

閶闔朝來禁鑰開傳郵躍馬度香街封章通進言三防從此威風萬國懷

日冷天晴近臘時玉堦金瓦雪離離浴堂門外抄名入公主宮人謝面脂

九重城闕壯端門霽雪榮光瑞景分一望蔥蔥佳气裏樓臺常恐礙行雲

緑槐陰合正炎曦髙疊盆冰匝座圍沈李浮淸玉檻水晶宮殿自防機

冰淸澄瑩一屏方置近盤龍寶硯旁海玉森森紅挺秀瑣牕淸楚興何長

資善黌堂幾席開小王初學讀書來師儒專選英豪用敎育當資保傅才

雲霄髙敞九城關簪佩衣裾一望間昨日閤門新入奏降王初綴紫宸班【雲霄一作霽云】

元宵五日宴龍樓同樂斯民一豫逰寶輦欲廻人仰望彩繩髙處墮星毬

杏梢梅蘂徧飄香藻荇縈紆滿碧塘嬌怯畫船推俯岸閒看風力蹙波光【梅一作春】

七夕新秋玉露淸月鉤遙掛碧雲平珍庭祈巧貪娛宴惟恨殘更促曉聲

繡栭丹栱盡瑰材百步廻廊錦帳開萬炬絳紗星粲粲拱環翠碧下樓臺

禁宇春圍晝漏長睿思宸極景相望廻環露浥蒼苔合一架荼防滿殿香【滿一作闔】

三月西城淑景多羽林旌斾擁鳴珂珠鞍玉鐙龍驤進寶苑珍亭喜一過【亭一作庭】

江浙秋橙入上都深宮培植向庭除金丸磊磊尢珍異均錫臣鄰侑樂胥

翠石岧嶤競巧形無雙惟是碧雲屏坤輿秀色全融結尢比三峯色更靑

大晟重均律呂全樂章諧協盡成編宮中嬪禦皆能按欲顯儀刑內治先

年年式宴集簪裳百辟班聫振鷺行曲謝臣鄰尢跂望司珍新奏玉茶牀

敎化風行自掖房蕓輝新繕萬書堂淸閒幾硯皆編帙時誦關雎正始章

垂拱淩晨百辟朝鳴鞘風引徹璇霄鴛鸞雜遝趨鱗砌無限黃金重滿腰

樂章重制協升平徳冠宮闈萬古名嬪禦盡能歌此曲競隨鐘鼓度新聲

楊梅澤國最榮昌此嵗移來入上方造化想知偏借力結成繁實勝江鄕

控馬攀鞍事打毬花袍束帶競風流盈盈巧學男兒拜惟喜先贏第一籌

秋杪金柑產玉庭云根呈瑞故連莖相期不是塵中物占得成雙雨露榮

鈿箏百寶間生輝玉柱成行雁自飛對酒僊姿時一按十三上迸珠璣

戎裘殊麗學彎弓十指纖柔力未充多被朋儕齊謔笑彊顏無柰臉蓮紅

花洞連延一架平文鴛雙砌接珍亭明暉北望垂楊岸滿目煙波上下靑

英華相背露臺髙夾道雙亭气象饒每待中秋開夕宴月輪平處奏簫韶

雅樂方興大晟諧均調律呂貫三才廣庭度曲笙鏞間羽翮翺翔赴節來

十里香街沸管弦金明回馭夕陽天風輕芝蓋揺霞浪裊裊龍盤七寶鞭

對禦分排紫錦班內家新樣挽雲鬟中官宣試霓裳舞紅袖翩翩飛燕般

上春精擇建溪芽攜去蕓窗力鬭茶防處未容分品格捧甌相近比瓊花

煙斂林梢掛晚虹登臨吟望興無窮秦娥越艷新糚飾小約同來寶苑中

忘憂淸樂在枰棊僊子精攻嵗未笄窗下每將圖局按恐防宣召較髙低

弱栁飄飄意甚顚無端牽住小花鈿樓中阿監遙相覷應繪【闕】圖供禦前

紫雲樓曲倚仙韶傳習皆知嵗月遙競好洮州新進譜和諧逸韻入音調

杏緑桃緋一片春後庭花卉盡坤珍秋千峻架臨芳徑須信韶光每嵗新

夏日龍池小宴開輕綃霧縠試新裁酒闌齊逐采蓮去隔浦鴛鴦个个猜

邃宇開巧石叢擅名還有勝瀛峯巫山未足爲珍異碧玉巑岏疊數重

金題玉躞燦星光禦札紛紛雜紫黃宣索女官三十六就中誰是校書郎

燕館餘閒玉漏沈華容芳質盡知音不將簫瑟爲貪靡競鼓瑤徽數弄琴

澄澄方沼玉庭前天產雙英並萼蓮含秀同芳應有感故來淸禁啟妖妍

紋窗幾硯日親臨雅玩娛情務討尋筆格硯屏皆寶制鎭書惟重馬蹏金

泉源一過嚴城寶獸噴香漱玉聲分入瑤津來紫禁杯流曲沼逺相縈

千步廻廊逺接連疊山盈壁狀天然重新繪畫非塵境不是髙眞卽列仙

二浙枇杷得地榮移來丹宇倍生成天心賦與偏繁盛珍物由來出太平

粉杏夭桃出苑墻隄邊楊栁拂波光梭門聳挿彤雲裏風引花毬絲縷長

殿省爰新六尙名攸司遵職贊隆平屢頒衎宴丰碑立官屬同刋琬琰榮

防締鼇山聳禁街端門簾卷五雲開元宵佳景同民樂不禁人行近露臺

三年禋祀敞圜壇星斗凝輝玉露寒郊外燔柴煙欲防禁街人已待廻鑾

祐神珍觀五雲開髙倚層霄疊玉臺笑語半空知逺近縱觀飛騎拂塵來

禁宮春色最妖妍桃李扶疎滿眼前鬭艸踏靑攜伴侶更尋何處畫圖仙

拂面風輕日漸長玉人初試薄羅裳斜陽樓外拋梭去兩兩三三出洞房

殿庭內外錦衣重彩仗雕輿相映紅敵使未嘗經便殿始瞻儀衛懾羌戎

方響新成白玉牌叩聲仍與八音諧髙低二八還相映絲竹陶匏莫可偕

纖眉丹臉小腰肢宜著時新窄樣衣頭上宮花糚翡翠寶蟬珍蝶勢如飛【窄樣一作峭窄】

洛陽新進牡丹栽小字牌分品格來魏紫姚黃知幾許中春相繼奏花開

靈犀防防透成花異域珍奇自可嘉因制芙蓉杯幾樣通紋澄徹灔流霞

花枝連屬勝丹靑疊嶂層峯立翠屏汲引飛泉來玉甃璇題因繕迸泉亭

近宻臨隄下釣鉤曲池人靜不驚鷗錦鱗才得山呼進銀椀重重賜與優

寶煙遙洞悉喬松團墨新翻制作功預遣丹靑摹巧樣百花云影更盤龍

宮人思學壽陽糚每看庭梅次第芳淺拂胭脂輕傅粉彎彎纖細黛眉長

杭越奇花異果來未分流品未堪栽苑中別圃根荄潤移入珍亭一夜開

主第循常賀慶來朱輪隠隱碾晴雷內東門外登車處簾合方令步障開

瑞日融和麗玉庭花枝宻處有鶯聲六宮閒燕多餘樂索寫新詩頌太平【娛一作余】

瑞物來呈日不虛拱禾芝艸亦何殊有時宣委丹靑手各使團模作畫圖

萬國升平慶有年九重榮盛百珍全民間財貨𨿽丰富未識新頒大觀錢

洞簫聲歇酒初防星斗凝輝宇宙寛惟有眞僊爲侶伴夜深同倚玉防幹

仙韶總角籍嚴宮初學吹笙性格聰十指近才能按字纖纖雙捧紫筠叢

春暮紛紛蕩栁綿欲回炎律困人天宮糚永晝多閒宴慣折珍珠結翠鈿

宮娥相約戲秋千困極盈盈寶髻偏卻恐逢人多謔笑暗尋香徑整花鈿

碧墀十二曲闌干瓊態濃醺倚欲彈月上海棠淸防合羅裳深夜怯輕寒【池一作墀】

詰曲回廊入小庭緑窗朱戶照光明宮人晝直多娛樂闔座諠嘩撃馬聲

金字紅牌逼夜傳指蹤韜略靜戎邊往回曾不逾旬浹巳見西隅獻凱旋

殿庭親策擢羣才雜遝英賢入彀來俊敏各求先禦覽禹門春浪鼓風雷【羣一作英】

石橊繁翠漸盈枝正是淸和首夏時宮女日長無一事雙英較勝卜心期

湘簟涼生暑气微午天欹枕向紗幃轆轤車扇間關處雙月廻廊彩鳳飛

行觴時許按淸歌聲巧佳人曲韻和簌簌梁塵飄不住層空仍遏彩雲過

洞房春晚惜花殘滿地紅英織錦端想見惜芳情意切更收香蘂掌中看

緩步宮花夜漏淸廓然天宇月華明凝眸望極無纖翳惟有銀河一練橫

相府元勲次第雄構成髙閣倚層空落成頒燕延臺輔維有珠璣落座中

春池蘋藻緑盤跚羣鴨相呼戲碧湍兩兩輕舠閒倚防斜陽淸景鑑中觀

太淸樓畔栁依依闌外飄颻緑綫齊魚鑰未開鈴鐸靜一林鶗鴂占春啼

小院風柔蛺蝶狂透簾渾是牡丹香主人不向閒庭看孔雀雙眠寶砌旁

煙靜云嬌露已晞晝長人困杏花時秋千閒倚樓臺看盡日無風彩索垂

院宇花深鎖洞房更闌銀燭尙熒煌蕓窗盡日觀前史入夜乘閒覽諫章

平明初啟九重關望處樓臺紫翠間蘂綬華紳簪玉筍裘衣傳引太師班

金玉來符百寶新羽儀嚴肅徧中宸大庭躬授惟祗畏恵澤遄敷萬國均

掖庭榮慶誕彌初包子均分盡樂胥小結金錢銀縷勝紅羅端疋代衣裾

南宮時務防羣賢題目函封進禦前勅選左貂齊答問魁名優與進宮聨

押班供奉列官行沿襲諸司盡女郎殿直恩名才得賜銷金方許制衣裳

燕館沈沈夜雨晴一翻景物更聫榮碧紗窗外無人到兩兩三三百舌鳴

四輔爰修拱近畿得賢分理奠邦維見爲美惡當勤訓每嵗皆令近玉墀

式燕簪裳徧集英梯航萬里慶天寧升平樓上遙瞻望眾裏金貂認使星

垂楊隄畔彩舟橫鳳沼瑤津一望平內苑有時旬按樂管淸響到宣明

涵曦亭上恣憑欄共看逰魚躍水間潑剌紅鱗才引到金圈鈐口放生還

檀槽鉤鳳繡鞶垂玉撥乘閒試一揮縱按往來敲捍面四條上彩鸞飛

禦栁規模六鶴圖鳳池均錫盡稱譽銷金標軸精工制同會文章看禦書

女史榮當執筆權事沿毫楮待承宣一廻寫著推恩字特地欣愉擇素牋【執一作直】

寶苑珍池霽曉開滿街車轂轉春雷錦幖畫舫畱盈月惟待皇家宴賞來【轂一作軸】

疊羅枝裊亞朝霞並產宮中信可嘉攜向祐神珍觀裏輔臣方得看霜花

明輝嚴敞壽春前儀鳳翔鸞曲水穿欲就金階連翠沼更開花洞逺相連

近宻登庸大帥才謀謨一舉萬全臨洮積石皆恢復旁午羌酋納土來

淸曉傳郵鳳報聲紫宸稱賀集簪纓幹崇來上新祥瑞幾夜黃河徹底淸

巧簇羅牌翰苑詞宜春相向貼門楣近來淸禁尢珍重珠蹙金書禦制詩

大晟揄逸樂音躬行律度革窪淫長門羽鶴來翔舞正雅方知上欲歆

靈宮復道問東西殿宇凝霜繡栱齊時祀每懷霜露感祖宗功徳勉攀躋

設科取士不遺賢詔語先從內治先朱邸遂興宗子學振振麟趾副詳延

雞鳴警戒務相成奉道忘私燕享寧規矩忽施惟自化鉛糚不飾爲看經

苑西廊畔碧溝長修竹森森緑影涼戲擲水毬爭逺近流星一防耀波光

午夜登樓戶不扃長廊夾幙內人行蟠龍尾道華燈合五色雲中笑語聲

左右擲梭伴侶均玉纖迎接步蓮勻飄飄頭上宮花顫蜂蝶驚飛不著人

淸曉輕雲鎖玉樓樓前宮栁弄春柔升平宮宇浮佳气占得風光待宴逰

韶光三月恰芬芳禊飲池頭泛羽觴畫鷁翩翩戲龍虎一時佳景類江鄕【頭一作邊】

韶陽偏逐禁宮先三月靑楡滿地錢嬪禦直歸多逸樂髙吟賡和綴新篇

疊山環水勝蓬宮景物芳妍競不同佩玉鏘金無限好雅歌姝舞興何窮

宮人撃劍鬭乘騎寶帶襆頭爛錦衣鳳尾杖交團月合龍門毬過一星飛

弓矢尋常鎖太淸三山相對射侯明乘閒自習和容藝金椀時聞中的聲

玉虛淸夜醮筵開羽唱升沈曉漏催習習輕風花外過露香飄出禁城來

翰苑花深夜漏稀奉承親筆艸麻歸鸞牋幾幅魚龍化近桉重陞一品妃

緒風輕轉鶯簧巧恵日初廻燕舌嬌芍藥畫闌繒不斷楊花臨砌雪難消

窄衣偏稱小腰身近嵗糚梳百樣新舊日宮娃多竊笑想應曾占昔年春

六尙皆分典禦行司珍尢重膳羞良小金盒子黃封貼細字臣民預品嘗

滿街飛絮舞毿毿慵困情懷似酒酣嬪禦宮中行樂倦卻尋錦葉餵新蠶

月色凝輝照膽寒水晶宮裏望中寛一聲長笛來天際誰學龍吟出指端

投壺嬾欲趂嬉遊閒理瑤箏不舉頭側調旋從纖指出誰人能會意中愁

瑣院羣心望寵嘉閤門當殿奏宣麻新經授寶敷恩澤榮拜宗藩使相華

苑作羣工各述勞纖纖奇巧鬭相髙花鈿𨿽盛珠珍數不使傷生用羽毛

東觀從來選俊英一時樂育合人情公卿由此塗中進宻勿登庸得仰成

玉宇深嚴洞戶扃小山松栢四時靑繞闌下瞰溪流碧恰似仙都一畫屏

龍須成布一端長珍重惟將寶匣藏荒服獻珍誠足異承平八表自梯航

首夏方分淑景遷小池依約出荷錢宮娃每恨春歸早時困朝眠墜翠鈿

岷山遐表得靈犀剖出花紋兩腳齊良匠涓辰成寶帶鴛鴦一對水中棲

手詔時頒出廣廷俯從民欲示儀刑廟堂僉允都兪議方許昭垂粲日星

采來杉檜四時靑巧結虵龍物象形栽植太淸資異致勢淩霜雪碧亭亭

石琴應自伏羲傳品弄尢知逸韻全玉軫金徽重遺制雷張誠貴擅名先

瑤洞深沈盡綺疏叢山疊石壯僊居欄幹面面皆珍寶瑪瑙勻敷小玉渠

庚伏炎曦酷暑升旋尋庭廡避煩蒸禁庭宿衛肩相比特遣中丞輒賜冰

涓辰遊幸出嚴城黃道中分輦路平近掖寶車錦步障先來通市一逢迎

端門頒赦立班時禁衛森嚴爛錦衣才立雞竿垂彩索望中人拜曳紅旗

五穀丰穰廣有秋漕司連絡奏年收籍田得駕循常典潑麥園中結綺樓

小桃初破未全香淸晝金胥漏巳長臨罷黃庭無一事日移花影上廻廊

儀司稽放紹熈丰因革三王二帝功夙夜焦勞無敢怠求衣常是未鳴鐘

僊姿婉孌玉肌膚嬌慣心情每自娛不向園畦尋鬭艸定邀朋友戲投壷

茸茸艸色亂靑袍碧瓦藏煙瑞日髙內苑春光分外別競排珍賞待遊遨【亂一作上】

端拱垂衣每面南曉班庭下頌聲三典儀預白排朝日假令臨時放六防

椶櫚秀竹間行均渾似江鄕景趣新低檜小松防怪石淸嘉尢勝杏花春

麗人航海覲宸都嘉奬勤勞顧遇殊幣帛從來將厚意益添異品及眞珠

南陽耆老賜恩榮入覲宜宣到後庭逺過期頥人仰嘆龎眉淸骨享安寧

宮人凡百趂相貪桑葉靑靑貯滿籃不使朋儕知底裏宻來朱箔餵新蠶

集英金屋起淸秋式宴千官拜賜優宴罷瑤仙迎翠輦霞衣嬝娜逐風柔

一夜濃云布九霄忽成春色潤寒苖玉墀墀下鴛鴻到欲曉傳宣敎放朝

酒闌人寂暗銀缸澹月輕風透碧窗宮女欲歌初制曲旋將管按新腔

曉景熈熈竹影疎柔閒初理薄糚余心情酷愛淸虛樂琴阮相兼一幾書

金鞍寶轡簇驊驑樂奏相從共撃毬花防兩邊成錦陣謝恩長喜上頭籌

三省居常有進呈早臨崇政接羣英太官賜食移淸漏門外將交五馬聲

殘臘長空欲雪天須防盈尺兆丰年燮調都在臣工力遣使榮頒兩府筵

修竹成林碧玉攢幾枝榮茂可棲鸞瑤宮月白風淸夜誰共庭除一憑欄

雙鴛紋瓦碧琉璃零露瀼瀼夜未晞花外倚空成敞翼樓臺宏麗景雲飛

華景紅梅兩檻分防成輕雪萬枝均依稀昨夜東風起巳拆香苞漏泄春

霰雪飄空玉漏淸月華相伴瑣窗明醇醪醟醟同歡飲旋摘詩聫賦令行

淸晨檐際肅霜鮮曉日初消萬瓦煙隆徳重陽開小宴競將黃菊作花鈿

寶砌龍紋鑑色鮮蘭宮不信火雲天冰壺盤上排金醟枕簟餘涼好醉眠

資善堂中幾席開詞臣都是棟梁材專求近宻同防輔皇嗣初看聴讀來

樂章依韻甫成編欲聴新詞禁宇傳曲裏字難相借問隨時切腳注花牋

金井髙梧舞戲圭露盤承潤曉淒淒深宮不是淸秋景昨夜寒蛩漸漸啼

蟾光秋半倍嬋娟河漢潛微瑩碧天樓上美人貪醉賞曉鐘聲斷遂經年

都府新儀置六曹壯威京尹勢增豪屢空囹圄人知化典憲從中力不勞

新月彎彎掛碧空嬪嬙爭拜望圓穹倚闌長是躊躇久應想姮娥在桂宮

翠蓮秋盛覆池塘緑柄風揺一香欲結珍苞供勝賞隨時均錫到蘭房【盛一作盡】

龍徳營修已慶成祕扃齋潔奉三淸余田增輯成嘉致千百樓臺紺瓦明

杏褪殘紅防碧輕融怡天气雨初晴僊姿鬭艸春園裏時聴妖嬈笑語聲

初夏圓荷防翠錢螭頭淸澑玉濺濺惜芳歸處隨雕輦半醉嬪嬙墮珥鈿【歸一作處隨一作歸】

桃作香腮玉作膚飄飄雲縷曵衣裾婦功奇麗皆能事一種心勤是讀書

淸晨簾捲碧堂前淡薄梳糚結道緣漸染化風忘外欲觀聲頻送葛覃篇

集英親殿防才豪盈廡紛紛盡雪袍禮樂問題人罕記就紆黼座繼蘭膏

三五良宵皓月圓蘭缸寶炬萬家然樓臺總在冰壺裏今見蓬瀛不夜天

桃葉基春二月中滿庭芽孽順年丰欲令九禁知羣卉蒙被坤輿造化工

刺花彈篋紫檀弓何處星丸入苑中驚起流鶯花裏去紛紛如雨落殘紅

早朝人待九門開躍馬傳呼恣往回班列舊稱人盡曉驚聞符寶外郎來

禦制新規寶墨香蟠龍紋裏字成行臣鄰近宻方宣賜圓餅均盛小絳囊

龍舟艤岸簇樓臺蘭棹輕飛兩翅開撃鼓鳴鐃颺旗幟早來觀賞暮方廻

浴兒三日慶成均寶帶龍衣賜近臣駿馬金鞍新遴選先令羈控過延春

詔令敷宣每自書朝廷遵稟不迂疎禁垣歷嵗多收得髙閣珍藏倚碧虛

雲母屏山翡翠繡衣圍住九花檐晨光旋透輕煙合寶帳蘭姿起未忺

臘中僊賞起華英髙聳云鼇徹太淸預占春樓無限景更聽風度管聲

兩行新札寄霜紈圓柄均裝七寶檀殿記宣和書四字禁中傳得作榮觀

女兒糚束效男兒峭窄羅衫稱玉肌盡是珍珠勻絡縫唐巾簇帶萬花枝

金波如晝麗彤庭夜寂無人傍玉寧惟有直更宮女伴呼來方得近鸞屏

鳳口金鑪鏤葉華髙低曲折勢交加新春品制名三傑四和濃燻不足誇

上元芳景自熈怡暇日因成數句詩特賜府中看不冺嬉逰均及庶民知

今嵗閩中別貢茶翔龍萬壽占春芽初開寶篋新香滿分賜師垣政府家

一局平分出四邊到窩仍與度關先終朝打馬爲娛樂不顧頻輸萬億錢

畫鷁閒登錦防開蘭橈飛迅水縈廻龍頭爍爍紅旗動驚起沙鷗掠岸來

淸和景物稱遊遨金屋亭亭瑞日髙節物應時來別院合中連絡進櫻桃

杏子成丹乳雀飛栁條揺曳拂漣漪瑤宮露井殘紅滿惆悵晴空欲暮時

滿架荼防旖旎香小亭芳沼戲鴛鴦蘭房祗慕承恩澤愈學時宜百巧糚

髙麗新貢欲還朝再禦東廻一水遙祖餞國門仍賜樂屢傳恩詔下層霄

秋千影裏笑相迎蕙圃蘭畦恣擷英薄暮歸來春意倦芝堂閒聴碾茶聲

屏山掩翠敞華堂巧燕初歸揀畫梁寂坐安閒忘俗慮益知僊府晝何長

雲華重輯疊層峯寶構髙驤萃彩虹環碧對池臨翠圃一溝春水逺相通

琳庭節物樂無涯又是餘寒易嵗華昨夜雪晴天气好後園初進臘梅花

璇題玉額起層樓三閣圖書集校讐近日得增新碧榜顯謨相繼繕徽猷

小雨飛輕助燕泥萬花零落栁垂隄紫淸宮里人稀到廊外雙雙孔雀棲

宴殿勻將蜀錦鋪花明金赫麗簪裾舞茵全似朝霞散十二金鸞面玉除

每將敬愼保丕基頻嵗多男巳應期欲問榮昌待何事春中襟燕滿彤帷

象榻冰盤四面涼風揺槐影蘸蓮塘玉顏一枕逰僊夢誰覺炎天畏日長

日暖風和殿宇深髙花修竹囀幽禽宮娥攜手臨丹檻喜看文鴛戲水心

送臘自然時序應頒春常與邇遐同福隨新嵗知陽徳慶協斯男誕禁中

三十六宮春信早鬱蔥佳气艷陽天莫將舊事論新事盡道今年勝去年

朝來和气巳氤氳碧瓦朱甍照眼新永晝更添蓮漏水晴曦容與蘂宮春

池面冰開漾緑波枝頭花蘂蹙紅羅東風信有芳菲意應爲今年樂事多

蓬萊宮殿五云低廣內樓臺艸色齊憂在進賢忘寤寐曉糚常是未鳴雞

梅心透粉傍瓊疏栁眼廻靑裊玉除雨露不偏金穴貴六宮春曉念關雎

日上觚稜气鬱蔥露華猶泠玉芙蓉錦幃繡幕風光暖瓊蘂珠花影漸重

黃頭進酒鬭醇醲問有均頒不啟封向晚聞呼裝尙醖雙瓶環繞小金龍

化成金碧拱彤楹四序開筵別有程安福殿階連繡帟內人常按鼓簫聲

螺鈿珠璣寶盒糚琉璃甕裏建芽香兔毫連盞烹雲液能解紅顏入醉鄕

元夕風光屬太平燭龍衘耀照嚴城鼇峯屹立通明觀絳炬宵輝上下明

酒入金鐘灔灔平映偸全在夾盤盛宮嬪捧勸知分別相顧潛聞笑語聲

唐畫名工品格殊摉求爭進入皇居金題玉扇分倫類區別媸妍細字書

翰林文府擇良工心畫諸家一一通無若孝經書座右邇英到徹畫屏風

新樣梳糚巧畫眉窄衣纖體最相宜一時趨向多情逸小閣幽窗靜奕棋

藻幄春深夜不寒蘭缸耿耿照屏彎太平絲管通宵按祥瑞封章隱幾看

寒食風光淑景時宮娥糚束鬭珠璣呼盧盡日隨朋侶將掩嚴閨始欲歸

晝漏聲催篆縷殘碧墀幽寂畫堂寛九嬪相習惇詩訓爭把關睢諷詠看

玉關馳奏捷章來鄯部洮湟萬里開閶闔通衢人意樂爭看宣舞凱歌

春日循常撃土牛香泥分去競珍收三農借此占丰瘠應是宮娥暗有求

鼎殿崇新大器安因時嚴享至誠殫零零露符昌福金玉霑濡拭不幹

機杼年來入禁垣素絲初織未成端徧呼禦府令均玩方識農家力最難

錦屏誰染楚峯靑依約惟無澗水聲麗質閒觀欹縷枕髙唐云杳夢難成

曉色輕陰四幕低如膏小雨宻霏霏傳宣儀仗通廊立惟恐沾濡近禦衣

慶成宮宇亙修梁偉頌聲文出玉堂近日屢經新述作懽然中外仰宸章

麻紙初新詔墨漧金蓮未剪燭花殘珠簾不隔霜華月應比人間分外寒

自建中靖國二年以來至宣和六年緝熈殿所收藏禦制宮詞共三百首皆在各宮今命左昭儀孔氏同嬪禦章安顗等收輯類而成書頒降六宮及太子諸王宮與夫公主郡主天眷皇族之家永爲珍襲宣和六年八月一日帝姬長公主書

五嶽山人止選一百六十七首坊刻或二百八十一首或二百九十二首或三百首或三百首有奇多混入鄙俚作以取數多旣從雲間得一元本止缺二首而時本雜詩十去其半然風格己遠遜三家矣

二家宮詞卷上

欽定四庫全書

二家宮詞卷下

明毛

晉編

宋

楊太后

瑞日曈曨散曉紅乾元萬國佩丁東紫宸北使班才退百辟同趨徳壽宮

元宵時雨賞宮梅恭請光堯壽聖來醉裏君王扶上輦鑾輿半仗防燈回

栁枝挾雨渥新緑桃蕋含風破小紅天上春光偏得早嵳峩宮殿五雲中

春風淡淡水淙淙攜伴尋芳過小杠惱殺野塘閒送目鴛鴦無數各雙雙

溶溶太液碧波翻云外樓臺日月閒春到漢宮三十六爲分和气到人間

曉窻生白已鶯啼啼在宮花第幾枝煙斷獸鑪香未絕曲房朱戶夢回時

剪剪輕風二月天栁絲飄颺倍堪憐靜憑雕檻渾無事細數穿花燕影偏

一小雨怯春寒禁禦深沈白晝閒滿地落花紅不掃黃鸝枝上語綿蠻

上林花木正芳菲內裏爭傳禦制詞春賦新翻入宮調美人羣唱捧瑤巵

海棠花裏奏琵琶沈碧池邊醉九霞禁籞融融春日靜五云深防帝王家

後院深沈景物幽奇花名竹弄春柔翠華經嵗無逰幸多少亭臺廢不修

天申聖莭禮非常躬率羣臣上壽觴天子捧盤仍再拜侍中宣達近龍牀

水殿鉤四靣風荷花簇錦照人紅吾王一曲薫弦罷萬俗泠泠解慍中

繞堤翠栁防憂艸夾岸紅葵安石橊禦水一溝淸徹底晚涼時泛小龍舟

薫風宮殿日長時靜運天機一局棋國手人人饒處著須知聖算出新奇

宮殿鉤看水晶時當三伏熾炎蒸翰林學士知誰直今日傳宣與賜冰

云影低涵栢子池秋聲輕度萬年枝要知玉宇涼多少正在觀書一夜時

瑣窗宮漏滴銅壺午夢驚回落井梧風逓樂聲來玉宇日移花影上金鋪

銀燭瑤觥競上元良宵午月正當軒棚頭忽喚歌新曲宛轉餘音出紫垣

迎春燕子尾纖纖拂栁穿花掠翠檐聞道蘂宮三十六美人爭爲捲珠簾

落絮蒙蒙立夏天樓前槐樹影初圓傳聞紫殿深深處別有薰風入舜

紫禁仙輿詰旦來旌旗遙倚望春臺不知庭霰今朝下疑是林花昨夜開

涼生水殿樂宸逰釣得金鱗上禦鉤聖徳至仁元不殺指揮皆放小池頭

涼秋結束鬭新晴宣入毬塲尙未明一朶紅雲黃蓋底千官下馬起居聲

秋髙風動角弓鳴臂健常嫌鬥力輕玉陛才傳看禦箭中心雙中謝恩聲

思賢夢寢過商宗右武崇儒治道隆總攬權綱求治理羣臣臧否疏屏風

用人論理見宸衷賞罰刑威合至公天下監司二千石姓名都在禦屏中

家傳筆法學光堯聖艸眞行說兩朝天縱自然成一體漫誇虎步與龍跳

泛索坤寧一日羊自從正位控辭章好生躬儉趨千古風化宮嬪只淡糚

蘭徑香銷玉輦蹤梨花不肯負春風緑窗深鎖無人見自碾硃砂養守宮

缺月流光入綺疏金壷傳箭夢回初秦臺防鳳無消息桂影空閒十二除

輦路靑苔雨後深銅魚雙鑰晝沈沈詞臣還有相如在不得當時買賦金

撃鞠由來豈作嬉不忘鞍馬是神機牽韁絕尾施新巧背打星毬一防飛

黃鳥驚眠曙色開慵梳鬟髻意徘徊君王早禦延英殿頻喚宮人上直來

宮槐映日翠陰濃薄暑應難到九重節近賜衣爭試巧彩絲新樣起盤龍

角黍冰盤餖飣裝酒闌昌歜泛瑤觴近臣誇賜金書扇禦侍爭傳佩帶香

忽地君王喜气濃秋千髙掛百花叢阿誰能逞翻飛態便得稱能女隊中

新翻歌譜甚能奇宣索宮娥入管吹按拍未諧爭共笑含羞無語自凝思

一朶橊花挿鬢鴉君王長得笑時誇內家衫子新番出淺色新裁艾虎紗

夭桃穉栁恣春妍鎭日呼羣嬉水邊忽地上棚宣進入祗承未慣怕爭前

幙深深四面垂淸和天气漏聲遲宮中閣裏催繅繭要趂新蠶作五絲

嵗嵗親蠶麥熟時宻令中使視郊圻歸來奏罷天顏悅喜阜吾民鼓玉徽

內園昨夜報花開中外喧傳玉輦來遙望紅糚撩亂處人人爭獻萬年杯

阿姊攜儂近紫薇蕋宮承寵鬭芳菲繡幃獨自裁新錦怕見花間雙蝶飛

好花開徧玉欄桿挈伴拖橈淺水灘但笑紅霞映池面不知嬌面早先丹

小小宮娥近水居雕楣繡額映淸渠忽然攜伴憑低檻好是雙蓮出水初

日日尋春不見春弓鞋踏破小除蕓棚頭宣入紅糚隊春在金樽已十分

海棠移向小窗栽髙疊盆山合復開將見紅葩鬭新艷君王應爲探花來

遙夜焚香禮玉眞桂花叢裏展文茵長空月浸星河影鸚鵡驚寒頻喚人

小樣龍盤集翠毬金羈緩控五花驑繡旗髙處鈞天奏禦捧先過第一籌

右宮詞五十首寧宗楊后所撰好事者祕而不傳世亦罕見癸酉仲春得之江左何啻和隋之珠璧耶王建花蕋不得專美矣濳夫識

丁夘花朝一友宻緘逺寄云是少室山人手訂祕本卽命予附鑴花蕋後以成宮詞快觀因檢宋徽宗三百首合梓二家宮詞以公同好

攷今本止三十首余廿首從未之見但迎春燕子尾纖纖落絮蒙蒙立夏天紫禁仙輿詰旦來向刻唐人又蘭徑香銷玉輦蹤缺月流光入綺疏輦路靑苔雨後深向刻元人今姑仍原本未便刪去舊防潛夫不知何許人也

二家宮詞卷下

