

欽定四庫全書

集部八

嚴陵集

總集類

提要

【臣】等謹案嚴陵集九卷宋董編東平人逌之子也自著曰廣川蓋欲附仲舒裔耳紹興間知嚴州因輯嚴州詩文自謝靈運沈約以下迄於南宋之初前五卷皆詩第六卷

詩後附賦二篇七卷至九卷則皆碑銘題記等雜文棻自序謂嘗與僚屬修是州圖經搜求碑版稽考載籍所得逸文甚多又得郡人諭彥先家所藏書與教授沈愫廣求備錄而成是集中如司馬光獨樂園釣魚庵詩本作於洛中以首句用嚴子陵事因牽而入於此集未免假借附防沿地誌之陋習然所錄詩文唐以前人𨿽尙多習見至於宋人諸作自有専集者數人外他如曹輔呂希純陳瓘朱彥江公望江公著蔡肇張伯玉錢勰李昉扈防劉昌言丁謂範師道張保雝章岷阮逸關詠李師中龎籍孫沔王存馮京刁約元綘張景修岑象求邵元馬存陳軒吳可幾葉棐恭劉涇賈靑王達張綬余辟刁衎倪天隠周邦彥羅汝楫詹元宗陳公亮錢聞詩諸人今有不知其名者有知名而不見其集者借棻是編尙存梗槪是亦談藝者所取資矣惟序作於紹興九年而第九卷

中有錢聞詩浚西湖記作於淳熙十六年上距紹興九年凡五十一年又有陳公亮重修嚴先生祠堂記及書瑞粟圖二篇作於淳熙乙巳重修貢院記一篇作於淳熙丙午亦上距作序之時凡四十七八年則後人又有所附益已非之本書要亦宋人所續也乾隆四十五年四月防校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

嚴陵集原序

詩三百篇大抵多本其土風而有作聖人刪取各繋其國如二南皆正風也周召旣分陜而治則繋詩有不得而同三國當變風之始邶旣並於衛邶居衛北而詩有北門以興出門而北歸於邶也居衛東而詩有載馳以興東徙渡河而廬於漕也衛在河之北而詩有河廣以興杭葦而南適於宋也是三者皆衛詩而以所收之異隨其國繋之其它蓋可類見使夫後世觀詩者因土風而知國俗則秦勇豳儉鄭淫魏褊皆自乎此而得之矣近代有裒類一州古今文章敍次以傳者其亦得聖人之遺意歟自東漢之末孫氏據有吳粵之墟始分歙縣之地建爲新安郡逮隋而更郡名新定大業攺爲睦州唐初卽桐廬縣別置嚴州尋廢州以縣來至國朝宣和中始復今名蓋以子陵釣臺爲是邦重故以名州州境山水淸絕著稱自古歷攷前代朱太守以文學備應對之臣於西京後世則有皇甫持正方雄飛李徳新施肩吾徐凝咸以詞章名世文爲世傳而紀詠其鄕裏爲多今代如江民表全名直節見推於時文采蓋其餘事至於騷人名士過焉而賦者在晉則謝康樂梁則沈隠侯唐則李太白孟浩然白樂天羅隠國朝則梅聖兪蘇子美龎莊敏公王文公其牧守之有文在梁則任彥升唐則杜紫防國朝則範文正公趙淸獻公以至呂子進蔡天啟又如張伯玉錢穆父皆嘗官於此者率多賦詠邦人傳諷迨今不絕而獨未有裒類而爲集者𨿽有桐江集止載桐廬一邑之文而又繁冗不倫人不甚傳玆者弅與僚屬修是州圖經搜訪境內斷殘碑版及脫遺簡編稽攷訂正旣成書矣因得逸文甚多復得郡人諭君彥先悉家所藏書討閱相示又屬州學教授沈君傃與諸生廣求備錄時以見遺乃爲整比而詳擇凡自隋以上在新安郡者自唐以後迄國朝宣和以前在睦州者取之其未嘗至而賦詠實及此土如唐韓文公近世司馬溫公蘇東坡黃魯直蓋不得而不錄也其有名非甚顯嘗過而賦焉一篇一詠膾炙人口者蓋亦不得而遺也嗚呼其亦庶幾詩人本其土風之作而聖人各繋其國之遺意乎乃若釣臺雙峙髙風絕企古今歌詩銘記居多編之此集有不容略故總以州名而爲之標目云紹興九年夏四月壬申知軍州事廣川董弅序

欽定四庫全書

嚴陵集卷一

宋董弅編

詩

七里瀨【謝靈運】

羈心積秋晨晨積展遊聎孤客傷逝湍徒旅苦奔峭石淺水潺湲日落山照耀荒林紛沃若哀禽相叫嘯遭物悼遷斥存期得要妙旣秉上皇心豈屑末代誚目覩嚴子瀨想屬任公釣誰謂古今殊異世可同調

新安江水至淸淺深見底貽京邑遊好【沈約】

眷言訪舟客玆川信可珍洞澈隨深淺皎鏡無冬春千仭寫喬樹百丈見遊鱗滄浪有時濁淸濟涸無津豈若乘斯去俯映石燐燐紛吾隔囂滓寧假濯衣巾願以潺湲水沾君纓上塵

嚴陵瀨【任昉】

羣峯此峻極參差百重嶂淸淺旣漣漪激石復奔壯神物徒有造終然莫能仗

贈郭桐廬出溪口見候余旣未至郭仍進邨維舟久之郭生方至

朝發富春渚蓄意忍相思涿令行春反冠蓋益川坻望久方來萃悲懽不自持滄江路窮此湍險方自玆疊嶂易成響重以夜猨悲客心幸自弭中道遇心期親好自斯絕孤遊從此辭

淸溪二首【李白】

淸溪淸我心水色異諸水借問新安江見底何如此人行明鏡中鳥度屏風裏向晚猩猩啼空悲逺遊子淸溪勝桐廬水木有佳色山貎日髙古石容天傾側防鳥昔未名白猿初相識不見同懷人對之空嘆息

經七里瀨【孟浩然】

予奉垂堂誡千金非所輕爲多山水樂頻作泛舟行五嶽追尙子三湘弔屈平湖經洞庭闊江入新安淸復聞嚴陵瀨乃在此川路湍嶂數百里沿洄非一趣彩翠相氤氳別流亂奔注釣磯平可坐苔磴滑難步猨飲石下潭鳥還日邊樹觀奇恨來晚倚櫂惜將暮揮手弄潺湲從玆洗塵慮

至七里灘作【李嘉祐】

遷客投於越臨江淚滿衣獨隨流水逺轉覺故人稀萬木迎秋序千峯駐晚暉行舟猶未已惆悵暮潮歸

入睦州分水路憶劉長卿

北闕忤明主南方隨白雲沿洄灘艸色應接海鷗羣建徳潮已盡新安江又分回看嚴子瀨朗詠謝安文雨過暮山碧猿吟秋日曛吳洲不可到刷鬢爲思君

送張十八歸桐廬【劉長卿】

歸人乘野艇帶月過江邨正落寒潮水相隨夜到門

卻歸睦州至七里灘下作

南歸猶謫官獨上子陵灘江樹臨洲晚沙禽對水寒山開斜照在石淺亂流難惆悵梅花發年年此路看

對酒寄嚴維

陋巷喜陽和衰顏對酒歌懶從華髮亂閒任白雲多郡簡容垂釣家貧學弄梭門前七里瀨早晚子陵過

睦州送尊師醮畢還越

吹簫江上晚惆悵別茅君蹋火能飛雪登【一作吞】刀入【一作吐】白雲晨香永日在夜磬滿山聞揮手桐溪路無情水亦分

按覆後貶官赴睦州奉贈苗侍郎制使

地逺心難達時危謗易成羊腸畱覆轍虎口脫餘生直氏偸金枉於家決獄明一言知已重片義殺身輕日【一作月】下人誰憶天涯客獨行年光銷蹇步秋气入衰情建業【一作禪】知何在長江問去程孤舟百口淚萬里一猿聲落日看鄕路空山向郡城豈令寃積气千古在長平

新安江送陸灃歸江陰

新安路人來去蚤潮復晚潮明日知何處潮水無情亦解歸自憐長在新安住

酬皇甫侍禦見寄時前相國姑臧公初臨郡

離別江南北汀洲葉再黃路遙雲共水砧迥月如霜嵗儉依仁政年衰憶故鄕佇君宣室召漢法倚張綱酬張履雪夜發桐廬訪別途中苦寒之作

扁舟乘興客不憚苦寒行晚暮相依分江湖欲別情水聲冰下咽沙路雪中平舊劍鋒鋩盡應嫌脫贈輕

余浦橋月下重遊

秋風颯颯鳴條風月相和寂寥黃葉一離一別靑山暮暮朝朝空江漸出亭岸老樹猶依斷橋明日行人已逺空餘淚滴回潮

七里灘重送嚴維

秋風渺渺水空波越客孤舟欲榜歌手折衰楊悲老別故人零落已無多

赴新安贈別梁侍禦

新安君莫問此路水雲深江海無行迹孤舟何處尋靑山空向淚白日豈知心縱有餘生在終傷老病侵

酬李穆見寄

孤舟相訪至天涯萬轉雲山路更賒欲埽柴門迎逺客靑苔黃葉滿貧家

新安江奉送穆諭徳歸朝賦得行字

九重宣室召萬里建溪行事直皇天在歸遲白髮生用才身復起覩聖眼猶明離別寒江上潺湲若有情

題元錄事開元寺所居

幽居蘿薜情髙臥紀綱行鳥散秋鷹下人閒春艸生冒嵐歸野寺收印出山城今日新安郡因君水更淸

送張栩扶侍之睦州

遙憶新安舊扁舟復卻還淺深看水石來往逐雲山入縣餘花在過門故柳閒東徵隨子去皆隠薜蘿間奉使新安自桐廬縣經嚴陵釣臺宿七里灘下寄使院諸公

悠然釣臺下懷古時一望江水自潺湲行人獨惆悵新安從此始桂楫方蕩漾回轉百里間靑山千萬狀連崖去不斷對嶺遙相向夾岸黛秋色沈沈淥波上夕陽畱古木水鳥拂寒浪月下扣舷聲煙中采菱唱猶憐負羈束未暇依淸曠牽役徒自勞近名非取尙何時故山裏卻醉松花釀回首惟白雲孤舟誰復訪

嚴陵釣臺送李康成赴江東使

潺湲子陵瀨彷佛如在目七里人已非千年水空淥新安江上孤颿逺應逐楓林萬餘轉古臺落日自蕭條寒水無波更淸淺臺上漁竿不復持卻令猿鳥向人悲灘聲山翠至今在遲爾行船晚泊時

使還七里瀨下逢薛承規赴江南貶

遷客歸人醉晚寒孤舟暫泊子陵灘憐君更去三千里落日靑山江上看

重別嚴維

月色今宵最明庭閒夜久天淸愁寂多年左宦殷勤逺別深情溪臨修竹煙色風落髙梧雨聲耿耿相看不寐遙聞曉杵山城

新安非欲掛颿過海內如君有幾多醉裏別時秋水色老人南望一狂歌

寄劉員外【皇甫曽】

南憶新安郡千山帶夕陽斷猿知夜久秋艸助江長鬢髮應成素靑松獨見霜愛才稱漢主題柱待田郎

發桐廬先寄劉八丈員外【李穆】

處處雲山無盡時桐廬南望轉參差舟人莫道新安近欲上潺湲行自遲

耶溪書懷寄劉長卿員外寓睦州【秦系】

時人多笑樂幽棲晚起閒行獨杖藜云色捲舒前後嶺藥苗新舊兩三畦偶逢野果將呼子屢折荊釵亦爲妻擬共釣竿長往復嚴陵灘上勝耶溪

寄皇甫湜【韓愈】

敲門驚晝睡問報睦州吏手把一封書上有皇甫字拆書放牀頭涕與涙垂泗昏昏還就枕罔罔夢相值悲哉無奇術安得生兩翅

送皇甫湜赴舉【馬異】

馬蹄聲特特去入天子國借問去是誰秀才皇甫湜含吐一腹文八音兼五色主文有崔李鬱鬱爲朝徳靑銅鏡必明朱絲繩必直稱意太平年願子長相憶

贈施肩吾【張籍】

世間漸覺無多事𨿽得空名未著身合取藥成相待喫不須先作上天人

送施肩吾東歸

知君本是煙霞客被薦因來城闕間世業偏臨七里瀨仙遊多在四明山蚤聞詩價傳人徧新得科名到處閒惆悵灞亭相送去雲中琪樹不同攀

西山卽事奉寄故園徐處士【施肩吾】

僕作江西少施氏君爲城北老徐翁詩篇憶昔歡相接顏貎如今恨不同世界盡憂蔬上露時人皆怕燭前風惟餘獨慕神仙道芥子𨿽窮壽不窮

桐廬防覩論事叟

擾擾防前走羸瘵中有老人扶杖拜天公霹靂耳不聞猶爲子孫爭地界

秋日桐江送裵秀才歸淮南

怪來頻起詠刀頭桐樹枝邊一葉秋又向江南別才子卻將風景過揚州

題釣臺蘭若

山僧不釣臺下魚幾年空寄臺邊坐有時手把榦松枝沿江乞得沙上火

歸分水畱贈王少府

仙吏飲冰多玉聲新詩麗句遺狂生不愁日暮歸山去故把隋珠入夜行

過桐廬場鄭判官

滎陽鄭君遊說余偶因茗來桐廬幽奇山水引髙步暐風光隨使車算緍百萬日不虛吏人叢裏惟簿書眼前橫掣斷犀劍心中暗轉靈虵珠有時退公兼退食一尊長在朱軒側胡商大鼻左右趨趙妾細眉前後直醉來引客上紅樓面前一道桐溪流登臨山色在掌內指防霞光隨杖頭東郭野人慵櫛沐使將破履升華屋數杯酩酊不得歸樓中便蓋江云宿卻被江云濕我衣賴君借我貂襜歸

夏日過從叔幽居

且將一葉系垂楊門對淸溪夏日長林下喜逢靑竹巷局邊輸卻紫羅囊碧蹄駿馬銜芻細紅粉佳人挈榼香伯仲歷官年盡少那知不笑漢馮唐

贈族叔處士

我家名士已無求若見翔鴻便舉頭紫石巖邊吟繡段靑苔紙上落銀鉤髙人酒席稱無醉細字經書讀未休定是仙山足靈藥年過八十轉風流

遊安禪寺【徐凝】

欲到安禪遊聖防先觀湧塔出香城樓臺有日連云漢壑谷無年斷水聲倚竹並肩靑玉立上橋如蹋白虹行傷嗟置寺碑交碎不見梁朝施主名

新定途中【杜牧】

無端偶效張文紀下杜鄕園別五秋重過江南更千里萬山深處一孤舟

睦州四韻

州在釣臺邊溪山實可憐有家皆掩映無處不潺湲好樹鳴幽鳥晴樓入野煙殘春杜陵客中酒落花前

題新定八松院小石

雨滴珠璣碎苔生紫翠重故闗何日到且看小三峯

寄內兄和州崔員外十二韻

歷陽崔太守何日不含情恩義同鐘李塤篪實弟兄光塵能混合擘畫最分明臺閣仁賢譽閨門孝友聲西方像教毀南海繡衣行金橐寧回顧珠簞肯一棖只宜裁宻詔何自取專城進退無非道回翔必有名好風初婉軟離思苦縈盈金馬舊遊貴桐廬春水生雨侵寒牖夢梅引凍醪傾共祝中興主髙歌倡太平

丹水

何事苦縈回離腸不自裁恨聲隨夢去春態逐云來沈定藍光澈喧盤粉浪開翠巖三百尺誰作子陵臺郡中有懷寄上睦州員外十三兄歙州刺史邢羣

城枕溪流淺更斜麗譙連帶邑人家經冬野菜靑靑色未臘山梅樹樹花𨿽免瘴云生嶺上永無京信到天涯如今嵗晏從羈滯心喜彈冠事不賒

正初奉酬

翠巖千尺倚溪斜曽得嚴光作釣家越嶂逺分丁字水臘梅遲見二年花明時刀尺君須用幽處田園我有涯一壑風煙陽羨裏解休去路非賒

秋晚蚤發新定

解印書千軸重陽酒百缸涼風滿紅樹曉月下秋江巖壑防歸去塵埃終不降懸纓未敢濯嚴瀨碧淙淙

除官歸京睦州雨霽

秋半吳天霽淸凝萬里光水聲侵笑語嵐翠撲衣裳逺樹凝羅帳孤云認粉囊溪山侵兩越時節到重陽顧我能甘賤無由得自彊悞曽公觸尾不敢夜循墻豈意籠飛鳥還歸錦帳郎网今開傅燮書舊識黃香奼女眞虛語饑兒欲一行淺深須揭厲休更學張綱

夜泊桐廬先寄蘇臺盧郎中

水檻桐廬館歸舟繋石根笛吹孤戍月犬吠隔溪邨十載違淸義幽懷未一論蘇臺菊花節何處與開尊

嚴陵釣臺下作【權徳輿】

絕頂聳蒼翠淸湍石燐燐先生晦其中天子不得臣心靈棲顥元纓冕猶緇塵不樂禁中臥卻歸江上春潛驅東漢風日使薄者醇焉用佐天下持此報故人則知大賢心不獨私其身弛張有深致耕釣陶天眞柰何淸風後擾擾論屈伸交情同市道利欲相紛綸我行訪遺臺仰古懷逸民矰繳鴻鵠逺雪霜松桂新江沈去不窮山色陵秋旻人世自今古淸輝煦無垠

宿桐廬館同崔存度醉後作【白居易】

江海漂漂共旅遊一尊相勸防窮愁夜深醒後愁還在雨滴梧桐山館秋

憑李睦州訪徐凝山人凝卽睦州之民也

郡守輕詩客鄕人薄釣翁解憐徐處士惟有李郎中

嚴陵集卷一

欽定四庫全書

嚴陵集卷二

宋董弅編

詩

桐廬山中贈李明府【孟郊】

靜境無濁氛淸雨零碧雲千山不隠響一葉動亦聞卽此佳志士精防誰相羣欲識楚【一作此】章句袖中蘭茝薰

題嚴光釣臺【歐陽詹】

弭櫂歷陳迹悄然闗我情伊無昔時節豈有今時名辭貴不辭賤是心誰復行欽哉此溪曲永獨英風淸

送友人諭坦之歸睦州【韓翃】

歸心常共知歸路不相隨彼此無依倚東西又別離山花含雨潤江樹逆潮欹莫想漁樵興人生各有爲

送徐山人歸睦州舊隠【雍陶】

君在桐廬何處住艸堂應與戴家鄰初歸山犬翻驚主久別江鷗卻避人終日欲爲相逐計臨時空羨獨行身秋風釣艇遙相憶七里灘西片月新

嚴子陵【唐彥謙】

嚴陵情性是眞狂抵觸三公傲帝王不怕舊交嗔僭越喚他侯霸作君房

送劉崇偃尉睦州建徳縣【張祜】

一命前途逺雙曹公邑閒夜潮人到郭春霧鳥啼山淺瀨橫沙堰髙巖峻石斑不堪曽倚櫂猶復夢升攀

晚泊七里灘【許渾】

天晚日沈沈歸船繋栁陰江邨平見寺山郭逺聞砧樹宻猿聲響波澄鴈影深榮名暫時事誰識子陵心

思桐廬舊居便送鑑上人【溫庭筠】

莫道東南路不賒思歸一步是天涯林中夜半雙臺月【嚴光釣渚有東臺西臺】洲上春深九里花【桐廬有九里洲】緑樹繞邨含細雨寒潮背郭捲平沙聞師卻到鄕中去爲我殷勤謝酒家

春日旅捨言懷【李頻】

未識東西南北路靑春日月坐銷難如何一別故鄕後五度花開五處看

及第後歸新定

家臨浙水傍岸對買臣鄕縱櫂隨歸鳥乘潮向夕陽苦吟身得雪甘意鬢成霜況此年猶少酬身足自彊

春日思歸

春晴不斷若連環一夕思歸鬢欲斑壯志未酬三尺劍故鄕空隔萬重山音書斷絕干戈後親友相逢夢寢間卻羨浮雲與飛鳥因風吹去又吹還

還壽昌過西嶺下贈婦

魏馱家前幾樹花嶺西還有數千家石斑魚鮓香衝鼻淺水沙田飯繞牙

自黔中歸新定

朝過春闗辭北闕暮參戎幕向南巴卻將仙桂東歸去江月隨人直到家

貽友人諭坦之

從容心自別飲水勝銜杯共在山中長相隨闕下來修身空有道取事各無媒不信淸平代終遺艸澤才

白雲亭【羅萬象】

一池荷葉衣無盡數樹松花食有餘剛被世人知住處不如依舊再移居

寄李頻【方幹】

眾木又揺落望君還不還軒車在何處雨雪滿前山思苦文星動鄕遙釣渚閒明年見名姓惟我獨何顏

途中逢孫輅因得李頻消息

灞上寒仍在柔條亦自新山河𨿽度臘雨雪未知春正憶同袍者堪逢共國人銜杯益無語與爾轉相親

題桐廬謝逸人江居

少小髙眠無一字五侯勲盛欲如何潮邊倚竹寒吟苦石上橫琴夜醉多鳥自樹梢隨果落人從窓外卸颿過由來朝市爲眞隠可要棲身向薜蘿

睦州呂郎中郡中環翠亭

爲是仙才登望處風光便似武陵春閒花半落猶迷蝶白鳥雙飛不避人樹影興余侵枕簟荷香坐久著衣巾暫來此地非多日明主那容借冦恂

與鄕人鑑休上人別

此日因師話鄕裏故鄕風土我偏諳一巵竹葉如溪北半樹梅花似嶺南山夜獵徒多信犬雨天邨捨未催蠶如今休作還家意兩鬢垂絲已不堪

方著作畫竹

疊葉與髙節俱從毫末生畱傳千古譽研鏈十年情向月本無影臨風疑有聲吾家釣臺畔似此兩三莖

暮發七里灘夜泊嚴光臺下

一瞬卽七里箭馳猶是難檣邊走嵐翠枕底失風湍但訝猨鳥定不知霜月寒前賢竟何益此地誤垂竿

山中

散拙亦自遂粗將猿鳥同飛泉髙瀉月獨樹迥含風果落槃盂上云生篋笥中未甘明聖日終作釣魚翁

與淸溪趙明府

淸規暫趨府獨立與誰親遂性無非醉求閒卻愛貧林泉應入夢印綬莫畱人王事聞多暇吟求幾首新

示鄕叟

暮齒甘衰謝逢人惜別離靑山前代業老樹此身移買藥將衣盡尋方見字遲如何鑷殘鬢覽鏡變成絲

題烏龍山禪居

暑夜月華猶冷濕自知坐臥逼星宮晨雞未暇鳴山底蚤日先來照屋東人世驅馳方丈內海波揺動一杯中伴師長住應難住歸去仍須入俗籠

題睦州郡中千峯榭

豈知平地似天臺朱戶深沈別徑開曳響露蟬穿樹去斜行沙鳥向池來窓中蚤月當琴榻墻上秋山入酒杯何事此中如世外應緣羊祜是仙才

徳政上睦州胡中丞

上徳由來合動天旌旗到日是丰年羣書已熟無人似五字研成舉世傳莫道政聲同宇宙須知紫气滿山川豈惟里巷皆蘇息猶有恩波及釣船

與桐廬鄭明府

字人心苦達神明何止重門夜不扄莫道耕田全種秫兼聞退食亦逢星映林顧兔停琴望隔水寒猨駐筆聴卻恐南山盡無石南山有石合爲銘

胡中丞蚤梅

不獨閒花不共時一株寒艶尙參差淩晨未噴含霜朶應先開亞水枝芬郁合將蘭並茂凝明應與雪相欺謝公吟賞愁飄落可得更拈長笛吹

山中寄吳磻

莫問終休否林中事已成槃餐憐火種嵗計付刀耕掬水皆花气聴松似雨聲書窓翹足臥避險側身行果傍閒軒落蒲連濕岸生禪僧知見理妻子笑無名更擬教詩苦何曽待酒淸石溪魚不大月樹鵲多驚砌下通樵路窓閒見縣城雲山任重疊難隔故交情

憶故山

舊山長繋念終日臥邊亭道路知已逺夢魂空再經秋泉涼好引亂鶴靜宜聴獨上髙樓望蓬身且未寧

送王翁登科後歸江東

南行無俗侶秋鴈與寒云野性自心愜鄕名人共聞吳山中路斷浙水半江分此地登臨慣含情一送君

山中卽事

趨世非身事山中適性情野花多異色幽鳥少凡聲樹影搜涼臥苔光破碧行閒尋采藥處仙路漸分明

陪睦州胡中丞泛江

仙舟仙樂醉行春上界稀逢下界人綺繡峯前聞野鶴旌旗影裏見遊鱗澄潭徹底齊心鏡雜樹含芳讓錦茵凡許從容誰不幸就中光顯是州民

初歸故里

常思舊裏欲歸難已作歸心卽自寛此日蚤知無爵位當時便合把漁竿朝昏入閏春將逼城邑多山夏卻寒不是幽愚望榮忝君侯異禮亦何安

歸睦州中路寄侯郎中

顏巷蕭條知命後膺門感激受恩初卻容鶴髮還蝸捨猶夢漁竿從隼旟新定暮云吞故國防稽春艸入貧居鄕中自古爲儒者誰得公侯降尺書

侯郎中新置西湖

逺近利民因智力周回潤物像心源菇蒲縱感生成惠鱣鮪那知廣大恩瀲灔淸輝吞半郭縈紆別派入遙村沙泉繞石通山脈岸木黏萍是浪痕已見澄來連鏡底兼知極處浸云根波濤不起時方泰舟檝徐行日易昏煙霧未應藏島嶼鳬鷖亦解避旌幡𨿽云桃葉歌還醉卻被荷花笑不言孤鶴必應思鳳詔凡魚豈合在龍門能將盛事添元化一夕機謨萬古存

嵗晚言事寄鄕中親友

急景蒼茫晝若昏夜風漧峭觸前軒寒威半入龍虵窟煗气全歸艸樹根蠟燼凝來多碧焰香醪滴處有冰痕尺書未達年應老先被新春入故園

項處士畫水墨釣臺

畫石畫松無兩般猶嫌瀑布畫聲難𨿽云智慧生靈府要且功夫在筆端潑處便連陰洞黒添來先向朽枝榦我家曽寄雙臺下往往開圖盡日看

送睦州侯郎中赴闕

昔著政聲聞國外今畱儒術化江東靑雲舊路歸仙掖白鳳新詞入聖聰弦管未知銀燭曉旗幡已待錦颿風郡人難議酬恩徳徧在三年禮遇中

桐廬江閣

風煙百變無定態緬想畫人虛損心捲箔檻前沙鳥散垂鉤牀下錦鱗沈白雲野寺淩晨磬紅樹孤邨遙夜砧此地四時拋不得非惟盛暑事開襟

偶作

直爲篇章非動眾遂令軒蓋不經過未妨溪上泛漁艇又得門前張雀羅夜學事須憑雪照朝廚爭柰絕煙何若於巖洞求偏類今古疎愚似我多

送鄕中故人

少小與君情不疎聴君細話勝家書如今若到鄕中去道我垂鉤不釣魚

思江南

昨日艸枯今日靑羈人又動望鄕情夜來有夢登歸路不到桐廬已及明

懷桐江舊居

長向新郊話故園四時淸峭似山源春潮撼動鶯花郭秋雨閉藏砧杵邨市井多通諸國貨鄕音自是一方言此中別有無歸計惟把歸心付酒尊

贈桐谿主人

嶺猿沙鶴似同遊竹汊荷灣可漾舟更入深溪見溪主蒼苔石上臥垂鉤

題懸澑巖隠者居

世人如要問生涯滿架堆牀是五車谷鳥暮蟬聲四散修篁灌木勢交加蒲葵細織團圓扇防菜平鋪合遝花卻用水荷包緑李兼將寒井浸甘慣緣險峭收松粉常趁芳鮮掇茗芽池上樹陰隨浪動窓前月影被巢遮坐云獨酌杯盤濕穿竹防吟路徑斜見說公卿訪遺逸逢迎亦是戴烏紗

題仙巖瀑布呈陳明甫

方知激蹙與飛噴直恐古今同一時逺壑流來多石脈寒空撲碎作淩澌謝公巖上衝云去織女星邊落地遲聚向山前更誰測深沈見底是澄漪

書桃花塢周處士壁

醉吟雪月思深苦思苦神勞新髮生自學古賢修靜節惟應野鶴識髙情細泉出石飛難盡孤燭和云濕不明何事懶於嵇叔夜更無書札答公卿

法華寺

砌下雙顚有鶴棲孤猿亦在鶴邊啼臥聞雷雨歸巖蚤坐見星辰去地低一徑穿緣應就郭千花掩映似無溪是非生死多憂惱此日防師爲破迷

贈方幹【吳融】

把筆盡爲詩何人敵夫子句滿天下口名聒天下耳不識朝不識市曠消揺閒徙倚一杯酒無萬事一葉舟無千里衣裳白雲坐臥流水霜落風髙忽相憶惠然見過畱一夕一夕聴吟十數篇水榭林蘿爲岑寂拂旦捨我亦不辭攜笻徑去隨所適隨所適無處覓云半片鶴一隻

淸溪

淸溪見底露蒼苔密竹垂藤鎖不開應是仙家在深處愛流花片引人來

贈方幹【可鵬】

盛名傳出自皇州一舉參差便縮頭月裏不無攀桂分潮中剛愛釣魚休童偸詩稾呈鄰叟客乞書題謁郡侯獨泛短舟無限興波濤西接洞庭秋

哭方先生

鬥牛文星落知是先生死湖上聞哭聲門前見彈指官無一寸祿名傳千萬里死著紙衣裳生誰念朱紫我心痛其語淚落不能已猶喜韋補闕揚名獻天子

歸桐廬寄嚴長史【章八元】

昨辭夫子櫂歸舟家在桐廬憶舊丘三徑煗時花競發兩溪分處水爭流近聞江老傳鄕語還見家山減旅愁或在醉中逢雪夜懷賢應向剡川遊

釣臺【劉駕】

澄流可濯纓嚴子但垂綸孤坐九層石逺笑淸渭濱潛龍飛上天四海豈無雲淸气不零雨安使洗塵氛我來吟髙風彷佛見斯人江月尙皎皎江石亦燐燐如何臺下路明日又迷津

送尹蔓回睦州【厲翼】

憐君授衣月逺作泛舟行江闊桐廬岸山深建徳城千尋喬木影七里暮灘聲興盡當停櫂臨流更濯纓

釣臺【唐穎】

寥落荒臺七里洲賢人永逐水東流寒猿叫斷靑天月千古冥潭樹秋

釣臺【杜荀鶴】

蒼翠雲峯開俗眼澄煙水浸塵心惟將道業爲芳餌釣得髙名直至今

淸溪來明府出二子請詩因遺一絕

珠明玉潤盡驚人不稱寒門不稱貧若向吾唐作雙瑞便同祥鳳與祥麟

哭方幹

何言寸祿不沾身身沒詩名萬古存況有數篇闗教化得無餘慶及兒孫漁樵共壘墳三尺猿鶴同棲月一邨天下未寧吾道喪更誰將酒酹吟魂

桐江春望【劉仁徳】

江上車聲落日催紛紛擾擾起塵埃更無人望靑山立空有颿衝夜色來沙鳥似云鐘外去汀花如火雨中開可憐瀟灑鴟夷子散髮扁舟竟不回

聞進士許彬罷舉歸睦州悵然懷寄【鄭谷】

桐廬歸舊廬垂老復樵漁吾子𨿽言命鄕人懶讀書煙舟撐晚瀨雨屐剪春蔬異代名方振哀吟莫廢初

題淸溪方仙翁廟【髙駢】

淸溪道士人不識上天下天鶴一隻洞房深鎖壁窓寒滴露研朱防周易

引泉詩【睦州龍興觀陸防老君院作】

上嗣位六載吾宗刺桐川余來拜旌防詔下之明年是時春三月繞郭花蟬聮嵐盤百萬髻上插黃金鈿授以道士館置榻於東偏滿院聲碧樹空堂形老仙本性樂凝澹及來更虛焚香禮眞像盥手披靈編新定山角角烏龍獨巉然除非淨晴日不見蒼崖顚上有拏雲峯下有噴壑泉泉分數十義落處皆淸潺寒聲入爛醉聒破西窓眠支笻起獨尋只在墻東邊呼僮具畚鍤立鑿莓苔穿漾叢漴派墮練帶橫斜牽亂石拋落落寒流響濺濺狂奴七里瀨縮到疏楹前跳光潑半散湧沬飛漩圓勢束三峽掛瀉危孤磴縣曽聞瑤池澑亦灌朱艸田鳬伯弄翠繠鸞雛舞丹煙淩風捩桂柁隔霧馳犀船況當元家嘗著道徳篇上善可比水斯文參五千精靈若在此前惡防波傳不擬爭滴瀝還應防淪漣出門後飛箭合勢浮靑天必有學眞子鹿冠秋鶴顏如能輔余志日使疏其源

上新定宋使君二首【貫休】

禪坐吟行誰與同杉松共在寂寥中碧雲詩理終難到白藕花經講始終水疊山重擎艸疏砧淸月皓立霜風十年勤苦今酬了得向桐江識謝公

寺倚烏龍腹窓中見碧稜空廊人畫祖古殿鶴窺鐙風吼深松雪鑪寒一鼎冰惟應謝內史知此道心澄

寄桐江馮使君四首

山風與霜气浩浩滿松枝永日燒杉子無人共此時爲文攀諷諫得道在毫釐惟有桐江守常憐志不卑端居碧雲暮好鳥啼紅芳滿郭桃李熟捲簾風雨香淸吟繡段句黙念芙蓉章未得歸山去頻升謝守堂山東山色勝諸山謝守淸髙不可攀薄俗盡於言下泰苦心惟到醉中閒香凝錦帳抄書後月轉棠陰送客還野客霑恩歸未得蕭蕭霜葉滿柴闗

瓦礫文章豈有媒兩三年只在金臺本師頭白須歸去太守門淸願再來皓皓玉霜孤鴈逺蕭蕭松島片颿開從玆林下終無事惟有焚香祝上臺

秋寄李頻使君二首

爲郎須塞詔當路亦饑驅貴不因人得淸還似句無燒煙連野白山藥拶階枯想得徴黃詔如今已在途務簡趣難陪淸吟坐綠苔葉和秋蟻落僧帶野香來畱客朝嘗酒憂民夜畫灰終期冒風雪江上見宗靁

寄新定桂雝

獨自住梅嶺鄰應是衲僧句須人未道君此事偏能塢濕云霾觀溪寒月照罾相思不可見江上立騰騰

寄烏龍山賈秦處士

庭果色如丹相思夕照殘云邊蹋燒去月下把書看澗水仙居共風漆樹寒吾君方仄席未可便懷安

桐江閒居作五首

木落雨修修桐江古岸頭擬歸仙掌去剛被謝公畱猛燒侵茶塢殘霞照角樓坐來還有意流水面前流香剎通眞觀樓臺倚郡城陰森古樹气羸淡老僧情壁畫連山潤仙鐘扣月淸何須結西社大道本無生靜室焚檀印深鑪燒鐵缾茶和阿魏暖火種栢根馨數隻呼來鶴成堆讀了經何妨似支遁騎馬入靑冥不問庚桑子惟師妙吉祥等閒眠片石不覺到斜陽獨自收櫧葉教童采栢瓤王孫莫相笑淡泊味還長露滴滴衡茆秋成爽气交霜椑如蜜裹岡葛似鹽苞淨癬侵蛩穴防陽落鶴巢還如山裏日門更絕人敲

對雪寄新定馮使君二首

仙掌空思歸未能焚香冥目對殘鐙豈知瑞雪千山合空覺春寒半夜增翳月素云薶粉堞堆巢孤鶴下金繩因思太守憂民切吟對瓊枝喜不勝

政化猶來通上靈丰年祥瑞滿窻明气嚴坐久鐙凝焰片大更深屋作聲飄奄煙霞何處去欹斜杉竹向簾傾雪林中客𨿽無事還有新詩半夜成

登幹霄亭【已下六首陪馮使君遊】

擁翠捫蘿山屐輕飄飄紅斾在靑冥仙科朱紱言非貴溪鳥林泉癖愛聴古桂林邊棊局濕白雲堆裏茗煙靑因思廬嶽彌天客手把金書倚石屏

遊靈泉院

珂佩喧喧滿路岐亂泉聲裏扣禪扉對花語合希夷境坐石苔黏黼黻衣鳥啄古杉云苒苒風吹淸磬露霏霏惠嚴亦有孤峯在只戀翻經未得歸

過相思嶺

譽自馨香道自怡相思嶺上卻無機荒渠葉覆深霞在片石人吟一鳥飛何處風砧傳古曲誰家冢樹掛斜暉因思往事堪悲笑鶴背魚竿未是歸

錦沙墩

臨水登山興自奇錦沙墩上最多時𨿽云髮白孤峯好其柰名淸聖主知艸媚蓮塘資逸步云生松壑有新詩翛然別是神仙趣豈羨東山妓樂隨

釣罾潭

境靜江澄無事時紅旌畫鷁動魚磯心期只是行春去日暮還應得鶴歸風破綺霞山寺出人歌白雪島花飛自憐亦在仙舟上玉浪翻翻濺艸衣

迎仙閣

澗香霞影繞樓臺捲箔憑欄耳目開況從旌旗近鸞鳳可憐譚笑出塵埃火雲不入長松徑露茗何須白玉杯誰道迎仙仙不至今朝還有謝公來

夏雨登幹霄亭上宋使君二首

霽色澄鮮壑飲虹幹霄亭上望無窮蟬驚殘雨疑秋早雷傍嚴城報嵗丰歸廟片雲銜紫電立查雙鶴唳仙風自憐四郡干戈日得在文翁教化中

鄒魯封疆禾稼濃淸吟孤坐思重重新詩幾獻蓬萊客逺夢仍歸菡萏峯野果一枝堪薦茗落霞數片欲燒松如何深得冥搜癖月磬聲聲歸去慵

宋使君罷新定移出東館二首

無爲政化更何爲到卽生人嫗煦肥必似漢髙三傑去且將劉寵一錢歸玉階香惹麒麟步銀漢風驅鸑鷟飛爲報烝民莫惆悵陶鈞及爾更光輝

祖筵四面煙花合江館深冬歸思長火斾畫旗風焰焰橘洲漁捨浪茫茫聴歌幾入紅蘭榭坐隠頻升白玉堂今嘆不如沙磧鴈天邊一一得隨陽

寄杭州宋使君【公初罷睦州】

一自雙旌下釣臺望風吟苦凍雲開卽歸紫闥天非逺猶憶烏龍首獨回髙節似僧僧共坐暮潮如雪雪中來應知新定蒼生淚灑向東風祝上臺

遊嚴陵釣臺

雪浪皚皚萬古情岸邊臺占子陵名一時大器天將與數尺漁竿誰不擎危榭髙碑鐫籀字滄洲老鶴識先生遊人到此慵歸去庭樹孤猿有好聲

新定江邊作

江邊山頂深秋時身閒蕭灑心無爲石頭靑艸取次坐松風竹風撩亂吹數聲好鳥來依我一防徵颿去是誰惆悵古賢何處在潺湲夕照滿江湄【日落山照耀卽此處也】

嚴陵集卷二

欽定四庫全書

嚴陵集卷三

宋董弅編

詩

新桐廬知縣貟外端修節行富有才名九霄未展於奮飛百里暫勞於綏撫言之美任卽動徵橈敢賦惡詩用伸攀送【李昉】

詞筆淩雲正後生安貧守道住神京昔年南國無虛譽今日中朝有令名楊柳岸邊揮袂去木蘭舟裏載書行琴堂莫作多時計碧落方開萬里程

桐廬貟外出勲徳之門以儒素爲業洎來儀於京闕久飛譽於縉紳今則膺鳯詔於朝端奏牛刀於江表防承防尙書賦瓊章於丹地餞蘭櫂於淸流愚𨿽不才敢繼其作【扈蒙】

王謝髙門江鮑才東遊何用更裵弦歌好就吳鄕拜簪組初從魏闕來淸酒一尊攜防灎舊詩千首貯瓊瑰健颿輕櫂湏行樂莫效當時庾信哀

憫旱【田錫】

下車逢歲旱禱廟望秋成火輪轉曈曨赤日彌髙明稻苖已枯死麥壠不堪耕【闕】

釣臺【劉昌言】

漢業中微炎祚衰四海姦豪竊神器南陽龍虎方闘爭赤伏眞人正天位先生髙隱來富春耕耒靑山自如意一竿魚釣樂幽深七里溪光弄蒼翠朝中天子思故人物色環中引其類先生獨步衣羊裘咳唾浮雲輕富貴足加帝腹傍無人星動天丈失躔次卓哉光武眞聖君終使狂奴畢髙志雲臺千尺盡功臣誰肯回顧釣臺地

又

不防持竿意由來善一身何如事天子就削漢功臣亂木凋雲際幽禽散水濵空餘臺下月千載屬漁人

畱題釣臺【魯有開】

昔日狂奴向此來愛垂芳餌上崔嵬鄕人不識釣臺意空指山頭是釣臺

贈方江二君【丁謂】

偶向嚴堂弔子陵布衣攜手逺相迎乍親冠蓋談諧少久住林泉耳目淸正好辛勤緣齒少最難遭遇是時平李頻鄕黨英裔皆合工詩取盛名

釣臺【範師道】

乾坤交泰重彌綸當日嚴陵道最淳大漢中興得英主先生髙退作閒人灘頭風月遺千古臺上綸竿寄一身今日病夫祠下過獨知疲懦長精神

題釣臺【張保雝】

漢包六合网英豪一个鴻惜羽毛世祖功臣三十二雲臺何似釣臺髙

謫守睦州作【範仲淹】

重父必重母正邦先正家一心回主意十口向天涯銅虎恩猶厚鱸魚味復佳聖明何以報沒齒願無邪

赴桐廬郡淮上遇風三首

聖宋非彊楚淸淮異汨羅平生仗忠信盡室任風波舟楫顚危甚蛟黿出沒多斜陽幸無事沽酒聽漁歌妻子休生咎勞生險自多商人豈有罪同我在風波一櫂危於葉傍觀亦損神他時在平地無忽險中人

出守桐廬道中十絕

壠上帶經人金門齒諫臣雷霆日有犯始可報君親君恩太山重爾命鴻毛輕一意懼千古敢懷妻子榮妻子屢牽衣出門投禍機寧知白日照猶得虎符歸分符江外去人笑似騷人不道鱸魚美還堪養病身有病甘長廢無機苦直言江山藏拙好何敢望天閽天閽變化地所好必眞龍軻意正迂闊悠然輕萬鐘萬鐘誰不慕意气滿堂金必若枉此道傷哉非素心素心愛雲水此日東南行笑解塵纓處滄浪無限淸滄浪淸可愛白鳥鑑中飛不信有京洛風塵化客衣風塵日已逺郡枕子陵溪始見神樂優優尾在泥嘉興道卿學士不以仲淹補責在逺寄遺佳什日以諷味如淸廟之瑟一唱三嘆蓋有以動神感物者焉桐廬郡溪山秀妙陸魯望所謂淸涼國者玆無敢讓又得葉道卿詩詠歌其間雅復增气因依韻以和庶幾元白之風同希闊於江山矣

世傳學幹祿小子乃逢辰一入諫諍司鴻毛忽其身可負萬乘主甘爲三黜人豈量堯舜心如日照孤臣薄責落善地雅尙過朝倫僅同在泥敢冀蠖求伸朱樓逼淸江下睨百丈鱗羨此南魚樂不忍持鉤輪爲郡良優優乏才止循循恬愉弗擾外何以慰下民拙可存吾朴靜可逸吾神漸得疎懶味下車將四旬嘉興風雅來觀對如大賔感玆韶夏音佐我臺上春

新定感興五首

數仭黃堂上題名僅百賢孤髙宋開府千載可拳拳山水眞名郡恩多補諫官中間好田錫風月亦盤桓風物皆堪喜民靈獨可哀稀逢賢太守多是謫官來去國三千里風波豈不賖回思洞庭險無限勝長沙江上多嘉客淸歌進白醪靈均良可笑終日著離騷

遊烏龍寺

髙嵐指天近逺澑出山遲萬事不到處白雲無盡時異花啼鳥樂靈艸隱人知信是棲眞地林僧半雪眉

江幹閒望

江幹日淸曠寓目一搘笻落葉信流水歸云識舊峯蘭蓀誰共采鳬鴈自相從莫愛蘋風起波來千萬重

和章岷推官登承天寺竹閣

僧閣倚寒竹幽襟聊一開淸風曽未足明月可重來晚意煙垂艸秋姿露滴苔佳賔何以佇云瑟與霞杯

齋中偶書

狂愚多苦口幽逺獨甘心言路有餘責權門無去音忘憂時叩易思古卽援琴此意誰相和寥寥鶴在陰

依韻酬周騤太博同年

孰敢先懷富春圖良時須惜幾嗟吁眾人可致巍巍主上意思平兩兩符不稱內朝禆耳目多慙外補救皮膚子陵灘畔觀漁釣無限殘陽媚緑蒲

依韻答胡侍郎見寄

千年風采逢明主一寸襟靈慕昔賢待看朝廷興禮讓天衢何敢闘先鞭

瀟灑桐廬郡十絕

瀟灑桐廬郡烏龍山靄中使君無一事心共白雲空瀟灑桐廬郡開軒卽解顏勞生一何幸日日面靑山瀟灑桐廬郡全家長道情不聞歌舞事繞捨石泉聲瀟灑桐廬郡公餘午睡濃人生安樂處誰復問千鐘瀟灑桐廬郡家家竹引泉令人思杜牧無處不潺湲瀟灑桐廬郡春山半是茶輕雷還好事驚起雨前芽瀟灑桐廬郡千家起畫樓相呼采蓮去笑上木蘭舟瀟灑桐廬郡淸潭百丈餘溪翁應有道所得是嘉魚瀟灑桐廬郡身閒性亦靈降眞香一炷欲老悟黃庭瀟灑桐廬郡嚴陵舊釣臺江山如不勝光武肯教來

桐廬郡齋書事

千峯秀處白雲驕吏隱云邊豈待招數仭堂髙誰富貴一枝巢穩自逍遙杯中好物閒宜進林下幽人靜可邀莫道官淸無歲計滿山芝術長靈苖

桐廬郡卒陶旻者本瓊林苑以接花爲事因罪黥送於此寺丞葛君閎感而作接花歌幕中章君岷和以相示因而綴焉

江城有卒老且貧顦顇抱關良苦辛眾中忽聞語聲好知是北來京洛人我始問云何至是欲語汍瀾墜雙淚斯須收淚始能言生自東都富貴地家有城南錦繡園少年止以花爲事黃金用盡無他能郤作瓊林苑中吏年年中使先春來曉宣口敕修花臺奇芬異卉百餘品求新換舊爭栽培猶恐君王厭顏色羣芳只似尋常開幸有神仙接花術更向城中求絕匹梁王苑裏索妍姿石氏園中搜淑質金刀玉尺裁量妙香膏膩壤彌縫宻回得東王造化工五色敷華異平日一朝寵愛歸牡丹千花相笑妖嬈難竊藥常娥新換骨嬋娟不似人間看太平天子春遊好金明柳色籠黃道道南樓殿五云髙鈞天捧上蓬萊島四邊桃李不勝春何況花王對玉宸國色晶明動韶景天香旖旎飄芳塵特奏霓裳羽衣曲千官獻壽羅星辰兌說臨軒逾數刻花吏此時方得色白銀紅錦滿牙牀拜賜仗前生羽翼惟觀風景不憂身一心歲歲供春職中途得罪情多故刻木在前何敢訴竄來江外知幾年骨肉無音鴈空度北人情況異南人瀟灑溪山苦無趣子規啼處血爲花黃梅熟時雨如霧多愁多悵信傷人今年不及去年身目昏耳重精力減復有鄕心難具陳我聞此言聊悒悒近曽侍從班中立朝違日下暮天涯不學爾曹向隅泣人生榮辱如浮雲悠悠天地胡能執賈誼文才動漢家當時不免來長沙幽求功業開元盛亦作流人過梅嶺我無一事逮古人謫官郤得神仙境自可優優樂名教曽不棲棲弔形影接花之技爾則奇江鄕卑濕何能施吾皇又詔還淳朴組繡文章皆棄遺上林將議賜民畝似昔繁華徒爾爲西都尙有名園處我欲抽身希白傅一日天恩放爾歸相逐栽花洛陽去

仲淹自桐廬移守姑蘇由江而上登嚴陵釣臺移舟南岸宿方漧處士舊居章從事聞之有詩見寄因依韻和之

姑蘇從古號繁華卻戀巖邊與水涯重入白雲尋釣瀬更隨明月宿詩家山人驚戴烏紗出溪女笑依紅杏遮來蚤又拋泉石去茫茫榮利一吁嗟

仲淹景祐初典桐廬郡有七里瀬子陵之釣臺在焉廼以從事章岷往講堂而祠之召防稽僧恱躬圖其像於堂洎後守姑蘇道出其下登臨裵見東巖絕壁白雲徐生云方漧處士之舊居遂訪焉其家子孫尙多儒服有楷者新防名而歸因畱二十八字又圖處士像於嚴公堂之東壁請刋詩於其左

風雅先生舊隱存子陵臺下白雲邨唐朝三百年冠蓋誰聚詩書到逺孫

題方先輩山居

髙尙繼先君巖居與俗分有泉皆漱石無地不生云鄰里多垂釣兒孫半屬文幽蘭在深處終日自淸芬

畱題江先輩舊居

結舍近滄洲江山不外求我來明月夜更得主人畱

釣臺【章岷】

乘興訪遺基扁舟宿煙渚水淨冩天形山空答人語風篁自成韻霜葉紛如雨寒亭暮響淸饑猿夜啼苦疑將洞府接似與人寰阻不羨重城中喧喧聽笳皷

陪範公登承天寺竹閣

古寺依山起幽軒對竹開翠陰當晝合涼气逼人來夜影疎排月秋鞭瘦出苔雙旌容托乘此地舉茶杯和範公同章推官登承天寺竹閣【阮逸】

竹石寒相倚云曉共開閒身方外去幽意靜中來墜響風隨籜移陰日上苔遲畱秋更夜待月露盈杯

髙峯【關詠】

獨愛髙峯最上頭夕陽煙樹見嚴州子陵貪向溪邊釣應未曾來此地遊

嚴陵集卷三

欽定四庫全書

嚴陵集卷四

宋董弅編

詩

杜少卿知睦州【宋祁】

三年去國別堯云一篋書空此謗分賈誼有才偏隕涕屈原何賦不思君諌囊久晦沈余艸綬笥重開續舊薫幾日班春向桑野漢家丹詔十行文

畱題子陵釣臺【蔡襄】

遁世巢由志能忘將相權人瞻祠樹古天作釣臺圓孤迹千秋外遺蹤一水邊淸風惇薄俗豈是愛林泉

至睦州

一帶滄波兩向山扁舟中去幾時還浮生多半在離別此意明知未肯閒

子陵二首【李師中】

阿諛順防爲深戒逺比夷齊气更豪半夜光芒侵帝座有誰曾似客星髙

社稷功名出隱淪天髙聽逺亦應聞龎眉一去無人問七里商山但白雲

寄睦州蘇七使君【張伯玉】

闊步曾飛到廣寒一麾聊頓野雲間虯蟠澗底未失水鶚在籠中且看山舊日笑談猶壯否近來書信亦稀還嚴灘桐嶺宜秋醉卻恐才髙不柰閒

桐廬蘇七太守通判晏魯望逺寄倡和之什輒伸紀美【余時授此州監郡】

桐君圃外州樹石最淸幽水截三吳秀山當百粵秋巖坰無俗土宅舍有髙樓畫隼眞才望題輿雅唱酬灘聲環醉枕鷺影入茶甌蚤晚陪淸躅梯云奉俊遊

寄新定蘇七太守

聞道銀符渡睦溪桐山應爲長淸暉漁翁幾十迎舟拜沙鳥成雙夾斾飛防檢簿書茶貢蚤體量風物橘奴肥題輿自媿來何晚未得雲中矚使威

之官新定同年李郎中以詩賦別卽事感懷次韻上答

雨後驚濤激箭催爲君停櫂把離杯宦遊向老令人笑別恨傷春觸處來故國未歸江令宅全家且上子陵臺如今遇酒伸眉醉休問多才與不才

之官新定寓興三首

關山雨雪徵人淚京洛風塵倦客心誰信子陵溪上去一川秋淨滌煩襟

汴水東浮不系舟到官無事只輕鷗不才自古饒天幸請卻俸錢溪上游

溪山千古絕浮埃時拂朝衣上釣臺卻恐被他漁父笑糟醨不啜又閒來

之官新定卻寄並州通判王幾道

新定與並門天南天北人扁舟江外客別乘塞垣身朔馬驚鳴橐秋鱸上釣綸何時敍離闊把酒碧嵩春

七里灘

漱玉鳴珠七里灘到今猶照客星寒盧奴有水徒千頃未得髙賢一瞬看

舟次子陵釣臺

十載從軍去又來彊爲顏面走塵埃久慙簪笏未歸去且喜妻孥共此來旋擷岸蔬供野飯欲題巖壁拂蒼苔子陵昔日誠髙趣未必全家上釣臺

睦州

千家樓閣麗朝暉人到於今說釣磯雨後數峯驕欲鬭春來兩港活如飛髙吟多謝沈家令中酒長憐杜紫微更愛嚴城無鎖處白雲揺漾去還歸

送交代倅車晏十一魯望

魯望江南客風騷獵將壇髙吟得意處淸韻逼人寒塲屋聲華舊襟靈渤澥寛閨門盡羔鴈庭野列芝蘭黽勉來新定淹畱就小官酒論浩刼飲山欲上天看待月髙峯寺【髙峯寺在郡東絕頂】聽猿七里灘入云移翠簜鑿石引鳴湍【魯望疏北山泉於後閣爲玉泉軒又聞余好竹特徙數百本爲淸絕友】一日交符去芳風善繼難紅塵久離闊白首此相歡【闕兩句】畱方醫鶴厀【池上二鶴久病遺方醫之闕】貺別遺漁竿【魯望常於嚴瀬自作釣竿尢得其妙旣去持以貺余】虎【闕】寧知用松筠幸未殘路長分驥騄火烈辧瑯玕【闕】際多平仲鴒原有謝安捲舒知自得不用苦彈冠

監州新定卻寄並州舊僚

久從光祿長城戍卻到嚴陵舊釣灘休問簿書邊報急且聽宅舍水聲寒舟浮南渡云千里睡起東日數竿寄語晉溪溪上月楚天𨿽逺一般看

同年李郎中以詩見寄仍許見過次韻和答

新定溪山國病懷忻所依桐君談藥妙嚴瀬得魚肥吏退抄書譜朋來典道衣軒車如顧我春酒上苔磯

烏龍寺祈雨回馬上口占

官曹苦覊束祈靈得幽便夾路松披鬛躡石煙分練迎軒玉泉響鳴騶沙鳥散曉日破霜陰前峯藹蔥蒨逶迆步髙閣窈窕出云漢坐來淸思生語余疎磬緩方將塵滓滌還憂簿書亂偃斾拂歸韀回首靑猿斷

西湖樓

積水照層峯登臨誰與同望來生羽翼醉欲上煙空細細濕花雨疎疎開袖風新安江上景盡屬此樓中

玉泉祈雨

南州富潨射萬壑縱奔瀬玆泉一何髙夐與寥廓對邈非猿鳥到迅恐巖磝碎霜落天地淸玉立江海外人區未蒙澤蛟龍玆有待淺石諒難渟當與云漲防

登烏龍山寺閣

桐川本無塵況此幽閣迥萬木含秋聲一軒與天淨前峯翠分滴後谷語相應檻下江雲歸檐前古雪凝巖僧對遊客湛若寒冰瑩百慮緣心空獨飯隨疎磬嗟余本林壑謬與世紛競一作市朝人幾傷麋鹿性舊山別來久蘿蔓鎖幽徑長恐客沈深未得歸期定息巾來此境時覺襟韻勝猶媿招隱心聊爲小山詠

後庵試茶

郡僻好藏身心閒久無事前軒飽食罷後庵取茶試巖邊啟茶鑰溪畔滌茶器小竈松火然深鐺雪花沸甌中盡余緑物外有深意濫官來此遊時得拂塵累莫笑後庵茶閒中好滋味

郡齋閒步

花木方塘小樓臺宅院深以何消俸祿無事住山林雨雪羈遊路風沙苦戰心若論當此景不啻萬黃金

到新定後卻寄蘇州蔣侍郎

遂翁亭畔碧桃開招隱溪頭畫舫回曽奉云鴻此眞賞到今羽翼出塵埃閒窺玉字書千卷渴飲金莖露一杯別後霜天苦寥闊海云深處望公臺

自新定沿牒三衢舟中寓興寄所知

井落甌閩近鄕亭百粵連一萍遊宦客兩漿上灘船石壅千尋浪山圍幾匝天亂篙鳴逺嶼羣噪捧危舷峽斷疑無路汀回復濟川林深羨沙鳥邨近喜人煙豈昧垂堂誡都由稍食牽家山舊廬在蚤晚賦歸田

舟次蘭溪卻寄新定太守

解纚向蕭瑟敍別喜英豪野水徵颿迥秋天翠幕髙使旟標畫隼騎吹壓霜濤幾日狂酲析思君夢更勞

新安江舟中奉酬孫觀書記

十年塞外憶江山【余從事太原十年】今日扁舟縱眼看匝岸野花紅似簇避人沙鳥起成團放懷自古酒爲得老筆到今詩最難君解髙吟我方飲幾人能共此淸歡

送淸溪鄭中捨官滿還京

鄭宰金閨彥年來解紱歸囊裝輕劍在場屋故人稀【鄭君應先朝舉】水館酒初罷霜江颿欲飛無煩重回首行矣近天暉

桐廬官滿先寄杭州資政侍郎

海角千家郡天南一水涯倦遊暫梗泛多滯喜時弱羽誠難振危根只自持九門嘗際遇百步亦參差【某蚤忝進士第再以書判防萃登科又以賢良方正待詔而才實無取時謂濫吹】萬壑噴霆霧千峯出險巇牢愁客星見孤節澗松知賀廈寧無托披云幸有期魯堂金石地商欲再言詩

和王治臣新定卽事

碧泉千脈防金溝名是東南俗阜州【州名取俗阜人和之義】任昉舊詩題縣石賀齊髙壘照江流月明幾處遊歸客春色何人醉倚樓我是江潭釣魚者喜君相見且相畱

王治臣以余在告寵示嘉什

新安泉石最爲佳多病何勞養歲華藥好幸依桐圃近山寒惟畏酒壚賖狂思逸客浮滄海渴想仙人飲絳霞欲傍重陽搘防起菊房新小玉生芽【近約使君九日龍山之飲】

次韻王治臣九日使君席上二章

楚楓丹外客颿稀水拍長天鴈字垂樂事喜逢千日酒憑髙正在九秋時吳歈調笑歌楊葉蠻鼓鏗閎引柘枝使騎相逢且畱飲行看卓馬轡如絲

新安江碧郡樓危九日登臨醉袖垂莫笑松筠歲寒地卻勝桃李艷陽時淸渟酒瑩紅螺面窈窕笙攢碧玉枝未必尊前嘆遲暮幾人如我始牽絲

答延平王八使君望江亭見懷之什

望江亭上望桐江煙水茫然隔鎖擢第蚤同丹桂樹從軍俱在碧油幢【慶曆初余與治臣俱在徵西】天遙皓月人千里書托紅鱗錦一雙開府時多家令瘦酒旗猶恐未相降【兄大詫延平酒美僕因率爾自負】

釣臺

盡逐鯨鯢埽八區故人惟我更無餘雲臺功將任圖畫天上客星閒捲舒若把殺人來逐鹿爭似全身歸釣魚先生有意羲皇外不爲林泉傲帝居

罷新定至錢塘喜見孫觀書記

桐江防袂蚤三年把臂重來講舊篇陌上風塵成底事鬢邊霜雪但依然虯蟠我亦思滄海鶚薦君方上碧天【孫以諸侯薦將攺官】忍把離杯又拋擲別愁紛淚滿春煙

至和中得倅新定今領福唐再經此郡感舊書懷因呈使君劉孝叔

十年前倅此州來平日風情尙壯哉玉水聲中寒濯筆石楠香裏夜銜杯【郡城外有玉泉庵最爲絕景又倅防前有石楠一本陰合庭中凡飲席不須帟幕】可憐白首成何事猶得紅旌向此回太守故人應笑我踐言堪媿子陵臺【余倅郡時年甫三十蚤有退休意於今未得已故有是句】

飯芝川邨捨【新定郡山後】

嫰苖苒苒頭角秀柔桑褭褭陰影輕茆檐飯起上馬去一聲雨後黃鸝鳴

宿普光寺【去州城三十五里】

無端未得歸林下又向南方擁使麾夜宿禪關更瀟灑一軒寒月照淸池

宿桐廬縣江口

桐廬江水碧百丈見遊魚元是新安水流從下瀬初【新安江水才下七里灘至此】淸風寒到底明月靜涵虛塵土誰難濯人心自不如

桐廬寺曉鐘

扁舟下桐圃霜月滿寒潭疎鐘一聲起淸與天地參舂容逗萬壑窈窕出層嵐覊魂不成寐洗耳滌塵貪

桐江口見雪

無諸地無霜【福唐號無諸城】從古困炎熱曉出桐江口喜見羣峯雪酌酒髙颿下歸思滿寥泬從今不系舟泛泛老淸澈

出七里瀧口望桐廬縣

瀧口波自平滄洲分兩溪辛勤下百粵乍出天一涯近入桐廬市潮水溢中泜不聞湍瀬聲沙鳥浩然飛物我兩俱適吾亦浩然歸

龍門巖

未到子陵灘先見龍門石萬物鎭羣峯闖然聳雙壁淸泉界中道亢若髙門辟樵童走深徑漁戶掩沈碧白首釣魚郎不知有行客

至睦州泊新安江口

前歲過此州手持七閩節𨿽逺敢憚勞攬轡遲明發回瞻七里瀬何日榜舟歇幸得滿三年解符下甌粵卻到新安江依然舊澄澈斂巾照江水無白可添發州人多故吏【余嘗倅郡】羅立皆磬折問我此去心復有何施設興言顧諸老謝爾相慰說此度歸來心可共嚴陵說

港口渡

三月悲風瑟瑟寒小船舟檝渡溪難日髙待得過岸去回首修篁千萬竿

送睦州丁郎中

雨後桐江木葉稀坐棠無事枕閒欹扁舟幾認嚴君釣古壁多逢沈令詩夜靜好當輪省宿曉寒堪憶趂朝時山城寂寞郎官貴想對秋風動所思

寄睦州朱少卿【葛閎】

何幸鄕枌托使麾憶曽淮澨見風儀泉分龍岫成新釀廟鎖瓊蕤換舊枝【維揚后土廟有瓊花】二水淸涵潭月夜千峯晴捲雪云時向來瀟灑稱名郡少緩龔黃次補期

經大洋吳氏別業

漸老故人少與君玆晤言方山共鄰里好畤舊田園溪色寒生枕松陰翠入軒猶憐巾子在相對舉淸尊【予明道中與邵隱之王君章有巾子山聨句之作】

龍盤山影倒寒流十里屏風翠入樓畫筆肯歸涵碧手【劉夢得涵碧圖詩有落在尋常畫師手之句】湖光疑對湧金秋【錢塘湖門】主翁愛客排三雅漁父忘機任直鉤爲訪紅雲繞花島滿船歌舞按梁州

同孝叔遊瀟灑亭

昔日賢侯多興詠爲憐瀟灑復潺湲一橋飛處橫牛渚【孝叔新建水南浮橋】二水淸來見浙源【沈杜有新安江見底及逺分丁字水之句竊以孝叔政事如此】雨漲瀑泉添嶽面晚晴春艸帶潮痕好風新月相畱意只恐張綱擁使軒

題思範軒二首

華衮多年去竹軒更思風節紀山樊抗言後坐遺忠美【見爰盎傳卻逺愼夫人坐次故事】通使河源舊防存【文正嘗總西事】詩石欲畱千古永【竹閣倡和數首太守孝叔書丹】棠陰還對一樓繁【西湖有甘棠樓亦旌徳政】使君才望須相繼莫厭林間駐畫轓

天下儒宗不世勲履聲今絕豈重聞空餘逸韻傳流水猶喜淸風在此君山倚孔祠分積翠【文正初建孔祠於此山面】篆尋嚴瀬掛香雲【文正爲嚴光廟記邵竦篆石】接花酬倡將三紀時拂塵篇見舊文【某嘗爲接花歌文正得之於從事章君因而繼作見丹陽集】

題玉泉

靈源曽記古篇章飛入霜筠萬丈長六月林風吹寶瑟九秋山翠坼銀潢試茶石鼎雲含液釀酒兵廚菊有香【新定茶品殊佳酒香如菊歲造多出玉泉因而命名云】到此欲知眞玉性不爲圓折本來方

同孝叔遊玉泉

石磴松陰一化城泉源疑透古瑤京僧知到耳此根靜客來洗心諸慮淸星紀祥光重璧合【星紀吳分辰緯所聚太初歷起此】藍田霽色暮煙生【小說玉煙最直李義山藍田日煗玉生煙吳子華亦曰玉煙絕此根滅】潺湲似識君將去相送出山多別情

初夏同孝叔遊普光寺

魚跳蓮葉靑錢小雪壓花枝玉燕參【時玫瑰盛開歌者爭挿】細艸使轓瞻鹿擾微風池果落鶯含滿甌春茗浮仙露一防尖峯滴翠嵐卻逐歸舟更多景晚來雌霓掛寒潭

初夏同孝叔遊朱氏園

凍醪盧橘助登臨此地相逢舊友音石潤自知梅信蚤池方應爲玉流深詩成山色排晴砌話久花枝轉夕陰不見辟彊妨底事月樓歸去正龍吟

畱題千峯榭呈孝叔

君把英詩集披羣山依舊繞軒墀杜陵幾醉花前地【見樊川集】謝客曽吟日落時雨過荷香兼酒美云深泉韻透簾遲佳名大約稱千數百萬嵐盤一一奇

題新定郡齋寄孝叔二首

主人今向日邊歸猶有淸香滿謝池爲囑西風莫揺落不禁顦顇夕陽時

右後池荷

花意知君攺外臺亂紅飛盡見蒼苔縱教顏色明年在前度劉郎肯再來

右賞春亭

畱題玉泉山堂

動非緣境靜非禪物物前塵現四天此地筌蹄求妙論有時瓔珞獻諸仙欲梅泉石多秋思過夏松篁聒晝眠一个攢眉招不至勞師香火漏沈蓮

題新定紅蕖閣

煙捲龍綃豓格殊彩霞翻處好風俱幾杯仙露含秋色一曲蟾宮在畫圖【霓裳羽衣圖見王維傳】雨送淸香浮酒面泉飛幽韻透城隅州民多有東南美盡應嘉招入幕無

新定旅館中作【趙湘】

歲月鄕關外溪山暝色中孤城秋閉雨獨客夜聞鴻病使新髭出貧令舊業空思歸不得夢欹枕近梧桐

桐江晚望

疊浪浸天靑離愁望處生雨餘孤島暝花落一船橫岸逺紅蘭濕魚狂白鳥驚無人問行客山寺暮鐘聲

暮冬新定郡樓閒望

江城逢歲暮獨自倚樓臺積雪明孤島防陽在蚤梅水揺冰欲泮春近鴈思回故國還如此歸心但暗催

寄新安梁殿丞

郡孤詩句許秋供見說多閒卻似慵移樹好禽來獨院上樓髙雪在諸峯泉當月際揺吟影蘚自云邊得屐蹤此興未尋頻掛夢阮公池館舊相容

秋晚舟泊桐江

嚴子臺邊水自流夕陽無語倚松舟乍逢風月羞爲客及到溪山識盡秋移樹斷蟬初過雨立沙孤鶴偶隨鷗鄕心旅思何人防蘆葦蕭蕭一笛幽

題釣臺【邵炳】

光武休戈詔子陵髙臺時暫別煙汀當時四海皆臣妾獨有先生占客星

酬通判楊殿丞名霖巖洞

雲峯千仞對吾廬洞古名新郡守書須信神靈知受賜先興霖雨逺隨車

嚴陵集卷四

欽定四庫全書

嚴陵集卷五

宋董弅編

詩

經嚴子陵釣臺作四首【龐籍】

翠岫臨寒瀬先生老此中釣耕輕萬乘要領戒三公入宿星躔動歸來世网空何人知此意千古激澆風道閉寧濡足時平亦括囊故人登帝世淸瀬自吾鄕渭叟非眞釣商奴是詐狂先生不可問天外一鸞翔聞个狂奴足生平在艸萊不榮升帝腹寧自蹋魚臺步武中朝下胼胝故國回滄浪重一濯京雒有塵埃長天杳杳道一士孤風逹至精云若有心應有著魚緣輕餌是輕生何人楚澤三年放此地家灘七里淸應宿將臣皆列土未將煙水博功名

釣臺【王安石】

漢庭來見一羊裘閔黙還歸舊釣舟迹似磻溪應有待世無西伯豈能畱﨑嶇馮衍才終廢寂寞桓譚道被尢回視蒼生終不遇脫身江海更何求

詠嚴子陵【梅堯臣】

不顧萬乘主不屈千戶侯手登百金魚身披一羊裘借問此何爾心逺忘九州靑山束寒灘濺浪驚素鷗以之爲朋親安慕乘華輈老氏輕璧馬莊生惡犧牛終爲蘊玉石夐古輝巖丘

讀範桐廬述嚴先生祠堂碑

二蛇志不同相得蓁莾裏一蛇化爲龍一蛇化爲雉龍飛上亨衢雉飛入深水爲蜃得自宜潛遊江海涘變化𨿽覺殊有道固終始光武與嚴陵其義亦云耳所遇在艸昧旣貴不爲起翻然歸富春曽不相助治至今存淸芬烜赫燿圖史人傳七里灘昔日來釣此灘上水濺濺灘下石齒齒其人不可見其事淸且美有客乘朱輪裵想前軌著詞刻之碑復俾存厥祀欲以廉貪夫又以立懦士千載名不忘休哉古君子

送正仲都官知睦州

每嗟相逢少常苦離別多行行復止止往往起悲歌古來易水上義士有荊軻捐軀思報恩飲恨歌柰何況彼兒女懷牽纒如蔓蘿是以世間人鬢髮易番番喜君得郡章東歸隨春波灘上嚴子祠系船聊經過其人當漢興富貴不可羅足加天子腹傲去釣於河冬披破羊裘夏披破艸蓑心中小宇宙尢哂獻玉和我慙賤丈夫豈異帶面儺未免爲鬼笑誰知懼防訶安得如君行收迹已蹉跎空將閒歲月塵埃浪消磨正同三峽賈盡力向盤渦

送余少卿知睦州

靑山峽裏桐廬郡七里灘頭太守船雲霧未開藏宿鳥坡原將近見燒田養茶摘蘂新春後種橘收包小雪前民事蕭條官政簡家書時問霅溪邊

送江學士通判睦州

渉淮淮水淺溯溪溪水遲君到桐廬日正值采茶時試問嚴陵迹今復有誰知

送崔主簿赴睦州淸溪

舟輕不畏險逆上子陵灘七里峽天翠千重云木寒古祠鳴野鳥亂石激春湍正與髙懷愜寧歌行路難

寄建徳徐元輿

才子方爲邑千峯對縣門靜便琴意古門厭鳥聲喧山茗烹仍緑池蓮摘更繁訟稀應詠物庭下長蘭蓀

送陳生還烏龍山舊居【蘇舜欽】

百丈淸溪見戲鱗嚴公祠宇與天鄰此中舊隱君歸去笑指人寰一片塵

題子陵釣臺二首【孫沔】

舊交爲帝不能邀百尺雙臺照暮濤逸迹已將山共永淸名仍與月爭髙魯連解難終辭祿龍伯持傾只釣鼇列傳古碑言未盡一灘風竹自蕭騷

中興曽作故人看抗節惟憐七里灘枯枿臥沙疑野艇叢篁生岸憶長竿天邊舊迹星辰動江上余基水石寒應笑渭濵周呂望白頭因獵從和鑾

子陵釣臺【王存】

嚴公英魄去何之江上空餘舊釣磯古木蒼煙鸜鵒噪淸波白石鷺鷥飛山中秋色香秔熟壠下朝寒赤鯉肥何事夷齊恥周粟一生顦顇首陽薇

題釣臺【馮京】

渭水塵空紺業傾桐江煙老漢風明蚤知賢逹窮通意閒把漁竿只釣名

釣臺【沈括】

漁釣非良業相期遁姓名太平𨿽不仕故舊豈無情七里林泉好三公位貌輕片颿湍石下誰不仰先生

睦州秀亭【錢勰】

秀色四時好探春來此亭花初擁檻發山晚與云靑得鱠嚴陵瀬評泉陸羽經歡餘不盡醉鼓角限重扃

甘棠樓

樓曲開三面山重合四圍溪衝朝靄出颿並夕陽飛芳杜供春望晴雲渡袷衣樊川猶未識淸興暮忘歸【小杜睦州詩爲多未有此也】

髙峯寺

苒苒郡城東穿雲入幾重已窮難上路才到最髙峯竹老龍孫瘦泉甘馬酒濃何當來潄石安隱飽疎慵【漢大官有挏馬酒】

東館樓

前太守丁公善郎中命予名之按孫權赤烏中使賀齊討黟歙爲新定入晉爲遂安郡今此地也防公善去郡未掲也宜曰分歙樓

簾影隔朝暾云低晝尙昏山形分歙翠溪色到江渾日盡天垂幕歌餘酒滿尊欄幹不堪倚歸思斷鄕魂

玉泉庵

遙派落天潢分崖射壁光山從千古潤江得一源長風雨無時作珠璣滿谷量淄澠欲誰辯願借易牙嘗

勉郡庠諸生【趙抃】

桐江爲守媿顓蒙來喜衣冠好士風勸學重思唐吏部教人多謝蜀文翁濟時事業期深得落筆詞章貴不空道有未充湏自力莫將榮顇汨於中

玉泉亭

潺潺朝暮入神淸落澗通池繞郡防亂石長松山十里討源須上玉泉亭

題髙峯

上石扳松幹步勞下窺人物過秋毫嗟誰更向中峯頂樹塔孤撐碧落髙

題甘棠樓

闌干十二壓仙瀛占得龍峯作畫屏林映逺籠千里月湖光寒照一天星望來瀑布眞霜練飛過沙禽半雪翎人賞不知春已老隔橋依舊柳靑靑

子陵釣臺【楊傑】

髙風誰得似先生七里溪山當畫屏功業不隨東漢祖光芒獨應少防星蘭臺有史傳名姓蓬戶無人問醉醒若使當時忘故態何由千古羨鴻

方幹故居

千載富春渚先生家獨存英播寰宇丹桂付兒孫文正重髙節子陵同享尊泊舟明月夜重爲弔吟魂

方氏淸芬閣【刁約】

自別髙居二紀余今朝重到懶踟躕山川勝景依然在屈指交親一半無

嚴陵山

一染浮名十五春彊隨時態役天眞何年卜築玆山下卻笑區區世路人

巡按睦州過烏龍山【元絳】

羣山衮衮捲波濤舉手天門尺五髙塵土多年昏病眼猶能千里見秋毫

桐廬晚景

向晚西風急扁舟下瀬輕颿檣掛山影鼔吹壓潮聲白鳥煙中沒斜陽雨外明油然五湖意渾欲薄功名

宿淸溪安樂山【張景修】

映猶剰雪餘痕瓶裏梅花枕上聞一椀鐙寒聽夜雨半牀氊煗臥春云詩成始覺茶銷睡香盡翻嫌酒帶醺我是掛冠林下客山中安樂合平分

過桐廬邑二首

隱君無姓字何代至今存數里山爲宅兩株桐是孫人煙半峯碧溪水帶潮渾多少來遊客茫茫蹋藥根三載江南客還吳東復西潮吞兩溪盡云截眾山齊舟楫無空日樓臺半上梯桐廬隱君子應笑只畱題

釣臺

羊裘東漢客歸隱釣魚灘天子不能屈先生非苟難雲藏古石在風激世人寒祠下靑靑竹何妨把釣竿

淸芬閣

嚴子釣臺畔猶聞吟嘯聲榮華付諸弟瀟灑繼先生自制茶槍嫩新開酒面淸紅塵不拋擺那得白雲名

再至新定有感【岑象求】

蜀地吳天各一涯去來三紀亦云賖烏龍繞郭儼如舊白髮滿頭良可嗟老矣不堪多感慨使乎何處是光華周行歷覽猶疑夢更問庭櫧幾度花

詠縣防前古櫧木

三十年前宰一同朝朝相對此庭中如今翠葉樛枝好依舊朱欄戒石東潘嶽河陽花立盡陶潛彭澤柳隨空惟君獨負堅剛操何異靈椿與夏虫

方氏故居【邵亢】

偶分魚竹到稽山處士林泉一望間歲月自隨流水逺姓名長與白雲閒鑑中人去荒遺迹【處士鑑湖有別業今不知其處矣】溪口僧來寫舊顏【處士祠堂眞像卽防稽溪口僧恱躬筆】何日放船訪巖藪吾門髙第約躋攀【處士逺孫蒙卽僕同知貢舉日敕放進士也】

題釣臺【馬存】

子陵臺下山層層奇峯壯气橫云生處士溪邊水泚泚碧波明月涵天淸老松偃蹇傲世色緑竹瀟灑吟風聲潮頭百仞出海門飄吳擊越如毛輕飛來灘下不敢過變作平浪歸滄溟

淸溪行【陳軒】

山色碧於溪扁舟泛落暉水煙颿界破沙鷺槳驚飛島嶼隨流曲漁鐙隔岸防月明何處宿待訪子陵磯

憶淸溪縣

昔愛淸溪景人煙百里間湖居皆釣客郭外盡禪關酒市揺靑斾公街枕碧山枉教成久別無計約追還

泛淸溪

曉煙如練曳平津一櫂東風兩岸春島鷺沙鷗休戀我北堂歸有白頭親

憶雉山書齋

松陰江曲舊齋堂別業歸來各一方吟想晚潮煙柳濕夢遊春檻露花涼楊朱路逺空南北靑帝亭閒自短長何日揚鞭訪前景竹窓重整讀書牀

桐江夕下

浪催鳴艣去嘔啞古岸蕭蕭感歲華雨腳蒼茫驚斷鴈煙痕蒙宻濕棲鴉蘆花正落汀飛雪楓葉初丹岸有霞漸覺望中山色暝數星鐙火認漁家

釣臺【吳可幾】

君王取天下有人將甲兵君王得天下有人相升平我欲介其間區區安取成莫若歸養髙髙臥嵓之扃直使萬乘意慕仰飛鴻身𨿽隱漁釣心豈忘朝廷常慮天下定君王志驕盈羣臣習見聞力諌不爾聽不有不臣者不足回其淸商山四老人用是安西京潛希絕世躅萬一助聖明年當建武日上下咸淸寧所懷意不陳終焉爲客星如何逸民傳乃有狂奴名

過子陵釣臺【葉棐恭】

勢利輕捐寄傲中毅然髙節凜秋風耕閒釣寂千年迹立懦廉貪萬世功須信林間無怨鶴更知天外有鴻扁舟夜泊靈祠下慨慕先生道不窮

畱題釣臺【劉涇】

水緑山靑人可知不知生气得之誰釣竿已屬嚴公手直到英解道詩

釣臺【賈靑】

萬疊層峯夾兩溪雨餘淸气卻炎暉何時學得嚴陵傲洗盡塵襟臥釣磯

釣臺【王逵】

一句能通萬世情若非髙位卽嘉聲如何自古畱題者不悟嚴光解釣名

釣臺【張綬】

範蠡功成始遁逃淵明五斗便辭勞先生二事俱無一名與靑山萬古髙

釣臺【余辟】

不誇長揖出宮闈不重爲漁老釣磯最愛淸宵銀漢上客星時共帝星輝

嚴陵集卷五

欽定四庫全書

嚴陵集卷六

宋董弅編

詩賦

獨樂園釣魚庵【司馬光】

吾愛嚴子陵羊裘釣石瀨萬乘𨿽故人訪求失所在三旌豈非貴不足易其介柰何誇毗子斗祿窮百態

次韻葛大卿畱題寒光閣【蘇頌】

溪凝藍黛合雙川閣在千巖萬壑前潄石我思淸病齒拂琴誰共聴流泉云生北嶺橫空白春入東郊一望鮮況是江南風物好待君重詠四時天

送江公著知吉州【蘇軾】

三吳行盡千山水猶道桐廬更淸美豈惟濁世隱狂奴時平亦出佳公子初冠惠文讀城旦晚入奉常陪劍履方將華省起彈冠忽憶釣臺歸洗耳未應良木棄大匠要使名駒試千里奉親官舍當有擇得郡江南差可喜白粲連檣一萬艘紅妝執樂三千指簿書期會得餘閒亦念人生行樂耳【二耳義不同故得重用】

舟過嚴陵灘將謁祠登臺舟人夜解及明已遠至桐廬望桐君山寺縹緲可愛遂以小舟遊之作二絕【蘇轍】

扁舟怱艸出山來慚愧嚴公舊釣臺舟子未應知此恨夢中飛楫定誰催

嚴公釣瀨不容看猶喜桐君有故山多病未須尋藥錄從今學取衲僧閒

題伯時所畫嚴子陵釣灘【黃庭堅】

平生久要劉文叔不肯爲渠作三公能令漢家重九鼎桐江波上一絲風

絕句

館甥宮裏嘆才難當日同朝聴百官光武若知堯舜事至今那得子陵灘

釣臺【曹輔】

天地何曽著兩雄蟄龍飛去有冥鴻北辰夜動雙懸象南浦秋歸一釣篷自昔何人繼髙躅至今玆地仰淸風悲涼古意誰能盡落日江山醉眼中

千峯榭【呂希純】

古郡千山裏髙臺六月涼開軒背城市伏檻卽林塘白佛當平遠烏龍挿昊蒼水風生枕簟嵐翠撲衣裳欲雨髙峯暗新晴瀑布長稻塍分錦繡松嶺奏笙簧自昔多賢守於今載雅章承流叨繼踵主諾粗提綱夙樂阿蘭若端居最上方南津有禪侶黙坐正相望

紫翠樓

予臨瀟灑郡終日坐樓中樓上辟四門門開面面風南榮看馬目北檻對烏龍夕暝瞰兜率朝霞望髙峯峯巒郁相望紫翠千萬重中霄若笙篁天籟起長松直疑列仙侶駕鶴相過從

趙淸獻賞春亭

遺直兼遺愛居今見古人殿中收白簡江上擁朱輪棟宇才函丈琴尊喜對賔繞亭佳木在長與物爲春

烏龍寺

秀嶺奇峯接釣臺烏龍直北更崔嵬萬松合處虛亭敞千佛光中梵宇開林外瀑泉飛朔雪雲間寶藏轉春雷攀藤更入西庵路一聴支郎語劫灰

承天思範軒

範公當日守江濵本是西淸獻納臣瀟灑溪山瀟灑郡太平天子太平民棠郊遺愛今仍在竹榭髙吟迹已陳還憶開元宋開府相望仿佛見精神

陳尊宿庵

尊宿名方盛庵巖迹未穨織蒲隨日用儋版喚人回臨濟親推出雲門手托開於今兩禪派俱自睦州來

靈香閣

昔聞僧道開淸淨本求佛談經悟教藏施藥蠲眾疾臨嶂起重閣最上構禪室靈香邈可繼壯麗固已軼桐廬瀟灑郡玆閣更奇崛峯巒互掩映松竹富防密我來一伏檻紫翠競森出塵襟與羈幘中坐怳已失淸風來甚遠沖气久彌逸東軒視蟠桃仙路如仿佛

瀟灑亭

郡因賢守得佳名水態山光會此亭云外僧歸穿竹隖日邊鷗下集沙汀浮梁倒影橫雌霓寶塔張鐙疊萬星不獨班春行田野重緣香火叩禪扄

髙峯庵

予嘗登髙峯近瞰碧溪隖老松如臥龍夾道忽騰翥危梯過百折直下看雲雨善導有遺蹤十佛從口吐嵗久缺其三塵埃誰復數佛壽儻能續佛像諒可補繞山行道迹會轉坦無阻中休有磐石蔽日多林莽安得徳山流來爲此峯主結茅孤頂上端坐訶佛祖

玉泉庵

瀑布巖東轉畫旗拂云穿石上霏微抱溪修竹通千个夾道喬松過十圍檐外一潭翠碧間萬斛濺珠璣使君不用笙歌擁潄玉聲中岸幘歸

江氏園

北渚南津路不遙鳴騶喜過定川橋竹間水榭涵虛碧林外山堂對泬寥地占上游眞爽塏門通禪苑離塵囂遊人未嘆羣芳歇石磴杉松正後凋

民表圓同庵

翠竹庵前久不疑雨花巖畔更忘機何人得似江居士在定時多出定稀

定川門

江如丁字湊城隈長畏蛟龍鼔浪來門表奠川聊致禱職當求瘼愧非才兩灘漲定沙痕白七里山晴霧雨開放出庾家樓上月卻畱賔從少裵

王氏亭池

城外溪山知幾重獨憐池館占城中亭花不動波瀾細逕石相連島嶼通牀下繋船同醉傅尊前垂釣似仙翁王家最數烏衣巷莫廢江南舊士風

朱氏園

十里遊山興盡回重畱車騎郊扉中橋駕石臨淸港危榭開軒挹翠微夾道松風吹酒面滿庭花气襲人衣殷勤更謝華亭鶴引吭髙聲送我歸

和江民表韻【陳瓘】

傅老東山水上浮沙六月雪重裘舊來消息今何在千里桐江月滿樓

合江亭上【楊時】

倚杖鉤簾兩水間晴光飛景上雕欄颿催畫鷁搏風去云吐銛峯作劍攢平野煙浮迷遠目晚谿潮漲失前灘騎鯨一往扶桑近休問人間行路難

登桐君山二首

霜染溪楓葉葉丹翠鱗浮動緑波閒盤盤路轉千峯表冉冉云扶兩港間掠水輕鷗晴自戲淩風髙雁暮爭還結廬姓字無人會靜對庭陰一解顏

翠崖千尺峙云髙樓殿翚飛壓巨濤檻外回峯自連著只應潭下有靈鼇

過七里灘二首

拂云髙雁倚風摶下視平湖萬里寛搔首扁舟又東去錢塘江上看波瀾

扁舟東下幾時還一席飛颿揷羽翰回首嚴陵臺上月淸風千古逼人寒

過淸溪渡

天濶銜江雨冥冥上客衣潭淸魚可數沙晚雁爭飛川谷畱雲气鵜鶘傍釣磯飄零江海客欹側一颿歸

題贈吳國華釣臺

君不見釣璜溪上白髮翁一竿西去追冥鴻田車同載非羆熊鷹揚烈气如飄風又不見羊裘石瀨垂綸叟爽防陵天動星斗萬乘故人親訪求臥對鸞輿忍回首聖賢遇合自有時潔身亂倫非所知髙風寥寥古已往較然得失知者誰君有釣臺臨橘水橘溪不與嚴溪比收身欲躡渭老蹤笑撚霜髯照淸泚澄潭夜月秋光浮撆波短艇沿汀洲長繩巨石不能系飛颿片席歸蓬丘巨鉤沈餌牽九牛一釣直取靈鼇頭修鱗擺鬛浪山起雲鵬飛翻忽千里蹋云馮翼上靑冥一防孤光厠箕尾

嚴陵釣臺

漢綱久陵遲國柄授權室中興得英主威明戒前失三公經邦手吏事固精覈功臣欲圖全猶不任以職矧玆故人分義等天倫戚卓哉子陵心秉哲因前識投身豢名爵豈但枉尋尺萬鐘𨿽天富樊雉非予匹石瀨淸且泚蒼崖聳而直揭竿事幽尋釣水鮮可食羊裘禦冬溫衮繡未爲益三旌屠羊肆義在不吾易用捨各有趣髙風亙今昔

題方氏淸芬閣【朱彥】

干戈唐季風塵中一代文章掃地空先生詩鳴最晚出句法未減元和工玉壺藏冰不受垢卜隱宛蹈嚴陵蹤至今名字照人目直與山水爲無窮我舟南紀坐煩促接嵗風波仍轉蓬緬懷先生酌溪水梅花如霰落晚風淸芬築室家有法亦見裔孫白雲翁叔今防得待三接仲也昔跨禦史騘乃翁歸來三十載語笑但覺朱顏紅翁不見東飛百勞西飛燕南飛烏鵲北飛鴻人生遊宦正如此我欲買田歸江東

題嚴子陵釣臺

泊舟釣臺側敬謁嚴子陵碧山如佩環水作鏘然聲定知千載後尙復有遺靈長嘯明月下緬懷今古情世利濁於酒末俗遭塵冥毫髮不一直戈矛豈相爭先生得髙蹈萬鈞獨可輕持釣偶自適潛魚不吞醒淸風在人耳凜凜見典刑不如臺下水方可濯塵纓

寒光閣

駕舟掠杭越小泊淸溪門平生江令尹邀我谿南園丹碧气成霞樓疏何郁盤江城春事起臘已向殘的皪小梅花暗香媚山樊冰髯絕可愛靑士聨蒼官君家蓺蘭畹嵗久蘭有蓀我生眞漫浪嗜好無一存尙作山水想十年勞夢魂歷眼滄洲趣玆盟可寒他年釣竿手來傍沈郎灘

題釣臺【江公望】

漢柄久顚置神鼎遂移新志士恥驕餌入山如避秦中興有世祖仄席在幽人纁載安車三反方來賔枕潄泉石久不羨北軍絪臥屈萬乘尊咄咄平生親箕潁志不奪槐鼎意從申嘆息上輿去天子不得臣歸隱富春渚釣外無隱淪髙名懸日月淸風播松筠至今七里水不到南海津【南海有貪水】至今雙石臺獨與西山鄰古木下髙鳥淸漪行素鱗溪气緑靄靄野蔓靑緡緡客星照千古鄧萬安可倫手捉玉璜去出處各有因素久寂寞猿鶴叫秋旻

題方氏淸芬閣

一室翛然斸翳荒嘯歌曾是傲羲皇春風自逐桐花老暖日時聞藥艸香修竹幾年薶舊隱新詩到處發潛光從今應與嚴家瀨相對淸芬一水長

兜率寺鑑光閣三首

髙下人家隱亂峯澹雲籠日水浮空朝朝暮暮山容攺縂屬虛懷一照中

皎皎長空迥絕塵靑山雨後更逢春一匳古鑑新磨就誰是光明內外人

風吹宿霧寶匳開滿目春容甚處來好值軒轅磨瑩手更無一物隱纎埃

玉泉庵二首

髙蓋西來動四鄰靑靑丰艸馬蹄勻平田淺水相因足野杏山梨次第春偃蹇長松如傲世讙呼好鳥似迎人翛然偶得棲眞地方信浮名卽是身

十里五里花無主千山萬山春自忙少年意气傾都市走馬橫來若電光泠泠古寺風吹屋羞死五陵豪俠場黃金散盡身無益獨有泉聲千古長

再題

逸士有髙躅故山無世情黃花香靨落白馬赭睛明云作朝昏瞑泉流今古聲王孫好歸去芳艸又重生

又題玉泉庵三首

僻隖藏亂峯淸流防修竹短防資遠遊鬥酒拓近局幽艸不知名孤花送餘馥采芹蹋靑泥捫松憐舊緑寄言潁川子沒齒傷局促爲君汨其泥與我濯雙足

落崖碧水支流去隔竹黃鸝相應鳴飛絮落花迎野步細風輕暖爽人情

天臺大士碧峯頭林鎖檀煙凝不收誰坐胡牀揮玉麈一聲淸磬晚悠悠

玉泉庵【江公著】

風暖客衣輕山行眼乍明人非少年事泉作舊時聲艸屨春遊倦茶甌午睡淸不教身自在城郭暮煙生

書靜勝院壁畱別父老【蔡肇】

靑山云半遮慘淡有離色溪水亦潺湲嗚咽當枕側男兒四方誌百年一行役山水亦奚悲我自本無得父老挽我車灑淚半淒惻使君𨿽自力慙無理人術舉手謝父老意厚難報塞

釣臺賦【張伯玉】

山水縈回煙霞次開不見逋客空畱釣臺地迥而淸風不去情傷而往事俱來得魚之處猶閒﨑峗古砌壘土之功未沒重疊春苔伊昔子陵貪幽自遂辭光武之好爵樂富春之勝地𨿽無晦迹之勞亦有垂綸之事持竿一去長爲避世之人疊石九層以盡平生之志爾乃憑髙易感覽舊多傷塵事與淸波不返紅蘋同白芷徒芳相逢投餌之時寒流渺渺始及臨川之日遠岫蒼蒼今古堪悲躋攀盡趣潮平昔日之岸風動當時之樹石上少畱人間多故遊絲亂舉初同觸目之疑野竹隨低忽有沈鉤之懼迹是人非蕭條晚暉萬里之碧嶂如畫幾片之白雲不歸鷺立斜分之浦魚驚半毀之磯盡日而風波莫問滿山之松桂相依旣而悵望歸心裵舊址尋通樵之一徑下鳴湍之十里煙深釣處空懷迆邐之峯日暮臺前無限潺湲之水比夫燕昭王築而禮士漢孝武登以求仙構金玉之畢至遂塵埃之共捐曷若玆所成於自然峭壁參云孕淸景而無冬無夏寒潭徹底浸明月而千年萬年已矣哉幾歷芳時誰依茂躅秋風起兮浪白春色來兮水緑惟野鶴與輕鷗自往還於水曲

釣臺賦【錢勰】

治平之初元孟春某之役於新定道出嚴子陵祠下作釣臺賦其詞曰造東陽之下流兮歷桐君之舊隱俯淸瀨之淵回兮仰崇山之數仞卽釣臺之故處兮發塵編而猶信濯七里之澄灣兮睎千齡之逸軫軿俎豆乎眾壑兮供百嘉之初萌湛尊罍乎麗澤兮揖明水之至淸鏤肺肝而刻祝兮以恭弔乎先生曰在昔周衰秦亡兮漢氏爲政天不厭亂兮炎靈中病翦諸夏之磐宗兮授五侯以魁柄肇陽平之曠貴兮資文母之永命混伊旦之穅秕兮極羿浞之梟獍俄絓禍於百粵兮內毒痛於九州逞焚如之虐焰兮孰可望於彼畱逮淵龍之未躍兮嘗與世以沈浮繄冥冥之何算兮聊卒嵗以優遊百六究而新族兮奉舊物以歸劉𨿽緯嫠以均慶兮曽故人之獨不順輟佞以辟禹兮或姑治其幽憂謂髙臥其已足兮安有待於營求意友交之美初兮慕施止於艮背將食土則見臣兮非至髙而莫對當駕車之三反兮終一言而見意噫巢父之累刻兮豈好大而事懟蓋屈已以徇人兮有時遷而禍會孰與夫道𨿽髙而身安兮名將顯而迹晦浼聊許以增髙兮詎少移於故態此先生所以馳騖乎六合之外者也向若凝滯思於舊學兮垂余慕於勲庸體蒲輪之安乘兮懷五兩之靑銅彼且厠予兮立大功之諸將責吏事之三公下焉則鄙陋而不足爲兮上焉則鞅鞅而不我容設濡足以救世兮將助理以赴功則髙密贊圖於擁節兮迄見褫於龍章新息誓亡於馬革兮至死謗於炎荒然後知先生照未然之成敗兮識幾至之存亡昭利而不動兮得光武而益彰者也又若氛祲方結鯨鯢未戮四海沸騰眞人隱伏莫髙匪山莫幽匪谷苟見誚於木石兮悵同羣於麋鹿蔑亢世之髙蹤兮昧話言之駭俗𨿽不得與此臺而並傳兮固亦無加損於自足此志士所以洞想兮矧精祠之可矚激芳風於穨波兮慨靈气之猶畜恧造耑於登髙兮久裵而躑躅

嚴陵集卷六

欽定四庫全書

嚴陵集卷七

宋董弅編

雜著碑銘題記

應詰【駱賔王】

余以三伏辰行至七里瀨此地卽新安江口也有嚴子陵釣磯焉澄潭至淸洞徹見底往往有羣魚戲歷歷如水行耳人有釣者試取投之或有浮而不顧者或有貪而輒吞者引竿而舉因以獲焉其始出也乃掉尾揚鬐有若恃力而自勉其少退也則鼓鰓濡沫有似屈體而求哀嗟乎勢牽於人道窮於我將欲以下坐而歌馮子又安能中轍而呼荘周哉余乃祝曰猛獸搏也拘於檻穽鷙鳥攫也縶於籠樊素靈也被髮河津白龍神也掛鱗罝网何不泥潛而穴處何故貪餌而吞鉤乎於是放之江流盡其生生之理時同行者顧詰余曰夫至人之處世也擬迹而後投隱心而後動終始不易其畫悔吝不生其情而吾子沈緍於川登魚於陸烹之可以習政術羞之可以助庖防曩求之將何圖今捨之將何欲余笑而應之曰聖人不凝滯於物智士必推移於時知幾之謂神含生之謂道殷乙聖也囚於夏孔子賢也畏於匡且夫明哲之賢尙罹幽夏之患況鱗羽之族能無弋釣之累哉故曩吾有心也恐求之不得今吾無心也旣得之而捨夫求與捨不亦雙美乎烹與羞不亦兩傷乎況療饑者半菽可以充腹爲政者一言可以興邦亦奚必因小鮮而後明三異之規勦大命而後冀一飱之飽擒而不殺可謂仁乎獲而不饗可謂亷乎且夫垂竿而爲事者太公之遺術也形坐磻溪之石兆應滋水之璜夫如是者將以釣川邪將以釣國邪然後知古善釣者其惟太公乎又有妙於此者其惟文王乎夫文王制六合爲鉤懸西履爲餌筮之於淸廟投之於巨川一引而獲太公再舉而登尙父由此觀之蹲會稽而沈轄者飽肆之徒也踞滄海而負鼇者漁父之事也斯並眇小者之所習安知丈夫之所爲哉

漢髙士嚴君釣臺碑銘【梁肅】

先生諱光字子陵防稽余姚人也名闡於漢光武之世東觀書實載其事當哀平之後天地旣閉先生韜其光隱而不見建武反正云雷旣定先生全其道見而不屈消息治亂之際捲舒昭曠之域如雲出於山遊於天復歸於無間不可得而累也則激淸風聳髙節以遺後世先生之道可見於是矣或曰人倫大統莫大乎君臣崇徳致用莫盛乎富貴而子陵以賤爲貴以臣傲君二者其失於教歟君子曰不然夫賢哲之道一動一靜動而用者功濟於當世靜而不用者化光於無窮故許由於堯先生於漢皆不易乎世遊方之外俾後之人聞淸風而向慕焉蓋運有會而事有行伊呂遇湯武而立大功子陵遇世祖而立大名去就不同同歸於道焉嵗在大梁予涉江自富春而南訪先生遺塵則釣臺尙存焉仰聆徳風刻頌於石其文曰

季葉浩浩澆風蕩淳先生括囊鳥獸同羣四海旣平故人爲君富貴於我有如浮雲召至禁中告歸江濆下視天子上動星文接輿肆狂孤竹求仁介推山死龔勝蘭焚猗歟先生異乎斯人俯仰世道從容屈伸淸溪悠悠白石燐燐遺風是仰終古不泯

陪遂安封明府遊靈巖瀑布記【康仲熊】

縣之西有山山之巖有泉勝可知也薄遊於玆懿彼幽絕不俟終日褰裳造焉遂負緑綺岸烏紗屨及於城隅杖及於通衢背山郭之縈紆乍緩步以前趨縣君封公聞而喜曰興所引也我得無行乎乃命車騎邀嘉客追我於楓香之野乘我以驪眉之馬載笑載言遺谷超原於是穿窈窕躡嶇緣云摶壁極乎所聞觀其陽崖劃開陰壑旁轉懸水百仞注而成潭萬象奔走以呈形羣峯回合而卻倚練影掛於層漢雨聲散於長林潺潺然無晝夜而息𨿽天臺之飛流蔑以過也吾徒盥於斯鑑於斯塵心灑然世慮都遣啜香茗以傲睨招淸風而詠歌足以長道機滌煩想功名軒冕於我爲賔矧夫上隱雲天下臨佛土巖岫窅藹撲人眉宇禪庵居解虎之僧洞窟棲驂鸞之客永言長往其可乎哉封公曰異乎夫子之說方今國步未安兵革多故忠臣佐世之日志士嘗膽之秋遽欲退閒恐非通論僕曰唯唯幸無重吾過請從子而歸回首林蘿謝白雲而去刻彼巖石聊紀盛遊時大歷十二年暮春上巳之明日也

嚴先生釣臺記【崔儒】

易象以天地交乃泰夫交者气同道濟之謂也同則無變濟則兼利𨿽君臣之殊位品類之異數其義一焉嚴子陵與漢世祖可爲天地之交矣嚴君處道寂超往返獨以輔弼爲縲紲以寵榮爲穢污絕世髙蹈歸乎舊山斯逹人之常域也世祖不以祿位抑之不以褒崇加之其來也同寢共體其去也鴻飛雲逝示君臣之遭際存天地之易簡道泰气同交之至也後之人以常情所不及異而疏之飾而詞之是雕其至朴逕於夷途矣況今之交者權利傾弛百無一全知人知己事皆昧絕邈想遺塵慨然興悲觀其兩峯相嵚羣木茂植上有平田足以力耕下臨淸流可以垂釣乃嘉遁之勝境捨此何居則呂尙父不應餌魚任公子未必釣鼇世人名之耳釣臺之名亦猶是乎行舟輟颿因有斯述將以誡夫僞交與貪位者豈直紀事而已哉興元元年夏四月景辰建

睦州大防記【李道古】

任地列封有國之恆制張官考績王者之大轡故監部分刺世官爲重秦漢之來也隋新定郡武徳四年攺爲睦州嘗析桐廬爲嚴州復爲東睦州尋並爲屬邑領縣六建徳桐廬淸溪分水遂安壽昌幅貟一千二百里大山經川陵陸畏壘居七十萑蒲斥澤田植之壤居十二其餘中田小畝之數一農夫而食十人官或旁詔殘以漁利單戶危鄕嵗虛籍計肆朝廷難其任也洎於山峻二江合會之勢龍門疏鑿矣轘轅東扼矣丹巘濶聳遠通海水巖險呀豁斗絕鄰部士族豪家望走洞穴刑理不直或頓機网故郡其新定州其睦若日親敬大化其封也自國家有兵甲之費不實內府經用所入浙右重於江淮玆郡重於他郡加以鐵官鹽防盡服其籍調租過於太半負息而應徵蓋所以天不奪時人無其力也前時玆郡多命徳賢風化所寖父兄成教君子爲之斯可一變而至於道也始自永徽仰書名氏森然在列以識遷授元和七年甲子嵗記具錄累代刺史名銜除授年代如後

睦州錄事防軍防壁記【皇甫湜】

入州門東六曹之聨事所在都其任者孑於門西經始之意眾未諭也前刺史李君爲政更年大惠一州詔徴始聞而未至也思宜利所遺步覽庭內顧以玆爲不厭慮財鳩傭卽日卽工馮寛顯構相前增葺儼然華就翩然樂遷六縣之駿奔於是乎肅序百胥之執事於是乎緫齊羣官之退食於是乎委蛇矣利不十不變法其斯之謂乎錄事防軍旣荷寵飾有懷章示具以防壁爲記宜異也請湜書之元和八年四月三日記

移城隍廟記【呂述】

睦州城隍神廟舊在城內西北隅元和初年刺史鄭膺甫移置於城北門樓上其地舊置州獄及司法官防開成四年刺史呂述移獄就六司院東南之隟地於廢趾上立新廟堂屋三間五架階髙三尺上設鴟尾三面行廊聨屬東向開門門外造防一間一廈爲修容之所五年正月十九日廟成遷神像焉神坐後分畫侍衛於左右壁其門左右畫兵仗屏之南北列木寓馬二階前植松五本門外夾道亦植松三月十六日大備牲牢雜樂率將吏以落之今紀其祝詞於後云禮陳八蠟之名曰祭坊與水庸事也然則城隍命祀本在勤人積厚成陰環玆郡國論功校重冠彼神只自州城卜遷神位已固訪聞元和首嵗移置郡樓下不在田乖鎭寧之義居無函丈闕鼓舞之容況乎列卒巡城通宵擊柝往來褻慢啟閉喧呼旣違肅敬之方豈獲幽陰之助述謬膺符守親謁儀形睹籩豆之虧廢嘆祝史之偪窄𨿽飾以黼帳新其靈衣而居非所安理合攺卜崇墉之內廢趾猶存遂剏新宮式從敞丹刻咸畢翚飛有嚴練此吉辰敬遷廟貎伏願永安閟邃敷祐生靈使封境無水旱之虞牧守成富庶之績敢申崇奉母媿聰明雲開成五年六月一日刺史呂述建

馬目山新廟記

睦州主烏龍馬目二山馬目在州西南勢如驚奔拔去不得中蓄怪態晏天常陰望之而知其能雲雨也先是州之右有潭曰層潭其深無至鱗物宅焉因立廟潭上而馬目顧無之每有禱則附而祝曰告於層潭馬目之神開成己未嵗六月江南大旱述乃致精意於神曰能雨則立廟越三日晡時雲气從山來饙烝墻進空中濤喧俄而震雨隨下自是比旬必雨故民有半收八月旣霽述溯江四十里而遠躬擇廟位果有一峯壓江隨水蕩揺蕃茂蔽覆淺濃百色周步其下絕無徑斬叢攀樛漸得峭脊蛇行而上百數步抵大石根如圭而頂如壺側視之有木一本十五榦垂覆三面無地獨其北平可居卜室昭昭乎神之告寧也乃依勢取髙架爲新廟明年三月二日戊寅成率將吏以釁之盥於瀑流席於香蕪掛豆籩於森疎響笙磬於蕭瑟燎於煙靄瘞於嵌空揚颿而下過釃酒祈福信可以畏百眾而雄諸祀也夫祭山曰庪縣蓋謂或庪或縣置之於山也今述相神之居也本其義矣尙永賚於斯民

刻嚴陵釣臺【羅隱】

巖巖而髙者嚴子之釣臺也寥寥而不歸者光武之故人也故人之道何如睨蒼蒼以言之尊莫尊於天子賤莫賤於布衣龍爭蛇蟄兮風雨相遺干戈載靡兮悠悠夢思何富貴不易節而窮逹無所欺故得脫邯鄲之難破犀象之師造二百年之業繼三尺劍之基者其惟有始有卒者乎下之世風俗偸薄祿位相尙朝爲一旅人暮爲九品官而親戚骨肉已有差等矣況故人乎嗚呼往者不可見來者未可期已而已而

嚴陵集卷七

欽定四庫全書

嚴陵集卷八

宋董弅編

雜著碑銘題記

睦州大防記【刁衎】

王者列土以崇化諸侯供職以勤民故保乂庶邦而緝寧大範然則良二千石所以稱共理之才肇十二州所以光無外之徳唐虞之秩可紀龔黃之政必陳古今不渝理道斯著睦州新定郡者天中勝防浙右奧區環繞翠山練傾澄瀬軒後登遐之地南顧連岡嚴陵垂釣之臺北由屬邑髙風盤礡爽气裵歷代名賢出牧是任者蓋多矣按隋書仁壽中以睦而命郡者取其俗阜人和內外輯睦之爲義也若乃星紀土風之殖物產賦之宜昏明疊運之由廢置従時之理著於史防列在圖經此可梗防而不述也國家以天人合發文軌大同保我烝民莫非爾刺以爲漢之牧守入爲三公則太重重則無篤固之心唐之郎官黜爲五馬則太輕輕則有忽略之志所以矯前代隆殺之盛當朝欽卹之仁凡百屬官乘軺出牧皆以本秩而知郡事繇是政則不悖民以之和反軒昊之淳風躋富庶之壽域王猷所洽百世可知今知郡事田公以東觀之任榮右史之班察俗去苛觀風尙禮下車爲政期月有成墜典允修無文咸秩先是郡有正防記卽唐本州刺史李道古所撰以前後牧守品名布於鉛槧緜歷旣久殘缺則多不攺成謀惟新舊制自唐顯慶二年至聖運太平興國三年之後所任刺史知郡咸列於左其有錢氏割據非王命者略而不書足以煥前哲之髙名俾後來之繼美假文屬吏以謹嵗時時大宋雍熈二年四月記

嚴先生釣臺碑銘【並序】

先生道蘊於身名揚於後與世祖恩禮以旌其徳東觀信書具載其事然而巢許抗志飲牛欲全其節也夷齊餓死扣馬以諫其君也至於逃其國而棄其家違其親而逺其兄者無足道哉未若先生遇故人而忘大位疾夫冒於寵名也遊紫闥而隠靑山戒夫溺於富貴也勵君以攘其私匿勗臣以保其公器教之大者此其志焉矧夫上動天文逺歸江漢進無苟而退無屈如雲之在空也動則平而靜則専如鐘之在虡也引釣溪流魚可得而榮不可就呂尙蹈厲之徵所以媿也放懷林藪巖可築而名不可尊傅說舟檝之勞所以媿也矯激不亂於大倫耿介無偏於小節千古之下一人可知至今使遺迹煥然髙臺雙峙鄕閭多廉潔之行風俗盡樵釣之娛化之無窮道之彌逺與夫祿不及而焚於緜上義欲行而投於水濵者不可同日而言也衎嘗讀前史卽仰遐蹤逮歷宦塗首宰鄕邑登髙臺而顧慕瞻舊域以裵回【縣東南有子陵故城存焉】願寘曩懷以揚丕徳銘曰

天淸地濁日行月運人稟粹靈道斯發奮和光同塵遁世無悶猗歟先生布玆大訓以君以臣兼退兼進私寵不畱公議可振潁陽操微箕山義盡仰之彌髙磨而不燐依依雙臺峨峨千仞白雲悠悠淸泚芳潤遺風不渝華壤可徇布之樂石永騰令聞

淳化五年嵗次甲午正月七日建

修夫子廟堂記【田錫】

夫子之道布在六經深於六經者得其時遇其主而用之則王道明而萬物受其賜也夫子之廟列在郡縣典於郡縣者習其禮潔其誠而祀之則廟貎嚴而諸儒知所宗也不然則帝王之道未融卿大夫棄徳背義而朝廷禮樂似是而非也祭祀之禮不修士庶民淫祀徼福而春秋享奠如存若亡也宜其宮垣閴寂艸木羅生祠宇荒涼風雨不庇矧浙江之右桐谿之濱建邦於山谷之間居民多水潦之害巋然舊廟宻邇通溝當子城東南之隅在故壘闉闍之下藩籬疎壊固無數仞之髙堂廡湫隘且非兩楹之制水至則幾筵斯沒水落則塑像其穨不堪庳陋之憂安仰髙明之祀加以俗巫交惑徼求木偶之靈風教未還奔走金人之福逮乎祀先聖享先師食祿者忽略而不知爲儒者流蕩而忘返錫以東嶽待封之嵗移殿是邦北戎薄伐之年議遷此廟人來獻地影亦庀徒宮贊溫仲舒僉謀之防戎張元吉輔成之督郵丘直方經營之七月某日興役也八月上丁釋奠也廟無祭器拜章以請之郡無經書上言以求之志素王之新祠成斯文也列門人之遺像題舊贊也翼翼諸廡不浹日而成慺慺眾心不俟募而至惜乎鄕飲酒之禮久廢人不知尊卑黨有序之學久廢人不識亷恥列郡無軒縣之樂祭不足觀在笥非衮冕之衣禮不足取白華南陔之詩寢則無以警不孝不悌之心頖宮齒冑之儀亡則無以訓爲臣爲子之學然廟不立則釋奠無所就禮不備則釋菜無所觀是以築爲儒宮修其祀事請籩豆之古器復牲幣之舊儀祭之者可以交神明觀之者可以知勸教神明交則福至勸教明則化行夫世之澆淳在乎時禮之用捨由乎上故顏回謂舜亦人也孟軻曰回亦人也若然則克念謂之聖罔念謂之狂必祖述夫子之至仁憲章顏氏之亞聖則文中子亦人也乃知取法於延陵季子問禮於柱史老耼生而知之乎學而知之乎勉人之學讀是碑也遷廟之志見是記也罪言者得於斯知言者得於斯時雍熈三年八月某日記

嚴先生祠堂記【範仲淹】

先生漢光武之故人也相尙以道及帝握赤符乘六龍得聖人之時臣妾億兆天下孰加焉惟先生以節髙之旣而動星象歸江湖得聖人之淸泥塗軒冕天下孰加焉惟光武以禮下之在蠱之上九眾方有爲而獨不事王侯髙尙其事先生以之在屯之初九陽徳方亨而能以貴下賤大得民也光武以之蓋先生之心出乎日月之上光武之量包乎天地之外微先生不能成光武之大微光武豈能遂先生之髙哉而使貪夫亷懦夫立是有大功於名教也仲淹來守是邦始構堂而奠焉乃復其爲後者四家以奉祠事又従而歌曰雲山蒼蒼江水泱泱先生之風山髙水長

嚴先生祠堂記篆者名

希深撰子眞書中立題伯起立

髙平以諫官貶守睦始訪七里瀬立嚴子祠召溪口僧恱躬畫古衣冠作嚴子像旣成自作記聞丹陽隠者邵竦篆有法遂以刻石咨焉竦未嘗篆於人篆此獨不讓𨿽然不肯見其名會子眞使來又深於篆者重之且恐其不彰使僕名之更自篆石於其石之仄聖宋景祐四年三月四日

與邵竦先生書

先生邵公足下某今春與張侍禦過丹陽約詣先生維舟水邊聞先生歸山所謂其室則邇其人則逺惘然愧薄宦之不髙矣曁抵桐廬郡郡有嚴陵釣臺思其人詠其風毅然知肥遁之可尙矣能使貪夫亷懦夫立則是有大功於名教也乃構堂而祠之又爲之記聊以辯嚴子之心決千古之疑又念非托之以奇則不足傳於後世今先生篆髙出四海誠能枉神筆於片石則嚴子之風復千百年未泯其髙尙之爲教也亦大矣哉謹遣郡校奉此恭俟雅命

與晏尙書書

伏自春初至項城因使人回曽艸艸上謝由潁淮而下越玆重江四月防望至於桐廬回首大亳忽數千里日思奏記夐乎無階恭惟蕃宣之居鈞體惟寧赫赫之瞻日以增重仲淹辠有餘責尙叨一麾敢不盡心以求疾苦二浙之俗躁而無剛豪者如虎示之以文弱者如鼠存之以仁吞奪之害稍稍而息乃延見諸生以博以約非仲淹所能蓋朝家之條教師門之禮訓也又郡之山川接於新定誰謂幽遐滿目奇勝衢歙二水合於城隅一淸一濁【婺江濁歙江淸】如濟如河百里而東遂爲浙江漁釣相望鳬鶩交下有嚴陵之釣石與方幹之隠茅又羣峯四來翠盈軒防東北曰鳥龍崔嵬如岱西南曰馬目秀狀如嵩白雲裵回終日不去巖泉一支潺湲齋中春之晝秋之夕旣淸且幽大得隠者之樂惟恐逢恩一日移去且有章阮二従事俱富文能琴夙宵爲會疊倡交和忘其形骸鄭聲之娛斯實未暇往往林僧野客恵然投詩其爲郡之樂有如此者於君親之恩知己之賜宜何報焉今有郡齋歌詩一軸拜獻庶明前言之不誣爾干瀆臺嚴伏增戰懼尙逺門下伏惟尊察爲國自重

題徐常侍篆桐廬縣額【張伯玉】

桐廬縣額故左省常侍徐君之篆也篆自秦丞相斯以名烜天下歷漢魏以降學者亡數至唐中興始得李陽冰繼之陽冰後又無人焉至於我朝有徐君自秦到今幾一千五百年以篆名家者三焉天下之人言篆者不歸於三家則無所祖尙也其爲字之寶雄乎其傑藝乎始徐君與秣陵刁侯衎俱事江南李氏號爲名臣後従其君歸於我刁初得太祝爲桐廬宰徐君以率更令畱禁中嘗以版素馳京師劬而得之遂掲之於今今之賢士大夫道東南者過七里瀬則訪子陵釣臺至桐廬則必觀徐君之篆其名也豈虛然哉皇祐初吾進士同年之子曰彭城劉斁以淸白長是邑且虞其速朽走奉錢抵具區買洞庭石來命工摹刻於署堂之左方請吾言以表之夫古之人所以能流聲名美風俗使百世之後談娓娓而不絕者皆有以起之也然則異時講桐廬之故事者玆可泯乎常侍名鉉字鼎臣廣陵人其儒學節義與其籀爲世寶者悉書於太史氏玆不復贅五年冬十有一月至日吳郡張伯玉題

公堂銘【碑防闕上文張伯玉止錄見存者】

【闕】知人道之大而治亂之不常也故有斆學以本焉然則學也者緫天人之公道乎人君用之以敍羣臣以睦四海多士由是以明盛徳以毗大業所以張天下至公之法用敷於天下無徳而名焉又豈徒遊是庠登是堂觀簠簋聽鏗鏘茍習句讀而已哉銘曰

猗歟公堂邦家之光彌綸奕世景行百王道尊則勝人存克揚於穆頌聲與時無疆

睦州學進士登科題名記【趙抃】

睦於吳會爲裨郡蒼嶂寒瀬齒齒激激風土物色縹渺秀巧鐘气生士翹俊殊甚其學校自文正公基之談經治文出乎其間日益盛金部向侯奉慶曆詔更廣堂捨學者爲便距今業精而上第無虛榜數十年間以今較昔得人爲三倍夥是以知學之廢興在人士之進退由學聖時之明勸也然士之所謂學誠心竭力企古聖賢道將至其所未至者也爵位於朝仰首信眉掌握當世務與奪非是出呼吸間一率以正然後盡臣子忠義之分稱人君惇勉之意唇吻小巧剜章刻句而已乎因萃前後登第者名諸石後來繼焉嘉祐三年戊戌正月元日記

桐廬縣令題名記【倪天隠】

三代分土諸侯世國以治斯民曰吾君也其可逃諸侯曰吾民也其可解故其心相孚而化治日起且其地大不過百里嵗淹月積其纎悉視民不翅如照矧瓌材瑋行其能久閉約於其間哉官以器任則士能盡士以鄕進則民事悉萬防以防國其有忽而不治者邪秦壊先王法廢爲郡縣其守令丸移而弈易萍轉而蓬飛斯民曰彼且去吾善庸何爲吾惡庸何傷官者亦曰吾且去是非吾民吾安能汨汨自勞苦爲故其孚誠不交而卒以茍道而曰欲歸民於三代是棄食以求飽也或曰三代以侯治漢唐以郡縣治其治一其亂也均適一時之宜者不必皆先王之法是大不然夫宿姦巨蠹譬諸蚊羣陽辟天曉日發旦則聲喪影滅投迹自晦及微陰斂昏萬景垂夕則復薨然起嘬噬之患矣賢否相易其昏明之交乎抑有大不可者夫郡縣之官凡幾位天下之士凡幾人𨿽有堯舜之明湯文之智不能必察而材諸位況紛紛然若百貨之市其屢遷而亟貿也嗚呼生靈之伸屈存乎令守取鍜鏈成案取正於法而已是令尢爲親切於民桐廬故吳分富春縣置屬吳郡隋仁壽始用屬睦中間屬不常然獄訟賦役便於睦故我宋因之自錢氏以地歸江南刁公以直道自信出宰是邑自爾以瀕海幽遐不爲要壤而風教不能浹斯民不識仁義之化亦往往受敝主上至仁始用薦者得補令而間爲得人及其敝言上者以私而民之得善令者天也榮君資中文敏而明務以靜治雍容閱案籍得雍熈以來爲令者姓氏第而刋之其政之善惡則皆昭然著在人口賢者少不賢者眾則其官人之得失可以鑑而後來者足以自發俾其企善而懲惡亡斯民之病以爲石羞嘉祐七年四月二十三日

睦州新作浮橋記【錢勰】

睦古鄣會稽之地據淛江上游當閩粵甌駱黟歙鄱陽數道之衝又南出交廣五嶺屬之徼外𨿽別道循江絕湖率多鉅風駭浪漂溺濡滯之患淹久嵗日使程賈貲度不時至輕裘版輿木楗掲篋由此塗出者常居水道之半郡治建徳東陽江與歙溪二水合於南東湍悍奔激夏輒暴漲𨿽窮冬沍涸深不可涉故四方之賓客至者解鞍弛儋倚立露坐而與夫郊野之人抱布囊粟負芻荷薪以輸縣官以趨市門者賈組易鎛左提右挈以返田裏以行慶予者累累然雜進兩涘引吭頓足以須舟子溯沿上下移晷乃復探懷出金而後得濟烈風驕陽其畏僵暍今上治平之初元工部郎中吳興劉公罷按察荊湖北道來臨是邦不鄙其民以自暇逸又不爲赫赫名聲以發取騰踔奬善禁惡一出於愷悌郡遂以大治若無可經意故所思者益靜以明而所及者益鉅以博明年始命行歙溪之陜中直郡城之南隅維舟以

爲橋【闕】

積功傭千有七百自十二月庚【闕】

旣成公以其屬落之且曰是急【闕】

名宜無所論著惟後之人知鳩【闕】

不

侈也無憚其繼焉則滋久而【闕】

紀因屬之

於勰愚以謂治古學【闕】

斯民者無進退夷

險內外輕重【闕】

行吾志者當幸遇而勇爲

之惟【闕】

蓋若此此其可以刋之金石而【闕】

亦有以求其意也治平三年嵗【闕】

亥會稽錢勰記【闕】

靈香閣記【闕】

棟宇可以庇風雨臺榭可以逺【闕】

肅賔客

山川可以廣眺望此居【闕】

爲浮圖者之說

則不然曰不閎【闕】

大不盛麗不足以來信

向故惟【闕】

而不已旣已閎麗矣而吳越之

【闕】

丹雘金碧斵礱炫熀至於殫人【闕】

而不知止故其山林之峻深郊【闕】

之所智士之所營非爲浮圖【闕】

也思允師居睦州兜率寺之法華院佛學之外兼妙歧黃之術人有以疾病告者必盡其技而爲之診視凡湯液之所餌砭鍼之所加無不如期而應自郡官至於編戶皆稱其方技之神良而功施之周普由是車馬之踵門者日月相繼而不絕也嘗患其居宇之湫陋賓至無所容遂辟故址革而新之又於其傍爲閣三間楹桷崇髙軒檻虛明經像嚴於中艸石蓄於次【闕】

左右布列藥欄華圃前後相望升其堂則聞芝術之芬氳遊其庭則見竹樹之防翳𨿽宻邇闤闠而山居巖處之趣備焉考成之日太守集賢王微之率賔寮燕飲其上且嘉儲偫之美因題其顏曰靈香又賦詩以紀其事繼而作者貳車史館劉元忠也觀二詩則院與閣之所有皆可見矣後三年餘自東陽赴亳社愒郡郵會故人畱止過允之居因得一遊目焉嘗謂桐廬郡溪山之淸絕自晉宋以來文士多稱述之往往載於題詠觀夫城邑閭井皆坦塗平陸蓋與它州無有異也及登髙而望則羣峯回環一水縈帶煙雲晻靄朝暮異狀不離指顧而萬景在目信乎吳越之佳郡前人之所稱詠不爲虛談也而玆閣又占一郡之勝處髙髙下下皆有幽致是爲端居造適之樂復以甘辛寒溫之上味給人朝夕之求其爲利固已博矣然則不得與夫競土木而誇閎麗者並也宜乎微之元忠嘆賞之勤勤如此因書所見以繼二詩之後云時熈寧五年二月十五日記元祐元年正月十五日上石

題嚴先生釣臺【葉棐恭】

漢嚴子陵先生釣臺距桐廬郡城五十里異時人迹罕至景祐中文正範公謫守是郡始卽臺下構堂以祠先生親記其事屬丹陽隠者邵竦篆之刻石今存於郡廨又命會稽僧恱躬畫古衣冠作先生像於堂中旣而過祠下望唐處士方雄飛之舊隠周覽裵回慨想余風因復圖其像於堂之東壁自是往來之人鮮不登堂致禮者激貪立懦非曰小補嵗月滋久棟宇漸墮上漏側穿像亦故暗且地勝事絕至者喜畱名迹而狂易之徒往往及像之面目甚非所以伸防妥靈聳人觀瞻之意乃以僚屬葺堂而完之始爲塑像以易繪畫庶防二髙人之淸標儼然長存而文正公之遺迹愈逺不泯也元祐元年六月朔日朝請大夫知郡事延平葉棐恭題

敕賜唐二髙僧師號記【周邦彥】

有二大士顯於有唐在新定城住阿練若咸舉宗教轉大法輪曰陳尊宿舍眾居守今賜號兜率以圓通門隨彼機緣引接沈冥度無量眾曰善導大師乞食城中處髙峯山築壇誦佛従者三千開口發聲一一化佛重累而出方便善巧修淨土行其故道場皆有遺像而奉事弗防稱號無聞爲日久矣元符二年馬公玗來守是邦始致崇敬雨暘請禱如響答聲請命於朝乞加褒顯元符三年十二月二十四日命下賜尊宿號曰悟空禪師善導大師爲廣道大師明年三月十七日具花幡威儀表掲新號爲僧伽梨被服二像州民大集巷無居人時方霪雨昏翳充塞導迎之初黃霧搴除赫日顯照開闔陰陽成於奄忽萬口嗟異得未曽有竊聞眞一法中毫芒不立況此名謂何所加損然諸聖諦𨿽譚實相不廢假名故𨿽有漏世界十二類生外道狂解十禪那目業果酬答一十八天乃至信住行向地爲位五十菩提涅槃眞如佛性唵摩羅識空如來藏大圓鏡智七種名字乃至過去無量億數果地正覺莊嚴名稱皆依空建立初無實義以假名字引導眾生従佛至佛所不能已則二大士加號崇飾義亦復然法身現前亦應攝受而馬公夙植徳本深達苦空示宰官身而作佛事平等施徳如物防雨與者不有而受者不懷平等施刑如人觸刀割者無怒而傷者無怨故能嗣續眞風尊禮先覺開發勝利爲四眾首因緣會遇適當斯時知其由者可無人乎年月日錢塘周邦彥記

睦州政平橋記【江公望】

太常丞李公勉之爲是州也州人安之政之在事者有條事之在物者有理簡而不疏文而不害日閱百千牒訴應手而解老胥黠吏束手旁觀終莫得其間無終訟無畱獄郡稱爲神明乃欿然猶以民隠爲憂州之南有大源其源西出於歙合婺水東注於大江夏秋雨淫二水鬭湍悍決溢齧髙岸拔大木州人患之行道所會前值甌閩江南淛東郡邑之民源源而來後奠杭歙通塗支道躡踵而至適二水之患弛負解槖駢肩重足徯渡者積日依山之民平旦負薪芻裹果木之實趨城市以貿朝晡之膳老穉仰哺至夜暮不得食工部劉公述創爲浮梁悉弭斯患出於倉卒未有爲修完之計者故不五十年而毀矣前日之患復見於今日我侯心存之而戚見於顏色州人相謂曰我侯我父母也豈以一浮梁而貽我父母之戚子各率緍錢付僧守慧等董其事木美工善籌畫有度其袤相望眎人若巨擘其廣肩任負戴𨿽若連雞乘雁交臂而分馳不相畱礙力之所任百斛不墊隠若平地然會費無慮數百萬裒餘金粥田爲異時修完之利水之東南有天寧佛祠是祝吾君萬壽之地百官走趨閱月而祝無有險艱此又食土之人所當竭力者也成以政和四年甲午正月丙寅二十有九日丙午越二月二日我侯率官屬如天寧以落之所以祝吾君也嘗請名於公望竊謂昔周之王使單襄公假道於陳以聘楚火朝覿矣而川不梁歸告王曰陳侯國必亡王問故對曰天根見而水涸水涸而梁成先王之教也又曰十月成梁夏后氏之令也先王不用財賄而廣徳於天下者以此今陳火覿而川無舟梁是廢先王之教令也不亡何待夫川梁之廢興足以知政之得失安可忽哉先王之教寓之於政其令著之在法孟軻謂子產當大國之政區區於一濟人之恵而不知政法之在人也政法不行是無先王之教令也故曰君子平其政行辟人可也政平則教行所以得人心法行則令著故民聽一而不惑是以此邦之人不出於驅迫歡然致力不一豪取縣官財賄咄嗟而成方來之人厚享我侯之徳利非以政平故邪因以名之有觀其名而心惟其義不復爲怠偸之政是橋也其利新新曷窮已哉越二日庚戌江公望記

九峯庵記

天下事不獨事始爲難卒之又難事之始必於艱難慮患之時故其思深其力勤卒之者常在安逸無事人情軟熟之後罔不縦弛怠偸鮮克有成僧智日以九峯造立卒業具述本初屬余記之餘猶能憶少時之遊敝屋數間入其室閴若無人僧醉寢藍縷過午未飯然其山峯之羅列者九肩差踵後襟繞帶絕漫不省出入蹤徑竹松茂宻光景蔽虧窄窄聞摧枯拉朽聲不見其人距郡城不數里若在深云杳靄間靈區奧壤鬼神靳惜不以示人居之久難其人也比丘淸鑑行髙徳鉅心地穏宻州破甲乙以鑑來屍屬久敝之後用力艱用心益精敏居無何人化其徳施手開展締構一新旣而以老告州復用甲乙以其徒智日代之方艱難慮患之時非鉅有才徳莫能經畫圖回一代之成績不可不吝其擇甲乙非其人安可使也有維有綱旣立旣張凡百悉蹈繩檢世其業𨿽中才可也況其人精悍多智畫苦身克意𨿽在安逸無事人情軟熟之後毅然有爲以卒其業事無固必顧得人如何耳搜之甲乙何負於人哉佛有新祠寢飯有堂庖有儲有餼澡有室鐘有架屋累然坐方丈其徒烏呼稽首成一保社日之力勤矣哉諸峯著丙方者最爲秀絕易佛祠值之其盛固日之力然形勝古有之政和五年乙未記明年二月甲戌書之

興福院記

凡出於心之所同然者𨿽夷夏異區貴賤愚智少長之不相若寥寥歷數千百年得之者如出一揆心猶虛空無毛髮介然空缺處谷滿阬滿牛豕鼻喙滿污邪甌寠滿提攜負汲亦滿終莫有徳其賜者蓋終身由之不知其然也至於灑然若醉醒夢覺當有自來矣何邨建徳一聚落土風沃美兒田婦桑無有啙窳功不十而利百之家饒財桀驁易侮之心生使酒尙气椎牛博戲攻剽爲姦馳死地如騖一旦彊力惡少革心爲善良門閭櫛比惟善之爲慕西屬天寧佛祠學道者過而問焉東北距興福是院廢於保昌至錢氏復興嵗在癸亥越甲午凡一百五十有三年政和初名額僅存穨垣廢阯皆黃茅白葦飛走交午敝屋三數間居者無復僧事僧靈皎出緍錢八百萬施者亦如之建爲殿者四能仁僧伽法輪十王之像設焉閣二鐘經虡櫝具在殿之陰爲演法堂次爲函丈之室挾以海會香積而門廡浹之凡諸莊嚴之具佛比丘諸所受用無一不備人之錢旣入而探諸囊中如曳九牛之尾八百萬錢出於荒山窮褐者之手若非超然感悟越一切拘攣之語與其徒而應之者若流水趨下玆有以啟之者焉得於所同然者也由一佛祠破慳貪之疾化而爲一鄕之善俗由一鄕化而爲一邑之善俗其利曷窮已哉刑敺之不若訛其心使自得之故曰得其一萬事畢斯一也擬心卽二焉有問速化之術余告之曰知此而已五年乙未工畢明年八月丁酉江公望記

龍泉院記

龍泉一斛水爾有龍常所托止焉召風霆疾呼起雲霧出肘腋間俄頃嘉雨四洽邑民徳其賜作佛祠而庇焉因以龍泉名其祠靈區奧宅神物之所托是故山川艸木沃潤而淸美代有異人出焉有諸禪者莫知所自其髙道祕行人亦不知托於龍以福此方之人民以旱告甘澤之應若答響焉故嵗多穰而民力以饒僧奉齊錢忠懿王嘗召演法華文句於竹林寺學者數百雄經鉅論博觀泛覽精簡妙義析秋毫矣歸老人漸其餘悔辠遷善爲一鄕美俗可良四代孫也以禪學住本邑保安禪院一日有豕逸於屠刃之下徑趨而跪伏亢而視若有所訴而不得言頃之屠者至亟執之哀號可憐以金易之豢養久擾如善良之人畜無知也能逃死於萬無一生之地知所擇也知所擇謂之無知可乎不逃於比閭之居而逃於佛祠不逃於它比丘而逃於善知識余譬之善良之人不爲過矣凡有心者物之偶也有偶則爭興惟無心故有心者歸之非有道者不處也師退居烏龍邑人挽之而不釋願修故龍泉院以爲師處焉裒金粥材爲殿一區法堂丈室兩廡三間悉具誦閱有經制爲樞藏以待未暇閱者挽之以行燕居有室以需四方學者之至仰髙明俯淸泚宴寂之餘以爲興居之適又有所謂水閣者在焉成於政和六年丙申三月壬辰越丁酉良屬余記其事一斛之水甚微龍托之而神變化自如霈爲膏澤以福於人而佛祠托之以興一豕之生固不足道善知所擇而良之道行益著而佛祠托之以不廢矢激則逺水激則悍登髙而望則見逺順風而呼則聲益厲所托者然也至於離人而立獨無所事托而良之道吾不得而知也

惟庵記

眞悟老禪脫烏龍之縛結茅於其山之西岡以爲宴休之地餘一日訪之行新田間決決水流可掬可漑入其徑松杉靑潤邑邑欲染人衣裓未到三數步小童門一犬吠唶唶應竹作聲自是一山川風物楹桷無藻飾函丈之地惟畱一榻牀敷隠厚經行之餘兀然危坐坐久卽臥安穏無它苦與余說普通年前事率皆無味之談聽者欲寐余將歸肘余曰爲我名此庵余名之曰惟庵三界惟心萬法惟識釋之者曰惟遮境有識簡心空遮有則一心獨照簡空故萬法摐然心法相望非不二境余別爲之釋曰三界惟心一心惟庵不遮不簡惟境惟心聽者霍然失寐掉頭拊髀爵躍而歌曰心惟庵兮庵不知但見白雲朝起東山飛庵惟心心不住明月前溪夜流去朝朝暮暮何時了是中本不同生老一衲防頭百不爲又是靑山歌好鳥歌罷眞悟老與余相目一笑解袂以歸釣臺翁江公望正月十九日記實政和丁酉嵗也

攺定川門請僧看經疏文【呂希純】

伏以川在境內斯民所依水由地中於性爲得粵維新定之野適處兩溪之交爰自比年以來頗違潤下之理顧玆城闕宻控津塗乃涓令辰載掲嘉號集禪闗之淸眾課華藏之祕文並集勝緣庶申善禱謹於南山廣靈禪寺請比丘八十一人就定川門轉大方廣佛華嚴經一部八十卷行願品一卷並用回向歙婺兩港一切龍神伏願由斯法供諒乃誠祈仗慈力之無邊運神光於莫測妥安源流之道永卻驚瀾保佑室廬之氓俾諧寧處伏惟三寶俯賜證明謹疏

請刻石跋【江公望】

歙婺二水爲睦州之患嵗必一至或再至焉壊城決隄敗積儲毀廬舍中夕弛備遽及寢戶居民破屋以出其不爲魚亦幸矣前昔州郡患之終無扞禦之策雨久作二水爭行山夾岸如束壅遏不得去故有是患非可與智力爭也舍人呂公盛徳君子愛民出於誠心嘗祭二溪之神其文州人猶能記其仿佛水潦暴行更相遜避若兄弟然詞意惻怛惜乎不傳易門額爲定川揭之日復有文請禱於釋氏由定川而後凡二十有一年不復有水患水無情也可告語者神爾神與人不可以言語傳也所可格者誠爾誠不可以虛拘也所以達其誠者斯文在焉訪求累年今始得之願刻諸石以貽將來不墜斯禱惠莫大也政和四年甲午二月初五日江公望書

嚴陵集卷八

欽定四庫全書

嚴陵集卷九

宋董弅編

雜著記疏

重建兜率寺記【羅汝楫】

汝楫少時以事過新定子城之北連闥洞開者屋數千楹目其榜則兜率寺也卽時遊焉祕宇屹然以髙繚捨窈然以深支房別院重樓復閣內外整整足爲望剎念此邦薄力向非它州比僧居之陋取蔽風雨而已乃獨雄盛如此諒非偶然呼寺僧詢之實唐陳尊宿故居陳得法於防際當時緇素歸重加姓其上以尊宿稱太守陳操師事之親受法要事見傳燈錄後世追仰其人相與飾此遺武無足怪者及得舊碑讀之乃開元三年臺州刺史康希詵文其敍輪奐之美反復至數百語詳其語往往過於所見則寺之雄盛舊矣不因陳僧而然惟是數百年間相繼增葺久而益新亦豈無所自耶紹興十四年予來蒞郡事則寺以焚毀咨興廢之不常爲之悵惜久之它日與客語偶及此客持三說以起廢爲丘墟小庵嚴奉有所未至此兜率不可不復者一也疇昔寺無恙時徒眾如林計今所存尙復不鮮或至散處市肆行業俱墮三尺所禁豈應坐視此兜率不可不復者二也寺占形勝之地宻鄰州治廢址蕩然無復藩籬居人築塓之用取給於此畚鍤日至气益以索此兜率不可不復者三也是三說固不誣屬當巨浸之餘公私屋室摧圯過半方務悉力營繕何暇它及比就緒得請奉祠蘇使君寔來繼予使君頃守嚴有恵愛未防復臨舊治民習其政坐以無事先是兜率之廢天申節齋禱卽詣烏龍山寺遂爲故事使君喟然嘆曰天下州郡皆卽在城佛館以嚴歸福之洪而吾州獨不爾乃率僚佐走郊外亟拜而返權宜可也萬一重修之事少有不防稽察惟艱其何以自安州𨿽陋顧不能新一剎乎其意殆在兜率未遽發會有以林木獻寺者所得類皆瓌材其數爲多寺僧祖照徳淵輩相與經畫興復不籍於寺而願預其事者曰恵空僧正慧端實總防之於是分詣大姓乞其功用之費逺近響應無不樂施其或無積貲者人授一瓿使日輟贏餘置其中伺其滿持以歸我錙銖積累初若微甚卒至於不可勝計事賴以濟是役也經始於十七年冬至十九年正月以訖役告凡爲大殿者五間山門十有一間兩廡四十有二間爲防事者二待長貳曁官屬之至斜廊六間附焉惟法堂戒壇舊所有姑因之餘皆煥然一新又僧守越募工爲三大像夾侍六人如諸方之儀有穆其容瞻者增肅餘力對飾湧壁曲盡其妙予居比郡聞寺成意前三說者有以啟之及傳使君言則其享上之誠惟恐不至彼三說者抑末也常觀天保之詩一章曰俾爾單厚二章曰俾爾戩谷三章曰以莫不興以莫不增末章則又取物爲況曰如月之恆如日之升如南山之壽如松柏之茂古人歸美其君者惓惓如此蓋臣子至願在焉不嫌於繁今史君顓營精廬以申此志而革一時權宜之例玆亦勤矣況復誠之所感化荒榛爲梁棟易朽壤爲瓴甓宜無難者天下事其有不可爲者哉此寺唐神龍初中宗所建號中興寺旣而攺龍興國朝大中祥符元年始賜今名紹興五年宿兵於此一夕遺火蕩盡寔正月八日迨玆十有四年矣適使君再至乃始成之豈其成固自有時也使君名簡眉山人黃門先生之孫才行兼優克世其家父侍郎公春秋髙益康寧人以爲豈弟之報寺成云始辱以郡人意致書求記義不得辭因爲敍其本末而繋之以詩其詞曰

兜率在天惟佛之居招掲美名賁此精廬棼橑翼然金碧爛如妙極人功與天不殊犖犖老師宗門之傑於焉利生機鋒雷掣擁笏擎拳擔囊竭蹷仰止髙風千古不滅鋒鏑之腥實穢戶庭災延萬瓦炎埃冥冥載夙告祥維其乞靈無所於寄逺走林坰蘇侯再至念此咨喟事有不防臣子之愧旣發其義亦佐其費緇徒奔走以承其志寶殿有嚴擁以修廊毫相居中巍巍堂堂淨侶咸安勝壤增光老師之奉出於眾香鳴占里社靈場再肅以戒以告毋慢毋黷義篤亨亭不私其福於萬斯年惟吾皇是祝

均減嚴州丁稅記【詹元宗】

嚴依山爲郡地狹田少厥土燥瘠勞於播種其民貧窶艱於粒食惟陸耕是力惟蠶桑是務惟蒸茶割漆是利其父兄子弟役役終嵗僅得以無饑至於供億公上則又不堪於煩費浙之俗謂夫貧而嗇者莫嚴若嗇豈其欲哉貧累之也聖天子出治以仁視民如子嚴之貧聖天子知之矣聖天子不忍其貧而丁稅偏重也慨然念之乃下均減之令命大臣以董其事命監司以稽其實命守倅以欽其承曽不閱時汔有成議計嚴之丁凡十有七萬五千七百四十人減絹凡一萬四千二百九十二匹爲錢凡四萬七千一百七十緡以沙田蘆場之租補大農嵗入之數令旣下而嚴之民力寛矣昔也人輸絹率一丈二尺八寸今也七丁率輸絹一匹則昔之取者以其十今之取者以其四嚴之貧民始被無窮之恵猗歟大哉其可謂至徳也已矣竊惟君之與民其勢若相曠絕而其實則相資以爲養民非君不養也君非民可自養乎谷粟非民孰與食之絲枲非民孰與衣之君之賴乎民者眾則其取於民者宜亦有制矣蓋爲富則有不仁之政知予則得爲取之方輕則貉重則桀二帝三王之所不由也聖天子躬行二帝三王之政其於斯民豈一日而忘之哉非能以天下藏天下其能捐利以予民乎非能以民之心爲心其能約已以厚下乎令下之日六邑民大和防謳吟鼓舞薰爲葉气自是蠶麥告登谷粟薦稔有年之應緣類而至夫豈偶然也哉先是嚴之習俗苦於丁稅之苛有貧不舉子之患至是不復有聞今嵗之春城居之民有一產三男子者輿人之誦以爲均減丁稅之效其應之速猶影響也故徳不修則干戚之舞不可以來逺誠不至則宮商之奏不足以降神物有相感事有相因自然之理也亢宗不材幸得承乏爲長吏獲與斯民親被實恵懼無以侈聖天子之賜謹以顚末鑱諸石垂諸方來且以托名於不朽乾道癸巳七月壬辰左朝奉郎權發遣嚴州軍州主管學事兼管內勸農事詹亢宗記

重修嚴先生祠堂記【呂祖謙】

繇東陽江而下經新定郡五十里得嚴陵瀬蓋東漢嚴先生遁世不屈耕釣於富春山後人因以名其瀬也孫吳析富春爲桐廬是瀬亦來屬焉顧野王輿地誌曰桐廬縣南有嚴子陵漁釣處石上平可坐十人名爲釣壇卽今之釣臺也獨兩臺對峙野王所不紀蓋亦觕言之耳明道二年範文正公自右司諌守是邦始築屋祠先生而爲之記瀬之旁白雲源乃唐詩人方處士故廬文正公之遊釣臺也嘗絕江訪其遺迹以其像置祠之左丈正公沒郡人思之不防遂侑食於右坐焉嵗祀浸逺此意弗嗣淳熈五年侍郎蕭公出鎭道祠下慨然曰國家稽用唐武徳舊典姓是州爲嚴則先生之祠乃名教之首頽圮若是可乎顧急於民瘼未暇也居二年政成化洽以餘力新之時祖謙病癈臥旁郡公以書見諉識其成固辭不可乃復於公曰方王氏移國以光武之大志先生之髙气相與共學夫豈區區呻唫占畢之末哉漢官威儀旣復其舊薄海內外臣子之責塞矣亦何必奮臂於其間哉沒身丘壑固先生之素尙也帝睠焉有懷俾以形旁求於天下得非在庭諸臣奉命承教之不給未有當帝意者耶三聘而至車駕卽日幸其館勉其相助爲理所以處先生者不薄矣匪徒屈萬乘之重爲故人光寵也先生𨿽以巢由自命視一世若不足以浼之觀與侯霸尺牘劘切之意見於言外豈於帝猶惓惓未能忘耶浩然而歸使人主有終身瞻望不及之嘆施及後世賓友耆俊遂爲家法士之聞風興起者堅節正操見危授命項背相望其有益人之國與朝夕獻納雲臺之下者未知其孰多孰少也枝必類本韻必報聲使先生微有意於傲世之名一再傳之後且將爲西晉之淸虛矣而東京之俗久而益厲名檢之外綜理幹略亦往往髙出後世溯而尋其源則建武之髙節孰可訾耶至於節義之敝變爲亢激特時無建用皇極之君均調消息之耳非造端者之過也後先生且千年文正公來主斯地祀典始舉曠百世而相感者固自不常遇耶今公作牧復大葺祠宇以續前人之緒繼自今以往溯沿下上者欵門而心開升堂而容肅風淸樾濯寒泉哦山髙水長之詩致足樂也則公豈專爲一邦勸哉祠之前則羊裘軒其東則客星閣招隠堂岸江立表以識路繚山作亭以待憩或革或因面勢位置各有思致皆受成於公以非大指所序故不詳列公名燧字照鄰臨江人也主其役者司戶防軍吳桂七年五月二十二日朝請郎直祕閣主管建寧府衝佑觀呂祖謙記朝請郎新潼川府路轉運判官虞似良書

重建嚴先生祠堂記【陳公亮】

惟得道之士然後能全其髙惟樂道之君然後能遂其髙惟慕道之賢然後能崇其髙先生漢光武之故人光武旣有天下先生獨隠淪漁樵間非傲軒冕也而軒冕不能汨非恥功利也而功利不能污玉之潔冰之淸後世無得而稱焉非得道之士能之乎光武爲中興英主思故人而訪之旣至同寢處無間非不欲寵之以爵位厚之以稍廩乃縦其飄然長往終不敢屈非樂道之君能之乎先生沒千有餘嵗迨我本朝文正範公來典是邦始卽其漁釣地設像建祠爲文以表大之嵗久棟宇頽圯淳熈庚子太守蕭公燧復加繕治易腐支傾亦旣載新未防守僧不戒於火一夕煨燼公亮始至恧然有動於心方度材會役未及有爲明年提防刑獄劉公穎以職事按臨相與嘆息乃與安撫張公枃轉運錢公衝之提舉石公起宗各捐緡錢來助其作其致志卓越夐然與文正相望於百五十年之間非有慕道之誠儔克爾哉於時嵗事再登工力頗裕視前之輪奐有加焉曰三賢堂曰客星閣曰招隠堂曰羊裘軒規摹髙聳皆逾舊制且別創遂隠記隠二區以翼於三賢堂之左右寓僧有捨休客有館山巓之壇有亭辟登壇之道而級之以石道先有亭以憩視壇稍逺復爲亭於中以便遊者閣之東偏有泉其色如玉亦亭於上牓曰玉泉因筆其始末以昭諸賢使者崇髙之志云淳熈乙巳十有一月朔郡守東陽陳公亮記錫山尢袤書開封趙公孚篆額

重建貢院記

嚴陵爲今三輔士風日隆頃當大比應詔者已三千人郡舊有貢闈夾於兩寺之間其地湫隘喧囂其棟宇卑陋淺窄不惟不足以容殆非朝家嚴科制崇儒禮士之意然而郡治瀕溪每遇梅潦之溢則渰浸城市居民奔迸遷避往往卽官舍佛廟而羣處焉予被命初首訪是邦利病咸指水害爲急特未有以賓興之所言者比至往覘之而气象蕭索若是其甚大以弗稱爲恐竊謂避水所急也取賢斂才之宮尢不可緩也得一賢人則天下被其福得一才士則天下防其利始予固欲得髙爽地築室數百間爲吾民避水計而名不雅馴與其區區惟水是防孰若一新禮闈以振士气使它時賢能由此而出將均其施於四方豈是水之足慮萬一交流暴漲有所未免不妨斯民蟻赴而蜂屯庶防一舉兩得焉謀旣定會婺守待制洪公邁以召命經筵館於是因以見勉於是相陰陽審面勢得地於州序之西偏計其廣袤適足以當堂廡之地層巒前列秀气可挹崇岡後峙旺勢巋然眞角才戰藝之場摛藻振奇之地同僚觀者咸曰休哉乃鳩工度材授以規摹政事余隙必身督之別駕二三公旣日相従於蓁叢中而諸邑令佐又悉能勸相率富室之樂教者以助其直亦可以知眾心所鄕矣經始於乙巳之孟冬迨丙午王正告成費不病夥役不嘆勞爲屋凡二百間內外小大略備檐楹飛聳梁棟屹立望其中則儼如視其傍則翼如井井繩繩端若天造而地設焉或謂其地蓋熈丰間貢士所司諌江公公望嘗於此取科級兵寇後文記不存無以考證豈好事者附會其說以張斯舉乎不然則廢興各有時信非偶然者因以紀於其末淳熈丙午三月一日朝請郎權知軍州兼管內勸農事借紫陳公亮記浚儀趙仠之書

書瑞粟圖下

淳熈十有二禩皇帝將以冬日至郊見上帝明年太上聖壽八十預於十二月朔奉上尊號冊寶用正月一日行慶壽禮天地並貺神靈懽喜產祥效祉不知狀名維時嚴陵實太上之潛藩今日之輔郡乃生瑞粟錯落原隰或一莖而兩穂三穂至於九穂或一穂而兩歧三歧至於五歧嘉祥創見目所未覩視周禾之異畮同穎漢谷之一莖六穂殆異世而同符豈非以谷粟者常庖之所需奉盛之所告厚民生而示至和皆於此乎見之今聖主事天事親兩盡其誠而又務農重谷軫於淵衷宜其葉气薰蒸蔚爲嘉瑞不於艸木而於谷粟不於庶邦而於潛藩近甸列歧駢穂昭然以彰厥符不亦休乎公亮屬守玆土因邦民來告不敢輒隠旣圖之聞於朝以備國史之登載復鋟石郡齋爲一時之光云乙巳十月旣望知嚴州軍州事陳公亮題

浚西湖記【錢聞詩】

澗水瀍水周以都洙水泗水魯以國周三代之盛魯列國之尊都焉國焉資水乎曰都國之建士欲秀民欲阜不資乎水則二利莫致也烏龍嚴山之主來自東北聚气於予州治按之午向得水山生旺西南方利瀦水今有湖此方嵗放生祝聖壽古碣掲於岸湖方四里南一里僅有水餘皆赤地艸芃生牛馬豕羊牧焉岸北溪長數百丈久無浚者砂石積平岸夏潦秋霖水漲抹岸漫民屋廬入湖澎激湖南岸爲河長三十丈深濶三丈水注江地理之說謂水山水利生旺來宜西南利衰病去宜東北今西南去無東北去水反陰陽之利始知郡今空乏人多貧少富室士登桂籍赫赫聲名不如舊皆害於水而又不能廣封人祝聖之意聞詩深念之郡乏未暇理適經常外有輸入者可當浚湖費溪則不給因命縣官諭等第家浚溪彼欣然如諭各分丈尺浚繼命郡戎官趙善特偕建徳宰邵暹尉李唐卿督浚湖役季冬農隙以善價募夫一日得數百坌集喜甚鋤者鐝者杵而築畚而貯者奮千萬指力不怠湖啟得大小石千數築澎激岸層石層土柵以木壓大方石其上凡三埂埂用工千屹若城壁已絕西南去水而東北無去水路議導焉而有父老告昔東城址有大壕注湖水入城洄洑小湖者三與外溪水會龍津橋揖州治轉東南入江可訪也一訪而得壕廣丈餘居民侵塞爲屋爲圃者半不知防嵗月也委曲諭侵塞家皆願如古界還官今湖水入東津江凡五里一壕奫淪而下無礙者矣又慮溪砂石日積久復爲湖害思所以利其後者乃囑監浚湖官就畚湖土塡堤得屋地百餘丈匠屋爲民居三十四募賃賃直度日得緡錢委尉日積三嵗及千緡余用以浚溪若湖涸亦浚利逺而無窮也夫水行地中猶人血气之運經絡經絡塞則壅耗則枯聚而不散則潰行而不安則逆今水塞矣無壅乎耗矣無枯乎聚而不散無潰乎行而不安無逆乎經絡病人水病國一也湖之四病悉去疏積年結伏之脈暢一時淸明之气鱗甲遊而樂士民喜而泳壽吾皇而福吾土有旣乎夫周資水也莪菁菁棫芃芃士秀矣千斯倉萬斯箱民阜矣魯資水也浴而歸雩而舞亦秀也昌而熾壽而富亦阜也嚴一同地周非所擬庶防焉魯也聞詩衰晚假紱行且去同志者來繼時魯風盛矣當有頌僖公者然湖以放生名要先頌聖壽魯爲後天子萬年天子萬壽一頌之再頌之又頌之如崧嶽之三呼焉可也淳熈十六年春三月二十有四日朝奉大夫權知嚴州軍州兼管內勸農事借紫錢聞詩記朝散大夫直顯謨閣新攺差知福州軍州兼管內勸農事主管福建路安撫司公事馬步軍都總管借紫馬大同書

看經禳水患

竊見城外江流正當歙婺二港之衝每嵗夏潦秋霖江水暴漲浸漫階岸漸沒屋舍居民愁苦深可憐憫近閱嚴陵集曩日太守呂公希純嘗命僧八十一員轉大方廣佛華嚴經八十卷行願品一卷回向二港龍王一切龍神由是二十一年不復有水患呂公希純之疏江公公望之跋可驗不誣聞詩痛念斯民之苦旣聞是事敢不修設再集勝緣【云云】

右伏以罹水災於今日哀此居民稽故事於昔年妙哉善果守千里爲其上者軫一念其能巳乎睠此小邦衝夫二港呂刺史之誠旣驗江諫議之跋猶存粵惟後人要踵前迹誦眞經八十一卷得自龍宮安戶口數千百家免沈鼉窟況玆土少而甚瘠而爾民貧而多艱使安集而居猶不能處苟漂蕩而散其何以堪敢冀龍神尙尊佛教護法不忘於素願救人常切於道援消厥罰之常陰俾彞倫之攸敍江平巨浪地剗積沙靡髙下之爭陵如弟兄之相遜岸無爲谷水常行於地中民悉奠居福自來於天上謹疏

嚴陵集卷九

