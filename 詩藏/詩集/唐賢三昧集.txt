

欽定四庫全書

集部八

唐賢三昧集

總集類

提要

【臣】等謹按唐賢三昧集三卷

國朝王士禎編士禎有古懽錄巳著錄初士禎少年嘗與其兄士祿撰神韻集見所作居易錄中然其書爲人攺竄巳非其舊故晚定此編皆錄盛唐之作名曰三昧取佛經自在義也詩自太倉歷下以雄渾博麗爲主其失也膚公安竟陵以淸新幽爲宗其失也詭學者兩途並窮不得不折而入宋其也滯而不靈直而好盡語錄史論皆可成篇於是士禎等重申嚴羽之說獨主神韻以矯之蓋亦救補偏各明一義其後風流相尙光景流連趙執信等遂復操二馮舊法起而相爭所作談龍錄排詆是書不遺餘力其論𨿽非無見然兩說相濟其理乃全殊途同歸未容偏廢今仍並錄存之以除門戶之見又閻若璩潛邱札記有與趙執信書詆此集所錄如張旭四絕句本宋蔡防詩而誤收又詆其祖詠詩誤以京水爲涇水孟浩然詩誤以涔陽爲潯陽王維詩誤以禦亭爲卸亭蔡洲爲蔡州髙適燕歌行誤以渝關爲楡關全不講於地理之學引據精詳皆切中其病然士禎自品詩格原不主於考證若璩所云不必爲是集諱亦不必爲是集病也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

唐賢三昧集卷上

刑部尙書王士禎編

王維

贈劉藍田

籬間犬迎吠出屋候荊扉嵗晏輸井稅山村人夜歸晚田始家食餘布成我衣詎肯無公事煩君問是非

贈祖三詠

蠨蛸掛虛牖蟋蟀鳴前除嵗晏涼風至君子復何如髙館閴無人離居不可道閒門寂巳閉落日照秋艸𨿽有近音信千里阻河闗中復客汝潁去年歸舊山結交二十載不得一日展貧病子旣深契闊余不淺仲秋𨿽未歸暮秋以爲期良防詎幾日終日長相思

戲贈張五弟諲

吾弟東山時心尙一何逺日髙猶自臥鐘動始能飯領上發未梳牀頭書不捲淸川興悠悠空林對偃蹇靑苔石上淨細艸松下軟牕外鳥聲閒階前虎心善徒然萬象多澹爾太虛緬一知與物平自顧爲人淺對君忽自得浮念不煩遣

奉寄韋太守陟

荒城自蕭索萬里山河空天髙秋日迥嘹唳聞歸鴻寒塘映衰艸髙館落疎桐臨此嵗方晏顧景詠悲翁故人不可見寂寞平陵東

和使君五郎西樓望逺思歸

髙樓望所思極目情未畢枕上身十里牕中窺萬室悠悠長路人曖曖逺郊日惆悵極浦外迢遞孤煙出能賦屬上才思歸同下秩故鄕不可見雲水空如一

送魏郡李太守赴任

與君伯氏別又欲與君離君行無幾日當復隔山陂蒼茫秦川盡日落桃林塞獨樹臨闗門黃河向天外前經洛陽陌宛洛故人稀故人離別盡淇上轉驂騑企予悲送逺惆悵雎陽路古木官渡平秋城鄴宮故想君行縣日其出從如雲遙思魏公子復憶李將軍

送宇文太守赴宣城

寥落云外山迢遙舟中賞鐃吹髮西江秋空多淸響地迥古城蕪月明寒潮廣時賽敬亭神復解罟師网何處寄相思南風吹五兩

送別

下馬飲君酒問君何所之君言不得意歸臥南山陲但去莫復問白雲無盡時

濟州送祖三

相逢方一笑相送還成泣祖帳已傷離荒城復愁入天寒逺山淨日暮長河急解纜君巳遙望君猶佇立

送綦母濳落第還鄕

聖代無隠者英靈盡來歸遂令東山客不得顧采薇旣至君門逺孰云吾道非江淮度寒食京洛縫春衣置酒臨長道同心與我違行當逢桂棹未幾拂荊扉逺樹帶行客孤城當落暉吾謀適不用勿謂知音稀

別弟縉後登靑龍寺望藍田山

陌上新別離蒼茫四郊晦登髙不見君故山復云外逺樹蔽行人長天隠秋塞心悲宦遊子何處飛徵蓋

藍田山石門精舍

落日山水好漾舟信歸風探奇不覺逺因以緣源窮遙愛云木秀初疑路不同安知淸流轉偶與前山通捨舟理輕防果然愜所適老僧四五人逍遙蔭松栢朝梵林未曙夜禪山更寂道心及牧童世事問樵客暝宿長林下焚香臥瑤席澗芳襲人衣山月映石壁再尋畏迷誤明發更登歷笑謝桃源人花紅復來覿

靑谿

言入黃花川毎逐靑谿水隨山將萬轉趣途無百里聲喧亂石中色靜深松裏漾漾泛菱荇澄澄映葭葦我心素巳閒淸川澹如此請畱盤石上垂釣將巳矣

崔濮陽兄季重前山興

秋色有佳興況君池上閒悠悠西林下自識門前山千里橫黛色數峯出雲間嵯峨對秦國合沓藏荊闗殘雨斜日照夕嵐飛鳥還故人今尙爾嘆息此頽顏

丁防田家有贈

君心尙棲隠久欲傍歸路在朝毎爲言解印果成趣晨雞鳴鄰里羣動從所務農夫行餉田閨妾起縫素開軒禦衣服散帙理章句時吟招隠詩或制閒居賦新晴望郊郭日映桑楡暮陰盡小苑城微明渭川樹揆予宅閭井幽賞何由屢道存終不忘迹異難相遇此時惜離別再來芳菲度

渭川田家

斜陽照墟落窮巷牛羊歸野老念牧童倚杖候荊扉雉雊麥苗秀蠶眠桑葉稀田夫荷鋤至相見語依依卽此羨閒逸悵然吟式微

春中田園作

屋上春鳩鳴村邊杏花白持斧伐逺揚荷鋤覘泉脈歸燕識故巢舊人看新曆臨觴忽不禦惆悵逺行客

過李揖宅

閒門秋艸色終日無車馬客來深巷中犬吠寒林下散發時未簪道書行尙把與我同心人樂道安貧者一罷宜城酌還歸洛陽社

宿鄭州

朝與周人辭暮投鄭人宿他鄕絕儔侶孤客親僮僕宛洛望不見秋霖晦平陸田父艸際歸村童雨中牧主人東臯上時稼繞茆屋虫思機杼悲雀喧禾黍熟明當渡京水昨晚猶金穀此去欲何言窮邊徇微祿

西施詠

艷色天下重西施寧久微朝爲越谿女暮作吳宮妃賤日豈殊眾貴來方悟稀邀人傅香粉不自著羅衣君寵益嬌態君憐無是非當時浣紗伴莫得同車歸持謝【紀事作寄言】鄰家子效顰安可希

夷門歌

七雄雄雌猶未分攻城殺將何紛紛秦兵益圍邯鄲急魏王不救平原君公子爲嬴停駟馬執轡愈恭意愈下亥爲屠肆鼔刀人嬴乃夷門抱闗者非但慷慨獻奇謀意气兼將身命酬向風刎頸送公子七十老翁何所求

隴頭吟

長城少年遊俠客夜上戍樓看太白隴頭明月迥臨闗隴上行人夜吹笛闗西老將不勝愁駐馬聽之雙淚流身經大小百餘戰麾下偏禆萬戶侯蘇武才爲典屬國節旄空盡海西頭

老將行

少年十五二十時步行奪取胡馬騎射殺陰山白額虎肯數鄴下黃須兒一身轉戰三千里一劍曾當百萬師漢兵奮迅如霹靂虜騎崩騰畏蒺藜衞靑不敗由天幸李廣無功緣數奇自從棄置便衰朽世事蹉跎成白首昔時飛雀無全目今日垂楊生左肘路傍時賣故侯門前學種先生柳蒼茫古木連窮巷寥落寒山對虛牖誓令疏勒出飛泉不似潁川空使酒賀蘭山下陣如雲羽檄交馳日夕聞節使三河募年少詔書五道出將軍試拂鐵衣如雪色聊持寶劍動星文願得燕弓射天將恥令越甲鳴吾君莫言舊日雲中守猶堪一戰立功勲

桃源行

漁舟逐水愛山深兩岸桃花夾去津坐看紅樹不知逺行盡靑谿不見人山口潛行始隈隩山開曠望旋平陸遙看一處攢雲樹近入千家散花竹樵客初傳漢姓名居人未攺秦衣服居人共住武陵源還從物外起田園月明松下房櫳靜日出雲中雞犬喧驚聞俗客爭來集競引還家問都邑平明閭巷掃花開薄暮漁樵乘水入初因避地去人間及至成仙遂不還峽裏誰知有人事世中遙望空雲山不疑靈境難聞見塵心未盡思鄕縣出洞無論隔山水辭家終擬長遊衍自謂經過舊不迷安知峯壑今來變當時只記入山深靑谿幾曲到雲林春來徧是桃花水不辧仙源何處防

故人張諲工詩善易卜兼能丹靑艸隸頃以詩見贈聊獲酬之

不逐城東遊俠兒隠囊紗帽坐彈棊蜀中夫子時開卦洛下書生解詠詩藥欄花逕衡門裏時復據梧聊隠幾屏風誤防惑孫郎團扇艸書輕內史故園髙枕度三春永日垂帷絕四鄰自惜蔡邕今巳老更將書籍與何人

輞川閒居贈裴秀才迪

寒山轉蒼翠秋水日潺湲倚杖柴門外臨風聽暮蟬渡頭餘落日墟裏上孤煙復值接輿醉狂歌五柳前

寄荊州張丞相

所思竟何在悵望深荊門舉世無相識終身思舊恩方將與農圃藝植老丘園目盡南無鴈何由寄一言

冬晚對雪憶胡居士家

寒更傳曉箭淸鏡覽衰顏隔牖風驚竹開門雪滿山灑空深巷靜積素廣庭閒借問袁安捨翛然尙閉闗酬虞部蘇員外過藍田別業不見畱之作

貧居依谷口喬木帶荒村石路枉回駕山家誰門漁舟膠凍浦獵火燒寒原惟有白雲外疎鐘聞夜猿

酬張少府

晚年惟好靜萬事不闗心自顧無長防空知返舊林松風吹解帶山月照彈琴君問窮通理漁歌入浦深

送丘爲落第歸江東

憐君不得意況復柳條春爲客黃金盡還家白髮新五湖三畝宅萬里一歸人知禰不能薦羞稱獻納臣

送李判官赴江東

聞道皇華使方隨皂蓋臣封章通左語冠冕化文身樹色分揚子潮聲滿富春遙知辧璧吏恩到泣珠人

送岐州源長史歸

握手一相送心悲安可論秋風正蕭索客散孟嘗門故驛通槐里長亭下槿原徵西舊旌節從此向河源

同崔興宗送衡嶽瑗公南歸

言從石菌閣新下穆陵闗獨向池陽去白雲畱故山綻衣秋日裏洗鉢古松間一施傳心法惟將戒定還

送丘爲往唐州

宛洛有風塵君行多苦辛四愁連漢水百口寄隨人槐色陰淸晝楊花惹暮春朝端肯相送天子繡衣臣

送元中丞轉運江淮

薄稅歸天府輕徭賴使臣歡霑賜帛老恩及捲綃人去問珠官俗來經石春東南禦亭上莫使有風塵

送崔九興宗遊蜀

送君從此去轉覺故人稀徒禦猶回首田園方掩扉出門當旅食中路授寒衣江漢風流地遊人何嵗歸

送平澹然判官

不識陽闗路新從定逺侯黃雲斷春色畫角起邊愁瀚海經年到交河出塞流須令外國使知飲月氏頭

送劉司直赴安西

絕域陽闗道胡沙與塞塵三春時有鴈萬里少行人苜蓿隨天馬葡萄逐漢臣當令外國懼不敢覓和親

送方城韋明府

遙思葭菼際寥落楚人行髙鳥長淮水平蕪故郢城使車聽雉乳縣鼔應雞鳴若見州從事無嫌手板迎

送梓州李使君

萬壑樹參天千山響杜鵑山中一夜雨樹杪百重泉漢女輸橦布巴人訟芋田文翁翻敎授不敢倚先賢

送張五諲歸宣城

五湖千萬里況復五湖西漁浦南陵郭人家春谷谿欲歸江渺渺未到艸萋萋憶想蘭陵鎭可宜猿夜啼

送人南歸

萬里春應盡三江鴈亦稀連天漢水廣孤客郢城歸鄖國稻苗秀楚人菇米肥懸知倚門望遙識老萊衣

送賀遂員外外甥

南國有歸舟荊門溯上流蒼茫葭菼外雲水與昭丘檣帶城烏去江連暮雨愁猿聲不可聽莫待楚山秋

送楊長史赴果州

褎斜不容幰之子去何之鳥道一千里猿聲十二時官橋祭酒客山木女郎祠別後同明月君應聽子規

送邢桂州

鐃吹喧京口風波下洞庭赭圻將赤岸擊汰復揚舲日落江湖白潮來天地靑明珠歸合浦應逐使臣星

送孟六歸襄陽

杜門不復出久與世情疎以此爲長防勸君歸舊廬醉歌田舍酒笑讀古人書好是一生事無勞獻子虛

登裴秀才迪小臺

端居不出戶滿目望雲山落日鳥邊下秋原人外閒遙知逺林際不見此檐間好客多乘月應門莫上闗

過香積寺

不知香積寺數里入雲峯古木無人逕深山何處鐘泉聲咽危石日色冷靑松薄暮空潭曲安禪制毒龍

過感化寺曇興上人山院

暮持笻竹杖相待虎谿頭催客聞山響歸房逐水流野花叢發好谷鳥一聲幽夜坐空林寂松風直似秋

登辧覺寺

竹逕從初地蓮峯出化城牕中三楚盡林上九江平軟艸乘趺坐長松響梵聲空居法云外觀世得無生

喜祖三至畱宿

門前洛陽客下馬拂徵衣不枉故人駕平生多掩扉行人返深巷積雪帶餘暉早嵗同袍者髙車何處歸

山居秋暝

空山新雨後天气晚來秋明月松間照淸泉石上流竹喧歸浣女蓮動下漁舟隨意春芳歇王孫自可畱

終南別業

中嵗頗好道晚家南山陲興來毎獨往勝事空自知行到水窮處坐看雲起時偶然值林叟談笑無還期

歸嵩山作

淸川帶長薄車馬去閒閒流水如有意暮禽相與還荒城臨古渡落日滿秋山迢遞嵩髙下歸來且閉闗

歸輞川作

谷口疎鐘動漁樵稍欲稀悠然逺山暮獨向白雲歸菱蔓弱難定楊花輕易飛東臯春艸色惆悵掩柴扉

終南山

太乙近天都連山到海隅白雲回望合靑靄入看無分野中峯變陰晴眾壑殊欲投人處宿隔水問樵夫

觀獵

風勁角弓鳴將軍獵渭城艸枯鷹眼疾雪盡馬蹄輕忽過新丰市還歸細柳營回看射雕處千里暮云平

漢江臨泛

楚塞三湘接荊門九派通江流天地外山色有無中郡邑浮前浦波瀾動逺空襄陽好風日畱醉與山公

登河北城樓作

井邑傳巖上客亭雲霧間髙城眺落日極浦映蒼山岸火孤舟宿漁家夕鳥還寂寥天地暮心與廣川閒

使至塞上

單車欲問邊屬國過居延徵蓬出漢塞歸鴈入胡天大漠孤煙直長河落日圓蕭闗逢吏都防在燕然

秋夜獨坐

獨坐悲雙鬢空堂欲二更雨中山果落燈下艸虫鳴白髮終難變黃金不可成欲知除老病惟有學無生奉和聖制從蓬萊向興慶閣道中畱春雨中春望之作應制

渭水自縈秦塞曲黃山蒨繞漢宮斜鑾輿迥出仙門柳閣道回看上苑花雲裏帝城雙鳳闕雨中春樹萬人家爲乘陽气行時令不是宸遊翫物華

敕賜百官櫻桃

芙蓉闕下防千官紫禁朱櫻出上防才是寢園春薦後非闗禦苑鳥銜殘歸鞍競帶靑絲籠中使頻傾赤玉盤飽食不須愁內熱大官還有蔗漿寒

敇借岐王九成宮避暑應敎

帝子逺辭丹鳳闕天書遙借翠微宮隔牕雲霧生衣上卷幔山泉入鏡中林下水聲喧語笑巖間樹色隠房櫳仙家未必能勝此何事吹笙向碧空

和太常韋主簿五郎溫湯寓目之作

漢主離宮接露臺秦川一半夕陽開靑山盡是朱旗繞碧澗翻從玉殿來新丰樹裏行人度小苑城邊獵騎回聞道甘泉能獻賦懸知獨有子云才

酬郭給事

洞門髙閣靄餘輝桃李陰陰柳絮飛禁裏疎鐘官舍晚省中啼鳥吏人稀晨搖玉佩趨金殿夕奉天書拜瑣闈彊欲從君無那老將因臥病解朝衣

出塞作

居延城外獵天驕白艸連山野火燒暮云空磧時驅馬秋日平原好射雕防羌校尉朝乘障破虜將軍夜渡遼玉靶角弓朱勒馬漢家將賜霍嫖姚

送楊少府貶郴州

明到衡山與洞庭若爲秋月聽猿聲愁看北渚三湘逺惡說南風五兩輕靑艸瘴時過夏口白頭浪裏出湓城長沙不久畱才子賈誼何須弔屈平

過乘如禪師蕭居士嵩丘蘭若

無著天親弟與兄嵩丘蘭若一峯晴食隨鳴磬巢烏下行踏空林落葉聲逬水定侵香案濕雨花應共石牀平深洞長松何所有儼然天竺古先生

春日與裴迪過新昌裏訪呂逸人不遇

桃源一向絕風塵柳市南頭訪隠淪到門不敢題凡鳥看竹何須問主人城上靑山如屋裏東家流水入西鄰閉戶著書多嵗月種松皆作老龍鱗

酌酒與裴迪

酌酒與君君自寛人情翻覆似波瀾白首相知猶按劍朱門先達笑彈冠艸色全經細雨濕花枝欲動春風寒世事浮雲何足問不如髙臥且加餐

積雨輞川莊作

積雨空林煙火遲蒸藜炊黍餉東菑漠漠水田飛白鷺陰陰夏木囀黃鸝山中習靜觀朝槿松下淸齋折露葵野老與人爭席罷海鷗何事更相疑

送祕書晁監還日本

積水不可極安知滄海東九州何處所萬里若乘空向國惟看日歸帆但信風鼇身映天黒魚眼射波紅鄕樹扶桑外主人孤島中別離方異域音信若爲通

送李太守赴上洛

商山包楚鄧積翠靄沈沈驛路飛泉灑闗門落照深野花開古戍行客響空林板屋春多雨山城晝易陰丹泉通虢略白羽抵荊岑若見西山爽應知黃綺心

曉行巴峽

際曉投巴峽餘春憶帝京晴江一女浣朝日眾禽鳴水國舟中市山橋樹杪行登髙萬井出眺迥二流明人作殊方語鶯爲故國聲賴多山水趣稍解別離情

息夫人

莫以今時寵能忘舊日恩看花滿眼淚不共楚王言

班婕妤

宮殿生秋艸君王恩幸疎那堪聞鳳吹門外度金輿輞川集

孟城坳

新家孟城口古木余衰柳來者復爲誰空悲昔人有

華子岡

飛鳥去不窮連山復秋色上下華子岡惆悵情何極

斤竹嶺

檀欒映空曲靑翠漾漣漪暗入商山路樵人不可知

鹿柴

空山不見人但聞人語響返景入深林復照靑苔上

木蘭柴

秋山斂餘照飛鳥逐前侶彩翠時分明夕嵐無處所

文杏館

文杏裁爲梁香茅結爲宇不知棟裏云去作人間雨

宮槐陌

仄逕蔭宮槐幽陰多綠苔譍門但迎掃畏有山僧來

南垞

輕舟南垞去北垞渺難卽隔浦望人家遙遙不相識

欹湖

吹簫淩極浦日暮送夫君湖上一回首靑山捲白雲

欒家瀨

颯颯秋雨中淺淺石澑瀉跳波自相濺白鷺驚復下

白石灘

淸淺白石灘綠蒲向堪把家住水東西浣紗明月下

北垞

北垞湖水北雜樹映朱欄逶迆南川水明滅靑林端

竹裏館

獨坐幽篁裏彈琴復長嘯深林人不知明月來相照

辛夷塢

木末芙蓉花山中發紅萼澗戶寂無人紛紛開且落

漆園

古人非傲吏自闕經世務偶寄一微官婆娑數株樹皇甫嶽雲谿雜題

鳥鳴磵

人閒桂花落夜靜春山空月出驚山鳥時鳴春澗中

鸕鷀堰

乍向紅蓮沒復出靑蒲颺獨立何防褷銜魚古查上

上平田

朝耕上平田暮耕上平田借問問津者寧知沮溺賢

萍池

春池深且廣防待輕舟回靡靡綠萍合垂楊掃復開

答裴迪輞口遇雨憶終南山之作

渺渺寒流廣蒼蒼秋雨晦君問終南山心知白雲外

送別

山中相送罷日暮掩柴扉春艸年年綠王孫歸不歸

臨髙臺送黎拾遺

相送臨髙臺川原杳何極日暮飛鳥還行人去不息

崔九弟欲往南山馬上口號與別

城隅一分手幾日還相見山中有桂花莫待花如霰

雜詩二首

家住孟津河門對孟津口常有江南船寄書家中否君自故鄕來應知故鄕事來日綺牕前寒梅著花未

相思

紅豆生南國秋來發幾枝願君多采擷此物最相思

哭孟浩然

故人不可見漢水日東流借問襄陽老江山空蔡州

少年行

新丰美酒斗十千咸陽遊俠多少年相逢意气爲君飲系馬髙樓垂柳邊

一身能擘兩雕弧虜騎千重只似無偏坐金鞍調白羽紛紛射殺五單於

九月九日憶山東兄弟

獨在異鄕爲異客毎逢佳節倍思親遙知兄弟登髙處徧插茱萸少一人

送元二使安西

渭城朝雨裛輕塵客捨靑靑柳色新勸君更盡一杯酒西出陽闗無故人

送韋評事

欲逐將軍取右賢沙走馬向居延遙知漢使蕭闗外愁見孤城落日邊

送沈子歸江東

楊柳渡頭行客稀罟師蕩槳向臨圻惟有相思似春色江南江北送君歸

寒食汜上作

廣武城邊逢暮春汶陽歸客淚沾巾落花寂寂啼山鳥楊柳靑靑渡水人

王縉

同王昌齡裴迪遊靑龍寺曇璧上人兄院集和兄維

林中空寂捨階下終南山髙臥一牀地回看六合間浮雲幾處滅飛鳥何時還問義天人接無心世界閒誰知大隠者兄弟自追攀

別輞川別業

山月曉仍在林風涼不絕殷勤如有情惆悵令人別裴迪

孟城坳

結廬古城下時登古城上古城非疇昔今人自來往

華子岡

落日松風起還家艸露晞雲光侵履迹山翠拂人衣

斤竹嶺

明流紆且直綠篠密復深一逕通山路行歌望舊岑

鹿柴

日夕見寒山便爲獨往客不知深林事但有麏慶迹

木蘭柴

蒼蒼落日時鳥聲亂谿水緣谿路轉深幽興何時已

茱萸沜

飄香亂椒桂布葉間檀欒云日𨿽迥照森沈猶自寒

宮槐陌

門前宮槐陌是向欹湖道秋來山雨多落葉無人掃

南垞

孤舟信一泊南垞湖水岸落日下崦嵫淸波殊渺漫

金屑泉

縈渟澹不流金碧如可拾迎晨含素華獨往事朝汲

白石灘

跂石復臨水弄波情未極日下川上寒浮雲淡無色

辛夷塢

綠堤春艸合王孫自畱翫況有辛夷花色與芙蓉亂

輞口遇雨憶終南山因獻王維

積雨晦空曲平沙滅浮彩輞水去悠悠南山復何在

崔九欲往南山馬上口號與別

歸山深淺去須盡丘壑美莫學武陵人暫遊桃源裏崔興宗

同王右丞送瑗公南歸

行苦神亦秀泠然谿上松銅瓶與竹杖來自祝融峯常願入靈嶽藏經訪遺蹤南歸見長老且爲說心胸

畱別王維

駐馬欲分襟淸寒禦溝上前山景气佳獨往還惆悵儲光羲

泛茅山東谿

淸晨登仙峯峯逺行未極江海霽初景艸木含新色而我任天和此時聊動息望鄕白雲裏發棹淸谿側松栢生深山無心自貞直

遊茅山

平生非作者望古懷淸芬心以道爲際行將時不羣玆山在人境靈貺久傳聞逺勢一峯出近形千嶂分冬春有茂艸朝暮多鮮云此去亦何極但言西日曛

昔賢居柱下今我去人間良以直心曠兼之外視閒垂綸非釣國好學異希顏落日登髙嶼悠然望逺山谿流碧水去云帶淸陰還想見中林士巖扉長不闗

名嶽徴仙事淸都訪道書山門入松栢天路涵空虛南極見朝采西潭聞夜漁逺心尙云宿浪迹出林居爲己存實際忘形同化初此行良巳矣不樂復何如

夜到洛口入黃河

河洲多靑艸朝暮增客愁客愁惜朝暮枉渚暫停舟中宵大川靜解纜逐歸流浦漵旣淸曠沿洄非阻修登艫望落月擊汰悲新秋倘遇乘槎客永言星漢遊

泊舟貽潘少府

行子苦風潮維舟未能發宵分卷前幔臥視淸秋月四澤葭葦深中洲煙火絕蒼蒼水霧起落落疎星沒所遇盡漁商與言多楚越其如念極浦又以思明哲常若千里餘況之異鄕別

終南幽居獻蘇侍郎

中嵗尙微道始知將谷神抗防還南山水木自相親深林開一道靑嶂成四鄰平明去采薇日入行刈薪雲歸萬壑暗雪罷千巗春始看鳥來巳見瑤華新寄言搴芳者無乃後時人

酬綦毋校書夢邪溪見贈之作

校文在仙掖每有滄洲心況以北牕下夢遊淸溪陰春看湖水漫夜入回塘深往往纜垂葛出舟望前林山人松下飯釣客蘆中吟小隠何足貴長年固可尋還車首東道惠言若黃金以我采薇意傳之天姥岑

登戲馬臺作

君不見宋公杖鉞誅燕後英雄踴躍爭趨走小防衣冠呂梁壑大徵甲卒碻磝口天開神武樹元勲九日茱萸饗六軍泛泛樓船遊極浦揺揺歌吹動浮雲居人滿目市朝變霸業猶存齊楚甸泗水南浮桐栢川沂山北走瑯琊縣滄海沈沈晨霧開彭城烈烈秋風來少年自言未得意日暮蕭條登古臺

霽後貽馬十二巽

髙天風雨散淸气在園林況我夜初靜當軒鳴綠琴雲開北堂月庭滿南山陰不見長裾者空歌遊子吟

題陸山人樓

暮聲雜初雁夜色涵早秋獨見海中月照君池上樓山云拂髙棟天漢入云流不惜朝光滿其如千里遊

寒夜江口泊舟

寒潮信未起出浦纜孤舟一夜苦風浪自然增旅愁吳山遲海月楚火照江流欲有知音者異鄕誰可求

尋徐山人遇馬舍人

泊舟伊川右正見野人歸日暮春山綠我心淸且微巗聲風雨度水气雲霞飛復有金門客來參蘿薜衣

寄孫山人

新林二月孤舟還水滿淸江花滿山借問故園隠君子時時來往在人間

丘爲

尋西山隠者不遇

絕頂一茅茨直上三十里扣闗無僮僕窺室惟案几若非巾柴車應是釣秋水差池不相見黽俛空仰止艸色新雨中松聲晚牕裏及玆契幽絕自足蕩心耳𨿽無賔主意頗得淸淨理興盡方下山何必待之子

題農捨

東風何時至巳綠湖上山湖上春旣早田家日不閒溝塍流水處耒耜平蕪間薄暮飯牛罷歸來還閉闗

畱別王維

歸鞍白雲外繚繞出前山今日又明日自知心不閒親勞簪組送欲趂鶯花還一步一回首遲遲向近闗

左掖梨花

冷艷全欺雪餘香乍入衣春風且莫定吹向玉階飛祖詠

歸汝墳山莊畱別盧象

淹畱嵗將晏久廢南山期舊業不見棄還山從此辭漚麻入南澗刈麥向東菑對酒雞黍熟閉門風雪時非君一延首誰慰遙相思

夕次圃田店

前路入鄭郊尙經百餘里馬煩時欲歇客歸程未巳落日桑柘陰遙村煙火起西還不遑宿中夜渡涇水

田家卽事

舊居東臯上左右俯荒村樵路前傍嶺田家遙對門歡娛始披拂愜意在郊原余霽蕩川霧新秋仍晝昬攀條憩林麓引水開泉源稼穡豈云倦桑麻今正繁方求靜者賞偶與潛夫論雞黍何必具吾心知道尊

長樂驛畱別盧象裴總

朝來巳握手宿別更傷心灞水行人渡商山驛路深故情君且足謫宦我難任直道皆如此誰能淚滿襟

蘇氏別業

別業居幽處到來生隠心南山當戶牖灃水在園林竹覆經冬雪庭昬未夕陰寥寥人境外閒坐聽春禽

題韓少府水亭

梅福幽棲處佳期不忘還鳥啼當戶竹花繞傍池山水气侵堦冷藤陰覆座閒寧知武陵趣宛在市朝間

望薊門

燕臺一望客心驚簫鼓喧喧漢將營萬里寒光生積雪三邊曙色動危旌沙烽火連胡月海畔雲山擁薊城少小𨿽非投筆吏論功還欲請長纓

家園夜坐寄郭微

前堦微雨歇開戶散窺林月出夜方淺水涼池更深余風生竹樹淸露薄衣襟遇物遂遙嘆懷人滋逺心依稀成夢想影響絕徽音誰念窮居者明時嗟陸沈

終南望余雪

終南陰嶺秀積雪浮雲端林表明霽色城中增暮寒盧象

家叔徵君東谿艸堂

開山十餘里靑壁森相倚欲識堯時天東谿白雲是雷聲轉幽壑雲气香流水澗影生龍蛇巗端翳檉梓大道終不易君恩曷能巳鶴羨無老時龜言攝生理浮年笑六甲元化潛一指未暇掃云梯空慙阮家子

送祖詠

田家宜伏臘嵗晏子言歸石路雪初下荒村雞共飛東野多煙火北澗隠寒暉滿酌野人酒倦聞鄰女機胡爲困樵采幾日罷朝衣

寄河上段十六

與君相識卽相親聞道君家住孟津爲見行舟試借問客中時有洛陽人

殷遙

山行

寂歷靑山曉山行趣不稀野花成子落江燕引雛飛暗艸薰苔徑晴楊掃石磯俗人猶語此余亦轉忘歸

唐賢三昧集卷上

欽定四庫全書

唐賢三昧集卷中

刑部尙書王士禎編

孟浩然

登江中孤嶼贈白雲先生王回

悠悠淸江水水落沙嶼岀回潭石下深緑篠岸傍密鮫人濳不見漁父歌自逸憶與君別時泛舟如昨日夕陽開返照中坐興非一南望鹿門山歸來恨如失

秋登蘭山寄張五

北山白雲裏隠者自怡悅相望試登髙心隨鴈飛滅愁因薄暮起興是淸秋發時見歸村人沙行渡頭歇天邊樹若薺江畔洲如月何當載酒來共醉重陽節

湖中旅泊寄閻九司戶防

桂水通百越扁舟期曉發荊云蔽三巴夕望不見家襄王夢行雨才子謫長沙長沙饒瘴癘胡爲苦畱滯久別思欵顏承歡懷接袂接袂杳無由徒增旅泊愁淸猿不可聽沿月下湘流

宿揚子津寄長山劉隠士

所思在建業欲往大江深日夕望京口煙波愁我心心馳茅山洞目極楓樹林不見少微隠星霜勞夜吟

夏日南亭懷辛大

山光忽西落池月漸東上散發乘夕涼開軒臥閒敞荷風送香气竹露滴淸響欲取鳴琴彈恨無知音賞感此懷古人中宵勞夢想

防香山湛上人

朝遊訪名山山逺在空翠氛氳亙百里日入行始至杖防防故人解鞍暫停騎石門殊豁險篁逕轉深邃法侶欣相逢淸談曉不寐平生慕眞隠累日求靈異野老朝入田山僧暮歸寺松泉多逸響苔壁饒古意谷口聞鐘聲林端識香气【近本以上二句在第五第六】願言投此山身世兩相棄

宿天臺桐栢觀

海行信風帆夕宿逗云島緬防滄洲趣近愛赤城好捫蘿亦踐苔輟棹恣探討息陰憩桐栢采秀弄芝艸鶴唳淸露垂雞鳴信潮早願言解纓紱從此無煩惱髙步淩四明蹤得三老紛吾逺遊意學彼長生道日夕望三山雲濤空浩浩

峴潭作

石潭傍隈隩沙岸曉夤緣試垂竹竿釣果得槎頭鯿美人騁金錯纎手膾紅鮮因謝陸內史蒓羮何足傳

題終南翠微寺空上人房

翠微終南裏雨後宜返照閉關久沈防杖防一登眺遂造幽人室始知靜者妙儒道𨿽異門雲林頗同調兩心喜相得畢景共譚笑暝還髙牕眠時見逺山燒緬懷赤城標更憶臨海嶠風泉有淸音何必蘇門嘯

宿業師山房待丁大不至

夕陽度西嶺羣壑倐巳暝松月生夜涼風泉滿淸聽樵人歸欲盡煙鳥棲初定之子期宿來孤琴候蘿逕

耶谿泛舟

落景餘淸輝輕橈弄谿渚澄明愛水物臨泛何容與白首垂釣翁新妝浣紗女相看似相識脈脈不得語

彭蠡湖中望廬山

太虛生月暈舟子知天風掛席候明發漫平湖中中流見匡阜勢壓九江雄黤黕容霽色崢嶸當曉空香鑪初上日瀑布噴成虹久欲追尙子況玆懷逺公我來限於役未暇息微躬淮海途將半星霜嵗欲窮寄言巖棲者畢趣當來同

登鹿門山

淸曉因興來乘流越江峴沙禽近方識浦樹遙莫辧漸至鹿門山山明翠微淺巗潭多屈曲舟檝屢回轉昔聞龎徳公采藥遂不返金澗餌芝術石牀臥苔蘚紛吾感耆舊結纜事攀踐隠迹今尙存髙風邈巳逺白雲何時去丹桂空偃蹇探討意未窮回艫夕陽晚

遊明禪師西山蘭若

西山多奇狀秀出倚前楹亭午收彩翠夕陽照分明吾師住其下禪坐證無生結廬就嵌窟翦苕通徑行談空對樵叟授法與山精日暮方辭去田園歸冶城

疾愈過龍泉寺精舍呈易業二公

亭午聞山鐘起行散愁疾防林采芝去谷轉松蘿密傍見精開長廊飯僧畢石渠流雪水金子耀霜橘竹房思舊遊過憩終永日入洞窺石髓傍崖采蜂蜜日暮辭逺公虎谿相送出

萬山潭作

垂釣坐磐石水淸心亦閒魚行潭樹下猿掛島藤間遊女昔解佩傳聞於此山求之不可得沿月棹歌還

早發漁浦潭

東旭早光芒渚禽已驚聒臥聞漁浦口橈聲暗相撥日出气象分始知江路闊美人常晏起照影弄流沫飲水畏驚猿祭魚時見獺舟行自無悶況值晴景豁

嵗暮海上作

仲尼旣云歿余亦浮於海昬見斗柄回方知嵗星攺虛舟任所適垂釣非有待爲問乘槎人滄洲復何在

聽鄭五彈琴

阮籍推名飲淸風滿竹林半酣下衫袖拂拭龍唇琴一杯彈一曲不覺夕陽沈予意在山水聞之諧夙心

和張二自穰縣還途中遇雪

風吹沙海雪漸作柳園春宛轉隨香騎輕盈伴玉人歌疑郢中客態比洛川神今日南歸楚雙飛似入秦

望洞庭湖贈張丞相

八月湖水平涵虛混太淸气蒸云夢澤波撼嶽陽城欲濟無舟楫端居恥聖明坐觀垂釣者徒有羨魚情

宿永嘉江寄山陰崔少府國輔

我行窮水國君使入京華相去日千里孤帆天一涯臥聞海潮至起視江月斜借問同舟客何時到永嘉

夜泊廬江聞故人在東寺詩寄之

江路經廬阜松門入虎谿聞君防寂樂淸夜宿招提石鏡山精怯禪枝怖鴿棲一燈如悟道爲照客心迷

宿桐廬江寄廣陵舊遊

山暝聽猿愁滄江急夜流風鳴兩岸葉月照一孤舟建徳非吾土維揚憶舊遊還將兩行淚遙寄海西頭

澗南卽事胎皎上人

廬在郭外素產惟田園左右林野曠不聞朝市喧釣竿垂北澗樵唱入南軒書取幽棲事將防靜者論

九日懷襄陽

去國似如昨倐然經杪秋峴山望不見風景令人愁誰采籬下菊應閒池上樓宜城多美酒歸與葛彊遊

初出關旅亭夜坐懷王大校書

向夕槐煙起蔥蘢池館曛客中無偶坐關外惜離羣燭至螢光滅荷枯雨滴聞永懷蕓閣友寂寞滯揚云

早寒江上有懷

木落鴈南渡北風江上寒我家襄水曲遙隔楚云端鄕淚客中盡孤帆天際看迷津欲有問平海夕漫漫

畱別王侍禦維

寂寂竟何待朝朝空自歸欲防芳艸去惜與故人違當路誰相假知音世所稀祗應守寂寞還掩故園扉

廣陵別薛八

士有不得志棲棲吳楚間廣陵相遇罷彭蠡泛舟還檣出江中樹波連海上山風帆明日逺何處更追攀

與諸子登峴山作

人事有代謝往來成古今江山畱勝迹我輩復登臨水落魚梁淺天寒夢澤深羊公碑尙在讀罷淚沾襟

防天臺山

吾友太乙子飡霞臥赤城欲防華頂去不憚惡溪名歇馬憑云宿揚帆截海行髙髙翠微裏遙見石梁橫

晚泊潯陽望廬山

掛席幾千里名山都未逢泊舟潯陽郭始見香鑪峯嘗讀逺公傳逺懷塵外蹤東林精舎近日暮坐聞鐘

武陵泛舟

武陵川路狹前棹入花林莫測幽源裏仙家信幾深水回靑嶂合云渡緑谿陰坐聽閒猿嘯彌淸塵外心

遊精思觀回王白雲在後

出谷未亭午至家日已曛回瞻下山路但見牛羊羣樵子暗相失艸虫寒不聞衡門猶未掩佇立望夫君

題大禹寺義公房

義公習禪處結搆依空林戶外一峯秀堦前羣壑深夕陽連雨足空翠落庭陰看取蓮花淨應知不染心

裴司士員司戶見防

府僚能枉駕家醖復新開落日池上酌淸風松下來防人具雞黍稚子摘楊梅誰道山公醉猶能騎馬回

李氏園臥疾

我愛陶家趣園林無俗情春雷百卉坼寒食四鄰淸伏枕嗟公幹歸山羨子平年年白社客空滯洛陽城

嵗暮歸南山

北闕休上書南山歸敝廬不才明主棄多病故人疎白髮催年老靑陽逼嵗除永懷愁不寐松月夜窻虛

舟中曉望

掛席東南望靑山水國遙舳艫爭利涉來往接風潮問我今何適天臺訪石橋坐看霞色晚疑是赤城標

夜泊牛渚趂薛八船不及

星羅牛渚夕風退鷁舟遲浦漵嘗同宿煙波忽間之榜歌空裏失船火望中疑明發泛湖海茫茫何處期

夜渡湘水

客舟貪利涉闇裏渡湘川露气聞芳杜歌聲識采蓮榜人投岸火漁子宿潭煙行侶時相問潯陽何處邊

永嘉上浦館逢張八子容

逆旅相逢處江村日暮時眾山遙對酒孤嶼共題詩廨宇鄰鮫室人煙接島夷鄕園萬餘里失路一相悲

宿武陽卽事

川暗夕陽盡孤舟泊岸初嶺猿相叫嘯潭影似空虛就枕滅明燭扣舷聞夜漁雞鳴問何處人物是秦餘

陪張丞相自松滋江東泊渚宮

放澑下松滋登舟命檝師詎忘經濟日不憚沍寒時岸幘豈獨古濯纓良在玆政成人自理機息鳥無疑云物凝孤嶼江山辧四維晚來風稍緊冬至日行遲獵響驚云夢漁歌激楚辭渚宮何處是川暝欲安之

西山防辛諤

漾舟乘水便因訪故人居落日晴川裏誰言獨羨魚石潭窺洞徹沙岸歷紆徐竹嶼見垂釣茅齋聞讀書欵言忘景夕淸興屬涼初回也一瓢飲賢哉常晏如

夜泊宣城界

西塞沿江島南陵問驛樓湖平津濟闊風止客帆收去去懷前事茫茫泛夕流石逢羅剎礙山泊敬亭幽火識梅根冶煙迷楊葉洲離家復水宿相伴賴沙鷗

送杜十四之江南

荊吳相接水爲鄕君去春江正渺茫日暮徵帆何處泊天涯一望斷人腸

王昌齡

塞下曲

蟬鳴空桑林八月蕭關道出塞復入塞處處黃蘆艸從來幽並客皆共塵沙老莫學遊俠兒矜誇紫驑好飲馬渡秋水水寒風似刀平沙日未沒黯黯見臨洮昔日長城戰咸言意气髙黃塵足今古白骨亂蓬蒿

鄭縣宿陶太公館中贈馮六元二

儒有輕王侯脫略當世務本家藍田下非爲漁弋故無何困躬耕且欲馳永路幽居與君近出谷同所騖昨日辭石門五年變秋露雲龍未相感干謁亦巳屢子爲黃綬羈余忝蓬山顧京門望西嶽百里見郊樹飛雨祠上來靄然關中暮驅車鄭城宿秉燭論往素山月出華陰開此河渚霧淸光比故人豁逹展心晤馮公尙戢翼元子仍局步張範善終始吾等豈不慕罷酒當涼風屈伸備防數

聽彈風入松闋贈楊補闕

商風入我夜竹深有露悲與林寂淸景不可度寥落幽居心颼飅靑松樹松風吹艸白谿水寒日暮聲意去復還九變待一顧空山多雨雪獨立君始悟

緱氏尉沈興宗置酒南谿畱贈

林色與谿古深篁引幽翠山樽在漁舟棹月情巳醉始窮淸源口壑絕人境異春泉滴空崖萌艸拆陰地久之風榛寂逺聞樵聲至海鴈時獨飛永然滄洲意古時靑防客滅迹淪一尉吾子躊躇心豈其紛埃事緱峯信所尅濟北余乃遂齊物意巳防息肩理猶未捲舒形性表脫略賢哲議仲月期角巾飯僧嵩陽寺

同從弟南齋翫月憶山陰崔少府

髙臥南齋時開帷月初吐淸輝澹水木演漾在窻戶苒苒幾盈虛澄澄變今古美人淸江畔是夜越吟苦千里其如何微風吹蘭杜

巴陵別劉處士

劉生隠嶽陽心逺洞庭水偃帆入山郭一宿楚雲裏竹映秋館深月寒江門起煙波桂陽接日夕數千里嫋嫋淸夜猿孤舟坐如此湘中有來鴈雨雪候音防

宿裴氏山莊

蒼蒼竹林暮吾亦知所投靜坐山齋月淸谿聞逺流西峯下微雨向曉白雲收遂解塵中組終南春可遊

齋心

女蘿覆石壁谿水幽蒙籠紫葛蔓黃花娟娟寒露中朝飲花上露夜臥松下風雲英化爲水光采與我同日月蕩精魄寥寥天宇空

江上聞笛

橫笛怨江月扁舟何處防聲長楚山外曲繞胡關深相去萬餘里遙傳此夜心寥寥浦漵寒響盡惟幽林不知誰家子復奏邯鄲音水客皆擁棹空霜遂盈襟羸馬望北走遷人悲越吟何當邊艸白旌節隴城陰

趙十四兄見訪

客來舒長簟開閣延淸風但有無琴共君盡樽中晚來嘗讀易頃者欲還嵩世事何須道黃精且養蒙嵇康殊寡識張翰獨知終忽憶鱸魚膾扁舟往江東

過華陰

雲起太華山雲山互明滅東峯始含景了了見松雪羈人感幽棲窅映轉奇絕欣然忘所疲永望吟不輟信宿百餘里出關玩新月何意昨來心遇物遂遷別人生屢如此何以肆愉悅

送李擢遊江東

淸洛日夜漲微風引孤舟離觴便千里逺夢生江樓楚國橙橘暗吳門煙雨愁東南具今古歸望山云秋

客廣陵

樓頭廣陵近九月在南徐秋色明海縣寒煙生裏閭夜帆歸楚客昨日渡江書爲問易名叟垂綸不見魚

宿京江口期劉眘虛不至

霜天起長望殘月生海門風靜夜潮滿城髙寒气昬故人何寂寞久已淸言明發不能寐徒盈江上樽

答武陵田太守

仗劍行千里微軀敢一言曽爲大梁客不負信陵恩

送張四

楓林已愁暮楚水復堪悲別後冷山月淸猿無斷時

從軍行

烽火城西百尺樓黃昬獨上海風秋更吹羌笛關山月無那金閨萬里愁

琵琶起舞換新聲總是關山離別情撩亂邊愁彈不盡髙髙秋月照長城

大漠風塵日色昬紅旗半捲出轅門前軍夜戰洮河北已報生擒吐谷渾

出塞

秦時明月漢時關萬里長徵人未還但使龍城飛將在不教胡馬度陰山

西宮春怨

西宮夜靜百花香欲捲珠簾春恨長斜抱雲和深見月朦朧樹色隠昭陽

西宮秋怨

芙蓉不及美人妝水殿風來珠翠香誰分含情掩秋扇空懸明月待君王

長信秋詞

奉帚平明金殿開且將團扇共徘徊玉顏不及寒鴉色猶帶昭陽日影來

眞成薄命久防思夢見君王覺後疑火照西宮知夜飲分明復道奉恩時

靑樓怨

白馬金鞍從武皇旌旗十萬宿長楊樓頭小婦鳴箏坐遙見飛塵入建章

李四倉曹宅夜飲

霜天畱飲故情歡銀燭金鑪夜不寒欲問吳江別來意靑山明月夢中看

聽流人水調子

孤舟微月對楓林分付鳴箏與客心嶺色千重萬重雨斷弦收與淚痕深

梁苑

梁園秋竹古時煙城外風悲欲暮天萬乘旌旗何處在平臺賓客有誰憐

送魏二

醉別江樓橘柚香江風引雨入船涼憶君遙在瀟湘月愁聽淸猿夢里長

芙蓉樓送辛漸

寒雨連江夜入吳平明送客楚山孤洛陽親友如相問一片冰心在玉壺

丹陽城南秋海陰丹陽城北楚云深髙樓送客不能醉寂寂寒江明月心

重別李評事

莫道秋江離別難舟船明日是長安吳姬緩舞畱君醉隨意靑楓白露寒

盧谿主人

武陵谿口駐扁舟谿水隨君向北流行到荊門上三峽莫將孤月對猿愁

送柴侍禦

沅水通波接武岡送君不覺有離傷靑山一道同雲雨明月何曽是兩鄕

劉眘虛

江南曲

美人何蕩瀁湖上風日長玉手欲有贈徘徊雙明璫歌聲隨緑水怨色起春陽日暮還家望云波橫洞房

暮秋揚子江寄孟浩然

木葉紛紛下東南日煙霜林山相晚暮天海空靑蒼暝色況復久秋聲亦何長孤舟兼微月獨夜仍越鄕寒笛對京口故人在襄陽詠思勞今夕江漢遙相望

潯陽陶氏別業

陶家習先隠種柳長江邊朝夕潯陽郭白衣來幾年霽云明孤嶺秋水澄寒天物象自淸曠野情何緜聯蕭蕭丘中賞明宰非徒然願守黍稷稅歸耕東山田

登廬山峯頂寺

孤峯臨萬象秋气何髙淸天際南郡出林端西江明山門二緇叟振錫聞幽聲心照有無界業懸前後生徒知眞機靜尙與愛网並方首金門路未遑參道情

防東谿還湖中作

出山更回首日暮淸谿深東嶺新別處數猿叫空林昔遊有初迹此路還獨防幽興方在往歸懷復爲今雲峯勞前意湖水成逺心望望已超越坐鳴舟中琴

寄閻防

靑防南山口君與緇錫鄰深路入古寺亂花隨暮春紛紛對寂寞往往落衣巾松色空照水經聲時有人晚心復南望山逺情獨親應以修往業亦惟立此身深林度空夜煙月資淸眞莫嘆文明日彌年徒隠淪

送東林廉上人還廬山

石谿流已亂苔逞入漸微日暮東林下山僧還獨歸常爲鑪峯意況與逺公違道性深寂寞世情多是非防防名山去豈復無淸機

闕題

道由白雲盡春與靑谿長時有落花至逺隨流水香閒門向山路深柳讀書堂幽映毎白日淸輝照衣裳

寄江滔求孟六遺文

南望襄陽路思君情轉親偏知漢水廣應與孟家鄰在日貪爲善昨來聞更貧相如有遺艸一爲問家人常建

送李十一尉臨谿

泠泠花下琴君唱渡江吟天際一帆影預懸離別心以言神仙尉因致瑤華音回軫撫商調越谿澄碧林

送楚十少府

防風吹霜气寒影流前除落日未能別蕭蕭林木虛愁煙閉千里仙尉其何如因送別鶴操贈之雙鯉魚鯉魚在金盤別鶴哀有餘心事則如此請君開素書

江上琴興

江上調玉琴一淸一心泠泠七徧萬木澄幽陰能使江月白又令江水深始知枯桐枝可以徽黃金

宿王昌齡隠居

淸谿深不測隠處惟孤雲松際露微月淸光猶爲君茅亭宿花影藥院滋苔紋余亦謝時去西山鸞鶴羣閒齋臥雨行藥至山館稍次湖亭二首

旬時結陰霖簾外初白日齋沐淸病容心魂畏虛室閒梅照前戶明鏡悲舊質同袍四五人何不來問疾行藥至石壁東風變萌芽主人山門緑小隠湖中花時物堪獨往春帆宜別家辭君向滄海爛漫從天涯

仙谷遇毛女意知是秦宮人

谿口水石淺泠泠明藥叢入谿雙峯峻松栝疎幽風垂嶺枝嫋嫋翳泉花蒙蒙夤緣齊人目路盡心彌通盤石橫陽岸前流殊未窮回潭淸云影彌漫長天空水邊一神女千嵗爲玉童羽毛經漢代珠翠逃秦宮目覿神己寓鶴飛言未終祈君靑雲祕願謁黃仙翁嘗以耕玉田龍鳴西頂中金梯與天接幾日來相逢

夢太白西峯

夢寐升九崖杳靄逢元君遺我太白岑寥寥辭垢氛結宇在星漢宴林閉氤氳檐楹覆餘翠巾舄生片雲時往谿谷間孤亭晝仍曛松峯引天影石瀨淸霞文恬目緩舟趣霽心投鳥羣春風又揺櫂潭島花紛紛

晦日馬鐙曲稍次中流作

夜寒宿蘆葦曉色明西林初日在川上便澄遊子心晴天無纎翳郊野浮春陰波靜隨釣魚舟小緑水深出浦見千里曠然諧逺防扣舷應漁父因唱滄浪吟

西山

一身爲輕舟落日西山際常隨去帆影逺接長天勢物象歸餘淸林巒分夕麗亭亭碧流暗日入孤霞繼渚日逺陰映湖云尙明霽林昬楚色來岸逺荊門閉至夜轉淸迥蕭蕭北風厲沙邊鴈鶩泊宿處蒹葭蔽圓月逗前浦孤琴又揺曳泠然夜遂深白露霑人袂

弔王將軍墓

嫖姚北伐時深入幾千里戰餘落日黃軍敗鼔聲死嘗聞漢飛將可奪單於壘今與山鄰殘兵哭遼水

題破山寺後院

淸晨入古寺初日照髙林竹逕通幽處禪房花木深山光悅鳥性潭影空人心萬籟此俱寂但餘鐘磬音

三日防李九莊

雨歇楊林東渡頭永和三日蕩輕舟故人家在桃花岸直到門前谿水流

送宇文六

花映垂楊漢水淸微風林裏一枝輕卽今江北還如此愁殺江南離別情

李頎

塞下曲

黃雲鴈門郡日暮風沙裏千騎黒貂裘皆稱羽林子金笳吹朔雪鐵馬嘶雲水帳下飲蒲萄平生寸心是

漁父歌

白首何老人簑笠蔽其身避世長不仕釣魚淸江濱浦沙明濯足山月靜垂綸寓宿湍與瀨行歌秋復春持竿湘岸竹熱火蘆洲薪緑水飯香稻靑荷包紫鱗於中還自樂所欲全吾眞而笑獨醒者臨流多苦辛

東郊寄萬楚

濩落久無用隠身甘采薇仍聞薄宦者還事田家衣潁水日夜流故人相見稀春山不可望黃鳥東南飛濯足豈長往一樽聊可依了然潭上月適我胸中機在昔同門友如今出處非優遊白虎殿偃息靑瑣闈且有薦君表當看攜手歸寄書不待靣蘭茝空芳菲

寄萬齊融

名髙不擇仕委世隨虛舟小邑常嘆屈故鄕行可遊靑楓半村戶香稻盈田疇爲政日淸淨何人同海鷗揺巾北林夕把菊東山秋對酒池風滿向家湖水流岸陰止鳴鶴山色映濳虯靡靡俗中理蕭蕭川上幽昔年至吳郡常憶臥江樓我有一書札因之芳杜洲

登首陽山謁夷齊廟

古人已不見喬木竟誰過寂寞首陽山白雲空復多蒼苔歸地骨皓首采薇歌畢命無怨色成仁其若何我來入遺廟時候微淸和落日弔山回風吹女蘿石門正西豁引領望黃河千里一飛鳥孤光東逝波驅車層城路惆悵此巗阿

送王昌齡

漕水東去逺送君多暮情淹畱野寺出向背孤山明前望數千里中無蒲稗生夕陽滿舟檝但愛微波淸舉酒林月上解衣沙鳥鳴夜來蓮花界夢裏金陵城嘆息此離別悠悠江海行

畱別王盧二拾遺

此別不可道此心當報誰春風灞水上飲馬桃花時誤作好文士只令遊宦遲畱書下朝客我有故山期

古從軍行

白日登山望烽火黃昬飲馬傍交河行人刁鬥風沙暗公主琵琶幽怨多野雲萬里無城郭雨雪紛紛連大漠胡鴈哀鳴夜夜飛胡兒眼淚雙雙落聞道玉門猶被遮應將性命逐輕車年年戰骨埋荒外空見蒲桃入漢家

緩歌行

小來托身攀貴遊傾財破產無所憂暮擬經過石渠署朝將出入銅龍樓結交杜陵輕薄子謂言可生復可死一沈一浮防有時棄我翻然如脫屣男兒立身須自彊十年閉戶潁水陽業就功成見明主擊鐘鼎食坐華堂二八娥眉梳墮馬美酒淸歌曲房下文昌宮中賜錦衣長安陌上退朝歸五陵賓從莫敢視三省官僚揖者稀早知今日讀書是悔作從前任俠非

放歌行答從弟墨卿

小來好文恥學武世上功名不解取𨿽沾寸祿已後時徒欲出身事明主栢梁賦詩不及宴長楸走馬誰相數斂迹俛眉心自甘髙歌擊節聲半苦由是蹉跎一老夫養雞牧豕城東隅空歌漢代蕭相國肯事霍家馮子都徒爾當年聲籍籍濫作詞林兩京客故人鬥酒安陵橋黃鳥春風洛陽陌吾家令弟才不羈五言破的人共推興來逸气如濤湧千里長江歸海時別離短景何蕭索佳句相思能間作舉頭遙望魯陽山木葉紛紛向人落

送劉十

三十不官亦不娶時人焉識道髙下房中惟有老氏經櫪上空餘少遊馬往來嵩華與函秦放歌一曲前山春西林獨鶴引閒步南澗飛泉淸角巾前年上書不得意歸臥東窻兀然醉諸兄相繼掌靑史第五之名齊驃騎烹葵摘果告我行落日夏云縱復橫聞道謝安掩口笑知君不免爲蒼生

送康洽入京進樂府

識子十年何不遇只愛歡遊兩京路朝吟左氏嬌女篇夜誦相如美人賦長安春物舊相宜小苑蒲萄花滿枝柳色偏濃九華殿鶯聲醉殺五陵兒曳裾此日從何所中貴由來盡相許白裌春衫仙吏贈烏皮隠幾臺郎與新詩樂府唱堪愁禦伎應傳鳷鵲樓西上𨿽因長公主終須一見曲陽侯

別梁鍠

梁生倜儻心不羈途窮气蓋長安兒回頭轉眄似雕鶚有志飛鳴人豈知𨿽云四十無祿位曽與大軍掌書記抗辭請刃誅部曲作色論兵犯二帥一言不合龍頟侯擊劍拂衣從此棄朝朝飲酒黃公壚脫帽露頂爭叫呼庭中犢鼻昔嘗掛懷裏瑯玕今在無時人見子多落魄共笑狂歌非逺圖忽然遣躍紫驑馬還是昂藏一丈夫洛陽城頭曉霜白層冰峨峨滿川澤但聞行路吟新詩不嘆舉家無擔石莫言貧賤長可欺覆簣成山當有時莫言富貴長可托木槿朝看暮還落不見古時塞上翁倚伏由來任天作去去滄波勿復陳五湖三江愁殺人

少室雪晴送王寜

少室眾峯幾峯別一峯晴見一峯雪隔城半山連靑松素色峨峨千萬重過景斜臨不可道白雲欲盡難爲容行人與我翫幽境北風切切吹衣冷惜別浮橋駐馬時舉頭試望南山嶺

送陳章甫

四月南風大麥黃棗花未落桐陰長靑山朝別暮還見嘶馬出門思舊鄕陳侯立身何坦蕩虯須虎眉仍大顙腹中貯書一萬卷不肯低頭在艸莽東門沽酒飲我曹心輕萬事如鴻毛醉臥不知白日暮有時空望孤云髙長河浪頭連天黒津吏停舟渡不得鄭國遊人未及家洛陽行子空嘆息聞道故林相識多罷官昨日今如何

聽安萬善吹觱篥歌

南山截竹爲觱篥此樂本自玆出流傳漢地曲轉奇涼州胡人爲我吹傍鄰聞者多嘆息逺客思鄕皆淚垂世人解聽不解賞長飈風中自來往枯桑老栢寒颼飅九雛鳴鳯亂啾啾龍吟虎嘯一時發萬籟百泉相與秋忽然更作漁陽摻黃雲蕭條白日暗變調如聞楊柳春上林繁花照眼新嵗夜髙堂列明燭美酒一杯聲一曲

愛敬寺古藤歌

古藤池水盤樹根左攫右拏龍虎蹲橫空直上相陵突丰茸離纚若無骨風雷霹靂連黒枝人言其下藏妖魑空庭落葉作開合十月苦寒常倒垂憶昨花飛滿空殿密葉吹香飯僧徧南階雙桐一百尺相與年年老霜霰

古意

男兒事長徵少小幽燕客賭勝馬蹄下由來輕七尺殺人莫敢前須如蝟毛磔黃雲隴底白雪飛未得報恩不得歸遼東小婦年十五慣彈琵琶解歌舞今爲羌笛出塞聲使我三軍淚如雨

送劉昱

八月寒葦花秋江浪頭白北風吹五兩誰是潯陽客鸕鷀山頭片雨晴揚州郭裏暮潮生行人夜宿金陵渚試聽沙邊有鴈聲

送郝判官

楚城木葉落夏口靑山轉鴻鴈向南時君乘使者傳楓林帶水驛夜火明山縣千里送行人蔡州如眼見江連淸漢東逶迆遙望荊云相蔽虧應問襄陽舊風俗爲余騎馬習家池

聽董大彈胡笳聲兼寄語弄房給事

蔡女昔造胡笳聲一彈一十有八拍胡人落淚向邊艸漢使斷腸對歸客右戍蒼蒼烽火寒大荒沈沈飛雪白先拂商後角羽四郊秋葉驚摵摵董夫子通神明深山竊聽來妖精言遲更速皆應手將往復旋如有情空山百鳥散還合萬里浮雲陰且晴嘶酸雛鴈失羣夜斷絕胡兒戀母聲川爲靜其波鳥亦罷其鳴烏孫部落家鄕逺邏娑沙塵哀怨生幽音變調忽飄灑長風吹林雨墮瓦迸泉颯颯飛木末野鹿呦呦走堂下長安城連東掖垣鳳凰池對靑門髙才脫略名與利日夕望君抱琴至

寄鏡湖朱處士

澄霽晚流闊微風吹緑蘋鱗鱗逺峯見淡淡平湖春芳艸日堪把白雲心所親何時可爲樂夢裏東山人

送人歸沔南

梅花今正發失路復何如舊國雲山在新年風景餘春饒漢陽夢日寄武陵書可卽明時老臨川莫羨魚

送盧逸人

洛陽爲此別攜手更何時不復人間見祗應海上期淸谿入云木白首臥茆茨共惜盧敖去天邊望所思

望秦川

秦川朝望迥日出正東峯逺近山河淨逶迆城闕重秋聲萬戶竹寒色五陵松客有歸歟嘆淒其霜露濃

寄司勲盧員外

流澌臘月下河陽艸色新年發建章秦地立春傳太史漢宮題柱憶仙郎歸鴻欲度千門雪侍女新添五夜香早晚薦雄文似者故人今已賦長楊

送魏萬之京

朝聞遊子唱驪歌昨夜微霜初渡河鴻鴈不堪愁裏聽雲山況是客中過關城樹色催寒近禦苑砧聲向晚多莫見長安行樂處空令嵗月易蹉跎

送李回

知君官屬大司農詔幸驪山職事雄嵗發金錢供禦府晝看仙液注離宮千巖曙雪旌門上十月寒花輦路中不覩聲名與文物自傷流滯去關東

宿瑩公禪房聞梵

花宮仙梵逺微微月隠髙城鐘漏稀夜動霜林驚落葉曉聞天籟發淸機蕭條已入寒空靜防沓仍隨秋雨飛始覺浮生無住著頓令心地欲皈依

題璿公山池

逺公遁迹廬山岑開士幽居祗樹林片石孤峯窺色相淸池皓月照禪心指揮如意天花落坐臥閒房春艸深此外俗塵俱不染惟餘度得相防

宿香山寺石樓

夜宿翠微半髙樓聞暗泉漁舟帶逺火山磬發孤煙衣拂雲松外門淸河漢邊峯巒低枕席世界接人天靄靄花出霧輝輝星映川東林曙鶯滿惆悵欲言旋

送盧少府赴延陵

聞君從宦所何日府中趨遙指金陵縣靑山天一隅行人懷寸祿小吏獻新圖北固波濤險南天風俗殊春江連橘柚晚景媚菇蒲漠漠花生渚亭亭云過湖灘沙映春火水霧斂檣烏回首東門路鄕書不可無

奉送五叔入京兼寄綦母三

云陰帶殘日悵別此何時欲望黃山道無由見所思

寄韓鵬

爲政心閒物自閒朝看飛鳥暮飛還寄書河上神明宰羨爾城頭姑射山

百花原

百花原頭望京師黃河水流無盡時秋天曠野行人絕馬首東來知是誰

遇劉五

洛陽一別梨花新黃鳥飛飛逢故人攜手當年共爲樂無驚蕙艸惜殘春

綦母濳

冬夜寓居寄儲太祝

自爲洛陽客夫子吾知音愛義能下士時人無此心柰何離居夜巢鳥悲空林愁坐至月上復聞南鄰砧

春泛若耶谿

幽意無斷絕此去隨所偶晚風吹行舟花路入谿口際夜轉西壑隔山望南斗潭煙飛溶溶林月低向後生事且彌漫願爲持竿叟

題鶴林寺

道林隠形勝向背臨層霄松覆山殿冷花藏谿路遙珊珊寶幡掛焰焰明燈燒遲日半空谷春風連上潮少適水木興暫令身心調願謝攜手客玆山禪侶饒

題招隠寺絢公房

開士度人久空巖花霧深徒知燕坐處不見有爲心蘭若門對壑田家路隔林還言證法性歸去比黃金

題靈隠寺山頂禪院

招提此山頂下界不相聞塔影掛淸漢鐘聲和白雲觀空靜室掩行道眾香焚且駐西來駕人天日未曛

若耶谿逢孔九

相逢此谿曲勝托在煙霞潭影竹間動巖陰檐外斜人言上皇代犬吠武陵家借問淹畱日春風滿若耶王之渙

送別

楊柳東風樹靑靑夾禦河近來攀折苦應爲別離多

涼州詞

黃河逺上白雲間一片孤城萬仞山羌笛何須怨楊柳春光不度玉門關

登鸛鵲樓

白日依山盡黃河入海流欲窮千里目更上一層樓張子容

春江花月夜

林花發岸口气色動江新此夜江中月流光花上春分明石潭裏宜照浣紗人

送孟浩然歸襄陽

東越相逢地西亭送別津風濤看解纜雲海去愁人鄕在桃林岸江連楓樹春因懷故園意歸與孟家鄰閻防

晚秋石門禮拜

輕防臨絕壁招提謁金仙舟車無由徑岸嶠乃屬天躑躅淹昃景夷猶望新石門變暝色谷口生人煙陽鴈叫平楚秋風急寒川馳暉苦代謝浮脆暫貞堅永欲臥丘壑息心依梵筵誓將歷刼願無以外物牽

百丈谿新理茅茨讀書

浪迹棄人世還山自幽獨始傍巢由蹤吾其獲心曲荒庭何所有老樹半空腹秋蜩鳴北林暮鳥穿我屋棲遲樂遵渚恬曠寡所欲開卦推盈虛散帙攻節目養閒度人事逹命知止足不學東國儒俟時勞伐輻

與永樂諸公夜泛黃河作

煙深載酒入但覺暮川虛映水見山火鳴榔聞夜漁愛玆山水趣忽與人世疎無暇然官燭中流有望舒

唐賢三昧集卷中

欽定四庫全書

唐賢三昧集卷下

刑部尙書王士禎編

髙適

寄孟五少府

秋气落窮巷離憂兼暮蟬後時已如此髙興亦徒然知君念淹泊憶我屢周旋徵路見來雁歸人悲逺天平生各千里相望在貞堅

酬裴主簿雨後睢陽北樓見贈之作

暮霞照新晴歸云猶相逐有懷晨昬暇想見登眺目問禮侍彤防題詩訪茅屋髙樓多古今陳事滿陵谷地久微子封臺余孝王築徘徊顧霄漢豁逹俯川陸逺水對秋城長天向喬木公門何淸淨列防森已肅不嘆攜手稀恆思著鞭速終當拂羽翰輕舉隨鴻鵠

同諸公登慈恩寺浮圖

香界泯羣有浮圖豈諸相登臨駭孤髙披拂欣大壯言是羽翼生迥出虛空上頓疑身世別乃覺形神王宮闕皆戶前山河盡檐向秋風昨夜至秦塞多淸曠千里何蒼蒼五陵郁相望盛時慙阮步末宦知周防輸效獨無因斯焉可遊放

同薛司直諸公秋霽曲江俯見南山作

南山郁初霽曲江湛不流若臨瑤池前想望昆侖丘回首見黛色眇然波上秋深沈俯崢嶸淸淺延阻修連潭萬木影插岸千巗幽杳靄信難測淵淪無暗投片雲對漁父獨鳥隨虛舟我心寄靑霞世事慙白鷗得意在乘興忘懷非外求良辰自多暇欣與數子遊

古大梁行

古城莽蒼饒荊榛驅馬荒城愁殺人魏王宮殿盡禾黍信陵賓客隨灰塵憶昨雄都舊朝市軒車照耀歌鐘起軍容帶甲三十萬國步連營五千里全盛須臾那可論髙臺曲池無復存遺墟但有狐貍迹古地空餘艸木根暮天揺落傷懷抱撫劍悲歌對秋艸俠客猶傳朱亥名行人尙識夷門道白璧黃金萬戶侯寶刀駿馬塡山丘年代淒涼不可問往來惟見水東流

邯鄲少年行

邯鄲城南遊俠子自矜生長邯鄲裏千縱博家仍富幾處報讐身不死宅中歌笑日紛紛門外車馬如雲屯未知肝膽向誰是令人卻憶平原君君不見今人交態薄黃金用盡還疎索以玆感嘆辭舊遊更於時事無所求且與少年飲美酒往來射獵西山頭

燕歌行

漢家煙塵在東北漢將辭家破殘賊男兒本自重橫行天子非常賜顏色摐金伐鼓下楡闗旌斾逶迆碣石間校尉羽書飛瀚海單於獵火照狼山山川蕭條極邊土胡騎憑陵雜風雨戰士軍前半死生美人帳下猶歌舞大漠窮秋塞艸腓孤城落日鬭兵稀身當恩遇常輕敵力盡闗山未解圍鐵衣逺戍辛勤久玉筯應啼別離後少婦城南欲斷腸徵人薊北空回首邊庭飄颻那可度絕域蒼茫何所有殺气三時作陣云寒聲一夜傳刁鬥相看白刃雪紛紛死節從來豈顧勲君不見沙場徵戰苦至今猶憶李將軍

人日寄杜二拾遺

人日題詩寄艸堂遙憐故人思故鄕柳條弄色不忍見梅花滿枝空斷腸身在南蕃無所預心懷百憂復千慮今年人日空相憶明年人日知何處一臥東山三十春豈知書劍老風塵龍鐘還忝二千石愧爾東西南北人

送渾將軍出塞

將軍族貴兵且彊漢家已是渾邪王子孫相承在朝野至今部曲燕支下控盡用陰山兒臨陣長騎大宛馬銀鞍玉勒繡蝥弧毎逐嫖姚破骨都李廣從來先將士衞靑未肯學孫吳傳有沙場千萬騎昨日邊庭羽書至城頭畫角三四聲匣裏寶刀晝夜鳴意气能甘萬里去辛勤動作一年行黃雲白艸無前後朝建旌旄夕刁鬥塞下應多俠少年闗西不見春楊柳從軍借問所從誰擊劍酣歌當此時逺別無輕繞朝防平戎早寄仲宣詩

賦得還山吟送沈四山人

還山吟天髙日暮寒山深送君還山識君心人生老大須恣意看君解作一生事山間偃仰無不至石泉淙淙若風桂花松子常滿地賣藥囊中應有錢還山服藥又長年白雲勸盡杯中物明月相隨何處眠眠時憶問醒時事夢魂可以相周旋

途中寄徐錄事

落日風雨至秋天鴻鴈初離憂不堪比旅館復何如君乂幾時去我知音信疎空多篋中贈長見右軍書

酬衞八雪中見寄

季冬憶淇上落日歸山樊舊宅帶流水平田臨古村雪中望來信醉裏開衡門果得希代寶緘之那可論

送馮判官

碣石遼西地漁陽薊北天闗山惟一道雨雪盡三邊才子方爲客將軍正渴賢遙知幕府下書記日翩翩

自薊北歸

驅馬薊門北北風邊馬哀蒼茫逺山口豁逹胡天開五將已深入前軍止半回誰憐不得意長劍獨歸來

夜別韋司士

髙館張燈酒復淸夜鐘殘月鴈歸聲只言啼鳥堪求侶無那春風欲送行黃河曲裏沙爲岸白馬津邊柳向城莫怨他鄕暫離別知君到處有逢迎

送李少府貶峽中王少府貶長沙

嗟君此別意何如駐馬銜杯問謫居巫峽啼猿數行淚衡陽歸鴈幾封書靑楓江上秋天逺白帝城邊古木疎聖代卽今多雨露暫時分手莫躊躇

哭單父梁少府

開篋淚沾臆見君前日書夜臺猶寂寞疑是子云居

塞上聽吹笛

雪淨胡天牧馬還月明羌笛戍樓間借問梅花何處落風吹一夜滿闗山

岑參

初至西虢官舎南池呈左右省及南宮諸故人

黜官自西掖待罪臨下陽空積犬馬戀豈思鵷鷺行素多江湖意偶佐山水鄕滿院池月靜捲簾谿雨涼軒牕竹翠濕案牘荷花香白鳥上衣桁靑苔生筆牀數公不可見一別盡相忘早年迷進退晚節悟行藏他日能相訪嵩南舊艸堂

秋夜宿仙遊寺南涼堂呈謙道人

太乙連太白兩山知幾重路盤石門窄匹馬行才通日西到山寺林下逢支公昨夜山北時星星聞此鐘秦女去已久仙臺在中峯簫聲不可聞此地畱遺蹤石潭積黛色每嵗投金龍亂流爭迅湍噴薄如雷風夜來聞淸磬月出蒼山空空山滿淸光水樹相玲瓏回廊映密竹秋殿隠深松燈影落前谿夜宿水聲中愛玆林巒好結宇向谿東相識惟山僧鄰家一釣翁林晚栗初拆枝寒梨已紅物幽興易愜事勝趣彌濃願謝區中緣永依金人宮寄報乘輦客簪裾爾何容

宿華陰東郭客舎憶閻防

次舎山郭近解鞍鳴鐘時主人炊新粒行子充夜饑關月生首陽照見華陰祠蒼茫秋山晦蕭瑟寒松悲久從園廬別遂與朋知辭舊壑蘭杜晚歸軒今已遲

鞏北秋興寄崔明允

白露被梧桐蟬晝夜號秋風萬里動日暮黃雲髙君子佐休明小人事蓬蒿所適在魚鳥焉能狥錐刀孤舟向廣武一鳥歸成臯勝槪日相與思君心郁陶

終南雲際精舎防法澄上人不遇歸髙冠東潭石淙望秦嶺微雨作貽友人

昨夜雲際宿旦從西峯回不見林中僧微雨潭上來諸峯皆靑翠秦嶺獨不開石鼔有時鳴秦王安在哉東南雲開處突兀狝猴臺崕口懸瀑流半空白皚皚【河嶽英靈無以上四句有水深斷山口吼沫相喧豗二句】噴壁四時雨傍村終日雷北瞻長安道日夕生塵埃若訪張仲蔚衡門滿蒿萊

送王大昌齡赴江寜

對酒寂不語悵然悲送君明時不得用白首徒攻文澤國從一官滄波幾千里羣公滿天闕獨去過淮水舊家富春渚嘗憶臥江樓自聞君欲行頻望南徐州窮巷獨閉門寒燈靜深屋北風吹微雪抱被肯同宿君行到京口正是桃花時舟中饒孤興湖上多新詩潛虯且深蟠黃鵠舉未晚惜君靑雲器努力加餐飯

澧頭送蔣侯

君住灃水北我家灃水西兩村辧喬木五里聞鳴雞飲酒谿雨過彈棊山月低徒聞蔣生逕爾去誰相攜

與髙適薛據登慈恩寺浮圖

塔勢如湧出孤髙聳天宮登臨出世界磴道盤虛空突兀壓神州崢嶸如工四角礙白日七層摩蒼穹下窺指髙鳥俯聽聞驚風連山若波濤奔湊似朝東靑槐夾馳道宮館何玲瓏秋色從西來蒼然滿關中五陵北原上萬古靑蒙蒙淨理了可悟勝因夙所宗誓將掛冠去覺道資無窮

終南山雙峯艸堂作

斂迹歸山田息心謝時輩晝還艸堂臥但與雙峯對興來恣佳遊事愜符勝槪著書髙窻下日夕見城內曩爲世人誤遂負平生愛久與林壑辭及來松杉大偶玆精廬近數預名僧防有時逐樵漁盡日不冠帶崕口上新月石門破蒼靄色向羣木深光揺一潭碎緬懷鄭生谷頗憶嚴子瀨勝事猶可追斯人邈千載

因假歸白閣西艸堂

雷聲傍太白雨在八九峯東望白閣云半入紫閣松勝槪紛滿目衡門趣彌濃幸有數畆田得延二仲蹤早聞逹士語偶與心相通誤徇一微官還山愧塵容釣竿不復把野碓無人舂惆悵飛鳥盡南谿聞夜鐘

楚夕旅泊古興

獨鶴唳江月孤帆淩楚云秋風冷蕭瑟蘆荻花紛紛忽思湘川老欲訪雲中君麒麟息悲鳴愁見豺虎羣

暮秋山行

疲馬臥長阪夕陽下通津山風吹空林颯颯如有人蒼旻霽涼雨石路無飛塵千念集暮節萬籟悲蕭晨鶗鴂昨夜鳴蕙艸色已陳況在逺行客自然多苦辛

白雪歌送武判官歸京

北風捲地白艸折胡天八月卽飛雪忽如一夜春風來千樹萬樹梨花開散入珠簾濕羅幕狐裘不暖錦衾薄將軍角弓不得控都防鐵衣冷難著瀚海防幹百丈冰愁雲慘淡萬里凝中軍置酒飲歸客胡琴琵琶與羌笛紛紛暮雪下轅門風掣紅旗凍不翻輪臺東門送君去去時雪滿天山路山回路轉不見君雪上空畱馬行處

輪臺歌奉送封大夫出師西徵

輪臺城頭夜吹角輪臺城北旄頭落羽書昨夜過渠黎單於已在金山西戍樓西望煙塵黑漢兵屯在輪臺北上將擁旄西出徵平明吹笛大軍行四邊伐鼓雪海湧三軍大呼陰山動虜塞兵气連云屯戰白骨纒艸根劍河風急云片闊沙口石凍馬蹄脫亞相勤王甘苦辛誓將報主靜邊塵古來靑史誰不見今見功名勝古人

走馬川行奉送出師西徵

君不見走馬川行雪海邊平沙莽莽黃入天輪臺九月風夜吼一川碎石大如斗隨風滿地石亂走匈奴艸黃馬正肥金山西見煙塵飛漢家大將西出師將軍金甲夜不脫半夜軍行戈相撥風頭如刀面如割馬毛帶雪汗气蒸五花連錢旋作冰幕中艸檄硯水凝虜騎聞之應膽懾料知短兵不敢接車師西門佇獻捷

函谷關歌送劉評事使關西

君不見函谷關崩城毀壁至今在樹根艸蔓遮古道空谷千年長不攺寂寞無人空舊山聖朝無事不須關白馬公孫何處去靑牛老人更不還蒼苔白骨空滿地月與古時長相似野花不省見行人山鳥何曾識關吏故人方乘使者車吾知郭丹卻不如請君時憶關外客行到關西多致書

胡笳歌送顏眞卿使赴河隴

君不聞胡笳聲最悲紫髯碧眼胡人吹吹之一曲猶未了愁殺樓蘭徵戍兒涼秋八月蕭關道北風吹斷天山艸昆侖山南月欲斜胡人向月吹胡笳胡笳怨兮將送君秦山遙望隴山云邊城夜夜多愁夢向月胡笳誰喜聞

與獨孤漸道別長句兼呈嚴八侍禦

輪臺客舎春艸滿潁陽歸客腸堪斷窮荒絕漠鳥不飛萬磧千山夢猶嬾憐君白面一書生讀書千卷未成名五侯貴門腳不到數畝山田身自耕興來浪迹無逺近及至辭家憶鄕信無事垂鞭信馬頭西南幾欲窮天盡奉使三年獨未歸邊頭詞客舊來稀借問君來得幾日到家不覺換春衣髙齋淸晝捲羅幕紗帽接防慵不著中酒朝眠日色髙彈棊夜半燈花落冰片髙堆金錯盤滿堂凜凜五月寒桂林蒲萄新吐蔓武城防蜜未可餐軍中置酒夜撾鼓錦筵紅燭月未午花門將軍善胡歌葉河蕃王能漢語知爾園林壓渭濱夫人堂上泣羅裙魚龍川北盤谿雨鳥鼠山西洮水雲臺中嚴公於我厚別後新詩滿人口自憐棄置天西頭因君爲問相思否

送費子歸武昌

漢陽歸客悲秋艸旅葉飛愁不掃秋來倍憶武昌魚夢著只在巴陵道曾隨上將過祈連離家十年恆在邊劍鋒可惜虛用盡馬蹄無事今已穿知君開館常愛客樗蒲百金毎一擲平生有錢將與久江上故園空四壁吾觀費子毛骨奇廣眉大口仍赤髭看君失路尙如此人生貴賤那得知髙秋八月歸南楚東門一壺聊出祖路指鳳凰山北云衣沾鸚鵡洲邊雨勿嘆蹉跎白髮新應須守道勿羞貧男兒何必戀妻子莫向江村老卻人偃師東與韓樽同詣景云暉上人卽事

山陰老僧解楞伽潁陽歸客逺相過煙深艸濕昨夜雨雨後秋風渡漕河空山終日塵事少平郊逺見行人小尙書磧石黃昬鐘別駕渡頭一歸鳥

衞節度赤驃馬歌

君家赤驃畫不得一團旋風桃花色紅纓紫鞚珊瑚鞭玉鞍錦韉黃金勒請君鞁出看君騎尾長窣地如紅絲自矜諸馬皆不及卻憶百金新買時香街紫陌鳳城內滿城見者誰不愛揚鞭驟急白汗流弄影行驕碧蹄碎紫髯胡雛金翦刀平明翦出三鬉髙櫪上看時獨意气眾中牽出偏雄豪騎將獵向南山口城南狐兔不復有艸頭一防疾如飛郤使蒼鷹翻向後憶昨看君朝未央鳴珂擁蓋滿路香始知邊將眞富貴可憐人馬相輝光男兒稱意得如此駿馬長鳴北風起待君歸去掃胡塵爲君一日行千里

滻水東店送唐子歸嵩陽

野店臨官路重城壓禦堤山門灞水北過杜陵西歸夢秋能作鄕書醉嬾題橋回忽不見徵馬尙聞嘶

送鄭堪歸東京泛水別業

客舎見靑艸忽聞思舊山看君灞陵去匹馬成臯還對酒風與雪向家河復關因悲宦遊子終嵗無時閒

送杜位下第歸陸渾別業

正月今欲半陸渾花未開出關見靑艸春色正東來夫子且歸去明時方愛才還須及秋賦莫卽隠蒿萊

還髙冠潭口畱別弟

昨日山有信祗今耕種時遙傳杜陵叟怪我還山遲獨向潭上酌無人林下棊東谿憶汝處閒臥對鸕鷀

送張子尉南海

不擇南州尉髙堂有老親樓臺重蜃气邑裏雜鮫人海暗三山雨花明五嶺春此鄕多寶玉愼莫厭淸貧

送張都尉東歸

白羽緑弓年年只在邊還家劍鋒盡出塞馬蹄穿逐虜西逾海平胡北到天封侯應不逺燕頷豈徒然

送王七錄事赴虢州

早嵗卽相知嗟君最後時靑雲仍未逹白髮欲成絲小店關門樹長河華嶽祠農人吏待莫使馬行遲

終南東谿中作

谿水碧於艸潺潺花底流沙平堪濯足石淺不勝舟洗藥朝與暮釣魚春復秋興來從所適還欲向滄洲

漢上題韋氏莊

結茅聞楚客卜築漢江邊日落數歸鳥夜深聞扣舷水痕侵岸柳山翠借防煙調笑提筐婦春來蠶幾眠

題永樂韋少府防壁

大河南郭外終日气昬昬白鳥下公府靑山當縣門故人是邑尉過客駐徵軒不憚煙波闊思君一笑言

首春渭西郊行呈藍田張二主簿

回風度雨渭城西細艸新花踏作泥秦女峯頭云未盡胡公陂上日初低愁窺白髮羞微祿悔別靑山憶舊谿聞道輞川多勝事玉壺春酒正堪攜

西過渭州見渭水思秦川

渭水東流去何時到雍州憑添兩行淚寄向故園流

獻封大夫破播仙凱歌

漢將承恩西破戎捷書先奏未央宮天子預開麟閣待祗今誰數貳師功

日落轅門鼔角鳴千羣面防出藩城洗兵魚海云迎陣秣馬龍堆月照營

玉關寄長安李主簿

東去長安萬里餘故人何惜一行書玉關西望堪腸斷況復明朝是嵗除

虢州後亭送李判官使赴晉綘

西原驛路掛城頭客散紅亭雨未收君去試看汾水上白雲猶似漢時秋

赴北庭度隴思家

西向輪臺萬里餘也知鄕信日應疎隴山鸚鵡能言語爲報家人數寄書

崔顥

古遊俠呈軍中諸將

少年負膽气好勇復知機仗劍出門去孤城逢合圍殺人遼水上走馬漁陽歸錯落金鏁甲蒙茸貂鼠衣還家行且獵弓矢速如飛地迥鷹犬疾艸深狐兔肥腰間帶兩綬轉盼生光輝顧謂今日戰何如隨建威

贈王威古

三十羽林將出身常事邊春風吹淺艸獵騎何翩翩插羽兩相顧鳴弓新上射麋入深谷飲馬投寒泉馬上共傾酒野中聊割鮮相看未及飲雜虜冦幽燕烽火去不息胡塵髙際天長驅救東北戰解城亦全報國行赴難古來皆共然

孟門行

黃雀銜黃花翩翩傍檐隙本擬報君恩如何反彈射金罍美酒滿座春平原愛才多眾賔滿堂盡是忠義士何意得有讒諛人諛言反覆那可道能令君心不自保北園新栽桃李枝根株未固何轉移成陰結實君自取若問傍人那得知

鴈門胡人歌

髙山代郡東接燕鴈門胡人家近邊解放胡鷹逐塞鳥能將代馬獵秋田山頭野火寒多燒雨裏孤峯濕作煙聞道遼西無鬭戰時時醉向酒家眠

七夕

長安城中月如練家家此夜持鍼綫仙裙玉佩空自知天上人間不相見長信深陰夜轉幽瑤階金閣數螢流班姬此夕愁無限河漢三更看斗牛

贈梁州張都督

聞君爲漢將虜騎罷南侵出塞淸沙漠還家拜羽林風霜臣節苦嵗月主恩深爲語西河使知余報國心

題沈隠侯八詠樓

梁日東陽守爲樓望越中緑窻明月在靑史古人空江靜聞山狖川長數塞鴻登臨白雲晚流恨此遺風

送單於裴都防赴西河

徵馬去翩翩城秋月正圓單於莫近塞都防欲臨邊漢驛通煙火胡沙乏井泉功成須獻捷未必去經年

黃鶴樓

昔人已乘白雲去此地空餘黃鶴樓黃鶴一去不復返白雲千載空悠悠晴川歷歷漢陽樹春艸萋萋鸚鵡洲日暮鄕關何處是煙波江上使人愁

行經華陰

岧蕘太華俯咸京天外三峯削不成武帝祠前云欲散仙人掌上雨初晴河山北枕秦關險驛樹西連漢畤平借問路傍名利客無如此處學長生

遼西作

燕郊芳嵗晚殘雪凍邊城四月靑艸合遼陽春水生胡人正牧馬漢將日徵兵露重寶刀濕沙虛金鼓鳴寒衣著已盡春服與誰成寄語洛陽使爲傳邊塞情

長幹曲

君家何處住妾住在橫塘停船暫借問或恐是同鄕家臨九江水來去九江側同是長幹人生小不相識崔國輔

宿法華寺

松雨時復滴寺門淸且涼此心竟誰證回憩支公牀壁畫感靈迹龕經傳異香獨遊寄象外忽忽歸南昌

石頭灘作

悵矣秋風時余臨石頭瀨因髙見超逺盡此數州內羽山一防靑海岸雜光碎離離樹木少渺渺湖波大日暮千里帆南飛落天外須臾遂入夜楚色有微靄防逺迹已窮遺榮事多昧一身猶未理安得濟時代且泛朝夕潮荷衣蕙爲帶

杭州北郭戴氏荷池送侯愉

秋近萬物肅況當臨水時折花贈歸客離緒斷荷絲誰謂江國永故人感在玆道存過北郭情極望東菑喬木故園意鳴蟬窮巷悲扁舟竟何待中路毎遲遲

怨詞

妾有羅衣裳秦王在時作爲舞春風多秋來不堪著

魏宮詞

朝日照紅妝擬上銅雀臺畫眉猶未了魏帝使人催

長信艸

長信宮中艸年年愁處生故侵珠履迹不使玉階行

長樂少年行

遺卻珊瑚鞭白馬驕不行章臺折楊柳春日路傍情

王孫遊

自與王孫別頻看黃鳥飛應由春艸誤著處不成歸

白紵詞

洛陽梨花落如霰河陽桃葉生復齊坐惜玉樓春欲盡紅緜粉絮裛妝啼

陶翰

古塞下曲

進軍飛狐北窮防勢將變日落沙塵昬背河更一戰駿馬黃金勒雕弓白羽箭射殺左賢王歸奏未央殿欲言塞下事天子不召見東出咸陽門哀哀淚如霰

燕歌行

請君畱楚調聽我吟燕歌家在遼水頭邊風意气多出身爲漢將正值戎未和雪中淩天山冰上度交河大小百餘戰封侯竟蹉跎歸來灞陵下故舊無相過雄劍委塵匣空門惟雀羅玉篸還趙姝瑤琴付齊娥昔日不爲樂時哉今柰何

望太華贈盧司倉

行吏到西華乃覩三峯壯削成元气中傑出天漢上如有飛動色不知靑冥狀臣靈安在哉厥迹猶可望方此嘆行役末由飭仙裝蔥蘢記星壇明滅數云嶂良友垂眞契宿心所微尙敢投歸山吟霞逕一相訪

晚出伊闕寄河南裴中丞

退無偃息資進無當代防冉冉時將暮坐爲周南客前登關塞門永眺伊城陌長川黯已空千里寒气白家本渭水西異日同所適秉志師禽尙微言祖莊易一辭林壑間共系風塵役才名忽先進天邑多紛劇豈念嘉遁時依依偶沮溺

宿天竺寺

松栢亂巖口山西微逕通天開一峯見宮闕生虛空正殿倚霞壁千樓標石叢夜來猨鳥靜鐘梵寒雲中峯翠映湖月泉聲亂谿風心超諸境外了與懸解同明發气候攺起視長崖東湖色濃蕩漾海光漸曈曚葛仙迹尙在許氏道猶崇獨往古來事幽懷期二公

出蕭關懷古

驅馬擊長劍行役至蕭關悠悠五原上永眺關河前北虜三十萬此中常控秦城亙宇宙漢帝理旌旃刁鬥鳴不息羽書日夜傳五軍計莫就三防議空全大漠橫萬里蕭條絕人煙孤城當瀚海落日照祈連愴矣苦寒奏懷哉式防篇更悲秦樓月夜夜出胡天

乘潮至漁浦作

艤棹乘早潮潮來如風雨樟臺忽已隠界峯莫及覩【紀事作嶂髙忽已界峯暗莫及覩】崩騰心爲失浩蕩目無主風停浪始聞漾漾入漁浦云景共澄霽江山相吞吐偉哉造化工此事從終古流沫誠足誡商歌調昜苦頗因忠信全客心猶栩栩

秋山夕興

山月松篠下月明山景鮮聊爲髙秋酌復此淸夜晤語方獲志棲心亦彌年尙言興未逸更理逍遙篇王灣

次北固山下

客路靑山外行舟緑水前潮平兩岸闊風正一帆懸海日生殘夜江春入舊年鄕書何處逹歸鴈洛陽邊【一本作江南意南國多新意東行伺早天潮平兩岸失風正一帆懸海日生殘夜江春入舊年從來觀气象惟向此中偏】薛據

出靑門往南山下別業

舊居在南山夙駕自城闕榛莽相蔽虧去爾漸超忽散漫余雪晴蒼茫季冬月寒風吹長林白日原上沒懷抱曠莫伸相知阻胡越弱年好棲隠鏈藥在巖窟及此離垢氛興來亦因物末路期赤松斯言庶不伐

泊震澤口

日落艸木陰舟徒泊江泛蒼茫萬象開合沓聞風水洄沿值漁翁防窱逢樵子雲開天宇靜月明照萬里早鴈湖上飛晨鐘海邊起獨坐嗟逺遊登岸望孤洲零落星欲盡朣朧气漸收行藏空自秉智識仍未周伍胥旣仗劍範蠡亦乘流歌竟鼓楫去三江多客愁

崔曙

宿大通和尙塔贈如上人兼呈常孫二山人

支公已寂滅影塔山上古更有眞僧來道救諸苦一承微妙法寓宿淸淨土身心能自觀色相了無取森森松映月漠漠云近戶嶺外飛電明夜來前山雨然燈見棲鴿作禮聞信鼓曉霽南軒開秋華淨天宇願言出世塵謝爾申及甫

潁陽東谿懷古

靈谿氛霧歇皎鏡淸心顏空色下映水秋聲多在山世人久疎曠萬物皆自閒白鷺寒更浴孤云晴未還昔時讓王者此地閉關無以躡髙步淒涼林壑間

早發交崖山還太室作

東林气微白寒鳥忽髙翔吾亦自玆去北山歸艸堂仲冬正三五日月遙相望肅肅過潁上曨曨辧少陽川冰生積雪野火出枯桑獨往路難盡窮陰人易傷傷此無衣客如何蒙雪霜

九日登望仙臺呈劉明府容

漢文皇帝有髙臺此日登臨曙色開三晉雲山皆北向二陵風雨自東來關門令尹誰能識河上仙翁去不回且欲近防彭澤宰陶然共醉菊花杯

賈至

寓言

春艸紛碧色佳人曠無期悠哉千里心欲采商山芝嘆息良防晚如何桃李時懷君晴川上佇立夏云滋

嶽陽樓宴王員外貶長沙

極浦三春艸髙樓萬里心楚山晴靄碧湘水暮流深忽與朝中舊同爲澤畔吟停杯試北望還欲淚沾襟

春思

紅粉當壚弱柳垂金花臘酒解酴醿笙歌日暮能畱客醉殺長安輕薄兒

答嚴大夫

今夕秦天一鴈來梧桐墜葉搗衣催思君獨步華亭月舊館秋陰生緑苔

送李侍郎赴常州

雪晴雲散北風寒楚水吳山道路難今日送君須盡醉明朝相憶路漫漫

巴陵夜別王八員外

柳絮飛時別洛陽梅花發後在三湘世情已逐浮雲散離恨空隨江水長

初至巴陵與李十二白裴九同泛洞庭湖

楓岸紛紛落葉多洞庭秋水晚來波乘興輕舟無近逺白雲明月弔湘娥

西亭春望

日長風暖柳靑靑北鴈歸飛入窅冥嶽陽城上聞吹笛能使春心滿洞庭

張謂

讀後漢逸人傳

子陵沒巳久讀史思其賢誰謂潁陽人千秋如比肩嘗聞漢皇帝曽是曠周旋名位茍無心對君猶可眠東過富春渚樂此佳山川夜臥松下月朝看江上煙釣時如有待釣罷應忘筌生事在林壑悠悠經暮年於今七里瀨遺迹尙依然髙臺竟寂寞流水空潺湲

同王徵君湘中有懷

八月洞庭秋瀟湘水北流還家萬里夢爲客五更愁不用開書帙偏宜上酒樓故人京洛滿何日復同遊

別韋郎中

星軺計日赴岷峨雲樹連天阻笑歌南入洞庭隨鴈去西過巫峽聽猿多崢嶸洲上飛黃蝶灔澦堆邊起白波不醉郎中桑落酒教人無柰別離何

張旭

桃花谿

隠隠飛橋隔野煙石磯西畔問漁船桃花盡日隨流水洞在淸谿何處邊

山行畱客

山光物態弄春輝莫爲輕陰便擬歸縱使晴明無雨色入云深處亦沾衣

一日書

春艸靑靑萬里餘邊城落日見離居情知海上三年別不寄雲間一紙書

柳

濯濯煙條拂地垂城邊樓畔結春思請君細看風流意未減靈和殿裏時

李嶷

淮南秋夜呈周偘

天淨河漢髙夜閒砧杵發淸秋忽如此離恨應難歇風亂池上螢露光竹間月與君共遊處勿作他鄕別

林園秋夜作

林臥避殘暑白雲長在天賞心旣如此對酒非徒然月色徧秋露竹聲兼夜泉涼風懷袖裏玆意與誰傳萬楚

題江潮莊壁

田家喜秋熟嵗宴林葉稀禾黍積塲圃樝梨垂戶扉野閒犬時吠日暮牛自歸時復落花酒茅齋堪解衣

河上逢落花

河水浮落花花流東不息應見浣紗人爲道長相憶丁仙芝

渡揚子江

桂楫中流望空波兩畔明林開揚子驛山出潤州城海盡邊陰靜江寒朔吹生更聞楓葉下淅瀝度秋聲

江南曲

未曉已成妝乘潮去茫茫因從京口渡使報邵陵王始下芙蓉樓言發瑯琊岸急爲打船開惡許傍人見沈千運

感懷示弟妹

今日天气暖東風杏花坼筋力久不如卻羨澗中石神仙杳難信中壽稀滿百近世多夭傷喜見鬢髮白杖藜竹樹間宛宛舊行迹豈知林園主卻是林園客兄弟所存半空爲亡者惜防防無再期哀哀望松栢骨肉能幾人年大自疎隔性情誰免此與我不相易惟願得爾輩相看慰朝夕平生玆已矣此外盡非適

孟云卿

古別離

朝日上髙臺離人怨秋艸但見萬里天不見萬里道君行本迢逺苦樂良難保宿昔夢同衾憂心常傾倒含酸欲誰訴展轉傷懷抱結髮年已遲徵行去何早寒暄有時謝憔悴難再好人皆算年壽死者何曽老少壯無見期水深風浩浩

傷懷贈故人

稍稍晨鳥翔淅淅艸上霜人生早艱苦壽命恐不長二十學己成三十名不彰豈無同門友貴賤易中腸驅馬行萬里悠悠過帝鄕幸因歌末得上君子堂眾樂互喧奏獨子備笙簧坐中無知音安得神揚揚願因髙風起上感白日光

元結

賊退示官吏【有序】

癸卯嵗西原賊入道州焚燒殺掠幾盡而去明年賊又攻永破邵不犯此州邊鄙而退豈力能制敵歟蓋蒙其傷憐而已諸使何爲忍苦徵斂故作詩一篇以示官吏

昔年逢太平山林二十年泉源在庭戶洞壑當門前井稅有常期日晏猶得眠忽然遭世變數嵗親戎旃今來典斯郡山夷又紛然城小賊不屠人貧傷可憐是以陷鄰境此州獨見全使臣將王命豈不如賊焉今彼徵斂者迫之如火煎誰能絕人命以作時世賢思欲委符節引竿自刺船將家就魚麥歸老江湖邊

石魚湖醉歌

石魚湖似洞庭夏水欲滿君山靑山爲樽水爲沼酒徒歷歷坐洲島長風連日作大浪不能廢人運酒航我持長瓢坐巴丘酌飲四坐以散愁

欵乃曲

湘江二月春水平滿月和風宜夜行唱橈欲過平陽戍官吏相呼問姓名

千里楓林煙雨深無朝無暮有猿吟停橈靜聽曲中意好是雲山韶濩音

下瀧船似入深淵上瀧船似欲升天瀧南始到九疑郡應絕髙人乘興船

元融

泉上雨後作

風雨蕩煩暑雷息佳霽初眾峯帶雲雨秋气入我廬颯颯涼飈來窺臨愜所圖緑蘿長新蔓褭褭垂座隅流水復檐下丹砂發淸渠養葛爲我衣種芋爲我蔬誰是畹與畦彌漫連野蕪

蕭潁士

越江秋曙

扁舟東路逺曉月下江濆瀲灎信潮上蒼茫孤嶼分林聲寒動葉水气曙連云暾日浪中出榜歌天際聞伯鸞常去國安道惜離羣延首剡谿近詠言懷數君

李華

仙遊寺【有龍潭穴弄玉祠】

捨事入樵徑云木深谷口萬壑移晦明千峯轉前後嶷然龍潭上石勢若奔走開拆秋天光崩騰夏雷吼靈谿自玆去紆直互紛糾聽聲靜復喧望色無更有防翠微下髙殿映杉柳滴滴洞穴中懸泉響相扣昔時秦王女羽化年代久日暮松風來簫聲生左右早窺神仙籙願結芝術友安得羨門方靑囊系吾肘

梁鍠

觀美人臥

妾家巫峽陽羅帳寢銀牀曉日臨窻久春風引夢長落釵仍鬢微汗欲銷黃縱使朦朧覺魂猶逐楚王李收

幽情

幽人惜春暮潭上折芳艸佳期何時還欲寄千里道薛奇章

吳聲子夜歌【一作崔國輔古意】

淨掃黃金階飛霜皎如雪下簾彈箜篌不忍見秋月楊諫

答長孫十一東山春夜見贈

故人謝城闕揮手碧雲期谿月照隠處松風生興時舊林日雲暮芳艸嵗空滋甘與子成夢請君同所思奚賈

防許山人亭子

桃源若逺近漁子棹輕舟川路行難盡人家到漸幽山禽拂席起溪水入庭流君是何年隠如今成白頭萬齊融

贈別

東南飛鳥處言是故鄕天江上風花晚君行定幾千計程頻破月數別屢開年明嵗潯陽水相思寄采蓮

唐賢三昧集卷下

