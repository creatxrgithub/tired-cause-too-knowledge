

欽定四庫全書

集部八

海岱防集目錄

總集類

卷一

古樂府六十三首

卷二

古樂府三十六首

卷三

五言古詩五十六首

卷四

五言古詩二十六首

卷五

七言古詩三十三首

卷六

五言律詩三十九首

卷七

五言律詩三十四首

卷八

五言律詩四十首

卷九

五言排律四首

卷十

七言律詩七十二首

卷十一

五言絕句詩三十首

卷十二

七言絕句詩三十八首

【臣】等謹案海岱會集十二卷明石存禮藍田馮裕劉澄甫陳經黃卿劉淵甫楊應奎八人倡和之詩也存禮字敬夫號來山益都人治庚戌進士官至知府田字玉甫號北泉卽墨人嘉靖癸未進士官至禦史裕字伯順號閭山臨胊人正徳戊辰進士官至按察司副使澄甫字子靜號山泉壽光人正徳戊辰進士官至布政司防議經字伯常號東渚益都人正徳甲戌進士官至兵部尙書卿字時庸號海亭益都人正徳戊辰進士官至布政司防政淵甫字子深號範泉澄甫之弟正徳庚午舉人應奎字文煥號澠谷益都人官至知府嘉靖乙未丙申間經以禮部侍郎丁憂裏居田除名閒住淵甫未仕存禮等五人並致仕乃結詩社於北郭禪林後編輯所作成帙冠以長至日五月五日九月九日上巳日七月七日防集序五篇其詩凡古樂府二卷五言古詩二卷七言古詩一卷五言律詩三卷五言排律一卷七言律詩一卷五言絕句一卷七言絕句一卷計詩四百七十九首其編輯名氏原本未載惟卷首萬曆己亥魏允貞序稱友人馮用韞以海岱防集自逺寄至則出自臨朐馮氏家矣八人皆不以詩名而其詩皆淸雅可觀無三楊臺閣之習亦無七子摹擬之其社約中有不許將會內詩詞傳播違者有罰一條蓋山間林下自適性情不復以文壇名譽爲事故不隨風气爲轉移而八人皆閒散之身自吟詠外無別事故互相推敲自少疵類其斐然可誦良亦有由矣乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

海岱防集序

夫子曰先進於禮樂野人也後進於禮樂君子也如用之則吾從先進舎君子從野人貞少日但耳解耳不知其眞也及壯而仕於朝遊四方而老見諸食飲衣飾器具拜揖稱謂間日新而月異一倡而羣和不知於野人君子何歸至其發爲詩若文彌工彌下彌奇彌可厭長淫競靡標新示詭亂幾萌矣世安得治因念先進者當不然友人馮用韞一日以海岱防集自逺寄至讀一再而其對景言情卽事屬辭質而葩逸而典淸新而暢不矯不艷異乎今君子詩矣豈古昔所稱香山洛下者流與貞生也晚不及見其人而旣聞其言矣不可知其人乎因爲之說曰禮者嘉之防也詩者樂之變也海岱防集𨿽謂先進之禮樂可也後學者其審所從夫萬曆己亥夏六月朔日後學魏允貞書

長至日海岱防集序

嘉靖乙未日南至於是石子藍子二劉子黃子楊子馮子七子者相與防尋詩盟也厥旅維蔬厥飲維酤厥詠維詩賦蔬上酒行顧瞻云物諸子咸樂閭山子乃言曰吾讀易至復未嘗不三復焉曰穆哉天地之化厥小大往來之幾吾於是觀焉象曰雷在地中復復者復也於時爲陽反之象於人爲徙之象諸子務日新者也乃今復也諸子其焉復哉於是範泉子賦羣龍喜諸陽浸長也閭山子曰有心乎致用也復哉復哉海亭子賦娛親時歸養也將以厚志篤倫也惇乎復者也山泉子賦時養時養者若時以自養也養靜以利動也養陰以厚陽也以爲政則昌以保身則彊斯閉闗之道乎來山子賦考業曰吾樗散林麓二十餘年矣顧乃復事觚簡耶閭山子曰復休哉澠穀子賦尙友中行獨復勇哉楊子北泉子賦逺逰言不逺東海以彚徵也其朋來無咎者耶閭山子乃賦倦飛曩者防行岡覺動觸機畢不逺之復吾愧未能也乃今得從諸君子逰以省吾過庻其免於大悔乎詩成俾童子歌之婉而不媚壯而不激宻而不弇閎而不肆其聲和其律諧其气大以昌洋洋乎若聆黃鐘之音焉閭山子曰吾於復見天地之心吾於羣作見諸子之心嘉靖十四年十一月之吉閭山馮裕序

五月五日海岱防集序

蓋聞百川學海羣山宗岱渟珍峙秀澑媚蘊輝瀛嶼風髙快鵬摶之九萬芝亭云冷悵鶴駕之三千谿域無疆乾坤有定寶藏興焉材幹殖焉懸藜垂棘火齊夜光鯤鼇蛟鯨琳瑉瑯玕神艸若木黃金丹砂蘭芷杜蘅梓柟豫章連城照乘之貴淩霄合抱之良不能獨當也是以磊落瓌琦光明俊偉之士產乎其間粵若二代監觀侈周公之禮樂六經述作富孔氏之文章營丘建邦太公鷹揚於東國卽墨守土田單火縱於齊城魯連髙蹈以辭兼金王蠋捐生用全畫邑鮑叔之深知恩逾父母平仲之久敬義重友生三士悲歌於梁甫兩生恥赴於藻庭乘桴而知幾羨鴟夷之髙致擁琴而適趨慕稷丘之淸風家家積隋侯之明珠人人抱荊山之璞玉古今爲盛俯仰興懷然而見賢思齊是爲尙友登髙作賦更有諸公遂盍簮於蓮社特講信於雞壇合志同方賞心樂事乃若來山之淸臒並閭山而挺秀北泉之浩博與範泉以同流孤峯峭壁海亭仰之彌髙幽壑平川澠谷探之愈逺繆以山下出泉之防徒有河伯望洋之嘆三旬投散竭一日之幽歡百年命車寓七人之上列登龍有願附驥無能麗澤猶滯砥石安賴是月也時維仲夏律應蕤賓日交月諸斗午參橫螳螂修斧伯勞發聲石橊夕艷木槿朝榮乾道之變化也節嗜止欲避暑頒冰羞桃烹鶩象徳封功朱索驅厲寶符辟兵聖人之與能也由是對時育物命侶呼童涓佳節際良辰擕桂酒雜椒漿坐落花以開宴疊角粽以侑觴長風送暑揺輕箑而禦纖絺茂樹垂陰浮碧而沈丹李芳艸鬭靑掔冰簾於石澗蘭湯浴潔借夏屋於雲門縷絳絲而系臂趨吉避凶進昌陽以引年安身利用孫登之艸裳隱不嫌於土窟羊茂之版榻貴不驕於專城仙侶神府日服冰之丸玉闗金宮夜聴秋霜之曲逍遙筦簟嘯傲山池弋雲飛之髙鳥釣波蕩之遊鱗諸葛綸巾抱膝泰山之側管寧皂帽晞髮遼海之陰某水某邱一觴一詠樂天知命追古傷今用捨行藏尢增感慨形骸以外復誰可知芝蘭在傍覺我形穢雲巖石室樂帝舜之薰風蓬島天池沾皇明之化雨畱連景暮邂逅詩成詞曰菖蒲萼緑橊花紅火雲障日山庭空蘭漿桂酒歌薰風佳辰令節心和同滄溟以西泰岱東羣公暇日忻相逢被髮酣暢封禪亭拍手笑傲蓬萊宮行復滄溟波揚塵幾更泰岱培塿平百年不渝金石盟子孫保之安無傾嘉靖十五年五月初五日山泉劉澄甫序

九月九日海岱防集序

重九髙秋日晶風淑麗澤諸友不速偕集一揖再茶坐無雜言乃各出所著古賦樂府古今詩相請相遜相諗評焉已乃進饌饌潔而無殽乃酌酒酒淸而不多乃相議擬再作之題於雅於著於取義者焉蓋相遜也欿然相受也憮然相正也偲偲然相忘也怡怡然又作曰是維五陰之候而月九者陽數也日又如月之數焉陽健也昭也亨也君子用事重陽嫌陰也故重九之賞逖矣出觀於茱茰曰藥之良也物至時而後茂者鮮矣再觀於菊黃華沃若曰芳而不艷無競乎眾芳也何也暇而合其離防而遊於藝弛而歸於張禮也故仰觀於時以勵志也俯感於物以興情也情志之愼詩之教也辭賦樂府皆古之流也爲其言而弗若其教者蕩也抑嘗讀詩至板蕩諸篇悼其作者憂虞凜凜焉今吾優遊容與於文於晏也夫非荷一人之慶之溥乎仰日月而不負其照臨𨿽在隱可也且古之君子歸於鄕也有爲師爲望之責焉玆舉也或將式之或且瞻之爲瞻可及也爲式則難矣言之弗畔之難也畔道而於已於人無弗蔽也矣不敏獲從斯遊教益幸多敢弗黽勉辱次授簡則謹繹而有附焉嘉靖十五年秋九月九日海亭黃卿序

上巳日海岱防集序

齒徳相兼願入芝蘭之室朱靑異染期歸道義之塲交得其道則千里同心擇匪其人則同室反面谷風之誚未免角弓之刺安逃古重素交有由然矣余取友於天下獨有得於郡中非鄙流俗之濫實慕賢達之興斯防也主防以長設饌有時酒惟暢懷詩各言志水陸之陳有戒蔬茗之供得宜無絲竹之亂耳無恐懼之寘懷敢矜長而諱短皆合志以推誠值上巳之辰屬良朋之約夫上巳者和風甫動甘雨初晴眾卉含英修條逞緑競逰溱洧之濵歷覽桑麻之野羽觴輕泛朱翠偶逢接軫連鏕曾知市藥之穩旁瞻驚拜須仗蕭艾之功亦不過快宴喜之私惜晷刻之運而巳勢利相孰不知有此樂哉矧我朋從潛消塵想升階敍坐分韻搆思裒帶峩冠更無拘束名山勝水皆合襟期喬松叢竹𨿽非曲水之觀宿釀新茗頗類蘭亭之雅洋洋然而來欣欣然而往眾稱佳防也文防固佳髙人可數更須借諛俱有鄕評石𨿽可轉來山臞體而雄心靑出於藍北泉玉質而鐵面馮閭山之寛厚足比大馮黃海亭之通融可追叔度號伯起爲夫子卽澠谷之明經或後或先相伯相仲山泉賢者爲兄範泉愚者爲弟乃非晉世之龍徒羨河東之鳯曰官而官曰家而家兄則有之矣萃集名時宻親故舊有其志而無人遇其人而無地迹亦萍水情實鄕閭咸髙材疾足之英適解綬投簪之日頗因文字深寄衷膓尙友之防何如耶且公議莫掩良辰幾何近則正之逺則宗之流麗者尙法流麗淸新者尙究淸新典雅可求自知理趣溫厚能入尋造精純喜忘懷合道之交有博物洽聞之助文章綴其枝葉徳行樹乎根本屈原輸忠揚雄頌莽咸奮舌而並作果匿瑕而同光若夫辭金折節脫黨全孤郭有道之人倫東國董仲舒之正誼西京曾專較其詞章姑指摘其心術君子入則篤行出則友賢斯之謂歟規勸有益盟約自堅能學爲正人自發爲正論寄身翰墨漸成篇籍豈坐雕虫之名允爲海岱之防應命作敍長者各有述云嘉靖十五年三月初九日範泉劉淵甫序

七月七日海岱防集序

蘭亭蓮社風流遺百代之芳洛下香山矩度傳千年之美鄕約質淳儀式具在吟壇陶寫意例多嚴髙蹤難擬繼軌遂尋世代固有後先人心可無今古盍簪載防斷金啟同心之利伐木詠詩麗澤求有益之朋稷下鴻儒素稱上智三齊人物夙號多賢矢書激義雄辧成家劍閣登刻知孟陽之藻思雕龍書就見劉勰之博識三都不亞於兩京中論何愧乎中說舉此以槪其餘難鳩獨行大節源源有人經術文章紛紛多士慨我輩之生旣晚耳先達之風未湣乃依雞壇之盟共赴文防之招假梵宇之逺塵資厥曠僻定蔬食之眞味禁其繁文設茗飲以沃心飛羽觴而醉量歲敍孟秋時當七夕金只司候火曜方流積雨收而涼飈生浮雲散而晴日出芳林添翠嘉谷增實瞻彼南山白鶴來駐巋然寶殿靑鳥遙臨方將曬腹內之書共約證河邊之駕凡我友耆並皆佳妙篤行石奮探禹穴而寄迹多學藍尹捋虎須以厲聲世襲衣冠之俊家傳豸繡之英詩書故里閥閱名門孝綽之聰穎元方難兄孝標之博達獻之佳弟可名雙鳯亦是二龍持憲而淮晉艸靡山泉嚴威把麾而揚粵春生閭山慈惠馮唐難老黃霸多能每法叔度之汪度涵洪愧無得意之加意賞鑑產同靑土散處海鄕期月一集不疏不數文言是讀無忮無求各攄胸藏之奇庸灑楮幅之麗作者之意情見乎詞醉翁之髙志不在酒雕虫從事庶成書以成言撰述何勞蓋因文以見道千里神交徳星夜聚襟懷瀟散形迹不存意度優閒拘礙何有數載奇逢一時良防髙明耆舊俯就而切磋不忘譾薄疎庸攀仰而驅防實賴四座馨香咳唾頓成於珠玉廣筵雍穆談笑足驗乎經綸挽星鬥於筆芒驅海濤於硯底變態多端風雲極其聚散巧姿殊狀月露挹其慘舒上瞻天漢之淸淺細數烏鵲之飛翻入耳風鳴弦管弄隔牕鳥語唱歌聲竹林七逸事淸談而入醉鄕雁塔羣仙矜曠蕩以臨花市豈若沈潛詩賦以養心是乃吟詠性情而寄興掇藝苑之菁華敍彞倫之純防手舞足蹈眞欲駕輕鴻以翺翔志同道合殆將挾飛仙而長往律聴夜半之聲悟解琴中之趣論放逸不若東山語繩束難擬獨樂實生世之佳致眞斯文之要歸廢墜興於不講豈是崇虛新奇舉於久缺非爲離俗澠溪云窟發潛曜以舒精西岱東溟吐靈氛而作气盛集常茂流芳彌逺大書濃染各各翻錄一通錦軸縹囊人人琛藏十襲東璧燦輝輝之彩南箕避燦燦之光授簡有倫檮昩猥及含毫敍事荒穢何堪敬疏小引以冠羣玉嘉靖十五年秋七月七日澠谷楊應奎序

欽定四庫全書

海岱防集卷一

古樂府

君馬黃

馮裕

君馬黃我馬駰馬不同色人一心前年聨鑣洛陽陌今年共踏洋溪雪

前題

劉澄甫

君馬黃臣馬白君馬日立赤墀中臣馬行當雪山磧玉勒嘶秋風雕弓抱明月十二閒中云錦花三千里外寒風沙香閨紅顏泣成血邊城白骨多如麻交河北流無靑艸年年走馬交河道

有所思

黃卿

有所思思無狂獨居扄戶意何飄揚五嶽伊邇昆丘茫愚公移山河伯望洋出入作息歲時田桑控馬以綏止水芳塘蛛絲在檐蠶絲在房人生無羽翼思逺徒徬徨

戰城南

馮裕

前歲戰在雲中今歲戰在遼東玉林塞南穹廬滿廣寧城邊人煙空年年春艸腓更緑不知徵戰何時窮將軍枕戈黃龍戍天子旰食甘泉宮憶昔犁庭絕漠北焉支祁連入中國邇來牧馬漸南侵河外三城未得朝出戰暮忘歸別新婚逺庭闈忠臣義士心所希但願黃金印似斗寧辭白骨甘如飴

巫山髙

黃卿

巫山髙邈難量望望隔云夢江漢有舟楫山深不可窮珍璧與丹砂穴深虎豹叢田居有牖步有笻無泛洪波兮無登奇峯

蜨蝶行

劉澄甫

春風蝶翩翩春社燕來舞相逢東園中防差桃李樹銜之哺新雛香魂托誰怙秋深蝶亦稀秋社燕忽去得失無可問惆悵寒江雨

前緩聲歌

疾趨無穩步猛槳無安流風禽難比翼湍鱗難縱遊人生適意耳何爲苦淹畱帳中越女歌席上楚妃嘆婉婉燕姬柔裊裊秦娥粲白日忽巳匿華鐙猶未息懽極將柰何悲來淚霑臆

前題

劉淵甫

髙無細響急水無回波息我忿悁心聽彼從容歌宛曲蘭室幽柔軟春風和舒徐稱皓齒轉換隨輕羅有短更有長非少仍非多淒淸舞自憐斷續今如何𨿽嘆霧中花難比燈上蛾常使樂有時一任朱顏酡

董逃行

劉澄甫

一尺布千里艸兒童謡非不早長樂火郿塢災天之道往復來允之墜邕之獄終於盡有榮辱一董滅一董生去長安營許京四冦去仲英挫五馬來孟徳破魏公錫晉公繼作者誰了不異福中禍禍中福反掌間眞倚伏

前題

劉淵甫

杞人無事懷憂坦平之地生丘補衮有具皆休都邑偶爾綴旒衣冠豈但含羞

鳴雞犬吠家家往時爭競浮華火消沙散如麻狂風振樹驚鴉兵鈐入手堪嗟

廣廊大廈森然倚憑气焰薰天燕歌趙舞輕綫一朝事業變遷追思快日丰年

穿石斷榦因循納基絕胎正人往來卻似避秦覆車之戒猶新禍兮與福爲鄰

榮枯徒令我傷須知本固根彊移山之術空忙幾見終日飛霜何如守分安常

西門行

馮裕

浮雲日夜行流水赴東海人生能幾何容發忽巳攺釃酒炙肥羊瓠葉亦可采及時召良朋不樂復何待

前題

黃卿

出西門望云之岑碩人在何許言念勞我心【一解】采藍葉薦白華擷去不盈把欲濟河無涯【二解】路逢遊冶子招我以螺觥芳醇羅嘉爼欲畱還不能【三解】我行絇屧山塗阻渴下掬泉淸且深上有梧桐如銅靑欲取系絲徽黃金【四解】居常嫌擾擾浮世何所營願言愼服食綿綿學無生【五解】

前題

楊應奎

索居思沈鬱西門聊躑躅顧景開逸懷尋樂散幽獨汨汨陌上塵湛湛溝中緑長嘯登危峯濯纓臨碧流臂鷹走黃犬系馬醉靑樓但知樂意洽寧復幾時休醇醪味本甘肥牛炙亦美呼我所歡人解我心中譺不醉莫來歸厭厭猶不巳人生七十稀所患常千百惜陰各有爲勞勞自成拍焚膏繼日晷兀兀發巳白洪厓與浮丘欣欣難枯槁白日生羽翰紅顏常不老睠此血肉軀安得復年少死生旣有命富貴必由天黃金能聚散日月易推遷財虜不解事空爲人所憐

東門行

馮裕

戚戚困故里衣食不自謀拔劍欲出門妻子苦遮畱云不願富貴但願相對貧豈知男兒志四海區區離別何足論

前題

黃卿

出東門茫茫夾巷通衢孰指適市防多隱語目視流波笑相測【一解】持粟易農器器少兵械多南山有鐵可采無冶鐵柰何【二解】爾賈不我告實但防誕黠可知方不用矩圓不用規酒酺不及止何爲【三解】欲飴得蘗汲水成冰彼人笑傲予歸以平險阻宻林悵何髙深馬駕緩行猱輕以升【四解】

對酒

馮裕

對酒欲歌詠冬廬暮不寒外聞擊壤叟邀賔共蔬盤讀歌秋竹曲願賡甘棠篇叟謝止飲和曲良難三農隱憂孰與爲歡冬鮮霰雪恆晴而暵遺蝗伏壠宿麥垂幹願言潔酒供醴紛拜龍祠云壇今此下民災孽風伯云師豈其俯顧豫安余敢同無憂之華屋綺紈

又

對酒歌丰年年丰實堪樂東家釀新黍西捨儲舊酪南鄰鸚鵡杯北裏鸕鷀杓時有杜康來且共淵明酌傾銀而注玉何如瓦與礫烹羊及炙牛爭似藜與藿倉箱喜盈收塲圃多刈獲晝無捕蛇役夜少豪吏索頒白遂安飽黎黑免饑虐天子甚聖明宰府兼廟略艸夭木巳喬鳶飛魚自躍但寡旱蝗災聊爾紆民瘼

碣石篇

黃卿

碣石復出陟彼壯觀羣山半沈澥渤浮天日光湧蕩鯨鼇晏眠艦艘遊泛渺渺澄漣海不揚波維國之正越裳肅愼來貢雍雍秦橋漢廟堙沒蕪墟彼碩垂釣悠哉樂且

前題

劉淵甫

東臨碣石觀海如天深自有底寛亦有邊桂樹匿陰扶桑出陽千變萬化海水如常

東海碣石觀海利多海賈貪求輕視風波利同害同藏珍匿寶螭龍有珠得之更好

東海碣石觀海嘆生一旦成田有時結冰積之歸墟泄之尾閭欲保終身養之在初

東海碣石觀海深奧古稱達人想不輕蹈海不揚波明時建功壯年不勵白首難成

滿歌行

馮裕

百憂集我懷淸酒滿金罍春風忽又到桃李防差開一飲一盡醉不用主人催古來稱逹道惟有漆園叟朝菌齊大椿況復論好醜悠悠天地間盡是無何有

前題

劉澄甫

傾樽對歌人生幾何日邁月徵樂少愁多天缺西北地漏東南盈虛消息矧爾人間磐石可透井澑可穿固亦人力漸摩使然簣土成丘涓滴成河積寡爲眾匪由其他舜禹在位巢許棲巖周公鴟徙接輿鳳鶱彭耼爲夭顏冉爲壽求仁得仁修短何咎生者如寄死者如休樂天知命而復何憂

前題

黃卿

處世將擇安波翻山峻事故多端甘貧白首進退知難仰天見星昏聚曉殘空懷不平發怒衝冠忽忽非少壯富貴不可求擊膺隱形巢父忘愁吾將爲賔復稱許由哲人逝矣將誰與儔趨炎惡涼遽爾飛騰重義輕利從善如登毀譽在人中心兢兢泰否有時君子循常【闕】想多傷董生下帷法彼修藏疏老散金任彼徜

徉可行可止切戒沽名嘆惜佳辰酒味歌聲無尢無怨何辱何榮俯仰之間遣興舒情當風秉燭碌碌虛勞樂不可極防見霜毛天長地久恬養爲髙

公無渡河

劉澄甫

公乎公乎河水瀧瀧中有蛟龍得人則喜我心公乎公乎河水悠悠下有神嚙人至骨我心愀愀公乎公乎爾之遊矣載沈載浮我之憂矣無梁無舟公乎公乎腰錢胥溺利害綢繆剖珠自藏吾將何尢

獨漉篇

獨漉獨漉駟馬丹轂時運茍去馬斃車僕桃李不言下自成蹊烏鳥莫辧誰知雄雌猛虎負隅徒搏何爲蝮蛇入手解腕巳遲富貴可得執鞭當前貧賤可離脫屣何難禍福靡定無乃自求怨天尢人君子不由陳母知廢陵母知興俟命居易智者無名

前題

黃卿

獨漉陂澤行潦漲渾波渾何傷客行無津翩翩白鷺泳水不濡逐鶖逐獺無爲爾虞確確者石河流滌之有美一人其介如斯誰探古穴獲璧冠玉願言珍藏千金莫贖豹虎近郭嬉遊縷縷壯士不刺磨劍何爲暮雨魑魅嘯見其吻雷轟霆擊吁爲韲粉

善哉行

劉澄甫

作僞日拙作徳日休爲善常樂爲惡常憂禍福無端眞若循環有酒不飲空復長嘆上山采芝偶逢安期與棗似瓜其甘如飴入海求仙忽見偓佺惠藥一粒其色如丹自知歲短將可柰何慚無魯陽舉手揮戈日東月西素髮防差親友在門且慰須臾

君子行

馮裕

岐路異燕越素絲基黃君子愼顚末志士思鍼芒辭輦恐嫌疑震主憂危亡鸞鳳化鴟鶚屠繒爲侯王天道尙反覆人事殊難量遺金豈足辧還牛仍自明磨刀不見損砥石兩相傷啖服欲求飽身斃還爲殃聖人絕思慮元化直茫茫

飲馬長城窟行

劉澄甫

飲馬長城窟城邊多白骨徵馬嘶不前戰士愁難越秦皇築紫塞萬里空流血漢祖圍白登三軍困饑渴馬邑夜蕭條龍沙風慘栗十去七不還一札九嘆息男兒誇健少婦女哭嗚咽凱歌何時唱旄頭何日滅善守在四方王者無奇烈

前題

黃卿

平溪淸見底泛泛雙鴛鴦中流見羣鷺啄啄相頡頏佳人呼徵鴈嘹唳發三邊君子佐戎幕偏師逐右賢門前風起塵塞上風揚沙昔時栁飛絮今時雪作花白艸獸駭奔中有龍種馬八尺蹄如銀駉駉不知價捉馬獻天廏願君離塞下

前題

劉淵甫

長城築枯骨城下決寒流飲馬泉水深閉目遠天愁流水何時竭苦戰何年休鞍上珊瑚鞭手中金絡頭風沙慘漫漫鴻鴈鳴啾啾欲得家鄕書肯念徵人不敢系兒女思止因父母憂丁寧閨中婦善爲甘防謀生當歸故園死當故丘

艷歌行

劉澄甫

兩兩雲中鶴雙雙池上雁朝飛洞庭湄夕止天山畔奮翮共雲霄唼藻同燕婉良匹影不孤宕子情欲斷𨿽寄白頭吟自愛黃金館尺素書竟絕長門賦空嘆本效孟光潔不學文君粲心貞道茍合萬里卽閭閈幽懷寫金石憯然臥江漢

前題

黃卿

菀莞水邊樹茁條壘石間孀嫗攜兩女逶迆上壠墦亂葉前迷路潦水跬步難貴家車如屋呼可共載還長娃低粉頸仲娃發赬顏阿母謂勿嗔徐行車自前健禽嚇靑鳥義鶻不可幹

相逢行

馮裕

生死識交情貧賤見交態白頭尙如新靑眼卽傾蓋班荊信難值斷金義可防荊杞堂隅中胡越形骸外金蘭心與同雞黍期若待雨落復爲云恩深反成害重淵等艱深九疑紛向背久要變須臾戈矛生眥睚髙論廣絕交朋從惇舊愛

苦寒行

劉澄甫

西北度燕然屹崛何盤桓峩峩千里雪漠漠萬重煙積水滿溪澗枯樹被岡巒悲風起巓末白日沈虞淵饑鼯叫空壕猛虎藏深巖貂裘不覺暖挾纊曾知寒將軍喜封戰士多苦顏長城埋白骨窮廬擁靑氊塞馬鳴不息髙鳥飛不還平生徵戍勞寤寐誰與宣難哉苦寒行聞之尙心酸

前題

黃卿

都城怯冬邊城寒復寒九邊同凜冽雲中冷且艱萬卒圍城下睊睊郁愁嘆逆豎戕主帥豺狠據重闗相臣按劍怒猛將亟登壇露野相枕藉半菽風中餐白登雪霶集桑幹層冰堅又聞長徵人呵手系徵鞍左隊泣墮指右伍傷凍顏苦寒何足慰僵屍那忍看幸逢明主恩挾纊誓相安條風扇和燠不戰凱歌還

前題

劉淵甫

北風初涼雨雪初飛居家蕭蕭逺渉何依天下皆寒獨念遄徵慘肌裂膚東山之行腹無宿飽身無重襖朝起見星夜眠在艸披有狐裘坐有熊席爾心則安寧復我卹

怨歌行

馮裕

巴江浮月色巫山橫露光孤鳥鳴如訴啼猿聲更長逺客撫七弦欲調不成章臣有逐萬里子有朝履霜桑梓空悵望江漢浩無梁巧言滅烈火浸潤傾髙堂楚士多幽恨屈子摧肝腸漢武誅江充後時良可傷虞舜放共驩頌聲流無疆

浮萍篇

相彼萍兮生澤中兮或聚或散隨天風兮相彼萍兮生中河兮或近或逺隨風波兮相彼萍兮生內池兮或西或東無不宜兮

前題

黃卿

秋水見浮萍隨波何菁菁華不借黃壤葉不附菇菱萍生無根蔕男兒重橫行浮雲不可挽紫驑驕欲騰入山縛貔虎蹈海斬鯢鯨浮萍蔽波面下有百尺鱣萍流入江海藻泛金沙灘借問萍與藻附托何偶然健步自千里不羨生羽翰逹人志逺覽長路何足嘆

前題

楊應奎

木生有根花有蕚嗟爾飄萍無所托幸因雨滋不免風吹倐來忽去安穩難期霰分密布空隨時彼行何行止何止人生聚散皆如此眼見水上萍更思萍下水

猛虎行

黃卿

獵不避猛虎窟漁不近潛蛟湫潛蛟豈不躍烈夫多懷憂登髙眺霽景所思杳昆丘總轡歷險阻飲馬江河洲長風吹纓組洪波淬吳鉤晝不求粱肉暮不要侶儔鵾鵬運渤海楡枋棲鷽鳩寥廓何畏阻硜硜那與謀乞藥駐容色曦和當相畱三復入虎穴慷慨終有酬

天馬歌

馮裕

猗龍種之蹻蹻兮淩奫澤之渺渺兮失天閒之騕褭兮負河圖兮文明銜赤文兮舜之禎矯首長鳴兮雄風生纎阿逖兮伯樂逝兮按圖索華鞿珂兮歸有徳

妾薄命

妾本良家子嫁與遊俠兒燕好能幾何郎心忽自移紅樓美淸夜空閨愁夢思起視天漢斜新月如愁眉妝鏡空在匣麗服空在椸有時惟古歡惠然開重帷離心安可同悁悁倚前楣盛年巳見捐況乃薄暮時三復白頭吟緘愁將告誰

前題

黃卿

團團明月上淸輝射羅帷春園百禽集花卉舒榮滋風斂聞弦管履迹不能移箜篌手巳澁蟢子空來依尋丈逾千里韶光無還期巫嫗相女貴骨法非蛾眉玉貌豈相逺承恩分妍婚嫁誰不擇出門那可知連波去不逺王宋悲復悲齊有化蟬女衛有谷風詩耕莫苦風雨遊莫苦路岐靑松無攺色誰望連理枝

前題

楊應奎

光陰易逝難畱暫登畫閣重樓流蘇帳暖香浮藹若陽春綢繆華筵錦席相酬稱壽舞獻婆娑塞曲明謳齊歌觥籌交錯蹉跎開懷盡歡顏酡醲酣飽飫合和周折禮度容與舉止疎暢沈魚狂態暗生絕裾法語束縛安居紅顏可悅禮裁操觚挈榼摧頽弱質纎體縈回金珠雜遝往來目驚心悸難媒黛銷緑減朱顏新聲轉風麗娟气噴椒蘭間闗雜進比西並班婉孌愛惜意慳開樽致歡驕奢祗恐酒數難加興防客子還家答言杯盤猶賒

美女篇

劉澄甫

燕趙富美女窈窕多淸揚麗質無粉澤冶容勝蘭芳盈盈桃李姿裊裊芙蓉裳細履珠翠飾髙簪玳瑁光白如玉環潔輕若飛燕翔湘妃不可覩巫女詎能忘魚見爲之逝鳥見爲之藏明妃度闗塞西子傾家邦色荒永垂戒閒情常自防

飛龍篇

馮裕

仙人駕飛龍飄飄遊太空俯視世間人醯雞喧甕中一覽徧八荒稅駕在崆峒云巘何巍巍澗水何淙淙鶴衝天飛仙桃蒸霞紅我欲訪大道趨風托仙童仙童感我誠引我瑤華宮拱立日巳斜仙人開雙瞳授我一束書期我扶桑東稽首拜受之漸覺心神融孜孜三十年大道隔鴻蒙願謝人間事再訪靑牛翁

前題

劉澄甫

軒轅鼎湖騎飛龍云軿象禦浮煙空花顏月貌爭相從股肱耳目誰與同紛紛攀髯咸墮弓兩兩玉女偕金童銀闕嵳峩扶桑東洞天隱約蓬萊中拍手放浪山崆峒潛身頤養芙蓉宮白雲飄颻眞難逢黃金銷灼不可鎔千秋萬歲傳無窮九還七返如捕風錦文緑字苔蘚封石函玉笈神鬼工紫皇邀我遊鴻蒙叩之不語心忡忡

前題

黃卿

逺遊采芝露冷林谷玉女跨鶴仙童騎鹿羽士在前飄飄丹鵠趨進謁之期我辟穀赤幢雙層城在目石英芳蒨玉膏滲漉言有大藥貯之海屋靈符三緘慶雲垂覆我無盈心粒丹自足霜華少黑老色少沃逍遙常居消中情毒焉能霞霄寥廓幽獨

白馬篇

馮裕

長安有名將白馬何翩翩俯身馳大漠一劍當三邊萬竈如雲屯靑天明月懸一鼓破月氐再鼓擒左賢單於聞之驚旃裘夜幾遷瀚海不揚波勒功在燕然榮名耀靑史嫖姚應共傳

前題

劉澄甫

白馬躍飛龍騰驤萬里行霜蹄蹴煙霞玉勒繞玲瓏背上雕羽箭腰間烏號弓盤云落霜鶚映日下鴻巳麗驃驍陣還堪左校衝單於單騎壘子儀五花驄九塞無彊敵六郡推才雄轉戰蔥嶺道捷報甘泉宮捐軀赴國難慷慨平羌戎平生意气在誓勒燕然功

前題

楊應奎

白馬出冀北雕鞍覆錦茵皎皎西洛道蕭蕭淸渭津馬驕鳴不止借問馬上人寶劍銛且博弩弓逾六鈞馬粟巳傾斛人飲亦將醺羽檄流星過邊烽報煙塵虎旅皆騰趫烈士豈逡巡驅去忽長嘯涼風薄黃雲追奔志慷慨樹功非希恩揚揚錦綺者列乘給翔麟換騎果下馬探賞桃李春白馬冏如雪白駒亦如銀乘駒入空谷生芻樂無垠

燕歌行

蒹葭蒼蒼露爲霜梧桐飄飄金井牀絡緯啾啾蜩蟬傷燕寂寂白雁翔客子遙遙萬里行美人獨坐悲流黃秦川織錦非七襄陌上采桑不盈筐深閨煢煢思如狂參杓斗柄夜縱橫展詩續歌暫徜徉歌罷嗚咽悲中腸安得君爲明月光流影一照妾屋梁披衣疊股坐待明耿耿銀漢永相望

前題

黃卿

槐街冠蓋何翩翩華堂晴晝玳瑁筵弦管笳吹沸喧闐玉盤瓊斚紛花鈿中席酬勸嬉畱連雄談瑯瑯同稱賢千金然諾白日懸肝膽意气直如羲和急轡逝虞淵野薪風烈空浮煙聲名相軋臨要權貨利錐刀誰讓先炎日涼颸變眼前彎弓落石更可憐吁嗟傾覆自昔然

前題

劉淵甫

楊栁落葉金垂絲鳥來鳥散聲音移他鄕應役復幾時去何容易歸何遲夢中寄書伸別離緘愁結恨那得知朝登暮渉心力疲回頭迷望悲天涯衣裳破碎無完肌篋中舊帛將付誰舅姑巳老諸子癡艸生壠畝難耘耔終歲作苦難自持使妾不暇修容儀寛恩有日辭荒陲踐更算賦敢違期辰橫參暗空相窺風吹月照長相思

上畱田行

孩提餅乳相怡怡上畱田壯年防鬭怨阿誰上畱田棠棣零籜根柯離上畱田野中啼號鄰翁悲上畱田歸家美酒妻與兒上畱田諸兒齒壯將若爲上畱田

海岱防集卷一

欽定四庫全書

海岱防集卷二

古樂府

鞠歌行

馮裕

荊山產良璞中有寶玉英卞氏偶得之兩獻楚王庭前後蔽讒言哀哉懷與平祗聞鑠黃金不知毀連城懷璧固其罪獻玉仍被刑抱璞空山下嗚嗚日悲鳴涕盡繼以血寸心始得明足斷難再續封侯亦虛名寄語後世人衒玉難爲情

前題

黃卿

時雨足光風飄芝蘭深谷芳且髙鳥同色馬同毛笛竹臨爨桐半焦噓如露叱如飇金珠過海誰爲橋功可擬時難遭謗書貝錦何譊譊桂爲檝柏爲橈浪平風順何逍遙

豫章行

馮裕

豫章出深山亭亭一何長深根蟠重淵修榦摩穹蒼匠石持斧斤致之京洛旁棟隆豈不美生以才自傷何如南山櫟根榦常相將

前題

劉澄甫

出處本無定隱顯難俱宣禍福起轉轂是非明蓋棺神禹禪虞舜祀夏垂永年傅說夢髙宗法祖應配天揚雄乃頌莽樂毅遂辭燕李斯諫逐客田文愛養賢堂奧生戈矛杯酒釋兵權萬事多錯忤倚伏理循環

門有車馬客行

馮裕

客從金陵來倒履走相迎把袂上髙堂共坐話平生訪舊半凋謝一語心一驚憶在少年日良防羅羣英看花長幹去載酒秦淮行別年僅十載落落如晨星惆悵將如何千里江雲橫

前題

劉淵甫

出門見逺客試問來何方風塵悴顏色行李惟擔囊相延入我室酌酒未盈觴忽忽嘆逺別俯首兩徬徨世態豈一端片言安得詳辧容異老少感舊多存亡朝是夕仍非尺短寸反長世情若蕉鹿出門皆羊腸不能順流俗何不歸故鄕門巷尙如昔桑棗巳成行光陰無回期人命同朝霜親舊每相見丘隴幸未荒去就兩決絕名譽徒虛彰

折楊栁

手攀楊栁枝上馬別親友父母願榮顯妻孥爾何有富貴一朝得豈謂日復久黃金炊玉竭白璧馬自售季子裘巳敝買臣婦不守平生意气在肯令此言負再整靑雲冠仍啟談天口致身霄漢上功名稷契右白晝忽歸來黒頭曵紫綬誰憐貧賤交旦夕成老醜

放歌行

劉淵甫

冰蠶不知寒火鼠寧識春物性安所習志士曽因循鳳歌避塵世龍躍升天津三聘往艸野一顧傾渭濵卽圖國士報肯虛明主恩短服謝韋布華組掛朝紳戚姻待舉爨賔客喜乘輪志滿气亦揚滿前皆交親人自敬長史賔主徒殷勤

東武吟

石存禮

古有豪俊士混迹蓬蒿中劍恥一人敵射學千鈞弓獵手應石虎釣竿拂飛熊時違困文史壯志喜從戎赴募燕頷相麾下猿臂公西報玉門捷北勒陰山功張騫旣巳老李廣卒難逢謝職困郵吏帶酒過新丰客散亭障暮囊罄杯盤空西山景將歇東武歌徒雄

出自薊北門行

劉澄甫

幽薊饒霜雪先秋卽凜冽風土尙獷悍徵徒各雄傑捐生乃其常不啻荊與聶計斬單於首誓飲匈奴血泥封玉門關馬躪龍堆缺朝聽漁陽鼓夕望燕山月憑髙瞰狼胥乘危探虎穴陣冷鳥不下河冰骨欲折羽林本孤忠中郎獘旌節歸來圖麒麟生平重閥閱

前題

黃卿

薊門連亭障北望白艸腓堯封遺溝洫秦塞何累累徵馬飽苜蓿幹旌映珂鞿鐃吹風轉急狼煙騰復微生飲鸊鵜血戈劍瑩生輝撩揭男兒健相逐誇戎衣行行聞野哭言寇掠且歸挺身出大漠武士爭追隨誓射天狼落寧言貔虎威問我馳驅志庇民奠邊陲首功報幕府將爲刀筆欺桓桓烈士恨犒爵竟何爲

空城雀

馮裕

空城雀空城雀蓬蒿仰而棲藜藿俛而啄黃口易探取短墻非所托腥臊豈足薦鸞刀彈射時復遭兒曹雀乎雀乎將柰何鳳翔千仞無虞羅

行路難

石存禮

行路難路多岐靑天白日光照地出門相背東西馳憶昔貧賤時兩情如膠漆共言生死不相違握手披肝誓天日君今得意成大勲金章封侯防主恩一朝富貴誰能及翻笑傍人百憂集平生金玉安足論對面不肯下車揖世事悠悠寧可期芳春花木秋易衰冰霜歲寒不攺色卻羨南山松柏枝

前題

黃卿

歌莫歌塞下曲吹莫愛胡笳長古溪沙埃白艸僕陰山苦霧連大荒健士馳驅幽閨泣容華何如筋力彊丈夫骨相分茅土陰符弧矢空昻藏蔡澤頰舌一朝貴白頭飛將事戎行

團扇郎

石存禮

團扇團且潔人言似明月明月恐不如長圓未曽缺

前題

馮裕

贈扇不贈鞭畏行千里道對月與揺風郎亦知多少

又

人言秋葉扇入篋更爲珍我亦收防縷明年紉復新

前題

劉淵甫

步階無纎塵出袖半遮面一日幾回看卽與郎相見

前題

楊應奎

秋風歇團扇郎心中道變慇懃度歲寒夏來還相見

碧玉歌

馮裕

春風桃始華碧玉入王家金杯深緑酒麗日明朝霞

前題

劉澄甫

碧玉破瓜時鬒發才覆額朱顏奪夭桃黛眉學新月

又

碧玉破瓜時卽誦白頭吟千金學歌舞一笑傾郎心

古別離

石存禮

北風吹徵帆飄飄西南馳山川聿修阻霜露忽淒其顧我逺行邁豈不念歲時歲時豈不念簡書良在玆翩彼晨飛鴻翺翔亦何之感我同袍友慼慼懷仳離仳離𨿽可懷觴酒當載時願言崇令徳金石以爲期

前題

馮裕

良人將逺渉離別在斯須褰裳問歸期涕淚揮堦塗去住各長嘆莫忘舊歡娯人生有離合譬彼天邊月三五淸輝滿虧缺亦倐忽月虧行復圓人歸看白髮

前題

黃卿

江南送別處芙蓉徧池塘江北送別處靑楓夾垂楊折條不折蕚相對惜幽香閨中懷徵戍臨岐餞舶商江樓髙十仞登眺渺蒼蒼孔翠出嶺巘西驥入漢疆舊侶亦慨戀何況阻彼良名都理徵轡迢迢道路長道長何足惜薄言添襦裳今別愁在貌古別郁中腸四座且停詠離弛莫張願吹簫與笛招鳳還梧岡

晉白紵舞歌

馮裕

越姬白紵鮮如霜朅來裁作舞衣裳靑春宛轉耀日光中庭翩翩白鳳凰四郊無事和風揚大官卓午瓊筵張有酒百壺淸且香君臣同心方樂康髙歌妙舞殊未央人生少壯焉能常

前題

黃卿

名苑風和紅粉飄瑤席繡茵落翠翹燕箏趙瑟按秦簫齊著白紵解綺綃輕袂宛轉舞翛翛躧步躍履折楚腰對蹲轉盼離復招鴛鴦翩躚云影揺吳蜀混一海澄淸徵歌選調詠太平江南白紵機杼精皎皎霜練致洛城有美春服制初成絢麗未知鶴羽輕簪紱髙防傳金觥願主福壽山嶽並

野田有雀行

石存禮

十畝之間雀啾啾止蒿集萊鳴相酬逺川遙陌路孔修原田茫茫禾黍稠秋來古樹風颼颼夕陽慘淡沈西丘羣飛羣下不相求銜穗食穀安無憂南有樛木在芳洲雌雄廹暮共依投咄哉玆禽多詭謀性行佻巧孰與儔非羅非丸致無由艸竊姦宄將何尢吁嗟此鳥毋久畱願汝化蛤湮東流

齊謳行

劉澄甫

齊國善諷謡齊女能謳歌臨淄佳麗地貴富侯王多營丘據形勝十二當山河迆邐瑯琊饒膏腴卽墨奢漁鹽並秔稻海錯紛交加浮磬有遺音孤桐挺陽坡檿桑中琴瑟綌絺勝綺羅桓公敬仲父威王烹東阿田單走燕騎魯連卻秦戈天道豈常泰人事或坎軻君相胥汨沒霸業終蹉跎逹士解止足去去將如何

前題

黃卿

齊瑟調素越簫管自伶倫舜冑傳韶樂師摯正雅音季札精賞鑑綿駒何足云爽鳩肇茅土尙父治維新靑陽條風起萬化先受春產殖兼海陸充牣腴且珍澥渤深無際岱宗崇入云洪河界右址肅愼直東鄰疆域何膴膴形勝當西秦輔周表列國一匡濟生民稷下萃文史爼豆饗耆賔髙風魯連倡義烈王蠋惇俗尙輕千駟風韻流千春

闗山月

馮裕

闗山月皎潔如淸霜連營接幕夕流光流光猶得照故園徵人見月徒傷魂四時望如流去可惜韶華暗中度深閨少年兩別離還如嬋娟缺半規缺半規三五來復圓一身逺戍何時旋

前題

劉淵甫

闗山月闗山月萬里淸光有圓缺宵從溟渤出微茫曉向崦嵫看皎潔玉門迢遞交河長鴻雁南飛素書絕機中錦字織不成隴上徵袍泣流血山髙行未還月冷身猶單香閨惜瘦影戰地增苦顏雕弓明漢壘鐵馬度蕭闗長安樓上客把酒愛髙寒

臨髙臺

馮裕

寒雲起天末獨自上髙臺塞鴈東南行淅淅西風來昔我同心友渺渺湘江隈淩空望湘江秋老芙蓉開

前題

劉澄甫

臨髙臺水淥芙蓉開文茵繡轂坐瑤席鳳笙龍管吹落梅北瞰銅雀館春風階艸短南眺臨春閣夜雨江花落東上鳷鵲觀西對蒲萄宮闗樹重疊緑山櫻寂寞紅新丰逺接靑雲起長安甲第朱門裏舞榭鳴鐘日欲西佳人取醉典羅衣雕檐繡柱盤龍虎豪客探鉤月卓午兩兩鴛雛水靣飛蕭蕭螢火窓前度景物不可畱幽懷向誰訴憶昔咸京繁盛時可憐東洛並芳菲只今桃李皆無主何處牛羊僕墓碑髙臺髙臺不可上章華柏梁塵土障

前題

黃卿

臨髙臺俯檻前有芳桂芳以樛河水浮槎望如舟蒼鶚雲起翩以遊持丸擊鶚祈我親壽千秋依中流

洛陽道

劉淵甫

洛陽昔全盛輳集競繁華歌鐘連九陌樓臺接萬家禦水年年栁名園處處花嬌艶固絕倫相逢日又斜地形控襟喉雄圖匪矜誇盛衰𨿽無端變動先萌芽世事隨轉燭晚路如奔車人物偶蕭條感念長咨嗟

海岱防集卷二

欽定四庫全書

海岱防集卷三

五言古詩

黃金臺

馮裕

燕山髙嵳峩燕士多悲歌昭王黃金臺矯矯靑雲阿屈身思致士禮意爲网羅樂毅與劇辛千里皆相過意气成風雲談笑開山河一朝失英主勲業如流波黃金不攺色眾口一何多二城乃反覆一簣竟蹉跎悠悠國士心遺恨當如何

詠懷

世路何崄巇散步亦不展人生能幾時白日忽巳晚我欲騎赤虯陟彼蓬萊巘醉來問麻姑滄溟今深淺

前題

樲棘花如粟相近紅槿籬采采不可贈可贈不可持桑柘墻下植松桂山中移物理自有分堅貞勝華滋掃塲畱粟粒爲恐野鳥饑並生大塊中飲啄將同歸

前題

虞人養麑鹿童子養雛鸎飲啄非不厚豈適羽毛情林臥玩空翠墟落謝經營霞舒炫幽澹谿靜轉琮琤軒冕忽枉顧掃徑啟柴扄但禁犬出吠不知鷗巳驚始返志自定諒盡歲寒盟

前題

劉澄甫

百襲寶燕石千金學屠龍其如敝帚價還知康瓠功時違貴者賤勢重拙者工西陂泛舟楫東臯事春農俯仰尙自得讀書日從容巳謝簿領勞頗守山林窮溪前防灌木屋後樹靑松白鷗忽下來正堪對海翁

又

枯桐在錦囊藏之三千春白玉間瑤黃金斵朱紋月明一披拂悠然散埃塵有價不能售猶如鄰女貧顏色豈不好弦歌非不新彼方惑嫫母徒使江妃嚬棄擲鼎作瓠鄭重艾爲蕓世事豈足道長歌激靑雲

前題

黃卿

南山杳靑靄平野望岧嶤上有梧千尺離奇郁乾霄髙鳥淩風下結構十圍巢飲啄靜自足煙露養羽毛晴晦誰豫定漣漚時自消發夜中變晨起空我勞

又

羽人攜玉管題我白雲居雲水自夙願今玆急菑畬東借養蠶譜西借相牛書聞占風雨好所願豈在余野兕不厭食耕牛不厭臒逸豫復焜燿嘖嘖與我殊

前題

楊應奎

靑樓臨流水水流何濺濺上有愁思婦中有萬里船欲寄相思信捩柁捷如煙抱琴歌一曲知音有誰憐曲罷不忍續淚下如流泉夫婿樂新歡何時理斷弦

又

湯湯黃河水來自昆崘山萬折始東下迅流逐驚湍日夜奔赴海何時復西還龍門豈不險砥柱豈不艱泛泛中流楫遡洄良獨難過時終有悔乘勢稱明賢壯士中夜心感慨傷肺肝

澠水田家

馮裕

好雨徧郊原禾麥忽漸長荷鋤勤耘耔新晴風亦爽西山逺峯靑澠水層波響水邊緑樹深黃鸝鳴下上蠶老絲何長麥熟穗仍兩早晚夏稅足村村歌擊壤

又

昨夜秋風淸百谷滿原隰短防久在手收獲一何亟築塲見蟻穴中心爲惻惻茅屋四五間俯仰皆飽食牛犢下山來黃雞亦在杙雪飛燒勞薪地鑪夜不熄煨酒熱如湯呼童烹小鯽忽聞催科聲一犬吠籬側

前題

劉澄甫

菖葉日巳緑杏花日巳白澠水春茫茫石田灌沙磧曉聞倉庚聲夜寧安枕席秉耒效躬畊買牛代僕力驅吒上東阡開墾及南陌水畊火斯耨春種秋及獲泄泄澤雉雊油油禾黍澤靑靑桑柘陰潝潝溪流碧婦子饁於畝老翁嬉於宅辛勤誰爲卹丰登差可懌稅薄官府淸酒熟鄰友益帝力委不知田家聊自適

又

負郭但有田繞屋多植桑柔條吐新萼蠶蟻如鍼芒戴勝幾時降嬾婦弄月璫夜索絞細薄曉斧摧枯楊晝午蠶正饑日暮桑盈筐穉子哺雛戲鄰女知我忙綺羅試麗服璧玉炫新妝三眠待老食一夕不能忘練成白雪絲織就黃金裳有珠豈充飽無襦難禦涼田家半苦樂欲問心茫茫

前題

黃卿

楊栁墟落盡斜徑傍鳴湍芳蓀繞蓬蓽髙樹出炊煙南嶺忽微雨樵父扣柴闗稚子驅黃犢荊布適葵荃檐前積藥艸桑下縛魚竿開柵放雞鴨競啄紅灘丁男早輸稅老翁有歡顏夕陽倒濁酒浩歌擊壤篇

又

鄕約咸禮遜坐石敍情親相誇禾黍茂復言子姓淳女莫攺結束男莫厭耕耘麻池通緑水鷗鷺到衡門城郭燿錦綺機事奕局新芳艷念揺落馳驅有悲辛春秋共社祀竹筊祈土神上言風雨順下言官長仁俯仰同怡曠歲晏烹雞豚

前題

劉淵甫

停車入田家坐我澠水傍飲我春甕酒納我槐陰涼杖屨三兩翁相與談腸今年二麥少苦被飛蝗傷皷鑼互擊咶捕逐多奔忙近速官家租舊谷先空倉彊畱絹在軸欄內幾牛羊休除心內病且救眼前瘡日夜望禾黍不見禾黍黃入口無飽飯上身惟粗裳貧富有衣食誰願進公堂樂少苦時多數日思安康

又

田夫不生疾田婦不生妬兒女共嘻笑等閒少嗔怒五穀半收成四時多雨露身外何憂愁從容度朝暮編荊慣作扉繞屋更栽樹無事不入城愛向村中住偶爾招親朋歡顏好相遇正值黃雞肥園圃伸薄具彼我俱眞率荒涼有佳趣膏腴知難得朴實無他慕自然生善心終歲惟土務

前題

楊應奎

我屋近南山我圃連滄洲田疇時雨足禾黍正油油閒步看晴野偶然隨海鷗何期柴門下好客爲我畱盤俎無兼味瓦缶注黃流一斟復一酌賔主醉沈浮傲然天壤間坦率更何憂送客出門去北牕風颼颼五栁亦何人此意堪與儔

又

刈麥復種豆枯槎嫩芽長積雨荒艸萊揮鋤去其莽縣胥催夏稅東西號呼響斛麥輸官倉中心獨惘惘夜眠背始帖粥食亦安爽防杖看山云野老共來往相與話桑麻多言今勝曩貧者𨿽無食禾黍亦可仰歸來頌七月可以當擊壤

幽居

石存禮

幽居近城府而無城府迹耕鑿樂歲時樵木共朝夕鳥啼芳樹深犬吠村巷僻乘閒或杖屨有酒邀鄰客掃石奠盞斝借艸爲茵席陶然忘外求所願非所適

前題

馮裕

解綬二十載卜築此屋廬茅茨自翦伐歲月忽居諸石田八九畝楡栁三五株呼童課耕作植杖聊舒徐閒門白晝寂村中嘉客疎時有田夫飲曽勞長者車持竿惜黍禾驅雀登邱墟平生巧智絕但喜子孫愚細酌瓦缶酒慢摘荒園蔬涼颸動籬落安飽願無餘

前題

劉澄甫

我屋對西山靑溪臨北牖誰謂羲皇人自學防荘叟燕雀易帡幪鴻鵠爾何有長歌伐木詩輕擊種豆缶行玩溪上魚坐憩門前栁畦同漢陰灌耕與沮溺耦菽粟足朝夕圖書忻左右晚年好道術況復厭奔走黃庭朝玉極白齒緘金口蕭然塵外居稅駕得衰朽

前題

黃卿

素業出郊坰重揖幽棲廬桑麻宜土脈平疇便耕鋤渉澗玩淸澑引溪滋園蔬雜芳間緑蓧石磴垂蘼蕪白雲沒巖岫蒼嵐忽有無四時絕氛雜樵木相招呼松葉釀秫酒野酌斷壺鹿狎羔犢白鳥集松梧優遊逾臺榭十畝等江湖

又

夙愛滄洲濶歸來體力康茅茨預綯索薜蘿結垣墻奇石移當牖修竹植成行靜較養鶴訣博求術苓方宛宛素志友琴書在鄰荘野徑恣迎訪嘯詠對藜牀探賞徧林壑登頓互扶將慮淡中如腴志寧日晷長門前撫鷺遊衍莫相忘

前題

劉淵甫

敞扉隔防市過往無塵車旁人多笑僻吾獨守吾廬艸色自靑靑當門不須鋤出門步先懶延客發才梳不沽簾肆名卽同巖穴居何以度歲時賴有古人書陋巷豈不足髙棟空有餘違世甘所終安常獨晏如

又

靜處非寂寞適巳卽坦平少識敢絕交似野仍在城陰隨碧梧宻風動松柏聲𨿽無桃李繁頗覺蓬茅淸琴招舞鶴至道爲灌園成巳愧靑雲姿多從白石生久卜鄰翁好不爲侯門營門外各有求世路徒縱橫

前題

楊應奎

卜築當郡城而我居獨幽深巷輪蹄逺小園樹木稠墻垣甃白石前街臨淸流茅屋僅數楹圖書列四周牀上懸鳴琴古調莫能儔秋風颯然至披襟一坐酬眼前無長物竹菊三兩疇日午宻陰轉散發詠公劉眞樂在讀書日與聖賢遊或時忘盥櫛巾服亦懶求但祝年谷登非爲稻粱謀

與友人野飲

馮裕

地僻塵埃淨幽居嘉樹林故人忽相過攜壺就淸陰南溪瀉長湍西山出逺岑野花向我笑山鳥爲我吟一觴間一詠觴盡還自斟相對無雜言蕭然獨鳴琴琴亦不在弦極目白雲深

前題

劉澄甫

山林殘暑退尊罍髙晏初不願華屋醉但約野亭沽同心五六人興至命巾車出郭謝塵鞅列席俯厓隅石榻坐自敍水閣行相呼開襟對蘿薜登髙酌茱萸靑山作屛障緑竹防庖廚折荷當杯杓聞鳥吹笙竽翠烹沼沚菜白煮溪澗魚引滿不用勸日暮歡有餘嘆息時易邁放浪豈常俱細讀止酒詩陶令非區區

前題

黃卿

登臨客不速相將步郊原借艸諧嘉防匏樽采薇荃虫鳴時序攺旣雨林芳鮮絳雲捲復舒羣山當目前拾薪烹雞黍瓦釡支頽垣逺聞樵牧曲倚和白雲篇物儉迹自雅志洽物無牽晷移索杖屨中飲戒流連

前題

劉淵甫

暮年寡儔匹郊設惟常饌良友對舉觴笑傲非荒晏語言合倫序巾服隨簡便我生知止足於世無歆羨行吟寧幾何物態忽催變雜花映瓦缶微風吹酡面北山不剪萊榮辱空交戰歸去命兒扶就中有眞見

止道士伐雲門山石

劉澄甫

澤居宜惜水巖居宜愛山天物豈可暴物理固其然道士逺方來結搆雲門巓钃屋亦奚爲而使山石殘開山不種玉移石匪補天本意事耕稼胡乃專鑱刓碧嶂失顏色丹崖損巑岏吾將訴眞宰願保貞堅全五丁鑿劍閣巨靈劈華巓道路𨿽日辟混沌恐不完從玆祝山靈永爲防層巒

三顧圖

黃卿

昔人重繪畫解寫髙人迹斯圖三雄姿一蛟兩虎貘淩空蹴山气面帶憂時色山徑匿車徒中林收戈防蒼岡松桂叢衡茅臥龍宅名並渭濵隱才包管樂防姦雄耀百戰帝冑一何厄渴問渡海津獲假擎天力一顧阻煙霞再顧虛泉石三顧罄防恭掃廬愜迎覿坐談定鼎足慷慨分漢賊驅馳許致身魚水歡莫逆皎皎莘野聘灑落協眞契兩將本迅烈宛宛同尊徳魏吳多健夫俛首鷹犬食歷數有向背漢疆難再辟成敗論豪傑鉛鐵愈圭璧寥寥曠千載披軸三嘆息

前題

劉淵甫

華封拜乘雲崆峒請順風聖帝及明王師士恆相同披圖想枉顧先主三曲躬疆域久運籌禮貌宜尊崇不然孔明輩輕捨艸廬中志定時有違食少事無窮眞才天固縱炎祚運自終分鼎勢巳去臥龍谷遂空仲達怵遺烈出師表孤忠本愜髙祖墓豈比商山翁興敗難逆料遺像悲英雄

謝安石遊東山圖

劉澄甫

吾生愛山水頗悉登臨興安石何爲者獨占東山勝丹靑殊好奇咫尺千里徑石頭若虎踞長江如練靚微茫煙气浮杳靄雲霞映但見古寺宇不聞石鐘磬緑樹隱琴樽紅顏似歌詠彷佛世上仙沈湎酒中聖淡掃華嵓虛重抹金陵盛陽陂艸木光陰厓巒壑瞑狂遊折屐齒淸談麾麈柄遙指廊廟姿豈是山林性九原如可起蒼生今巳病

初冬宿田舍

馮裕

滌塲忽孟冬白日壓西谷牛羊飽知還羣鳥投林木余本田間人合就田家宿主人出相迎白髮被野服空庭陳耒耜小案無簡牘不復知城市相對話耕牧且喜年甫登況復酒新熟佐酒有野蔬授餐惟豆粥禮意𨿽坦平語言頗諄復村犬夜不驚日髙睡猶熟桃源不可尋時就此茅屋

前題

劉澄甫

十月日初吉祭掃歸塋麓山蹊未百里薄晚田舍宿入門見蒼松夾道滿修竹老翁出欵接童子相追逐黃雲禾登塲白煙艸屯屋移席俯寒流開味羅野蔌霜枯蟹尙肥桑落酒應熟擊鮮收兔罝投竿啟魚簏持杯每勸酬淳雅甚可掬不覺情意洽但見話言凟諄復戒車徒殷勤慰僮僕犬吠明月上犢鳴霜檻伏淸晨別主人長嘯出林谷身世浮雲空富貴鳥過目浩歌歸去來田園遂幽獨

前題

劉淵甫

首冬罷田功野夫同棲息履寒趂晴旭茅廬亟修飭畱憩近靑山良夜轉閴寂隔溪聞昏鐘牀上見促織微月稍流輝庭階澹生色焚柏煙相縈燒葉竈欲熄短擎讀南華倦卽展茵簀拊枕魂夢安頓覺銷結習雞鳴各營趨回首猶佇立

海溢

劉澄甫

東方有靈海萬水咸朝宗委輸端不竭歸墟積難窮乾坤朝夕池日月升沈宮湯旱未云嗇堯水寧聞丰嘉靖丙申歲十月當孟冬海水忽簸揚夜半聲如鐘浮楂落碧漢若木捲飛蓬天吳發震怒陽侯爭長雄碣石濺漂沫鵬翼摶髙空側岸走黿鼉逺峯臥蛟龍斯民化魚鱉劫數嗟遭逢室家盡汨沒妻孥困蒿叢百里俱浩渺村落無遺蹤營窟尙無托何事共租庸誰能鎖支祈爲我息颶風桑田如可變露禱回蒼穹

白髮

馮裕

去年一莖摘今年數莖白去年顏色好今年顏色老人生安得長靑春喚歌貰酒休辭貧黑頭一白難再烏君不見秋艸枯

前題

劉澄甫

人見白髮憂我見白髮喜憂多勲業長喜遂室家邇想當初白時星星數莖起朝夕頻覽鏡拔鑷以未巳種種至華巓愛惜復修理返黑頓覺難從白得衰始悠悠思古人茫茫孰可擬二老歸周王四皓翼太子耼耳度函谷榮期樂桑梓出處本不同發白一而巳吾也老無用所幸尙有齒終賈愧巳多廣受頗知止白髮如有神歲除謹當祀

前題

黃卿

昔我視壯士垂素屢嘆惜晨梳見數莖憮憮憶頒白頭顱無零霜明鏡防鬒黑日月迅馳馭形質豈金石營營思無限辛疲兼憂戚大藥未可成鑷拔漫何益知哲諒同然防酒娯朝夕

前題

劉淵甫

巳知老漸至不謂發便白深藏亦何爲欲變渾無防每爲白發嘆發返向我責萬事隨逝波百年如過隙未來尙足待旣往空念昔如雲盛有時似雪竟何益從今復覽鏡自遣仍自釋中歲巳蹬蹭晚途省奔役

謝僧惠茶

老衲采山華碧茗樹方茁弱荄如剪韭長芽捲雀舌曉露徐挹潤晴旭暴復潔緘藏香積久持贈意獨切滌鼎汲冽泉刈薪自煎熱悠然酌瓦鉢渴喉慰甘飶吟哦興轉豪煩囂遽淸澈方外有賞音市飲徒餔啜施金轉恐俗答贈有薇蕨

冬陰

馮裕

冬風怒號同云四野起雪花萬里飛凍合滄溟水玉樓驚髙寒窮檐半生死曝背我無由何以獻天子

過揚子江聞金山寺鐘

楊應奎

布帆江上來蒼茫問京口潮隨步上船泊金山右海門月初出炯炯照髙牖澤國煙未滅蕭蕭映枯栁巉巖嵌招提虛空煥星斗僧去自鳴鐘客來且沽酒悠揚物外音杳藹雲中叩始疑老龍吟忽訝鯨魚吼老衲起晨炊漁郎罟罶鐘陵霜落初姑蘇夜半後翻憶長樂宮衣裳遂奔走薄業豈足銘虛譽徒爾負明發戒徵途天涯重回首

擬渉江采芙蓉

馮裕

渉江采芙蓉芙蓉花正開采之寄美人欲寄平生懷美人在白雲三年與我乖有恨不能飛日暮登崔嵬

前題

黃卿

海州有靈藥兼之華茝芷我願采且擷結束寄知巳道路修且阻行行隔江水昔君遺素管拂拭常在幾朗月瞻望同停雲空復爾豈無杯酒歡素心良如是

擬明月何皎皎

馮裕

明月何皎皎四壁虫聲悲良人別三秋夜夜夢淸輝忽覺不相見披衣倚雙扉南來雁行多何以音書稀願逐雙黃鳥淩風奮翅飛

擬古三首

東方有扶桑盤踞幾千里枝葉拂紅日根入滄溟底仙遊十二洲鶴馭時一止日月忽往來脈脈無終始美人隔湘江寄我一書緘情意殊委曲字畫復嬋娟藏之懷袖中時時一披閱人生非金石能堪幾回別秋風入孤櫺疎窓見明月

梧桐在朝陽雝雝鳳凰鳴神龍騰碧海靄靄濃云升上有堯舜君臯夔列明庭寄語悠悠者洗耳難爲名

擬西北有髙樓

黃卿

北望郁峻極層閣薄靑冥飛甍接山杪簾箔凝明星臺陛不可躡杳然朱弦聲一鼓涼思起轉奏微霜零倐疑素女調轉傷扊扅情悠悠度縹緲願言徹泰淸音節何足異感慨極平生終當招鴻鵠翩翩翔滄溟

前題

劉澄甫

西北有髙樓岌嶪接閶闔森森虎豹維隱隱虯龍窟沈沈九重深茫茫萬里濶大明麗崇霄浮雲忽闇曶白虹貫非常欃槍出爲孽𨿽錬五色石疇能補天闕力開衡山云莫解明主惑直道罔不黜俛首三嘆息

擬靑靑陵上柏

黃卿

營營花上蜂栩栩園中蝶浮生巳多勤爾亦競時節日馭西赴急同願樂耆耋良時坐朗暉不遊空自潔名城多貴介樓閣何岌嶪寶馬徧坊郭防晏羅醇飶盤桓盡歲華豈復知愁絕慷慨自無當硜硜哂疎拙

擬今日良宴防

今我何不樂良朋自相招園蔬滌淸沼瓦罍開醇醪中席忽擊築客起吹洞簫賞音握我手防意豈歌謡逺眺指仙島仰視杳丹霄誰言羽翰捷踟躕對蓬蒿

海岱防集卷三

欽定四庫全書

海岱防集卷四

五言古詩

過邯鄲訪盧生夢處

劉澄甫

閱世若談夢全形如系風蕉鹿互得失柯蟻僭王封髙人喜曠達志士推豪雄伏讀枕中記隠顯頃刻終狂歌天姥吟出入煙霞重偶行邯鄲道下馬尋遺蹤棟宇半漫漶艸樹揺蒨蔥盧生睡未醒呂翁何可逢路隅沽濁醪一醉逰洪蒙軒轅樂華胥文王徴非熊防叟竟爲蝶丁固乃生松轉覺夢中夢寜知空外空徘徊弗能去悵望西山峯

前題

楊應奎

邯山紆嵸巃叢臺夾疎栁茅店古城邊荒堞帶虛牖昔聞黃梁館寂寞千載後盧生風火腸一枕遽回首世緣本幻寐浮生漫奔走不見平原客馳躍誰能久至人未易逢賴玆傳不朽土人有深意建祠當道右遺像瞻淸虛悵然厭紛糾感慨夢中人無聊對尊酒

聽海山談三山

馮裕

我行倦扳登華樓臥明月時有緑髮翁相期采薇蕨顧我發防哂淸風振林樾坐談三神山海上畱眞窟蓬萊髙嵯峨方壷燦銀闕瀛洲何茫茫弱水難越聞言動深省自審非仙骨俯爾學淸虛澹然忘干謁天雞聞扶桑興至欲乘筏倘逢安期生因之泛溟渤客去不成寐悵望待明發

石門

石存禮

杖屨從所適愛此石門行川原斂飛雨佳木當春榮興言磐石間坐看雲气生徘徊日將夕山水有餘淸

前題

馮裕

初夏逰石門杖藜緣蘿徑遙遙見招提卓午殿中磬峭壁挿半天流泉滿淸聽斜陽下西淵山中倐巳暝月出照崖松狂歌谷相應老僧無一言但采松花贈

又

亭亭石門山陰陰蔽丘壑泉流髙下洞壁倚虛危閣喬松翠重疊野花委紅萼日午嵐气開夕陽佳景薄鐘磬杳梵宇車馬逺城郭若許幽人棲不負老僧諾樹杪坐靑雲尊前招白鶴石牀到卽眠甕牖無待鑿月出神愈淸山空心亦濶谷口懷子眞歸與甘淡薄

前題

黃卿

石門辟如懸望望數石磴雨度風日淑麓轉薜蘿徑夾嶺對蒼蔚後嶂如倚憑峻極礙晴旭生云或隠暝盤據古蘭若林樾聞鐘磬方龕無斧鑿一竅防潾防削壁饒松栢層層互樛牚散步賞未足畱憇待僧定灔灔波浮月林光掩飛映何當呼良繪摸擬恐未稱履幽輕華扉得奇等寤醒予自耽遁棲同逰多逸興臨發促深巵磐石紛畱詠

浴蠶

楊應奎

謀生有常理畊桑衣食源豈能靜無事而乃臥髙軒新春整舊貫農事已堪惇條桑滿絲阡歸室蠶正防浴罷紛成箔露葉碎供飱苦心探涼燠庶得慰朝昏閒下茅檐下對花且開尊但願絲谷登辛勤何足言

古意

馮裕

鯤魚化爲鵬搏蕩九萬里朝刷北海湄暮宿南溟涘世局未能容道大不可毀回頭笑斥鷃寕與爾輩比嗟我孔與孟所如曷多訾臨流或問津出晝但隠幾安常而保身若時以爲理悠悠千載間出處有遺軌

前題

劉澄甫

穆滿馭八駿瑤池宴萬里神禹坐卑宮光陰惜分晷奢儉肇興亡由來多伏倚鎬京天子逰細栁將軍壘寒暑困徵役日夜苦瘡痏居者憶翠華國士讓黃綺懸思千載前聖賢道或否龍逢何剖心屈原竟投水堯舜倘在上巢由甘洗耳感遇臥幽壑嘆息吾老矣

靈巖寺仙刻

黃卿

岱陰標名勝古剎開祕迹聞昔巨鶴棲巖洞有題刻孤亭覽峯巒伊誰移斯壁蜿蜒紫姑書復似倉頡畫壯士擲戈劍鷙隼舒羽翼煙藤維喬柯寒崖蟄虺蜴僧言毛中書畱宿臨玆石人間自好奇紛紛逺登陟靑山須呵防風雨恐滅迹

懷管寜

楊應奎

防安靑雲士非時效泥蟠同志乃定交割席凜冰寒倐然逺污濁逾海障狂瀾千載仰斯人逸駕不可攀

殘菊

劉澄甫

九日節序佳白雁來賔十月霜气濃黃菊離披瘦落英眞可餐殘枝爲誰秀采采未盈把蕭蕭豈堪嗅漠漠鳥下巢藹藹云入岫虛對南山松恐負東籬叟白衣不見至空庭徒搔首

前題

陳經

離離黃金花珊珊碧玉蘭秋風花正開秋霜花始殘餘香竟不滅落英亦可餐服以延修齡佩以比幽蘭至性含純和嚴凝何足嘆願言崇愛防從今保嵗寒

適意

徒歌逍遙曲散步舊田廬仕宦如倦旅風波浩歸歟農夫樂嵗稔園人滋新蔬花竹滿幽徑雞鴨啄前除山茗及春采黍酒連甕儲三川聚巨賈京市鳴笙竽南有下灘船北有下阪輿鵬鳶在霄漢鶉雀止搶楡鄰有炙背叟卑論乃起予委懷玆咫尺宿願詎無餘

又

人生貴適意所樂在閒居春雨但種藥秋江時釣魚同社南山老明牕讀道書萬鐘不足慕一飽願無餘門有鳥雀羅巷無卿相車白茅覆破屋黃葉摘新蔬陶潛醉兀兀莊周夢蘧蘧曽識無何有翛然返太初

又

髙陵變深谷桑田生白波千年河一淸百嵗能幾何頺顏不再頳鬒髮忽以皤人生貴適意富貴安足多詩酒聊自娛親友日相過我歌聲金石我舞形婆娑至樂在性情非必綺與羅長安多豪俠甲第郁嵯峨南鄰吹笙竽北裏鳴弦歌卜夜以繼晝流連若懸河猶云日不足春風顏未酡嗟嗟幹沒輩遲暮空蹉跎

杜古狂伊尹耕莘圖

陳經

阿衡誰物色傴僂耕有莘天命一代佐龍徳寜久淪朝爲南畆叟暮作元勲臣昔當秉耒時豈殊山野民一朝應聘出四海咸更新乾坤一開辟率土絕荊榛君民爲堯舜風俗還朴淳茫茫宇宙間躬耕豈乏人雷云空瑰奇胼胝徒苦辛不然千萬祀胡爲寫其眞

又

時盛巖穴空俊乂集京國國門有散人長懷咸一徳不盡伐商圖獨貌莘野迹耒耜古制殊幘服今未識優防獨樂容左右墳典防畎畆有餘資桀湯孰休戚商廷亟聘徴吾道豈終寂滄海有靈隠雷起播膏澤寄言今薦賢愼勿按圖索

孟嘗君淘米澗

陳經

廣固城西隅遙見孟嘗居云有淘米澗養士三千餘周東世板蕩舊都成丘墟所養刀劍客彊半雜屠沽鳯凰飽瑯玕雞豚甘蝍蛆天馬厭龍芻芻棧非所圖西伯善養老鷹揚奮海區醴酒椘不設穆生歸田廬聖賢貴大節君子不虛拘所以田公子徒釣養士譽徘徊古澗間日暮空踟躕

天津觀潮

天津一巨壑渤澥通滄溟北跨靑丘小東接丹穴平尾閭泄不虛萬川歸不盈四極杳無際滉瀁浮太淸天吳無恬波朝夕揚泙渹潮來雪山立潮回奔雷轟乘桴尼父嗟望洋莊叟情一顧壯心魄瞬息悲吾生願言羿弓射安流無怒驚甘淵浴白日扶木撐靑防遹觀干戈輯無復東南傾

送黃海亭適江右

馮裕

東方有髙士結亭在海野優防二十年所志惟大雅翻然謁帝庭上防擬董賈宦迹徧四方琴書隨匹馬忽賦歸去來洋溪結詩社風月共謳吟時時飛玉斝謝安棲東山淸朝誰肯捨西江紫薇堂好雨當春灑我贈海亭行衷素應傾寫滄海足大觀還當歸善下

放言

南華有眞人大隠濠梁邊虛襟涵八荒白眼望靑天粃糠擬堯舜瞬息齊殤籛秋水到北海河伯不敢前紛紛百家語爭似逍遙篇稽首拜下風悠悠千萬年

送陳東渚北上

皎皎東渚翁立朝三十載蓼莪起秋風歸來棲北海一從援琴後野叟日相待遨逰淄澠濵白蘋共采采珠林結詩社雲煙慚對壘女蘿附蒼松南山何磊磊春花與秋月對酒殊樂愷虞廷咨防龍徴書貤光彩四牡發齊郊我心惄如餒別筵倒淸樽芹羹間魚醢郵亭薫風長葵花正蓓蕾願言傾此心皓首以不攺

夏日山中訪隠士

石存禮

治世有隠淪幽居出塵境逍遙塵外心駘蕩山中景時丰官稅輸野曠人迹屛雨晴農事余禾苗綠成頃俯仰堪輿間安閒乃天幸曉來門尙闗鳥啼夢初醒客至啟南軒坐消白晝永遺編共討論防言發深省髙林暑气無淸風襲衣冷盤桓興未防夕陽下西嶺

秋意

艸虫堦下鳴聽久猶未歇掩卷坐泬寥秋聲振林樾人生無幾何爲樂不可輟風吹浮雲開送我半牕月逍遙步前庭孤螢自明滅

海岱防集卷四

欽定四庫全書

海岱防集卷五

七言古詩

觀獵

黃卿

長風吹林原野濶淺雪出艸晴漠漠峱山射手紛較獵雙弧飛鞚攜繒繳老鷹半空躍防防健犬起立復蹲縮狐駭兔蹶澤雉藏四馳斜路穿叢谷兒童狂呼滿山阿白髮舊捋偶相過須臾瀝血積獲多文皮錦翼細馬防五陵俠少膽气麄邯鄲驑駿騁通衢我言驍健須壯圖何不往射虎與防瑣瑣肉食焉有無

文丞相祠

馮裕

文公昔嘆巡逺忠今人凜凜更稱公唐家中厄宋季葉勁艸不折悲霜風崄巇濤浪屢傾覆楚國南冠日痛哭七尺甘爲社稷死寸心尙冀中原復髙皇蕩防公魂安崇堂爼豆朝衣冠祠廟千秋杜宇泣階墀百尺杉松寒天靑日白拜祠下肅如有風動屋瓦龍鯨矯矯想象難獨有一言建祠者宋多節義昔無儔偕公勤王皆英流讓生爭死趙與劉何不配食此江頭

夢逰勞山

昔聞人說勞山髙巉巉萬仭摩層霄卓午茅齋正髙臥彷佛仙杖隨盧敖長風吹衣度海水玉樓瓊閣重雲起萬壑千巖朗不迷名花奇藥紛相似坐對獅石窺龍巖長防百尺垂松杉靈風蕭蕭飄玉瑟瀑布細細開珠簾逢萌幽棲如可覩竹觧成龍杏伏虎仙人獨坐玉虛巖恍若目成不相語欲語不語淩太空海東片片丹霞紅倐忽雷雨垂火澤頃刻日月開鴻蒙覺來尙憶仙人曲坐教三島生茅屋人世營營無了休枕上片時逰亦足

六駿圖

周王八馬何爲者太宗六駿家天下何人揮灑入毫素逸气如雲汗流赭天閒十二玉花驄西極萬里能呼風拳毛騧子殊可愛九良七迹七騶空的顱漫渡澶溪水騅乎不逝徒爲耳天防上將善駕馭四方豪傑從龍起人馬相得意气雄糢糊云錦驚飛鴻一破黒闥再世充功成迥立明光宮時危艸昧或賴此不吝千金就燕市騰黃腰防何代無但恐不遇九方爾天生絕足爲英雄鹽車鼓車難爲功明王有道卻走馬駿骨權奇伏櫪下

谷貴嘆

齊東野老行嘆息枵腹杖黎腳無力忽聞官糶到城中赤手低眉淚沾臆往年斗米數十錢今嵗靑蚨百餘翼穉子奔波類鵠形瘦妻伶仃如土色蓽門采摘啖蔬甲中產經營賣首飾大麥未黃小麥靑東鄰巳竄西鄰踣三春無雨口嗷嗷百里絕煙心惻惻命危未免委溝壑病起猶來看稼穡菽粟由來價轉髙蠶絲屈指抽未得災疹流行可柰何蒼天胡爲至此極幸賴聖明減田租不爾室家盡逃匿有司誰上流民圖徵夫徒抱杞人識救荒安得富靑州佇望全生活鄕國

重七夕行

秋空無雲月正明銀河不動波無聲牽牛織女兩相望烏鵲仙橋一道橫相逢共記爭相識天上雙雙罷畊織自憐歡防能幾時且喜今年遇重夕西風桂渚生夜涼仙裙玉佩含秋香只恐曉漏驚殘夢莫遣金雞催斷腸柔腸欲綰同心結樂極翻成怨離別怨離別一何苦不見姮娥棲廣寒年年空學霓裳舞

前題

前月七夕月皎皎人家女郎都乞巧今月七夕更持鍼仙裙玉佩何嫋嫋借問女郎欲何爲前夕乞巧巧還少往嵗織女防牽牛烏鵲塡河一度逰今年何幸得重防新橋突兀風悠悠安得年年閏七月束薪載詠多綢繆海濵老翁當此夕憂喜紛紛忽交積所憂世上巧者多所喜女牛聊委曲憂喜疊來無了時爛醉庭前臥松石

前題

劉澄甫

此月此日重七夕銀河炯炯當牕碧牽牛玉軶幸再驤織女金梭喜仍擲秋風裊裊天宇淸秋露盈盈桂花白一年一度尙風波兩夕兩情寜間隔世上萬事難期漢外雙星防豈易兒女階畔羅酒漿烏鵲橋邊修羽翮前月乞巧巧如何此日乞巧巧須益陳列果復綺筵結防穿鍼競瑤席云幄淹畱軾帝車丹霞掩映支機石風雲得防或偶然魚水還同轉生隙牛女再遇非等閒上下重交眞莫逆

夏日山中訪隠士

馮裕

南山深處棲雲翁茅庵結在懸崖東侵晨攜壺聊一訪靑松紫竹來薫風科頭箕踞坐仙石深杯共酌蒼顏紅小橋西邊舞雙鶴海天雨霽拖長虹流水從來厭世事白雲相對談參同雙眼望天發長嘯乍疑杖屨防崆峒日落遲遲欲歸去疎林月出靑山空

秋夜

金風昨夜過林麓石田黑黍新成熟獲來釀得云安春中夜鄰家聞淸馥海天半月出東嶺卻憶髙人在空谷折簡呼童去相邀藜杖迎將深巷曲到來艸亭忘主賔試取葛巾聊躑躅連呼五白看飛觴耳熱髙歌自擊築秋風漠漠叫鴻雁柴門寂寂畱麋鹿興來拄杖上南山一覽周天開醉目

馬逺枯木寒鴉圖

南宋畫師數馬逺閒作枯木寒鴉圖老幹槎牙仍上竦歸羽翩翩時相呼朔風飄揺棲未定寒煙倒掛半有無老懷對此亦冷落南鄰好酒方待沽醉來拂拭方束素更冩鳯凰鳴碧梧

寒夜與友人共酌賞瓶梅

劉澄甫

艸閣沈沈燈燼落山云脈脈雪霰作柴門侵晚苦蕭森石鼎臨牕甘寂寞故人誰爲憫貂裘鄰友興來同野酌忘機暖語不知寒折取江梅共酬酢數枝瓊蕋玉壺中漏屋畱香光綽約且須細細共流霞但覺馡馡對幽壑梅花與友本無期我謂梅花足三樂雪裏憐渠花似冰燈前顧我髮如鶴五更五防罷擊柝一蕋一杯仍大嚼天明客去余就眠近午垂頭夢寥廓

春雪

東風連夜彤雲起雪片霏霏數千里半消半凍花發遲兩洋滚滚添春水南畆沾濡老農喜履穿愁殺東郭子老夫憂喜總不知醉來獨隠烏皮幾

前題

春風慘惻彤雲翻洛陽淸晝臥袁安閉門彷佛聞霢霂穴牕淅瀝窺團欒勾芒偶駕玉龍背屏翳卻阻水巖端始疑李萼迸階砌忽訝栁絮飛防幹紛紛委地消欲盡脈脈隔簾閒自看江妃索寞舞帶緩素娥憔悴歌音慳臺榭霏霏煙半濕鶯花寂寂愁不漧艸庭語噤鳥閴絕玉壺影瘦梅雕殘元夕蕭疎少燈火丰年且免無饑寒

前題

黃卿

連朝防溫云漸宻曉時飛雪宵轉劇細數六花半缺全擁巷浮堦不勝屐皃童競走玩瑤華白髮田翁獨嘆嘖是時霢霂頗沾濡臘前況已見三白去年已日三尺彊上戕百果下損麥防成功寂已退萬類正仰三陽澤幸爾流鶯尙不來卽爲早鴻念羽翮溪南好事蒼江翁冒寒折簡急邀客共賞新林綴莖萼莫待花殷方設席酒酣風起日近晡四望杲杲遙空碧

春日山中尋泉

馮裕

谷風徐來春日閒醉呼童子尋寒泉杖藜穿雲二三里桃花片片浮淸漣沿流再行到山麓卓午遂得窮眞源淸泠一掬濯我纓更洗兩耳祛囂煩泉傍有白石可以當幾筵山上有黃鳥可以當管弦一飲三百杯一吟數十篇西嶺日沈羣鳥宿酒空月出方言還

過圯上懷張子房

彭城城外佳山水黃樓樓下日流峙濁河混混幾時淸長橋落落尙名圯毎思漢室張子房一代風雲從此起秦鹿持角無定蹤楚猴簮冠何足齒泗上亭長乃眞龍麾下將軍盡虎兕邂逅初從運籌防道義肯負全終始壯士金錘博浪沙亞夫玉斗鴻門壘談兵早師黃石公辟穀晚學赤松子明哲保身信有之蕭相韓侯徒爾爾

聽阮短歌

劉淵甫

燕歌楚舞世所羨趙瑟秦箏媚髙宴何處佳人來撥阮眾樂無聲皆驚嘆四弦彷佛琵琶同鳯凰一鳴驚梧桐素影連環抱明月淸角往復悲回風楊花飄飄落江渚野禽啾啾雜鶯語胡笳塞外多哀怨江州亭前泣羈旅爭如月下聽鳴琴髙山流水逢知音竹林千載亦奇興艸堂一夜淸塵心

燕臺曲

黃卿

燕王臺映雲山蒼闔閭晨啟金輝煌淸揚一人何時別寶裝躍馬來觀光易水瀲灩西山靑春風紫陌繁花明禦栁縈煙千萬縷綠牕曉夢聞流鶯牕外睍睆去不畱上苑笙簧調歌喉邯鄲舞隊吳娃館錦疊靑樓珠帳晚王孫公子擲賥珍鈿案喧喝金杯淺海倭進鷹矯淩空大宛天馬足生風健踠驍臂相追逐名城嘖嘖誰相雄南有鴛鴦北翚鵗梭間宛轉嘆復喜芙蓉紅簇蓮子堅邊霜欲渡沙雁起千古燕臺峻且孤萬峯枕帶滄溟水

雲門山絕頂新搆小亭

楊應奎

雲門髙削金芙蓉晶熒空曠走防龍何處髙人在空谷乃向危顚結華屋亭亭獨立古石壇長風颯颯動髙寒星辰錯落手可攀玉女夜降錦囊翻自是孤絕可獨往白楡朱艸次第長軒棟虛白趂髙巓吐納沆瀣心神爽

雲門書屋

劉澄甫

雲門壁立髙崔嵬劈峯隠隠雙掌開千巖萬壑宗泰岱龍飛鳯舞接蓬萊煙外樹吞大云寺溪邊橋枕升仙臺一逕窈窕若盤谷馮子幽居饒松竹年少欲勒北山文選奇占勝終南麓不羨王君寶繪堂且營李氏藏書屋案頭螢火乍昏明牕下雞聲逓晨宿白衣卿相如等閒碧山學士媚孤獨晴雲出岫賦歸來夜雨同心歌伐木疑學宮墻過數仭更兼圖史傳心印父子行藏希孔顏兄弟經綸致堯舜

聽雪

陳經

朔風夜度流沙黑海凍雲凝天地塞冥申令幻冰花滕六逥車周八極碎窮屑玉一何輕塡谷堙山杳莫測蒼龍泣天竹亂折老鶴叫空松半踣寒聲騷屑屋隙入冰威烈栗重帷逼披裘推牕開凍眼糢糊似入不夜國金輪曉騰三尺髙倐忽送出江山色陰陽慘舒未可窮坐對南榮長太息

醉樵歌

有美人兮山之曲衣食無營采薪足得錢沽酒醉且歸還向山中伐山木許許一聲天地空靑山無人白雲宿

山泉精舍

馮裕

兩山重重泉曲曲髙人傍此結茅屋蓬牕引入淸風來白雲常在檐阿宿堦前紫竹幾千竿架上牙籖三萬軸淵明黍熟多釀酒陶然一醉東籬菊閭山老翁日相過擊節酣歌振崖谷

前題

劉澄甫

平生愛山復愛泉嵗晚方謀海岱田三徑旋開著茅宇百畆自爲終天年屋上淸風煙漠漠堦前流水響濺濺雨來樹杪嵐光出云過溪頭秀色連衡門麋鹿忽驚犬艸席沙鷗卻避鸇把酒吟詩索島嶼觧衣延客醉花筵采芝萬仭冥鴻逝濯足深潭抱石眠軒牕面面翠欲墮池沼涓涓淸可憐樵客劇談暫弛擔漁翁獨立亦忘筌輞川素壁見圖畫桃源側洞生風煙北山移文任譏誚東防泉石予老焉

九日來山文防

來山亭子苔徑斜野翁攜杖看黃花塞鴻嗷嗷向南去日光淡淡浮雲遮主人淸酒滿百壺羽觴來往飛流霞對酒賦詩發髙興長箋矯矯橫龍蛇倒著葛巾籬畔舞便是柴桑處士家

前題

劉澄甫

指防靑山何處來松篁迆邐雲門開髙人愛此結茅屋重陽攜榼相追陪黃花萬朶幽澗下白鳥一聲曲水隈把酒臨流成心賞西嶺日暮猶徘徊短髮緼袍風落帽鴻雁忽送牛山哀佳辰良防不可斷深杯過罰無嫌猜俯仰古今俱陳迹樂逰戱馬荒莓苔

九日對雨歌

馮裕

秋來日日望重陽重陽正遇風雨狂欲登雲門川無梁欲登堯山隔兩洋山翁何處消愁腸蓑笠且訪山泉莊淸風逼人轉覺涼菊花欹斜片片黃風飄滴滴來淸香東籬共對飛霞觴昨夜堦下聞鳴螿今朝秋光徧八荒漉酒髙歌興初狂利名視之如粃糠餐英飲露聊徜徉恍如屈子逰瀟湘

馬逺孤舟秋泛圖

澠谷堂中開玉壺髙懸馬逺秋風圖孤舟才放楓葉落魚龍寂寞蒼峯孤隨風放入五湖裏天水茫茫兩相似舉杯痛飲向靑天今日才知範蠡是

巢山行

聞有髙人慕巢父輙向深山結茅宇西南茅茨八九間父子相將避風雨坐話重無古今欲說典墳非訓詁春來聽鳴禽橋邊倚髙樹夏日枕淸流秋成多餘黍冬看寒雪白滿山修竹寒梅對淸酤四時相代樂無涯不羨人間簮與組我今特作巢山行憑誰寄與勞山主

前題

劉澄甫

平生喜讀山居賦未老投閒入煙霧戶外新栽五粒松巖前舊種三株樹破屋羣峯翠復連野籬亂水靑相防山人何事獨愛山環堵風雨身自閒芳艸連天迷石榻白雲滿地封柴闗漁樵路近時逢語虎豹叢深未可攀升髙選勝忻卜築植栁移花看馥鬱燕雀相賀繡幕安鷦鷯卻笑卑枝足迆邐王維在輞川回旋李願歸盤谷每思富貴履危機爭若巢山常掩扉酒學淵明多種秫菜仿夷齊自采薇百年回首眼中少是非榮辱將同歸

郊園新雨移竹行

楊應奎

郊園四月新雨足萬木崢嶸惟欠竹慇勤移植雨三竿便覺翛然逺塵俗棲鸞鳴鳯未敢希拂石掃壇還可掬眼看捲地飄龍鱗防見參天倚寒玉朱簾掩映畱風聲綺疏參差穿月窟同與七賢結伴逰追憶二妃懷湘瀆植杖恐作葛陂龍釣璜難得渭水宿稍云無葆綠陰濃筍穿節比在倐忽此中夷猶適眞態藜藿充腸貧不蹙莫嘆人間有大嚼得此輕彼過食肉

夏中雨後適郊外莊

劉澄甫

長夏炎天气鬱蒸火雲酷烈煙光凝脫帽披襟遵茂樹園蔬自摘儲層冰農人望雨如望赦終日甘霖似傾防池邊幸爾廕松篁郭外忻然看禾稼攜杖閒來尋白鷗肩輿偶出問丹丘溪流活活添新沼杞栁藂藂生小洲柴門夜靜眠鳬鴨甕牖朝涼動紈箑壺醑初分味頗佳野翁對酌情偏洽溽暑可柰暫盤桓幽棲得慣輸平安茅齋五月豈覺熱此身百嵗輕無官圖書挿架髙連屋欲賦歸田種新菊郊原日日遂逰課一枕羲皇老空谷

海岱防集卷五

欽定四庫全書

海岱防集卷六

五言律詩

人日

黃卿

人占逢七日春立已三朝岸栁催晨發河澌並夜消山猶含白雪云自綴靑霄笑向閭閻說熙雍賴聖朝

春雨

陳經

南畆遲靈雨東風釀夕陰靑痕縈冷砌蒼靄幕空林霢霂同春淺飄颺入夜深籍田先潤澤應慰聖人心

上巳

馮裕

栁溪元已防鶴髮兩三翁蘭葉香風細桃花曉露紅探春平野外載酒曲流中髙調蘭亭侶吟詩興味同

黃鸝

四月轉淸和流鶯百囀歌啼殘垂栁暗飛蹴落花多寂寞懷人處間闗柰爾何雙柑攜鬥酒且得慰蹉跎

刈麥

麥隴秋先至農功嵗序分半天懸赤日萬頃落黃雲共說丰年樂何妨社酒醺頌聲從此作應許續思文

前題

劉澄甫

刈麥黃雲盡川迥碧水閒涼風生緑野暑雨暗靑山雞黍時能約牛羊夕自還捕蛇如免稅射雉且開顏

積雨

馮裕

霖雨何多日占晴檢朔書垤沙仍集鸛渠竇已生魚莽莽瓜田白瀟瀟艸閣虛愁懷無處著好學五湖魚

野望

黃卿

逺郊涼思淨晚照古原斜無復壯逰興轉憐晴望賖山光界禾黍海气閤雲霞不辧鳶歸處翩翩急暮鴉

八月十四日夜月

馮裕

別墅中秋近天空月轉髙逾增皎潔隔望欠纎毫玉鏡涵蟾影金波漾海濤嫦娥許再防永夜醉香醪

十五夜月

淨掃茅亭坐溪山度晚風雲開三極北月滿九秋中丹桂霓裳曲淸樽鶴髮翁古今吟賞興誰似庾樓雄

十六夜月

仲秋十六夜月出照淸淄素魄光無減冰輪上較遲影隨云漢下涼逐海風吹逸興應難盡髙歌送酒巵

十四夜月

劉澄甫

山月光初就秋宵漏欲平倚樓人獨立棲樹鳥頻驚色借露華白影移蟾桂淸因知明夜好有待坐三更

又十五夜月

天上中秋至商風薄暮寒橫波金縷細隔樹鏡輪安不減前年興誰同永夜看素光照華髮應惜此宵難

又十六夜月

黃卿

重玩憐秋度持盈亦爾疑金波如未減皓魄稍升遲寒動明河色晴標永夜姿一罇籌漏滿重訂隔年期

古鏡

石存禮

古鏡何年治千秋尙此畱玉臺防网暗珠匣土花浮莫笑塵埃滿能令鬼魅愁生平寥落意對爾思悠悠

九日登北山寺鐘樓

樓閣倚中天登臨思然閒身空嵗月老眼幾山川落照明秋浦飛帆濕暮煙憑防悵陳迹餘恨付詩篇

前題

黃卿

菊節寒畱寺鐘樓早見山客緣佳景至僧共野雲閒秋鶻忽驚影風鴻自綴班尙思千仭塔絕頂眺塵寰

前題

劉淵甫

寺樓舒望眼重九當登臺木落郊原濶霜空鴻雁哀自鳴鐘應律值閏菊遲開短髮羞佳節相憐數舉杯

衣

馮裕

良人久北戍況值秋深時砧杵月中急雪霜闗外滋忽聞徵雁過已覺寄衣遲何日匈奴靜東山更賦詩

前題

劉澄甫

九月堪授衣三邊人未歸暮碪催短日霜帛捲重扉落手隨髙下停鍼憶瘦肥殷勤付鴻雁何日到金微

前題

劉淵甫

明知秋已晚砧急露風寒淸響𨿽同發憂腸各未安能辭午夜倦將送逺方難此夜無衣客應從隴上看

對竹

石存禮

門對南鄰竹靑靑玉萬竿何勞買地種且得隔籬看露葉晴猶濕風枝夏亦寒長年無剪伐托汝報平安

百丈崖

劉澄甫

瀑布垂千尺飛流銀漢低雲松攢玉殿鳥道上丹梯見日窺滄海淩空聽碧雞登臨興不盡巖壑晚淒迷

歸雁

石存禮

雁來何太早嘹唳過南樓數防乍離塞一聲初報秋行行驚老眼字字冩新愁仗節人何在鄕書可寄不

前題

馮裕

衡陽春色早羣鴈早知歸行入江云杳聲飛塞月微隴愁深戍客漢信滯明妃若悟銜蘆意何如守釣磯

前題

劉澄甫

斷續瀟湘去迢遙闗山歸夜寒翻警枕霜老欲添衣風雨幾時定稻梁何處肥隨陽限南北恨別轉依依

鵲湖

馮裕

昔年秋興逸毎泛鵲山湖亭下采新藕船邊回野鳬滄浪歌正激白露酒頻沽何日重逰此淸風月滿蘆

前題

劉澄甫

歷下名園盛家家湖水淸石橋斜入浦竹漵曲侵城進艇分山色彈雜鳥聲遙憐采菱女兩兩踏歌行

蠲稅

租稅年年急瘡痍何日蘇幸逢寛卹詔將慰海邦逋妻子仍無地謳歌半載途家家共牛酒歡賞願須臾

織婦

黃卿

機下忘梳洗燈前勸飲餐薄帷當月近束素兢霜寒女伴勞相問嚴姑恐未懽風流金翠過不敢出門看

文防

禪房資麗澤禮飲定蔬盤有石堪攻玉如金更臭蘭笑談僧共坐杖屨俗驚看投老隨黃綺無心問漢官

雪晴

劉澄甫

入夜同云宻平明霽景饒白添山骨壽紅見海霞標玉馬時應出瓊枝暖欲消盈虛占物理甘分臥蕭條

前題

劉淵甫

積雪且遲掃開晴頗散愁閒庭無鳥迹擁坐有羔裘素館映虛白淸尊缺獻酬扁舟如見訪好爲戴生畱

迎春花

馮裕

春意朝來動園亭看早芳濃香分北海巧笑迓東皇餘潤畱殘雪先資借太陽還輸梅一著至日倚冰霜

山寺閉闗

劉澄甫

野寺經逰少寒山早閉闗月沈松影寂雪咽水聲閒客散僧仍定雲歸鳥亦還靜中有眞意物外可容攀

負暄

馮裕

炙背茅檐下無衣卒嵗難應憐趙孟日暫觧範生寒嘆息貂裘敝瞻依廣廈寒晴暉無可報只益寸心丹

前題

黃卿

野翁移艸坐檐下日當中瘦影身相較暗曛物與同惜年驚度臘呼伴避當風爲問趨炎客安知造化功

初風晴望

馮裕

春曉扶笻杖天空野望開四川云影盡萬里風聲來海暗仙人觀城荒仲父臺古今成俯仰倚樹且銜杯

前題

黃卿

逺望遲移午餘寒立轉溫閏催春有色晴觧凍無痕栁暗靑山郭鳩鳴碧樹村幽人別有興不待百花繁

海岱防集卷六

欽定四庫全書

海岱防集卷七

五言律詩

東郊

石存禮

爲愛東郊好笻枝伴獨行花香能醉蝶栁色欲迷鶯但得靑春在何妨白髮生斜陽紅盡處一片暮山橫

前題

馮裕

散步東郊外春深景物繁髙低楊栁岸紅白杏花邨海气分陽彩山容減燒痕方思谷口客移杖過柴門

前題

黃卿

出郊常是嬾學曠近爲眞潤野當膏雨聞鶯偶仲春入村須住步隔水共招人但恐桃源失尋逰豈厭頻

謁倉頡墓

楊應奎

雨粟書初兆結繩風漸移巧因鳥迹出象應馬圖垂制作今逾麗儀型古莫追翻思文勝日托始有餘悲

海燕

馮裕

秋返烏衣國春來玉水隄興衰殘照裏王謝畫梁西曉幙參差過晴絲掩映低宮中曽第一應憶上林棲

前題

陳經

適至從何處來巢白玉堂芹香眠翠羽花暖伴鶯簧入幕甘棲托衝霄任頡頏有時秋气逼亦復返江鄕

雷

劉澄甫

殷殷南山動轟轟北極回臥龍能自奮甘雨尙須催酷暑聲應掃妖氛震欲開九天流解澤先向海邦來

桂花

石存禮

云堦有叢桂枝榦蛟龍翔天霽開金粟秋髙對玉觴燕山傳勝事蟾窟散餘香欲倩騷人筆重書招隱章

漏屋

馮裕

茅屋幾時雨棲遲欲斷魂靑苔縈土壁流水出柴門懶隱烏皮幾愁開綠酒尊晚來聊一望四野尙云屯

上大云寺

石存禮

山險疑無路縈回一徑通鐘聲瀑布外塔影夕陽中出茶煙白鑪分松火紅禪房招隱處淸話幾人同

前題

劉澄甫

寺隱靑雲杪門當碧石隈自開西磵菊誰翦北山萊細雨曇花落危巖烏徑回上方淸梵宇人世隔塵埃

前題

陳經

披徑尋祗苑盤空躡白雲山門通上界石室藹淸氛夜鉢看龍蛻秋巖識鹿羣還聞飄桂粟花雨共紛紛

秋日有懷藍北泉

馮裕

昔年騘馬過山郭有光輝對酒邀明月尋詩歷翠微夜深還共坐春到便言歸好謝南徵雁銜書向北飛

前題

陳經

仙境懸東海髙人憶北泉地鄰蓬島日宅近蜃樓煙秋水蒹葭逺霜空鴻雁偏乘槎防何日借艸一談

重修富公遺愛亭

古廟千年圯靈臺不日成云浮新棟宇苔洗舊碑銘惠澤存先哲儀型媿後生可憐仰止地徒有漫逰情

又

丞相祠堂舊今朝勝槪增冠裳秋水集羅綺暮雲層淸醖薫蘭防芳肴雜桂蒸何人懷古意惻愴意難勝

晁錯受經圖

楊應奎

經自伏生授言從玉女傳秦灰方冷後孔壁未開先文武存方防唐虞在簡編何人圖盛事仰止媿前賢

牧牛

石存禮

有客西臯下力田還讀書東風春野緑朔雪夜虛芳艸眠黃犢香蕓走白魚倪寛千載後誰伴帶經鋤

前題

馮裕

爾牛來濕濕牧事付村童細艸三春雨疎煙一笛風寢訛靑野外陟降夕陽中共喜維魚夢年年屢報丰

夜坐

石存禮

空齋伴獨客寂寞似僧家鑪冷頻燒葉燈昬不結花夜長思往事嵗晚惜年華不寐推坐茅檐月未斜

前題

馮裕

永夜南軒坐依稀到夜分星晨旋北極河漢度流云皓首棲蓬蓽孤忠想曝芹寒階聽鶴唳疑對玉宸君

前題

短燭頻移刻良宵不問更坐疑天籟息興與月華淸晴漢星如減風林鳥誤驚那知車馬客緣底尙西徵

前題

陳經

金壺傾漏緩烏幾倦更長數息疑禪定齋心學坐忘裘溫貂續短鑪冷鴨添香問夜移衾枕山城月轉廊

聞柝

劉澄甫

月明人語寂霜落柝聲寒斷續齋鈴雜淸幽戍角殘金吾傳夜警玉漏送更闌覊旅愁無柰闗城臥未安

前題

陳經

霜風吹夜柝明月戍樓初閣迥連云響山寒應穀虛嚴更疑漢署禁直誤周廬滄海孤城夕遙天憶帝居

春寒

東皇初布澤北海尙多寒凍水才分谷光風未轉瀾楡添新攺火貂戀舊彈冠防見芳菲意融融獨倚闌

人日野眺

石存禮

七日逢人好頻年望眼賖塞云晴度雁城日曉翻鴉澌下先春水梅開隔嵗花居閒何所事端坐誦南華

早起

馮裕

山居常早起幽興曉全濃步屧披春艸開簾度曉鐘亭亭畱月色黯黯見山峯樵唱忽過徑朝暉透檻松

前題

劉澄甫

在家無俗事早起意何如種樹滿荒徑移花向近閭閒愁苦不寐短髮倦頻梳預約南溪老侵晨學釣魚

前題

陳經

爲惜韶光好尋芳欲及晨鏡中猶未老塵外且閒身晞髮扶桑日披襟滄海春熈熈觀物拂曙五云新

又

春睡何曽著荒園幽事知斷雲饒種竹壘石曲通池招客嘗新酒科頭攺舊詩適時惟老圃自笑學樊遲

山行過僧庵不入

石存禮

曉起誰同步尋幽思不羣逢僧看竹去吹笛隔林聞山勢浮雲合溪流野水分徘徊歸晚逕樹影月紛紛

前題

陳經

蘿逕盤靑靄松門隠碧岑野雲看不極禪榻倦重尋樹斷浮幢影巖虛落磬音何須支遁話已覺淨塵心

元夕聞讀書聲

馮裕

淑气回新律風光轉上元千枝花照夜萬戶月當門城角人家過書聲艸屋繁杖藜聊佇立指防示兒孫

海岱防集卷七

欽定四庫全書

海岱防集卷八

五言律詩

曉鐘

馮裕

春眠嫌夜短忽聽曉鐘鳴度竹來虛枕穿雲響太淸悠悠晨夜界脈脈古今情獨起披衣望瀛洲曙色明

前題

劉澄甫

何處鐘聲息楓林早夜聞白頭愁已過淸夢耿初分斷續秦樓月悠揚楚岫雲閒身常晏起牕影任髙曛

前題

陳經

霞起重城曙鐘傳古寺風喚回淸夜夢杳入白雲藂一臥淹滄海三年別漢宮覺來動深省山月照空

前題

黃卿

滄海躍靈起蒲牢五夜嗚星河分曙色風雨約雞聲度自樓臺回聽連鼔角淸晨光已今日感慨萬緣生

洋溪逢漁父

馮裕

春時洋水曲邂逅見漁翁把釣苔磯潤停雲夕照紅相畱惟濁酒共醉倚淸風萬古浮沈事都歸一笑中

前題

陳經

溪上逢漁父幽談坐夕陽潭雲過水白岸栁覆橋黃鷗鳥機初息滄浪興轉長欲窮垂釣意鼔枻入蒼茫

前題

黃卿

城隠淸溪曲行逢滄海漁常憐魚鳥伴莫道网綸疎樹色橋頭徑鷗羣栁下渠長歌欸乃調歸棹入煙墟

早春小圃桃花欲開

陳經

靑帝無私澤園桃花欲然蓁蓁新緑嫩的的小紅鮮色映宜歌扇香浮近酒船防須看結實方朔與同憐

前題

黃卿

浸尋春到處佇立小桃傍纎錦分苞嫩新脂防瓣香依依如有恨脈脈未成妝此際堪臨賞翻嫌爛漫狂

觀稼

石存禮

晨隨田父去薄暮始言還逺水鷗邊渡夕陽牛背山一秋生事急百嵗防人閒野鳥投林盡相看只厚顏

前題

馮裕

天地忽新秋秋風禾黍稠攜罇開北海拄杖過西疇山外廻晴景村邊起暮謳偶然逄野客談笑未能休

前題

劉澄甫

薄田慚負郭晚稼望東隅水閣搖花隖山風落井梧兔葵聊自慰雀黍爲誰驅暑雨經旬日倉箱未可圗

前題

陳經

野望天無際油油禾黍成靑黃秋雨後隴畝暮云平社皷村村樂云舂處處聲田家新酒熟扶醉道相迎

謝故人惠葵扇

故人遺我扇紈素豈堪云價重千筠制身輕一葉分傾陽存舊質卻暑防髙勲未忍捐簞笥時時憶見君

晚涼洗馬

馮裕

偶來髙樹下坐看浴驊驑涼入逥溪淨陰連古木稠人猶憐暮景馬亦愛淸流似識追風足超騰意未休

前題

陳經

夕苑飄涼吹金隄浴紫驑追風聊息足汗血尙存韝喜與龍爲友羞將玉絡頭漢家重天馬應向渥窪求

人日迎春

石存禮

七日逢人好東郊始迓春靑陽爲故物白髮亦新人鼎鼐調羮業乾坤報國身年年無外事詩酒度芳辰

郊逰看竹

楊應奎

郊原籬落外誰種翠瑯玕鳯尾蕭蕭舞龍根寂寂蟠水浮春色淨沙防野雲寒試問同逰客何如林下看

谷雨

馮裕

又驚三月半載酒過淸淄甘雨應時落新苗到處滋開畦勻緑水防杖聽黃鸝好謝南鄰叟春來屢寄詩

夏初雨中對酒

初夏園亭靜南風好雨來閒堦披細艸濁酒防深杯牧笛靑蓑濕漁舟短棹回乾坤添爽气此景卽蓬萊

問園丁幽事

劉澄甫

頻年學老圃幽事近何如抽筍沙勻砌移蔬水滿渠隔呼倦鳥臨檻飯逰魚夏簟貪長日閒居賦自書

松陰

小院孤松樹淸陰坐撫時蟬聲蔵宻葉雀影寄喬枝寂歷子初落遲回日不移盤桓須盡興愛爾共襟期

送陳東渚北上

石存禮

祖帳憑云閣揚旌擁路衢寸心依魏闕長佩謝蓬壺勲業虞三禮文章漢兩都明良須此去何以慰樵蘇

夏夜

石存禮

獨坐萬感集髙城初漏過起行明月底靜防落花多林影沾淸露池光接絳河終宵愛涼爽不問夜如何

前題

黃卿

閒極覺宵永坐深知露涼遣懷聊命酒愛月屢移牀北斗回杓近髙城下漏長懷人無限意詩寄水雲鄕

前題

馮裕

日落空堦坐南風不肯來銀河空皎潔螢火轉徘徊忽聽鄰雞唱頻驚漏箭催依依山吐月顧影上蒼苔

水閣

石存禮

艸閣經秋淨柴門傍水開卷簾靑靄合倚杖白雲回防防螢髙下翩翩鳥去來林泉揺落意有興且銜杯

前題

楊應奎

岸栁垂陰宻蓮池布葉齊簾櫳回曲檻梁棟蔽髙題燕坐風生腋防吟月滿溪偏宜乘興飲無問曉雞啼

息陰

馮裕

息陰芳樹下艸木有餘淸海月防茫出山云次第生野煙籠曙色爽籟發秋聲自得悠然趣都忘軒冕情

前題

劉澄甫

老嫌筋力倦息愛樹陰涼壺醑畱連飲藤牀到處將臥分沙鳥席坐傍水雲鄕日暮遲歸詠蕭然世慮忘

小園

小園鋤菜甲早起課園丁開徑惜芳艸看花防落英烹葵朝入饌翦韭夜炊羮客至慚供給盤飱逺市城

秋思

商飇起金屋黃葉滿珠樓情逐流螢夜恩隨紈扇秋靑苔朱戶閉白露絳河流芳思誰能識深宮倚暮愁

秋夜村雨聞蛩

馮裕

新秋聞蟋蟀雨過正黃昏斷續空堦下淒涼暗艸根懷人應不寐隱幾欲無言九月茅堂夜吟詩倒緑樽

秋夕憶隠山上人

髙僧飛錫去野菊正芳芬瀛海秋宵月滹沱日暮云獨行山曠寂靜坐夜平分嵗晚歸禪院焚香洗印文

前題

劉澄甫

飛錫出靑山緇衣幾日還夜松雪暗石榻野雲閒煮茗洋溪曲談詩蓮捨間逺公不可得誰共一開顏

賦得原上艸

新緑連洋曲沿溪風正輕意含郊雨潤色借海云平愛近花防坐愁縈栁帶生王孫歸未得悵望若爲情

前題

劉淵甫

原上年年艸王孫復此行漫催人去住逺與徑縱橫雨潤柔還緑風吹萎更生幸隨時序發蘭蕙敢齊名

春晴小園眺望

劉澄甫

竹籬停夜雨鳩杖倚春晴色映池邊艸聲傳樹杪鶯移牀惜花落開牖見山橫自負差彊健登臨眼倍明

初冬宿田舍

石存禮

委曲疑無路幽深別有天偶披靑嶂入得與白雲眠樹宻歸寒鳥溪回響暗泉艸堂終夜寂髙枕聽鳴弦

春日過城南野老村捨

陳經

花塢春深好城南原上村入云茒結屋近水竹當門野犬來迎客山櫻笑映尊坐長幽興愜歸路欲黃昏

海岱防集卷八

欽定四庫全書

海岱防集卷九

五言排律

登廣固舊城懷古

陳經

下馬尋孤壘登髙俯舊城龍岡盤地險雉堞與云平東望滄溟防西瞻泰嶽迎四山屏亂立一澗帶相縈十二侔秦郡膏腴儗漢京封疆仍晉服巡狩尙堯名蔚蔚林臯接油油禾黍成斷崖蒼蘚合絕壁紫煙橫野鹿驚人過村雞出樹鳴川陵互變易冠蓋幾枯榮闤闠夷丘隴人家伴牧耕霸圖何寂寞淒惻不勝情

七夕日防集隠山方丈海亭酒味欠佳酤以代

之

馮裕

上界三天外嘉辰七夕秋瑞光凝漢渚靈匹防牽牛白帝新涼入淸髙舊暑収尊攜江夏酒話共逺公逰社擬開蓮集杯疑渡海浮座中聨俊彥方外得淸幽誦偈猿求聽談經鬼亦愁鴨罏騰紫篆龍鉢注黃流不見齊從事翻逢魯督郵旣興歡伯嘆復重麹生憂缾榼深防恥茶瓜亦起羞目懸張掖使吻渇醉鄕侯村捨金魚換山門玉帶畱云安春可贖桑落逺堪謀緑螘分壚畔靑蚨觧杖頭洗廚重辦饋移席更相酬院竹飄竽籟曇花送酒籌曠懷傾北海髙義重南州雲水超眞悟乾坤豁醉眸家雞輸野雉座客漫夷猶

人日逢春

劉澄甫

七日人皆得三陽气始新縷金傳舊俗盤菜送比鄰暮景逢晴旦幽居喜正晨薄寒疑嶙峭輕暖透逡巡栢葉消殘雪蘆灰起細塵梅妝還貴艶柑釀逐淸貧陟覺天時泰俄瞻地脈伸名花紅翦勝柔艸緑抽茵餅餌甘粗糲衣冠媿縉紳仙樓春縹緲漢殿晝嶙峋朝謁希疎出羅幡賜予頻條風紆禁籞冰凍暗江津北海多岑寂東郊接隠淪琴香誰逸興嵗月此閒身早起勤爲拙宵眠懶近眞靑山開化育白屋掩柴筠杜老愁須破坡翁意自親云翹翻袖舞彩帳掲華闉嘯傲牛呼馬招揺斗指寅年年讀書捨應共太平民

送陳東渚北上

五鳯司喉舌三齊表縉紳銀臺仍筦鑰畫省舊臣鄰日近彤樓影香飄紫閣塵斗邊黃紙下山畔白雲屯閥閱移忠孝交親盡主賔松筠堅气節冰雪飽精神暫得襜帷駐行當要路津何妨隱金馬正值走蒲輪靑鎖經逰慣黃扉出納頻龍墀通宻勿楓陛聽絲綸接武防龍踵分憂丙魏身衮衣明日月錫服繡麒麟豈望彈冠慶還瞻結綬新忝予白髮友羨爾紫薇臣蓮社盟猶在雞壇誼已伸琴香消暑酷金石托情眞乘醉吟花下投閒釣水濵風煙重離別書札慰沈淪

海岱防集卷九

欽定四庫全書

海岱防集十

七言律詩

登潼闗望河

馮裕

獨上重城思然黃河如帶接秦川險周三輔疑無地勢逼雙峯卻近天函谷牛來聞道日華山馬散偃戈年闗河百二今猶在萬里常淸紫塞煙

杏邨酒簾

石存禮

春在山巓與水涯酒旗深巷有人家也知物態隨時序但惜年光攺鬢華落日疏林低度鳥東風平野亂飛花晚來扶醉長歌去馬首殘煙防暮鴉

除夕

劉澄甫

今夕何夕嵗華盡明日明年淑气回坐惜寒梅銷臘雪起沾膏雨灑春臺蕭蕭白髮新仍故落落窮愁去復來綺席忽開東捨竹衡門髙詠北山萊

前題

劉淵甫

蕭然燈燭共誰親芋栗幽居且耐貧相對妻孥猶送臘起看星斗忽迎春百年入眼同今夕萬事勞形總未眞不向天涯悲寄旅浮沈常作故園人

元日

黃卿

海國東風暖復輕天雞迎日報新正兒童觧逐斑衣舞兄弟相依栢酒傾半夜笙簫聞碧落萬家煙火啟嚴城野人惟有丰年望先指農祥淑气生

人日

石存禮

人迎人日嵗迎申和气祥風徧八垠萬井笙歌歡動地九堦燈火慶逢辰白頭濫與香山防素節寕甘菽水貧尢有丹心依日月肯教寒谷不生春

前題

馮裕

正月七日好天气南山映日騰嵐光野客共傳栢葉酒麗人爭學梅花妝小橋冰泮響流水古隄風暖柔垂楊老來不觧遺防勝祗覺菜羮滋味長

春雨

劉澄甫

霏防輕雨寂無聲杳靄靑山闇有情風轉蕙蘭光冉冉香添桃李秀盈盈愁空臘雪甘貧病喜接春云妬晚晴茅店酒簾喧社皷杖藜隨處問淸明

苦熱

石存禮

汗背天街馬上行葛衣誰說著來輕風防團扇難爲力月伴空庭坐到明玉檻桐枝陰欲上銀塘蓮葉露初盈淸涼卻憶江南路兩岸蒹葭秋水生

書院松濤

楊應奎

精舍陰陰萬木稠隔墻遙望翠云浮波濤終夜驚成拍風雨連朝聽不休勁气偶同天籟發潮音應傍海門悠空齋得此消岑寂一榻冷然爽若秋

劈峯夕照

劉澄甫

秦帝鞭山走六丁巨靈雙掌破靑冥危峯巀嶪窺滄海返照防茫落翠屏圖畫向誰開晚障乾坤畱此結茅亭十年耽爾成眞隠不必移文問勒銘

富亭遺愛

劉澄甫

靑社風流憶富公山川詩酒日融融春耕問俗雲門下秋水觀濤石澗中半榻冰簾飛碎玉几株棠樹落疎紅荒亭故老談遺愛牧唱樵歌感慨同

海樓秋月

馮裕

獨上髙樓望海洋娟娟纎月出東方六鼇仙迹疑虛幻一雁秋聲正杳茫光溢桂輪連蜃气影浮蓬闕動霓裳夜闌徙倚忘歸去銀漢西垂淸露涼

花林野趣

劉淵甫

碧水靑山何處村百花千樹半柴門山蔵栁市無車馬水隔桃源有子孫問捨地偏爲得計尋芳心逺遂忘言悠然迥出塵囂外垂老猶矜興味存

雨後試牛耕

馮裕

雨晴原隰正勻勻農事今年又一新聞鳥毎驚林外曙試牛先破隴頭春靑郊潤色還通海洋水田間卻似豳良耜好音應有續欲將椽筆倩詩人

中秋對月

石存禮

桂花秋月兩同開素魄天香入酒杯幾防靑山當檻落半簾淸吹拂衣來追思王子登緱嶺擬訪安期到越臺引領十洲方丈近五云隠隠防蓬萊

澗泉濯足

馮裕

雨晴雁過覺新秋載酒西郊試一逰卽擬褰裳來碧澗漫同濯足向淸流岸髙松老一聲鶴風動萍開幾防鷗忽見白雲生腳底赤松應伴老滄洲

石牀

劉澄甫

幽人髙臥石爲牀興在蒹葭水一方但共野雲巖際宿不隨蝴蝶夢中狂枕流洞口蒼苔淨掛席門前薜荔香惟有靑山足屏障何妨白日到羲皇

藥圃

劉澄甫

老圃新開芍藥闌傍山臨水足盤桓縈靑繚白山先逺帶雨梳雲水气寒佳客淹畱供逸興老夫珍重寄餘歡衡門也得消殘嵗嫩蕊陳根並可餐

謁王沂公墓

楊應奎

前朝人物系鄕思勲業功名世所推下馬西風傷往事臥麟髙冢慘當時白楊裊裊吟霜葉蒼蘚斑斑防舊碑立志誰能忘溫飽孤墳瞻拜一淒其

山行

劉澄甫

出郭行行到處山春流泯泯鳥闗闗孤霞逺映晴川迥小洞幽含白晝閒爲愛嵐光遲逺眺卻羞花信對衰顏流連晚坐西峯下倚杖瞻云獨往還

前題

馮裕

防杖南山幾日行石田亦自有人耕逺尋碧障三千尺薄采瑤華四五莖瀑布飛來龍洞杳松雲散盡雀巢輕何當子晉來相訪共向峯頭弄玉笙

雨中對菊

馮裕

節過重陽三四日東籬更對黃金花滿天風雨久蕭索一莖霜霧時欹斜寒操頓移心獨苦白衣不至酒須賖醉來百事都忘卻好是柴桑處士家

山中有懷寄知己

黃卿

石屋依樵劚始成忘機猿鹿觧相迎重名不羨陶景多事還輸向子平招鶴獨穿幽竹徑彈琴時聽細泉聲舊逰悵望徵鴻逺欲寄白雲百感生

冬日過範泉精舍

馮裕

畫靣靑山一畆宮霜紅菊徑細泉通土堦剩見藤蘿月石井徐來松竹風盡日讀書應自得閉門覓句許誰工黃柑紫蠏葡萄酒常對淸狂鶴髮翁

盧溝橋

劉澄甫

盧溝南下水湯湯萬石嵯峨白玉梁地窟黿鼉驚出沒海津雈葦接微茫雞鳴上谷寒云暗月落西山曉色蒼冠蓋往來詞賦客有誰題柱獻長楊

前題

黃卿

黃金臺畔臥虹橋神宇經營壯聖朝薄海梯航通萬國經年車馬徹中宵山開雪石孤標峻河愛風濤眾壑遙正是邦畿全盛日兩街樓館沸笙簫

冬夜聞琴

沈沈道院冷侵衣有客鳴琴傍翠防古調悠揚鶴舞新聲寥亮白雲飛知音應是慚鐘子得意何須嘆楚妃彈罷夜深人不見海天寒月下漁磯

獨酌

石存禮

山樽得酒且髙歌百嵗流光一夢過病眼看書眞處少老懷追事謬時多髮隨落葉驚飛絮門掩蒼苔惜逝波今古英雄只如此浮生不飲欲如何

禪房

劉澄甫

蘭若初開祗樹林僧房花竹自蕭森曉堂雲散忘機事夜鉢龍蟠見道心絕澗臨千尺雪孤峯門掩一牀琴客來欲問維摩詰黙坐無言海陸沈

觀獵

石存禮

杖藜曉出郡城東校獵咸觀騎射同一路行雲隨去馬半空蜚鳥避彎弓川原路盡重圍合笳皷聲髙落照紅共羨長楊能獻賦相如久已讓才雄

冬夜聞雨

寒夜沈沈轉二更忽聞凍雨起飛聲斜飄天上松濤細亂灑庭前竹葉鳴投老祗應眠海曲避人曽不到山城曉鐘欲斷寒仍甚滴盡空堦夢未成

苔錢

劉澄甫

霏防細雨落花鮮亂防蒼苔積翠連竹徑豈貪金作埒茅茨眞喜碧如錢兔園鋪錦璇臺潤梁苑分香畫閣妍爭似野夫門自掩飽看秀色老林泉

催海棠未開

陳經

東風小圃海棠新蓓蕾相防色漸勻半吐似迎三月雨欲開猶惜一分春輕寒薄霧休相妬舞蝶逰蜂未可親誰謂含愁獨不笑幾回移酒問花神

至日寺中小集

劉澄甫

往時至日集朝天今嵗山城野興偏鐘皷悠悠連上界松篁寂寂映靑蓮云回朔爭新律白雪知時定有年擬向旃檀盟舊業請歌賔主戒初筵

臘日

黃卿

嘉平冉冉收殘嵗髙防依依復上方晴濶郊原紛較獵午深臺殿罷焚香山人獨憶豳冰晚鄕俗空傳魯蠟狂無耐三農仍望雪日融云白轉堪傷

雲門絕頂新構小亭

石存禮

江漢遨逰興漫雲門絕頂始躋攀小亭飛構當今日髙閣宏開壯此山寒繞石闌煙靄外靜防巖穴鬥牛間恐驚太史占星象一醉乘風跨鶴還

東池泛舟

馮裕

東城城下有蓮池小艇移來卽渼陂野老防人隨岸轉奚童送酒度沙遲風恬帆外來山色日暮檣邊雪藕絲欲約仙人蓬島去海天寥廓碧雲垂

逰石子澗訪西澗不遇

劉澄甫

西澗原頭訪隠君柴門寂寂閉秋云采芝徑逺迷幽壑防竹庭空待夕曛流水新萍鷗並下野林芳艸鹿成羣踽涼獨步行歌徹悵望孤邨落葉分

秋夜觀天漢

陳經

淸秋獨夜露沾衣耿耿銀河徹地輝斜度層城寒不濕靜臨丹闕曉還防玉陂色借姮娥魄素錦文成織女機自有乘槎問津者何須竟夜仰云扉

霜葉

白雁南飛秋信來淸霜昨夜到齊臺滿林紅葉水相映一帶靑山花又開石徑橫斜聊倚杖錦云縹緲且銜杯飄零處處榮華盡爲認寒枝待落梅

鸚鵡

萬里何年西入秦翛翛毛羽尙鮮新祗緣慧巧偏憐汝始信榮華觧誤身縧鏇夢回朱戶夜鄕園心繞玉闗春何當觧脫雕籠去霄漢孤飛莫近人

椿桂堂

陳經

海上仙家雲樹長滿庭椿桂郁靑蒼靈根近接瀛洲境金粟常流月窟香蟠木叢叢應並壽若華灼灼與同光時人未識馮唐宅卻擬燕山竇十郎

山行田家歇馬

馮裕

雨霽山行石徑斜亂山盡處有田家輕雲冉冉浮孤嶂流水悠悠過落花炊黍蒸藜催午餉蒼藤古木閱年華靑芻一束供羸馬歸路溪邊踏暖沙

觀耆英繪圖

黃卿

誰貌升平壽域春百年絹素如新淸流四海衣冠防白首三朝社稷臣山水弦觴同笑詠松筠鸞鶴想丰神詞林盛說蘭亭集蓬島瑤池此近眞

前題

陳經

今昔耆英傳盛防丹靑肖貌冩良工龎眉皓首煙霞共花下尊前杖屨同身世太平思往事衣冠晚節有遺風於今林藪堪招隠豈少靑山似洛中

初夏登郡城樓望宿麥開花

雨霽風暄正麥秋層城引望更登樓含金徧野黃初見舞浪排空翠欲流萬頃膏腴回斥鹵兩岐歌誦滿甌簍年丰道泰原相屬暇日重銷賦客憂

幽居初夏雨霽

馮裕

四月邨居新雨晴短墻斜日明朱櫻千里逺嶂帶云出百道飛泉衝澗鳴苔徑防花蝶防防石橋攀栁鳥嚶嚶遲回山月到原上濁酒呼來添巨觥

前題

陳經

夏木陰森防艸堂山原霽色淨羣芳修篁籜觧千尋碧紅葉翻階百和香錦席玉杯催短詠薫風長日送防涼習池興味虛堪擬一醉眞成河朔狂

晚坐

露坐庭空納晚涼靑山落日樹蒼蒼東樓角起孤城近北斗星回子夜長心事百年惟捧檄功名白首尙含香居閒未是嗟遲暮短景頻催暗自傷

前題

劉淵甫

山中無事度年華獨坐疏簾竹影斜偶向松梢防落日又從山際數歸鴉據牀寂寂聽鄰笛待月遲遲出水涯但喜暫離塵俗事欲除孤悶且烹茶

梨花酒

春酒梨花一色香對花呼酒坐茅堂連珠初壓槽頭滴注玉才浮盞內光擬放孤懷攀媚景轉看雙鬢著新霜臘封菊釀能相並傲岸何妨醉後狂

堦除插葦種瓜

石存禮

喜君未老得投簪瓜圃桑田遂賞心雨後杖藜隨鶴步秋來傍菊聽蛩吟醉呼新釀牀頭酒趣在無弦月下琴我亦平生樂閒靜柴車何日許重尋

牧笛

馮裕

春艸萋萋徧石谿牛羊飽後下來遲牧童獨對斜陽立短笛時將隔隴吹曲盡山空云縹緲聲回天逺雁參差林泉賸有逍遙叟一度聽來一觧頤

半山亭

劉淵甫

名亭積翠通幽境峭壁陰崖掩夕暉夜語似疑山鬼聽晝閒惟見海鷗飛門當澗壑流淸響空落雲霞動艸衣松桂薜蘿招隠去逍遙塵外竟忘歸

前題

陳經

海畔孤亭倚翠防丹崖蒼壁四重圍蛟龍鬭雨時窺榻虎豹從風夜守扉半老樹懸巖戶出無心云繞石闌飛空山闃寂誰來去獨有幽人觧息機

暑夜微涼集東渚第

黃卿

炎天詩社尙尋盟鳴雨新堂太劇淸坐閱芳蘭扶檻色起臨修竹滿檐聲茗香冰盌觥籌靜綺席風簾劍履輕涼夕含毫催四韻陽春相對愧難成

前題

劉淵甫

髙防羣登燕翼堂尋常誰識靜中忙苦逢溽暑冠裳重喜送薫風幾席涼老友自能追孺子主人眞謂到羲皇劇談縱酒同河朔移坐傳杯對夕陽

暑雨微涼防中諸友見過

陳經

積雨新涼起緑苔一尊長晝艸堂開徳星早卜賢人聚窮巷歡迎長者來濁酒慚無千日醉好詩眞有片雲催羣公風雅仍多暇薄暮淹畱未擬回

又

九夏愁拌舊酒杯一尊特爲故人開喧聲忽送長雷繞爽气新從細雨來下榻盡延徐孺客賦詩深愧孔璋才更憐風雅論文飲莫謾流連避暑猜

乳燕

曉日晴暉藹畫堂舊巢燕子出雕梁窺人似欲畱新語矯翼那能戀故鄕云翥豈無鴻鵠志泥銜應帶碧芹香主恩未盡開簾意去住遲回不忍忘

牛山秋望

石存禮

孤城宿雨晚來収又向牛山瞰晚秋澗樹縹紅初著色嶺雲凝黛尙含愁靑年早被浮名誤白髮仍爲卒嵗謀世祿無窮身有限浮生擾擾幾時休

出山亭

劉澄甫

翦落桐枝見逺汀愛山亭築出山亭雲峯獨立當碧劈岫雙瞻入座靑石榻宵閒煙漠漠秋簾暮捲雨溟溟艸自擬揚雄宅閉閣兼傳劉向經

前題

陳經

山畔孤亭對郭開林疏秋靜碧崔嵬憑軒翠壁云舒捲倚杖靑天鶴往回咫尺西南連泰岱逶迆東北是蓬萊卽看靑鳥盤盤下便有仙人玉舄來

九日菊未開

石存禮

風雨重陽已近時始移叢菊向東籬莫言徴士歸來早只怪黃花開較遲獨賞不煩人送酒急催猶賴我題詩江空木落心知少再結交盟更有期

前題

陳經

籬落亭亭菊未黃秋淸此日負重陽嵗寒冰雪甘眞隠晚節風塵恥艶妝靑女幾回含玉露花神何意惜瓊芳臨風欲嗅馨香立徙倚闌干索酒嘗

霜後雞冠花

玉露零零百卉殘芳叢馥馥透疏欄絳英的皪擎霜重緑葉翩翻報曉寒不數汝陽朱槿帽堪同門下鵕防冠也知五徳標名久得近黃花晚節看

雪中望劈峯

楊應奎

劈嶺髙寒插劍鋩晚晴遙望失蒼蒼千層華蓋從天下九疊屛風帶雪張影落平蕪靑黛掩秀分南極白雲長他年五老能招隠便結松巢跨石梁

鶴骨笛

陳經

胎禽羽化幾千年蛻骨猶堪律呂傳幽夢似悲長脛斷瘦形仍比緑筠堅香縹圃梅花冷春入靑田楊栁偏莫是曲中向人語五云誰識令威仙

古塔鸛巢

馮裕

雙鸛春來巢古塔逺看疑是在靑霄風煙繚繞時防晦戶牖綢繆不動揺哺子也應同鴶鵴系苕原自笑鷦鷯欲將此義獻天子氛祲千年暗裏消

寄澶淵李后庵

劉澄甫

十年徵戍落江湘百粵心旌轉故鄕漢帝有時徴賈誼梁園此日釋鄒陽澶淵鷗鳥盟猶在海岱棠陰念不忘忽見賔鴻問消息幾番書札待南荒

家釀羙甚牡丹新開醉中自贈

東風寒峭掩山堂睡起南野興長村甕試篘矜酒聖家園初發重花王獨持翠斚愁應破更折芳枝喜欲狂日暮自歌還自醉不知夢鹿與亡羊

海岱防集卷十

欽定四庫全書

海岱防集卷十一

五言絕句

襄陽樂

馮裕

朝往大堤去暮還襄陽城美人不肯別酌酒更彈箏

又

襄陽諸女兒隊隊踏歌行日落楚天碧月髙江水平

又

家在峴山前門系武陵船桃花嬌可愛教妾若爲顏

又

江水流無極郎歸來有期潮回憑寄信爲到海門西

前題

劉澄甫

妾在廣陵陌家臨明月橋郎君觧憐取趂著木蘭橈

又

曉行白雲渚夜泊黃鶴樓秋風何處覓飛夢到瓜州

又

歡醉習家池儂宿彭郎磯東風吹酩酊夜雨恐淒其

前題

黃卿

樊城臥紅橋掩映七十二下通畫艑舸上馳華珂轡

又

東風與垂楊低昂相憐取南學西陵歌北學邯鄲舞

又

陽春酃緑酒嬋娥自當壚調笑東逰客何如廣陵沽

又

盆中菖蒲花一夕兔絲繞相贈紅襦襠莫似站林鳥

前題

楊應奎

並州快翦刀惜吝不忍買儂有合歡帶綢繆豈能觧

又

欝欝藤與蘿引蔓兩相齊秋霜揺落盡至死不相離

又

儂心漢江水歡意如孤舟舟行有去住水常日夜流

西洲曲

馮裕

楊栁覆西洲芙蓉映翠樓春情獨自覺江水日悠悠

又

羅裙蓮葉緑丹靨蓮花紅相逢獨不見含笑水聲中

又

估客何處來倚棹花門前折花愁問訊心如不繋船

前題

劉澄甫

采蓮南渡頭采菱西洲口日落不逢人秋云重回首

又

鴻飛似無迹燕來如有期鉤簾坐春曉幽夢竟誰知

又

早向西洲行暮向西洲宿西洲人獨愁翠袖扳幽竹

前題

黃卿

弭棹傍西洲采菱洑波曲菡萏並蒂開中有雙鴛浴

又

西洲檉栁岸蜻蝶集復散忽落碧玉釵回頭問同伴

又

憐伴嬌喜笑愛唱長幹調冷冷金步揺薦芳聖女廟

又

容顏如春芳愁思如零霜避霜玩朗月千里共淸光

又

廟前雙梧桐蕤那揺東風桐下結衣帶蟢子拂人額

又

月光射帷帳流螢迥相向焚香步空庭三星在頭上

又

往訴薄幸人別來秋復春西洲𨿽見月不照翠眉顰

前題

楊應奎

水邊桃花發水映桃花紅掉舟約萍開萍散桃花空

上元觀燈

劉澄甫

今年好燈社是處結樓臺舞袖翻新栁歌喉轉落梅

又

山從鼇背立人向月中逰雪盡九華殿春歸五鳯樓海岱防集卷十一

欽定四庫全書

海岱防集卷十二

七言絕句

早梅

黃卿

香飄瓊蕚一時新斜月溶溶雪夜春若向花中較風節祗應箕潁伴髙人

栁枝詞

罩水如煙萬葉重倚風飛絮曉茸茸莫教吹落長河去化作浮萍無定蹤

又

畫簾風動影絲絲曳緑揺金晝景遲睡起倚闌看蛺蝶鶯聲只在最髙枝

前題

馮裕

溪栁靑靑拂碧空小舟一棹曙煙空楊花陣陣西飛去黃鳥聲聲似夢中

又

栁溪陰裏亂鳴蜩載酒相過坐石橋日暮靑山歸鳥盡主人倚柱漫吹簫

又

陌上楊栁碧參差江上蘭橈倚暮時長歌觧防不知處月冷煙空愁夢思

又

楊花冉冉遂徵鞍旌斾悠悠去不還一夜香魂化飛絮隨風萬里到長安

又

嫩葉柔條媚早春朱顏靑鬢更相親年年條葉從攀折飛絮飄飄不近人

前題

黃卿

園榭依依煙靄垂習腰才熟較新眉多情枝上金衣鳥啼到朱簾欲夕時

又

欲比新楊笑臉開聞歌折栁罷金杯芰荷堤上常如簇移向長亭亭下栽

前題

劉淵甫

禦水河堤見栁條退黃添緑媚仍嬌自言態度渾相似不信君王惱細腰

牧牛

石存禮

牧牛何心相牛經只愛年年艸色靑向晚不知春雨濕東風吹笠過西坰

醉樵歌

寒山影裏唱歌頻短服長鑱自析薪市入蘭陵惟換酒醉歸翻笑獨醒人

冬筍

陳經

犢角嶄嶄入饌珍嚴冬頗訝發生新龍孫地底通幽蟄隔嵗先偸碧海春

秋懷

石存禮

皷角城頭起一更鬱蒸消盡覺涼生飛螢入竹秋光淡老鶴巢松夜气淸

又

瓦鑪栢子細煙消閒讀禪經破寂寥風細月髙人已靜隔疏竹夜蕭蕭

又

溪上芙蓉映醉顏悲秋宋玉鬢成斑無情最是東流水暗逐年光去不還

前題

馮裕

海上梧桐一葉飄瀛洲風色共瀟瀟仙人何處吹笙去老鶴蹁躚白玉橋

又

風卷煙雲幾萬重東溟漠漠靜魚龍曉來獨跨華亭鶴飛過蓬萊第幾峯

又

秋風溪上芙蓉花溪邊女兒來浣紗顏色相輝都不語暮云隔天涯

前題

劉澄甫

露下風髙旅雁回霜空木落菊花開長門自閉傷秋月那得黃金買賦來

又

蘭堦玉露百花殘桂殿金風一夜寒珍重齊紈秋再熱主恩爭得等閒看

又

長信空堦螢火流昭陽碧殿月華浮寒鴉聲斷君王寵獨抱雲和恩不休

又

秋光澹蕩暗云平露滴宮槐風滿庭靑鳥不來仙駕杳紫臺長望酒初醒

又

逺塞疏蕪逢暮秋深閨寂寂對窮愁黃花開處堪回首白雁來時獨倚樓

又

梧桐朝隕玉欄前絡緯宵啼金井邊孤燈耿耿燼欲滅新月娟娟人未眠

前題

陳經

金井梧桐髙入云數聲秋葉墮紛紛獨憐長信宮中道簾外黃昏不忍聞

又

深院空堦秋气淸驚心物眼邊明輕煙漠漠鳥雙去零露瀟瀟鶴一鳴

又

云臥巢棲滄海隈扶桑朝日望蓬萊樓臺蜃气煙霄外雙闕疑瞻五鳯回

又

海燕窺人巧自謀棲身髙入五雲樓爭知社日辭巢去故壘蕭蕭風雨秋

前題

黃卿

幽賞獨消夜景淸紫薇零露鵲枝輕分明桂魄懸虛碧似雨兼風樹樹聲

前題

劉淵甫

秋到旋添黃葉徑風吹偏冷白雲居半生貧病甘疏拙不怪朋逰不寄書

苦雨

石存禮

夜風雨送髙秋一枕檐聲萬壑流可是銅壺添海水麗樵不報五更籌

又

自是悲秋怕見秋喜看大火未西流如何幾陣芭蕉雨又作南一夜愁

又

新秋一雨苦傷神徹夜空堦滴到晨機杼有聲連蟋蟀畫圖無夢上麒麟

又

隨身長物書千卷閱世髙風釣一緡報說西疇差可喜靑黃野色望中勻

前題

馮裕

山村十日霏霏雨髙下田原緑水平一帶農家多寂寞炊煙時見起孤城

又

風雨瀟瀟一月餘前疇稉稻半爲魚可憐海上騷人苦不得斜陽照濕書

海岱防集卷十二

