元詩別裁集

序

元詩選本﹐自蘇天爵《文類》詩以下﹐不及數家﹐或傳或微。迨我朝顧太史廣搜博采﹐秀野艸堂所刻﹐號爲極富。然意主於備一代之文獻﹐𨿽稍已汰繁蕪而存雅正﹐若乃別裁去取﹐精之又精﹐俾學者由是而之焉﹐循元詩盛軌﹐弗墜唐音﹐而溯源於《風》《騷》﹑漢﹑魏﹐則猶有待也。人謂元詩纖弱遜宋﹐此未究元人大全﹐遽爲一方之論也。遺山未嘗仕元﹐而巨手開先﹐冠絕於時﹐固不必言。至如趙﹑虞﹑楊﹑範﹐皆卓然成家爲正宗﹐晉卿﹑道傳﹐代興無愧。其餘騁奇鬥麗﹐不一而足。掇錦囊之逸藻﹐嗣玉溪之芳韻﹐又非獨雁門﹑鐵崖已也。蓋宋詩末流之獘也﹐爲粗率﹐爲生硬﹔元詩則反是。欲救宋詩流獘﹐捨元曷以哉﹖讀《百一鈔》﹐沨々乎﹐洋洋乎﹐气格聲調﹐進乎古矣。正變以攬諸公之長﹐故不隘﹔出入略以三唐爲準﹐故不濫。殆韋相序《又元集》所云「金盤餐沆瀣﹐花界食醍醐」者耶﹗學者由是而之焉﹐循元詩盛軌﹐弗墜唐音﹐而溯源於《風》《騷》﹑漢﹑魏﹐則是鈔豈惟足以供詠吟﹑資撏扯而已。

時乾隆甲申嘉平月耐庵沈鈞徳序

卷一五言古

元好問

箕山

幽林轉陰崖﹐鳥道人迹絕。許君棲隱地﹐惟有太古雪。人間黃屋貴﹐物外只自潔。尙厭一瓢喧﹐重負寧所屑﹐降衷均義稟﹐汩利忘智決。得隴又望蜀﹐有齊安用薛﹖干戈幾蠻觸﹐宇宙日流血。魯連蹈東海﹐夷齊采薇蕨。至今陽城山﹐衡華兩丘垤。古人不可作﹐百念肝肺熱。浩歌北風前﹐悠悠送孤月。

緱山置酒﹝同內翰馮丈叔獻﹑雷兄希顏賦詩﹐分韻得「賓」字。﹞

靈宮肅淸曉﹐細柏含古春。人言王子喬﹐鶴馭此上賓。白雲山蒼蒼﹐平田木欣欣。登髙覽元化﹐浩蕩融心神。西望洛陽城﹐大路通平津。行人細如蟻﹐擾擾爭紅塵。蓬萊風濤深﹐鬢毛日夜新。殷勤一杯酒﹐愧爾雲間人。

光武臺

東南地上游﹐荊楚兵四衝。遊子十月來﹐登髙送長鴻。當年赤帝孫﹐提劍起蒿蓬。一顧滍水斷﹐再顧新都空。雷霆萬萬古﹐靑天看飛龍。巍然此遺臺﹐落日荒煙重。誰見經綸初﹐指揮走羣雄。白水日夜東﹐石麟幾秋風。空餘廣武嘆﹐無復雲臺功。

潁亭畱別﹝同李冶仁卿﹑張肅子敬﹑王元亮子正分韻得「畫」字。﹞

故人重分攜﹐臨流駐歸駕。乾坤展淸眺﹐萬景若相借。北風三日雪﹐太素秉元化。九山郁崢嶸﹐了不受陵跨。寒波淡淡起﹐白鳥悠悠下。懷歸人自急﹐物態本閒暇。壺觴負吟嘯﹐塵士足悲吒。回首亭中人﹐平林淡如畫。

�亭

春物已淸美﹐客懷自幽獨。危亭一徘徊﹐翛然若新沐。宿雲淡野川﹐元气浮艸木。微茫盡楚尾﹐平遠疑杜曲。生平遠遊賦﹐吟諷心自足。朅來著世网﹐抑抑就邊幅。人生要適情﹐無榮復何辱。乾坤入望眼﹐容我謝羈束。一笑白鷗前﹐春波動新綠。

出京﹝史院得告歸嵩山侍下。﹞

從宦非所堪﹐長告欣得請。驅馬出國門﹐白日觸隆景。半生無根著﹐飄轉如斷梗。一昨隨牒來﹐六月阻歸省。城居苦湫隘﹐羣動日蛙黽。慚愧山中人﹐團茅遂幽屏。塵泥久相涴﹐夢寐見淸潁。矯首孤雲飛﹐西南路何永。

少林

雲林入淸深﹐禪房坐蕭爽。澄泉潔余習﹐髙鳥喚長往。我無元豹姿﹐漫有紫霞想。回首山中云﹐靈芝日應長。

劉曲龍潭

層冰積浩蕩﹐陵谷低吞吐。窈窕轉幽壑﹐突兀開淨宇。回頭山水縣﹐亦復墮塵土。孤云鐵梁北﹐宇宙一仰俯。風景初不殊﹐川途忽修阻。寒潭海眼淨﹐黕黑自太古。蟄龍何年臥﹐萬國待霖雨。誰能裂蒼崖﹐雷風看掀舉。﹝山中人歲旱則轉大石入潭中以駭龍﹐瞬息致雨﹐故云。﹞

龍門雜詩

石樓繞淸伊﹐塵土天所限。人言無僧久﹐艸滿不復鏟。灘聲激悲壯﹐山意出髙蹇。當年香山老﹐掛冠遂忘返。髙情畱詩軸。淸話入禪版。誰言海山去﹐蕭散仍在眼。溪寒不可涉﹐倚杖西林晚。

曉發石門渡湍水道中﹝《水經》﹐湍音專。﹞

疏星淡秋明﹐陰霞絢朝映。積雨成坐愁﹐晨光動幽興。石門歸馭引﹐湍浦漁舠並。曠蕩萬景新﹐歸藏四山靜。平湖風漪綠﹐遠岸秋沙淨。洋洋遊魚逝﹐泛泛輕鷗泳。隱顯乖夙心﹐感遇見眞性。倦遊時自悼﹐違己將安竟。憂端從中來﹐茫茫發孤詠。

戴表元

宿福海寺

斫巖蒼龍角﹐汲流紫雲根。道人不絕俗﹐自然無耳喧。屋脊掛修嶺﹐一日過千轅。此中但髙臥﹐松風有淸言。聽之亦無有﹐風定松在門。炊成我欲去﹐獨鶴鳴朝暾。

黃庚

約王琴所不來舟中偶成

淸飈捲炎埃﹐碧水出秋素。迢迢見山亭﹐回首隔煙霧。灑簾揚漁村﹐笳鼓響軍戍。倚篷問舟人﹐云是三江路。籬落雞欲棲﹐野水牛已渡。釣翁吹荻煙﹐稚子收漁具。抱琴人不來﹐殘陽在髙樹。

趙孟頫

張詹事遂初亭

靑山繚神京﹐佳气溢芳甸。林亭去天咫﹐萬狀爭自獻。年多嘉木合﹐春晚餘花殿。雕闌畱戲蝶﹐藻井語嬌燕。退食鳴玉珂﹐友於此終宴。鐘鼓樂淸時﹐衣冠集羣彥。朝市塵得侵﹐圖書味方遠。紛華𨿽在眼﹐道勝安用戰﹖初心良已遂﹐雅志由此見。何事江海人﹐山林未如願。

題耕織圖二十四首奉懿旨撰

田家重元日﹐置酒會鄰里。小大易新衣﹐相戒未明起。老翁年已邁﹐含笑弄孫子。老嫗惠且慈﹐白髮被兩耳。杯盤且羅列﹐飲食致甘旨。相呼團圞坐﹐聊慰衰莫齒。田磽借人力﹐糞壤要鋤理。新歲不敢閒﹐農事自玆始。﹝正月。﹞

東風吹原野﹐地凍亦已消。早覺農事動﹐荷鋤過相招。遲遲朝日上﹐炊煙出林梢。土膏脈旣起﹐良耜利若刀。髙低徧翻墾﹐宿艸不待燒。幼婦頗能家﹐井臼常自操。散灰緣舊俗﹐門徑環周遭。所冀歲有成﹐殷勤在今朝。﹝二月。﹞

良農知土性﹐肥瘠有不同。時至萬物生﹐芽蘗由地中。秉耒向畎畝﹐忽徧西與東。舉家往於田﹐勞瘁在爾農。春雨及時降﹐被野何蒙蒙。乘玆各播種﹐庶望西成功。培根利秋實﹐仰天望年丰。但使陰陽和﹐自然倉廩充。﹝三月。﹞

孟夏土加潤﹐苗生無近遠。漫漫冒淺陂﹐芃芃被長阪。嘉谷𨿽已殖﹐惡艸亦滋蔓。君子與小人﹐並處必爲患。朝朝荷鋤往﹐薅耨忘疲倦。旦隨鳥雀起﹐歸與牛羊晚。有婦念將饑﹐過午可無飯。一飽不易得﹐念此獨長嘆。﹝四月。﹞

仲夏苦雨幹﹐二麥先後熟。南風吹隴畝﹐惠气散淸淑。是爲農夫慶﹐所望實其腹。酤酒醉比鄰﹐語笑聲滿屋。紛然收獲罷﹐髙廩起相屬。有周成王業﹐后稷播百谷。皇天貽來牟﹐長世自玆卜。願言仍歲稔﹐四海盡蒙福。﹝五月。﹞

當晝耘水田﹐農夫亦良苦。赤日背欲裂﹐白汗灑如雨。匍匐行水中﹐泥淖及腰膂。新苗抽利劍﹐割膚何痛楚。夫耘婦當饁﹐奔走及亭午。無時暫休息﹐不得避炎暑。誰憐萬民食﹐粒粒非易取。願陳知稼穡﹐《無逸》傳自古。﹝六月。﹞

大火旣西流﹐涼風日淒厲。古人重稼穡﹐力田在匪懈。效行省農事﹐禾黍何旆旆。碾以他山石﹐玉粒使人愛。大祀須粢盛﹐一一稽古制。是爲五穀長﹐異彼稊與稗。炊之香且美﹐可用享上帝。豈惟足食人﹐一飽有所待。﹝七月。﹞

白露下百艸﹐莖葉日紛委。是時禾黍登﹐充積徧都鄙。在郊旣千庾﹐入邑復萬軌。人言田家樂﹐此樂誰可比。租賦以輸官﹐所餘足儲峙。不然風雪至﹐凍餒及妻子。優遊茅檐下﹐庶可以卒歲。太平元有象﹐治世乃如此。﹝八月。﹞

大家饒米麵﹐何啻百室盈。縱復人力多﹐舂磨常不停。激水轉大輪﹐磑碾亦易成。古人有機智﹐用之可厚生。朝出連百車﹐莫入還滿庭。勾稽數多寡﹐必假布算精。小人好爭利﹐晝夜心營營。君子貴知足﹐知足萬慮輕。﹝九月。﹞

孟冬農事畢﹐谷粟旣已藏。彌望四野空﹐槁稭亦在場。朝廷政方理﹐庶事和陰陽。所以頻歲登﹐不憂旱與蝗。置酒燕鄕裏﹐尊老列上行。肴羞不厭多﹐炰羔復烹羊。縱飲窮日夕﹐爲樂殊未央。禱天祝聖人﹐萬年長壽昌。﹝十月。﹞

農家值丰年﹐樂事日熙熙。黑黍可釀酒﹐在牢羊豕肥。東鄰有一女﹐西鄰有一兒。兒年十五六﹐女大亦可笄。財禮不求備﹐多少取隨宜。冬前與冬後﹐昏嫁利此時。但願子孫多﹐門戶可扶持。女當力蠶桑﹐男當力耘耔。﹝十一月。﹞

一日不力作﹐一日食不足。慘淡歲云莫﹐風雪入破屋。老農气力衰﹐傴僂腰背曲。索綯民事急﹐晝夜互相續。飯牛欲牛肥﹐茭槁亦預蓄﹐蹇驢𨿽劣弱﹐挽車致百斛。農家極勞苦﹐歲豈恆稔熟。能知稼穡艱﹐天下自蒙福。﹝十二月。﹞△右耕。

正月新獻歲﹐最先理農器。女工並時興﹐蠶室臨期治。初陽力未勝﹐早春尙寒气。窗戶當奧密﹐勿使風雨至。田疇耕耨動﹐敢不修耒耜。經冬牛力弱﹐相戒勤飯飼。萬事非預備﹐倉卒恐不易。田家亦良苦﹐捨此復何計﹖﹝正月。﹞

仲春凍初解﹐陽气方滿盈。旭日照原野﹐萬物皆欣榮。是時可種桑﹐插地易抽萌。列樹徧阡陌﹐東西各縱橫。豈惟籬落間﹐采葉憚遠行。大哉皇元化﹐四海無交兵。種桑日已廣﹐彌望綠云平。匪惟錦綺謀﹐只以厚民生。﹝二月。﹞

三月蠶始生﹐纖細如牛毛。婉孌閨中女﹐素手握金刀。切葉以飼之﹐擁紙散周遭。庭樹鳴黃鳥﹐發聲和且嬌。蠶饑當采桑﹐何暇事遊遨。田時人力少﹐丈夫方種苗。相將挽長條﹐盈筐不終朝。數口望無寒﹐敢辭終歲勞。﹝三月。﹞

四月夏气淸﹐蠶大已屬眠。髙首何昂昂﹐蛾眉復娟娟。不憂桑葉少﹐徧野如綠煙。相呼攜筐去﹐迢遞立遠阡。梯空伐條枚﹐葉上露未幹。蠶饑當早歸﹐秉心靜以專。飭躬修婦事﹐僶勉當盛年。救忙多女伴﹐笑語方喧然。﹝四月。﹞

五月夏以半﹐谷鶯先弄晨。老蠶成雪繭﹐吐絲亂紛紜。伐葦作薄曲﹐束縛齊榛榛。黃者黃如金﹐白者白如銀。爛然滿筐筥﹐愛此顏色新。欣欣舉家喜﹐稍慰經時勤。有客過相問﹐笑聲聞四鄰。論功何所歸﹖再拜謝蠶神。﹝五月。﹞

釜下燒桑柴﹐取繭投釜中。纖纖女兒手﹐抽絲疾如風。田家五六月﹐綠樹陰相蒙。但聞繅車響﹐遠接村西東。旬日可經絹﹐弗憂杼軸空。婦人能蠶桑﹐家道當不窮。更望時雨足﹐二麥亦稍丰。酤酒田家飲﹐醉倒嫗與翁。﹝六月。﹞

七月暑尙熾﹐長日弄機杼。頭蓬不暇梳﹐揮手汗如雨。嚶嚶時鳥鳴﹐灼灼紅橊吐。何心娛耳目﹐往來忘傴僂。織爲機中素﹐老幼要紉補。靑燈照夜梭﹐蟋蟀窗外語。辛勤亦何有﹐身體衣幾縷﹖嫁爲田家婦﹐終歲服勞苦。﹝七月。﹞

池水何洋洋﹐漚麻水中央。數日庶可取﹐引過兩手長。織絹能幾時﹐織布已復忙。依依小兒女﹐歲晚嘆無裳。布襦不掩脛﹐念之熱中腸。朝緝滿一籃﹐莫緝滿一筐。行看機中布﹐計日漸可量。我衣苟已成﹐不憂天早霜。﹝八月。﹞

季秋霜露降﹐凜凜寒气生。是月當授衣﹐有布織未成。天寒催刀尺﹐機杼可無營。教女學紡纑﹐舉足疾且輕。捨南與捨北﹐嘒嘒聞車聲。通都富豪家﹐華屋貯娉婷。被服雜羅綺﹐五色相間明。聽說貧家女﹐惻然當動情。﹝九月。﹞

丰年禾黍登﹐農心稍逸樂。小兒漸長大﹐終歲荷鋤。目不識一字﹐每念心作惡。東鄰方迎師﹐收拾令上學。後月日南至﹐相賀因舊俗。爲女裁新衣﹐修短巧量度。龜手事塞向﹐庶禦北風虐。人生眞可嘆﹐至老長力作。﹝十月。﹞

冬至陽來復﹐艸木漸滋萌。君子重其然﹐吾道自此亨。父母坐堂上﹐子孫列前榮。再拜稱上壽﹐所願百福並。人生屬明時﹐四海方太平。民無札瘥者﹐厚澤敷羣情。衣食苟給足﹐禮義自此生。願言興學校﹐庶幾教化成。﹝十一月。﹞

忽忽歲將盡﹐人事可稍休。寒風吹桑林﹐日夕聲颼飅。墻南地不凍﹐墾掘爲坑溝。斫桑埋其中﹐明年芽早抽。是月浴蠶種﹐自古相傳流。蠶出易脫殼﹐絲纊亦倍收。及時不努力﹐知有來歲不。手凍不足惜﹐冀免號寒憂。﹝十二月。﹞

右織。

貢奎

題陳氏所藏著色山水圖

獨臥曉慵起﹐夢中千萬山。推窗煙雲滿﹐一笑咫尺間。裊裊美人妝﹐金碧粲笄鬟。素波淨如鏡﹐綠蘋點溪灣。美哉筆墨工﹐貌此意度閒。孤禽立圓沙﹐漁舟遠來還。我方厭闤市﹐坐對忘朝餐。安得林下扉﹐深居長掩關。

虞集

赤城館

雷起龍門山﹐雨灑赤城觀。蕭騷山木髙﹐浩蕩塵路斷。魚龍喜新波﹐燕雀集虛幔。開戶微風興﹐倚杖眾雲散。

揭傒斯

山水捲

稍稍云木動﹐藹藹煙峯亂。遠浦引歸橈﹐雙崖臨絕岸。方思隱淪客﹐欲結漁樵伴。水闊山更遙﹐幽期空汗漫。

重餞李九時毅賦得南樓月

娟娟臨古戍﹐晃晃辭煙樹。寒通云夢深﹐白映蒼祠莫。胡牀看逾近﹐楚酒愁難駐。雁背欲成霜﹐林梢初泫露。故人明夜泊﹐相望定何處﹖且照東湖歸﹐行送歸舟去。

黃溍

遊西山同項可立宿靈隱西庵

薄遊厭人境﹐振策窮幽躅。理公所開鑿﹐遺迹在巖麓。秋杪霜葉丹﹐石面寒泉綠。仰窺條上猿﹐攀蘿去相逐。物情一何適﹐人事有羈束。卻過猊峯回﹐遙望松林曲。前山夜來雨﹐濕云漲崖谷。縹緲辧朱甍﹐禪房帶修竹。故人丹丘彥﹐抱被能同宿。名篇聊一詠﹐異書欣共讀。蹉跎未聞道﹐黽勉尙幹祿。夙有丘壑明﹐吾居幾時卜﹖

薩都剌

秋日池上

顧玆林塘幽﹐消此閒日水。飄風亂萍蹤﹐落葉散魚影。天淸曉露涼﹐秋深藕花冷。有懷無與言﹐獨立心自省。

貢師泰

遣懷

日入柳風息﹐月上花露多。東軒頗幽敞﹐夜靜時一過。鳥散庭中樹﹐虫鳴階下莎。北斗何低昂﹐疏星沒橫河。獨賞誰晤語﹐感慨成悲歌。懷哉巖桂臺﹐邈在姑山阿。

姑孰道中

朝發慈姥山﹐莫宿吳公橋。日入气猶溽﹐淸懷厭煩囂。隔江風雨至﹐綠樹涼蕭蕭。鄰舟頗相好﹐有酒忽見招。明發波浪闊﹐相望一何遙。

迺賢

賦環波亭送楊校勘歸豫章

積水敞華構﹐參差帶幽壑。微風動輕蘋﹐綠云泛珠箔。天空夕陰斂﹐川回遊鱗躍。徘徊滄洲夢﹐露下翠衾薄。公子屬鳴佩﹐逍遙陟延閣。微吟省樹移﹐緩步庭花落。放舟返春渚﹐言恣林泉樂。揮觴靡可畱﹐悵望靑山郭。

吳師道

徳興開化道中三首

春晨气澄穆﹐雜卉香滿路。百舌鳴髙林﹐墟煙淡如霧。農夫啟門出﹐在野各有務。行人獨何爲﹐憧憧自來去。

宿云逗疏雨﹐睒睒吐晨旭。晴光動千花﹐霞雪眩川谷。白鷴戲深叢﹐黃鳥鳴灌木。俯仰竟忘疲﹐歷此溪百曲。

兩崖蒼石間﹐湍水激淸瀉。山桃爛紅芳﹐光影連上下。春風忽怒起﹐意乃媚行者。飛花撲人來﹐攬之欲盈把。

周權

夏日偕友晚步飲聽泉軒

終日局環堵﹐散策窮深幽。嘉我二三子﹐落落誠罕儔。適意隨所詣﹐行行遂經丘。靑松如髙人﹐含風自蕭颼。夕云度深翠﹐爽气衣上浮。石根瀉幽泉﹐戛戛鏘琳球。樂彼泉上趣﹐幽構飛岑樓。新蘭秀而滋﹐舊竹淸且修。款我情頗厚﹐淸尊頻獻酬。盤桓有餘樂﹐嘯傲成遲畱。池深風露香﹐荷意淡欲秋。飲散眾喧息﹐微月生林陬。

接竹引泉

蒼潤隱石脈﹐幽源迸山椒。連筒入云竇﹐勢接河漢遙。引玆一綫秋﹐髙下穿林梢。聯絡裊相拄﹐旋折不辭勞。挽之歸我廬﹐晴雨注屋茅。乍窒或細細﹐久續俄嘈嘈。空階落琴築﹐虛甕鳴鈞韶。盥浥足自潔﹐心迹良已超。固無鼎釜珍﹐頗煮溪澗毛。未能學許由﹐厭喧解風瓢。

湘中

天寒楚云淨﹐木落湘山幽。空江夜來雨﹐水滿蘆花洲。西風何渺渺﹐滄波日悠悠。有懷誰與言﹐注目孤鴻秋。

許謙

莫過東津館

薄莫下東津﹐灘急舟劇箭。漁燈互明滅﹐隴月時隱見。淸颸從東來﹐涼气襲我面。目送兩山靑﹐天長淨如練。

陳髙

歲首自廣陵入髙郵舟中作

北風吹湖水﹐遠行當歲䢐。孤舟無同人﹐根依惟僕夫。遙睇髙郵城﹐仿佛十里餘。落日去地遠﹐飛雁與云俱。悠悠思故鄕﹐邈在天南隅。慈親倚門望﹐我身猶道途。羈旅豈足卹﹐但念骨肉疏。何當脫行路﹐歸臥山中廬。

種橦花

炎方有橦樹﹐衣被代蠶桑。捨西得閒園﹐種之漫成行。苗生初夏時﹐料理晨夕忙。揮鋤向烈日﹐灑汗成流漿。培根澆灌頻﹐髙者三尺彊。鮮鮮綠葉茂﹐燦燦金英黃。結實吐秋繭﹐蛟潔如雪霜。及時以收斂﹐采采動盈筐。緝治入機杼﹐裁剪爲衣裳。禦寒類挾纊﹐老稚免淒涼。豪家植花卉﹐紛紛被垣墻。於世竟何補﹐爭先玩芬芳。棄取何相異﹐感物增惋傷。

周伯琦

野狐嶺﹝嶺界南北﹐甚寒﹐南下平地則暄矣。﹞

髙嶺出云表﹐白晝生虛寒。冰霜四時凜﹐星斗咫尺攀。其陰控朔部﹐其陽接燕關。澗谷深叵測﹐梯磴紆百盤。坳垤艸披拂﹐崎嶇石巑岏。輪蹄紛雜遝﹐我馬習以安。恍然九天上﹐熙熙俯人寰。連岡束重隘﹐拱揖猶城垣。停鞭履平地﹐回首勢望尊。綿衣遂頓減﹐長途汗流韉。亭柳蔭古道﹐園果登禦筵。境𨿽居庸北﹐物色幽薊前。始悟一嶺隔﹐气候殊寒暄。小邑名宣平﹐相距兩捨間。牛羊歲蕃息﹐土沃農事專。野人敬上官﹐柴門莫款延。休養嘉承平﹐禹迹邁古先。漢唐所羈縻﹐今則同中原。大哉輿地圖﹐垂創何其艱﹗張皇我六師﹐金湯永深堅。

陳基

分署望風凰山

秋气日以佳﹐微云不成雨。靑山天際來﹐與我爲賓主。飛龍及舞鳳﹐突兀在庭戶。須臾霧靄收﹐艸樹粲堪數。謇予糜鹿姿﹐詎意嬰圭組。蹙縮匪天眞﹐驅馳漫塵土。偶坐屬無喧﹐晴容湛空宇。欲去復踟躕﹐此意誰當與﹖

夏夜懷李尙志

蟋蟀已在壁﹐煩暑猶未歇。離居感時序﹐憂端難斷絕。綠樹含微風﹐明河湛秋月。念子行未歸﹐徘徊至明發。

張憲

胡姬年十五擬劉越石

胡姬年十五﹐芍藥正含葩。何處相逢好﹐並州賣酒家。面開春月滿﹐眉抹遠山斜。一笑旣相許﹐何須羅扇遮。

楊維楨

送客洞庭西

送客洞庭西﹐雷堆靑兩兩。陳殿出空明﹐吳城連蒼莽。春隨湖色深﹐風將潮聲長。楊柳讀書堂﹐芙蓉采菱槳。懷人故未休﹐望望欲成往。

倪瓚

春日雲林齋居

池泉春漲深﹐徑苔夕陰滿。諷詠《紫霞篇》﹐馳情華陽館。晴嵐拂書幌﹐飛花浮茗碗。階下松粉黃﹐窗間雲气暖。石梁蘿蔦垂﹐翳翳行蹤斷。非與世相違﹐冥棲久忘返。

述懷

讀書衡茅下﹐秋深黃葉多。原上見遠山﹐被褐起行歌。依依墟裏間﹐農叟荷過。華林散淸月﹐寒水淡無波。遐哉棲遁情﹐身外豈有它。人生行樂耳﹐富貴將如何﹗

丙子歲十月八日夜泊閶門將還溪上有懷友仁陸徵君

明發辭吳會﹐移舟夜淹泊。空宇垂繁星﹐微云暝前郭。沈沈抱衝素﹐悄悄傷離索。歸掃松徑苔﹐遲君踐幽約。

戊寅十二月丹丘柯博士過林下賦詩次韻酬答

積雪被長阪﹐臥屙守中林。山川𨿽云阻﹐舟楫肯見尋。傾蓋何必舊﹐相知亦已深。驚風飄枯條﹐淸池冒重陰。聯翩雙黃鵠﹐飛鳴綠水潯。顧望思郁紆﹐裴徊發悲吟。願言齊羽翼﹐金石固其心。歡樂何由替﹐黃髮期滿簪。

己卯正月十八日與申屠彥徳遊虎丘得客字

余適偶入城﹐本是山中客。舟經二王宅﹐弔古覽陳迹。松陰始亭午﹐嵐气忽斂夕。欲去仍裴徊﹐題詩滿苔石。

寄李隱者

南汀新月色﹐照見水中蘋。便欲乘淸影﹐緣源訪隱淪。君住鈿山湖﹐綠酒松花春。夢披寒雪去﹐疑是剡溪濱。

對酒

題詩石壁上﹐把酒長松間。遠水白雲度﹐晴天孤鶴還。虛亭映苔竹﹐聊此息躋攀。坐久日已夕﹐春鳥聲關關。

早春對雨寄懷張外史

林臥苦泥雨﹐憂來不可絕。掀幃望天際﹐春風吹木末。飛蘿散成霧﹐細艸綠如發。念子獨髙世﹐南山修隱訣。撫弄無弦琴﹐招邀靑天月。神安形不凋﹐迹髙行自潔。思之不可見﹐饑渴何由歇。願爲鸞鵠翔﹐南遊拂松雪。

王逢

秋夜嘆

大星芒鬛張﹐小星光華開。皇天示兵象﹐勝地今蒿萊。河嶽气不分﹐燭龍安在哉﹖參贊道豈謬﹐積陰故遲回。疏風夜蕭蕭﹐野燐紛往來。安知非遊魂﹐相視白骨哀。汩汩飲馬窟﹐云冥望鄕臺。於時負肝膽﹐慷慨思雄材。

錢選

題浮玉山居圖

瞻彼南山岑﹐白雲何翩翩。下有幽棲人﹐嘯歌樂䢐年。叢石映淸泚﹐嘉木淡芳妍。日月無終極﹐陵谷從變遷。神襟軼寥廓﹐興寄揮五弦。塵彯一以絕﹐招隱奚足言﹖

陳孚

煙寺晚鐘

山深不見寺﹐藤陰鎖修竹。忽聞疏鐘聲﹐白雲滿空谷。老僧汲水歸﹐松露墮衣綠。鐘殘寺門掩﹐山鳥自爭宿。

何中

春風如少年效程漢翁

春風如少年﹐狂逐無定處。垂楊曲江堤﹐細艸東郊路。只言今似昔﹐不悟新非故。流水何時歸﹐殘鶯數聲暮。

招仙觀

逶迆溪南路﹐窈窕招仙谷。空堂兩道人﹐殘棋映深竹。一葉響疏籬﹐雙鴉啼髙屋。出門隨歸人﹐遠燒在山麓。

知非堂夜坐

前池荷葉深﹐微涼坐來爽。人歸一犬吠﹐月上百虫響。余非洽隱淪﹐隙地成偃仰。林端斗柄斜﹐撫心獨淒愴。

遊樂安穆山寺

秋陰出南郭﹐佳色來遠山。悠然渡野水﹐卻宿前林間。朝气銳幽步﹐相攜上孱顏。行穿綠蘿遠﹐共愛靑杉閒。已窮髙原路﹐忽得雙石關。飛煙帶香气﹐深木藏幽潺。景晏鐘磬寂﹐桂花滿苔斑。道人一尊酒﹐時聽風珊珊。多悟從此始﹐塵緣諒能刪。空廊對微雨﹐亦復不知還。

發新塗金水亭

振衣上野航﹐回首謝山阪。日淡秋水空﹐風淸片帆遠。沙光侵岸發﹐峯影隨人轉。前渡煙水深﹐離亭路今緬。

曉發辭夫磯時李泂漑之先行

荻暗雞鳴村﹐平臯下殘月。參差鄰舫語﹐櫓聲帶潮發。露華望中白﹐篷陰散秋發。沙鳥知曙鳴﹐海云上空滅。念我前行友﹐靑山已飛越。遲爾及相攜﹐無嗟賞心歇。

照武西塔山報恩寺

山椒敞禪扃﹐幽欣失微倦。密林稍深沈﹐新筍亦蔥蒨。磴折迎空香﹐臺虛得淸囀。蕓蕓趨前塵﹐往往遺勝踐。始知佛力宏﹐能使地靈見。市聲俯一席﹐山色照三面。郡小覽易窮﹐興髙賞難徧。微生諒何緣﹐周流散遐眷。

早起

覺來日已升﹐花梢眾禽語。何許白浮萍﹐池間散還聚。起見梅已空﹐夜來幾更雨。魚行春到水﹐艸暖香在露。溪上人語喧﹐樵薪滿沙路。

櫪溪

林嶺甚可愛﹐溪源無盡時。山花已亂髮﹐煙暖東風遲。因與采樵者﹐坐談樹陰移。日斜自歸緩﹐我興非人知。

樟樹鎭五公寺

久幽厭拘維﹐暫弛欣舒散。近關得禪扉﹐擇步歷蒼蘚。沈沈松陰重﹐灩灩水光遠。殘花起餘香﹐乳禽響新囀。虛廊淸晝長﹐髙僧坐談簡。學空素所昧﹐慮妄還自遣。移晷始知歸﹐生煙滿林晚。

傅若金

和趙徳隆秋夕雨

落景翳重城﹐陰凝起初夕。蕭條飛雨至﹐散漫輕飈激。灑幌靜彌多﹐喧檐暴復息。淸商亂急管﹐遙怨生離席。遊子恆念鄕﹐气淒感時易。旣興《北風》嘆﹐亦抱《南山》戚。晨雞不廢度﹐徵雁無寧翼。向道乖夙期﹐寸陰違所惜。詠歌良可興﹐幽懷坐塡積。

題宜春鐘淸卿淸露軒﹝淸卿能琴。﹞

秋气集太虛﹐夕光溥髙樹。時聞陰液墜﹐暗識商飈度。旎旎星動林﹐英英月霏霧。涼扃息塵想﹐幽琴寄元悟。寂歷松上聲﹐逍遙丘中趣。鈞天澹斜景﹐銀漢藹微素。古調今所稀﹐大音誰能諭﹖仙人飲沆瀣﹐壽命金石固。千歲不可期﹐空歌徒延慕。

黃淸老

訪子威都事不遇

淸曉抱綠綺﹐來就夫君彈。夫君久已出﹐野水流花間。石澗度微雨﹐秋生湖上山。松陰坐永日﹐心與云俱閒。人事有離合﹐白鷗聊共還。

福山庵

晨光海上來﹐雲气升萬壑。雞鳴落花中﹐殘鐘度城郭。庵僧戴星出﹐我自飯藜藿。寧知天地心﹐但有山水樂。書燈夜搖動﹐霧气侵幾閣。開扉得新月﹐欲掩見棲雀。煙霞暫相違﹐筆硯庶有托。但畱松間雪﹐付與雙白鶴。庭柯換故葉﹐林竹脫新籜。何日芝艸開﹐拏舟赴前約。

劉詵

送範主一憲郎

庸夫老丘裏﹐志士輕山川。古來環轍人﹐往往皆才賢。範君繡衣家﹐白璧生藍田。淸遊半朔南﹐徵衫積濤煙。崇臺交辟剡﹐思親理歸船。吳州肯暫駐﹐風槪傾四筵。揮毫走秋蛟﹐吐句紆春漣。淸霜淨江波﹐水花寒更妍。棹謳催客發﹐風正帆始懸。翩翩鳳皇翎﹐終當儀九天。

出墅初冬

鄰舂五更動﹐機杼響俱發。薄霜厲曾宇﹐天西輾孤月。驛馬嘶不已﹐壁蛩鳴乍歇。故人期不來﹐山莊多落葉。

戴良

贈別呂用明

旅雁薄霄遊﹐輕鷗掠水飛。相逢多間阻﹐所向有髙卑。偶此風雨過﹐解後洲渚湄。翩翩形影亂﹐噭噭鳴聲悲。日落水气寒﹐月髙風景移。矰繳發中流﹐又復夜驚離。回翔空有志﹐棲宿定何時。飄飄天衢上﹐往愼子毛衣。

贈別祝彥明

悵望臨荒蹊﹐驅馳騁遐步。江紆練月初﹐山標彩霞莫。天長路易迷﹐水深舟難渡。徵人去不息﹐倦僕立相顧。此時悲送君﹐安能發不素﹖

抵富陽宿縣治作

戾戾風蕩波﹐鱗鱗云出崿。乘軺臨安道﹐指景富春郭。是節春已暮﹐遙途寒尙薄。升陽對人掩﹐傾潤灑衣落。解鞍憩危嶺﹐倚劍望幽壑。饑禽聲固慘﹐哮虎勢尢惡。旣暝入公署﹐息念坐塵閣。俯思還浦魚﹐仰憶回風鶴。以之念鄕縣﹐臨觴不能酌。

宿髙密

長途跋且涉﹐徵車馳復息。曉旦發東膠﹐落景次髙密。城居不幾戶﹐驛舍僅容膝。僕馬立空曠﹐徒侶話曛黑。客情旣牢落﹐世議復紛惑。前險𨿽幸過﹐後艱方未測。骨肉在遠道﹐親朋皆異域。縱云當別家﹐胡乃輕去國﹖明朝望鄕處﹐嗚咽淚沾臆﹗

湖下對雨有懷天淵老禪

空蒙暗遙甸﹐漸瀝響髙樹。乍縈林表來﹐復灑重湖去。瀟瀟孤興發﹐望望寒川莫。念與道人期﹐云深不知處。

謝應芳

倪元鎭過婁江寓捨因偕智愚隱遊姜公墩得如字

秋暑賈餘勇﹐懷抱方焚如。故人江上來﹐風雨與之俱。遂令沸羹鼎﹐化爲寒露壺。幽尋陟崇丘﹐飄飄素霞裾。同遊得名緇﹐吟嘯興不孤。大樹倚髙蓋﹐小酌歡有餘。三江五湖上﹐羣峯開畫圖。獨憐我鄕土﹐煙塵尙模糊。安知艱虞世﹐得此暇日娛。一笑百慮忘﹐松風奏笙竽。

甘復

宿山家

木落秋滿山﹐窗虛夜涼集。風吹海月生﹐露洗苔衣濕。野客愛淸泠﹐長瓢暝中汲。

曉出西園由谷中歸

披褐入西園﹐煩襟散淸曉。微風動髙樹﹐零露下芳沼。始行幽谷中﹐忽出靑林杪。流水漂餘花﹐修筠度啼鳥。身緣翠石回﹐思逐白雲杳。負杖孤賞懷﹐春闌綠陰悄。

李序

遠愁曲

桃杏忽已殘﹐穠花逐流水。綠階日色重﹐芳艸靑靡靡。飛燕銜落花﹐春風共吹起。飄散不相知﹐愁心滿千里。

卷二七言古

元好問

遊黃華山

黃華水簾天下絕﹐我初聞之雪溪翁。丹霞翠壁髙歡宮﹐銀河下濯靑芙蓉。昨朝一遊亦偶爾﹐更覺摹寫難爲功。是時气節已三月﹐山木赤立無春容。湍聲洶洶轉絕壑﹐雪气凜凜隨陰風。懸流千丈忽當眼﹐芥蒂一洗平生胸。雷公怒激散飛雹﹐日腳倒射垂長虹。驪珠百斛供一瀉﹐海藏翻倒愁龍公。輕明圓轉不相礙﹐變見融結誰爲雄﹖歸來心魄爲動蕩﹐曉夢月落春山空。手中仙人九節杖﹐每恨勝景不得窮。攜壺重來巖下宿﹐道人已約山櫻紅。

王右丞雪霽捕魚圖

江云滉滉陰晴半﹐沙雪離離點江岸。畫中不信有天機﹐細向樹林枯處看。漁浦移家愧未能﹐扁舟蕭散亦何曾﹖白頭歲月黃塵底﹐笑殺髙人王右丞。

泛舟大明湖﹝待杜子不至。﹞

長白山前繡江水﹐展放荷花三十里。看山水底山更佳﹐一堆蒼煙收不起。山從陽丘西來靑一彎﹐天公擲下半玉環。大明湖上一杯酒﹐昨日繡江眉睫間。晚涼一棹東城渡﹐水暗荷深若無路。江妃不惜水芝香﹐狼籍秋風與秋露。蘭襟鬱鬱散芳澤﹐羅襪盈盈見微步。晚晴一賦畫不成﹐枉著風標誇白鷺。我時驂鸞追散仙﹐但見金支翠蕤相後先。眼花耳熱不稱意﹐髙唱吳歌叩兩舷。喚取樊川搖醉筆﹐風流聊與付他年。

湧金亭示同遊諸君

太行元气老不死﹐上與左界分山河。有如巨鰲昂頭西入海﹐突兀已過余坡陀。我從汾晉來﹐山之面目腹背皆經過。濟源盤谷非不佳﹐煙景獨覺蘇門多。湧金亭下百泉水﹐海眼萬古畱山阿。觱沸濼水源﹐奫淪晉溪波。云雷涵鬼物﹐窟宅深蛟鼉。水妃簸弄明月璣﹐地藏發泄天不呵。平湖油油碧於酒﹐云錦十里翻風荷。我來適與風雨會﹐世界三日漫兜羅。山行不得山﹐北望空長哦。今朝一洗眾峯出﹐千鬟萬髻髙峨峨。空靑斷石壁﹐微茫散煙蘿。山陽十月未搖落﹐翠蕤云旓相蕩摩。雲煙故爲出濃淡﹐魚鳥似欲畱婆娑。石間仙人迹﹐石爛迹不磨。仙人去不返﹐六龍忽蹉跎。江山如此不一醉﹐拊掌笑殺孫公和。長安城頭烏尾訛﹐並州少年夜枕戈。舉杯爲問謝安石﹐蒼生今亦如卿何﹖元子樂矣君其歌。

天門引

秦王宮中不得近﹐從破衡成欲誰信﹖白頭遊客困咸陽﹐憔悴黃金百斤盡。海中仙人黃鶴舉﹐大笑人間爭腐鼠。丈夫何意作蘇秦﹖六印才堪警兒女。古來多爲虛名老﹐不見阿房淨如掃。千年虎豹守天門﹐一日牛羊臥秋艸。

湘夫人詠

木蘭芙蓉滿芳洲﹐白雲飛來北渚遊。千秋萬歲帝鄕遠﹐云來云去空悠悠。秋風秋月沅江渡﹐波上寒煙引輕素。九疑山髙猿夜啼﹐竹枝無聲墮殘露。

西樓曲

遊絲落絮春漫漫﹐西樓曉晴花作團。樓中少婦弄瑤瑟﹐一曲未終坐長嘆。去年與郎西入關﹐春風浩蕩隨金鞍。今年區馬妾東還﹐零落芙蓉秋水寒。並刀不剪東流水﹐湘竹年年淚痕紫。海枯石爛兩鴛鴦﹐只合雙飛便雙死。重城車馬紅塵起﹐乾鵲無端爲誰喜﹖鏡中獨語人不知﹐欲插花枝淚如洗。

望雲謠

涉江采芙蓉﹐芙蓉待秋風。登山采蘭苕﹐蘭苕霜早凋。美人亭亭在雲霄﹐郁搖行歌不可招。湘弦沈沈寫幽怨﹐愁心歷亂如曳繭。金支翠蕤紛在眼﹐春艸迢迢春波遠。

望歸吟

塞云一抹平如截﹐塞艸離離臥楡葉。長城窟深戰骨寒﹐萬古牛羊飲冤血。少年錦帶佩吳鉤﹐獨騎匹馬覓封侯。去時只道從軍樂﹐不道關山空白頭。北風吹沙雜飛雪﹐弓弦有聲凍欲折。寒衣昨夜洛陽來﹐腸斷空閨搗秋月。年年歲歲望還家﹐此日歸期轉未涯。誰與南州問消息﹐幾時重拜李輕車﹖

尹廷髙

蘆溝曉月

闌干滉漾晨霜薄﹐馬度石橋人未覺。滔滔流水去無聲﹐月輪正掛天西角。千村萬落荒雞鳴﹐大車小車相間行。停鞭立盡楊柳影﹐孤鴻滅沒靑山橫。

郝經

賢臺行﹝古黃金臺也﹐土人稱爲賢臺。﹞

髙臺突兀燕山碧﹐黃金泥多土猶濕。曉日曈曨赤羽旗﹐燕王北面親前席。費盡黃金臺始成﹐一朝拜隗人盡驚。誰知平地幾層土﹐中有全齊七十城。禮賢復仇燕始霸﹐遂與諸侯雄並駕。七百年來不用兵﹐一戰轟然駭天下。二城未了昭王殂﹐火牛突出騎劫誅。臺上黃金少顏色﹐惠王空讀樂毅書。古來燕趙多奇士﹐用捨中間定興廢。還聞趙括代廉頗﹐敗國亡家等兒戲。燕子城南知幾年﹖臺平樹老漫荒煙。莫言騏驥能千里﹐只重黃金不重賢。

趙孟頫

桃源春曉圖﹝爲商徳符學士。﹞

宿云初散靑山濕﹐落紅繽紛溪水急。桃花源裏得春多﹐洞口春煙搖綠蘿。綠蘿搖煙掛絕壁﹐飛泉淙下三千尺。瑤艸離離滿澗阿﹐長松落落淩空碧。雞鳴犬吠自成村﹐居人至老不相識。瀛洲仙客知仙路﹐點染丹靑寄輕素。何處有山如此圖﹖移家欲向山中住。

馬祖常

楊花宛轉曲

空中遊絲已無賴﹐宛轉楊花猶百態。隨風撲帳拂香奩﹐度水點衣縈錦帶。輕薄顚狂風上下﹐燕子鶯兒各新嫁。釵頭燼墜玉虫初﹐盆裏絲繅銀繭乍。欲落不落春沼平﹐無根無蒂作浮萍。纈波繡苔總成媚﹐人間最好是淸明。淸明艷陽三月天﹐帝裏煙花匝酒船。石橋橫直人家好﹐小海白魚跳碧藻。楡莢荷錢怨別離﹐不似楊花宛轉飛。楊花飛盡綠陰合﹐更看明年春雨時。

曹伯啟

陪諸公杖屨登梁王吹臺﹐悠悠悼古之情﹐不能自己﹐呈孟子周﹑子文二友

天宇廓然秋已莫﹐幽人欲作《登髙賦》。聯鑣沽酒上繁臺﹐千古興亡一回顧。百鳥喧啾塔半摧﹐荊榛掩映臺前路。黃花采采未成歡﹐目斷荒城起煙霧。

虞集

張令鹿門圖

張侯襄陽人﹐深知襄陽樂。十年宦學懷襄陽﹐故托豪縑寫山郭。老我不樂思蜀都﹐人言嵩陽好隱居。三十六峯常對面﹐水竹田廬還可圖。欲往不能心懆懆﹐忽見新圖被山惱。沙禽浦樹俱可人﹐金澗石牀爲誰好﹖向來耆舊皆英雄﹐駕言從之道焉從﹖弄珠月冷識遊女﹐沈劍潭深知臥龍。八月霜晴水淸淺﹐聞道扁舟足回轉。何時古寺傍檀溪﹖幾處殘碑在江峴﹖呼鷹臺髙秋艸多﹐養魚池中蓮芡波。蜀嵩未必不如此﹐我今不遊柰老何﹗張侯張侯早結屋﹐莫待史詹爲君卜。要看隴上課兒耕﹐好在魚梁白沙曲。

家兄孟修父輸賦南還

大兄五月來作客﹐八年不見頭總白。五人兄弟四人在﹐每憶中郎淚沾臆。我家蜀西忠孝門﹐無田無宅惟書存。兄𨿽管庫實父蔭﹐弟竊微祿承君恩。文章不如仲氏好﹐叔氏最少今亦老。五郎十歲未知學﹐嗟我何爲長遠道﹖諸兒讀書俱不多﹐又不力耕知柰何﹗憂來每得二三友﹐看花把酒臨風哦。蜀山嵯峨歸未得﹐盤盤先壠臨川側。碧梧翠竹手所移﹐應與靑松各千尺。南風吹雪河始冰﹐兄歸烏帽何睘睘﹗明年乞身向天子﹐共讀父書歌太平。

畫鶴

薛公少保昔畫鶴﹐毛羽蕭條向寥廓。通泉縣壁久微茫﹐故物都非況城郭﹖長鳴闊步貌閒暇﹐解寫髙情亦奇作。田中芝艸日應長﹐石上松花晚猶落。赤壁江深孤月小﹐白雲野迥秋霄薄。羣帝相從絳節朝﹐八公許制黃金藥。誤嬰塵网迹易迷﹐移召中洲夢如昨。借懸素壁憶眞侶﹐忽有微風動林壑。碧虛寥寥積雪髙﹐直過蕭臺絕棲泊。

範梈

題李白郎官湖

當時郎官奉使出咸京﹐仙人千里來相迎。畫船吹笛弄《淥水》﹐何意芳洲遺舊名。唐祠蕪沒知何代﹖惟有東流水長在。黎侯獨起梁棟之﹐仿佛雲中昔軒蓋。南飛越鳥北飛鴻﹐今古悠悠去住同。富貴何如一杯酒﹐愁來無地酹西風。大別山髙幾千尺﹐隔城正與祠相值。靑猿夜抱月光啼﹐掛在東湖之石壁。黎侯本在斗南家﹐枕戈猶自憶煙霞。只擬將身報天子﹐不負胸中書五車。昨者相逢玉闕下﹐別來幾日秋瀟灑。黃葉當頭亂打人﹐門前系著靑驄馬。君今歸去釣晴湖﹐我亦明年辭帝都。若過湖邊定相見﹐爲問仙人安穩無。

王氏能遠樓

遊莫羨天池鵬﹐歸莫問遼東鶴。人生萬事須自爲﹐跬步江山卽寥廓。請君得酒勿少畱﹐爲我痛酌王家能遠之髙樓。醉捧句吳匣中劍﹐斫斷千秋萬古愁。滄溟朝旭射燕甸﹐桑枝正搭虛窗面。昆侖池上碧桃花﹐舞盡東風千萬片。千萬片﹐落誰家﹖願傾海水溢流霞。寄謝尊前望鄕客﹐底須惆悵惜天涯。

揭傒斯

夏五月武昌舟中觸目

兩髯背立鳴雙櫓﹐短蓑開合滄江雨。靑山如龍入云去﹐白髮何入並沙語﹖船頭放歌船尾和﹐篷上雨鳴篷下坐。推篷不省是何鄕﹖但見雙雙白鷗過。

髙郵城

髙郵城﹐城何長﹖城上種麥﹐城下種桑。昔日鐵不如﹐今爲耕種場。但願千萬年﹐盡四海外爲封疆。桑陰陰﹐麥茫茫﹐終古不用城與隍。

黃溍

陽山昱上人訪予吳門寓捨﹐求爲湘竹詩﹐予辭以未見竹。上人不遠六十里自山中舁其竹而來﹐好有如此者﹐欣然爲賦長句

道人來自陽山麓﹐手攜舊種千竿竹。小裁方斛不盈尺﹐中有瀟湘江一曲。未信天工能爾奇﹐不知地脈從誰縮﹖晴窗翛翛散煙霧﹐眼底森然立羣玉。豈期我乃累此君﹐蒙犯風埃走塵俗。故山方遠重愁絕﹐新句未成慚迫促。黃岡之產大中椽﹐政用材美刳其腹。願言保此終天年﹐歲莫山中伴幽獨。

薩都剌

燕姬曲﹝一作楊花曲。﹞

燕京女兒十六七﹐顏如花紅眼如漆。蘭香滿路馬塵飛﹐翠袖籠鞭嬌欲滴。春風澹蕩搖春心﹐錦箏銀燭髙堂深。繡衾不暖錦鴛夢﹐紫簾垂霧天沈沈。芳年誰惜去如水﹐春困著人倦梳洗。夜來小雨潤天街﹐滿院楊花飛不起。

相逢行贈別舊友治將軍﹝並序﹞

予遷官出閩﹐舟行抵興田驛二十里許﹐俄聞擊鳴金鼓﹐應響山谷間。隨見旌旗導前﹐兵卒衛后﹐中有乘馬者﹐毳袍帕首﹐徐行按轡﹐屢目吾舟。吾病久气餒﹐不能無懼心也。頃之﹐興田驛吏以行輿見迓﹐遂捨舟乘輿。向之旌旗兵卒﹐移導輿前﹐馬從輿後﹐輿行馬鳴﹐途中未敢交一語。迫莫至邸捨﹐燭光之下﹐毳袍者進曰「某乃建之五夫巡檢官。聞使君至﹐候此將一月矣。某嘗三識使君面﹐自都門一別﹐今已五載﹐使君豈遺忘之耶﹖」僕驚謝曰「將軍何人也﹖」答曰「某卽使君舊友雲中也。」熟視久之﹐恍如夢寐。雲中復能紀予闕下丰采時否邪﹖歷歷關河﹐舊遊如隔世。乃對燭光﹐夜道故舊。明日復同遊武夷九曲﹐煮茶酌酒﹐臨流賦詩﹐出入丹崖碧嶂間﹐心與境會﹐天趣妙發﹐長歌劇飲﹐相與爲樂。酒闌興盡﹐秋風淒淒﹐落木雨下﹐閩關在望﹐復作遠行。予始見君而懼﹐次得君而喜﹐終會君而樂﹐又得名山水以發揮久別抑鬱之懷。樂甚而復別﹐別而復悲﹐悲復繼之以思也。嗟夫﹗人生聚散﹐信如浮雲﹐地北天南﹐會有相見。因賦詩﹐復爲《相逢行》以送之。

一年相逢在京口﹐笑解吳鉤換新酒。城南桃杏花正開﹐白面靑衫鞭馬走。一年相逢白下門﹐短衣窄袖呼郎君。朝馳燕趙莫吳楚﹐逸气自覺淩靑雲。一年相逢在闕下﹐東家蹇驢日相假。有如臣甫去朝天﹐泥滑沙堤不敢打。都門一別今五年﹐今年相逢滄海邊。千山木葉下如雨﹐雁聲墮地秋連天。將軍毳袍腰羽箭﹐擁馬旌旗照溪面。小官不識將軍誰﹐臥病孤舟彊相見。豈知此地逢故人﹐摩挲老眼開層雲。舊遊歷歷似隔世﹐夜雨豈不思同羣﹗郎君別後瘦如許﹐無乃從前作詩苦。溪頭月落山館深﹐剪燭猶疑夢中語。人生聚散亦有時﹐且與將軍遊武夷。弓刀掛在洞前樹﹐洞裏仙童來覓詩。稽首武夷君﹐借我幔峯頂﹐分我紫霞漿﹐與子連夜飲。左手招子喬﹐右手招飛瓊﹐舉觴星月下﹐聽吹雙鳳笙。我酌一杯酒﹐持勸天上月﹐勸爾長照人相逢﹐莫向關山照離別。鳳笙換曲曲未終﹐天風木杪吹晨鐘。拂衣罷宴下山去﹐又隔雲山千萬重。

織女圖

蘭閨織錦秦川女﹐大姬啞啞弄機杼。小姬織倦何所思﹖簾幕無人燕雙語。成都花發江水春﹐門前馬嘶車轔轔。髻鬟兩珥看欲墮﹐蛾眉八字畫不伸。良人一去無消息﹐冰蠶吐絲成五色。柔腸九曲細於絲﹐萬縷春愁正如織。綺窗睡起聞早鶯﹐西樓月落金盤傾。暖霞拂地海棠曉﹐香雪潑戶梨花晴。日長深院機聲動﹐梭影穿花飛小鳳。水心驚起鴛鴦飛﹐花底不成胡蝶夢。纖纖玉指柔且和﹐香鉤小襪裁春羅。滿懷心事付流水﹐蕩日云錦生層波。佳人自古多命薄﹐風裏楊花隨處落。豈知醜婦嫁田家﹐生則同衾死同槨。君不聞﹐長安市上花滿枝﹐東家胡蝶西家飛。籠中鸚鵡喚新主﹐門外侍兒更故衣。又不聞﹐田家婦﹐日掃春蠶宵織布。催租縣吏夜打門﹐荊釵布裙夫短褲。我題此畫三嗟吁﹐百年丑好皆虛無。排云便欲叫閶闔﹐爲我獻上《豳風圖》。

過嘉興

三山雲海幾千里﹐十幅蒲帆掛煙水。吳中過客莫思家﹐江南畫船如屋裏。蘆芽短短穿碧沙﹐船頭鯉魚吹浪花。吳姬蕩槳入城去﹐細雨小寒生綠紗。我歌《水調》無人續﹐江上月涼吹紫竹。春風一曲《鷓鴣》吟﹐花落鶯啼滿城綠。

宋無

烏夜啼

露華洗天天墮水﹐燭光燒云半空紫。西施夜醉芙蓉洲﹐金絲玉簧咽淸秋。鼙鼓鞭月行春雷﹐洞房花夢酣不回。宮中夜夜啼棲烏﹐美人日日歌吳歈。吳王國破歌聲絕﹐鬼火靑熒生碧血。千年壞冢耕狐兔﹐烏銜紙錢掛枯樹。髑髏無語滿眼泥﹐曾見吳王歌舞時。烏夜啼﹐啼爲誰﹖身前歡樂身後悲﹐空畱瑟怨傳相思。烏夜啼﹐啼別離。

戰城南

漢兵鏖戰城南窟﹐雪深馬僵漢城沒。凍指控弦指斷折﹐寒膚著鐵膚皸裂。軍中七日不火食﹐手殺降人吞熱血。漢懸千金購首級﹐將士銜枚夜深入。天愁地黑聲啾啾﹐鞍下髑髏相對泣。偏裨背負八十創﹐破旗裹屍橫道旁。殘卒忍死哭空城﹐露布獨有都護名。

迺賢

答祿將軍射虎行﹝並序﹞

答祿將軍﹐世爲乃蠻部主。歸國朝﹐拜隨潁萬戶。平金有功﹐事載國史。其出守信陽﹐射虎之事尢偉。曾孫與權舉進士﹐爲祕書郎官﹐與余雅善﹐間言其事﹐因徵作歌。

將軍部曲瀚海東﹐三千鐵騎精且雄。久知天命屬眞主﹐奮身來建非常功。世祖神謨涵宇宙﹐坐使英雄皆入彀。十年轉戰淮蔡平﹐帳下論功封太守。信陽郭外山嵯峨﹐長林大谷靑松多。白額於菟踞當道﹐城邊日落無人過。將軍聞之毛髮豎﹐拔劍誓天期殺虎。彎弓走馬出東門﹐傾城來看誇豪武。猛虎磨牙當路嗥﹐目光睒睒斑尾搖。據鞍一叱雙眥襲﹐鳥飛木落風蕭蕭。金弰雕弓鐵絲箭﹐滿月弦開正當面。雕翎射沒錦毛摧﹐厓石崩騰腥血濺。萬人歡笑聲震天﹐剖開一箭當心穿。父老持杯馬前拜﹐祝公眉壽三千年。將軍立功期不朽﹐奇事相傳在人口。可憐李廣不封侯﹐卻喜將軍今有後。承平公子祕書郎﹐文場百步曾穿楊。咫尺風雲看豹變﹐鳴珂曳履登朝堂。﹝虎旣剖﹐簡明鏃正貫於心中。﹞

吳萊

風雨渡揚子江

大江西來自巴蜀﹐直下萬里澆吳楚。我從揚子指蒜山﹐舊讀《水經》今始睹。平生壯志此最奇﹐一葉輕舟傲煙雨。怒風鼓浪屹於城﹐滄海輸潮開水府。淒迷灩澦恍如見﹐漭滉扶桑杳何所﹖須臾艸樹皆動搖﹐稍稍黿鼉欲掀舞。黑雲鯨漲頗心掉﹐明月貝宮終色侮。吟倚金山有莫鐘﹐望窮采石無朝櫓。誰歟敲齒咒能神﹖或有傴身言莫吐。向來天塹如有限﹐日夜軍書費傳羽。三楚畸民類魚鱉﹐兩淮大將猶熊虎。錦帆十里徒映空﹐鐵鎖千尋竟然炬。桑麻夾岸收戰塵﹐蘆葦成林出漁戶。寧知造物總兒戲﹐且攬長川入尊俎。悲哉險阻惟白波﹐往矣英雄幾黃土﹗獨思萬載疏鑿功﹐吾欲持觴酹神禹。

吳師道

桐廬夜泊

合江亭前秋水淸﹐歸人罷市無餘聲。燈光隱見隔林薄﹐濕云閃露靑熒熒。樓臺漸稀燈漸遠﹐何處吹簫猶未斷﹖淒風涼葉下髙桐﹐半夜仙人來絕巘。江霏山气生白煙﹐忽如飛雨灑我船。倚篷獨立久未眠﹐靜看水月搖淸圓。

卷三七言古

周權

冷泉亭

昔人來自天竺國﹐縹緲孤云伴飛錫。天風吹落凝不去﹐化作奇峯聳空碧。至今裂峽余云髓﹐桂冷松香流未已。翠光圍住玉壺秋﹐不放晴雷度山趾。道人宴坐無生滅﹐炯炯層胸照冰雪。夜深出定汲淸泠﹐寒猿啼斷西巖月。

岑安卿

題晴川圖

淸溪潾潾生淺花﹐曉日倒射搖金沙。翩然雙鷺下危石﹐玉雪照影無纖瑕。溪邊小景入圖畫﹐靑煙綠樹漁翁家。漁翁歸來歌未終﹐鷺鷥忽起蘆花風。回眸遙望不可極﹐但見白玉飛靑空。昔年夜宿瀟湘浦﹐徹曉不眠聽急雨。解衣曳杖立沙頭﹐何似今朝得容與﹖長安馬寒泥沒腹﹐雪滿朝衣凍肩縮。試令援筆題此圖﹐長篇應賦《歸來曲》。

胡天遊

楊花吟

吳江春水拍天涯﹐江上風吹楊柳花。花飛滿空無處所﹐隨風直渡吳江水。渡水隨風太有情﹐縈花惹艸恣輕盈。狂如舞蝶穿花徑﹐細逐流鶯度綺城。綺城樓閣連天際﹐楊花飛入千門去。飛去飛來稍覺多﹐紛紛如雪柰君何﹖珠簾繡箔深深見﹐舞榭妝樓處處過。樓中美人春睡起﹐愁見楊花思蕩子。蕩子飄零去不歸﹐楊花歲歲點春衣。夢魂不識天涯路﹐願作楊花片片飛。

周伯琦

天馬行應制作﹝並序﹞

至正二年﹐歲壬午七月十有八日﹐西域拂郎國遣使獻馬一匹﹐髙八尺三寸﹐修如其數而加半﹐色漆黑﹐後二蹄白﹐曲項昂首﹐神俊超逸﹐視它西域馬可稱者﹐皆在髃下。金轡重勒﹐馭者其國人﹐黃須碧眼﹐服二色窄衣﹐言語不可通﹐以意諭之﹐凡七度海洋﹐始達中國。是日天朗气淸﹐相臣奏進﹐上禦慈仁殿﹐臨觀稱嘆。遂命育於天閒﹐飼以肉粟酒湩。仍敕翰林學士承旨臣巙々﹐命工畫者圖之﹐而直學士臣揭傒斯贊之。蓋自有國以來﹐未嘗見也。殆古所謂天馬者邪﹗承詔賦詩﹐題所圖畫。臣伯琦謹獻詩曰﹕

飛龍在天今十祀﹐重譯來庭無遠邇。川珍嶽貢皆貞符﹐神駒躍出西窪水。拂郎蕞爾不敢畱﹐使行四載數萬里。乘輿淸暑灤河宮﹐宰臣奏進閶闔裏。昂昂八尺阜且偉﹐首揚渴烏竹批耳。雙蹄縣雪墨漬毛﹐疏騣擁霧風生尾。朱英翠組金盤陀﹐方瞳夾鏡神光紫。聳身直欲淩雲霄﹐盤辟丹墀卻閒頠。黃須圉人服尨詭﹐嚲鞚如縈相諾惟。羣臣俯伏呼萬歲﹐初秋曉霽風日美。九重洞啟臨軒觀﹐衮衣晃耀天顏喜。畫師寫仿妙奪神﹐拜進禦牀深稱旨。牽來相向宛轉同﹐一入天閒誰敢齒﹖我朝幅員古無比﹐朔方鐵騎紛如蟻。山無氛祲海無波﹐有國百年今見此。昆侖八駿遊心侈﹐茂陵大宛黷兵紀。聖皇不卻亦不求﹐垂拱無爲靜邊鄙。遠人慕化致壤奠﹐地角已如天尺只。神州苜蓿西風肥﹐收斂驕雄聽驅使。屬車歲歲幸兩京﹐八鸞承禦壯瞻視。《騶虞》《麟趾》並樂歌﹐《越雉》《旅獒》盡風靡。乃知感召由眞龍﹐房星孕秀非偶爾。黃金不用築髙臺﹐髦俊聞風一時起。願見斯世皞皞如羲皇﹐按圖畫卦復玆始。

張憲

白薴舞詞

吳宮美人靑犢刀﹐自裁白薴制舞袍。輕雲冉冉白勝雪﹐《激楚》一曲回風髙。九雛鳳釵篸紫玉﹐長裾窄腰蓮步促。翩翻素袖啟朱櫻﹐金籠鸚鵡飛來熟。館娃樓閣搖春暉﹐臺城少年醉忘歸。璚窗綺戶鎖風色﹐桃樹日長蝴蝶飛。傾城獨立世希有﹐罷吟《淥水》停《楊柳》。急管繁弦莫苦催﹐眞珠剩買烏程酒。

二月八日遊皇城西華門外觀嘉孥弟走馬歌

春風壓城紫燕飛﹐繡鞍寶勒生光輝。軟沙靑艸平似鏡﹐花雨滿巾風滿衣。潛蛟雙綰玉抱肚﹐朱鬛分光散紅霧。金龍五爪蟠彩袍﹐滿背眞珠撒秋露。生猿俊健雙臂長﹐左腳蹋鐙右蹴韁。銅鐃四扇繞十指﹐玉聲珠碎金瑯璫。黃蛇下飲電掣地﹐錦鷹打兔起復墜。袖云突兀鞍面空﹐銀甕駝囊兩邊縋。西宮彩樓髙插天﹐鳳凰繚繞排神仙。玉皇拍闌誤一笑﹐不覺四蹄如迸煙。神駒長鳴背凝血﹐郎君轉面醉眼纈。天恩剪下五色云﹐打鼓歸來汗如雪。

北庭宣元傑西番刀歌﹝此刀乃江浙平章教化公徵淮西所佩者﹞

金神起持水火齊﹐煆煉陰陽結精銳。七月七日授冶師﹐手作鉗錘股爲礪。一千七百七十鋒﹐脊髙體狹刀口洪。龍飛蛟化歲月久﹐阮師舊物今無蹤。﹤口爪﹥哇繡鑌柔可曲﹐東倭純鋼不受觸。賢侯示我西番刀﹐名壓古今刀劍錄。三尖兩刃圭首圓﹐劍脊﹤黑乚﹥々生黑煙。朱砂斑痕點人血﹐雕靑皮軟金鉤聯。唐人寶刀誇大食﹐於今利器稱米息。十年土涮松紋生﹐戎王造時當月蝕。平章遺佩固有神﹐朱髙固始多奇勛。三公重器不虛授﹐往繼王祥作輔臣。

楊維楨

鴻門會

天迷關﹐地迷戶﹐東龍白日西龍雨。撞鐘飲酒愁海翻﹐碧火吹巢雙猰貐。﹝暗言範增﹑項莊。﹞照天萬古無二烏﹐殘星破月開天余。﹝此言沛公當獨王天下﹐羽不得分也。﹞座中有客天子气﹐左股七十二子連明珠。軍聲十萬振屋瓦﹐拔劍當人面如赭。將軍下馬力拔山﹐气捲黃河酒中瀉。劍光上天寒彗殘﹐明朝畫地分河山。將軍呼龍將客走﹐石破靑天撞玉斗。

廬山瀑布謠﹝並序﹞

甲申秋八月十六夜﹐予夢與酸齋仙客遊廬山﹐各賦詩﹐酸齋賦《彭郎詞》﹐予賦《瀑布謠》。

銀河忽如瓠子決﹐瀉諸五老之峯前。我疑天仙織素練﹐素練脫軸垂靑天。便欲手把並州剪﹐剪取一幅玻璃煙。相逢云石子﹐有似捉月仙。酒喉無耐夜渴甚﹐騎鯨吸海枯桑田。居然化作十萬丈﹐玉虹倒掛淸泠淵。

張昱

過歌風臺

世間快意寧有此﹐亭長還鄕作天子。沛宮不樂復何爲﹖諸母父兄知舊事。酒酣起舞和兒歌﹐眼中盡是漢山河。韓彭受誅黥布戮﹐且喜壯士今無多。縱酒極歡畱十日﹐感慨傷懷涕沾臆。萬乘旌旗不自尊﹐魂魄猶爲故鄕惜。從來樂極自生哀﹐泗水東流不再回。萬歲千秋誰不念﹐古之帝王安在哉﹖莓苔石刻今如許﹐幾度秋風灞陵雨。漢家社稷四百年﹐荒臺猶是開基處。

倪瓚

劉君元暉八月十四日邀余玩月快雪齋中﹐命餘詩﹐因賦

捲簾見月形神淸﹐疑是山陰夜雪明。長歌欲覓剡溪戴﹐悵然停杯遠恨生。爾營茅齋名快雪﹐邀我吹笙弄明月。明星如銀浮翳消﹐垂露成帷桂花發。酒波蕩漾天河傾﹐笙聲裊裊秋風咽。古人與我不並世﹐鶴思鷗情迥愁絕。

周霆震

古金城謠﹝並序﹞

國家承平百年﹐武備浸弛﹐盜發徐﹑潁﹐熾於漢﹑淮﹑武昌﹐南紀雄藩﹐一旦灰滅﹐洪省堅壁。寇蔓延諸郡﹐水陸犬牙。北來名將﹐相繼道殞。丞相出督步騎﹐直抵髙郵﹐事垂成﹐以讒廢。方面多貴遊子弟﹐貪鄙庸才﹐虛張戰功﹐肆意罔上﹐誅求冤濫﹐慘酷百端﹐重以吏習舞文﹐旁羅鷹犬﹐意所欲陷﹐卽誣與賊通﹐其獘有不忍言者。間存一二廉介﹐則又矜獨斷﹐昧遠圖﹐坐失機會。民日以敝﹐盜日以滋。廬﹑壽﹑舒三州﹐屏蔽上流﹐廬﹑壽旣沒﹐舒獨當鋒鏑之衝。至正十年壬申﹐進士余闕以淮西元帥之節來鎭﹐廣設方略﹐招徠補葺﹐備戰守﹐丰軍儲﹐賊飲恨不得逞。朝廷嘉其功﹐授淮南參知政事。自是日與賊遌﹐受圍凡四十有二﹐大小二百餘戰。江西賴以苟安。坐視弗援﹐十八年正月丙午﹐城遂陷。公一門爭先赴死﹐闔郡無一生降。賊黨舉手加額﹐稱余元帥天下一人﹐購得其屍城下池中﹐禮葬之。傷哉﹗寄痛哭於長歌﹐使後人哀也。

昆侖烈風撼坤軸﹐日車斂轡咸池浴。六龍飲渴呼不聞﹐赤蟻玄蜂厭人肉。荊襄弗支廬壽孤﹐江東掃地如摧枯。忠臣當代誰第一﹖七載舒州天下無。東南此地關形勝﹐天柱之峯屹千仞。當年赤壁走曹瞞﹐天爲孫吳產公瑾。我公千載遙相望﹐崎嶇恆以弱擊彊。孤城大小二百戰﹐食盡北拜天無光。當關援劍蒼龍吼﹐盡室肯污姦黨手。摧鋒闔郡無生降﹐羣盜言之皆稽首。堂堂省憲羅公卿﹐建官分閫日募兵。哀哉坐視無寸策﹐遂使流血西江平。向來不曉皇穹意﹐名將南徵死相繼。一時貪暴聚庸才﹐玩寇偸安饕富貴。河流浩浩龍門西﹐燕山萬騎攢霜蹄。英雄暴骨心未死﹐去作海色催朝雞。玉衣飛舞空中見﹐太息孤忠鏖百戰。五陵元气待天還﹐睢陽誰續《中丞傳》﹖

楊奐

金穀行

洛陽園池天下無﹐金穀近在西城隅。晉時花艸不復見﹐野人猶解談齊奴。齊奴豪奢誰比數﹐酒醒愛擊珊瑚株。後堂春風滿桃李﹐中有一枝名綠珠。千金買步障﹐百金買氍毹。時時吹笛替郎語﹐雲窗霧戶長歡娛。層階欲下須人扶﹐豈料一日能捐軀。紅飛玉碎頃刻裏﹐空使行客悲躊躇。樓頭小婦感恩死﹐君臣大義當何如﹖

陳孚

河間府

北風河間道﹐沙飛雲浩浩。上有銜蘆不鳴之寒雁﹐下有隕霜半死之秋艸。城外平波靑黛光﹐大魚跳波一尺長。牧童吹笛楓葉裏﹐疲牛倦馬眠夕陽。有禽大如鶴﹐紅喙搖綠煙。路人指我語﹐似是信天緣。我生功名付樽酒﹐衣如枯荷馬如狗。爲問天緣可信否﹖旗亭擊劍寒蛟吼。

居庸疊翠

斷崖萬仞如削鐵﹐鳥飛不度苔石裂。嵯岈枯木無碧柯﹐六月太陰飄急雪。寒沙茫茫出關道﹐駱駝夜吼黃雲老。徵鴻一聲起長空﹐風吹艸低山月小。

邕州

左江南下一千里﹐中有交州墮鳶水。右江西繞特磨來﹐鱷魚夜吼聲如雷。兩江合流抱邕管﹐莫冬气候三春暖。家家榕樹靑不凋﹐桃李亂開野花滿。蝮蛇掛屋晚風急﹐熱霧如湯濺衣濕。萬人冢上蛋子眠﹐三公亭下鮫人泣。驛吏煎茶茱萸濃﹐檳榔口吐猩血紅。颯然毛竅汗爲雨﹐病骨似覺收奇功。平生所持一忠壯﹐荒嶠何殊玉階上。明年歸泛兩江船﹐會酌淸波洗炎瘴。

傅若金

邯鄲行

邯鄲城頭下白日﹐邯鄲市上風蕭瑟。故壘空餘鳥雀悲﹐荒垣只見狐貍出。何王墳墓對山阿﹐尙憶諸侯徵戰多。趙客歸來重毛遂﹐秦軍老去畏廉頗。黃塵白艸宮前道﹐鬼火如燈夜相照。公子秋來不見過﹐美人月下那聞笑。當時冠蓋激浮雲﹐撾鐘考鼓宴靑春。只今惟有郵亭樹﹐還送年年行路人。

王士熙

送華山隱歸西湖故居

方士求仙入滄海﹐十二城樓定何在﹖金銅移盤露滿天﹐琪樹離離人不采。軒轅髙拱聖明居﹐羣仙眞人左右趨。靑牛谷口迎紫气﹐白鶴洞中傳素書。珊珊鳴佩星辰遠﹐寂寂珠庭雲霧虛。修髯如漆古仙子﹐玉林芙蓉染秋水。九關髙塞不可畱﹐歸去江湖種蘭芷。山頭宮殿風玲瓏﹐玄猱飛來千尺松。閒房誦經鐘磬響﹐石壁題詩苔蘚封。欲向君王乞祠祿﹐安排杖屨來相從。

成廷珪

江南曲

吳姬當壚新酒香﹐翠綃短袂紅羅裳。上盆十千買一斗﹐三杯五杯來勸郎。落花不解畱春住﹐似欲隨郎渡江去。酒醒一夜怨啼鵑﹐明日蘭舟泊何處﹖

長江送別圖送周平叔之通州丞

福山蒼蒼倚天碧﹐狼山巉巉生鐵色。兩山當江作海門﹐力盡神鞭驅不得。滄波萬里從西來﹐楚尾吳頭天一壁。陰風轉地鯨怒翻﹐黑霧連空龍起立。來舟去楫不敢動﹐袖手旁觀惟嘆息。扶桑浴日飛上天﹐百怪潛消杳無迹。水光鏡淨山亦佳﹐目送雲帆髙百尺。靑霄要路君旣官﹐白首窮途我猶客。煙中隱隱見孤城﹐令我思鄕心轉劇。《驪駒》歌罷將柰何﹐倚杖江南望江北。

劉永之

送羅與敬歸西昌

石龍磯畔多芳艸﹐遊子憶家春已老。水北楊花撲地飛﹐旁人漫道飛花好。愛子不忍別﹐送子到水濆。靑天孤影飛黃鵠﹐落日長風吹斷雲。朝發銅塘津﹐莫宿靑泥渡。帆過孝通祠﹐漸是西昌路。金魚洲遠樹靑靑﹐三顧浮煙生杳冥。石扶壞道通髙閣﹐水嚙危沙見古城。君家正在何方住﹖獨有園廬俯江渚。昨夜深閨夢遠人﹐相思定倚櫻桃樹。

謝應芳

送李彥明歸髙郵

老夫歸從東海頭﹐春風送客歸秦郵。出門復睹雁北鄕﹐物我喜得同悠悠。吳船鼓棹渡江去﹐烏輪正掛扶桑樹。桃花倚岸笑相看﹐杜宇催人啼不住。徵袍十年塵土多﹐濯纓今年《滄浪歌》。一百五日寒食雨﹐三十六湖春水波。文遊臺榭剪荊棘﹐繼美前修集佳客。誰能喚起老龍眠﹐重寫耳孫湖上宅。

汪克寬

題道士張湛然彈琴詩卷

嶧山白桐千年枝﹐金星爛爛蛇蚹皮。文光七軫藍田玉﹐冰弦細繞吳蠶絲。丹山云暖鳳皇語﹐露艸寒蛩訴秋雨。娥英泣灑湘筠斑﹐遷客相逢話羈旅。翠巖懸瀑鏘瓊瑤﹐雷霆霹靂轟層霄。瞥波細萍浮蕩漾﹐劈空輕絮飛飄颻。仙林唳鶴驚離別﹐老龍湫底吟寒月。海門送上子胥潮﹐澎湃奔騰捲殘雪。羽人瀟灑顏如仙﹐馮虛來往黃山巓。古音淨洗箏琶耳﹐何須更濯丹砂泉﹖

朱希晦

客邸中秋對月

去年中秋秋月圓﹐浩歌對酒淸無眠。煙霏滅盡人境寂﹐仰看明月懸中天。今年客裏中秋月﹐靜挹金波更淸絕。可憐有月客無酒﹐不照歡娛照離別。夜闌淅淅西風涼﹐月中老桂吹天香。悠然長嘯動歸興﹐坐久零露沾衣裳。浮世悲歡何足數﹖庾樓赤壁俱塵土。風流已往明月來﹐山色江聲自今古。

周砥

新郭

泛舟越來溪水旁﹐溪邊暮色何蒼蒼﹖主人張筵揮羽觴﹐吳姬唱歌聲抑揚。船尾挑燈大魚出﹐船頭洗﹤角戔﹥秋波涼。夜如何其夜未央﹐萬壑不起星煌煌。酒闌客過別船去﹐木葉蕭蕭下如雨。船中醉臥忘西﹐睡覺猶聞夢中語。此時月落天將曙﹐隔屋雞啼欲起舞。西風滿天鴻雁聲﹐瑟瑟菇蒲響秋渚。

卷四五言律

元好問

少室南原

地僻人煙斷﹐山深鳥語嘩。淸溪鳴石齒﹐暖日長藤芽。綠映髙低樹﹐紅迷遠近花。林間見雞犬﹐直擬是仙家。

九月晦日王村道中

水涸沙仍濕﹐霜餘艸更幽。煙花藏落景﹐山骨露淸秋。坐食知何益﹐行吟只自愁。隨陽見鴻雁﹐三嘆惜淹畱。

八月並州雁﹝三鄕時作﹞

八月並州雁﹐淸汾照旅羣。一聲驚晚笛﹐數點入秋云。滅沒樓中見﹐哀勞枕畔聞。南來還北去﹐無計得隨君。

乙卯十一月往鎭州

村靜鳥聲樂﹐山低雁影遙。野陰時滉朗﹐冷雨只飄蕭。涉遠心先倦﹐衝寒酒易消。紅塵忘南北﹐渺渺見長橋。

方回

治圃雜書

芍藥抽紅銳﹐荼蘼縋綠長。幾家蠶落紙﹐比屋燕分梁。谷雨深春近﹐茶煙永日香。詩成懶磨墨﹐拄杖畫苔墻。

戴表元

苕溪

六月苕溪路﹐人言似若邪。漁罾掛棕樹﹐酒舫出荷花。碧水千塍共﹐靑山一道斜。人間無限事﹐不厭是桑麻。

黃庚

西州卽事

一雨洗空碧﹐江城獨倚樓。山吞殘日沒﹐水挾斷雲流。燈影深村夜﹐鐘聲古寺秋。西州舊遊地﹐十載此淹畱。

春日卽事

扶杖行幽徑﹐園林欲莫天。錦棠紅濯雨﹐絲柳綠繰煙。春事忽三月﹐風光又一年。客懷正愁絕﹐那復聽啼鵑。

書山陰驛

迢遞三山道﹐重來感舊遊。潮聲寒帶雨﹐山色淡生秋。寄驛通鄕信﹐題詩記旅愁。江湖十年客﹐兩度到西州。

鶴林仙壇寺

古壇歸鶴杳﹐野鹿自成羣。嵐气浮淸曉﹐鐘聲出白雲。樹穿僧屋老﹐水到寺門分。人世無窮事﹐山中了不聞。

尹廷髙

長蘆舟中夜坐

故國五千里﹐孤帆四十程。客懷偏浩蕩﹐鄕夢不分明。萬折河流曲﹐三更斗柄橫。不眠方宴坐﹐野寺又鐘聲。

趙孟頫

魚樂樓

樓下南來水﹐淸泠百尺深。菇蒲終夜響﹐楊柳半溪陰。日月驅人世﹐江湖動客心。向來歌舞宴﹐達曉看橫參。

大都遇平江龍興寺僧閒上﹐座話唐綦毋潛宿龍興寺詩﹐因次其韻

聞說龍興寺﹐多年未款扉。風林發松籟﹐雨砌長苔衣。殿古燈光定﹐房深磬韻微。秋風動歸興﹐一錫向空飛。

袁桷

贈瑛上人住洞林

托缽千巖裏﹐松花凍未開。哀猿依講席﹐饑鳥下生臺。潭影畱云定﹐鐘聲送月回。山中太古雪﹐爲寄一瓢來。

馬祖常

送董仁甫之西臺幕

西南萬里地﹐詔屬大行臺。秦樹浮天去﹐巴江帶雪來。山河無用險﹐邦國正需才。臺幕風流美﹐書簽想盡開。

貢奎

槍竿嶺

薄宦辭家遠﹐經秋未得歸。直隨山北去﹐卻背雁南飛。川淨白雲起﹐郊平紅樹微。憶曾畱宿處﹐立馬認還非。

許有壬

荻港早行

水國宜秋晚﹐羈愁感歲華。淸霜醉楓葉﹐澹月隱蘆花。漲落髙低路﹐川平遠近沙。炊煙靑不斷﹐山崦有人家。

虞集

寄丁卯進士薩都剌天錫﹝鎭江錄事宣差。﹞

江上新詩好﹐亦知公事閒。投壺深竹裏﹐系馬古松間。夜月多臨海﹐秋風或在山。玉堂蕭爽地﹐思爾佩珊珊。

範梈

盧師東谷懷城中諸友

契闊遽如許﹐淹畱空復情。天遙一鶴上﹐山合百虫鳴。異俗嗟何適﹖冥棲得此生。平居二三子﹐今夜隔重城。

揭傒斯

黃尊師髙軒觀鵝因畱宿

開軒南嶽下﹐世事未曾聞。落葉常疑雨﹐方池半是云。偶尋騎鶴侶﹐來此看鵝羣。一夜潺湲裏﹐秋光得細分。

衡山縣曉渡

古縣依江次﹐輕輿落岸隈。鳥衝行客過﹐山向野船開。近嶽皆雲气﹐中流忽雨來。何時還到此﹐明月照沿洄。

黃溍

寄方韶文先生

牢落《江南賦》﹐知音寄渺茫。鹿麋行處有﹐芝艸夢中香。遙興滄溟闊﹐悲歌白髮長。平生今古淚﹐滴破綠蘿裳。

初至寧海二首

地至東南盡﹐城孤邑屢遷。行山云作路﹐累石海爲田。蜃炭村村白﹐棕林樹樹圓。桃源名更美﹐何處有神仙﹖

縹緲蛟龍宅﹐風雷隔杳冥。人家多面水﹐島嶼若浮萍。煮海鹽煙黑﹐淘沙鐵气腥。停驂方問俗﹐漁唱起前汀。

柳貫

同楊仲禮和袁集賢上都詩

出塞行瞻日﹐趨朝喜近天。離宮開苑囿﹐馳道絕風煙。瑤水巡非遠﹐峒山歷更綿。甘泉多法從﹐獻賦憶當年。

昔建寰中業﹐初開徼外山。雉城平兀兀﹐沙水淨灣灣。朱夏宸遊正﹐淸秋武衛閒。叨陪文學乘﹐空愧鬢毛斑。

幄殿層雲障﹐轅門積雪峯。奇鷹皆戴角﹐禦馬盡飛龍。瀚海將臨幸﹐云亭望陟封。靑丘大羽獵﹐有事待玄冬。

水艸方方善﹐弓弧戶戶便。合圍連婦女﹐從戍到曾玄。雪毳千家帳﹐冰瓢百眼泉。浚稽山更北﹐長望斗光懸。

薩都剌

用韻寄龍江

之子金山去﹐梅天霧气沈。海風吹浪急﹐江雨入樓深。火盡無茶味﹐更長過燭心。明朝好晴色﹐應是寄新吟。

送人之漸東

我還京口去﹐君入浙東遊。風雨孤舟夜﹐關河兩鬢秋。出江吳水盡﹐接岸楚山稠。明日相思處﹐惟登北固樓。

閩中苦雨

病客如僧懶﹐多寒擁毳裘。三山一夜雨﹐四月滿城秋。海瘴連雲起﹐江潮入市流。釣竿如在手﹐便可上漁舟。

送南臺從事劉子謙之遼東

往復一萬里﹐嗟君已兩行。朔風吹野艸﹐寒日下邊城。策馬犯霜雪﹐逢人問路程。歸期在何日﹖應是近新正。

山中懷友

自是麒麟種﹐卑棲又幾年。胡廬南雪下﹐短褐北風前。歲莫山林瘦﹐天髙雨露偏。惟應丈夫志﹐未受故人憐。

遊梅仙山和唐人韻

仙人不可見﹐借鶴過仙家。夜臥千峯月﹐朝餐五色霞。祠空風掃葉﹐人去鹿銜花。歸隱知何日﹖分鑪學煉砂。

宋無

李翰林墓二首

嗜酒傲明時﹐何因賀監知﹖承恩金馬詔﹐失意玉環詞。名與三閭並﹐身將四皓期。匡山有書讀﹐應亦嘆歸遲。

一騎紫鯨去﹐空掩謝山塋。落月今誰弔﹖長庚夜自明。乾坤沈秀气﹐江水帶哀聲。天上多官府﹐文章不可輕。

南峯宴坐僧

空巖槁木形﹐入定掩松扃。鵲供銜來果﹐猿看誦罷經。雲霞埋衲重﹐苔蘚上鞋靑。只有樵人識﹐曾因采茯苓。

銅陵五松山中

樵聲聞遠林﹐流水隔云深。茅屋在何處﹖桃花無路尋。身黃松上鼠﹐頭白竹間禽。應有仙家住﹐避秦來至今。

寄題無照西園

近地棲禪室﹐祗園艸木薰。鞋香花洞雨﹐衣潤石闌云。松吹和琴雜﹐茶煙到樹分。遙知道林輩﹐來此論玄文。

張翥

丹靑小景山水

沙禽毛羽新﹐來往采桑津。野水碧於艸﹐桃花紅照人。徘徊遠山莫﹐窈窕江南春。芳思不可極﹐悠然懷釣綸。

迺賢

南城詠古

落日燕城下﹐髙臺艸樹秋。千金何足惜﹐一士固難求。淪海誰靑眼﹖空山盡白頭。還憐易河水﹐今古只東流。﹝黃金臺。﹞

夢斷朝元閣﹐來尋賣酒樓。野花迷輦路﹐落葉滿宮溝。風雨靑城暮﹐河山紫塞愁。老人頭雪白﹐扶杖話幽州。﹝壽安殿今爲酒家壽安樓。﹞

吳師道

題官舍壁

官舍千峯裏﹐迎秋气已淸。池煙明鶴影﹐林雨斷蟬聲。紅惜芙容落﹐靑憐薜荔生。今朝少公事﹐吟嘯且怡情。

周權

郭外

郭外人家少﹐魚村揚酒旗。江云低壓樹﹐沙竹細穿籬。地暖梅花早﹐天寒潮信遲。夕陽煙景外﹐倚杖立移時。

意行

略彴三家市﹐溪回野路分。輕暾晞竹露﹐宿雨落松云。山寺依巖見﹐村舂隔塢聞。欣欣農事集﹐聊得狎鷗羣。

方瀾

石門曉行

風髙木葉脫﹐從此曉寒新。積雨見初日﹐遠山如故人。煙村一葦渡﹐野寺數家鄰。獨念行藏異﹐沙鷗未我馴。

盧琦

遊洞嶺寺

古寺藏煙樹﹐巖扉晝不扃。日髙花散影﹐風定竹無聲。稚子添香火﹐閒僧閱藏經。新詩吟未就﹐獨向殿階行。

黃鎭成

鉛山早行

早起辭林館﹐鄰雞已再嗥。月弦當戶直﹐斗柄插山髙。細濕侵藜杖﹐輕寒襲布袍。前趨東日上﹐五色動雲濤。

周伯琦

九月一日還自上京途中紀事

北口七十二﹐居庸第一關。峭厓屏列翠﹐急澗玉鳴環。佛閣騰雲霧﹐人家結市闤。馬前軍吏候﹐使節幾時還﹖

紀行詩

東坊尙平地﹐近嶺晝生寒。拔地數千丈﹐淩空十八盤。飛泉鳴亂石﹐危磴護重關。俯視人寰隘﹐眞疑長羽翰。

萬幕懸崖下﹐髙低疏復稠。罽墻聯虎衛﹐幄殿聳龍樓。楡柳淸長晝﹐槐松颯早秋。威容隆古昔﹐神武鎭中州。

張憲

寄中山隱講師

問訊山中隱﹐中山第幾重﹖風廊巡夜虎﹐云缽聽經龍。流水千溪月﹐寒巖一樹松。無因淨渣滓﹐來共上堂鐘。

倪瓚

荒村

踽踽荒村客﹐悠悠遠道情。竹梧秋雨碧﹐荷芰晚波明。穴鼠能人拱﹐池鵝類鶴鳴。蕭條阮遙集﹐幾屐了餘生﹖

垂虹亭

虛閣春城外﹐澄湖莫雨邊。飛雲忽入戶﹐去鳥欲窮天。林屋靑西映﹐吳松碧左連。登臨感時物﹐快吸酒如川。

題畫贈王仲和

曾住南湖宅﹐於今已十年。叢筠還自翳﹐喬木故依然。雨雜鳴渠澑﹐云連煮術煙。何時重相過﹖爛醉得佳眠。﹝南湖﹐陸玄素髙士幽居﹐今王君仲和居之﹐水木淸華﹐戶庭幽遽。余嘗寓其家四年﹐翛然忘世慮也。仲和以此幀索畫竹石﹐畫已﹐並詩其上﹐以寫惓惓之懷。玄素﹐仲和外舅也﹐故尢感余故人之思。乙巳初月十七日。﹞

桂花

桂花畱晚色﹐簾影淡秋光。靡靡風還落﹐菲菲夜未央。玉繩低缺月﹐金鴨罷焚香。忽起故園想﹐泠然歸夢長。

郭鈺

秋望

長嘯動巖壑﹐秋風生滿林。片雲隨雁度﹐疏雨約蟬吟。燕馬關山遠﹐吳船歲月深。歸來蘇季子﹐何用苦多金﹖

憶從弟鐸

憶昨王師捷﹐還鄕近五年。艱危惟我共﹐俯仰得誰憐﹖茅屋秋風裏﹐烽煙夕照邊。亂離今轉甚﹐思爾只髙眠。

葉顒

日暮江村雜興

釣艇已收緡﹐無人深閉門。云生沙上石﹐月出水南村。寂寞寒潮遠﹐微茫煙浪昏。孤舟中夜笛﹐感慨動吟魂。

丁鶴年

武昌南湖度夏

南浦幽棲地﹐當門罨畫開。靑山入云去﹐白雨渡湖來。石潤生龍气﹐川光媚蚌胎。芙蕖三百頃﹐何處著炎埃﹖

白珽

余杭四月

四月餘杭道﹐一晴生意繁。朱櫻靑豆酒﹐綠艸白鵝村。水滿船頭滑﹐風輕袖影翻。幾家蠶事動﹐寂寂晝門關。

龔璛

郡樓

久客有遠思﹐肩輿登郡樓。聊爲避暑飲﹐更學禦風遊。疊翠城南面﹐雙虹水北流。流將五湖去﹐葉葉采蘋舟。

吾丘衍

次韻謝錢翼之

筆翰西臺妙﹐文章五鳳樓。美才須比玉﹐直道豈如鉤。吳苑辭春色﹐江風散旅愁。吾廬正蕭颯﹐二仲得羊求。

楊奐

得邳大用書復寄

百年眞夢寐﹐萬國久風塵。老去偏相憶﹐書來恨不頻。季鷹猶在洛﹐王粲未歸秦。谷口知何似﹖他時願卜鄰。

何中

南居寺

閉戶未從容﹐出門誰適從﹖聊隨碧溪轉﹐忽與白鷗逢。小雨十數點﹐淡煙三四峯。峯峯看不足﹐山寺已鳴鐘。

饒州道上

新晴破積陰﹐淑气泛行襟。千里山河眼﹐百年耆舊心。霞飛滄海遠﹐煙入綠村深。學劍江東者﹐茫茫不可尋。

陳家源

翠霧斷崖側﹐丹霞流水西。竹從幽處密﹐松自古來欹。落葉半藏路﹐淸風時滿溪。仙家元不遠﹐未許眾人知。

立秋夕作

但覺焦原苦﹐何當沛澤流﹖夕風微報響﹐古木暗藏秋。未事冥難測﹐閒心遠作愁。亂山髙下碧﹐煙靄淡浮浮。

辛亥元夕二日

頑坐故貪默﹐忽行時自言。寒沙梅影路﹐微雪酒香村。時序鬢髮攺﹐人家童稚喧。街頭試燈候﹐不到郭西門。

傅若金

衡湘驛

烽火連諸郡﹐旌旗轉百蠻。野鶯先客至﹐江雁及春還。吳楚靑天迥﹐瀟湘白日閒。登臨慰懷抱﹐況復近鄕關。

金陵晚眺

金陵古形勝﹐晚望思迢遙。白日余孤塔﹐靑山見六朝。燕迷花底巷﹐鴉散柳陰橋。城下秦淮水﹐年年自落潮。

送雲閒師遊淛

杖錫違蕭水﹐風帆向武林。海紅秋樹遠﹐江黑莫鐘深。雲起通香气﹐潮來合梵音。亦知無住著﹐隨處得安心。

雅琥

送趙宗吉編修代祀西嶽

北上函香去﹐西南致禮勤。蜀山千丈雪﹐秦嶺萬重云。驛騎鳴金勒﹐宮袍粲錦文。白頭抱關吏﹐自羨識終軍。

成廷珪

登望江亭

長江不可極﹐岸幘獨登臨。潮信自朝暮﹐山光無古今。碑亭流水涸﹐輦路積苔深。欲寫興亡恨﹐西風萬葉吟。

龐山湖泛舟過寧伯讓莊所

湖上足淸晝﹐雨餘生綠陰。扁舟到城近﹐曲港入村深。野叟頻相問﹐郎君不可尋。西庵肯分席﹐吾亦老山林。

夜過吳江聖壽寺宿復中行方丈

深夜扣禪扃﹐天寒月在庭。鳥棲驚後樹﹐僧掩讀殘經。蔓艸風吹白﹐枇杷雪洗靑。對牀聽法語﹐心孔愈惺惺。

劉詵

對客暮坐

危坐髙齋夕﹐東來喜友生。空庭疏雨後﹐四壁亂蛩鳴。燭至瓶花落﹐秋涼架藥輕。西頭動刀尺﹐澹月上檐楹。

薛漢

湖上

一舸泛霜晴﹐湖波寒更淸。平堤連野色﹐遠市合舂聲。塵土浪終日﹐山林負半生。回頭夕陽外﹐煙渚白鷗輕。

吳景奎

過臨平

舟過臨平後﹐靑山一點無。大江吞兩浙﹐平野入三吳。逆旅愁聞雁﹐行庖只鱠鱸。風帆如借便﹐明日到姑蘇。

曹文晦

九月一日淸溪道中

老樹依沙岸﹐柴門上下鄰。斷橋歸郭路﹐細雨過溪人。白鷺雙飛去﹐黃花數點新。惜無遺世友﹐聯句坐苔茵。

郯韶

送僧歸嚴陵

春船上瀨急﹐歸路石濺濺。白石百花靜﹐淸江初月圓。偶逢林下叟﹐爲話竹間禪。明發遙相憶﹐靑山生莫煙。

題宋氏綠野莊

莫泊蘭陵郡﹐朝過綠野莊。飛花渡江闊﹐垂柳蔭門長。掃地春陰合﹐梳頭荷气涼。幾時重著屐﹐來此話滄浪。

劉永之

和楊伯謙韻

酌酒長松下﹐垂蘿拂酒杯。異禽窺藥鼎﹐乳鹿臥書臺。澗水穿林去﹐山雲帶雨回。相期同結屋﹐不厭野人來。

金涓

雲門道中

三月山南路﹐村村叫杜鵑。白雲千嶂曉﹐斜月一溪煙。水冷長松井﹐春香小薺田。何時移別業﹖來往繡湖邊。

麻革

渡洛

泉石經行久﹐林丘弭望間。溪鳴風蕩水﹐谷暗雨含山。淡淡輕鷗沒﹐飛飛倦鳥還。世緣良自苦﹐空羨野雲閒。

盧摯

靑華觀西軒

琳宇夏天曉﹐官曹今日閒。深松欲無路﹐疏竹不遮山。靜對黃冠語﹐時看白鳥還。平生林壑趣﹐聊復此窗間。

陳徳永

暮春

山館靑春老﹐溪扉白露斜。微風起新絮﹐小雨落餘花。蜜滿蜂登課﹐泥香燕作家。物情猶好在﹐人事益紛拏。

潘純

題豫章楊季子水北山房

舊聞楊季子﹐水北有山房。竹色長年綠﹐松陰五月涼。雨絲深釣渚﹐風帙散書牀。亦欲相從去﹐江波不可航。

許恕

田舍寫懷

開荒臨水驛﹐艸蔓一何深﹗細雨滋牛力﹐新晴慰客心。稍看田野辟﹐不畏虎狼侵。麥飯香連屋﹐歸耕傍綠陰。

瞿智

送於彥成歸越次郯九成韻

匡山於外史﹐上越有歸舟。久負江湖約﹐寧知歲月流。瓊書天上鶴﹐《淥水》鏡中鷗。一曲眞幽絕﹐當追賀監遊。

卷五七言律

元好問

橫波亭爲靑口帥賦

孤亭突兀插飛流﹐气壓元龍百尺樓。萬里風濤接瀛海﹐千年豪傑壯山丘。疏星澹月魚龍夜﹐老木淸霜鴻雁秋。倚劍長歌一杯酒﹐浮雲西北是神州。

潁亭

潁上風煙天地回﹐潁亭孤賞亦悠哉。春風碧水雙鷗靜﹐落日靑山萬馬來。勝槪銷沈幾今昔﹐中年登覽足悲哀。遠遊擬續騷人賦﹐所惜匆匆無酒杯。

被檄夜赴鄧州幕府

幕府文書鳥羽輕﹐敝裘羸馬月三更。未能免俗私自笑﹐豈不懷歸官有程﹖十里陂塘春鴨鬧﹐一川桑柘晚煙平。此生只合田間老﹐誰遣春官識姓名﹖

出都

漢宮曾動伯鸞歌﹐事去英雄可柰何﹗但見觚稜上金爵﹐豈知荊棘臥銅駝﹖神仙不到秋風客﹐富貴空悲春夢婆。行過蘆溝重回首﹐鳳城平日五云多。

寄劉繼先

淸霜茅屋耿無眠﹐坐憶分攜一慨然。楚客登臨動歸興﹐謝公哀樂感中年。淒涼古驛人煙外﹐迆邐荒山雪意邊。千樹春風水楊柳﹐待君同系晉溪船。

送樊順之

弓刀十驛嶽蓮州﹐渭水秦山得意秋。王粲從軍正年少﹐庾郎入幕更風流。寒鄕況味眞雞肋﹐淸鏡功名屬虎頭。寄謝溪風亭上月﹐老夫乘興欲西遊。

劉因

髙亭

髙亭云錦繞淸流﹐便是吾家太一舟。山影酒搖千疊翠﹐雨聲窗納一天秋。襟懷灑落景長勝﹐云影空明天共遊。笑向白鷗問塵世﹐幾人曾信有滄洲﹖

夏日飲山亭

借住郊園舊有緣﹐綠陰淸晝靜中便。空鉤意釣魚亦樂﹐髙枕臥遊山自前。露引松香來酒盞﹐雨催花气潤吟箋。人來每問農桑事﹐考證牀頭《種樹篇》。

牟巘

和劉朔齋海棠

人物當今第一流﹐以花爲屋玉爲舟。曉妝未許褰幃看﹐夜醉何妨秉燭遊。錦裏宣華思舊夢﹐黃州定慧起新愁。何如歸伴徐公飲﹐穩結一巢花上頭。

戴表元

陪阮使君遊玉几

花滿車茵酒滿船﹐亂雲堆裏訪枯禪。林深何處無芳艸﹐人靜有時聞杜鵑。神屋盡飛靑磹﹐靈潭陰罩赤蜿蜒。居然悟得松風夢﹐回首廬山二十年。

十月朔旦寄貴白兄弟

黃牛村前秋葉飛﹐靑螺峯外海雲歸。故人相思雪滿鬢﹐客子獨行風舉衣。烏鵲定占誰屋喜﹐鱸魚知比去年肥。當時歌酒江湖上﹐百里音書今亦稀。

方夔

田家雜興二首

樵路通村暗蒺藜﹐數椽茅蕝護疏籬。陰陰淸樾風生樹﹐拍拍蒼鵝水滿陂。記日旋鋤燒地粟﹐上時新賣落車絲。晚晴慚愧逢端午﹐醉臥黃昏自不知。

兩兩蒼髯笑杖藜﹐蒨裙兒女隔笆籬。斜陽鴉噪燒錢社﹐細雨牛眠放牧陂。酒熟十千沽玉瀣﹐面香三丈捲銀絲。客來偶及興亡事﹐說與衰翁也自知。

晚眺

依稀風景小羌村﹐不欠東屯稻菽園。阿魏搗香風送響﹐雕胡擘玉水開痕。招邀紫翠山當座﹐標撥紅黃菊上盆。世上去來俱是客﹐隨風吹送夢歸魂。

熊鉌

越州道中

野田秋澑正潺潺﹐新翠喬林繞捨環。淡日凝煙橫別浦﹐斜風吹雨過前山。柴扉初放牛羊出﹐漁艇方攜蟹蛤還。自笑平生愛遊覽﹐天教長在水雲間。

陳深

次韻子封承之遊桃花塢

閶門行樂送韶華﹐閒訪城陰野老家。黃蝶得晴飛菜葉﹐翠禽隔浦啄桃花。衡門倒屣臨官路﹐古渡橫舟閣淺沙。亦有詩人時一到﹐醉吟行盡夕陽斜。

袁易

與師言客錢塘凡三月餘﹐師言歸後作詩奉寄

燈花猶記別時紅﹐爲報君歸我亦東。豈意黃塵迷瘦馬﹐尙淹靑眼送飛鴻。羣山積雪淸相射﹐千樹寒梅望欲空。何遜揚州才思減﹐試煩妙語喚春風。

春雨漫興

日日春陰只欲眠﹐彊尋南陌復東阡。猶殘碧樹花多少﹐莫惜金尊酒十千。象管烏絲題往事﹐玉簫錦瑟負華年。愁來只對西山坐﹐捲起疏簾翠接天。

江上平蕪望欲迷﹐江邊密雨細如絲。冥冥白晝飛花急﹐漠漠靑林度鳥遲。春事又當二月莫﹐人生那得百年期﹖誰能苦惜纏頭錦﹐喚起嬌嬈舞《柘枝》。

郝經

老馬

百戰歸來力不任﹐消磨神駿老駸駸。垂頭自惜千金骨﹐伏櫪仍存萬里心。歲月淹延官路杳﹐風塵荏苒塞垣深。短歌聲斷銀壺缺﹐常記當年烈士吟。

落花

彩雲紅雨暗長門﹐翡翠枝餘萼綠痕。桃李東風蝴蝶夢﹐關山明月杜鵑魂。玉闌煙冷空千樹﹐金穀香銷漫一尊。狼籍滿庭君莫掃﹐且畱春色到黃昏。

王惲

過沙溝店

髙柳長途送客吟﹐暗驚時序變鳴禽。淸風破暑連三日﹐好雨依時抵萬金。遠嶺抱枝圍野色﹐行雲隨馬弄輕陰。搖鞭喜入肥城界﹐桑柘陰濃麥浪深。

程鉅夫

寄鄭信卿參政

闕下相看未忍分﹐過門誰料不逢君。竟參華省江南去﹐定有新聲天上聞。夜靜每勞瞻紫气﹐春深幾欲和《停雲》。豫章臺下南歸路﹐何日論心到夕曛﹖

吳澄

題閣皂山

漢吳仙迹兩峯齊﹐欲拾瑤華路恐迷。寶殿靑紅疑地湧﹐林巒蒼翠接天低。九重香案分雲篆﹐八景瑯函記玉題。仙鶴翔空淸似水﹐步虛聲在朵雲西。

元淮

立春日賞紅梅之作

昨夜東風轉斗杓﹐陌頭楊柳雪才消。曉來一樹如繁杏﹐開向孤村隔小橋。應是化工嫌粉瘦﹐故將顏色助花嬌。靑枝綠葉何須辧﹐萬卉叢中奪錦標。

趙孟頫

和姚子敬秋懷

搔首風塵雙短鬢﹐側身天地一儒冠。中原人物思王猛﹐江左功名愧謝安。苜蓿秋髙戎馬健﹐江湖日短白鷗寒。金尊綠酒無錢共﹐安得愁中卻暫歡。

聞搗衣

露下碧梧秋滿天﹐砧聲不斷思綿綿。北來風俗猶存古﹐南渡衣冠不及前。苜蓿總肥宛騕裊﹐琵琶曾泣漢嬋娟。人間俯仰成今古﹐何待他時始惘然。

嶽鄂王墓

鄂王墓上艸離離﹐秋日荒涼石獸危。南渡君臣輕社稷﹐中原父老望旌旗。英雄已死嗟何及﹐天下中分遂不支。莫向西湖歌此曲﹐水光山色不勝悲。

溪上

溪上東風吹柳花﹐溪頭春水淨無沙。白鷗自信無機事﹐玄鳥猶知有歲華。錦纜牙檣非昨夢﹐鳳笙龍管是誰家﹖令人苦憶東陵子﹐擬問田園學種瓜。

次韻信仲晚興

蕭蕭殘照晚當樓﹐寒葉疏云亂客愁。歲月蹉跎星北指﹐乾坤浩蕩水東流。古來人物皆黃土﹐少日心情在一丘。獨立無言風滿袖﹐靑山相對共悠悠。

次韻王時觀

相思吳越動經年﹐一見情深重惘然。艸木變衰人易老﹐江湖牢落雁難前。秦山半出靑天上﹐禹穴遙臨古道邊。欲說舊遊渾似夢﹐何時重上剡溪船﹖

錢唐懷古

東南都會帝王州﹐三月鶯花非舊遊。故國金人泣辭漢﹐當年玉馬去朝周。湖山靡靡今猶在﹐江水悠悠只自流。千古興亡盡如此﹐春風麥秀使人愁。

紀舊遊

二月江南鶯亂飛﹐百花滿樹柳依依。落紅無數迷歌扇﹐嫩綠多情妒舞衣。金鴨焚香川上暝﹐畫船撾鼓月中歸。如今寂寞東風裏﹐把酒無言對夕暉。

見章得一詩因次其韻

水色淸漣日色黃﹐梨花淡白柳花香。卽看時節催人事﹐更覺春愁惱客腸。無酒難供陶令飲﹐從人皆笑酈生狂。城南風暖遊人少﹐自在晴絲百尺長。

次韻端文和鮮於伯幾所寄詩

畫舸西湖到處遊﹐別來飛夢到杭州。百年底用憂千歲﹐一日相思似幾秋。苦憶東南多勝事﹐空吟西北有髙樓。只今賴有劉公斡﹐時寫新詩解客愁。

袁桷

張虛靖圜庵扁曰歸鶴次韻

招仙遊館構亭亭﹐萬疊松寒曉日靑。玉局講殘春換劫﹐石臺丹在艸通靈。紅羊赤馬悲滄海﹐白虎蒼龍儼大庭。爲愛子喬笙鶴美﹐月涼時許夜深聽。

寄史允叟

故國王孫佩碧蘭﹐春去涼月倚朱闌。玉簫曲趁鶯聲轉﹐金鼎香隨蝶夢殘。碧沚波淸堪把釣﹐黃塵風急倦彈冠。外家文采惟君在﹐笑我冰髭跨曉鞍。

馬祖常

奉和奧屯都事秋懷

靈河七夕巧云稠﹐墜露聲淸夜得秋。月冷桂花飄左界﹐山寒荔子落東甌。人憐紈縞裁衣袂﹐誰借蒲葵剪扇頭。竹影近窗砧杵急﹐夢隨南客問行舟。

追和許渾遊溪夜回韻

溪水連云過竹間﹐溪聲云影半潺潺。鶴來近屋童看熟﹐鷺下長松客對閒。每待月痕侵石塢﹐還期煙色認柴關。人生豈獨官爲貴﹐好向君王乞越山。

龍虎臺應制

龍虎臺髙秋意多﹐翠華來日似鸞坡。天將山海爲城塹﹐人倚雲霞作綺羅。周穆故慚《黃竹賦》﹐漢髙空奏《大風歌》。西京巡省非行幸﹐要使蒼生樂至和。

張養潔

黃州道中

濯足常思萬里流﹐幾年塵迹意悠悠。閒雲一片不成雨﹐黃葉滿城都是秋。落日斷鴻天外路﹐西風長笛水邊樓。夢回已悟人間世﹐猶向邯鄲話舊遊。

虞集

舟次湖口

江沙如雪水無聲﹐舟倚蒹葭雁不驚。霜气隔篷才數尺﹐斗杓插地已三更。拋書枕畔憐兒子﹐看劍燈前慨友生。尙有乘桴無限意﹐催人搖櫓轉江城。

送袁伯長扈從上京

日色蒼涼映紫袍﹐時巡毋乃聖躬勞。天連閣道晨畱輦﹐星散周廬夜屬橐。白馬錦韉來窈窕﹐紫駝銀甕出蒲萄。從官車騎多如雨﹐只有揚雄賦最髙。

城東觀杏花

明日城東看杏花﹐丁寧兒子早將車。路從丹鳳樓前過﹐酒向金魚館裏賒。綠水滿溝生杜若﹐暖雲將雨少塵沙。絕勝羊傅襄陽道﹐歸騎西風擁鼓笳。

楊載

宗陽宮望月分韻得聲字

老君臺上涼如水﹐坐看冰輪轉二更。大地山河微有影﹐九天風露寂無聲。蛟龍並起承金榜﹐鸞鳳雙飛載玉笙。不信弱流三萬里﹐此身今夕到蓬瀛。

題沈君湖山春曉圖詩卷

﹤辶也﹥﹤辶裏﹥沙堤接畫橋﹐東風楊柳暗長條。鶯隨玉笛聲偏巧﹐馬受金羈气益驕。舞榭歌臺臨道路﹐佛宮仙館入雲霄。西湖春色年年好﹐底事詩翁嘆寂寥。

贈孫思順

天涯相遇兩相知﹐對榻淸談玉屑霏。芳艸漫隨愁共長﹐靑春不與客同歸。薰風池館蛙聲老﹐落日簾櫳燕子飛。南浦他年重到日﹐湖山應識謝玄暉。

範梈

題黃隱居秋江釣月圖

舊識先生隱者流﹐偶因圖畫想滄洲。斷雲滿路碧窗晚﹐明月何年靑嶂秋。世故風塵雙短屐﹐生涯天地一扁舟。何由白石空磯畔﹐招得人間萬戶侯。

揭傒斯

夢武昌

黃鶴樓前鸚鵡洲﹐夢中渾似昔時遊。蒼山斜入三湘路﹐落日平鋪七澤流。鼓角沈雄遙動地﹐帆檣髙下亂維舟。故人𨿽在多分散﹐獨向南池看白鷗。

送詹尊師歸廬山

香鑪峯色紫生煙﹐一入京華路杳然。云碓秋閒舂藥水﹐雨犁春臥種芝田。書憑海鶴來時寄﹐劍自潭蚊去後懸。忽報歸期驚倦客﹐獨淹微祿負中年。

黃溍

開元宮

誰使藏舟一夕移﹐紅樓翠幕未全非。曾聞帝子乘鸞去﹐疑有仙人化鶴歸。煙徑月明瑤艸歇﹐石壇露冷碧桃稀。赤欄橋畔多時立﹐閒看楊花作雪飛。

獨立

數盡飛花一愴然﹐壯心迢遞夕云邊。十年人事空流水﹐二月風光已杜鵑。過眼靑春寧夏得﹐污人黃土絕堪憐。故園尙有平生約﹐可使蒼苔到石田。

卽事

南陌東阡艸色齊﹐愔愔門巷客來稀。受風燕子輕相逐﹐著雨楊花濕更飛。綠樹無言春又盡﹐紅塵如霧手頻揮。浮生莽莽吾何計﹐獨立看云竟落暉。

夏日漫書

枕上初殘柏子香﹐鳥聲簾外已斜陽。碧山過雨晴逾好﹐綠樹無風晚自涼。芳歲背人成荏苒﹐好詩和夢落蒼茫。羊求何不來三徑﹐門掩殘書滿石牀。

龍潭山

二月淸江照眼明﹐避風舟楫滿回汀。斷雲挾雨時時黑﹐密葉藏花樹樹靑。習隱未成陶令賦﹐行歌聊共屈原醒。碧潭光景無消息﹐坐看魚兒點翠萍。

柳貫

次韻魯參政觀潮

怒潮捲雪過樟亭﹐人立西風酒旆靑。日轂行天淪左界﹐地機激水出東溟。倒排山嶽窮千變﹐闔辟云雷竦百靈。望海樓頭追勝賞﹐坐中賓客弁如星。

次伯長待制韻送王繼學修撰馬伯庸應奉扈從上京

山圍黑谷翠漫漫﹐獨許詞臣息馬看。蹕道雲開朝采正﹐蹛林風定雪花乾。賦成特賜麒麟罽﹐宴出初擎碼瑙盤。歲歲八州人望幸﹐鉤陳旗尾認朱竿。

次韻伯庸待制上京寓直書事因以爲寄

舉頭涼影動明河﹐問訊仙人八月槎。斗下孤光懸太白﹐雲間長禦挾纖阿。《霓裳》催按新聲徧﹐鳳詔需承曲宴多。一代詞華歸篆刻﹐龍文還欲映琱戈。

松翣新裁似鶴翎﹐手中云影落深靑。宮花忽動紅千帳﹐禁柳齊分綠半欞。金掌擎秋調玉屑﹐銅渾窺夜約銀釘。不知太史朝來奏﹐東壁光聯第幾星﹖

烏桓落日稍沈西﹐南極靑山女堞低。馬谷夏泉經雨漲﹐龍堆秋艸拂云齊。一函祠檢將升玉﹐萬里丸封不用泥。儤直夜涼談往事﹐乘車猶欲避雞棲。

送張明徳使君赴南恩州

幾許炎州畫裏山﹐西風驅向馬前看。詩人舊志三刀喜﹐邊候新乘一障安。時取椰漿斟玉液﹐饒將桂蠹存雕盤。雪花定比常年大﹐燕寢香凝夜气寒。

薩都剌

贈劉云江宗師

羽人推轉阿香車﹐童子穿松拾翠華。天上賜衣沾雨露﹐山中詩錦織雲霞。瑤臺紫气秋橫劍﹐石室丹光夜走砂。擬借茅君三白鶴﹐乘風騎到玉皇家。

三衢馬太守昂夫索題爛柯山石橋

沿口龍眠紫气多﹐登臨聊和《采芝歌》。爛柯仙子何年去﹖鞭石仙人此地過。烏鵲橫空秋有影﹐銀河垂地水無波。遙知題柱淩雲客﹐天近應聞織女梭。

臺山懷古

越王故國四圍山﹐雲气猶屯虎豹關。銅獸暗隨秋露泣﹐海鴉多背夕陽還。一時人物風塵外﹐千古英雄艸莽間。日莫鷓鴣啼更急﹐荒臺叢竹雨斑斑。

過廣陵驛

秋風江上芙蓉老﹐階下數株黃菊鮮。落葉正飛揚子渡﹐行人又上廣陵船。寒砧萬戶月如水﹐老雁一聲霜滿天。自笑棲遲淮海客﹐十年心事一燈前。

次韻登淩歊臺

山勢如龍去復回﹐閒雲野望護重臺。離宮夜有月髙下﹐輦路日無人往來。春色不隨亡國盡﹐野花只作舊時開。斷碑衰艸荒煙裏﹐風雨年年上綠苔。

宋無

次友人春別

波流雲散碧天空﹐魚雁沈沈信不通。楊柳昏黃晚西月﹐梨花明白夜東風。秋千庭院人初下﹐春半園林酒正中。背倚闌干思往事﹐畫樓魂夢可曾同﹖

陳旅

和維揚友人

揚子江頭水拍天﹐人家種柳住江邊。吳娃蕩槳潮生浦﹐楚客吹簫月滿船。錦纜憶曾遊此地﹐瓊花開不似當年。竹西池館多紅藥﹐日夜題詩舞袖前。

送宜黃劉縣尹

寶劍妝成卽遠遊﹐郎心何似妾心憂。茜裙香濕芙蓉雨﹐翠袖涼生薜荔秋。江北長愁寧滯酒﹐周南多病莫登樓。海門潮落江瑤美﹐能把千金買越舟。

張翥

聽松軒爲丹丘杜髙士作

長松千樹擁前榮﹐虛籟還從樹底鳴。一片海濤雲杪墮﹐幾番山雨月中生。茶香夜煮苓泉活﹐琴思秋翻鶴帳淸。安得南華老仙伯﹐相隨軒上說風聲。

憶吳興

憶泛苕華溪上船﹐故人爲我重畱連。半山塔寺藏雲樹﹐繞郭樓臺住水天。白榜載歌明月裏﹐靑簾沽酒畫橋邊。計籌山下先塋在﹐欲往澆松定幾年。

憶維揚

蜀岡東畔竹西樓﹐十五年前爛漫遊。豈意繁華今劫火﹐空懷歌吹古揚州。親朋未報何人在﹐戰伐寧知幾日休﹗惟有滿襟狼籍淚﹐何時歸灑大江流﹖

秦淮晚眺

赤欄橋下莫潮空﹐遠火疏舂暗靄中。星月半天分落照﹐斷雲千里附歸風。嚴城鼓角秋聲早﹐故國山川王气終。莫訝時來一長望﹐越吟荊賦思無窮。

郡城晚望覽臨武臺故基

全晉山川气象開﹐滿城煙樹擁樓臺。土風舊有堯時俗﹐人物今無楚國材。千嶂晚云原上合﹐兩河秋色雁邊來。昔時勝賞空陳迹﹐落日登臨畫角哀。

貢師泰

送壽宏毅應奉赴興國路經歷

院門深鎖落松花﹐東接蓬萊小海斜。絳蠟夜深催視艸﹐紫泥春蚤聽宣麻。鳳凰池上人辭直﹐鴻雁江南客過家。幕府秋來淸似水﹐吟詩應對白鷗沙。

送東流葉縣尹

江流東下縣南遷﹐一簇人煙野岸邊。荻筍洲靑鷗鳥狎﹐楊花浪白鱭魚鮮。印來聚吏排衙鼓﹐社到隨民出俸錢。應是繡衣行部處﹐攔街齊頌長宮賢。

朱仲文編修還江西﹐諸公分題賦詩爲餞。予適同載南歸﹐約至揚子橋分別﹐因爲賦此

瓜洲渡口山如浪﹐揚子橋頭水似云。夾岸芙蕖紅旖旎﹐滿汀楊柳綠紛紜。一杯酒向今朝別﹐萬里船從此地分。他日重來須艤棹﹐莫教驚散白鷗羣。

贈天臺李煉師

翠蛟靑鳳下晴空﹐家住天臺第幾重﹖歲久松肪成琥珀﹐夜深丹气出夫容。仙童奏簡騎文虎﹐太乙懸旗起絳龍。昨夜從師到天上﹐故山還著白雲封。

迺賢

次段吉甫助教春日懷江南韻

花底開尊待月圓﹐羅衫半浥酒痕鮮。一年湖上春如夢﹐二月江南水似天。修禊每懷王逸少﹐聽歌卻憶李龜年。卜鄰擬住吳山下﹐楊柳橋邊檥畫船。

謝宗可

睡燕

補巢銜罷落花泥﹐困頓東風倦翼低。金屋晝長隨蝶化﹐雕梁春盡怕鶯啼。魂飛漢殿人應老﹐夢入烏衣路轉迷。卻怪捲簾人喚醒﹐小橋深巷夕陽西。

吳師道

城外見杏花

曲江二十年前會﹐回首芳菲似夢中。老去京華度寒食﹐閒來野水看東風。樹頭絳雪飛還白﹐花外靑天映更紅。聞說琳宮更佳絕﹐明朝攜酒訪城東。

周權

秋日

石脈泉花蘸眼明﹐竹根沙路舊經行。雲歸天際山容淡﹐日落江頭雁影橫。梧葉庭除秋漸老﹐豆花籬落晚初晴。客行迢遞歸心遠﹐煙火蒼茫起莫程。

晚春

輕車繁吹尙紛紜﹐衮衮香浮紫陌塵。杜宇靑山三月莫﹐桃花流水一溪云。東風旗旆亭中酒﹐小雨闌干柳外人。何許數聲牛背笛﹐天涯芳艸正斜曛。

袁士元

和嵊縣梁公輔夏夜泛東湖

短棹乘風湖上游﹐湖光一鑑湛於秋。小橋夜靜人橫笛﹐古渡月明僧喚舟。鴛浦藕花初過雨﹐漁家燈影半臨流。酒闌興盡歸來後﹐依舊靑山繞客樓。

黃鎭成

舟過石門梁安峽

書畫船頭載酒回﹐滄洲斜日隔風埃。一雙白鳥背人去﹐無數靑山似馬來。天際雨帆梁峽出﹐水心云寺石門開。同遊有客如髙李﹐授簡惟慚賦峴臺。

鄭元祐

和薩天錫畱別張貞居寄倪元鎭

梁溪歲莫若爲情﹐溪上梅花待曉晴。徑雪冷埋山履齒﹐檐冰夜墮石牀聲。《內篇》攜向松根讀﹐如意持將竹裏行。短晷何能理幽事﹖南窗剪燭話寒更。

周伯琦

七月七日同宋顯夫學士曁經筵僚屬遊上京西山紀事二首

聯岡疊阜衛神都﹐萬幕平沙八陣圖。朝市星垣周社稷﹐宗藩盤石漢規摹。官堤亙野丰靑艸﹐禁篽深林暗碧楡。地辟天開到今日﹐九重垂拱制寰區。

盤盤絕頂撫崢嶸﹐目盡天涯一掌平。海气騰空搖鐵剎﹐山風捲霧淨金城。鞲鷹秋健諸酋帳﹐苑馬宵肥七校營。相顧依然情未已﹐攜壺明日約同傾。

陳基

題玉山艸堂

隱居家住玉山阿﹐新制茅堂接薜蘿。悲翠飛來春雨歇﹐麝香眠處落花多。《竹枝》已聽巴人調﹐桂樹仍聞楚客歌。明日扁舟入靑浦﹐不堪離思隔滄波。

張憲

畱別賽景初

暖雲將雨驟陰晴﹐四月羅衣尙未成。萬點愁心飛絮影﹐五更殘夢賣花聲。方空越白承恩厚﹐繡衤屈諸於照道明。自笑窮途不歸去﹐空懷漫刺闔閭城。

楊維楨

錢塘懷古率堵無傲同賦

天山乳鳳飛來小﹐南渡衣冠又六朝。劫火自焚楊璉塔﹐箭鋒猶抵伍胥潮。燐光夜附山精出﹐龍气秋隨海霧消。惟有宮人斜畔月﹐多情還自照吹簫。

寄衛叔剛

二月春光如酒濃﹐好懷每與故人同。杏花城郭靑旗雨﹐燕子樓臺玉笛風。錦帳將軍烽火外﹐鳳池仙客碧雲中。憑誰解釋春風恨﹖只有江南盛小叢。

無題效商隱體四首﹝與袁子英同賦﹞

當軒隊子立紅靴﹐龜甲屏鳳擁絳紗。公子銀瓶分汗酒﹐佳人金勝剪春花。曲調靑鳳歌聲轉﹐觥進黃鵝舞勢斜。五十男兒頭未白﹐臨流洗馬走紅沙。

主家院落近連昌﹐燕子歸來舊杏梁。金埒近收靑海駿﹐錦籠初教雪衣娘。捲衣甲帳春容曉﹐吹笛西樓月色涼。今夜阿鴻新進劇﹐黃金小帶荔枝裝。

二月皇都花滿城﹐美人多病苦多情。一雙孔雀銜靑綬﹐十二飛鴻上錦箏。酒掬珍珠傳玉掌﹐羹分甘露倒銀罌。不堪容易少年事﹐爭遣狂夫作後生。

天街如水夜初涼﹐照室銅盤璧月光。別院三千紅芍藥﹐洞房七十紫鴛鴦。繡靴蹋踘句驪樣﹐羅帕垂彎女直妝。願爾康彊好眠食﹐百年歡樂未渠央。

卷六七言律

張昱

湖樓

樓前芳艸碧盈盈﹐付與幽禽自在鳴。堤上馬馱紅粉過﹐湖中人載畫船行。日長燕子語偏好﹐風暖楊花體又輕。何限才情被花惱﹐獨教書記得狂名。

西山亭畱題

馬頭曾爲使君回﹐北望新亭道路開。於越地形緣海盡﹐句吳山色過江來。英雄有恨余湖水﹐天地忘懷入酒杯。珍重謝家林下客﹐玉山何待倩人推﹖

醉題

二月鶯聲最好聽﹐風光終日在湖亭。淸宵酒壓楊花夢﹐細雨燈深孔雀屏。情在綢繆歌《白薴》﹐心同慷慨贈靑萍。方平自得麻姑信﹐從此人間見客星。

送丁道士還丰陵

丁令還家骨已仙﹐更無城郭有山川。未添白髮三千丈﹐又見銅駝五百年。荒艸茫茫連故國﹐孤云冉冉下寥天。澧蘭歌送潺湲水﹐極望涔陽思惘然。

贈沈生還江州

鄕心正爾怯髙樓﹐況復樓中賦遠遊。客裏登臨俱是感﹐人間送別不宜秋。風前落葉隨車滿﹐日下浮雲共水流。知汝琵琶亭畔去﹐白頭司馬憶江州。

贈寓客還瓜州

把酒臨風聽棹聲﹐河邊官柳綠相迎。幾潮路到瓜州渡﹐隔岸山連鐵甕城。月色夜畱江叟笛﹐花枝春覆寺樓箏。贈行不用歌《楊柳》﹐此日還家足太平。

倪瓚

北裏

捨北捨南來往少﹐自無人覓野夫家。鳩鳴桑上還催種﹐人語煙中始焙茶。池水雲籠芳艸气﹐井牀露淨碧桐花。練衣掛石生幽夢﹐睡起行吟到日斜。

寄熙本明

在山無事入城中﹐每問歸樵得信通。松室夜燈禪影瘦﹐石潭秋水道心空。幽扉獨掩林間雨﹐疏磬遙傳谷口風。幾度行吟欲相覓﹐亂流深澗隔西東。

三月一日自松陵過華亭

竹西鶯語太丁寧﹐斜日山光澹翠屏。春與繁花俱欲謝﹐愁如中酒不能醒。鷗明野水孤帆影﹐鶻沒長天遠樹靑。舟楫何堪久畱滯﹖更窮幽賞過華亭。

別章煉師

方舟共濟春江闊﹐訪我寒煙菇葦中。鼓柁斜衝薲葉雨﹐鉤簾半怯杏花風。仙人壇上芝應碧﹐玉女窗中桃未紅。擬趁輕帆數來往﹐縹壺不惜酒如空。

與伯雨登溪山勝槪樓

樓下淸溪夏亦寒﹐溪頭个个白鷗閒。風回綠捲平堤水﹐林缺靑分隔岸山。若士振衣千仞表﹐何人泛宅五湖間。絕憐與子同淸賞﹐擬向雲霄共往還。

東林隱所寄陸徵士

寢扉桃李晝陰陰﹐耕鑿居人有遠心。一夜池塘春艸綠﹐孤村風雨落花深。不嗔野老羣爭席﹐時有遊魚出聽琴。白髮多情陸徵士﹐松間石上續幽吟。

郭鈺

和楊茂才閒居

板橋通徑薜蘿深﹐濃翠浮衣竹十尋。啼鳥漸馴時近客﹐歸云不動似知心。剪苔盤石移棋局﹐添火香篝續水沈。賦筆惟應潘嶽好﹐恨無樽酒與同斟。

訪友人別墅

陰森萬木曉蒼茫﹐路轉山腰問艸堂。池湧慢波萍葉散﹐窗涵細雨橘花香。讀書程度輸年少﹐中酒心情厭日長。公子飄飄才思闊﹐何妨髙詠伴滄浪。

和酬宋竹坡韻

寄詩問我山中事﹐性懶家貧一事無。春甕酒香梅未落﹐午窗夢起鳥相呼。舊來叔夜交遊絕﹐老去文通筆硯枯。鷗社共盟君未棄﹐何須馳志向伊吾﹖

王逢

錢塘春感六首

紫罽軿車從六龍﹐盡隨仙曲度靑空。蒼山樓闕旃林裏﹐赤羽旌麾野廟中。百姓未忘周大賚﹐成都元有漢遺風。流鶯不管傷春恨﹐衝落桃花滿樹紅。

王气淩虛散曉霞﹐虎闈麟閣靜煙花。中天日月迂黃道﹐滄海風雲冷翠華。望帝神遊夔子國﹐烏衣夢隔野人家。當時舉目山河異﹐豈但紅顏泣塞笳﹗

周南風俗漢衣冠﹐五色雲中憶駐鑾。瓔珞檜髙藏白獸﹐蕊珠花發降文鸞。河通織女機絲濕﹐雨歇巫娥翠黛寒。滿地吳山誰灑淚﹖一江春水獨憑闌。

日華初動衮衣明﹐劍佩千官隱繡楹。五色黼函開玉座﹐九重湯藥下銀罌。書題鳳尾仙曹喜﹐恩浹螭坳學士榮。文化有餘戎事略﹐銅駝艸露不勝情。

瑤池靑鳥集觚稜﹐白塔金鳧閟夜燈。雲母帳虛星采動﹐水晶宮冷露華凝。驪山艸暗墟周業﹐郿塢花繁失漢陵。白馬素車江海上﹐依然潮汐撼西興。

金爵觚稜月向低﹐泠泠淸磬萬松西。五門曙色開龍尾﹐十日春寒健馬蹄。紅霧不收花气合﹐綠波初漲柳條齊。遺民暗憶名都會﹐尙繞湖漘唱《大堤》。

送薛鶴齊眞人代祀天妃還京

蓬萊宮裏上卿班﹐代祀天妃隔歲還。日繞五文皆禦气﹐海浮一發是成山。風霆夜護龍鸞節﹐雲霧朝披玉雪顏。聖渥旣隆玄化盛﹐轉輸應盡入秦關。

葉顒

題幽居

隔溪春色兩三花﹐近水樓臺四五家。濁酒不妨畱客醉﹐好山長是被雲遮。松根淨掃彈琴石﹐柳下常維釣月槎。路狹不容車馬到﹐只騎黃犢訪煙霞。

錢惟善

述懷寄光遠並簡城南諸友

野人無事久忘機﹐肯信紛華有是非﹖花信欲柬鶯百囀﹐麥芒初長雉雙飛。書中歲月仍爲客﹐枕上江山屢夢歸。歸復思君倚深樹﹐不知殘雨濕春衣。

段克己

寄仲堅漢臣二子

經春日日臥空廬﹐門巷蕭條長者車。一卷時看王湛《易》﹐數行懶寄子公書。風光少得如人意﹐顏面從教與世疏。聞健不來花下醉﹐明年花發定何如﹖

段成已

中秋之夕封生仲堅衛生行之攜酒與詩見過依韻以答

夜涼河漢靜無聲﹐澄澈天開萬里晴。蟾吐寒光呈皎潔﹐桂排疏影甚分明。良宵方喜故人共﹐醉語那知鄰捨驚。一片詩魂招不得﹐九霄直與月俱淸。

仇遠

次胡葦杭韻

曾識淸明上巳時﹐懶能遊冶步芳菲。梨花半落雨初過﹐杜宇不鳴春自歸。雙冢年深人祭少﹐孤山日晚客來稀。江南尙有餘寒在﹐莫倚東風褪絮衣。

懷古

吹殺靑燈炯不眠﹐滿襟懷古恨綿綿。江東曾識桓司馬﹐滄海難追魯仲連。吳岫月明吟木客﹐漢宮露冷泣銅仙。何時一酌桃源酒﹐醉倒春風數百年。

和韻胡希聖湖上

連作湖山五日遊﹐沙鷗慣識木蘭舟。淸明寒食荒城晚﹐燕子梨花細雨愁。賜火恩榮皆舊夢﹐禁煙風景似初秋。鳳絲龍竹繁華意﹐猶爲西林落日畱。

宿集慶寺

半生三宿此招提﹐眼底交遊更有誰﹖顧愷漫畱金粟影﹐杜陵忍賦玉華詩。旋烹紫筍猶含籜﹐自摘靑茶未展旗。聽徹洞簫淸不寐﹐月明正照古松枝。

題溧陽市

萬家大縣舊畱都﹐一派中江入太湖。縮項魚肥人膾玉﹐長腰米貴客量珠。府分南北寒鞠合﹐橋直東西夜市無。卻是旗亭浮蟻美﹐杖頭能費幾靑蚨。

白珽

遊天竺寺

山轉龍泓一徑深﹐嵐煙吹潤撲衣巾。松蘿掩映似無路﹐猿鳥往來如有人。講石尙存天寶字﹐禦梅嘗識建炎春。城中遮日空西望﹐自與長安隔兩塵。

楊果

洛陽懷古

洛陽雲樹郁崔嵬﹐落日行人首重回。山勢忽從平野斷﹐河聲偏傍故宮哀。《五噫》擬逐梁鴻去﹐六印休驚季子來。惆悵靑槐舊時路﹐年年無數野棠開。

陳孚

眞定懷古

千里桑麻綠蔭城﹐萬家燈火管弦淸。恆山北走見雲气﹐滹水西來聞雁聲。主父故宮秋艸合﹐尉陀荒冢莫煙平。開元寺下靑苔石﹐猶有當時舊姓名。

永州

燒痕慘淡帶昏鴉﹐數盡寒梅未見花。回雁峯南三百里﹐《捕蛇說》里數千家。澄江繞郭聞漁唱﹐怪石堆庭見吏衙。昔日愚溪何自苦﹖永州猶未是天涯。

開平卽事二首

百萬貔貅擁禦閒﹐灤江如帶綠回環。勢超大地山河上﹐人在中天日月間。金闕觚稜龍虎气﹐玉階閶闔鷺鵷班。微臣亦有河汾策﹐願叩剛風上帝關。

天開地辟帝王州﹐河朔風雲拱上游。雕影遠盤靑海月﹐雁聲斜送黑山秋。龍岡勢繞三千陌﹐月殿香飄十二鏤。莫笑靑衫窮太史﹐禦鑪曾見衮龍浮。

鄧文原

三月晦遊道場山宿淸公房與成父同行二首

絕頂軒窗納晚哺﹐下方燈火聽鐘魚。天連震澤涵元气﹐地湧浮圖切太虛。涼立松風觀石澑﹐晚尋樵徑扣僧廬。孤亭山麓荒苔積﹐猶想幽人夜讀書。

澗石縈紆紫竹叢﹐晴雲吹落水晶宮。夜寒身宿羣峯頂﹐花盡春歸萬木中。儻買山田營破屋﹐時過僧寺駕孤篷。只應渺渺軒前路﹐杖履長陪鶴髮翁。

李材

海子上卽事

馳道塵香逐玉珂﹐彤樓花暗弄云和。光風已轉瀛洲艸﹐細雨微添太液波。月榭管弦鳴曙早﹐水亭簾幕受寒多。少年勿動傷春感﹐喚取靑娥對酒歌。

何中

新淦畈步作

松筠色潤翠成圍﹐鵝鴨聲多水漸肥﹐隔縣販人爭野路﹐迎年奼女試新衣。暖煙黃柳知春到﹐殘雪靑山伴客歸。茅屋酒旗隨處有﹐悠悠世事盡相違。

於石

半山亭

萬疊嵐光冷滴衣﹐淸泉白石鎖煙扉。半山落日樵相語﹐一徑寒松僧獨歸。葉墮誤驚幽鳥去﹐林空不礙斷雲飛。層崖峭壁疑無路﹐忽有鐘聲出翠微。

淸明次韻趙登

九十春光半晦明﹐東郊攜手趁新睛。飄零風絮如行客﹐冷暖廚煙見世情。宿雨秋千花有淚﹐斜陽古冢艸無名。勸君且盡樽前興﹐柳上一聲何處鶯﹖

瀟江亭

背依古塔面層峯﹐曲曲闌干峻倚空。萬屋參差江色外﹐片帆出沒樹陰中。五更鐘鼓半山月﹐兩岸漁樵一笛風。極目子陵臺下路﹐滔滔惟有水流東。

西湖﹝鄕人杜伯髙﹐昔與諸公飲於湖上﹐得風月一聯﹐予愛其語﹐因爲足成之。﹞

西湖勝槪甲東南﹐滿眼繁華今幾年﹖鐘鼓相聞南北寺﹐笙歌不斷往來船。山圍花柳春風地﹐水浸樓臺夜月天。士女只知遊賞樂﹐誰能軫念及三邊﹗

傅若金

沛公亭

遙山寂寂對危亭﹐壞礎欹沙柳自靑。四海久非劉社稷﹐千秋猶有漢精靈。丰西水散煙沈浦﹐碭北雲來雨入庭。坐想酒酣思猛士﹐歌風臺下晚冥冥。

登樓

樓上西風吹畫屏﹐樓前秋思滿都亭。金河水去涓涓碧﹐瓊島云來冉冉靑。近見蕭何成第宅﹐舊聞汲黯在朝廷。明時進用多英傑﹐迂腐深慚守一經。

題張齊公祠

將軍結髮事先朝﹐百戰山河血未銷。總說霽云能慷慨﹐兼聞去病最嫖姚。煙塵劍戟迷秋峒﹐風雨旌旗落莫潮。自古英雄須廟食﹐精靈何待《楚辭》招﹗

正月十七日麗正門觀迎接口號

南徼旌旗萬里回﹐中天城闕九重開。龍門仗簇靑雲起﹐鶴禁香通紫气來。父老多流去日淚﹐公卿不乏濟時材。已聞奉璽歸金室﹐早聽趨朝進玉杯。

送唐子華嘉興照磨﹝子華名棣﹐吳興人﹐善畫。﹞

聞君秋思滿南潮﹐行李今晨發帝都。幕府初乘從事馬﹐江城還憶步兵鱸。樹浮白日山侵越﹐潮蹴靑天海入吳。閒暇馮髙動詩興﹐須成一醉掃新圖。

上蔡

上蔡城頭黃葉多﹐聞雞看劍起長歌。徒憐丞相東門犬﹐猶憶將軍半夜鵝。樹底衣裳沾霧雨﹐馬前燈火動星河。涼風滿路吹行驛﹐那似金門聽玉珂。

興安縣

亂峯如劍不知名﹐篁竹蕭蕭送驛程。轉粟未休漓水役﹐負戈猶發夜郎兵。百蠻日落朱旗暗﹐九嶺風來畫角淸。空使腐儒多感慨﹐西南羣盜幾時平﹖

書南寧驛

歲晚驅馳憶帝京﹐北風回首重關情。中天日月回金闕﹐南極星辰繞玉衡。父老尙煩司馬檄﹐蠻夷須用伏波兵。也知文徳能柔遠﹐傳道新恩欲罷徵。

洞庭連天樓

崔嵬古廟壓危沙﹐縹緲飛樓入斷霞。南極千峯迷楚越﹐西江眾水混渝巴。鮫人夜出風低艸﹐龍女春還雨濕花。北倚闌干望京國﹐故人何處認星槎﹖

聞張吏部督海運歸詠懷奉簡

日邊雙節下滄溟﹐雲際千艘赴驛亭。直爲邦畿須轉粟﹐也因江海念流萍。玉京永夜瞻卿月﹐銀漢淸秋識使星。待盡西風始相見﹐客愁如酒一時醒。

送張秀才北上時將赴海

身逐徵帆赴海涯﹐道逢行李問京華。涓人解致燕王馬﹐卜史工占蜀客槎。冠蓋早朝星在樹﹐管弦春宴月當花。盛時繁麗應如昨﹐把酒聞鶯肯憶家。

嶽陽中秋值安南貢使因懷舊遊

洞庭秋气滿龍堆﹐爲客偏驚節序催。鐵笛乍聞云外過﹐瓊樓應傍月中開。越裳重譯三年至﹐溟海浮槎八月來。忽憶舊遊今萬里﹐天涯長見雁飛回。

題棲碧山爲淦龔舜咨賦

山人愛山如李白﹐幽棲還在碧雲深。松杉繞屋淸宵響﹐雷雨懸崖白晝陰。石上每同仙客坐﹐花間猶恐世人尋。京華日日多塵土﹐終擬投簪話夙心。﹝揭文安公云﹕予欲賦棲碧久矣。興無由起。一日﹐臨江傅與礪來﹐開卷同賦之。予詩未成﹐與礪已就。非不可更作﹐念無可以過與礪也﹐遂易結語而已。﹞

宋本

大都雜詩

繡錯繁華徧九衢﹐《上林》詞賦漢西都。朱門細婢金條脫﹐紫禁材官玉鹿盧。萬里星辰關上界﹐四朝冠蓋翊皇圖。東鄰白面生紈綺﹐笑殺揚雄臥一區。

宋褧

都城雜詠

流珠聲調弄琵琶﹐韋曲池臺似館娃。羅袖舞低楊柳月﹐玉笙吹綻牡丹花。龍頭瀉酒紅雲灩﹐象口吹香綠霧斜。卻笑西鄰蠹書客﹐牙簽緗帙費年華。

明照坊對雨

章臺車馬去如流﹐白雨霏煙拂畫樓。九陌平鋪明似練﹐兩溝急瀉碧於油。美人虹見西山霽﹐少女風來北裏秋。涼意滿襟簾幕捲﹐宮鴉歸樹夕陽收。

春莫雙淸亭小酌懷張孟幼

吏退公庭雁鶩行﹐持杯暫對水雲鄕。山開罨畫涵晴影﹐花落煙肢漾晚香。酒幟隔津標柳陌﹐漁舟避浪向蒲塘。懷人不得同相賞﹐空賦《停雲》第二章

。﹝予以延祐元年從先兄正獻公入汴﹐始識彥輝吳徵君。是歲﹐故中丞馬公伯庸﹐今翰林學士謝公敬徳﹐國子博士王君師魯﹐鄕貢河南行省。迄今二十五年。予再以按行至汴﹐居監察行院﹐去徵君所居僅半里﹐猶以公事未畢﹐尙遲於請見。時馬公亦薨﹐謝﹑王在館閣﹐感念存歿﹐賦唐律一首﹐先遣持遺徵君正之。至元四年戊寅。﹞

二十年前入汴州﹐梵王仙館涉春秋。家家庭院森湖玉﹐處處簾櫳映海橊。金馬石渠傷遠別﹐丘山華屋動新愁。誰憐閉著車中婦﹖猶望元龍百尺樓。

王士熙

送巨徳新

渭城秋水泛紅蓮﹐《白雪》梁園作賦年。金馬朝回門似水﹐碧雞人去路如天。揚雄宅古平蕪雨﹐諸葛祠空老樹煙。小隊出遊春色裏﹐滿蹊花朵正娟娟。

驪山宮圖

翠嶺含煙曉仗催﹐五家車騎入朝來。千峯雲散歌樓合﹐十月霜晴浴殿開。烽火髙臺畱艸樹﹐荔支長路入塵埃。月中人去靑山在﹐始信昆明有劫灰。

雅琥

畱別凱烈彥卿學士

十年帝裏共鳴珂﹐別後悲歡事幾多。汗竹有編歸太史﹐雨花無迹染維摩。湘江夜雨生靑艸﹐淮海秋風起白波。明日扁舟又南去﹐天涯相望意如何﹖

成廷珪

送謝芝甫赴山南憲

謝庭子弟多佳士﹐荊國山川總勝遊。萬里捧書催入幕﹐一朝撾鼓發行舟。玄猿啼處巴江夜﹐白雁來時楚甸秋。襄漢風流千古意﹐爲君長憶仲宣樓。

夏日過萬蓬庵

愛汝東庵暑气薄﹐解衣盤礡坐莓苔。一林綠竹盡可數﹐五月白蓮猶未開。捉塵談禪知獨往﹐買魚沽酒待重來。滄江日落山更好﹐且放輕舟緩緩回。

送智惠隱住水月禪院

放船直到棲禪處﹐萬頃湖心一徑開。綠樹鳥驚風落果﹐碧潭龍去水生苔。西巖尊宿傳燈在﹐東海髙僧杖錫來。今夜月明淸似水﹐太空無地著纖埃。

黃淸老

天運不已﹐歲時又春﹐學已可乎﹗作自勉詩呈李初教授諸公

東風一笑可人心﹐旋瀝新醅對客斟。山色未勻春意淺﹐梅花已老白雲深。半軒依竹閒聽雨﹐千里懷人欲抱琴。試問樵溪隔年意﹐碧波東注渺難尋。

丁復

九月一日遊昭亭﹝在宜州﹞

山色江光帶近郊﹐道旁楊柳舞寒條。半生九日黃花酒﹐多在西風白下橋。千里客遊仍暮景﹐異鄕人事又今朝。老來未遣登臨懶﹐盡醉東家綠玉瓢。

韓性

陽明洞

日日攜壺坐釣磯﹐眼看門外軟紅飛。已無遊騎尋芳事﹐卻訪幽人入翠微。石磴欲靑春雨足﹐酒鑪初冷絮花稀。悠然自解登臨意﹐十里香風一棹歸。

郯韶

鄭蒙泉煉師子午谷圖

子眞今住子午谷﹐乃在蛟門西復西。繞屋長松落晴雪﹐倚天絕壁立丹梯。春回大壑三芝秀﹐月滿空山一鶴棲。歸去看圖望瀛海﹐定應沐髮候天雞。

題漁家壁

漫郎家住黃泗浦﹐閒看飛花坐北窗。渡口靑山髙似屋﹐門前潮水直通江。垂楊系艇已千尺﹐春鯉上盤才一雙。野老相過無一事﹐白頭喜對酒盈缸。

劉永之

題鄒惟中西樓

西樓遠對鼎山斜﹐野客來尋駕鹿車。竹嶼暝煙浮翠黛﹐石田秋雨潤銀沙。淸尊未酌心先醉﹐往事重論鬢欲華。肯借溪南三畝宅﹐從君學種邵平瓜。

謝應芳

贈慶別駕

臺州別駕不之官﹐煙水孤村共歲寒。偶有濁醪畱晚酌﹐旋挑生菜簇春盤。三年鄰里通家好﹐四海兵戈行路難。且喜門前金色柳﹐東風堪作畫圖看。

懷詹伯遠

蝌蚪殘書補未全﹐齋居一榻坐來穿。楊花繞屋白如雪﹐溪水出湖靑接天。冠蓋不來騎馬客﹐鷗鳧長傍釣魚船。多時欲問平安信﹐伏日題詩寄竹邊。

朱希晦

和韻簡天則上人

涼風裊裊晚秋天﹐潮落雙門纜客船。﹝永嘉郡城北有二門﹐郭璞所以立名雙門。﹞九陌黃塵蓬鬢底﹐一籬香露菊花邊。故鄕鱸鱠牽歸思﹐近砌蛩聲攪夜眠。不道分攜成遠別﹐幾時林下細談禪﹖

麻革

晚步張﹛鞏革﹜田間

地入荒蕪過客稀﹐村深門巷莫山圍。悠悠獨鳥穿雲下﹐策策寒烏掠日飛。人事百年梧葉老﹐秋風萬里稻花肥。兵塵河朔迷歸路﹐惆悵平沙送夕暉。

楊云鵬

登濮州北城

層城髙絕一攀躋﹐歲杪臨風客思淒。燒入馬陵秋艸黑﹐雁橫雪澤莫天低。陳臺事往人何在﹖曹國川遙望欲迷。牢落壯懷誰與語﹖疏林殘照亂鴉啼。

陳普

鼓瑟

滿樓明月調云和﹐五十弦中急雨過。彩鳳拂衣鳴翠竹﹐素鱗鼓鬛出寒波。淒涼楚客新愁斷﹐淸切湘靈舊怨多。一曲更沈人已靜﹐江頭云掛綠嵯峨。

郭麟孫

三月三日重遊虎丘

細雨霏霏不濕衣﹐山前山後亂鶯飛。過橋春色緋桃樹﹐臨水人家白板扉。此地酒簾邀我醉﹐隔船簫鼓送人歸。淸遊恐盡今朝樂﹐回首閶門又夕暉。

柯九思

送趙虛一還金陵書虞翰林詩後

詞臣通籍侍金閨﹐天語從容問歸蹊。云外山髙龍虎踞﹐人間松老鳳凰棲。翰林擬詔當紅藥﹐道士疏封出紫泥。更賜金錢祠泰峙﹐寥陽前殿麗璇題。﹝虞翰林詩序曰﹕天歷二年三月二十五日﹐集侍立延閣。上顧問集﹕「嘗至金陵不﹖」集謹對曰「嘗到。」又曰「冶亭是汝所題﹐往年八九至其處﹐新松當長茂矣。」集謹對曰「是未種松時到也。」近臣奏言「道士趙虛一所種也。」上曰「然﹐己升觀爲宮﹐汝知之乎﹖」集謹對曰「臣奉敕題榜賜之矣。」是日歸﹐虛一來別﹐歸江南﹐卽告以聖上不忘冶亭之意。又三日﹐吳大宗師持捲來索詩贈行﹐因錄所得如上云。詩曰﹕春明晝侍奎章閣﹐聖上從容問冶亭。爲報仙都趙眞士﹐新松好護萬年靑。﹞

送程鵬翼赴山東運司經歷

齊人富國書猶在﹐煮海爲鹽屬縣官。千竈飄煙雲樹濕﹐萬盤凝雪浪花幹。西曹儒雅聲華舊﹐東郡司存禮數寬。談笑雲霞公事了﹐大明湖上憑闌干。

李裕

送趙鵬舉之西臺掾

掾曹騎馬赴西臺﹐迢遞關河幾日回﹖秋艸自隨人去遠﹐夕陽長共雁飛來。亂雲荒驛迷秦樹﹐落葉殘碑有漢苔。最憶年年寒食節﹐華筵誰向曲江開﹖

吳訥

宿承天觀用楊廉夫韻

承天觀裏開圖畫﹐吳越山河一覽中。半夜月明湖水白﹐五更日出海門紅。彩船春晚笙歌歇﹐粉堞風髙鼓角雄。十二闌干都倚徧﹐歸心飛過大江東。

方行

送賈彥臨訓導霍丘

中都會面得從容﹐兩載同聽長樂鐘。天近君門嚴虎豹﹐地寬人海混魚龍。承恩自合歸宣室﹐論道安能老辟雍﹖江柳春花增別恨﹐白頭何日更相逢﹖

潘純

題嶽武穆王墳二首

海門寒日澹無暉﹐偃月堂深晝漏稀。萬竈貔貅江上老﹐兩宮環珮夢中歸。內園羯鼓催花發﹐小殿珠簾看雪飛。不道帳前胡旋舞﹐有人行酒著靑衣。

湖水春來自綠波﹐空林人迹少經過。夜寒石馬嘶風雨﹐日落山精泣薜蘿。江左長城眞自壞﹐鄴中明月竟誰歌﹖惟餘滿地萇弘血﹐艸色年深碧更多。

周砥

芝云堂

芝云主人絕蕭散﹐燕坐艸堂門不扃。古鼎隔簾香裊裊﹐新篁拂幾玉亭亭。十年苦思耽詩卷﹐三日淸齋寫道經。邀我醉眠書畫舫﹐月明吹笛看云汀。

周棐

送曹廣文賦得富覽亭

危亭突兀斗城陰﹐風物蒼茫入望沈。萬古東南多壯觀﹐百年豪傑幾登臨。夜中日出扶桑近﹐天外江流灩澦深。好趁歸帆拂天姥﹐共憑寥廓寄微吟。

西津夜泊

孤帆夜落石橋西﹐橋外靑山入會稽。臥聽海潮吹地轉﹐起看江月向人低。一春衰謝憐皮骨﹐萬國艱虞厭鼓鼙。何處客船歌《水調》﹐令人歸思益淒迷。

許恕

次承文煥黃山醉歸詩韻

黃山之南江水西﹐麥秋天气野陰低。隔溪雨過催花落﹐繞屋雲歸伴鶴棲。滌蕩新愁煩濁酒﹐扶持殘醉有枯藜。寄來妙句能相憶﹐那得樽前手共攜﹖

題潘氏畫壁

浮空積雪擁千鬟﹐山崦人家俯碧灣。飛閣捲簾髙鳥外﹐夕陽流水古松間。豈無隱者攜家入﹖亦有仙翁采藥還。借我髙眠蘿屋裏﹐月明風靜聽潺湲。

陸仁

題金陵

麗正門當天闕髙﹐景陽臺下艸蕭蕭。江圍大地蟠三楚﹐石偃孤城見六朝。落日不將遺恨去﹐秋風能使旅魂消。忘情只有龍河柳﹐煙雨年年換舊條。

卷七五言排律

馬祖常

寄舒眞人

金闕來華蓋﹐琳壇集羽衣。石因鐘乳膩﹐松爲茯苓肥。劑墨香翻杵﹐修琴玉布徽。天低臨象緯﹐日近逼光輝。竹裏開長徑﹐池邊蔽小扉。紅迷霞綺錯﹐綠漲水環圍。仙杏葩凝赤﹐蟠桃萼剪緋。龍來還獨宿﹐鶴去更知歸。割蜜蜂先避﹐銜書鳳自飛。祠雷陳古磬﹐符鬼掣靈旗。丹井泉偏冽﹐銅盤露未晞。俗人那得識﹐詩客盡相依。伊我逢休浣﹐從玆詠浴沂。憑師消鄙吝﹐猶可采山薇。

送華山隱之宗陽宮

江閣魚龍近﹐山房霧雨多。地淸天不暑﹐池曲水無波。筍籜迎書帶﹐櫻桃送錦窠。呦呦呼伴鹿﹐唼唼換經鵝。養素行編屨﹐乘閒坐織蓑。幾篇餐玉法﹐一帙醮星科。香灺沈銀葉﹐衣裾佩紫荷。丹光畱海月﹐絳景出松蘿。醉憶泉浮乳﹐幽憐石爛柯。神君攀綠桂﹐天女踏靑莎。邀客登山頂﹐尋眞入澗阿。洞簫吹道曲﹐云紙寫魚歌。予發今如此﹐君心可柰何﹖髙談見明月﹐爲我問娑羅。

楊載

春晚喜晴

積雨俄經月﹐新晴始見春。蒼苔侵別墅﹐綠水過比鄰。性僻居宜遠﹐身閒景易親。無詩排世累﹐有酒縱天眞。循圃花粘履﹐憑闌柳拂巾。歌呼從稚子﹐談笑或嘉賓。漸喜漁樵狎﹐仍欣鳥雀馴。幽情延薄莫﹐浩思集淸晨。養拙元非病﹐爲文敢自珍。杜門緣底事﹐作計懶隨人。

宋元

答無住和太初韻見寄

寶地人來少﹐檉陰自晚晴。片雲依石潤﹐孤磬出花淸。竹筧分泉細﹐檀煙上氎輕。勒銘畱水寺﹐應供宿江城。適楚濤喧定﹐歸吳雪滯行。雨苔粘凍屐﹐廊葉覆閒枰。琴爲蛇紋買﹐書因鳥迹評。眼髙無佛祖﹐詩癖有山兄。句妙唐風在﹐心空漢月明。晝禪休樹影﹐夜梵雜松聲。夏減遊方興﹐秋添住嶽情。何時修白業﹐去結懶殘盟。

陳旅

陪趙公子遊蔣山卽席次李五峯韻

弭棹丹陽郭﹐鳴鞭白下山。晴原煙翳翳﹐幽樹鳥關關。石液玻璃碧﹐云根瑪瑙殷。佛巖開細菊﹐僧徑入從菅。雨洗川容淨﹐潮隨野色還。六朝有遺事﹐盡在夕陽間。

周伯琦

八月六日丁亥釋奠孔子廟三十韻

闕裏宣尼宅﹐儒林禮樂區。右文昭代盛﹐報徳聖恩殊。天語頒中禁﹐星軺發上都。內廷香繞案﹐光祿酒浮壺。持節慚專對﹐於原愼載驅。秋陽稀稼穡﹐晝路足槐楡。歷歷由沂汶﹐行行望泗洙。岱宗標近甸﹐魯殿沒荒蕪。不見三家采﹐惟餘五父衢。祀嚴柔日逼﹐林近絕晨趨。廢堞依修阜﹐危臺記舞雩。廟宮參象緯﹐書閣壓城闍。反宇周阿峻﹐回廊百步紆。蛟鱗蟠玉柱﹐螭首響金鋪。庭迥檜千尺﹐壇虛杏數株。省牲新雨霽﹐釋奠舊章敷。辟戶陳籩俎﹐登歌應瑟竽。尊居玄聖儼﹐侑食列賢俱。興俯鏘珩佩﹐周旋謹履絇。祼將宸意達﹐祝告下誠孚。明燎輝云陛﹐祥燻集寶鑪。共觀周典禮﹐寧數漢規摹。似續於今盛﹐欽崇自古無。繚垣隆象魏﹐穹石峙龜趺。孤閣靑編貯﹐雙亭翠竹扶。山川光拱揖﹐泉井澤沾濡。推本尊師道﹐題名述廟謨。佇看戔束帛﹐豈復嘆乘桴﹖制作先東魯﹐朝廷用大儒。愚生深有幸﹐歸上孔林圖。

王逢

題馬洲書院﹝並序﹞

馬洲書院者﹐孔聖五十二代孫元虔昆季所建也。其五世祖若罕﹐髙抗不羣﹐長於《春秋》。當宋南渡﹐自闕裏將之衢﹐畱滯泰興。見河流達南江﹐詢之老人﹐曰「此龍開河也﹐西北通淮泗。」因嘆曰「吾洙泗龍泉之支流﹐其在玆乎﹗」遂築室河上﹐與其子端志﹐各授弟子業。從遊日眾﹐乃有菑田百畝﹐人助以力﹐官復其稅。戒子孫治生勿求富﹐讀書勿求榮。邑大夫嘉之﹐易名龍開河曰■教﹐示崇化也。年六十卒。葬河之陽。端志克守父道﹐薦辟不就。淳祐元年冬﹐邑毀於北兵﹐元虔辟地是洲。咸淳間﹐書院落成﹐教授復如初。然皆無後。今崇聖寺旁﹐惟破屋蔓艸﹐遺像瓦鑪而已。逢懼變遷殆盡﹐故敍其槪於壁間﹐庶後之起廢者得以考焉。詩曰﹕

蝌蚪秦皆廢﹐靈光魯獨存。豆籩漂海國﹐丹雘暗淮村。苔蘚花侵礎﹐蒲蘆葉擁門。靑春深霧潦﹐白日老乾坤。徳化三王並﹐威儀百代尊。郊麟初隱遁﹐野兕遂崩奔。先輩俱冥漠﹐諸生罷講論。斷編塵樹冷﹐遺像网虫昏。盡變衣冠俗﹐終歸禮義源。江南遊學士﹐瞻拜敢忘言。

陳孚

翰苑薦爲應奉文字二十韻謝大司徒並呈諸學士

天上金鑾客﹐人間第一流。贄爲唐內相﹐禹拜漢元侯。鯤海三千水﹐龜峯十二樓。月寒紅燭夜﹐風淡紫薇秋。鳳誥窺姚姒﹐麟編振魯鄒。佩隨宮漏遠﹐衣染禦煙浮。淑气騰金碧﹐祥光射鬥牛。焜煌靑瑣闥﹐縹緲紫霞洲。瑪瑙濡堯甕﹐珊瑚耀漢鉤。駝蹄中禁釜﹐豹尾上方騶。僕本師黃卷﹐生惟伴白鷗。親庭雙鶴髮﹐家事一漁舟。偶預天官選﹐來爲帝裏遊。綠章蒙獨薦﹐靑史許同修。故郡驚王勃﹐新丰異馬周。隊隨魚圉圉﹐角喜鹿呦呦。勢似飛三鳳﹐功如挽萬牛。桑楡終有望﹐葑菲未爲愁。國士恩難報﹐書生志易酬。誓堅冰雪操﹐正色贊皇猷。

傅若金

奉送達兼善禦史赴河南憲僉十二韻

聖治尊儒術﹐賢才翼帝躬。立朝防觸豸﹐行路避乘驄。復道河南去﹐先愁冀北空。激揚元自任﹐出處豈謀同﹖地絕看持節﹐天長惜轉蓬。繡衣今日把﹐尺素幾時通﹖別酒花開裏﹐徵帆木落中。薊門縣夜月﹐梁苑度秋風。古縣藤蘿碧﹐霜林果蓏紅。咨詢行每徧﹐閒暇賦能工。白日明髙嶽﹐黃河繞故宮。登臨興何限﹐題寄北飛鴻。

登嶽陽樓

馳傳自靑天﹐憑髙憶往年。闌干映水迥﹐埤堄與云連。江合沅湘大﹐山侵楚蜀偏。蜃郎通別井﹐龍女宅重淵。日月鴻蒙裏﹐風沙浩蕩前。驪珠秋後冷﹐犀火夜深燃。張樂猶疑奏﹐乘槎欲並仙。登臨停去騎﹐寵餞惜離筵。地气南交接﹐天文北極縣。賦慚王粲作﹐詩擬杜陵傳。渺渺衡陽雁﹐迢迢浪泊鳶。早春回漢節﹐應得泛湖船。

雅琥

上執政四十韻

聖主飛龍日﹐求賢似拾珍。典謨皆故老﹐登用必元臣。日月當黃道﹐風雲擁紫宸。華封歸帝力﹐壽域囿吾民。旭旭時將旦﹐熙熙物自春。唐虞風未遠﹐鄒魯俗還淳。往者三靈墜﹐扶持賴有人。斬鯨淸海沸﹐煉石補天迍。工鯀趨刑辟﹐臯夔起隱淪。明公辭政久﹐首詔趣裝頻。渴慰蒼生望﹐饑憐赤子貧。朝陽先睹鳳﹐春歷正書麟。總代天成化﹐俱爲政入神。五朝居輔弼﹐三世掌經綸。皇眷恩波闊﹐玄功徳澤均。房謀兼杜斷﹐蕭律繼曹遵。歷法羲經祕﹐書文頡篆新。山河由秉筆﹐社稷在垂紳。眾水宗南渤﹐諸星拱北辰。濟爲舟楫重﹐任托股肱親。玉燭調元气﹐金樞運大鈞。都兪聞密贊﹐諫論喜重陳。聲教流沙外﹐謳歌碣石濱。烏臺分繡斧﹐鳳詔繼華茵。練達時無匹﹐公忠世絕倫。棟梁支大廈﹐柱石表重闉。天下皆桃李﹐人間靜棘榛。中臺方正席﹐東閣又延賓。有客懷吾道﹐無媒致此身。窮經甘寂寞﹐抱拙忍酸辛。虎榜叨前列﹐鵷墀接後塵。郎潛嗟咄咄﹐吏隱嘆逡逡。十口長爲旅﹐三年屢卜鄰。稻粱猶不足﹐抱負豈能伸﹖養母畱甘旨﹐居官守誨諄。正言期董賈﹐枉道恥儀秦。艸芥難終棄﹐芻蕘尙可詢。修塗多駿足﹐沍轍有潛鱗。未遂風雲信﹐猶沾雨露仁。天瓢能一滴﹐只尺是通津。

李裕

次宋編修顯夫南陌詩四十韻

麗質過邯鄲﹐春風直幾錢﹖送情憐眼艷﹐凝佇覺身偏。霞淡斜侵雁﹐雲輕巧襯蟬。芳金搖翠勒﹐暖玉藉絨韉。臉媚風初信﹐眉彎月未弦。綠深芳艸雨﹐紅綻碧桃天。卻扇羞花落﹐褰裳鑪酒翻。關心時淺笑﹐憶別自微言。絳脫濃香暖﹐巾纓膩粉斑。幽期只窨約﹐私語每防閒。田木須連理﹐吳梅易引涎。襦長腰並柳﹐襪小步移蓮。枕障燻沈水﹐屏圍畫遠山。體輕嫌蔽膝﹐指嫩瑩彄環。悵蕩元非醉﹐朦騰不爲眠。繡盤花猗儺﹐錦就字洄聯。鎖合沈魚夕﹐箏閒少雁寒。美人何杳杳﹐良夜獨漫漫。乍見都疑夢﹐相逢信契仙。憐才多婉娩﹐倚態轉翩妍。璧月紅窗外﹐銀河碧樹邊。幔輕雲影動﹐簾靜浪紋懸。裙薄綃長皺﹐裀重錦未蔫。妝臺宜向日﹐舞袖欲隨煙。雞舌遙聞韻﹐猩唇厭授餐。深衣畱唾碧﹐系帛表心丹。只憶愁腸斷﹐寧知別緒牽。寶釵分鳳翼﹐鈿合寄龍團。紅豆膏凝篋﹐文鵷繡作繁。淒迷千日酒﹐惆悵五云軒。楚女窺墻日﹐文園病渴年。合歡連組帶﹐解佩雜芳荃。纓斷風前燭﹐香偸別後筵。額黃紅粉淡﹐淚顆紺珠鮮。苔迹和塵印﹐花陰帶露穿。時時傷往事﹐故故寄新篇。人去愁千疊﹐心傷恨萬端。蝶晴隨絮遠﹐鶯曉怨春殘。夢好心多感﹐情深意已傳。蘼蕪空滿地﹐欲贈思依然。

卷八五言絕

元好問

山居雜詩

瘦竹藤斜掛﹐叢花艸亂生。林髙風有態﹐苔滑水無聲。

樹合秋聲滿﹐村荒莫景閒。虹收仍白雨﹐雲動忽靑山。

川迥楓林散﹐山深竹港幽。疏煙沈去鳥﹐落日送歸牛。

鷺影兼秋靜﹐蟬聲帶晚涼。陂長畱積水﹐川闊盡斜陽。

牟巘

溪邊釣船

莫出前溪去﹐隨宜下釣鉤。風波苦不惡﹐鱸鱖滿船頭。

揭傒斯

和歐陽南陽月夜思

月出照中園﹐鄰家猶未眠。不嫌風露冷﹐看到樹陰圓。

薩都剌

過髙出射陽湖

飄蕭樹梢風﹐淅瀝湖上雨。不見打魚人﹐菇蒲雁相語。

秋風吹白波﹐秋雨鳴敗荷。平湖三十里﹐過客感秋多。

龔璛

泊舟

小舟尋夜泊﹐明月散風瀾。故人相別處﹐雙鷺立前灘。

髙克恭

種筆亭題畫

積雨暗林屋﹐晚峯晴露巓。扁舟入蘋渚﹐浮動一溪煙。

郭翼

陽春曲

柳色靑堪把﹐櫻花雪未幹。宮中裁白薴﹐猶怯剪刀寒。

卷九七言絕

元好問

杏花雜詩

杏花墻外一枝橫﹐半面宮妝出曉晴。看盡春風不回首﹐寶兒元自太憨生。

裊裊纖條映酒船﹐綠嬌紅小不勝憐。長年自笑情緣在﹐猶要春風慰眼前。

楊柳

楊柳靑靑溝水流﹐鶯兒調舌弄嬌柔。桃花記得題詩客﹐斜倚春風笑不休。

楡社硤口村早發

瘦馬長途懶著鞭﹐客懷牢落五更天。幾時不屬雞聲管﹐睡徹東窗日影偏。

同兒輩賦未開海棠二首

翠葉輕籠豆顆勻﹐胭脂濃抹蠟痕新。殷勤畱著花梢露﹐滴下生紅可惜春。

枝間新綠一重重﹐小蕾深藏數點紅。愛惜芳心莫輕吐﹐且教桃李鬧春風。

李俊民

過雲臺

夜半風吹霽色開﹐曉來殘月過雲臺。連山斷處瞰平野﹐一綫黃流掌上來。

雨後

春空靄靄莫云低﹐飛過山前雨一犁。明日卻尋歸去路﹐馬蹄猶踏落花泥。

劉因

下山

翠霞騰暈紫成堆﹐收盡雲煙酒一杯。想見浮嵐在眉宇﹐人人知道看山回。

方回

春晚雜興

芳艸茸茸沒屨深﹐淸和天气潤園林。霏微小雨初晴處﹐暗數靑梅立樹陰。

黃庚

江村

極目江天一望賒﹐寒煙漠漠日西斜。十分春色無人管﹐半屬蘆花半蓼花。

耶律楚材

過濟源登裴公亭用閒閒老人韻

山接靑霄水浸空﹐山光灩灩水溶溶。風回一鏡揉藍淺﹐雨過千峯潑黛濃。

劉秉忠

溪上

蘆花遠映釣舟行﹐漁笛時聞三兩聲。一陣西風吹雨散﹐夕陽還在水邊明。

城西遊

昨朝信馬鳳城西﹐鞭約垂楊過小堤。春色滿園花勝錦﹐黃鸝只揀好枝啼。

許衡

宿卓水

寒釭挑盡火重生﹐竹有淸聲月自明。一夜客窗眠不穩﹐卻聽山犬吠柴荊。

元淮

春閨

杏花零落燕泥香﹐閒立東風看夕陽。倒把鳳翹搔鬢影﹐一雙蝴蝶過東墻。

趙孟頫

絕句

春寒惻惻掩重門﹐金鴨香殘火尙溫。燕子不來花又落﹐一庭風雨自黃昏。

東城

野店桃花紅粉姿﹐陌頭楊柳綠煙絲。不因送客東城去﹐過卻春光總不知。

趙雍

莫春

綠陰庭院碧窗紗﹐半捲珠簾映晚霞。芳艸萋萋春寂寂﹐東風吹墮落殘花。

初秋夜坐

月明如水侵衣濕﹐臺榭沈沈秋夜長。坐久髙僧禪語罷﹐淡然相對玉簪香。

袁桷

晚訪仲章不遇

小院春濃落照閒﹐碧篁相對乳禽還。晚風陣歇遊絲盡﹐畱得歸云在屋山。

許有壬

琳宮詞次安南王韻

涼入簾幃夜色輕﹐瑤臺添月更虛明。一壺天地渾無迹﹐只有淸風動竹聲。

楊載

宿浚儀公湖亭

兩兩三三白鳥飛﹐背人斜去落漁磯。雨餘不遣濃雲散﹐猶向前山擁翠微。

範梈

遊南臺閩粵王廟

海角釣龍人杳杳﹐雲間待雁路迢迢。若爲借得山頭石﹐每到髙秋坐看潮。

上元日

蓬萊宮闕峙靑天﹐後內看燈記往年。誰念東籬山下路﹖再逢春月向人圓。

歐陽系

京城雜詠

奉詔修書白玉堂﹐朝朝騎馬傍宮墻。閘河東畔垂楊柳﹐時有鶯聲似故鄕。

薩都剌

贈彈箏者

銀甲彈冰五十弦﹐海門風急雁行偏。故人情怨知多少﹖揚子江頭月滿船。

秋夜聞笛

何人吹笛秋風外﹐北固山前月色寒。亦有江南未歸客﹐徘徊終夜倚闌干。

道過贊善庵

夕陽欲下少行人﹐綠徧苔茵路不分。修竹萬竿松影亂﹐山風吹作滿窗雲。

宋無

山中

半嶺松聲樵客分﹐一溪春艸鹿成羣。采芝人入翠微去﹐丹竈石壇空白雲。

春歸

釀蜜筒香蜂報衙﹐杏梁泥歇燕成家。浮萍斷送春歸去﹐盡向東流載落花。

周權

漁翁

轉棹收緡日未西﹐短篷斜閣斷沙低。賣魚買酒歸來晚﹐風颭蘆花雪滿溪。

晚渡

離離野樹綠生煙﹐灼灼山花爛欲然。酤酒人歸春渡寂﹐柳根閒系夕陽船。

朱徳潤

沙湖晚歸

山野低回落雁斜﹐炊煙茅屋起平沙。櫓聲歸去浪痕淺﹐搖動一濰紅蓼花。

洪希文

幽居

投老安閒世味疏﹐深深水竹葺幽居。牀頭昨夜風吹落﹐多是經年未報書。

王翰

題敗荷

曾向西湖載酒歸﹐香風十里弄晴暉。芳菲今日凋零盡﹐卻送秋聲到客衣。

鄭元祐

寄金山普衲

金鰲背上郁藍天﹐長有神龍衛法筵。午夜江聲推月上﹐浪花如雪寺門前。

倪瓚

六月五日偶成

坐看靑苔欲上衣﹐一池春水靄餘輝。荒村盡日無車馬﹐時有殘云伴鶴歸。

顧瑛

泊垂虹橋口占

三江之水太湖東﹐激浪輕舟疾若風。白鳥羣飛煙樹末﹐靑山都在雪花中。

發閶門

閶門西去是陽關﹐疊疊秋風疊疊山。便是早春相別處﹐如今楊柳不堪攀。﹝今春送於外史歸越上。﹞

陳孚

博浪沙

一擊車中膽气豪﹐祖龍社稷已驚搖。如何十二金人外﹐猶有民間鐵未銷。

髙克恭

過信州

二千里地佳山水﹐無數海棠官道傍。風送落紅攙馬過﹐春風更比路人忙。

郭天錫

宿焦山上方

揚子江頭風浪平﹐焦山寺裏晚鐘鳴。鑪煙已斷燈花落﹐喚起山僧看月明。

傅若金

回雁峯

江上靑峯宿雨開﹐江頭歸使日南來。登髙欲訪平安字﹐二月衡陽雁已回。

王士熙

李宮人琵琶引

瓊花春島百花香﹐太液池邊夜色涼。一曲《六麼》天上譜﹐君王曾進紫霞觴。

龍柱雕犀錦面妝﹐春風一抹彩絲長。新聲不用黃金撥﹐玉指蕭蕭弄晚涼。

鸞輿五月幸龍岡﹐宣喚新聲促曉妝。撥斷冰弦秋滿眼﹐塞天云碧艸茫茫。

越羅蜀錦舊衣裳﹐贏得旁人識賜香。莫對琵琶思往事﹐聲聲彈出斷人腸。

吳鎭

畫竹

長憶前朝李薊丘﹐墨君天下擅風流。百年遺迹畱人世﹐寫破湘潭夢裏秋。

黃公望

題畫

茂林石磴小亭邊﹐遙望雲山隔淡煙。卻憶舊遊何處是﹖翠蛟亭下看流泉。

黃淸老

海子上有期

金堤晴日共鳴鑣﹐傾蓋松陰待早朝。數盡荷花數荷葉﹐碧雲移過水東橋。

王冕

梅花

三月東風吹雪消﹐湖南山色翠如澆。一聲羌管無人見﹐無數梅花落野橋。

郯韶

次韻陸友仁吳中覽古

赤闌橋下記停橈﹐細雨菇蒲響莫潮。說與行人莫回首﹐故宮煙柳正蕭蕭。

貢性之

暮春二首

吳娃二八正嬌容﹐鬥艸尋花趁暖風。日暮歸來春困重﹐秋千間在月明中。

惜花公子愛春晴﹐駿馬驕嘶曉出城。半醉歸來人共看﹐笑將金彈打流鶯。

題菜

西風吹動錦斕斑﹐曉起窺園露未幹。三月宿酲醒不得﹐正思風味到辛盤。

湧金門見柳

湧金門外柳垂金﹐三日不來成綠陰。折取一枝入城去﹐使人知道已春深。

朱希晦

寄友

雨過溪頭鳥篆沙﹐溪山深處野人家。門前桃李都飛盡﹐又見春光到楝花。

曹之謙

秋夜

寂寂江城夜向闌﹐西風吹雁叫云端。一聲遠過南樓去﹐月滿碧天秋水寒。

周馳

和郭安道治書韻

西風吹起白頭波﹐半夜扁舟掠岸過。不向長橋沽一醉﹐滿天明月柰秋何﹗

繆鑑

詠鶴

靑山修竹矮籬笆﹐仿佛林泉隱者家。酷愛綠窗風日美﹐鶴梳輕毳亂楊花。

柯九思

退直贈月

西華門外玉驄驕﹐新賜羅衣退晚朝。繡枕魂淸疏雨暮﹐海棠銀燭度春宵。

彭炳

小橋

落花如雪馬蹄香﹐幾樹黃鸝欲斷腸。行到小橋春影碧﹐一溝晴水浸垂楊。

汪澤民

次友人春日見寄韻

淸景行行一徑苔﹐蘭樽特爲晚春開。綠陰靑紫猶堪賞﹐昨日遊人自不來。

陳秀民

寄紹興呂左丞

後來江左英賢傳﹐又是淮西保相家。見說錦袍酣戰罷﹐不驚越女采荷花。﹝按《輟耕錄》云﹕張氏據有平江﹐部將呂珍守越﹐參軍陳庶子﹑饒介之在左右。一日陳賦此詩﹐饒染翰題扇以寄呂﹐詞翰雙絕。呂倩人誦罷﹐大怒曰「我爲主人血戰守封疆﹐豈愛一女子﹐不忍驚乎﹖見則必殺之。」﹞

髙明

暮春卽事

楊柳樓前白鼻騧﹐金鞍被了喚名娃。重簾深處無風雨﹐肯信春寒瘦杏花。

周砥

經杜樊川水榭故基

落花風裏酒旗搖﹐水榭無人春寂寥。何許長亭七十五﹐野鶯煙樹綠迢迢。

補遺

◎五言古

☆趙孟頫

慶壽僧捨卽事

白雨映靑松﹐蕭颯灑朱閣。稍覺暑气銷﹐微涼度疏箔。客居秋寺古﹐心迹俱寂寞。夕虫鳴階砌﹐孤螢炯叢薄。展轉懷故鄕﹐時聞風鳴鐸。

範梈

明月幾回滿

明月幾回滿﹐待君君未歸。中庭步芳艸﹐蝴蝶上人衣。誰念同袍者﹖閒居與願違。

揭傒斯

寄題馮掾東臯園亭

時雨散繁綠﹐緒風滿平原。興言慕君子﹐退食在丘園。出應當世務﹐入詠幽人言。池流淡無聲﹐畦蔬蔚蔥芊。髙林麗陽景﹐羣山若浮煙。好鳥應候鳴﹐新音和且閒。時與文士俱﹐逍遙農圃春。理遠自知簡﹐情忘可避喧。庶云保貞和﹐歲暮委周旋。

黃溍

西峴峯

層雲抱春城﹐急瀨泄嵌竇。修蹊入窈窕﹐眾綠郁以茂。名亭標水樂﹐折柱荒碑僕。幽尋得緇廬﹐亂石扶結構。靑精午堪飯﹐碧澗寒可漱。平生慕眞賞﹐及此成邂逅。冥探指頂絕﹐有路忽通透。緣蘿度蒙密﹐翠气濕衣袖。寄身泬寥內﹐下睨人寰陋。淸謳雜風竹﹐大嘯落巖狖。東峯在眉睫﹐可望不可就。同遊卻何時﹖瑤艸春已秀。

夜興

秋气入病骨﹐殘夢倏然驚。芭蕉葉間露﹐風過皆成聲。攬衣泬寥內﹐搔首天河橫。饑虫語不休﹐中宵誰汝令﹖孤鴻亦何苦﹐犯霜度微明。悠悠念羣動﹐百感忽我並。大化倘不爾﹐吾其免營營。

李老谷

緣崖一徑微﹐入谷雙崦窄。密林日易昏﹐況乃雲雨積。行人望煙火﹐客捨依山色。家僮爲張燈﹐野老煩避席。未覺風俗殊﹐只驚關河隔。嚴程不可緩﹐子規勿勸客。

赤城

雞鳴秣吾馬﹐晚飯山中行。何以慰旅懷﹐赤城有嘉名。灘長石齒齒﹐樹細風泠泠。時見巖壁間﹐粲若丹砂明。溫泉發其陽﹐捴訶勤百靈。前峯指金閣﹐眞境標殊庭。白道人迹稀﹐靑崖雲气生。信美無少畱﹐緬焉起深情。

擔子窪

自從始出關﹐數日走崖谷。迢迢度偏嶺﹐險盡得平陸。陂陀皆土山﹐髙下紛起伏。連天暗丰艸﹐不復見林木。行人煙際來﹐牛羊雨中牧。颯然衣裳單﹐咫尺異寒燠。佇立方有懷﹐相逢仍問俗。畏途宜疾驅﹐更傍灤河宿。

題淸華亭

名區匯修渚﹐流望依平陸。飛雨天際來﹐遠峯淨如沐。生香餘晚花﹐繁陰藹嘉木。秀色坐可攬﹐終然不盈掬。觸景幽興多﹐接物道機熟。誰能與之遊﹐食芳飲山淥。

曉行湖上

曉行重湖上﹐旭日靑林半。霧露寒未除﹐鳧翳靜初散。夤緣際余景﹐閃倏多遺玩。會心乍有得﹐撫己還成嘆。夙予丹霞約﹐久玆芳洲畔。獨往願易違﹐離居歲方換。沙暄芷芽動﹐春遠川華亂。存期乃寂寞﹐取適豈爛漫。小隱倘見招﹐漁樵共昏旦。

柳貫

袁伯長侍講﹐伯生﹑伯庸二待制﹐同赴北都卻還﹐夜宿聯句﹐歸以示予﹐次韻效體﹐發三賢一笑

杜詩詫蜀險﹐髙有石櫃閣。安知居庸口﹐可掠太白腳。馬行已崇顚﹐鳥度尙層壑。林蹊曠迷轍﹐崖井荒畱幕。俯疑日沈車﹐闃若風鼓橐。元云倏揚旟﹐朱霞粲塗鞹。數驛程匪賒﹐襲裘寒更薄。客魂逢酒消﹐鬼膽因詩愕。蟠木將爲容﹐胡繩未宜索。嚴召戒晨趨﹐澄旻際秋廓。紫薇晶煥爛﹐瀚海气冥漠。腰無兩鞬屬﹐道有五丁鑿。弭轡誰所援﹐還衡猶屢錯。小息樹吟旌﹐爭先厲詞鍔。非開石道筵﹐似聽郾城柝。巨敵無前勍﹐偏師當後卻。

貢師泰

秋夜和韓與玉

齋居在城西﹐庭戶頗幽敞。涼風起髙樹﹐落葉時時響。境靜人少來﹐理悟心自賞。方忻結同盟﹐愼勿成獨往。

迺賢

李老谷

髙秋遠行邁﹐入谷雲气暝。稍稍微雨來﹐漸怯衣裳冷。縈紆靑崦窄﹐杳靄煙竹迥。峯回稍開豁﹐夕陽散微影。霜葉落秋澗﹐寒花媚秋嶺。窮途見土屋﹐人煙雜墟井。平生愛山癖﹐愒此愜幽靜。月落聞子規﹐懷歸心耿耿。

周權

溪之濱

小雨淨川綠﹐玩心鷗鳥羣。拂蘚憩幽磴﹐松花點衣巾。禪扃杳何處﹐疏磬時遠聞。靑煙濕山道﹐牛羊下斜曛。

余闕

秋興亭

涉江登危榭﹐引望二川流。雙城共臨水﹐兩岸起飛樓。漢渚深初綠﹐江臯迥易秋。金風揚素浪﹐丹霞麗彩舟。登髙及佳日﹐能賦命良儔。禦者奉旨酒﹐庖人供膳羞。一爲山水媚﹐能令車騎畱。爲語同懷者﹐有暇卽來遊。

安慶郡庠後亭宴董僉事

鯨鯢起襄漢﹐郡邑盡燒殘。玆城獨完好﹐使者一開顏。省風降文囿﹐弭節遵曲幹。雙池夾行徑﹐累榭在雲間。天淨羣峯出﹐地迥蒼江環。霞生射蛟臺﹐雁沒逢龍山。開樽華堂上﹐命酌俯危闌。主人送瑤爵﹐但云嘉會難。豈爲杯酒歡﹐樂此罷民安。魄淵無恆彩﹐淸川有急瀾。明晨起驂服﹐相望阻重關。

鄭祐

送友還鄕

墮地作兒女﹐有用及須早。當年懸弧意﹐焉得鄕曲老﹖靑雲一蹉跎﹐鬢髮日已皓。常恐歸去遲﹐心焉惄如搗。我家東吳城﹐翠竹森若葆。力耕輸王稅﹐妻子亦溫飽。詩成每獨詠﹐觴至或共倒。富貴將焉如﹐歲晏聊自保。蕭蕭風前柳﹐貿貿霜下艸。有官固當歸﹐無官歸亦好。

郭麟孫

遊虎丘

海峯何從來﹖平地湧髙嶺。去城不七里﹐幻此幽絕境。芳遊坐遲暮﹐無物惜余景。樹暗雲巖深﹐花落春寺靜。野艸時有香﹐風絮淡無影。山行紛遊人﹐金翠競馳聘。朝來有爽气﹐此意獨誰領﹖我來極登覽﹐妙靈應自省。遙看靑數尖﹐俯視綠萬頃。逃禪問點石﹐試茗汲憨井。意行忘步滑﹐野坐怯衣冷。聊爲無事飲﹐頗覺淸晝永。藉艸方醉眠﹐松風忽吹醒。

盧摯

行農洛西題王居仁山堂春曉

幽人持所見﹐曠然捐世故。豈薄軒冕榮﹐正有林壑趣。興居惟自適﹐早晏常暇豫。芳艸澤气春﹐鳥鳴嵐光曙。巖花抗韶容﹐溪雲淡吾慮。圖史惇夙好﹐朋遊非外慕。相邀具雞黍﹐笑言在農務。我來忝符竹﹐行田課耕助。撫捲懷淸風﹐長吟山郭慕。

柯九思

送林彥淸歸永嘉

雁蕩接銀漢﹐翠湧生髙寒。芙容散秋錦﹐飛落秋云端。我昔造絕頂﹐天闊路漫漫。遙瞻廣寒殿﹐素娥正憑闌。白兔搗月魄﹐指顧成神丹。因招宋成公﹐吹簫乘紫鸞。俯視九萬里﹐元气靑團團。別來知幾時﹖弱水如平灘。忽遇雁山客﹐霞佩靑蓮冠。還入雁山去﹐玉髓供晨餐。報我舊遊者﹐久待淩煙巒。吾患爲有身﹐南望空長嘆。

髙明

宿先公房曉起偶成

曉雨池上來﹐微風動寒綠。幽人睡初起﹐開窗見修竹。西山帶曾云﹐隱隱出林木。境寂塵自空﹐慮淡趣常足。獨坐無晤言﹐流泉下深谷。

賦幽慵齋

閉門春艸長﹐荒庭積雨餘。靑苔無人掃﹐永日謝軒車。淸風忽南來﹐吹墮幾上書。夢覺聞啼鳥﹐雲山滿吾廬。安得嵇中散﹐尊酒相與娛。

周砥

夜坐懷孝常

待月下石壁﹐罷琴竹間亭。坐絕百虫響﹐旅懷才夜寧。天髙玉露瀉﹐艸木流晶熒。四山湛秋色﹐萬物無隱形。風蟬抱葉落﹐雪鵠迎云停。此時西澗人﹐柴門久已扃。誰同展淸會﹐念此風泠泠。世難避空谷﹐憂思同醉醒。偶適不爲貴﹐人生易飄零。茫茫河漢流﹐熒惑光眾星。干戈未衰息﹐前途杳冥冥。歲晏有結托﹐東去浮滄溟。

倪瓚

池蓮詠

回翔波間風﹐的歷葉上露。淸池結素彩﹐華月映微步。云陰花房斂﹐雨歇芳气度。欲去拾明璫﹐踟躕惜遲暮。

葉顒

漁父曲

雨過暮云收﹐江空涼月出。輕蓑獨釣翁﹐一曲秋風笛。宿鷺忽驚飛﹐點破煙波碧。

陳孚

江天暮雪

長空捲玉花﹐汀洲白浩浩。雁影不復見﹐千崖暮如曉。漁翁寒欲歸﹐不記巴陵道。坐睡船自流﹐云深一蓑小。

何中

宿田家

村暗煙火生﹐林深雞犬靜。稻花如積雪﹐月色淡相映。鄰家夜汲歸﹐寒虫滿幽徑。

◎七言古

☆馬祖常

湖北驛中偶成

江田稻花露始零﹐浦中蓮子靑復靑。楚船祠龍來買酒﹐十幅蒲帆上洞庭。羅衣燻香錢滿篋﹐身是揚州販鹽客。明年載米入長安﹐妻封縣君身有官。

範梈

奉酬段禦史登嶽陽樓之作﹐時分理盜賊至海康

誰能手鋪湘水平﹐剗卻君山看洞庭。昔人已騎黃鶴去﹐樓前亂芷春蘭靑。豈知繡衣後千載﹐遠違鳳闕來江城。憑髙弔古落日紫﹐領客置酒開云屏。酒酣點筆賦新句﹐薄海傳誦令人驚。憶我初遊白玉京﹐與君聯步趨承明。手宣皇猷敷帝績﹐濟濟學士如登瀛。一行竟墮萬里外﹐回首滄浪思濯纓。守官區區事無補﹐惟有白髮欺人生。牂牁水外萬竹底﹐四時鳥語煙邊鳴。忽忽此地復相見﹐恍如幽夢來仙靈。中宵秣馬不遑暇﹐君又北鄕予南徵。如玆後會復何日﹖念之使我雙涕零。宮中聖人總四溟﹐所過海嶽須澄淸。鐵冠峨峨望天下﹐靑霄快展皆修程。由來豺虎伏仁獸﹐況有鷹隼當秋橫。明夜相思隔雲雨﹐月落髙臺聞笛聲。

揭傒斯

曹將軍下槽馬圖

曹霸畫馬眞是馬﹐宛頸相摩槽櫪下。卓犖權奇果如此﹐豈有世上無知者﹖朱絲不是凡馬韁﹐天閒十二皆龍驤﹐曾從天子平四方。畫圖仿佛余驪黃﹐華山之陽春艸長。

薩都剌

芙蓉曲

秋江渺渺芙蓉芳﹐秋江女兒將斷腸。絳袍春淺護云暖﹐翠袖日暮迎風涼。鯉魚吹浪江波白﹐霜落洞庭飛木葉。蕩舟何處采蓮人﹐愛惜芙蓉好顏色。

登樂陵臺倚梧桐望月有懷南臺李禦史藝﹐七夕後一日也

涼風吹墮梧桐月﹐瀉水泠泠露華白。樂陵臺上悄無人﹐獨倚梧桐看明月。月髙當午桐陰直﹐不覺衣沾露華濕。此時卻憶在金陵﹐酒醒江樓聽吹笛。

張翥

範寬山水

憶昔往尋剡中山﹐南明天姥相縈盤。客路上頭穿鳥道﹐行人腳底踏風湍。旦寒露重多成雨﹐泄霧濛云互吞吐。僕夫相呼巖壑間﹐空響應人作人語。溪窮斷岸地忽平﹐石門壁立如削成。隔水無數山花明﹐中有人家雞犬聲。向來老眼曾到處﹐此境俱作桃源行。百年畱在範寬筆﹐水墨精神且蕭瑟。上有翰林學士之院章﹐恐是宣和舊時物。林猿野鶴應自在﹐令我相見猶前日。時平會乞閒身歸﹐一壑得專吾事畢。

許謙

馮公嶺

層巒疊嶂危相倚﹐亂石飄風湧秋水。寒松荒艸間蒼黃﹐照眼崢嶸三十里。初如井底觀天門﹐一峯巍然中獨尊。縈回百折至絕頂﹐俯視眾嶺來兒孫。人言此山插霄漢﹐馬不容鞭僕夫嘆。攀援何異蜀道難﹐气竭神疲背流汗。熟視徐行路覺平﹐心寬意適步更輕。志須預定自遠到﹐世事豈得終無成﹖我來正直窮冬月﹐倚秋巖前嚼松雪。午店煙生野飯香﹐陽坡日近梅花發。寄語悠悠行路人﹐乾坤設險君勿嗔。胸中芥蒂未盡去﹐須信坦道多荊楱。

陳基

裁衣曲

殷勤織紈綺﹐寸寸成文理。裁作遠人衣﹐縫縫不敢遲。裁衣不怕剪刀寒﹐寄遠惟憂行路難。臨裁更憶身長短﹐只恐邊城衣帶緩。銀燈照壁忽垂花﹐萬一衣成人到家。

張憲

東門行

東都門外古今稀﹐東宮二傅同日歸。百官祖道設供帳﹐敕賜黃金作酒資。歸來日日會親友﹐盡賣賜金買醇酒。白頭剛傅﹝蕭望之也。﹞空勞勞﹐一杯鴆羽不就獄﹐博得君王祠少牢。

陳橋行

唐宮夜祝邈佶烈﹐憂民一念通天闕。帝星下射甲馬營﹐紫霧紅光掩明月。殿前點檢作天子﹐方頤大口空誅死。重光相蕩兩金烏﹐十幅黃旗上龍體。中書相公掌穿爪﹐不死不忍祕《鴻寶》。畫瓠學士獨先幾﹐禪授雄文袖中艸。君不見﹐五十三年血載塗﹐五家八姓相吞屠。陳橋亂卒不擁馬﹐撫掌先生肯墜驢。

咸淳師相

咸淳師相專軍國﹐堂吏館賓供羽翼。諸司百職聽使令﹐臺諫承顏言路塞。輪舟五日一入朝﹐湖山佳處多逍遙。諛言佞語頌功徳﹐邊事軍聲聽寂寥。半閒堂連多寶閣﹐歌姬舞妓相歡樂。十年國勢盡傾摧﹐猶謂師臣堪付托。師臣師臣躬督兵﹐珠金沙頭鑼一聲。十三萬人齊解甲﹐寡婦孤兒俱北行。君不見﹐黯淡溪流東復東﹐木棉花開生悲風。師臣不忍馬革裹﹐廁上有人能拉胸。

卞思義

溪山春雨圖

野人結屋臨溪上﹐溪上白雲生疊嶂。城中車馬自紛紜﹐朝聽樵歌暮漁唱。雲林靉叇春日低﹐小橋流水行人稀。桃花落盡春何處﹖風雨滿山啼竹雞。

潘純

送杭州經歷李全初代歸

東家老人語且悲﹐衰年卻憶垂髫時。王師百萬若過客﹐靑蓋夜出人不知。巷南巷北癡兒女﹐把臂牽衣學番語。髙樓急管酒旗風﹐小院新聲杏花雨。比來官長能相憐﹐民閒蛺蝶飛靑錢。黃金白璧馱西馬﹐明珠紫貝輸南船。繁華消歇如翻掌﹐宮中賦斂年年長。里巷蕭條去不歸﹐華屋重門結蛛网。語中嗚咽不欲聞﹐道旁虎狼方紛紜。麒麟鳳凰那復得﹐使我益重髯參軍。參軍在官近一考﹐素髮蕭蕭坐成老。上言掣肘下吏罵﹐賴有閭閻獨稱好。杭州公事天下繁﹐大才處決無畱難。參軍累官日益貴﹐何術可使斯民安﹖

楊維楨

殺虎行

劉平妻胡氏﹐從平戍零陽。平爲虎擒﹐胡殺虎爭夫。千載義烈﹐有足歌者﹐爲賦是章。

夫從軍﹐妾從主。夢魂猶痛刀箭瘢﹐況乃全軀飼豺虎。拔刀誓天天爲怒﹐眼中於菟小於鼠。血號虎鬼冤魂語﹐精光夜貫新阡土。可憐三世不復仇﹐泰山之婦何足數﹖

張昱

五王行春圖

開元天子達四聰﹐羽旄管籥行相從。當時從駕驪山者﹐宰相猶是璟與崇。華萼樓中雲气裏﹐兄弟同眠復同起。玉環一旦入深宮﹐大枕長衾冷如水。興慶池頭花樹邊﹐梨園小部俱嬋娟。楊家姊妹夜遊處﹐銀燭萬條生紫煙。寧知樂極哀方始﹐羯鼓未終鼙鼓起。褒斜西幸雨淋鈴﹐回首長安幾千里。

郭玨

長相思

長相思﹐相思者誰﹖自從送上馬﹐夜夜愁空幃。曉窺玉鏡雙蛾眉﹐怨君卻是憐君時。湖水浸秋藕花白﹐傷心落日鴛鴦飛。爲君種取女蘿艸﹐寒藤長過靑松枝。爲君護取珊瑚枕﹐啼痕滅盡生网絲。人生有情甘白首﹐何乃不得長相隨﹖瀟瀟風雨﹐喔喔鳴雞﹐相思者誰﹖夢寐見之。

◎五言律

☆方夔

早行

早起理歸裝﹐殘燈耿曙光。開門半山月﹐立馬一庭霜。鐘響知云寺﹐波聲認石梁。修途畱不住﹐去去出山莊。

黃溍

抱琴

三尺枯桐樹﹐相隨年歲深。此行端有意﹐何處托知音﹖隱隱靑山夜﹐寥寥太古心。空攜水仙曲﹐更向海中岑。

陪仇仁父先生登石頭城

談笑逢諸老﹐登臨失故亭。薄遊成汗漫﹐髙步覺竛竮。峽水通吳白﹐淮山入楚靑。平生一杯酒﹐及此慰飄零。

周權

野趣

地偏居自穩﹐石路接平田。去合茅檐樹﹐雨添花澗泉。空山晴滴翠﹐遠水綠生煙。喚酒靑林度﹐斜陽系客船。

余闕

呂公亭

鄂渚江漢會﹐玆亭宅其幽。我來窺石鏡﹐兼得眺芳洲。遠岫雲中沒﹐春江雨外流。何如乘白鶴﹐吹笛過南樓。

陳髙

夜半舟發丹陽

舟子貪風順﹐開帆半夜行。天寒四野靜﹐水白大星明。長鋏歸何日﹖浮萍笑此生。柁樓眠不穩﹐起坐待雞鳴。

倪瓚

聽袁子方彈琴

蕙悵凝夕淸﹐髙堂流月明。芳琴發綺席﹐列坐散繁纓。回翔別鵠意﹐縹緲孤鸞鳴。一寫冰霜操﹐掩抑寄餘情。

何中

雨後晚行

棲鳥黃昏後﹐歸牛蒼莽間。水明疑有月﹐煙淡欲無山。幽谷元非隱﹐髙人自喜閒。徘徊不能去﹐莎碧更荒灣。

◎七言律

☆黃庚

題吳實齋北山別業

北山佳境勝南山﹐乘興登臨眼界寬。樵斧伐云春谷暗﹐漁榔敲月夜溪寒。一區池占林泉勝﹐四面天開圖畫看。竹屋數間塵不到﹐主人日日憑闌干。

張養浩

登泰山

風雲一舉到天關﹐快意生平有此觀。萬古齊州煙九點﹐五更滄海日三竿。向來井處方知隘﹐今後巢居亦覺寬。笑拍洪崖詠新作﹐滿空笙鶴下髙寒。

虞集

費無隱丹室

碧雲雙引樹重重﹐除卻丹經戶牖空。一徑綠陰三月雨﹐數聲啼鳥百花風。年深不記栽桃客﹐夜靜長畱賣藥翁。幾度到來渾不語﹐獨依秋色數歸鴻。

送韓伯髙僉憲浙西

正月樓船過大江﹐海風吹雨灑船窗。云消虹霓橫山閣﹐潮落黿鼉避石矼。闕下諫書誰第一﹖濟南名士舊無雙。湖陰暑退多魚鳥﹐應勝愁吟對怒瀧。

楊載

暮春遊西湖北山

愁耳偏工著雨聲﹐好懷常恐負山行。未辭花事駸駸盛﹐正喜湖光淡淡晴。倦憩客猶勤訪寺﹐幽棲吾欲厭歸城。綠疇桑麥盤櫻筍﹐因憶離家恰歲更。

黃溍

上巖寺訪一公

曉色微茫尙帶星﹐修蹊犖確斷人行。獨支瘦竹身猶健﹐髙入重云地忽平。落月正當山缺處﹐細泉頻作雨來聲。上方燈火靑林曲﹐隱隱疏鐘一再鳴。

題觀海圖

昔年解纜岑江上﹐初日團團水底紅。鼉吼忽搖千尺浪﹐鷁飛仍挾半帆風。遙看島嶼如星散﹐只謂神仙有路通。及此棲身萬人海﹐舊遊卻在畫圖中。

薩都剌

層樓晚眺

廣寒世界夜迢迢﹐醉拍闌干酒易消。河漢入樓天不夜﹐江風吹月海初潮。光搖翠幕金蓮炬﹐夢斷涼云碧玉簫。休唱當時《後庭曲》﹐六朝宮殿艸蕭蕭。

宋無

春日野步書田家

翳日榿陰翠幄遮﹐葑圍髙下弈枰斜。陂塘幾曲深淺水﹐桃李一溪紅白花。赭尾自跳魚放子﹐綠頭相並鴨眠沙。春郊景物堪圖寫﹐輸與煙樵雨牧家。

張翥

聞歸集賢遠引奉簡一章

故舊相看逐逝波﹐思歸無路欲如何﹖將軍每嘆檀公策﹐朝士徒悲穆氏歌。南海明珠來貢少﹐中原健馬出徵多。先生自說將髙舉﹐不遣冥鴻到罻羅。

貢師泰

風涇舟中

白髮飄蕭寄短蓬﹐春深杯酒憶曾同。落花洲渚鷗迎雨﹐芳艸池塘燕避風。烽火此時連海上﹐音書何日到山中﹖故人別後遙相望﹐夜夜空隨斗柄東。

迺賢

秋夜有懷明州張子淵

云表銅盤挹露華﹐髙城涼冷咽淸笳。弓刀夜月三千騎﹐燈火秋風十萬家。夢斷佳人彈錦瑟﹐酒醒童子汲冰花。起看歸路銀河近﹐願借張騫八月槎。

吳師道

赤壁圖

沈沙戟折怒濤秋﹐殘壘蒼蒼戰門休。風火吉年消伯气﹐江山一幅掛淸愁。丈夫不學曹孟徳﹐生子當如孫仲謀。機會難逢形勝在﹐狂歌弔古漫悠悠。

野中暮歸有懷

野田蕭瑟艸虫吟﹐墟落人稀慘欲陰。白水西風羣雁急﹐靑林暮雨一燈深。年丰稍變饑人色﹐秋老誰憐倦客心﹖酒禁未開詩侶散﹐菊花時節自登臨。

許謙

三月十五夜登迎華觀

夜深來此倚闌干﹐千里樓臺俯首看。月到天中花影正﹐露零平地艸光寒。气淸更覺山川近﹐意遠從知宇宙寬。長嘯一聲云外落﹐幾家兒女夢初殘。

陳基

淮陰雜興

千里相逢淮海濱﹐一枝誰寄嶺梅春。老來易感山陽笛﹐年少休輕胯下人。失侶雁如秦逐客﹐畏寒花似楚遺民。每過百戰瘡痍地﹐立馬西風爲損神。

十一月晦與同幕諸公登南髙峯因過湖上小集

落日湖頭艤畫船﹐買魚沽酒不論錢。共過天下登臨地﹐卻憶官家全盛年。綠水映霞紅勝錦﹐遠山凝黛淡如煙。相攜此夕干戈際﹐一聽笙歌一慨然。

馮子振

登金山

雙塔嵯峨聳碧空﹐爛銀堆裏紫金峯。江流吳楚三千里﹐山壓蓬萊第一宮。云外樓臺迷鳥雀﹐水邊鐘鼓振蛟龍。問僧何處風濤險﹖郭璞墳前浪打風。

陳雷

寄劉仲原經歷

鴛鴦湖水漾晴暉﹐鏡裏遙峯入望微。槐蔭午衙書帙靜﹐蓮香秋幕吏人稀。靑雲步穩名逾重﹐白石歌長願已違。他日相逢話疇昔﹐應憐憔悴不勝衣。

張昱

感事

雨過湖樓作晚寒﹐此心時暫酒邊寬。杞人惟恐靑天墜﹐精衛難期碧海漧。鴻雁信從天上過﹐山河影在月中看。洛陽橋上聞鵑處﹐誰識當時獨倚闌﹖

倪瓚

懷歸

久客懷歸思惘然﹐松間茅屋女蘿牽。三杯桃李春風酒﹐一榻菇蒲夜雨船。鴻迹偶曾畱雪渚﹐鶴情原只在芝田。他鄕未若還家樂﹐綠樹年年叫杜鵑。

吳景奎

望江亭懷古

金剎璇題入絳霄﹐望江猶自記前朝。羣臣痛灑新亭淚﹐孱主方看浙水潮。故物蒼龍蟠石柱﹐當時丹鳳聽簫韶。屬鏤一夜英雄老﹐曾見鴟夷恨未銷。

郭玨

殘年

久愁兵气漲秋林﹐不謂殘年寇轉深。四野天靑烽火近﹐五更霜白鼓聲沈。金張富貴皆非舊﹐管樂人材不到今。江上米船看漸少﹐捷書未報更關心。

葉顒

至正戊戌九日感懷

風急登髙野客傷﹐悲笳聲裏過重陽。正須擊劍論《孤憤》﹐何暇攜壺舉一觴﹗白骨不埋新戰恨﹐黃花空發舊枝香。寒煙冷日東籬下﹐西望柴桑路更長。

悠悠江影雁南飛﹐黃菊飄香蝶滿枝。斜日西風彭澤酒﹐殊方異國杜陵詩。煙巒慘淡山林暮﹐霜葉蕭疏艸木悲。醉後不思時節異﹐半欹烏帽任風吹。

仇遠

陪戴祖禹泛湖分韻得天字

冉冉夕陽紅隔雨﹐悠悠野水碧連天。山分秋色歸紅葉﹐風約蘋香入畫船。鐘鼓園林已如此﹐衣冠人物故依然。當歌對酒堪腸斷﹐倒著烏巾且醉眠。

陳孚

平江

滄浪亭下望姑蘇﹐千尺飛橋接太湖。故里空傳吳稻蟹﹐寒祠猶記晉蒓鱸。芙蓉夜月開天鏡﹐楊柳春風擁畫圖。爲問館娃歌舞處﹐鶯花還似昔年無﹖

鄂渚晚眺

黃鶴樓前木葉黃﹐白雲飛盡雁茫茫。櫓聲搖月歸巫峽﹐燈影隨潮過漢陽。庾令有塵污簡冊﹐禰生無土蓋文章。闌干只有當年柳﹐畱與行人記武昌。

戴良

懷宋庸庵

《麥秀》歌殘已白頭﹐逢人猶是說東周。風塵澒洞遺黎老﹐艸木凋傷故國秋。祖逖念時空擊楫﹐仲宣多難但登樓。何當去逐騎麟客﹐被髮同爲汗漫遊。

周霆震

登城

世祖艱難徳澤深﹐風悲城郭怕登臨。九朝天下俄川決﹐七載江南竟陸沈。馬骨空傳當日價﹐雞聲不到暮年心。雨餘門外靑靑艸﹐過客魂銷淚滿襟。

錢惟善

述懷寄光遠並簡城南諸友

野人無事久忘機﹐肯信紛華有是非。花信欲闌鶯百囀﹐麥芒初長雉雙飛。書中歲月仍爲客﹐枕上江山屢夢歸。時復思君倚深樹﹐不知殘雨濕春衣。

送陳眾仲之官翰林應奉

畫鷁齊飛發棹謳﹐泛江幾日過揚州。曉云最白梅花驛﹐春雨初香杜若洲。一代文章關气運﹐十年館閣擅風流。綠波艸色連天遠﹐不是尋常送別愁。

李孝光

飲濡須守子衡君宅

客子東來向西楚﹐河流兀兀舞輕舠。雪消巢縣靑山出﹐雨後焦湖春水髙。賴有使君持玉節﹐未須故舊問綈袍。眼中賀監文章伯﹐又使時人見鳳毛。

八月十六日送張仲舉至秦郵驛﹐是夕邵文卿置酒雲峯臺望月二首﹝錄一﹞

雲峯臺上今宵月﹐奇絕平生此一行。天水光搖秋萬頃﹐星河涼轉夜三更。謫仙被酒騎鯨去﹐遊女吹簫學鳳鳴。明發星查上河漢﹐定傳詩話到蓬瀛。

環碧齋

面面溪光護石苔﹐軒墀無復有塵埃。月涵虛白浮秋去﹐水泛空靑入座來。漁釣兒孫多質朴﹐嘯歌鷗鷺不驚猜。我家亦住滄江曲﹐千个篔簹繞捨栽。

馬臻

秋日閒詠

西湖晴雨畫圖間﹐坐倚闌干自解顏。無酒可供千日醉﹐有錢難買一生閒。艸衰春色來時路﹐鶴宿秋聲起處山。橫笛吹殘天又晚﹐釣舟燈火入蘆灣。

張雨

範以善雲林淸遠館

華陽範監居幽眇﹐不到元窗未易逢。山气半爲湖外雨﹐松聲遙答嶺頭鐘。常聞神女騎龍過﹐亦有仙人控鶴從。安用乘流三萬里﹐小天元在積金峯。

◎七言絕

☆柳貫

題立仗馬圖

玉立彤墀气尙粗﹐食殘芻豆更何須﹖太平未必閒無用﹐一幅君王納諫圖。

薩都剌

遊會仙宮

霏霏涼露濕瑤臺﹐半夜吹簫月下來。山外春風將雨過﹐滿庭撩亂碧桃開。

題淮安壁間

魚蝦潑潑初出网﹐梅杏靑靑已著枝。滿樹嫩晴春雨歇﹐行人四月過淮時。

秋詞

淸夜宮車出建章﹐紫衣小隊兩三行。石闌干畔銀燈過﹐照見芙蓉葉上霜。

楊維楨

雨後雲林圖

浮雲載山山欲行﹐橋頭雨餘春水生。便須借榻雲林館﹐臥聽仙家雞犬聲。

惟則

湖村庵卽事

竹根吠犬隔溪西﹐湖雁聲髙木葉飛。近聽始知雙櫓響﹐一燈浮水夜船歸。

