

欽定四庫全書

集部八

二妙集

總集類

提要

【臣】等謹案二妙集八卷金段克己段成己兄弟詩集也克己字復之號遁庵成己字誠之號菊軒稷山人克己金未嘗舉進士入元不仕成己登正大間進士授宜陽主簿元初起爲平陽府儒學提舉堅拒不赴兄弟並以節終初克己成己均早以文章擅名金尙書趙秉文嘗目之曰二妙故其合編詩集卽以爲名泰定間克己之孫輔官吏部侍郎以示吳澄始序而傳之朱彛尊曝書亭書目於二妙集下乃題作段鏞段鐸撰考虞集所作段氏世徳碑鏞鐸實克己成己之五世祖鐸官至防禦使未嘗有集行世彛尊蓋偶悞也集凡詩六卷樂府二卷大抵骨力堅勁意致蒼涼值故都傾覆之餘悵懷今昔流露於不自知吳澄序言其有感於興亡之防故陶之達杜之豪其詩兼而有之所評良允房祺編河汾諸老詩八卷皆金之遺民從元好問遊者克己兄弟與焉而好問編中州集金源一代作者畢備乃獨無二人之詩蓋好問編中州集時爲金哀宗天興二年癸巳方遭逢離亂畱滯聊城自序稱據商衡百家詩略及所記憶者錄之必偶未得二人之作是以未載故又稱嗣有所得當以甲乙次第之非削而不錄也河汾諸老詩集所載尙有克己楸花詩一首成己蘇氏承顏堂等詩七首皆不在此集中疑當時所自刪削又此集成己冬夜無寐一首中秋二首雲中暮雨一首河汾諸老詩集皆題爲克己作此集出自段氏家藏編次必無舛錯當屬房祺誤收今姑各仍其舊而特識其同異於此焉乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

二妙集原序

中州遺老值元興金亡之防或身沒而名存或身隱而名顯其詩文傳於今者竊聞一二矣有如河東二段先生者則未之見也心廣而識超气盛而才雄其蘊諸中者防眾徳之妙其發諸外者綜羣言之美夫豈徒從事於枝葉以爲詩爲文者之所能及哉於時干戈未息殺气彌漫賢者辟世茍得一罅隙地聊可娛生則怡然自適以畢餘齡幾若澹然與世相忘者然形之於言間亦不能自禁若曰寃血流未盡白骨如山丘若曰四海疲攻戰何當洗甲兵則陶之達杜之憂蓋兼有之其達也天固無如人何其憂也人亦無如天何是以達之辭著而憂之意微後之善觀者猶可於此而察其衷焉伯氏諱克己字復之人稱遁庵先生在金以進士貢金亡餘二十年而卒終身不仕仲氏諱成己字誠之人稱菊軒先生在金登進士第主宜陽簿年過八衺至元間乃卒𨿽被提舉學校官之命亦不復仕遁翁之孫輔由應奉翰林歷臺閣今以天官侍郎知選舉解後於京師出其家藏二妙集以示一覽如覩淸節三復不置已而嘆曰斯人也而丁斯時也斯時也而毓斯人也昔之耆彥嘗評二翁謂復之磊落不凡誠之謹厚服化摹寫蓋得其眞予亦云然翰林學士資徳大夫知制誥同修國史臨川吳澂序

河東叚氏世徳碑銘【有序】

泰定四年秋天官侍郎叚輔出其先世遺文以示集讀而嘆曰嗟夫昔宋失中原文獻墜地蓋爲金者百數十年材名文藝之士相望乎其間至乎明道正誼之學則或鮮傳者矣及其亡也禍亂尢甚斯民之生存無幾況學者乎而河東叚氏之學獨行乎捄死扶傷之際卓然一出於正不惑於神怪不畫於浮近有振俗立敎之遺風焉嗚呼可謂善自托於不冺者矣於是輔告集曰維叚氏世居絳之稷山由輔而上遡其可知者爲前宋司理參軍諱應規十一世矣司理之五世孫爲金武威郡侯諱矩生三子長曰鈞次曰鏞又次曰鐸鐸以正隆二年進士官至華州防禦使武威所因以得封者也鏞先卒而二人以文行稱謂之河東二叚在防禦時隴西李愈作武威墓表五世之內名徳並著自武威而至於今又六世矣家學幸可徵焉子爲敍而篆之將諸墓道集辱在同朝不敢辭乃按而書之凡李愈氏已表者不具所具者自鈞始鈞生汝舟汝舟生恆恆生克己成己修己克己成己之防也禮部尙書趙公秉文識之目之曰二妙成己登正大進士第主冝陽簿及內附朝廷特舉平陽提舉學校官不起而克己終隱於家一時諸侯大夫士皆尊師之各有文集數十卷集所爲讀而興嘆者也克己之子三人思永思誠河中府儒學敎授思溫皇子安西王召爲記室參軍不赴以子輔貴贈中順大夫禮部侍郎上騎都尉追封河東郡伯成己之子曰思義平陽路儒學敎授四子之孫凡十人以英甫彥孚輔之兄彛經循順其弟也其九人皆仕有祿位獨輔最顯以文行選應奉翰林三爲禦史徧歷陜西江南及中防以司業教國子生判太常禮儀院尋貳天官譽名日盛君子有望焉嗚呼自司理參軍至於今叚氏十一傳凡二百有餘年而代亦三易矣文學之懿前後相屬豈不偉哉彼以功名冨貴赫奕一時者何可勝數然而不過一傳再傳而聲迹俱冺自其子孫有不能知其世視此孰爲得失哉故爲之銘銘曰气蓋世兮慮徧物邈無托兮久焉識眇若翰兮著防迹何千年兮如白日翩翩兮弟昆頋予庭兮鞠存嘉遁兮無悶善自托兮斯文皇肇造兮有區羣材來兮並驅匪伏兮有待視其家兮多書岌惟嶽兮潤流斯河世寖顯兮子孫則多邦人有言兮先生之家翰林直學士奉議大夫知制誥同修國史蜀郡虞集撰並書

欽定四庫全書

二妙集卷一

金叚克己

叚成己撰

五言古詩

贈醫師範子和【並引以下克己作】

範君子和居姑射山麓世隱於醫敏給多藝能略渉獵文史一日防薦紳軰於其家酒半舉大白而言曰不肖竊有志於斯文敢求數十字以爲珍藏意甚勤因爲賦古風一篇告之以君子之道使知所操持焉非直使誇衒於世實篋笥而巳

我廬姑射東君居西山隅相去不十里曵杖以問途知我逺方來盡室相喣濡衰年況多病藥物必爾須診視得家法就爲醫扁盧貧賤人所惡勢利人所趨君子異於眾而獨與我娯延我升中堂坐列皆明儒酒肴旣登爼左右羅童奴令行爵無算促使開大壺酒酣意气逸髙論到唐虞日晏未得歸欲起時見拘自言小邑中何嘗接士夫久客惜人情褊量動輒逾仍呼兒出拜頭角異凡雛從小好文字未覩明月珠長者幸有賜終身不敢渝旣蒙主人知所願獻良圖世人豈無才惟徳不能俱不見盆成括以是防厥軀又徵荀氏語至察則無徒大辧外若訥聰明守以愚顏子稱大賢尙云有若無吾言儻無忽榮名不須沽

歳己酉春正月十有一日吾友張君漢臣下世家貧不能葬鄕鄰辦防事諸君皆有誄章且邀餘同賦每一忖思輒神情錯亂秉筆復罷今忽四旬矣欲絕不言無以表其哀因作古意四篇𨿽比興之不足觀者足知予志之所在則進知吾漢臣也無疑

髙樓浮薄雲知是何人宅賣諸輕薄兒身爲五侯客日暮鬭雞回車騎何翕赫鼻息吹虹蜺行路皆踧踖豈知黔婁生儲粟無擔石衣衾不掩屍送我城東陌寥寥百世下誰分夷與跖

北方有黃鵠飽義气勇烈天寒辭故巢思欲近丹穴吁嗟翅翎短雲海路隔絕鳯凰不相待孤憤無由泄恥與鴟鳶羣朝夕肆饕餮一步兩叫號心摧口流血側頭向蒼昊永與羈雌決人皆尙鴟鳶反謂黃鵠劣世無乘瓢翁軒輊定誰說猿鶴與沙虫冺冺同一轍悲來結中腸欲辧且三咽

藝蘭當淸秋生育胡不早西風發防香能得幾時好飛霜半夜來滅沒先百艸眞宰獨何心吞聲不復道驅車上太行中道車軸折停車臥轅下骨防筋力拆撫膺呼蒼天淫淫涕如雪古往與今來此憾何時絕同封仲堅采鷺鷥藤因而成詠錄寄家弟誠之兼簡李衛二生

有藤名鷺鷥天生匪人育金花間銀蘂翠蔓自成簇褰裳渉春溪采采漸盈掬藥物時所須非爲事口腹牛溲與馬渤良醫猶並蓄況此香色奇兩通鼻與目尢善療瘡瘍先賢講之熟世俗不知愛棄置在空谷作詩與題評使異凡艸木

贈答封仲堅

念昔始讀書志本期王佐時哉不我與觸事多轗軻歸來濯塵纓羸裝聊觧駝午芹多奇流水出其左誓求十畆田於此養慵惰種椒盈百區栽竹僅萬个自謂得所依心口黙相賀經營久未成蘊櫝乏奇貨低徊不能去借宅便髙臥始構茒三間榱桷久摧挫暑雨畏霖潦霜風苦掀豈無冨貴人粟布救寒餓恥隨肥馬塵擁鼻不敢唾淹延歳月深十手指庸愞塵埋劍鋒缺彈鋏悲無柰時當春之仲桂魄月半破丁丁聞啄門有客來相過探懷出新作髙唱成寡和淸辭麗卿云齊梁那復課蹇余鞭不前躑躅蟻旋磨枯腸藜莧苦奇字厭搜邏君子眞可人沽酒酌通播酒酣膽气麤狂言驚四座舊遊渺何許行路方坎坷作詩寄問聲別離傷老大

壽防興祖

飄飄闗輔客逸气薄雲霄承學有源委持論生風飊束髮侍玉階香名滿天朝射防不一中雄文深自韜嘉遁思居洛歌詩祗和陶生涯足文史蹤迹混漁樵蹭蹬三十年壯志殊未雕人稱冦公後商鼎復能調才本時不容坐使雙髩焦朅來汾上水吾見秋虫號西風下木葉天气正泬寥勸君一杯酒能令百憂消開懷且痛飲勿令鄕闗遙

寄張弟噐之

愛酒陶彭澤映世淸節耀乞食賦新詩不復事邊徼士生多轗軻異代或同調東山不可作敢望蟠溪釣壺觴聊自傾登髙一舒嘯但恐污世塵永爲達人笑

山堂久岑寂宴坐度昏曉倚壁一蒲團幽人後計了日髙鼎茶鳴風細鑪煙裊曵杖步庭除看雲頭屢矯安得謫仙人神遊八極表

興上人駐錫姑射之麓他日邀余所居之靜樂齋勉爲賦此

我愛興上人閒處先著腳𨿽有買山錢難尋一丘壑向來棲息地龍象久寂寞重尋林下徑竹石苦分薄溪水恣交流巖花自開落卻掃大室中一瓶還一缽靜樂題其顏塵緣聊觧防寥寥千載下此理誰發藥我今爲拈出永免一重錯有淨必有垢無苦亦無樂混沌元不死七竅剛自鑿鄭重庵中人萬法本無著獨有太古心油然滿寥廓

陳君百祿隱居河汾世以醫名家臨財亷取與義性喜諧𨿽外若寛縱內實重愼而有常心眞善學醫者也辛丑之秋餘痁作君調防周至旣獲勿藥欲酬而不可姑以詩答其勤

我來汾沮洳汾濵君所居豈期牢落際有子可與娛遺我以方藥投我以素書往來八九年問難更起余妙處自心得論說乃其餘眾議逓持執辭語費百車君以一言蔽如亂髮得梳丹砂與赤箭應用並貯儲困窮尢所重視之骨肉如孰謂斯世中乃見古人且我不爲世用以道而捲舒子胡自隱晦而不干名譽聞君有令子萬里有權輿於公多陰徳預使髙門閭請君事其語勿謂吾計疏

吾兄同仲堅采鷺鷥藤於午芹之東溪因詠詩見示前代詩人未嘗聞賦此者此花長於田野籬落間人視之與艸芥無異是詩一出好事者將知所貴矣感嘆之餘敬次其韻有與我同志繼而述之不亦懿乎【以下成己作】

防雨灑郊坰百卉欣並育幽花發溪側間錯金珠簇徐看是鷺藤香味濃可掬忍饑出新句大笑負此腹遺落榛莾間采擷誰見蓄情知無俗姿安能悅眾目先生日來往東溪路應熟一經題品余名字耀巖谷遇合良有時不才異山木

呂氏用靜齋

兩崖夾嵳峨一水中委蛇是間有髙人靜與山林期結茅並溪石故迹司空遺因人愛其山佳處應自知心閒境隨勝眼靜山增奇寥寥丈室中日用夫何爲不書咄咄字髙詠休休詩無人書一編有興酒數巵便是一生了安問著與龜依依中條云夢想紫芝眉昨朝寄書至謂我來何時急營買山錢已覺從君遲他年兩防牀分忍西山饑

壽夢庵張信夫

一杯甕頭春持壽丹山客洗盞置客前共坐林下石酒酣語益眞道合意自適東風吹醉眼髙興寄空碧人生天地間迅若駒過隙胡爲就覊縛惴惴從物役何如夢室中一笑百憂釋棄置勿復道旅懷陶玆夕

蒲城董公餘素不識其何如人也一日袖橫軸所謂龍窩圖者同仲堅來過而以詩見謁余雅不能文詩尢非所長者加之老病日久縱不避拙惡亦安能爲他人雕肝腎邪渠請益堅余重違封意且念其勤姑因所見以敍之云爾

封生攜客來謁我蓬蒿裏軒軒抗塵俗不知誰氏子所生吾旣賢伊人亦云喜探懷出新圗一語煩舉似蹇予不能文三請意未已溪山有素期入眼盡其美層雲蔽重淵萬木夾兩涘飛流防絕壑千丈垂幅紙餘霏散如霧防滴亂紛委何物竅其傍相傳龍所止廟貌寄空山何代爲經始年深祭血幹亂久誰復祀威靈昔所聞對面隔千里誠通感必應𨿽逺猶在邇巍巍窟宅尊安臥久不起何當洗甲兵倒挽幽溪水

余懶日甚不作詩者二年矣間者二三子以歌詠相樂請題於吾兄遁庵遂以歲月坐成晚命之因事感懷成五章以自遣志之所之不知其言之陋也覽者將有取焉

負暄頽檐下病骨喜新霽防風動天宇木葉隕虛砌緬懷平生事奔走愧非計投身田野間心迹得少憇時榮豈不慕省躬自當逝薇蕨滿春山猶可以終歲

罷書掩闗臥牖亂淸樾風枝驚宿鳥紮紮畏顚越葉聲走前庭誤聽雨未歇不知霜已重但覺寒切骨耿耿不能寐起坐候明發試問夜如何虛檐轉殘月

晨起坐髙齋鳥啼幽寂破小兒具文墨信手供日課旣無寵辱驚又不至寒餓自量亦云幸到此能幾个更欲希世榮所望毋乃過蒲團正溫厚得穏且安坐

連蹇拙進宦艱難昧理生一事且不免況欲二者並忍竆分所安不爲世所縈牀頭一卷書靜洗胸次平偶逢防心人欵欵話中情瓶儲喜不空今年賴西成

靑山如有情向人呈偃蹇我本山中人一出偶忘反﨑嶇半天下始覺居山穏力極勢有廽若不費推挽稅駕長自玆千里豈云逺舉手謝山靈應笑歸來晚

誄雙峯興上人

堂堂雙峯師不受世塵污禪坐三十年俯仰無愧處平生大事畢欲畱不可住適來水中漚水行漚復聚適去火上煙煙散火如故徜徉天地間去來隨所遇我懷未能忘正隨分別趣涕余會貞心三嘆出門去

贈呼延長原

我來負犢巓投迹汾水濱亂余寡儔侶所遇皆所親一行未易完忍更求其純矯矯呼延生棟宇接近鄰𨿽云符詛師頗異尋常人疾苦在力救貴賤情一均功成不責報苐恐傷吾仁曠懷寓杯酒不計醨與醇一酌萬事畢肝膽平輪囷酒酣奮長防滿坐生陽春人皆笑汝狂我獨愛汝眞參苓吾所須收爲藥籠珍吾聞先天術原委有本因後人罕知學莫復窺其津華陀起東漢扁名西秦二君本儒者卒以醫自神願生繼髙躅勉勉勿因循

贈研師寄寄翁

有客杭城客不知何人斯自云來西秦著腳汾之湄放浪三十年野鹿不受覊是身寄虛空歘若駒隙馳竄名書研間聊寄吾寄爲遊戲出三昧我豈甄陶師心成應之手觚撱各異宜萬象且胚渾一一非人私妙凝天地中不甈亦不坯探懷出蒼璧炯炯光陸離摩挲湛秋水隨手生寒漪𨿽鑿混沌竅太璞猶未漓回首銅雀瓦千載垢有遺坐令呂與張羞受牛後嗤便當什襲藏奚必古見奇待價不求售特易詩人詩卷余兩牛腰得之猶恐遲歸來飯甑空一字不救饑咀嚼誑枯膓似髙還似癡商財與蠟屐優劣孰等夷不如且置之安事屢觧頥翁聞爲一笑此事非所知茍可適吾欲君詩不當辭

刁少府優善堂

取人戒不周取善貴不遺理能兼眾美何必勞縈爲柰何當途人好以智自私身勤事仍左終日徒紛披君侯本將種磊落眞男兒延英辟賔館下問質所疑優善題其顏美意良可知永懷正子賢千古猶一岐休休好善心一出忠厚資片善或可取不厭蓬茅卑人輕千里遙願吐胸中奇投誠盡實理入耳無諛辭從容談笑間萬事無不宜三年報政成齪齪何其遲潛令十萬家共煦晴春曦退食自髙堂何慮復何思

梁國祥靜樂堂

穣穣區中人役心名與利於身竟何有幹沒無少置叔敬有耳孫犖犖與時異一官不肯覓閒居養髙志築室塵境中中有塵外意方其厭囂湫歸來得小憇牀頭一卷書靜洗紛華累茍能樂其樂寜復事吾事見客不吝情有酒卽成醉爲問東華塵何如北睡淸風吹我懷萬事覺無味誰知方寸間自有淸涼地

陳子正容安堂

陳子少英邁逸气不可挫典型肖乃翁出語輒驚座行止非所能造物任掀功名鷹在韝歲月蟻旋磨區區一邑中十載供吏課結廬慕淵明志向有許大澹墨冩形似終日相對坐一室足我容百念付慵惰靑山出檐楹流水出其左植花數十叢種竹千百个事來若機張事去如甑墮浩然方寸間不受一塵污豈無二仲賢閒暇日相過有酒相獻酬有詩互賡和溪山入笑談珠玉霏咳唾徜徉天地間一物莫非我醉來語益眞卿去我將臥主人正髙枕山鳥莫啼破

送張世傑赴京兆幕府

雨雪方載塗霜風裂膚肌丈夫四方誌遊子千里期簡書豈不畏孀親發如絲防義兩相奪欲行還遲遲世榮豈不慕此心難遽夷大分旣有定僶俛安得辭伊人遇知已第恐負所知去去勿重陳搏扶良自玆茍能以義養猶足慰親思

馮生成之自燕歸平陽賴寂照先生獲脫奴役復齒士列將復歸燕主吾友濟夫來謁詩姑序其槪以答云

英英大爲君雅志在千里坎不得前向姑止於此出處𨿽兩途動靜無二理燕坐三十年初不離朝市了了方寸間湛然若秋水馮生適何來眉目差可喜自云衣冠後家破偶不死失身坑阱中揺尾凡幾禩過者日千百藐焉不一止忽逢盤谷翁引手惟力致力極勢未回旣出幾復委不知何因緣又入先生耳一見不忍遺卽命加冠履奴虜豈所安推已乃知彼惻然動於中棄金猶棄粃少屬豺虎場永謝泥與滓乞詩答盛徳此意良亦美顧我欲何言一笑不如已先生世外人於汝初何竢茍能肩一心綺語奚足恃屈信固有時此政在知已勿如越石父以是驕晏子

崧陽歸隱圖

落落出世人視世猶糠粃獨惟愛山緣一念未渠已嘗行崧陽道經覯略可紀有山皆孱頑有水盡淸泚寒藤絡古木奇花間芳枳風從四山下紅緑亂紛委云日互蔽虧百態呈怪詭防泉不知處叢薈鳴宮徵山鳥忽驚飛落花空巖裏靜聞雞犬聲人家應在邇百年能幾日山間有餘晷孰知桃花源不出武陵水回首視人間囂囂足塵滓便擬結椽茒匆匆廹行李一來汾沮洳畱滯綿幾祀幽懷難防淡墨寄形似舊遊一經眼來往差可喜此心本無著天豈爲物使昔何從而來今從何而止翛然來往間於是得之子幻影竟安用我亦聊爾耳一笑兩忘言庭花萎堦戺

二妙集卷一

欽定四庫全書

二妙集卷二

金叚克已

叚成已撰

七言古詩

丁酉春雪【以下克已作】

幾日東風吹凍雪麥苗幹死埋沙塵客牀欹枕睡不穏寒气偏尋老病身沈沈夜色涵白卻訝防云弄山月開門澹蕩雪滿空拂面猶疑栁花濕二气交感天地通千林玉立天經風蓬萊宮闕墮人世三日不見車馬蹤燮燮殊未已此瑞應知同萬里逺客休歌蜀道難農夫剩有丰年喜買牛便好事春耕況復新來官長淸田家衣食無美惡不困追胥死亦樂

送李山人之燕【並序】

李生湛然年四十未嘗從事於人偃蹇不與時人偶每遇杯酒間輒撃節悲歌感慨泣下不知者以爲狂生愈益放曠不覊又好爲奇詭大言以驚動流俗人亦不知許也戊申歳春踵門告予曰男兒生不成名死無以掩諸幽愚不佞誠不能與艸木同腐竊有志於四方先生許我乎余乃爲書告常所往來者會飲於芹溪之上壺酒旣傾客有執巵而前者曰方今戎馬盈郊熊羆虓虎之士撫鳴劍而抵掌投壺雅歌未聞其人子以儒自鳴執古之道求合於今之世戞戞乎難哉顧子之嚢無十金之資出無代步之乘無名公鉅卿爲主乎其內無相生相死之友奔走於其外上不能激濁揚淸以釣聲名下不乘機抵巇以取一時之利奚恃而往其果有合哉余應之曰不然夫適用之謂才堪事之謂力君子之論人嘗觀其才力何如耳不當以勢利言也儒者事業非常人所能知要不過適用堪事而已議者至謂不能取捨於當世豈不厚誣哉抑不知襃衣博帶者爲儒乎防行矩步者爲儒乎以是而名其儒豈眞儒者耶昔者百里奚自鬻於秦管仲束縛於魯寗戚叩角而悲歌馮驩彈鋏而長嘆叔孫通捨枹鼔具綿蕝之儀陸賈脫兜鍪進詩書之說使數子者髙臥於林丘累徵而不起尙何名譽之可期屈辱之可免哉今之諸侯賔位尙有缺然不滿之處肯使至寶橫棄路側狼藉而不收茍有好義彊仁皆將善其價而沽之況幽燕之地士尙意气重然諾習與性成者耶生之此行余知其必有合也於是乎咸賦詩以爲贈余於交遊中最長特爲序以冠其首

與君把臂臨黃河缺壺聲裏度悲歌玉缸酒半離筵起千里東風射馬耳孰能忍饑學夷齊看人鼻孔吹虹霓莫道書生成事小男兒蓋棺事乃了劍心雄壯未能伸客捨蕭條逢暮春盧溝河上千株栁滿地楊花愁殺人

贈劉潤之

平生不願萬戶侯但願一識劉荊州荊州巳逺不可見裔孫今幸從吾遊慨然議論吐肝膽腰間古劍鳴蛟虯酒酣醉墨出險怪筆勢戃恍令人愁世人爭欲得一諾黃金不用如山丘結交以義不以利樂人之樂憂其憂自從管鮑死此道今悠悠豈意流落中忽見古人儔古來賢哲士不達饑寒不觧爲身謀紛紛眼底知音少幾向西風嘆白頭

遊靑陽峽

東山气象大猛悍萬馬駸駸來楚甸中分不肯割鴻溝鍜礪戈矛期一戰西山折北如西漢獨余絳灌奔而殿誰爲劉項決雌雄賴有韓彭力相援盧溝直下兩山合冺冺暗流通一綫突爲瀑布出山口流沬成輪浪成防前逾百步落石甕黛蓄膏渟那敢眄沈沈南去若白虹爲嶼爲泜互隱現鑿開混沌幾千秋世俗𨿽見如不見今人誰有筆如椽爲冩注名傳防縣人間佳節重淸明呼兒折簡招諸彥一生能著幾兩屐佳處每欲經行徧山靈著意勸人遊吞吐煙霞生萬變山阿玉女跪焚香巖畔仙人一笑倩居者儼若帝王尊劍佩雍容侍宮殿植者磊落如鉅人聚立廣庭議封禪抉者矯矯如勇夫執戈夾戺著綦弁平灘淺瀬乍可揭溪路曲折隨峯轉葛屨偏宜苔蘚滑行襟時被薔薇罥當面煙嵐舞翠蛟出岫閒雲飄素練羣行不復爭拘檻眼正明時腳還倦班荊共坐溪上石粔籹濁醪具時饌良辰無柰夕陽催羽觴正要淸歌薦醒心況復有寒泉玉池徧返成三咽三分春色二分休風外飛花時一片古人行樂欲及時半百之年猶掣電一竆到骨不自治虛負胸中書萬卷漫向山林老卻人生來不識荊州面肝膽槎牙須酒澆顧我非狂亦非狷紛紛世無眞是非棄置從渠若秋扇歸來新月偃林梢寂寞衡門掩深院

戊申四月遊禹門有感

黃河一綫天上來兩山突兀屏風開天生聖人爲萬世驚濤拍岸鳴春雷冷云直上三千丈石巓古廟髙崔巍斷碑歲月不可考丹書剝落空莓苔吁嗟去古蓋已逺荒辭漫汗相驚猜安居平土果誰力愚民耳目誠可哀一聲漁笛起何處滄洲雅興還悠哉

正月十六日夜雪

正月望夜夜气交長空月輝生白毫東風澹蕩振林木春云滃翻驚濤望中巳覺沒河漢坐中不見羣山髙打雪片大如手蒼髯驚瘁磔蝟毛我意天心厭誅戮淨洗戰血除腥臊方今廊廟巳備具左有防龍右有咎愛民親賢急先務朱輪皂蓋馳英豪遺黎幸脫瘡痍阨謳吟聖世心堅牢驅牛負耒過門戶至死不復逺遁逃白頭老儒最無用天生魯鈍非時髦日月消磨兩蓬髩天地飄零一緼袍詩書自足敎稚子藜藿猶能飫老饕淸晨喜看蔬圃潤而可暫息抱甕勞蘭芽含甲未出土蕭艾覆壠巳可閒中事業淡無味佳趣才如食蟹螯興來歌詠適情性背癢似得麻姑搔芹山崗崒寒石瘦芹水澄澈春蒲桃直緣水山久畱戀日向溪頭醉濁醪靑雲冨貴豈不願蟠木輪囷寜自韜結搆大廈要梁棟操割淸廟須鸞刀功名倘可跂契稷跳梁里巷誇兒曹君不見昔在周王師呂望快若逢尹彎烏號大人虎變固莫測運命由來有所遭蓬萊方丈在何處我將入海恣遊遨大風飄飄鯨背穏下視塵世空嘈嘈

送尋正道歸蒲中【以下成已作】

江頭楊栁才堪折陌上行人還又別春光不解苦畱人兩岸楊花飛白雪江風揺揺吹緑波欲別未別傷如何勸君且住聽我歌後日重來白髮多

楊生深甫以醫鳴河汾遁庵先生以下皆贈以詩生吾黨士也觀其意似不以淺近自期者故予之所述不特稱道而已也

楊生頭角非凡子少以醫名動州裏胸懷了了中可人容貎恂恂外如鄙前徽未艾足慿借論議滔滔有原委人身造化一天地敢謂精防盡於此中情髚不自安願就先知問其防遁庵先生天下士挈攜陬維爲指似古人桃源不難到但恐中心復中止千金再拜一言重采掇方書究終始姓名防看滿人間滚滚西馳若汾水

松溪幽隱圖

何宮遺搆山之隅長松蔽映千萬株中有一逕穿縈紆冷風蕭瑟無時無人間赤日如洪鑪恍如仙景來蓬壺蹤迹一墮聲利區回首自覺泥途污歳月因循歸計迂松溪想象勞形模可憐塵夢今始蘇空對溪山慚畫圖一日歸來聊自娯

壽賈總管

紫髯茁頥膽滿軀胸懷落落眞丈夫古稱山西出將種我公家世皆吾儒朝家未錄勲臣後時時射虎西山隅一官平水今幾年鄕閭自覺疲氓蘇驥千里防須展小邦未足勞馳驅繡衣錦帽不復見人言愬也終平吳此時此日生鵷雛蔥佳气充公閭當筵擊築聲嗚嗚滿堂賔客聨簮裾天公催花爲噓枯要及花下傾金壺春風花開人不孤年年人與春風俱

送賈徳逺北上【並序】

生親老家貧輟晨昏定省之飬以入京師其心將有得而歸爲親榮也𨿽其親之心亦然而一生之勞故不暇計忘勞以悅乎親生之志也若生者其以義養者與於其行乞言以爲別吾老矣言不見用於世𨿽無吾言顧於生何缺生意堅而無倦色姑序其事以慰其行雲

賈生歷落非庸子坐守竆廬足文史山田磽確無百畆日課諸郎力耘耔瓶儲顚倒得防何晨夕安能具甘防抱闗擊柝有不擇知效一官聊爾耳霜風栗冽歳雲暮水宿山行二千里及親而仕古所樂敢以﨑嶇憚行李明年花發聽君還防戲階庭爲親喜

二妙集卷二

欽定四庫全書

二妙集卷三

金段克已

叚成已撰

五言律詩

方平道中【以下克已作】

沙軟新經雨風輕不起塵溪山隨處好花栁著行新放浪聊終日蹉跎又一春行年已如此猶復向來人病怯春衫薄衰憐葛屨輕平蕪迷舊迹幽鳥變新聲興與云俱逺心同水共淸膠膠還擾擾回首笑浮生

防雨後偶成

孤憤慿誰許長歌聊自怡整衣憐痩減扶杖覺衰遲小飲非愁敵輕寒與睡宜今朝春雨好稚子莫啼饑寂寂春歸後悠悠夢覺時病添花懊惱愁耐酒禁持瓶貯無多粟囊封有許詩倚牀獨成笑此意豈人知余僑居龍門山十有餘年封張二子日從余遊而貧又甚焉因冩所懷兼簡二子共成一笑

病久慵增劇途竆事轉迂木兼形共槁錐與地俱無醉語勞揮麈悲歌漫叩壺鮮鮮籬下菊笑汝益羇孤

仲堅見和復用韻以答

道在山林勝心閒歳月迂家風貧更好習气老難無目力分詩卷生資負酒壺儒冠三十載轉覺此身孤賦就慚辭拙書成共笑迂學傳三世舊用處一分無衰鬂頻看鏡流年付挈壺悠悠身外事目防塞云孤避事嘗辭劇爲儒不厭迂能貧從古少好學似君無行李書塡案生涯藥滿壺緹縈眞孝子猶足慰防孤一飽不易得身謀方信迂家徒四壁立囊至一錢無但喜心如水那憂腹似壺我竆君更甚此徳未全孤

枕上再賡前韻

幾年成懶散一榻了慵迂詩酒心猶在功名夢亦無雨來催覓句鳥去勸提壺靜裏那須此應憐客意孤

野步仍用韻示封張二子

散防溪頭路溪回路更迂山隨行處好人似往年無波靜魚千里天晴春一壺龍門何限景歲晚不相孤信步不知晚歸途那計迂一歡閒裏足萬籟靜中無借艸便成席酌泉聊代壺娟娟林外樹江月伴人孤李山人湛然始生之朝座客各賦詩爲壽亦作四韻以期所未至不特稱道而已庻防盡朋友相成之義云

脫迹豺狼外容身鶩雁間虛舟元不系倦翼自知還飲水猶能樂編茒足可跧莫敎方寸地空負一生閒

封仲堅挽詞

但怪經過少那知生死分繐帷徒見像尊酒罷論文楄柎人爲具丘墳志共聞世無韓吏部爲爾惜盧殷窀穸無時旦行年甫過先歸心終莫遂遺恨竟空塡伯道名𨿽著中郎業不傳素書功未卒誰爲理殘編【君嘗集素書等未竟而逝好事分去皆寶藏之】

賣藥安老看書只自資依依姑射恨渺渺奉先思誰卹蕭存後徒昌東野詩孤魂招不得獨坐涕垂頥蕭散靑牛客【君嘗乘靑牛以竹筒貯藥腰間療疾無不愈者故云】伊余有素期詩成先取示酒熟顧令知夜被嘗同覆朝笻復共搘豈期行樂地回首總成悲

誰謂如膠漆中年永別離崩摧五內熱契濶一生悲對月聽歌處圍鑪把酒時淒然獨不見何以慰相思

張噐之雄飛亭

落魄張公子身貧志不凋鸞棲辭枳棘鵬翼上扶揺季子終懷印相如竟過橋香名膾人口詩句大牛腰

贈答詩社諸君【以下成己作】

賣藥韓康伯能詩張志和眞鋼須百煉明鏡要重磨眼底如君少閒中得子多兵連猶未解莫厭數相過

漫成二首

一榻了竆冬吾生喜易供盡教人笑拙最苦客妨慵無寐閒欹枕忘言醉倚笻可憐猿與鶴歳晚肯相從時序驚何速形骸彊自持整冠毛屢脫束帶孔頻移蹭蹬成空老吟哦不救饑百年行已久一笑欲何之

和答木庵英粹中

四海疲攻戰餘生寄寂寥花殘從雨打蓬轉任風飄有興歌長野無言立短橋敝廬獨在眼殊覺路途遙

送王子壽之平遙

卜築謀南邁回轅遽北之有情慚見厚無語只空悲易忍行時淚難堪別後思明年鴈來日屈指數歸期宿靄添行色晨鐘戒促裝去期何太廹引語不成章戲彩憐文度扶衰賴孟光臨汾一巵酒目斷隴雲長識面時何晚論心分已深相期同卜築豈料遽分襟別日宜加飲因風莫吝音家山有成約聞健早來尋

壽李濟夫

夫子何爲者昻藏不入時眼前諸事罷膝下兩兒嬉落落眞難合悠悠聽所之黃花一杯酒歲喜與君持

二妙集卷三

欽定四庫全書

二妙集卷四

金克已

成已撰

七言律詩

壽家弟誠之【以下克己作】

道行不得且棲遲一惟誰傳魯仲尼瑞世不求麟鳯質急難空賦鶺鴒詩玉堂金馬知何處白石淸泉有素期但使平生忠義在樂天知命復奚疑

乙未人日飲範君子和齋酒酣賦詩呈座上諸君

正月七日春欲動拂面東風力尙防且貪席上賓朋樂未覺平生事業非靑山緑水俱可隱白髮蒼頭胡不歸防須髙挹浮丘袂千仞崗頭一振衣

五月二十三日夜分雨作涼風颯然木葉蕭瑟絕似往年七八月感時物之變不能爲懷漫浪成詩聊以自釋

云壓虛檐黯不収雨聲飛落碧山頭簾幃淸徹三更夢枕簟涼生五月秋入夜悲風何淅瀝先時病葉已颼飅心非木石能無感喚起悠悠故國愁

寄仲堅漢臣二子

經春日日臥空廬門巷蕭條長者車一卷時看王湛易數行慵寄子公書風光少得如人意顏面從敎與世疏聞健不來花下醉明年花發定何如

誄雙興上人

試圓石上再生身嘯月吟風性益眞解脫蓮花祛夢幻忽驚野馬逐埃塵雙峯莫遂幽棲志一鉢誰爲嫡嗣人便恐叢林無正脈爲君一哭涕橫陳

和家弟誠之詩社燕之作

膠膠世事久經諳肯著紅塵換翠嵐騏驥捕鼷非所任幹將補履豈其堪老無成事惟多懶少不如人何更貪花下一杯誰伴我淸風明月便爲三

欲歸誰不遣君歸卻恨歸來事事違烽火未休家信少山川良是故人稀黃金入手還能散白雪盈頭不肯飛試問春愁都幾許長江滚滚日暉暉

人皆笑我我忘機我愛靑山眞得歸肯學班超謀肉食更憐京兆泣牛衣心非理義焉能悅道勝紛華是故肥獨坐鉤簾心語口回頭四十五年非

紅梅用誠之弟韻

梅花香裏倚蒲團萬事人間總不幹醉夢毎憐春意淺詩魂長繞夜枝寒記曾上苑溪邊見又向前村雪裏看回首靑防巳如豆齒牙衰朽怯防酸

小梅初破月團團戲蝶遊蜂未敢幹醉臉不禁經宿雨芳心似欲訴朝寒乍驚別後容華換更與尊前仔細看便好栽培近東閣免敎風味一生酸

癸夘春二月有五日衛生襲之誕日也座中生捧巵酒乞言因用景純壽日詩韻以答盛意兼謝不敏

壓倒詩人白與元淋漓醉墨出佳篇心澄寒玉泉中水衣惹霜巖頂上煙歳晚相依淸士瘦竆途漸覺麯生賢黃冠野服從人笑自斷此生休問天

自訟

無將大車塵冥冥無邇宵人惡易形吏部有書慚薦李萊公躬軸謬推丁愼交已昧書中戒悔過聊書座右銘自是昌陽堪引壽不須卒苦進豬苓

彥衡防子鄕社諸君皆有詩以慰其哀余忝交遊之長烏能無言因賦此以贈之

昔年曾讀樂天詩晚歲情鐘玉雪兒今日爲君重感嘆片時何意便乖離迎門猶記牽衣笑撫榻空懷漲乳悲夢裏不知生死隔舊嬉遊處細尋推

丁未新正與詩社諸公園亭宴集彥衡有詩眾皆屬和一時樽酒賓席之勝殆可樂也余𨿽老顧不可虛盛意勉爲賦此

秋去冬來春又催昆明信有刼余灰心遊碧落絲千尺夢繞瓊林日幾回處世祗宜同鹿豕和羮誰復憶鹽梅老來筆力猶彊健一首新詩酒一杯

馮弟自北山來出其舊所爲詩三百餘篇𨿽未暇盡讀嘗鼎一臠足知餘味吾弟離羣索居無師友之益能自道其所志蓋絕無而僅有者也𨿽然掘井九仭而不及泉猶爲棄井耳適漢臣張君見過論文話舊以及吾弟之賢因作詩許其所已能而勉其所未至以寄之幸時復觀覽以自警省勿徒實篋笥而巳

少年事業莫蹉跎聽我尊前一曲歌鑄劍必期經百煉爲文固自要三多凡胎須得丹砂換壯志休辭鐵硯磨平地爲山由一簣詞源他日看銀河

讀張志和傳

一葉輕舟一釣綸朝廷無處覓眞太虛明月爲知已細雨斜風不著人西塞貪看飛白鷺東華忘卻軟紅塵還思擾擾求名者肯信人間有逸民

排遣

四海干戈戰血腥頭顱畱在更須名病尋藥物爲閒計悶引文書作睡程萬事轉頭慵掛眼一杯到手最闗情此身定向山間老我與山英有舊盟

雄飛亭主人張君噐之有龍庭之行賦詩爲餞

千丈虹霓捲壯圖防回彈鋏嘆無魚南溟久滯垂天翼北闕誰飛薦鶚書投筆尙希班定逺題橋終遂馬相如浩歌若過燕山市爲我登防弔望諸

蘭文晚節軒

晚節誰能識此君一官不復任浮沈蟄龍未起三冬臥老驥猶存萬里心陶令不來尊有酒嵇康已逝室無琴橫溪文字光千古舊有新詩播士林

壽縣大夫薛寶臣

薛姓嬋嫣自古分君侯苗裔萃其門已聞佳績多前古更溢餘波及後昆久屈祥鸞棲惡枳稔推利噐遇蟠根徵書未至身閒暇且看尊前舞袖翻

蕭少府挽詞【並引以下成已作】

隰倅蕭君余不識其何如人也余初入城府謁余於客邸敝衣敗絮然一寒生爾爾後時時於朋遊中見之貌益恭气益和與之言確然有守而不逾乎中其加於人豈一等也一日卒於平陽之學捨府僚張侯而下皆有挽章吾友公度邀餘同賦義不可辭且蕭君母氏在堂臨年而失賢子行道之人聞之爲之出涕以相其哀焉況平昔常所往來者爲出一章以弔但辭鄙義拙不足以發明蕭君之徳業例奉繐帷以凟爲媿

蘭杜摧芳不待秋令人灑淚怨靈修門前弔客多靑眼堂上孀親半白頭共說才華爲眾許豈期仁義是身讐一壞冥寞重泉土野老相傳說故侯

總管李侯移鎭京兆某久不能卽門屏奉巵酒以賀爲慊謹作拙惡以餞行軒

一札飛書下日邊龍移方伯鎭長安晉城父老心皆泣秦地姦豪膽巳寒千里馳驅容驥展九霄空濶看鵬摶十年潦倒登門客臥病無由挽去鞍

和師巖卿遷居之韻

君看行路古來難人鳥其間得少安三窟未成那用狡一枝粗穩不須寛破除夢境原無國收拾詩盟舊有壇秋菊春蘭俱可喜等閒乘興一慿欄

伯和告別北邁欲得一言以資行槖惓惓之意蓋不能違也病臥中殊無好懷漫以此贈

聽唱離歌一再行翩翩裘馬戒晨徵據鞍耿耿壯夫志去國遲遲遊子情野店人稀休奠枕山蹊路險莫貪程一鞭行色西風順萬里秋空片鶚橫

李公子誕日賦詩爲壽

歲晚喬松益倔彊幾經風雪幾經霜鬂毛不與秋同老名字長隨菊共香堦下芝蘭相照映人間岐路極防茫願君參取東坡法有病安心是藥方

張提舉子華報政中防賦詩爲餞苐荒淺良愧也

廟堂遣使出分巡撫養遺黎尙舊人今日不虛前日舉去時仍是到時貧一心耿耿公家務兩鬂蕭蕭驛路塵鞭算自君家世事蹄涔未足到天鱗

送婁郎中秀實北上

气壓元龍百尺樓搏空雕鶚政髙秋珥貂自屬封侯相借箸咸推決勝籌防計不勞談笑了功名未肯等閒休並州豪俠流風在慚愧儒冠謾白頭

壽李濟夫

往來詩酒晉城間白首相看尙昔年鳩卜一枝如我拙驥思千里屈君賢牀頭文史猶堪樂眼底芝蘭正可憐但願太平身健在西風長醉菊花前

送總管李侯北上

姓名合上郭公防落落襟懷間世才飛騎屢朝天上去好音時向日邊來中心都爲明時盡東閣當因好客開萬里鵬程從此始垂天云翼看徘徊

辛丑淸明後三日詩社諸君燕集於封仲堅別墅談笑竟日賔主樂甚然以未得吾兄弟數語爲不足旣而遁庵兄有詩餘獨未也主人責負不已因賦以應命云

燕子歸來人未歸平生事業與心違天翻地覆春仍好雨打風吹花又稀淡抹平林煙苒苒亂飄香雪絮霏霏可憐光景誠虛擲坐對虛尊到夕暉

善惡人情已飽諳岸紗宴坐看晴嵐折腰不是淵明懶作吏原非叔夜堪老去一觴猶有味病來萬事更何貪從頭悉讀行年記慚愧春風四十三

題張氏雄飛亭

大署佳名掲棟甍相君英气見平生心隨燕雁共千里志效齊禽眇一鳴昭代誰人飛鶚表滄溟何日徙鵬程防乘風便扶揺上但恐垂天翼未成

紅梅

誰防冰梢絳雪團黃昏和月倚闌干羞隨桃李爭春意要伴松筠傲歳寒冷艶只宜閒處著淺妝難入俗人看天心固惜和羮便空抱枝頭一防酸

淡掃胭脂碎玉團天生異物著江幹月邊標格嬌增韻雪底精神巧耐寒春意祗應容易見人情還作等閒看可憐棄置蓬蒿外倚仗東風鼻一酸

送仲堅漢臣二子過南澗歸賦是詩

螻蟻防生脫怒濤一茒容膝盡逍遙宦情更比詩情薄目力聊慿酒力消心類防寒更切鬂隨霜葉病先凋兒童失笑翁慵甚送客今朝卻過橋

寒食後有感而作

二月山城尙薄寒冬衣未解嘆衰殘賞心更比年時減酒量全非舊日寛防防花隨春共老悠悠詩興夢俱闌此身只合山間了勲業何勞鏡裏看

薄命書生不足論春來憔悴寄荒村花間也作南華夢眼底還無北海尊風掠平波寒剪剪云拖殘雨晝昏昏興來偶逐歸禽返燈火人家半掩門

送史生仲恭北上

裘馬翩翩事逺遊少年豪舉气橫秋愛君早有四方誌爲我能無一日畱擊築悲歌增感慨倒瓶濁酒浣離愁他時相憶勞回首何處風沙認晉州

仲堅將去平水戒行之夕飲於史氏之山齋

得子膠膠擾擾間往來未熟各衰顏百年更有幾回醉一月都無數日閒不放肝腸中白墮將何面目對靑山相逢且盡今朝樂明日紅塵復市寰

齋居偶成二首

赤子誰能捋虎須溪山好處颺輕裾頭顱久覺非侯相顏面從敎與世疎一榻淸風塵土外半軒黃菊雪霜餘明經自爲兒孫計敢與鴻儒論石渠

湛如古井冷無波鈍若吳鉤澁未磨半紙功名蝸左角百年身世蟻南柯天翻地覆親曽見暮四朝三多防何萬事轉頭供一笑向來事業盡蹉跎

冬夜無寐書以自適

四壁催頽手重泥一枝隨意卽成棲歸來已化千年鶴老去慵聽半夜雞世事榮枯都是幻物情長短不須齊寸心耿耿何人防隱見西月色低

用韻答封張二子三首

有斤誰斵鼻端泥借榻聊從地主棲萬事成虧均野馬半生癡黠等醯雞文章自笑非時樣道徳空期與古齊老懶正疑閒處著髙名無用不如低

心如墮絮巳沾泥身似驚禽未得棲壺缺何須歌老驥冠髙不復帶雄鷄黃公遁迹終辭漢範蠡逃名徑入齊回首平生事堪笑少年豪气北山低

艸鞋不踏禁街泥一把黃茅足穩棲賦性可憐如野鹿驚心未免聽朝雞是非畢竟何時定出處從來自不齊坐防寒更吟未了鑪灰雪積火潛低

再用前韻

勞生擾擾燕分泥常逐東風到處棲止渇望漿那及酒供炊無米敢言雞仙人墮淚空辭漢處士爲書巳贊齊陋巷自無車馬到衡門從此不嫌低

再用渠字韻二首

兒女憐翁競挽須侯門何事曵長裾功名於我非所願風月與人良不疏絳灌自能扶漢業綺黃只合老商余耳根一洗塵囂淨防防寒泉玉漱渠

倚門吟嘯撚冰須吟罷山堂月滿裾活計蕭條秋水冷鬂毛衰颯暮林疎難將朽質供時用幸有藜羮給歲餘自笑妄生分別想淸溝未必勝河渠

和答丹山夢庵張丈二首

抖擻徵衣衣上塵歸來白髮一番新剩將酒向愁邊酌卻恐人嫌醉裏眞世事飽諳惟欲睡詩情謾苦只能貧歲寒松栢東風外付與千林自在春

幸自無人識姓名忍將兩腳閙中行原從有我安排了彊欲趨時作麼生案上一編聊慰眼世間萬事不闗情此心惟有沙鷗信來往江頭自不驚

中秋之夕封生仲堅衛生行之攜酒與詩見過各依韻以答二首

萬籟聲沈暮靄收長河防浪洗淸秋遙天千里淡如水明月一輪光滿樓隨意傾銀成勝賞誰家橫玉調新愁可憐白首蟾宮客羞對嫦娥說舊遊

夜涼河漢靜無聲澄澈天開萬里晴蟾吐寒光呈皎潔桂排疏影甚分明良宵方喜故人共醉語乃知鄰捨驚一片詩魂招不得九霄直與月俱淸

翼日二子見和復韻以答四首

短髮蕭蕭散不收老來何意更悲秋常年有酒或無月今夕乘晴好上樓懶對嬋娟談往事只將笑語替淸愁冷光願照金尊裏記得開元太白遊

忽聽城樓暮角聲飛空片月快新晴雲煙斂迹無纎滓星斗收光不敢明千里共看人已老一枝難穩鵲頻驚醉吟坐到三更盡病骨不禁秋气淸

香霧霏霏晚漸收冰輪碾破一天秋便邀東海騎鯨客同上西家拍酒樓不向此時一醉更於何處散千愁年年八月如今夕永結無情汗漫遊

好將管試新聲月正圓時天正晴光射酒杯浮防灔香飄桂實甚虛明拂衣醉舞人爭看抵掌狂歌鳥暗驚邂逅尊前成一笑勿論誰濁與誰淸

丁未立春日與彥衡景純史生飲坐中彥衡有詩且需余和爲賦此

花枝摘索費詩催自笑吟懷老未灰白髮漸如殘雪滿朱顏不逐早春回可人襟韻來三客入眼風流欠二梅有酒問身彊健在莫敎閒卻手中杯

翌日再用前韻簡二三子

長吟未了雨來催雪積寒鑪火漸灰一防枝頭紅尙淺半防溪面緑初回行擔酒債還思杜坐得詩窮反笑梅報答風光無好語對時虛覺費淸杯

獨坐有懷往昔復次前韻二首

短髮刁騷不受催坐看浮世幾飛灰流年冉冉人空老世事悠悠首重回天逺望竆歸去雁地寒瘦損折殘梅等閒無計驅愁得除向壚頭酒一杯

快飲休嗔急管催昔人不飲已成灰轉頭晚景無多子屈指春風又幾回撥悶直須煩麯蘗和羮冝且買鹽梅莫言兩手渾無用花下猶堪把酒杯

衛生行之少負俠气與余兄弟相遇於艱難之際自抑惴惴常若不及迨今十五年矣家貧而益安豈果有所學乎不然何其捨彼而取此也生正月十六日誕彌日也因賦詩以贈爲一笑樂且以堅其志云

低心不肯逐時趨坐覺甁儲歲屢無試手耕絍新事業傳家弓冶舊防模膝前癡騃憐文度酒後粗狂憶阿奴【生弟襲之嗜酒而狂生毎容之】但願年年身健在一尊長得與君俱

再用杯字韻二首

緑發潛爲白髮催賞心半逐壯心灰巳事業因循卻又放風光寂寞回春意等閒遺病木曉寒特地妬芳梅病來止酒人應笑忍對良辰負此杯

人間聲利任渠催烈熖何嘗發死灰世態翻云悲易變年華如水挽難回驚心舊曲空聞笛防額新妝不見梅百轉枯腸思一漑虛名方信不如杯

送山人李生湛然之燕

驚心浩浩塞云寒珍重儒冠莫浪彈相府豈能容阮籍館人那解識馮驩無書可上裘空敝有夢難通刺欲漫且好駐君千里駕小齋如斗足容安

戊申四月書於史氏仲恭別墅

飄飄天地一臒儒問栁尋花未要扶老去生涯三徑在向來意气一分無尊前乍喜紅潮頰鏡裏那知雪滿須睡起北成獨笑人間岐路足﨑嶇

午芹道中

江風吹葛衣愛閒長與世相違靑步障栁千樹碧玉屏風山四圍入眼江花如慰意近人沙鳥信忘機虛名到此成何事一笑平生始覺非

漫書二首

山翁只合坐山房四壁蕭然一木牀心爲感時空鬂因懷舊變蒼蒼人間日月驚何速物外光陰本不忙一枕北眠正穩卻疑身世在羲皇

擾擾膠膠人自忙心閒無地不淸涼雨邊戰陣蚍蜉閙花底生涯蝴蝶狂幸有文書遮老眼豈無藜藿療饑腸從教門外蓬蒿滿不見白丁計亦良

五月朏日書以自適二首

隴月娟娟白板扉溪風颯颯冷麻衣藜牀坐月人空老鐵研磨穿計巳非叔夜自難堪作吏季鷹那解早知機但敎方寸長無事一酌淸泉亦自肥

身貨休論兩孰多畱連光景且婆娑谷藏得失不相逺蠻觸功名能幾何悶復往尋醅甕飲醉來慵擊唾壺歌扁舟舊有江湖趣肯著藍衫換一簑

次韻周景純先生見寄之什

閒尋閒計適閒情日月催人慨易傾築室未能依表聖卜鄰先喜得君平慚非世用甘藏拙謬得時稱豈是誠我與西山相信久不須更與白鷗盟

元日夜與二三子小酌

一尊相對意如何卻恨歸來白髮多萬事到今從鹵莾一年好處莫蹉跎閒収暮景供淸酌醉挽春風入浩歌多謝東君不嫌客也敎衰朽得陽和

幽懷用夢庵張丈韻四首

此懷耿耿付東流蒲栁形骸不耐秋老去始知身是幻病來漸覺鬂稠靑蠅防物驅還至白鳥猜人挽不畱收得閒愁供晚睡西風吹夢冷悠悠

自嘆行藏久謬悠多君雅志在林丘一生防向閒中了百計何勞分外求總把行年償酒債更將餘力費詩籌膠膠擾擾人間世一笑尊前萬事休

百年過眼半羇旅一日逢人九嘆嗟叔夜不堪長抱病馮驩何苦久無家飄零身世風頭絮淡薄人情春後花擬把餘生釣江海爲煩嚴子借魚槎

起來乘霽看年華便著芒鞋代鹿車白水明邊鎔落日碧天盡處散餘霞決明防檢無多實甘菊商量有數花滿酌一杯都不計人間萬事足安蛇

封仲堅挽詞三首

幾年爲我駐行輈一閉幽宮挽不畱望望故丘君飲恨防防遺息眾爲憂皇天無路申三問隙地何人借一壞重對平時舊遊處野煙荒艸祗增愁

藏身無地古難堪賻葬何人爲脫驂樊子未來誰主後緹縈猶在勝生男十年往事如春夢千古遺經憶夜談一片羇魂招不得暮天黯黯冷云曇

昔嘗屈指計前期今守竆廬竟死爲多病毎慚調防力餘生誰救急難時匠斤欲運莊周泣鄰笛遙聞向秀悲一片嵌巖磨不燐更堪重讀孟郊詩

薛寶臣生朝

曉砌初開十二蓂一尊介壽爲君傾昔聞存義能從政今見元欽又繼兄謝傅階前瓊樹秀老萊堂下防衣輕莫言小邑徒勞耳萬里靑雲第一程

送張噐之北上

匹馬翩翩出漢闗春來塞艸幾芊綿人憐季子貂裘敝自誓桑生鐵硯穿羊角防搏溟海上鴻毛行遇順風前吾軍正賴君增气萬里靑雲穩著鞭

瞇眼風沙去路迷又攜書劍過山西片心耿耿摧尢壯六翮翩翩養復齊千里防看黃鵠舉一枝休嘆防鸞棲丈夫自有乘車日司馬橋名不浪題

蘭氏晚節軒二首

幾年防計屈防官五斗才堪給酒錢野鶴風標寒愈峭巖松節目老方堅石腸未省隨時轉鐵面何常與世妍回首風煙三徑晚典刑當作畫圖傳

都把升沈不置懷一尊時對好山開張公雅有江湖志崔子本非丞貳才爲政從渠嗤拙宦買田巳自賦歸來髙情想象常如在不逐春風沒艸萊

贈醫者

術以醫名行以儒爲人不肯著方書共髙世外封君達自許山中陶隱居轉首恥爲他日計論心愧未古人如有兒還解傳家否試問門前長者車

壽尊兄遁庵先生

筆頭風雨幹千鈞早歲嘗充觀國賓避事就閒眞得計有才無用且藏身虛名到底將安濟渉世而今不厭貧白髮相看老兄弟暮年同作太平人

送王載之

鞍馬丁年事逺遊北州未穩復南州胸懷落落馮驩鋏塵土翩翩季子裘撃築悲歌增感慨倒瓶濁酒浣離憂一編笑我衡茅底坐送光陰到白頭

自壽

霏霏晴雪防吟須颯颯秋風戀客裾拙計毎爲妻子笑病多還覺友朋疎行年如此事無防破屋翛然家有餘濁酒一杯吾自樂人間冨貴不闗渠

雨後漫成二首

羈思紛紛不易裁晚涼扶病獨登防翩翩幽鳥避人去殷殷雷聲送雨來巳此身閒裏老且將笑口酒邊開安車待聘非吾事休作姑山隱逸猜

詩情牢落不堪裁人物風流愧玉防門外寂無肥馬到枕邊剩有好山來年華滚滚身如幻世事膠膠眼倦開擬把餘生寄江海沙頭鷗鷺莫驚猜

再和二首

涼月娟娟玉半裁曉風吹夢下瑤防笛兼鄰杵相和切秋共羈愁一並來到處溪山容我懶違時顏面向誰開少陵可笑行藏拙獨倚危樓剛自猜

癭杓天然不用裁日傾新醖剝蓮防幾回醒酒風才過一霎催詩雨又來兩腳只堪閒處著寸心贏得片時開此身有類傷弓鳥曲木無情亦暗猜

三和二首

壯志如今日抑裁功名不復夢云防平生回首事安在一葉驚心秋又來不引壺觴聊自勸未知懷抱若爲開浮名畢竟成相誤盍作閒居鴆毒猜

世事紛紛乃剸裁何如無事醉春防脇肩一笑亦良苦有田幾時歸去來百念都隨灰燼冷一尊聊爲聖賢開從今便入農桑社園友溪翁莫見猜

四和二首

嘗把閒身靜品裁殘生何幸脫輿防田園依舊喜重到松菊就荒傷獨來懶散從敎塵事廢襟懷難對俗人開自量不肖非逋客爲報山靈且莫猜

林外炊煙細若裁詩情引上賦春防螢從楊栁梢頭墮雨向梧桐葉上來華發蕭蕭秋更老衡門寂寂晝慵開終南佳處吾將老仕宦休爲防徑猜

五和二首

世事浮雲不受裁羊裘重覓子陵防隨人明月娟娟靜吹靣涼風特特來多技漫勞寜似拙兩眉深鎖不如開牀頭忘卻糟牀酒誤作蕭蕭夜雨猜

素位無心入聖裁姓名不到郭公防閒搘藜杖看云度靜掃松軒待月來未把酒杯頭懶舉試拈書冊手慵開荒才自信非鄒樂安處靑山有底猜

張七賢圖

七賢不與竹林期人物風流各一時妙語霏霏皆作者髙情落落更何之山川如畫靈猶在溟渤飛塵世屢移欲薦菲辭無處問黃流千里夕陽遲

贈琴士任先生

翛然天地一臒仙誤落紅塵二十年萬事成虧云過眼一身蹭蹬雪盈顚科頭欲冩卷中趣洗耳試聽徽外弦他日遂君林下約月明風露淨娟娟

藥郎中萱艸堂

共道傳家以義方長畱春色在萱堂靜冝有壽何須祝樂自無憂不待忘華蕚光輝連二妙瓊林照映列諸郎要看靴笏牀俱滿歲月靈椿未易量

容安軒

走徧人間行路難歸來始覺此心安半椽自覆人應笑兩膝足容吾巳寛階下蘭生猶可佩籬邊菊老盡供餐防軀此外無多事一炷淸香篆曲盤

總管隴西公歸自趙城以雪途行役見命賦此以獻

曉鞍催發五更鐘王事匆匆不易從雪气空蒙迷馬首霜威跋扈襲裘茸誰家村落雞頻唱到處園林鳥絕蹤卻憶雲山舊棲地擁衾髙臥養吾慵

萬夫長李侯西覲回作詩爲賀

帷幄雍容擁萬夫雄襟英槪漢臧吳獠兒坐失重巖阻戰士爭先九折驅去日旌旗塡蜀道歸時笳鼔競堯都謬爲門下登龍客擬頌勤勞愧腐儒

坐擁貔貅十萬夫雍容帷幄看投壺威風栗烈前無敵膽气輪囷大滿軀銅柱直期標百粵連城潛覺失全吳江南公事行將畢願獻扁舟範蠡圖

二妙集卷四

欽定四庫全書

二妙集卷五

金段克已

段成已撰

絕句

九日山園小宴取五柳公采菊東籬下爲韻賦詩侑觴五首【以下克己作】

世無李元膺誰容孔北海長歌歸去來籬菊無人采古來賢哲人餓死塡空谷淸尊幸不空且醉籬邊菊風雨山城暮黃花自滿叢幽懷若爲寫正要玉西東愛酒陶元亮持杯對菊枝醉時催客去猶復有藩籬饑餐秋菊英采采不盈把日落西山昏獨坐衡門下仲冬之初家弟誠之自芹溪得紅梅數枝作三詩以見意夜歸枕上次韻簡山中二三子三首

十月梅花春未知竹間璀璨出斜枝耐寒巧作新妝面絕勝含章檐下時

顏色馨香幾个知叢篁深處見橫枝孤標只得詩人愛華樣而今不入時

梅格孤髙只自知恥隨桃李鬭新枝天寒翠袖依修竹卻在橙黃橘緑時

盧希顏艸虫橫披

牛李黃蘆相並枝秋虫蕭灑弄幽姿畫師老筆生新意寫出無聲七月時

暮春有感三首

忙攜歌酒趂淸歡桃李多能幾日看欲識詩人愁絕處花開時節一憑欄

春到蕪菁事已非杜鵑看又喚春歸幽香一防無尋處燕蹴飛紅染客衣

及時行樂不應遲管領風光更有誰花落花開春又去都能消得幾篇詩

翠微上人病間

嘆息維摩老病身散花丈室久無人呼兒卻問文殊疾公案而今特地新

梅花十詠

憶

姑射仙人冰雪膚昔年伴我向西湖別來幾度春風換標格而今似舊無

夢

天仙邀我醉瑤臺春向飛瓊笑裏回爲報梨花緣巳斷休將雲雨下山來

尋

風流誰似李三郎不記仙姿委路旁天上人間無覓處風來羅幕只聞香

探

虢國夫人約素身不教脂粉涴天眞一班曾向春前見顏色如今更可人

乞

寄語詩人林隠君水西千樹要平分玉顏絳領堪娛老禦史何勞覓紫雲

折

白玉堂深夜色寒玉兒和月倚蓬山髙情不似章臺柳也許餘人取次攀

嗅

手撚冰防步月華暗香先已透垂壽陽畢竟無才思但臥含章拂落花

浸

玉骨渾將山麝薰冰肌得水更精神淩波微步東風軟羞殺當年洛浦人

浴

脈脈晴天翠幕張玉環月底按霓裳卻嫌塵污香羅襪故著溫泉爲洗妝

惜

窈窕銀屏掩畫堂爲嫌玉痩怯昏黃落英猶可爲香爇不學翾風老退房

花木八詠

海棠風

玉妃酒暈透香肌滿頰嬌紅睡起時小立沈香亭子外釵橫鬂亂任風吹

楊柳煙

舞罷霓裳醉似泥六宮誰敢鬭腰肢侍兒扶起嬌無力雲母屏深午醒遲

荷葉露

仗下華淸賜浴時溫泉香膩洗凝脂團花翠壁琉璃滑狼藉珠璣醉不知

葵花日

晚日穿花透翠帷環兒軟語訴分離發膚之外皆君賜妾自傾心君不知

菊花霜

風簾斜揭玉鉤欄端正樓髙燭影殘宿酒困人梳洗懶從教殘粉涴金鈿

芭蕉雨

梨園子弟去無蹤門掩蓬萊繡帳空寂寞緑窻深夜雨傷心不獨有梧桐

梅花月

蓬島春寒減玉肌卻憑羽客寄相思憑肩私語長生殿惟有當時好月知

山茶雪

娘子宮中儀體新八姨羞把舊妝勻畫羅瑞錦難相稱故著龍香簇絳巾

退之畱別大顚圖

吏部文章日月光平生忠義著南荒肯因一轉山僧語換卻從來鐵石腸

漢陰抱甕圖

鑿井爲畦並漢臯區區抱甕不辭勞古人伎倆今人笑舉世師師尙桔橰

丁未三月二十八日縣大夫薛君寶臣過余芹溪精舍酒間雨作時方苦旱喜而賦之

麥田日日起黃埃官長憂民意不開底是山靈多嫵媚故驅風雨過江來

明日李生湛然見和仍韻答之二首

東風吹雨細纎埃尊酒相逢盡日開不是官閒公事少此中能得幾回來

日烘窻戶裊輕埃醉眼朦朧尙倦開不是故人畱顧盻衡門未省有人來

壽衞生襲之

去年卽席賦新詩今歲迎門把酒巵似此相逢能幾度莫教虛負百年期

爲龍門史師壽不遇

香霧霏霏曉未開一尊特地爲君來仙翁落魄知何處貪醉蟠桃不肯回

楊生彥衡袖初夏三數詩過余徵和𨿽勉彊應命格韻枯槁深慚見知十首

枝頭梅子半傳黃門巷陰陰午景長爲語兒童休報事乃翁方且作詩忙

刁騷短髮半垂黃深覺閒中气味長買得西山猶是錯往來杖履卻成忙

薔薇經雨隕輕黃芍藥翻階竹筍長年少往來長不住恰如蜂蝶爲花忙

案上新經未入黃風簾不動篆煙長須知靜裏乾坤大不覺飛空日月忙

奏賦當年對赭黃漁樵今日話偏長靑山緑水無窮意信使人生空自忙

酒熟江村擘蟹黃論詩看劍引杯長閒身散懶無拘束笑殺君房醉裏忙

老來閒口罷雌黃書卷慵拈白日長門掩東風無客過不知人世有閒忙

不求紆紫與懷黃竹杖芒鞋野興長信步芹溪溪上路楊花又是一畨忙

晨興賞翫抵昏黃晝短其如夜苦長秉燭醉歸君莫怪一生能得幾回忙

蟾蜍詎可逐飛黃雲海茫茫去路長世外仙方無分得漫勞心力一生忙

送雙白渠使梁君二子北上

連壁雙飛二鳳毛眼明又復識英豪鸞聲噦噦朝天日想有新詩奪錦袍

送故人子赴燕

莫謂城南尺五天此行幾日到幽燕昻霄聳壑從玆始萬里靑雲穏著鞭

乘興杖屨山麓値梅始花裴回久之因折數枝置之幾側燈下漫浪成語簡諸友一笑云三首【以下成己作】

戲蝶遊蜂總未知小窻低亞兩三枝夜闌燈下橫疎影渾似西湖月上時

漏泄春光人未知輕紅已透最髙枝洗妝自有天然態盡道冰容不入時

幽香不許俗人知才是東風苐一枝誤認文君新睡起讀書窻下立移時

光得道中

行行不覺到斜陽顧影頻驚爾許長返照此身還此是莫因外景使承當

和答陳子京二首

擾擾浮生等聚嬉風波千丈無涯掩關一卷牀頭易冷眼從渠笑絕癡

雲山咫尺阻同嬉望斷音容天一涯聞道城居最堪隱想君爲討未全癡

梅花十詠

憶

初謁瓊漿記昔年迎門一笑想嫣然夜來雪暗前村路恨滿東風意不傳

夢

神女塵緣久未忘飄然隨月到髙唐歡情未接還驚覺雲雨陽臺空斷腸

尋

玉想形容霞想裾雲英自與世姬殊幾年來往藍橋路搗盡霜得見無

探

未嘗親到謝家堂風韻何由識謝娘說與選花場上客須知林下勝閨房

乞

漏泄春光洛水傍紫雲名字襲人香可能惠我黃昏伴休笑分司禦史狂

嗅

玉骨那堪瘴霧傷好將經卷伴南荒坡仙鼻孔淸如水老覺朝云道气長

浸

洛浦飄飄信有神淩波忽覩一枝春摩挲老眼看微步旎旎香生羅韈塵

浴

洗盡鉛華見玉環肌膚冰雪照人寒臨風脈脈嬌無力輕裛香羅半未幹

惜

襟袂翛然風味酸北人誰識蔡姬賢可憐拋卻淸伊月埋沒邊沙二十年

花木八詠

海棠風

宿酒微醒不自持君王催喚太眞妃醉紅睡起依然在忙倩羅紈爲解圍

楊柳煙

九原喚起李夫人誰炷仙香爲返魂一撚宮腰渾瘦損舞衣微帶瑞云痕

荷葉露

泉客將歸返故淵西風渺渺碧波寒主人情厚無他贈一把眞珠泣翠盤

葵花日

戀戀天光下玉堦明妃初出漢宮來情知生死歸無路一防芳心誓不回

菊花霜

六宮試手學梅妝曾見飛英防額傍香粉嚼余濃不散唾花誤染縷金裳

芭蕉雨

憶別春容已十年回文錦就倩誰傳都將一掬傷心淚灑向蠻溪數幅牋

梅花月

別後盟言不忍寒舊官到底勝新官情緣未斷還相見人復團圓鏡復完

山茶雪

飄飄天上謫仙人嘗作金鑾侍從臣老大風流殊未減錦袍如舊白頭新

龍門八題

禹門雪浪

峽束洪流起怒濤亂翻晴雪與云髙徐看行處元無事小處區區枉用勞

雲中暮雨

古壘雲藏一徑微河山依舊昔人非貪徵往古興亡事不覺城頭雨濕衣

疏屬晴嵐

云拖殘雨斂前峯翠色寒光溢幾重慮有詩人偏著眼時施膏沐爲渠容

雙峯競秀

云外亭亭聳翠環天荒地老兩峯間若教工部嘗經眼未肯將詩譽玉山

神谷藏春

山間艸木四時新一脈淸溪不染塵忽見漁郎驚借問卻疑儂是武陵人

仙掌擎月

月出山頭未數竿仙人掌上玉團圓瑞光冷射三千丈絕勝碧蓮峯下看

姑山夕照

日鎖羣峯欲下遲籠蔥一片冷胭脂醉吟著我扁舟尾畫出坡遊赤壁時

汾水秋風

一曲劉郎發櫂歌歡情未巳柰悲何只今回首空陳迹依舊秋風捲素波

蒲州八詠

蒲津晚渡

城下行舟一箭輕城頭落日半竿明河流洶洶風仍急時聽浮空欵乃聲

虞阪曉行

林下晨雞第一聲隴頭殘月伴人行未知局促鹽車下老驥蕭蕭又幾鳴

舜殿薫風

煩暑人間不可支暫來陊殿獨委蛇南風一拂淸如水猶似當年解慍時

首陽晴雪

薇歌一曲對西山萬古淸愁老翠巒望斷空巖人不見光揺銀海玉峯間

東林夜雨

煙雨蒙蒙暮靄凝院庭深悄若無僧林稍一防熒熒碧知是層樓供佛燈

棲巖疊巘

山色熒靑不染塵何年精舍構嶙峋也知偏入閒人眼爲現雲間淸淨身

嬀汭夕陽

嬀水橋邊日下遲蘢蔥一片冷胭脂山川良是風猶古想象英皇下嫁時

王官飛湍

冷云深處漾寒淸千仞懸流玉練明車馬往來山下路何人到此濯塵纓

幽居奉借遁庵尊兄嚴韻呈隱之潤之二英弟一粲三首

解鞍借榻避風埃淨拂風軒待我開詩句墮前還忘卻聯書歲月記曾來

浮榮過眼等浮埃尊酒相逢一笑開門外紅塵髙萬丈莫教一防鬂邊來

小軒如斗靜無埃面向靑山好處開漫道幽人招不得一尊今日爲君來

和李生湛然聞杜鵑有感之作

五更枕上夢魂淸初聽催歸第一聲我本無家更安往任渠啼血不關情

張信夫夢庵【並引】

子張子寓迹於裏西之精舍以夢名其室且命余訂之夫人之方夢也念念相因萬境現前一得其意則揚眉軒目傲然以爲樂一失其意則喪神沮气愁悴以爲憂昏昏沒沒防行於夢境之中初不知夢之爲夢也惟其不知也故爲憂樂之所汩及渙然而覺始知向之汩吾心者皆虛妄也世之人貪得而患失廢精神耗思慮終日焉顚倒錯亂於憂樂之域而不自覺悟者庸非夢邪蓋寐者斂睫之夢也寤者瞠目之夢也是以達人大觀寤寐兩忘𨿽視其人猶以夢幻況區區之物烏足累其心哉姑作是詩而爲之獻亦以自釋爾四首

憶昔邯鄲道上行半生回首夢初驚而今始覺非眞實過眼浮雲萬事輕

覺時常笑夢時訛夢覺其間爭幾何聊爾藏身大槐國閒看明月上南柯

一身栩栩復蘧蘧爲蝶爲周我自如寤寐人間等遊戲此心無地不華胥

世味迷人人不知紛紛蕉鹿競爭爲山翁正坐山堂上笑問黃梁第幾炊

和楊彥衡見寄之作六首

幾年奔走趂槐黃兩腳紅塵驛路長夢破邯鄲成獨笑半生回首只空忙

西風浩浩塞塵黃白髮緣愁若个長客夢五更驚忽斷打門縣吏索租忙

一裘誰爲制黃無可柰何秋夜長我自忍窮方未暇不知蠻觸戰爭忙

一葦初航十里黃故園歸計何長可憐兀兀靑燈下還似當年舉子忙

小園蘇茹待秋黃不事姜鹽味自長口腹累人良可笑何能終歲爲渠忙

幽迹無心學綺黃荒才涉世本非長年年來往燕然道卻爲山林有限忙

古瓶梅花爲總管李侯賦

錦帳銀瓶漫玉肌風流應自有人知夜深窻下橫疎影絕勝西湖月上時

送馮資深歸西山五首

人間蠻觸日干戈暮四朝三都幾何此去莫憂瓶粟罄西山雨足蕨薇多

蕭蕭華發老書生久欲歸田計未成喜聽日邊消息好故山容得子眞耕

幾年思慮漫營營重見西山眼倍靑胸次無塵元自好牀頭況有洗心經

候門稚子喜歸來暖熱那無酒一杯抖擻滿身塵土盡襟懷還對好山開

別離最苦暮年時百歲中來不易支此去故園行樂處詩成毋吝寄相思

徽宗墨竹

野禽背立歲寒枝想見當年落筆時吮墨綴辭俱喪國九泉笑殺李家兒

贈師嚴卿

老大溪山入夢頻彊憑圖畫寫情眞歸與不及身彊健山有英靈恐笑人

蘭氏自然齋

萬事榮枯一笑間情知使尼定誰關編茅依石寛如斗臥看溪云出岫還

明皇蹴鞠圖

志在馳驅禍已胎笑顏況更爲誰開貪爭飛鞠鞭驄去不覺逾垣有鹿來

周生景純贈菊數本因拾舊事依韻答之二首

陳國君臣醉宴時可憐璧月照瓊枝薔薇露濕仙裳重笑對君王索好詩

萬里文姬去國時秋霜也到歲寒枝歸來滿面黃塵暗恐入西風馬上詩

張世傑經歷牧牛圖三首

緑陰深處戲童兒牛自東西兒不知休說兒童無伎倆人間何事不兒嬉

斷煙荒艸淡無姿寫入人牛自在時毀瓦一懽聊爾耳不知何者是盈虧

兒自嬉遊牛自眠葛洪磯畔舊因緣三生石上精魂在一夢回頭又幾年

楊茂之志適軒

坐笑行吟困卽眠心遊隨處莫非天是中眞意何人會隱幾蓬窻正嗒然

人心自有一羲皇說著元來話更長詩句墮前還忘卻坐看林影轉虛廊

秋日牡丹爲友人賦病久無佳思姑作俳語三章以應命對觴一呼盧可也

訴盡中情爲雨詩可憐誰識漢文姬歸來巳覺秋風曉標格猶應似舊時

秋雨瀟瀟無限思妄憑羽客覓環兒蓬萊日月非人世不記梧桐落葉時

公子初離季隗時丁寕私語兩心知從渠歲律春秋變一防眞心死不移

二妙集卷五

欽定四庫全書

二妙集卷六

金段克己

段成己撰

雜言

壽家弟誠之【以下克己作】

贈君以湘山桃竹之杖酌君以昆丘玉液之泉泉以益肺腑之淸气杖以扶貞節於暮年乃命童子敬設幾筵抽中山秋兔之毫舒浣花五色之牋滌端溪彘肝之研磨伊川老松之煙遂含情而抒思寫棣萼之新篇請君聽我歌歌聲咽塞而不傳玉堂金馬在何處姑山汾水空連綿世人所後我所先此生安得不迍邅但能道義追淵騫何妨坐客寒無氈鳥棲深林魚泳淵膏以其明還自煎文字防勘費丹鉛朝夕胡爲粥與饘百年飄忽如流川今日已覺昨日賢靑州從事殊可憐徑須呼至黃花前一酌入口百憂捐與君曝背同醉眠

朝采西山芹暮臥西山云十年混迹鹿豕羣閉戶不出避世紛胸中涇渭外不分鶴以聲自聞薫以香自焚續經不用如河汾教子讀書事耕耘佇期道化行汝墳敲門載酒米數君徑呼大白與策勲令徵前事兼論文奇語間出張吾軍不覺庭柯眄夕曛爛醉西風樂我眞雄國有狗方狺狺

景純浩然見過徑飲成醉夜雨中作此近五鼔月色滿空曉起書長語贈二子

退之方北歸見謁卽成喜東坡還泗上鐸聲欣入耳而況羈旅中解後遇知己東風澹蕩百艸芳遊絲飛絮白日長一杯相祝對流水白酒微帶溪芹香漁歌樵唱競相屬不覺半山無夕陽醉臥山堂聽山雨冰雪對牀揮夜語一燈照壁映悠悠恰似孤舟泛靑楚夢回酒醒明月髙風雨向來無處所人生哀樂本皆空莫令身世如飛蓬

贈醫者呼延生【並引】

外醫之名非古也今人徒見瘡瘍發見於皮膚之外鍼砭可得而攻之因謂之外醫然則解肌剖腹湔洗腸胃漱滌五臟者其亦外醫耶殊不知聽聲視色察气觀脈以知病之所在湯熨以治其腠理鍼石以達其血脈酒膠以蕩其腸胃扶虛疎實抑過補疾無不起者今呼延生之療疾也湯劑砭各隨所施無不立愈嗚呼非得之於內應之於外烏能取效如此之速乎生喜飲酒人之所酬無厚薄不以介意一寓之酒其眞得於酒耶余賢其爲人故賦詩以贈之

君不見南齊潘聚師禁耳出箭鏑又不見唐人孫甑生祝石使相擊祝溪溪不流徐登先破的以樹徙癰疽伯宗多偉績後來便說呼延生神異一時無匹敵誓言拯眾疾猶已有饑溺吐气作云霓掉舌飛霹靂炎涼隨手變眾苦已蕩滌百謝不一願黃金同瓦礫飲酒過百餘醉不遺涓滴歸來掩關臥瑤琴閒掛壁所至以義合無莫亦無適衡門時見過笑語慰岑寂卻愁仙籍告功成便恐人間無處覓

癸丑中秋之夕與諸君會飲山中感時懷舊情見乎辭

少年著意做中秋手卷珠簾上玉鉤明月欲上海波濶瑞光萬丈東南浮樓髙一望八千里翠色一防認瀛洲桂華徘徊初泛灔冷溢杯盤河漢流一時賔客盡豪逸擁鼻不作商聲謳無何陵谷忽遷變殺气黯慘纒九州生民寃血流未盡白骨堆積如山丘比來幾見中秋月悲風鬼哭聲啾啾遺黎縱復脫刀防憂思離散誰與鳩回思少年事刺促生百憂良辰不可再尊酒空相對明月恨更多故使浮雲礙照見古人多少愁懶與今人照興廢今人古人俱可憐百年忽忽如流川三軍鞍馬閒未得鏡中不覺摧朱顏我欲排云叫閶闔再拜玉皇香案前不求羽化爲飛仙不願雙持將相權願天早錫太平福年年人月長團圓

史伯友好禮齋

禹門山壁石巃嵸驚濤拍岸石疑動奔騰西去疾於飛千里一折不旋踵山水不得獨當奇異气鐘人生將種乃翁陰徳及後昆墓木而今猶未拱大兒膂力號絕人挾槊灣弧賈餘勇小兒精神大於身野鶴乘風欲髙聳人物風流此一時坐使山河價增重讀書已能了大義稼穡還知依畆隴孰謂人間杞梓材肯與樗櫟同臃腫良心一發不可遏油然而上若泉湧悅親誠身固有道不得乎友深自悚一毫驕气不可作好禮名齋心益竦敷陳幾席待佳士卻歸門庭謝凡冗善言亟聞聞必拜未之能行後惟恐結襪何嘗愧古人親詣仍能越常奉愼恭勇智咸有節人僞不私無所壅汝之所得亦已多更須道義相切磋佳時勸客金叵羅主人起舞客齊歌遁庵野瘦鬂已皤坐中不覺衰顏酡六龍苒苒奔羲和年年事業毋蹉跎君其爲我疾揮魯陽戈我亦凂君顚倒挽黃河他時策杖重來過名此裏爲鳴珂名與西山俱不磨

飽食箴示同志二三子

飽食終日無所用心方寸之微萬慮來侵外物爲誘內卽慆淫醉生夢死桎梏亦深夜气不足弗違獸禽博奕猶賢虛廢光陰凡百君子尙服攸箴

贈薛寶臣疎梅凍雀圖並以頌之

防司候百卉具衰此花獨秀於江之湄傲雪淩霜冰淸玉潔孤根盤石凍柯浸月意彼寒雀婉姿相依飲香啄蘂生死不離歲暮貞心粲粲淸節孰與薦延移歸金闕鳯鳥不至惡木日滋窮通有命捨是奚爲

陳丈良臣誕彌令日謹拜手而獻頌曰

矯矯夫君由義居仁風姿飄然野鶴孤云古有逸士全具其眞四海鼎沸克全厥身我知天意未喪斯文不辱其身不降其志道惟守一過能不貳明是辧非存眞去僞淵明不仕豈其本意於嗟麟鳳不爲世瑞蕭然環堵詩書自怡耕田而食紡績而衣素琴掛壁白酒盈巵動容言行一國之師茍微斯人吾誰與歸

暇日意行姑射山下奉借遁庵先生夜堂聴雨韻簡詩社諸君【以下成己作】

散防步幽巖所過良可喜戀戀蝶繞衣涓涓泉入耳俯仰天地間一物莫非已暄妍坐閱春事芳飄飄思與春風長呼兒置酒飲花下風來滿袖攜花香白白紅紅紛澗谷恍然身世如河陽東風吹落山頭雨山鳥催歸共人語拂苔便欲枕流臥卻恐傍人笑孫楚眼看六合塵土滿歸袂翩翩去何所乘風更擬淩淸空人間無處尋方蓬

二妙集卷六

欽定四庫全書

二妙集卷七

金段克己

段成己撰

樂府

水調歌頭

癸卯八月十七日逆旅平陽夜聞笛聲有感而作【以下克己作】

亂雲低薄暮微雨洗淸秋涼蟾乍飛破鏡倒影入南樓水面金波灩灩簾外玉繩低轉河漢截天流桂子墮無迹爽气襲徵裘廣寒宮在何處可神遊一聲管誰弄吹徹古梁州月自於人無意又被月明催老今古共悠悠壯志久寥落不寐數更籌

迎送神二詞爲劉潤之賦二首

淸秋好天气禾黍已登塲羣心思答神貺吉日復辰良神旣來兮庭宇颯颯西風吹雨仙仗儼長廊巫覡傳神語出戶舞倀倀刲肥羜瀝桂酒奠椒漿一年好處須記此樂最難忘風外淵淵簫鼔醉飽滿城黎庶健倒臥康莊夜久羣動息風散一簾香

雙龍隱扶輦千騎縱翺翔云旌翠防摩蕩遙指白雲鄕風馭飄飄髙舉云駕攀畱無處煙霧杳茫茫小立西風外似聽佩鏘鏘暮天長秋水濶遠山蒼歸途正遠明月醉語說丰穰但願明年田野更比今年多稼神貺詎能忘君可多釃酒吾復有新章

滿江紅

過汴梁故宮城二首

塞馬南來五陵艸樹無顏色雲气黯鼔鼙聲震天穿地裂百二山河俱失險將軍束手無籌策漸煙塵飛度幾重城防金闕長戈裊飛鳥絕原厭肉川流血嘆人生此際動成長別回首玉津春色早雕欄猶掛當時月更西來流水繞城垠空嗚咽

塵滿貂裘依舊是新丰羈客還感慨中年多病惟堪眠食方寸玉階無地借詩書勲業休重憶況而今雙鬂已成絲非疇昔興廢事吾能說今古恨空塡臆向南風望斷五消息瞇眼黃塵無處避洗天風雨來何日待酒酣慷慨話平生無人識

壽陳文良臣

有嬀之後國於陳慶流苖裔還世有異人間出簪纓不替別派中分汾水右英靈吸盡姑山气看鳳麟來應太平期爲佳瑞都未展經邦志醫與卜渾餘事把活人手段此中聊試徳義不孤朋友樂田園粗了兒孫計有鬂絲禪榻老生涯棲心地

夢庵張君信夫生朝

臘盡春來還又是新年入手人共喜丹山仙桂一枝初秀轉首黃金都散盡酒酣彈鋏蛟龍吼想平生豪气尙依然衡星斗紅未透花枝瘦人不老花依舊老生涯正要東山歌酒翠壁崢空山玉立長河瀉浪風雷走挽山河勝槪入金樽爲君壽

登河中鸛雀樓

古堞憑空煙霏外危樓髙矗人道是宇文遺趾至今相續夢斷繁華無覓處朱甍碧甃空陳迹問長河都不管興亡東流急儂本是乘槎客因一念仙凡隔向人間頫仰已成今昔條革橫陳供望眼水天上下涵空碧對西風舞袖障飛鴻滄溟窄

衞生衡之壽

春色三分猶未一元宵才過行樂處軟紅香霧未收燈火楊柳梢頭黃尙淺梅花萼底紅初破待東風吹綠滿瀛洲愁無那無一物爲君賀歌我志君須和問人生底事必須奇貨好對靑山傾白墮休嗟事業違人些怕他時富貴逼人來妨髙臥

淸明與諸生登西磑栢崗

欲把長繩維白日暫畱春住親友面一回相見一回非舊擾擾膠膠塵世事不如人意十常九向斜陽無語倚危樓空搔首活國手談天口都付與尊中酒這情懷又是去年時候風外紛紛飛絮亂柳邊湛湛長江去問老來還有幾多愁愁如許

遁庵主人植菊堦下秋雨旣盛艸萊蕪沒殆不可見江空歲晚霜餘艸腐而吾菊始發數花生意淒然似訴余以不遇感而賦之因李生湛然歸寄菊軒弟

雨後荒園羣卉盡律殘無射疎籬下此花能保英英鮮質盈把足娛陶令意夕飡誰似三閭潔到而今狼藉委蒼苔無人惜堂上客頭空白都無語懷疇昔恨因循過了重陽佳節颯颯涼風吹汝意汝身孤特應難立謾臨風三嗅繞芳叢歌還泣

重九日山居感興

五柳成陰三徑晚宦遊無味還自嘆迎門笑語久須童稚歸去來兮尊有酒素琴解寫無趣醉時眠推手遣君歸吾休矣富與貴非吾事貧與賤寧吾累步東籬遐想音人髙致霜菊盈叢還可采南山依舊橫空翠但悠悠一防會心時君須記

大江東去

和答衞生襲之

道人活計本淸虛掛壁素琴而已底事中心嘗悁悁不足一人之毀人果何尢天無可怨政欲求諸已愧生於內赧然其顙流泚聖道不遠於人步趨進退誰復能違此好把藩籬多剖卻看取成蹊桃李篤敬忠誠尙行蠻貊豈不行州裏三薫三沭爲君準擬沈水

送楊國瑞西行兼簡仲宣生

悲哉秋气覺天髙气爽澹然寥泬行李匆匆人欲去一夜徵鞍催發葉落長安鴈飛汾水怕見河梁別中年多感離歌休唱新闋暮雨也解畱人檐聲未斷窻外還騷屑滿眼淸愁吹不散莫倚心腸如鐵面目滄浪齒牙揺落鬂發三分白故人相問請君還爲渠說

次韻答彥衡

無堪老懶喜春來蔬筍勸加餐食底事東君畱不住忙似人間行客憂喜相尋利名羈絆心自無休息不如閒早付他妻子耕織門外柳弄金絲落花飛不起東風無力濁酒一杯誰送我歡意都非疇昔致主無心蒼顏白髮敢更希前席功名蠻觸何須千里追北

水龍吟

壽捨弟菊軒

天髙秋气初淸姑山汾水增明秀黃花紅葉輸香泛艷恰過重九細拾金防旋題新句滿斟芳酒況人生自有安排去處須富貴何時有休說山中宰相不效斜川五柳鉏犁自把山田耕罷雙牛隨後經史傳家兒孫滿眼漸能承受待與君坐閱莊椿歲月作皤然叟

漢宮春

純甫生朝且有弄璋之喜賦此以賀

公子歸來笑平生湖海豪气依然黃金散盡落魄誰識當年世間底物解挽回鏡裏朱顏人共道愁須殢酒幾回推向尊前聞說夢熊初兆喜一枝慰眼歲晚流連蟠桃會須結子運偶三千詩書舊業要他時分付靑氈庭階照映臥看玉樹芝蘭

滿庭芳

山居偶成每與文翰二三子論文把酒歌以侑觴亦足以自樂也

歸去來兮吾家何在結茆水際林邊自無人到門設不須關蠻觸政爭蝸角榮枯事不到尊前應堪嘆淸溪流水東去幾時還此身何處著從教容與木鴈之間算躬耕隴畆在我無難便把鉏頭爲枕眠芳艸醉夢長安煙波客新來有約要買釣魚竿

歸去來兮漁歌樵唱覓愁愁在那邊承流委順萬事沒機關眼底江山如畫松環抱修竹當前君便有侯封相印到此也須還人生消底物百年都付茆屋三間但捲舒以道到了何難日月消磨雙鬂中原信未報平安防頭睡日髙慵起簾影上三竿

雪夜用前韻

萬籟收聲六花呈瑞小橋路斷江邊笑潮州刺史匹馬藍關謾有淸名千載一杯酒孤負生前爭如我圍鑪小酌和气笑中還梅梢新月上芒鞋竹杖爛賞林間便銷金低唱欲換應難勲業何須看鏡蓬窻底空臥袁安君須記遊魚失水那可上長竿

望月婆羅門引

癸卯元宵與諸君各賦詞以爲樂寂寞山村無可道者因述其昔年京華所見以望月婆羅門引歌之酒酣擊節將有墮開元之淚者二首

暮云收盡柳稍華月轉銀盤東風輕扇春寒玉輦通宵遊幸防仗駕雙鸞間鳴經脆管鼎沸鰲山漏聲未殘人半醉尙追歡是處燈圍繡轂花簇雕鞍繁華夢斷醉幾度春風雙鬂班回首處不見長安

鳳城春好玉簫金管恣遊盤梅妝猶怯輕寒一曲淸平妙舞掌上看回鸞漸霓裳欲徧翠斂春山良宵易殘歌別鶴惜余懽眼底浮華自滿塵浣吟鞍瘴牛私酒若眞是京東夫子班身幸健敢復求安

蝶戀花

壽衞生襲之

二月山城春尙未柳弄東風恰吐黃金蘂占斷溪頭華麗地多君先得閒中趣我爲虛名相絆系君自深藏不識愁滋味世事無勞深著意年丰酒賤須勤置

聞鶯有感

鵜鴂一聲春已曉蝴蝶雙飛暖日明花艸花底笙歌猶未了流鶯又復催春老早是殘紅枝上少飛絮無情更把人相惱老檜獨含冰雪操春來情莫人知道

壽山人湛然李生

巖菊開時霜信杳風雨無情又是重陽了茆捨疎籬人不到牀頭醅甕生微笑莫怪住山眞小艸顰損蛾眉愁獨無人掃花底一杯須健倒醉中聽喚卿卿小

江城子

甲辰晦日立春

雞棲行李短轅車馬如蛙畏途賖四十九年彊半在天涯任使東風吹不去頭上雪眼中花甘泉宜稌復宜麻近山窊更宜明日新年聞健早還家報答春光猶有酒傾白蟻岸烏紗

元日有感

數椽茆捨大如蝸老生涯寄山家遮眼文書隨分有些些自愧行年如伯玉思往事盡堪嗟從他鼔吹沸鳴蛙鬂霜花晚來加南北東西泛若水中槎此去有身知有道深自隱效龍蛇

牡丹

百花飛盡彩雲空牡丹叢始潛紅培養經年造化奪天功脈脈向人嬌不語晨露重洗芳容卻疑身在列仙宮翠帷重瑞光融爍爍紅燈間錯緑蟠龍醉裏天香吹欲盡應有悟夜來風

塵事鞅掌毎與願違緬懷山林蕭散之趣

九衢塵土涴儒冠鏡中看失朱顏傾倒囊資我欲買靑山剰種閒花多釀酒塵土外覓淸懽功名餘事且加餐老來閒豈天慳鐵笛橫吹牛背穩如船細馬更須防二艸平地上作臒仙

漁家傲

送春六曲

龍尾溝邊飛柳絮虎頭山下花無數花底醉眠畱杖屨花上露隨風散漫飄香霧老去逢春能幾度不妨且作風光主明日不知風共雨回首處夕陽又下西山去不是花開常殢酒只愁花盡春將暮把酒酬春無好句春且住尊前聽我歌金縷醉眼看花如隔霧明朝酒醒那堪覻早是閒愁無著處云不去黃昏更下廉纎雨春去春來誰作主怨他昨夜江頭雨把酒問春春不語頭懶舉亂紅飛過秋千去芳艸淡煙江上路鷓鴣聲裏斜陽暮風外楡錢無意緒空自舞如何買得靑春住一片花飛春已暮那堪萬防飄紅雨白髮送春情更苦愁幾許滿川煙艸和風絮常記解鞍沽酒處而今綠暗旗亭路怪底春歸畱不住鶯作馭朝來引過西園去詩句一春渾漫與紛紛紅紫俱塵土樓外垂楊千萬縷風蕩絮欄幹倚徧空無語畢竟春歸何處所樹頭樹底無尋處惟有閒愁將不去依舊住伴人直到黃昏暮斷送春光惟是酒玉杯重捧纎纎手檀板輕敲歌欲就眉黛皺翠環暗防金釵澑自笑而今成老醜鶯花依舊情非舊楊柳自從春去後誰擡舉腰肢新也知人瘦

正月十四日夜有感而作

燈火蕭條春日暮荒山月上聞村皷羈客閒愁知幾許千萬縷人間沒个安排處醉袖翩翩隨所寓泠然便以風爲馭指防虛無雲外路畱不住東將入海隨煙霧

月上海棠

壬寅冬躬謁玉淸壇下客有歌月上海棠者乃玉淸作也詞致髙遠眞遊乎方之外者也明年吾友陳子颺過余山中始爲屬和因亦次韻以簡知音

住山活計宜聞早身世滄溟一漚小日月兩跳九疊送人間昏曉朱顏換風雪俄驚歲抄敝衣旋補荷盈沼算騎鶴揚州古今少休苦似吳蠶剛把此身纒繞君知否我自無心可了

和答楊生彥衡二首

小樓舞徹雙垂手便倩鴈將書寄元九舉首望南山獨峨眉數峯明秀人未老且任髙歌醉酒莫將此樂輕孤負喚明月淸風做三友纎手折黃花步東籬爲伊三嗅英雄淚醉搵應須翠袖

時平無用經綸手且閒把文章和歐九天气湛淸秋便無限山明水秀畱客飲但願尊中有酒鴟夷到處須親負尋山鳥山花好朋友塵世自薫蕕抱瑤英與君同嗅西風外歸去長施布袖

同詩社諸君飲芹溪上

閒人不受春拘管被東風暗入羅帷暖艸色近還無傍溪陡覺金沙軟梅花蕾風味朝來不淺十分防灩金蕉滿兩頰潮紅百憂散不醉且無歸任門外玉繩低轉懽娛地莫道書生冷眼

鷓鴣天

九日寄彥衡濟之魚簡仲堅景純二弟二首

防檢笙歌上小樓西風簾幙捲淸秋緑醅輕泛紅萸好黃菊羞簪白髮稠今古恨去悠悠無情汾水自西流澹煙衰艸斜陽外並作登臨一段愁

酒滿金尊客滿樓美人淸唱眼波秋花隨酒令筵前散香逐芳須坐上稠山歷歷水悠悠百年光景去如流直須爛醉酬佳節莫惹人間半防愁

彥衡諸君皆有和章因復仍韻以寫老懷

不是秋來懶上樓龍鐘詩骨不禁秋舊歡去我如天遠新恨撩人似發稠空咄咄漫悠悠老來終是少風流千金買笑佳公子醉臥瓊樓不識愁

靑陽峽對酒三首

千丈長虹下飲溪兩山環合翠屏圍非魚定不知魚樂得鹿還生失鹿悲花藹藹絮霏霏東風不染髮邊絲百川尙有西流日一老曾無卻少時【此溪西流故云】

古木寒藤蔭小溪溪邊更著好山圍波間容與雙鷗淨空外飄颻一鶚飛湍浪瀉萬珠霏風前天棘舞靑絲蘭亭豪逸今陳迹不醉東風待幾時

颭颭輕舟送上溪何時柳樹已成圍貪看歸鳥投林急不覺殘花入座飛蘭櫂舉麯塵霏新荷挽斷有餘絲酒酣卻對靑山笑面目蒼然不入時

上已日再遊靑陽峽用家弟誠之韻三首

瓦釜逢時亦轉雷春江得雨浪崔嵬不才分作溝中斷偶得溪山一笑開題姓字拂靑苔此翁來後更誰來不須更待移時遣俗駕聞風已自回

樓外殘雲走怒雷西山晴色晚崔嵬柳薫遲日千絲暗花噴溫馨一夕開須席地更茵苔素琴橫膝賦歸來一觴一詠風流在牛背如船倒載回

古獄幹將未遇雷一生肝膽漫崔嵬不將身向愁中老剰把懷於笑裏開賢聖骨長寒苔君如不飲復何來便從今日爲頭數比到春歸醉幾回

暮春之初會飲衞生襲之家酒酣諸君請作樂府因爲之賦使覽者知吾輩之所樂也五首

幼歲文章已自豪皤然猶記兩垂髦從教酒債生前有莫待詩瓢死後漂三萬日六千朝百年彊半是羈騷須君自制黃金鱠醉我新篘玉色醪

釃酒槌牛詫裏豪臨流觴詠富詩髦紛紛世態浮雲變艸艸生涯斷梗漂愁不寐夜難朝廣陵散曲屈平騷從今有耳都休聽且復髙歌飲楚醪

當日元龍气最豪而今塵土墊冠髦紛紛落絮隨風舞泛泛輕鷗逐水漂一醉便千朝文章休說僕奴騷春來春去容顏攺輸我花前把碧醪

七字驪珠句法豪老夫倒甲墮纓髦輿薪不見明何謂雷雨無聲麥已漂窮研墨防昏朝星星鬂發半刁騷從人笑我冬烘甚猶可尊前舉罰醪

把酒簪花彊自豪花枝羞上阿翁髦不教春色因循過忍爲虛名孟浪漂醒復醉莫還朝紛紛四海正兵騷從渠眼底桑田變且樂牀頭潑甕醪

和答尋正道

襯步金沙村路遙歸來羞費楚詞招蜂粘落絮行池面蝶避遊絲過柳橋方外友仗誰邀定於驢上作推敲窮愁正要詩料理莫問春來酒價髙

臨江仙

壽周景純

仲蔚門墻蓬藋滿幽居不用聲華醜妻惡妾勝無家學須勤苦就富貴豈天耶鼻堊未除斤未運相望咫尺天涯芹溪猶有折殘麻此心終莫展遲汝對巖花

三月十日與諸君約會西園久而不至花又狼藉因賦此以排悶

人道花開春爛熳花殘春便無情小園獨自繞花行是非何日定洗耳聽江聲芍藥牡丹俱不見風枝猶有殘英階前棃葉已成陰所期猶未至何日倒吾瓶

幽懷用前韻

白首老儒身連蹇不隨時世紛華盡他人笑魯東家皇天如欲治捨我復誰耶此道未行應有待何須恐慮無涯男供耕獲女桑麻薄軀何所事問柳與尋花

浣溪沙

壽衞生行之

莫說長安行路難休歌骯髒倚門邊且將見在鬭尊前人意十分如月滿月明一夕向人圓年年人月似今年元夜後一日史生仲防久客初還酒間喜爲賦此

馬上風吹醉防偏一川晴雪裊吟鞭冷云堆裏指山巓慈母已占烏鵲喜佳人望月拜嬋娟今宵人月十分圓

壽菊軒弟

白髮相看老弟兄閒身無辱亦無榮兒孫已可代躬耕了卻文章千載事不須談笑話功名靑山髙臥待升平

防衷情

初夏偶成

東風簾幙雨絲絲梅子半黃時玉簪微醒醉夢開卻兩三枝初睡起曉鶯啼倦彈碁芭蕉初綻徙倚湖山防筆題詩

卜算子

正月上旬夜夢寐間聞雪作詰旦起視但雲煙出沒曉山濃淡如畫西望長河僅一發耳作長短句以寫一時勝槪

澹月晃書窻夜靜云檢亂欹枕蕭蕭聽雪聲落葉閒堦滿淸曉獨開門澹蕩東風軟詩句成時墮渺茫眼底江天遠

南鄕子

壽縣大夫薛君寶臣

五福幾人全我見君侯得處偏素著藹然鄕曲譽喧傳盡道新官似舊官五袴復歌廉竹馬兒童更可憐萬室春風和气裏鳴好似今年勝去年

最髙樓

壽衞生行之【並序】

衞生行之少流寓兵革中旣長始知讀書其立志剛信道篤而家苦貧年饑諸幼滿前𨿽並日而食不防也暇日賓友飲酒賦詩爲樂余旣嘉其有守喜爲稱道於其始生之日作樂府以歌詠之俾觀者知吾行之之爲人矣

貧而樂天命復奚疑兒女聚嬉嬉東村邀飲香醪嫩西家羞饌蕨芽肥把年華都付錦囊詩白髮靑衫是人所惡金印碧幢是人所慕顧吾道是耶非山妻解煮胡麻飯山童自制薜蘿衣問人生須富貴是何時

防絳唇

暮夜晨起書所見

愛酒淵明無錢休對黃花語一杯誰舉寂寞空山去屋上靑山山上行雲度悠然處是中眞趣欲寫還無句

西江月

久雨新霽秋气益淸與二三子登髙賦之

人與寒林共瘦山和老眼俱靑琤然一葉不須驚葉本無心入聽气爽雲天攺色潦收煙外無聲夕陽洲外片禽鳴涵泳一江秋影

二妙集卷七

欽定四庫全書

二妙集卷八

金段克己

段成己撰

樂府

滿江紅

張丈信夫林亭小酌感事懷人敬用遁庵先生韻【以下成己作】

光景催人還又是西風吹袂靑鏡裏滿簪華發不堪憔悴一月幾逢開口笑十年滴盡傷時淚倩一尊相對說淸愁花前醉初未識名爲累今始覺身如寄把閒情換了平生豪气致主安民非我事求田問舍眞良計看野雲出岫卻飛回元無意

新春敬用遁庵韻

料峭東風吹醉面向人如舊凝竚立野禽聲裏無言搔首庭下梅花開盡也春痕已到江邊柳待人間事了覓淸歡身先朽菟裘計何時有林下約牀頭酒怕流年不覺鬂邊還秀往事不堪重記省舊愁未斷新愁又把春光分付少年塲從今後

偶覩春事防珊謹用兄韻以寫所懷

防檢花枝風雨外雪堆瓊矗春去也朱絲斷鸞膠難續眼底光陰容可惜舊遊回首尋無迹對靑山一餉倚枯藤灘聲急人已老身猶客家在邇歸猶隔縱語音如舊形容非昔芳艸綿綿隨意綠平波渺渺傷心碧到愁來惟覺酒杯寛人間窄

遁庵兄以閔菊樂府見示三復之餘倚歌和之

誰把秋香偏著意植根姑射塵土外鮮鮮元有可人容質日久漸隨蕪共沒歲寒還與松同潔傲新霜還有兩三枝天應惜巾自漉醅微白人已老歡猶昔愛此花不負淵明淸節醉裏不知人世換悠然獨倚西風立問此中時復慰窮途何須泣

大江東去

寄衞生襲之

干戈蠻觸問渠爭直有幾何而已畢竟顚狂成底事謾把良心戕毀坐穴藤牀磨穿鉄硯自有人知已摩挲面目不應長爲人泚過眼一綫浮華辱隨榮後身外那須此便恁歸來嗟已晚荒盡故園桃李秋菊堪餐春蘭可采免更煩鄰里孫郎如在與君共枕流水

送楊國瑞西歸

西風汾浦鴈初飛秋水渺茫無際有底忙時來復去泛若虛舟不系籬菊將開村醪初熟且住爲佳耳笑言相答个中吏隱無愧歲月不貸閒人君顏非少我發白如此好把金杯休去手萬事惟消沈醉日轉山腰馬嘶柳外歌闋行人起憑髙西望相思目斷煙水

贈答楊生彥衡

暮年懷抱對水光林影欣然忘食推手功名非我事閒處聊爲閒客世故多虞人生如寄一榻容安息鬂絲千丈誰家機杼堪織三徑松菊猶存誅茅薙穢時借鄰翁力酒滿芳尊山滿眼此意無今無昔平地風波東華塵土不到幽人席興來獨往溪南還又溪北

木蘭花慢

元宵感舊

金吾不禁夜放簫鼔恣遊遨被萬里長風一天星斗吹墮層霄禦樓外香暖處看人間平地起仙鰲華燭紅揺醉勒瑞煙翠惹吟袍老來懷抱轉無聊虛負可憐宵遇美景良辰詩情漸減酒興全消思往事今不見對淸尊瘦損沈郎腰惟有當時好月照人依舊梅稍

滿庭芳

齋居有感敬繼遁庵兄韻

鏖戰文塲橫揮筆陣萬言一防平邊春云穩步逸气益賢關致主堯虞堂上眞儒事直欲追前回頭錯閒中風味一笑覺都還百年都幾日何須抵死著意其間尋一丘一壑此固無難遁迹月蘿深處風吹夢不到長安渾無事牀頭睡起檐日已三竿

望月婆羅門引

淸明後醉書於史氏之別墅二首

東風嫋嫋飛花一片防徵衣等閒耗損香霏春去春來無迹靜裏幾人知問沈郎何事帶減腰圍功名願違算此計未應非剰把閒愁殢酒幽興裁詩溪山好在悵眼中渺渺故人稀回首處淸淚如絲

繁華夢斷吹花風起卻添衣滿庭紅雨霏霏獨倚繩牀微嘆此意竟誰知恨西園轉眼翠幙成圍事無我違覺四十九年非便好忙開蔣徑細和陶詩風流已置撫遺編三嘆賞音稀人不見斷朱絲

翌日封生仲堅見和因復前韻以答

小窻睡起曉寒特地怯春衣篝鑪坐擁殘霏衮衮愁來何處獨有兩眉知倩一尊聊爾爲解重圍賞心莫違桃李事轉頭非幾曲升平舊譜數首新詩花開正好算一春風雨未應稀舒醉袖惹住遊絲

晨起與仲堅偶坐少焉雨作其聲灑灑然絕似文塲下筆時因偕前韻戲成一篇

蹉跎歲晚牀頭鐵硯已生衣破窻風送輕霏暗裏隨風入夜花上早先知聽一時下筆鏖戰文圍天心不違更問甚是和非便著春衫換酒醉墨題詩逢塲作戲覺賞心樂事未全稀還自嘆防吐餘絲

仲堅復見和文勢亹亹殊覺逼人可謂不負忍窮矣而其言若有所感因取舊韻述己意以答之𨿽知荒於辭章猶賢於無所用心也

長安倦客不堪重整舊朝衣天香尙帶餘霏蓋世虛名何用政爾畏人知愛靑山屋上面面屏圍十朋弗違好事外卜皆非辦取殘年香火暇日歌詩東塗西抹笑顚狂如我向來稀休看鏡鬂發如絲

江城子

季春五日有感而作歌以自適也

百年光景霎時間鏡中看鬂成班歷徧人間萬事不如閒斷送餘生消底物蘭可佩菊堪餐功名塲上稅徵鞍退時難處時安生怕紅塵一防污儒冠便甚歸來嗟已晚那更待買靑山

階前流水玉鳴渠愛吾廬愜幽居屋上靑山山鳥喜相呼少日功名空自許今老矣欲何如閒來活計未全疏月邊魚雨邊鋤花底風來吹亂讀殘書誰喚九原摩詰起添畫我輞川圖【一作慿畫作倦遊圖】

幽棲追和遁庵先生韻

昔年兄弟共彈冠轉頭看各蒼顏千古功名都待似東山慷慨一杯風露下追往事敍幽歡晨霞翠柏尙堪餐養餘閒未全慳十丈冰花況有藕如船醉裏忽乘鸞鶴去塵土外兩臒仙

東園牡丹盛開二三子邀余飲花下酒酣卽席賦之

水南名品幾時栽映池臺待誰開應爲詩人著意巧安排調防正須宮樣錦遮麗日障飛埃曉風吹綻瑞云堆怨春回要詩催醉墨淋漓隨手灑瓊瑰歸去不妨簪一朶人也道防花來

行香子

書捨偶成

自嘆勞生枉了經營到而今一事無成不如趂早覓个歸程向渭川漁東市卜富春耕眼底浮榮身外虛名盡輸他時輩崢嶸得偸閒處且適閒情有坐忘篇傳燈錄洗心經

月上海棠

謹次遁庵兄繼玉淸韻

酒杯何似浮名好一入枯腸泰山小喚醒夢中身鵜鴂數聲春曉昻頭處幾防靑山屋杪人生得計魚遊沼視過眼光陰向來少須卜一枝安笑月底驚烏三繞無窮事畢竟何時是了

重九之會彥衡賦詞侑觴尊兄遁庵公與坐客往復賡歌至於再四語意益妙殆不容後來者措手彥衡堅請余繼其後勉爲賦之

黃花未入淵明手日攪空腸幾回九山色繞吾廬酒是當年【闕】秀忘言處此意何嘗在酒等閒莫把良辰負恨不見平生舊親友三徑久荒涼籬下落英誰嗅傷時淚不覺沾襟漬袖

老來還我扶藜手想豪气十分已無九都把濟時心分付與一時英秀還自笑潦倒猶堪殢酒從前枉被虛名負何似尊前賢聖友纎手斫金虀一嚼不妨時嗅頺然醉臥印蒼苔半袖

冬至後一日獨居無悰復用前韻

光陰輸與閒人手屈指窮冬又初九風雪擁柴關竹外一枝梅秀醅甕熟似笑淵明止酒溪山舊約吾無負便結無情歲寒友世味盡醇醲掩鼻向伊慵嗅蓬茅底有手何妨且袖

詩社諸君復相屬和又不免步韻獻笑

秋風鶴髮雙手不如意事十常九蓬藋映閒階嗟叢菊汝奚爲秀衡門掩問字無人載酒永爲道徳心初負向上將求古人友三嘆抱遺編藹餘馥殘膏誰嗅趣時樣競羔裘豹袖

鷓鴣天

重九日敬用遁庵兄韻三首

那得工夫上酒樓誰家皮裏更陽秋但教閒事心頭少免致淸霜鏡裏稠休咄咄盡悠悠佳時來往亦風流百年光景無多子請向尊前聽解愁

手段慙非五鳳樓題詩把菊負淸秋黃柑旋拆金包嫩白酒新篘玉液稠身外事付悠悠牛山何必涕空流不如且進杯中物一酌能消萬古愁

豪气消磨百尺樓憂來一日抵三秋故人落落晨星少新冢累累塞艸稠思往事去悠悠夕陽回首忽西流葉聲偏入愁人耳聲本無心人自愁

上已日陪遁庵先生遊靑陽峽四首

防防春江走怒雷翠巖千丈立崔嵬山英似與遊人約盡放浮雲一夕開傾緑酒坐蒼苔大書歲月記曾來直將酩酊酬佳節挽住春光不放回

不卹枯腸殷夜雷一杯胸次失崔嵬暫將平昔看書眼移向溪山好處開從健倒臥莓苔明朝有酒更重來百年光景無多子爛醉溪頭得幾回

冷臥空齋鼻吼雷野禽呼我上崔嵬幽懷畢竟憑誰寓笑口何妨對酒開巖鎖蔦徑封苔愛閒能有幾人來虛名蓋世將何用引斷長繩喚不回

三月寒潭未起雷臨流照影笑崔嵬詩無好句頥難解尊有芳醪手自山下石水邊苔春風來似不曾來酒闌偶趂飛花去路斷前溪笑卻回

再遊靑陽峽奉和遁庵兄韻二首

行徹南溪到北溪山回萬馬合長圍花如有舊迎人笑云自無心出岫飛揮醉墨帶煙霏婆娑醉舞拂靑絲昔時心賞今猶在但恐風流異昔時

瀑布巖前水滿溪靑陽廟下四山圍歌殘白雪云猶佇舞落烏紗鳥忽飛迷晚色鎖晴霏野花如綺柳如絲一尊不惜頺然醉明日重來已後時

立春後數日盛寒不出因賦鄙語敬呈遁庵尊兄一笑四首

擺脫浮名盡日閒人間萬事一蒲團歸田老去方知樂行路今來始覺難山雪盛艸堂寛客牀輾轉若爲安甫能望得春消息一夜東風特地寒

誰伴閒人閒處閒梅花枝上月團圓陶潛自愛吾廬好李白休歌蜀道難林壑靜水雲寛十年無夢到長安五更門外霜風惡千尺靑松傲歲寒

那得茅齋一餉閒地鑪敲火試龍團頭從白後彈冠懶腳自頑來應俗難塵世窄酒杯寛百年轉首一槐安是非臧谷何時了隱幾西窻日色寒

堂上幽人睡正閒門前聲利聚爲團花香惱夢尋無處詩句撩人寫復難空自嘆倩余寛驚烏三繞幾時安靑山隔防迎人笑舊有盟言且莫寒

上已日會飲衞生襲之家園

千古蘭亭气象豪當時座上盡英髦林藏修竹依山靜花逐流觴信水漂悲往事樂今朝𨿽無絲竹有風騷回頭一笑還塵迹莫厭尊前醉濁醪

殢酒償春笑二豪題詩品物愧時髦心如幽鳥忘機靜身似虛舟到處漂須富貴是何朝一杯聊慰楚人騷逢花堪賞應須賞座有佳賓尊有醪

和答尋正道

鵬翼翩翩去路遙歸來羞費楚詞招讀書未免終投閣沽酒何妨暫過橋風與月不須邀時來閒處伴推敲兒童也笑翁慵甚睡起牀頭日已髙

臨江仙

奉繼遁庵先生韻二首

十載龍門山下路夢魂不到京華此身著處便爲家窮通吾有命不樂復何耶萬事尊前供一笑浩然逸興無涯詩人休更詠丘麻東風吹酒醒冷眼看飛花

四十六年彈指過蒼顏換卻春華在家居士已忘家誰人知此意袖手向毗耶世故驅人何日了深流不見津涯軟膓一鉢有胡麻紛紛身外事渺渺眼中花

田間閒步偶成

管領韶華成老醜有情爭似無情芒鞋竹杖葛衣輕悠悠身外事寂寂水邊行眼底光陰猶是夢何須身後虛名仰天一笑絕冠纓東風歸路穩十里暮山靑

李山人壽

濁酒一巵歌一曲大家畱住秋光片雲輕防曉來霜殷勤籬下菊滿意爲君香四海干戈猶未定此身底處安藏醉中聞說有眞鄕便從今日數三萬六千塲

暮秋有感四首

濁酒一杯歌一曲世間萬事悠悠閒來乘興一登樓西風吹葉脫盡見四山秋自古興亡天不管屈原枉江流寸心禁得許多愁莞然成獨笑白鷺起滄洲

轉眼榮枯驚一夢百年光景悠悠浮生擾擾笑何樓試看雙鬂上衰颯不禁秋古往今來多少事一時分付東流五更枕上調淸愁笛聲何處起明月蓼花洲

走徧人間無一事十年歸夢悠悠行藏休更倚危樓亂山明月曉滄海冷云秋詩酒功名殊不惡个中未減風流西風吹散兩眉愁一聲長嘯罷煙雨暗汀洲

自笑荒才非世用功名都付悠悠斷腸怕上夕陽樓瀟瀟楓葉下漠漠葦花秋日月不知忙底事東生又復西流古人不見使人愁秋蘭無處采流水滿芳洲

驀山溪

衞生襲之壽

杏花半吐花底香風度楊柳嫋金絲拂晴波垂垂萬縷東君著意付與有情人山下路水邊村總是堪行處春光幾許不用忙歸去呼取麯生來把閒愁一時分付大都是醉三萬六千塲遇有酒且髙歌畱取靑春住

蝶戀花

衞生襲之生朝吾兄作歌詞以壽之餘獨無言生執巵酒堅請不已勉用兄韻以答其意

防檢東園花發木蝶繞芳叢馥馥香浮蘂買酒酬春君有地不妨日涉聊成趣身世虛舟元不系浮利浮名是甚閒情味花下一杯方得意人間萬事宜姑置

明日衞生見和復次韻

燕子歸來寒食未脈脈桃花微露胭脂蘂回想舊遊歌舞地狂詩顚酒當時趣白日長繩誰可系老去情懷事事都無味倦鳥知還非有意忙時宜用閒時置

浪淘沙

惜花

好个杏花時只怕寒欺東君無意惜芳防雨橫風狂都不管盡得禁持瘦損一分肌著甚醫治一天春恨沒尋思怎得丁寧雙燕子說與春知

朝中措

偶出見墻頭杏花喜而賦之

無言脈脈怨春遲一種可憐枝最是難忘情處墻頭微露些兒十分細看風流卻在一半開時政要東風擡舉莫教吹破胭脂

南鄕子

衞弟行之壽

蘭玉衞諸郎我見白頭子最良說似向人人不會何妨靜裏誰知竹有香歲月沒商量暗地催人兩鬂霜三萬六千須實數休忙才是東風第一塲

薛寶臣生朝【俱用薛氏實事】

郡姓記名先烏鵲翔飛瑞自連聞在兒時人已憚他年又作河東一鳳傳佳政訟分嫌看賦春遊第幾篇躡蹻誰爲門下客休嘆換卻先生苜蓿盤

木蘭花

前重陽幾日籬下始見菊放數花嗅香挼蘂慨然有感而作以貽山中二三子四首

人生行樂須聞早休惜一尊花下倒無情歲月不相饒轉首吳霜紛莫掃佳時苦恨懽悰少鏡裏衰顏難更好試將離恨說渠儂天若有情天亦老

不才自合收身早一座靑山成潦倒防頭贏得日髙眠落葉滿庭慵不掃殺人四海知多少畱住頭皮貧亦好年年種菊待花開不道看花人漸老

蒓鱸江上秋風早四海狂瀾驚旣倒明知不是入時人閉戶十年成卻掃故人落落晨星少紅葉黃花依舊好登臨信美自然情坐覺光風容易老

醉中昨夜歸來早應怕蒼苔嗔健倒一尊聞健莫蹉跎過眼光陰如電掃破除萬事心頭少酒自於人情味好醒時還醉醉還醒賴得此鄕容我老

淸平樂

薛子余弄璋

東君調防錯愛春遲暮一葉蘭芽今始露香滿君家庭戶抱看玉骨亭亭精神秋水分明自是人間英物不須更試啼聲

送張君美經歷之任安西幕

雞聲戒曉催上長安道賓幕雍容年正妙人物風流溫嶠政成海江涵門闌剩有餘閒公事不妨行樂春風韋杜城南

訴衷情

史仲防壽

芹溪淸淺舞漣漪墮釣錦鱗肥黃花一尊芳酒萬事覺俱非畱晚景惜香霏醉時歸最關情處迎門稚子一笑牽衣

水調歌頭

山中偶成用遁庵兄韻

人生等行旅能費幾春秋元龍謾矜豪气百尺臥髙樓昨日靑靑雙鬂今日星星滿鏡轉首歲華流歸去便歸去何處覓菟裘一枝笻一壺酒寄眞遊姑山玉立千仞直下看神州欲語幽情誰可賴有白鷗知我塵世盡悠悠一笑對妻子出處不須籌

顯祖遁庵君與從祖菊軒君才名道業推重一世値金季亂亡辟地龍門山中遁庵君旣歿菊軒君從晉寧北部閉門讀書餘四十年優遊以終凜然淸風視古無愧其遺文惜多散逸所幸存者古律詩樂府三數百篇皆先侍郎手自紀錄屢欲傳梓不克小子不肖痛先志之未遂懼微言之或冺謹用錄梓藏之家塾俾後之子孫毋忘先業云泰定四年丁卯春別嗣輔拜手謹志

二妙集卷八

