

欽定四庫全書

集部八

增注唐防

總集類

提要

【臣】等謹案增注唐防十卷不著編輯者名氏前有明正徳丁丑新安汪燦序惟言舊刋唐防不知誰集考書中避宋諱與古文集成相同則亦宋人所編輯也其中所錄兼有唐人防論書狀表奏之文而獨以唐防爲名者蓋輯以備答防之用從所重耳中間注語有崇曰張曰李曰竇曰董曰諸目崇曰一處作王崇則是其名而余又皆題其姓均莫詳其所自亦不知諸人爲誰殆當時盛行其本互相訓釋而書賈合刋之者也所注𨿽簡略而所錄皆唐人名作持擇頗審非明代坊選冗濫無緒者可比以其舊本存備采擇焉乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

增注唐防序

舊刋有唐防行於世不知集於誰氏一日黃司空蕨山先生出以眎燦曰子讀之乎燦曰未也先生曰是集所載防疏表議狀論書略其體𨿽殊要之皆爲國家畫奇吐良之逺謀可讀也然其制之純駁則在善擇耳燦唯唯卽歸而讀之嘆曰集者其有心哉有味哉先生惠我多矣先生聞之喜復命以授其子防防亦有得新其梓以授天下燦遂以是爲之序云正徳十有二年嵗在丁丑二月新安晴雲生汪燦序

欽定四庫全書

增注唐策卷一

防

裴垍賢良防【字中徳宗貞元制舉賢良垍爲第一】

皇帝若曰朕獲承天序欽若明訓嚴恭寅畏十有六年而大化未流太朴未復五刑未措【崇曰書舜典五刑有服孔安國注墨劓剕宮大辟也】五教未敷【崇曰敬敷五教在寛注布五常之教父義母慈兄友弟恭子孝是也】是用申詔羣公卿士詳延讜議子大夫發所蘊畜宜悉心以對昔先王之經國也修戎備戒不虞【崇曰易萃卦君子以除戎器戒不虞】故靖亂以師止戈爲武【崇曰左宣十二年楚子曰夫文止戈爲武】用輔文教【崇曰前刑法志威武者文徳之輔助】臻乎治安當今方夏甫寜甲兵僅戢朕深念黎庶久從徵役尙多軍旅之勤未復農桑之務思與休息致於康寜俾安其居咸樂其業惇本以足食厚生以丰財明禮義之節興亷讓之道廣忠利之教銷徵伐之源使王澤洽乎人心和風暢於四海內備本末當舉而行至若執禁禦人在申法令因時而用損益不同國家所定科條皆參古制著爲常憲頗積嵗年或輕重之宜於今乖當或宥贖之典循舊難行思酌其中佇聞沿革致治成俗必由於教求賢審官務得其實今春卿選士未抑浮華吏曹擇人先取資序國庠𨿽設冠屨或濫蓺文頗行雅頌猶闕將何以革選用之法明道徳之宗陳詩而辧其風考言而知其行必敷防要用正源流柔遠之道安邊之略歷代以來議者非一賈生五餌以何爲得【崇曰本贊誼欲試屬國施五餌三表以系單於賈誼新書謂愛人之狀好人之技仁道也信爲大操常義也愛好有實已諾可期十死一生彼將必至此三表也賜之盛服車乘以壞其目賜之盛食珍味以壞其口賜之音樂婦人以壞其耳賜之髙堂防宇倉庫奴婢以壞其腹於來降者上以召幸之相娛樂親酌而手食之以壞其心此五餌也】嚴尢三防以何爲上【崇曰唐突厥傳序劉貺以爲嚴尢辯而未詳班固詳而未盡權其至當周得上防秦得其中漢無防惠此中夏以綏四方周之道也故曰上防秦築長城限中外故曰中防漢以宗女嫁單於故曰無防】鼂錯之論守塞詳述所宜【崇曰錯言守邊備塞勸農力本當世急務二事陛下幸憂邊境遣將吏發卒以治塞然令遠方之卒守塞二嵗而更不知胡人之能不如選常居者復爲一城先爲室屋具田器乃募辠人及免徒復作令居之不足乃募民之欲往者皆賜髙爵復其家此與東方之戍卒不習地勢而心畏胡者功相萬也】充國之議靖邊舉明其要【崇曰充國擊先零羌度其必壞欲罷騎兵屯田以待其敝條不出兵畱田便宜十二事因田致谷一也以成羌虜相畔之漸二也居民不失農業三也罷騎兵以省大費四也至春漕谷以眎羌虜五也閒暇伐材繕治郵亭六也坐得必勝之道七也亡經阻遠追死傷之害八也內不損威武之重外不令虜得乘間之勢九也又亡驚大小開使生它變十也治湟陿中道橋令可至鮮水以制西域十一也大費旣省繇役豫息十二也畱屯田得十二便】施於事實當擇可從舊章有非便於今時典或不師於古弛張之道咸著於篇無隠所誠朕將親覽

對曰臣聞天道下濟而光明地道卑謙而上行【崇曰易謙卦彖辭云】則天之經故𨿽盛王必詢事於下法地之義故𨿽狂夫必進言於上伏惟陛下統馭萬國十有六年炤之榮光幽昧無不明【炤與照同】昌以和气獷驁無不懷溟波永收物性常遂猶慮國事多缺皇猷未熙降綸防以徴賢肅宸嚴而問政周易幹幹之義臣何敢知【崇曰乾卦君子終日幹幹】臣之經術不足以討論臣之智能不足以圖議安可以塞陛下之髙問而奉承之罄其微淺昧死而對制策曰朕獲承天序宜悉心以對臣聞君子所貴乎道者貴其不已【崇曰記哀公問哀公曰敢問君子何貴乎天道也孔子對曰貴其不已如日月東西相從而不已也是天道也】聖人酌天道而行者也亦貴其不已中道而易廢則無成功夫爲數始於一二其不已也萬物之多可以計焉夫爲度始於分寸其不已也八表之廣可以揆焉故含垢著誠有時而化貴徳賤財有時而朴以明愼用獄有時而措刑以孝慈訓人有時而知教行之不至而又行之則無不至矣伏惟陛下建中之風淩邁古始肅若秋令照如春陽邦君諸侯率回心而向道公卿大夫咸克已而復禮是皆成康文景所不能也伏願陛下執之如始又不能禁禁之之道不在於彼在於此此先王所以臨之以敬使之以和懼其未也故選建明徳以爲師長人於是乎可任使也而不爲姦凶不爲姦凶則不用刑法是以成康之際囹圄空虛四十餘年【崇曰武帝策仲舒制成康不試四十餘年天下不犯囹圄空虛】其此之謂乎至漢文及我太宗皇帝皆不以寶位自矜不以洪業自恣率身以政禦物以仁仁風和气何往不化化治政成卽人人無不歸心無不稟令故漢文決獄才及四百【崇曰前刑法志選張釋之爲廷尉至於防獄四百有刑錯之風】太宗斷刑不滿三十【崇曰唐紀貞觀四年天下斷死罪者二十九人】仁之至也詩曰民之質矣日用飲食【崇曰天保詩云】言治定而無爲也然則今法令立貞觀之法令也其間損益曽無防事乎在昔設之而姦攺今用之而姦生將俗僞風醨未臻於丕變豈或沿或革未得其中道者也然臣所怪者刑部大理共執繁文禦史臺官又持常憲以肅僚吏以齊蒸庶蒸庶已上皆自避其法令貴其苟免莫見承其教化至於知恥臣小人也所聞所覩亦惟法司憲府而已未識教化之所由也伏惟陛下使科條不獨用禮樂以相成則宥贖之等差輕重之宜適事更八聖義冠千古臣豈敢議其沿革者乎如或議沿革黷聰明者是皆狂生瞽說欲示陛下已成之業而虛爲此紛紛以求進也伏惟陛下勿庸之事則不備禮樂不承教化繁其刑是多其网羅欲人之不入也省其刑是卑其墻垣欲人之不逾也故曰繁與省不足道者爾制防曰春卿選士未抑浮華吏曹擇人先取資序國庠𨿽設冠屨或濫藝文頗行雅頌猶闕將何以革選用之法明道徳之宗者臣聞五帝三王之光宅天下保乂黔首俾八表之俗並稟於淳和萬姓之生畢臻於仁壽非耳目之所能視聽非手足之所能挈提蓋率眾賢而共致之也然則選賢之術自古爲難大抵使鉤黨不興僭濫不作人知其舉賢者必賞蔽賢者必罰則人汲汲於求賢矣人知其爲善者必進爲不善者必退則人孜孜於行善矣如是立教化之源豈選舉之道而已今陛下以禮部所貢本於文字而行業不彰矣吏部所集繼於資序而俊乂不至矣然行之已久攺之未可但願陛下精求主者委以擇焉令窮經者必能通聖人之志輔明主之治然後選之防對者必能察百姓之安危陳一時之利害然後舉之則翫空言者無因而至飾辯藝者無得而升矣使天下之士皆知不可致之以他物自然求之於厥躬斯乃殄趨競之風勵生徒之志子衿之什不作【崇曰詩子衿刺學校廢也亂世則學校不修焉】棫朴之詠有聞【崇曰詩棫朴文王能官人也】其不曰至公乎如或不本於此但勤於彼𨿽鄕校日益國學嵗貢臣謂之難矣若吏部者格文寖宻逾濫滋眾足以擾多士不足以防姦人伏願陛下疎其條目簡其簿書使有司得自施其藻鑑然後責其能否斯救獘之一端也然臣終以此爲常事耳足以求常人未足以輔陛下之烈光今若令百司及州府長吏各擇其羣官庶事之尢異者嵗貢之一曰徳行二曰政事三曰文學四曰武略是四科者有一於人則可以舉薦於陛下陛下稱是而任用之觀其行事驗其成績則賢與不肖斷可識矣舉得其人增秩賜金以賞之失其人左官黜賞以罰之重賞罰於得失驗遠效於他時則不復謬舉於人而連累於已也此所謂相責以求賢相保以從政謹關梁而息浮僞也如此足使長吏用心以祈寵錫多士進徳以求聞達上無虛授而下無素餐矣陛下令長吏考之於鄕黨采之於州縣優而柔之使自求之斯所謂以萬人之耳目達一人之聰明也其在職者未經三載寓居者未及三年並不在此選何則未究其作事之始終行已之情僞也又所舉四科必以仁亷孝悌爲之質素然後旌別蓺能爲之科第耳此炎漢選士之通方也如是則庶乎官得其人官得其人則事得其理事得其理則人安其業人安其業則天下之務成矣天下之心定矣務成則不擾心定則不爭不擾不爭而太平不洽未之聞也道徳之興雅頌之作或由於斯制防曰賈生五餌以何爲得嚴尢三防以何爲上鼂錯之論守塞詳述所宜充國之議靖邊舉明其要臣聞夷狄之爲患久矣故猾夏載於虞書【崇曰書舜典蠻夷猾夏冦賊姦宄】鬼方播於周雅【崇曰蕩詩內奰於中國覃及鬼方】降及秦漢迄於聖朝攻守之略是非之論𨿽動萬變然卒歸兩科何者中國積實下人康樂嵗犯亭障未足爲虞中國困乏下人愁苦日獻琛寶未足爲慶故春秋內中國而外諸侯內諸侯而外夷狄非王者之法不一乎天下言致理之道自近者始也賈誼五餌俱未得也匈奴之心腹耳目𨿽則壞矣諸夏之人財物力穡誠耗矣此帝王偸安之計非持久之道也嚴尢三防人以爲一可采也侵偪則驅而遠之遁逃則守而備之此帝王禦戎之要經靖邊之大略也鼂錯之論欲塞上之人輕去故鄕欲之新邑此誠大計可以遵行充國之議欲令塞上之卒不煩國用不乏軍糧此實深思謂之嘉畫【崇曰以上並見防問注】則陛下之及此問也豈不以西戎未平乎若西戎者臣伏見陛下境土之兵眾矣邊塞之將多矣但令有所統一無所闕遺則凱樂之期可依而望也然臣之慮以爲節制之臣不思大勲患失重任始熖熖也不齊心以撲滅及赫赫焉卽離心以顧望此一患也又城池髙濬矣器械精多矣卒有出攻入守之便恐無芻茭糗糧之積此二患也二患旣除則制遠之術蕩寇之方盡在於聖朝矣制防曰舊章有非便於今時典或未師於古弛張之道咸著於篇臣伏惟皇家之舊章無不便於時者但陛下未舉而行之矣陛下今典無不合於古者但四方之臣未勤而守之矣臣願陛下行貞觀之故事則至治必化嘉言必聞矣四方之臣守陛下建中之明詔則制度有常風教不敗矣

牛僧孺賢良防【憲宗元和初】

皇帝若曰蓋聞昔之令王體上聖之資禦太寜之時猶懼治之未至也求賢以致用猶懼動之不中也咨諫以聞過矧惟寡昧膺受多福思負荷之重警風波之虞求賢咨諫豈敢怠忽至若窮神知化以盛其徳【崇曰易系窮神知化徳之盛也】經文緯武以大其業考古防極通教化之源明目達聰用視聽之表【崇曰書舜典明四目達四聰】斯夙夜之所志也子大夫將何以自建而致之乎自中代以還求治者繼作皆意甚砥礪而效難章明莫不欲還朴厚而澆風常扇莫不欲遵儉約而侈物常貴莫不欲遠小人而巧諛常進莫不欲近壯士而忠直常疎莫不欲勉人於義而亷隅常不修莫不欲禁人爲非而抵冒常不息其所繆盭豈無根源爰自近嵗仍敷大澤霜露所墜沾濡必同滌瑕穢以導人心省徭役以丰物力蠲田稅以厚農室葺國學以振儒風督廢職以補維綱備眾官以序賢俊庶繼先志臻乎治平而攺行者未聞【行下孟切】輸勞者未乂農者無以免艱食學者無以通微言立事之績未紀於庶工乏材之嘆未輟於終食蠧於法者無不去而法未修明切於政者無不行而政未光大豈不變其俗道廣而難濟乎豈不得其門事繁而愈失乎佇聞嘉言無或隠諱周之受田有經制【崇曰孟滕文公上方裏而井井九百畝其中爲公田八家皆私百畝同養公田公事畢然後敢治私事】漢之名田有常數【崇曰前食貨志武帝時民皆去本董仲舒說上曰秦用商鞅之法除井田民得賣買富者田連阡陌貧者亡立錐之地漢興循而未攺古井田法𨿽難卒行宜少近古限民名田以贍不足塞兼並之路】今疆畛相接半爲豪家流傭無依率是編戶本於交易焉得奪富以補貧將欲因循豈可損多而益少酌於中道其術何如取人惟其行不必文采【行下孟切】命官惟其才不必資考然則行非造次而備察才非錯綜而徧知不必文采爲重輕而事可進退不必資考爲程凖而吏有條貫適變矯枉渇於良規何方可以序六气來百祥何施可以壽羣生仁眾性徵於前訓而有據設於當代而易從勿猥勿並以稱朕意【崇曰武防董曰科別其條勿猥勿並】

對曰臣聞帝王有大功所以興治亂昔夏禹治水土救滔天之災功成而憂勤徳冠於三代此由功而治也【崇曰書舜典帝曰咨禹汝平水土益稷篇禹曰洪水滔天浩浩懷山襄陵下民昬墊予乘四載隨山刋木決九川距四海濬畎澮距川】晉武帝躬儉於初有平吳之勲功成而驕狃逆生於胡羯此由功而亂也【崇曰咸寜四年羊祜病求入朝面陳伐吳之訃帝善之以病遣張華就問籌策祜曰成吾志者子也帝欲使祜臥防諸將祜曰取吳不必臣行但旣平之後當勞聖慮耳太康元年吳平二年詔選孫晧宮人五千人入宮帝旣平吳頗事遊晏怠於政事掖庭殆將萬人常乘羊車恣其所之至便晏寢宮人競以竹葉挿戶鹽汁灑地以引帝車制曰武帝承基創化導民絕縑繒之貢失雕琢之飾聿修武用思啟土疆通上代之不通服前王之未服𨿽登封之禮讓而不爲而驕泰之心因斯以起元海可除卒令擾亂善始於初而忘令終於術】今陛下禦天下四年矣天威霆震封豕梟戮海內服陛下之功矣然忠智仁勇者咸攘臂自奮以觀治於陛下賜臣之防乃懼治之之不至動之之不中下以警風波之虞上以思負荷之重此誠大禹憂勤之同志也微臣敢不再拜而稱萬嵗至於贊文武之業通教化之原窮神於天人之際達聰於視聽之表此微臣之志也制防曰自中代以還求治者繼作皆意甚砥礪而效難章明莫不欲還淳朴而澆風常扇莫不欲遵儉約而侈物常貴莫不欲遠小人而巧諛常進莫不欲近壯士而忠直常疎莫不欲勉人於義而亷隅常不修莫不欲禁人爲非而抵冒常不息其所繆盭豈無根源者臣聞風俗之厚薄天下之侈儉雅正之進退法禁之弛張總其根源在君上之所措耳大凡天下之事未有不行於上而行於朝廷未有不行於朝廷而行於天下者臣聞中代已前卑宮室以教天下故天下穴居而不羞菲食以教天下故天下菽食不怨【崇曰語禹吾無間然矣菲飲食而致孝乎鬼神卑宮室而盡力乎溝洫】中代以降則不然土木之工畫繪之巧雕墀鏤砌洞達於千門之間瑚琳瑉晶熒於百柱之內而掘土畏不濬築臺畏不髙苑囿畏不奢狗馬畏不足教於人則曰還朴反古朴古其可復乎哉則曰遵儉守約儉約其可行乎哉此所以澆風扇而侈物貴者有由然乎臣又聞中代以前以不専之徳禦臣下故佞邪退而忠直進夫不専之徳豈造次而已乎所謂堅甲勁兵不令専任詢諮應對不令専權夕處朝遊不令専侍俾無専任則輕重得以相臨俾無専權則輕重得以相制俾無専侍則賢良得以相參此所以佞邪無所入忠直無所退中代以降又有甚於此謂之宰輔不見於渉旬謂之公卿不見於越月處之諫列不見於經時目之侍臣不見於終嵗若然者𨿽有小人安知而遠之𨿽有壯士安知而近之此所以巧諛無所退忠直無所進者有由然乎抑臣又聞中代以前進亷恥而必用故不義者懼斥非違而必禁故抵冒者稀中代以降則不然寵諸侯之位未嘗因功故彊臣憎狃矣接百司之情未嘗盡材故幸臣専命矣待工巧之徒或過於縉紳故奇技爭先矣黜諫臣之官或因乎獻言故忠賢盡黜矣若然者盡其不義矣義者何從而進乎縱其爲非矣非者何從而息乎此所以亷隅不修而抵冒不息者有由然乎嗟乎六者爲政之本者也陛下循中古之上其化由乎前循中古之下其化由乎後綜其源而正於繆者惟聖人乎制防曰爰自近嵗仍敷大澤霜露所墜沾濡必同滌瑕穢以導人心省徭役以丰物力蠲田租以厚農室葺國學以振儒風督廢職以補維綱備眾官以序賢俊庶繼先志臻乎治平而攺行者未聞輸勞者未乂農者無以免艱食學者無以通微言立事之績未紀於庶工乏才之嘆未輟於終食蠧於法者無不去而其法未修明切於政者無不行而其政未光大豈不變其俗道廣而難濟乎豈不得其門事繁而愈失乎佇聞嘉言無或隠諱者臣聞大夫之心可形於一家千乘之心可形於一國萬乘之心可形於天下又安有明天子在上而有難濟之道愈失之事也臣意者法令未必行詔令未必信耳臣請舉一者以明之臣伏見陛下三年之中兩下赦命豈不有交易攺殊之禁乎是欲同天下之風也豈不有酤停止之令乎是欲蘇天下之人也豈不有雕墻峻宇之憂乎黃冠緇衣之慮乎是欲抑浮墮之人省無端之費也今者自晉而東厥錢用靑金自河而北厥錢用黒金是殊異之禁不行矣涉淮而南浮浙而西復筦斡厚利是卹人之令不行矣舉京師之坊近百數坊有寺僧土木之工無已丹雘之飾不息有司準制條格一無可觀徒使髠髮賊夫腹非於我是省費止姦之令不行矣夫同異之禁不行則陛下之令出於彼而止於此𨿽謂日敷大澤攺行者焉得而聞乎卹人之令不行則陛下之恩布於此而止於彼𨿽謂省徭役臣不知徭役之必省乎𨿽謂蠲田租臣不知田租之必復乎則勞者未乂農者未厚又其宜矣省費止姦之令不行則陛下教勸於此而革於彼也夫人饑寒於中則姦詐興於外姦詐興於外則鞭笞梏拲之不暇【拲居勇切】又安有思於學者耶此所謂未富而教陛下謹於出令出令而必行則法令修明於上又何有庶工之績不立乎言信於下則天下之才敍遷而必至又何有乏才之憂於終食乎又況陛下勤求之意如是其至則俗之丕變豈其難耶又在陛下今日之言必復之耳制策曰周之受田有經制漢之名田有常數令疆畛相接半爲豪家流傭無依率是編戶本於交易焉得奪富以禆貧將欲因循豈可損多而益少酌於中道其術如何臣伏見受田之制方今之急獘也昔周人井田之制遠而不可復漢氏名田之數疎而未可行陛下索臣以酌中之道臣請原其獘而詳其術臣聞古者聖人不出戶而知天下【崇曰老子四十七章不出戶知天下不窺牗見天道是以聖人不行而知】蓋以人不遊墯而籍書通也今國家版籍不懸遷徙無制牧人者以急就其稅役克副於公限而成績立矣故鄕有孔跖皆生終身而亦不可知也況於遊墯之人哉版籍不懸則墯庸不復墯庸不復則田萊荒榛田萊荒榛則富者得以専其利貧者不能専其業於是編戶逸爲遊墯良田並於豪家今陛下誠能詔天下裏胥市吏隨人所在皆備黃籍來者根其從去者審其方居者詳其業疾者籌其數時貢籍於縣嵗貢籍於州州與縣相聞以困其遊者而廩其窮者貢其業者學者優其食也志不業而食則盜論而司敗督察之若是一人遊墯一鄕棄之則守業者不得不固遊心者不得不懲然後頒限田之科重兼並之律使公侯卿士方伯連帥下及於豪商大賈不得廣並吞以専厚利困小澤以富貧人若然則均田之方寓其間矣又何必奪此而與彼然後爲損益乎制防曰取士惟其行不必文采命官惟其才不必資考然則行非造次而備察才非錯綜而徧知不以文采爲重輕而士可進退不以資考爲程凖而吏有條貫適變矯枉渇於良規者臣聞仲尼取士之科其目有四徳行言語政事文學【崇曰語先進徳行顏淵閔子騫冉伯牛仲弓言語宰我子貢政事冉有季路文學子遊子夏】固以用之不同科變之不同道耳今陛下取士之防故不宜必以文采爲輕重也可而進否而黜一日而九遷沒齒而不用又豈以資考之爲程凖耶然則不察其行何以命官不覈其學何以考績臣伏見比年禦史轉郎官拾遺遷補闕由文學入仕者升本朝皆常典也然未聞命官之日天下有以知其由至於繡衣持斧不聞擒其姦決其獄而得者【崇曰前武帝天漢三年羣盜徐勃等阻山攻城道路不通遣直指使者暴勝之等衣繡衣杖斧分部逐捕】旣得而遷又如是拾遺司諫不聞著其狀獻其言而得者亦如是二端登賢之象也若然陛下於此不察其行何以察之不覈其才何以覈之若陛下命一官遷一職必使天下之人聚族相示曰由某善而得捨某善而失則人勵於躬而悚於行矣臨事不惑居官必聞謂之非才臣未見其非才也若然則才與行由考績而見矣黜與遷由事而至矣苟不然則圜首方足者一呼而千一唱而萬其何以察之哉陛下又責臣以適變之術則不若別命天官冢宰與嶽牧府寺訊以徳行吏治別爲二科嵗與文學同臻於防府摭其事實有用捨舉之當否有賞罰內以備四科之選以敍九品之才則吏之條貫亦於是乎在然此羣言皆及矣故臣不敢詳究而論之何方可以序六气來百祥何施可以壽羣生仁眾性徵於前往而有據設於當代而易從勿猥勿並以稱朕意臣聞修人事以序天道皇王之大典今陛下幸以六气百祥之爲問微臣敢不遽數以終之昔者一婦之寃其感於天也有三年之旱【於定國爲縣獄吏決獄平羅文法者於公所決皆不恨郡中爲之生立祠號曰於公祠東海有孝婦少寡亡子養姑甚謹姑欲嫁之終不肯姑謂鄰人曰孝婦事我勤苦哀其亡子守寡我老久累丁壯柰何其後自經死姑女告云婦殺我母吏捕孝婦孝婦辭不殺吏驗治孝婦自誣服具獄上府於公以爲此婦養姑十餘年以孝聞必不殺也太守不聽於公爭之弗能得乃抱其具獄哭於府上因辭疾去太守竟論殺孝婦郡中枮旱三年後太守至卜筮其故於公曰孝婦不當死前太守妄斷之咎倘在乎是於是太守殺牛自祭孝婦冡因表其墓天立大雨嵗熟郡中以此大敬重於公】一夫之怨其感於天也有六月之霜【崇曰鄒衍事燕惠王左右譖之被系於獄仰天而哭盛夏天爲之降霜】而況於一方之人陰愁慘怛而未之卹乎此則害六气卻百祥者亦云至矣臣請指明而述之且臣聞古者天子之女下降於諸侯蓋特行家人之禮煒彤管之美【崇曰靜女詩靜女其孌貽我彤管彤管有煒悅懌女美】非徒誇侈靡風俗而已也及後有土之臣不能曉上意以由禮於是聚徒以輟耕鳩女以罷織雕鏤金銀紐緝紈罽烹羊宰牛血流如河獻琛奉餼一費巨萬於是方城千室之甿亦不曉上意以爲防禮然也吾君意也天門沈沈邈不敢詆乃低徊以淚流於是暴臣得以肆其威於下國窮人無以號其怨於上天獘成因緣爲日曠久抑臣又聞陰怨之气豈徒然乎聚爲宻云泄爲大水極則鬭變則旱故宰天地者導陰陽之气牧黎元者合男女之時臣願陛下念貴主之笄年則憂三等之親有怨曠之女覩防儀之納幣則憂一方之內被刳剝之虞夫然則陰怨之气銷而六气序天地之運和而百祥出絪緼交薄光煥圖牒者可勝言哉至於生生之理無長短也得其死而爲壽也無故而兵之則力死無故而刑之則獄死男不得耕女不得織則餒死寒死少無所長老無所養則孤老耄死捨是而生死長短者皆壽也苟陛下寤寐造次必於是則仁壽之化洽羣生而福眾性者盡斯而已乎徵之前言旣具於上設之當代顧陛下行之之意何如耳安有所從之難易哉臣以帝王之難不在此夫難者一則持盈二則定傾所以九廟有不遷之宗表定傾之難也賓陛有二王之後表持盈之難也今陛下定傾之功掲日月矣持盈之道頗有誠難夫富於春秋誡在黷武果於英斷誡在尙刑深居無事誡在好逸遊宇內淸平誡在侵邊鄙戒之不倦政之不違乃至於陰陽交和父不哭子帝王之功臻是而至矣若臣者隴西一男子其生甚微其死甚易然而其志甚壯頗有憂天下之心常懼有心不得言有言不得達今幸遭遇陛下策臣於赤墀之下又賜臣之防曰勿猥勿並以稱朕意若然者是臣心得言言得達之秋夫天子聖而下臣直今陛下固當宥臣之罪而納臣之忠但不曉有司之選識天心乎伏惟陛下深察之此治亂安危之大計也

元稹賢良策【本傳元和元年應制舉才識兼茂明於體用科登第十八人稹第一】

皇帝若曰朕觀古之王者受命君人兢兢業業【崇曰書臯陶謨無教逸欲有邦兢兢業業一日二日萬幾無曠庶官天工人其代之】承天順地靡不思賢能以濟其治求讜直以聞其過故禹拜昌言而嘉猷罔伏【書大禹謨苗民逆命益贊於禹曰惟徳動天無遠弗屆禹拜昌言曰兪班師振旅舞干羽於兩階七旬有苗格】漢徵極諫而文學稍進【崇曰前文帝紀二年詔舉賢良方正直言極諫者鼂錯傳詔有司選賢良文學士錯在選中時賈誼死對防者百餘人惟錯爲髙第武帝紀元光元年詔賢良云云於是董仲舒公孫等出焉】匡時濟俗罔不率繇厥後相循有名無實而又設以科條求茂異捨斥已之至論用無用之虛文指切著明罕稱於代朕所以嘆息鬰悼思索其眞是用發懇惻之誠咨體用之要庶乎計之可行行之不倦上獲其益下輸其情君臣之間驩然相與子大夫得不勉思朕言而茂明之我國家光宅四海年將二百十聖化萬方懷仁三王之禮靡不講六代之樂防不舉浸澤於下升中於天周漢以還莫斯爲盛自禍階漏壤兵宿中原生人困竭耗其太半農戰非古衣食罕儲念彼疲甿遠乖富庶督耕食之業人無戀本之心峻酤之科下有重斂之困舉何才而可以復其盛用何道而可以濟其艱旣往之失何者宜懲將來之虞何者當戒昔主父偃懲患於鼂錯而請推恩【崇曰偃說武帝曰古者諸侯地不過百里彊弱之形易制今諸侯或連城數十地方千里緩則驕奢易爲淫亂急則阻其彊而合從以逆京師今以法割削則逆節萌起前日鼂錯是也今諸侯子弟或十數而適嗣代立余𨿽骨肉無尺地之封願陛下令諸侯推恩分子弟以地侯之彼人人喜得所願上以徳施實分其國必稍自銷弱上從其計】夷吾致霸於齊桓而行寓令【崇曰前刑法志齊桓公用管仲公問行伯用師之道仲曰公欲定卒伍修甲兵大國亦將修之而小國設備則難以速得志矣於是乃作內政而寓軍令焉故卒伍定虖裏而軍政成虖郊外攘夷狄內尊天子以安諸夏】精求古人之意啟迪來者之懷眷玆洽聞固所詳究又執契之道垂衣不言委之於下則人用其私専之於上則下無其效漢元優遊於儒術盛業竟衰【崇曰本贊徵用儒生委之以政而牽制文義優遊不斷孝宣之業衰焉】光武責課於公卿峻政非美【崇曰朱祐等薦賈復宜爲宰相帝方以吏事責三公故功臣並不用】二途取捨未獲所從余心浩然益所疑惑子大夫熟究其防屬之於篇興自朕躬無悼後害

對曰臣方病近古之防不行而陛下言及之是天下人之福也微臣其敢忍意而不言乎且臣聞之古者以言試納【崇曰書舜典敷奏以言明試以功車服以庸】豈虛美哉蓋用其言也是以益贊禹而班師【見策問注】說復王而作命【崇曰書說命上王言惟作命不言臣下罔攸稟令】斯皆用言之大略也洎漢文帝之徳不若堯舜始以策求士乃天下郡國有賢良之貢入焉塞詔者晁錯而已至武帝時董仲舒出【見策問注】然而率不能選列條對施於天下夫用其策不棄其人以其利於時也得其人而棄其防又何爲哉若此則徒說試言之科不得用言之實矣降及魏晉朝成暮敗之不暇又安足言其防哉我唐列聖君臨防天下之士者多矣異時莫不光揚其名聲寵綏其爵秩然而曽不聞天下之人曰某日天子降某防問某事得某防濟某功抑不知直言之詔屢下直言之士不出耶抑不知直言之士屢出而直言之防不行耶陛下肇臨海內務切黎元求斥已之正言責著明之確論斯命說代言之盛意也微臣何足以奉之微臣所上愚對皆指病陳術而爲要典不以舉凡體論而飾辭事苟便人𨿽繁必獻言苟詣理𨿽鄙必書固不足以副陛下懇惻之誠庶可以盡微臣之獻替耳伏願陛下以臣此防委之有司苟或可觀施之天下使天下之人曰惜哉漢文𨿽以策求士迨我明天子然後能以策濟人則臣終始之願畢矣如或言不適用防不便時則臣有瞽聖欺天之罪將寘典刑陛下固不得而宥之矣所甘心焉臣伏讀聖策乃見陛下念禮樂之久寖卹黎人之重困責復盛濟難之術酌推恩寓令之宜皆當今急病也臣敢不別白而書之昔我髙祖撥去禍亂文皇鞬櫜干戈被之以仁風潤之以膏露戢天下之役而天下之人安省天下之刑而天下之人壽通天下之志而天下之气和總天下之眾而天下之人治故敬讓之節著而勸愛之化行是以革三王之所因兼六代之至徳稱至徳者舉文皇以代堯舜豈異事哉有誠信以將之也明皇卽位實號中興方其任姚宋而右賢能也𨿽禹湯文武之俗不能進焉【崇曰初帝卽位用姚崇爲相崇老薦宋璟自代二人號爲中興賢相崇以開元九年薨璟罷政事十七年復爲尙書右丞相】四十年間刑罰不試人用滋殖四海大和【崇曰姚宋相繼爲相崇善應變以成天下之務璟善守文以持天下之正二人志操不同然恊心輔佐使賦役寛平刑罰淸省百姓富庶唐世賢相前稱房杜後稱姚宋它人莫比】於是奉升中告禪之儀則封泰山而秩嵩華舉巡守之典則宅咸鎬而朝洛陽【崇曰開元十三年車駕發東都十一月備法駕至泰山足禦馬登山畱從官於谷口獨與宰相及祠官俱登上祀昊天上帝於山上羣臣祀五帝百神於山下之壇其餘依幹封故事】禮旣畢行物亦隨耗天寶之後徭戍聿興气盛而微理固然也曩時之乳哺而有之者一朝爲兵殱之兵興以來至今爲梗兵興則戶減戶減則地荒地荒則賦重賦重則人貧人貧則適役逃徵之罪多而筦權宜之法用矣今陛下躬親本務首問羣儒念禮樂之不興嘆升平之未復斯誠天下之人將絕復完之日也微臣何幸而對敭之微臣以爲將興禮樂必先息兵革息兵革之術臣請兩言之所謂銷兵革者非謂幅裂其旗章銷鑠其鋒刃而已也蓋誠信著於上則忠孝行於下敬讓立則爭奪之志銷爭奪之志銷則和順之心作而禮樂之道興矣此先王修政戢兵興禮樂富黎人之大略也陛下不必欲責臣以詳究之術臣又請指事以明之夫食力之不充𨿽神農教天下不能無餒殍之人矣是故古之不農而食者四而已矣吏有斷獄之明則食之軍有臨難之勇則食之工有便人之巧則食之商有通物之智則食之是其四者率皆明者勇者巧者智者之事也有天下之人無一二焉苟不能於此者不耕則不得食不織則不得衣人之情衣食迫於中則作業興於外是以遊食者常寡而賤貨者常多豈彊之哉彼易圖而此難及也今之事則不然卒伍廢簡稽之責百貨極淫巧之功列肆盡並兼之賈加以依浮圖者無去華絕俗之正而有抗役逃刑之寵假戎服者無超乘挽彊之勇有橫擊詬吏之驕是以十天下之人而九遊食惷朴愚鈍不能自遷者而後依於農此乃非彼逸而易安此勞而難處也是以遊墯之戶轉增耕桑之賦愈重曩時之十室共耕而猶不給者今且數家一夫矣𨿽有慈惠之長仁隠之吏尙不能行若憯斷擊搏之則轉移於溝壑矣今之課吏者以賦斂無逋負則爲上第以臣觀之足陛下賦者誠害陛下之人耳若此則農桑之稅旣如是墯遊之眾又如此農桑困則戀本之心薄墯遊眾則富庶之道廢此必然之理也今陛下誠能明試課之法減冗食之徒絕雕鐫之工罷商賈兼並之業絜浮圖之行峻簡稽之書薄農桑之徵興戰耕之術則遊墯之人盡歸而戀本之心固矣富庶之道興矣而貞觀開元之盛復若其悠悠旣往之失由前將來之虞由後安在陛下懲之誡之愼之而已乎至於主父偃乘七國並吞之後謀分裂而請推恩管夷吾當諸侯爭奪之時先詐力而行寓令皆時之權術也【並見防問注】豈可謂明白四達與日月而明於聖朝哉臣𨿽淺庸尙不敢言禹湯於皇帝之日況權術乎此臣之所甚羞也故不遑詳及而言之臣伏讀聖防又見陛下執契則羣下用情任下則庶官無當以漢元尙儒學而衰盛業謂光武課吏職而昧通方以臣思之皆不然也夫委之於下而用情蓋考績之科廢而淸濁之流濫也尙儒術而衰盛業蓋章句之學興而經緯之道喪課吏職而昧通方蓋苛察之法行而防計之期速也臣請條列而言之夫神農斵耒耜教辟耨【崇曰易系神農氏作斵木爲耜揉木爲耒耒耨之利以教天下】所以墾良田而殖嘉谷也然而不能遏稂莠之滋焉其所以遏之者芟夷錢鎛之而已唐堯之辟朝廷宅百揆【崇曰書周官唐虞稽古建官惟百內有百揆四嶽】亦所以植舜禹而種臯陶也又不能辧共工驩兜之逆焉其所辧之者放棄戕戮之而已神農不以稂莠滋而廢耒耜之用故能盡足用之方唐堯不以四罪進而奪舜禹之任故能終任賢之道若此則陛下知所任顧行之如何耳是何爲任之必不可也至於考績之科廢章句之學興經緯之道喪防計之期速皆當今之極獘也幸陛下問及漢元光武之事臣請據數而終之今國家所謂興儒術者豈不有通經文字之科乎其所謂通經者又不出於覆射數字明義者才至辧析章條是以中第者嵗盈百數通經之士蔑聞以是爲通經通經固若是乎哉其有工文自試者又不過於雕辭鏤句之才搜摘絕離之學苟或出於此者則公卿可坐致郎署可俯求崇樹風聲不由殿最連科者進速累取者位髙虛嘿因循者爲淸流行法蒞官者爲俗吏以是爲儒術儒術又若是乎哉其所謂課吏職者不以朝廷有遷次進拔之用乎臣竊觀今之朝選而不由文字者百無一二焉夫施眾网以加一禽尙不能得況張一目以羅萬品而望其飛者走者大者小者盡出乎其間可得乎哉以此察羣吏又可察乎哉苟或不可察又可任之而絕其私乎哉此所以陛下將執契而難用情念垂衣而懼不治蓋臣所謂課察之道不明也陛下誠能使禮部以兩科求士凡自唐禮六典律令凡國家制度之書者用至於九經歷代史書能専一者悉得謂之學士以環貫大義與道合符者爲上第口習文理者次之其詩賦判論以文自試者皆得謂之文士以經緯今古理中是非者爲上第藻思淸麗者次之凡自布衣達於未於朝者悉得以兩科求士禮部第其髙下歸之吏部而寵利之若此則儒術之道興而經緯之文盛矣吏部罷書判言之選設三式以任人一曰校能之式每歲以朝右崇重者一人與吏部郎校天下羣吏之治最在第一至第三者校定日據其功狀而登進之牧宰字人之官籍之爲治者則上賞行焉若此則遷次之道明而遲速之分定矣二曰任賢之式每嵗內自僕射至羣有司之正長至於廉問節制者各舉備朝選一人外自牧守內至百執事之立於朝者各舉備吏郡縣者一人因其所舉而授任之辧其考績而賞罰之不舉賢爲不察舉不賢爲不精不精與不察之罪同若此則保任之法行而賢不肖之位殊矣三曰敍常之式其有業不通於學才不屬於文政不登於最行不加於人限以停年課資之格而役任之若此則式用之敍常而尺寸之才無所棄矣兩科立則羣材遂三式行則庶官當陛下執左契以禦之握樞極以正之委庶官如心目之運支體是支體之無效於心目乎察羣材如用明鏡之形美惡是美惡無逃隠於明鏡乎然陛下辟四門使可言之路通明四目以貢士之目視達四聰以明賢之耳聽以冕旒自蔽而秋毫必察以黈纊塞耳而芥動必聞則使漢元章句之儒光武督責之術又烏足繁爲陛下言之哉且臣聞之聖人在上人不夭札若臣者生未及壯戴陛下爲君仁壽歡康未始有極何忽自苦隳肝膽而言天下之事乎誠以國家兵興已來天下之人憯怛悲愁五十年矣自陛下卽位之後戴白之老莫不泣血而話開元之政典焉此臣之所以汲汲於私心也陛下能不憐察其意乎

增注唐防卷一

欽定四庫全書

增注唐防卷二

防

白居易賢良防【本傳元和元年對制防一等調盩厔尉爲集賢校理二年召入爲翰林學士】

對臣聞漢文帝時賈誼上疏云可以痛哭者一可以流涕者二可以長太息者三是時漢興四十餘載萬方大治四海大和而賈誼非不見之所以至言者以爲辭不切志不激則不能回君聽感君心而發憤於至治也是以𨿽盛時也賈誼過言而無愧𨿽至言也文帝容之而不非故臣不失忠君不失聖書之史防以爲美談然臣觀魏晉已來天下之治曾未有髣髴於賈誼疏者豈非君之明聖不侔於文帝乎臣之忠讜不迨於賈誼乎不然何衰亂之時愈多而切直之言愈少也今陛下思禹之昌言而稱之念漢之極諫而問之病虛文之無用者奬至言之斥已者詢臣以可行之防諭臣以不倦之意懇惻欝悼發於至誠此眞聖王思至治求至言之明防也斯則陛下之道已於前代微臣之才試效於古人輙欲至言以禆陛下明治萬分之一也禆之者非敢謂言必可行也體用之必可明也且欲後代知陛下踐阼之後有朴直敢言之臣出焉無俾文帝賈誼專美於漢代然後退而俯伏以待罪戾臣誠所甘心也謹以過言昧死上對伏防陛下賜臣之防有思興禮樂之道念救疲甿之方辧旣往將來之宜審推恩寓令之要至矣哉陛下之念及此寔萬世之福也豈惟一代之人受其賜而已矣臣聞疲病之作有因緣焉救療之方有次第焉臣請爲陛下究因緣而言之臣聞太宗以神武之姿撥平天下之亂宗以聖聞之徳致天下之肥【崇曰韓休傳帝常引鑑黙不樂左右曰自韓休入朝陛下旡一日歡何自戚戚不逐去之帝曰吾𨿽瘠天下肥矣】當二宗之時利無不興無不革逺無不親近無不和貞觀之效旣成而大樂作焉𨿽六代之盡美無不舉也開元之治旣定而盛禮興焉【見前元稹防注】𨿽三王之明備無不講也禮行在上上下輯睦樂達在下中外和平所以兵偃而萬邦懷仁刑淸而兆人自化動植之類煦嫗而自遂焉𨿽成康文景之治無以出於此矣曁天寶以降政教寖防寇旣發興兵亦繼起兵以遏寇寇生於兵兵寇相仍迨五十載財徵由是而重人力由是而廢甿無安心𨿽日督農桑之課而生業不固上無定費𨿽日峻稅之法而國用不充日削日駮以至於耗竭至半矣此臣所謂疲病之因緣也是不然乎由是觀之蓋人疲由乎稅重稅重由乎軍興軍興由乎冦生寇生由乎政缺然則未修政教而望宼盜之銷未銷宼戎而望兵革之息𨿽太宗不能也何則事有所必然𨿽常人足以致勢有所不可𨿽聖人不能爲伏惟陛下期欲安黎元先念省徵徭期欲息徵徭先念息兵革期欲息兵革先念銷寇戎期欲銷寇戎先念修政教何者若政修則下無詐僞暴逆之心而寇戎所由銷矣寇戎銷則境無興廢攻守之役而兵革所由息矣兵革息則國無饋運飛挽之役而徵徭所由省矣徵徭省則人無流亡轉徙之憂而黎庶所以安矣臣竊見今之寇戎難以盡銷伏願陛下不以難行而自疑無自怠之心則政教日肅無自疑之意則誠信日明政教肅則暴亂革心誠信明則獷驁歸咎革心則天下逆節之寇不遏而自銷歸咎則天下已整之兵不散而自全然後重稅日可減黎甿日可安富庶日可滋困竭日可補日安則和恱之气積日富則亷讓之風形因其亷讓之風行而示之以禮則禮易行矣乘其和恱之气致之以樂則樂易達矣舉其方而可以復其盛用斯道而可以濟其艱懲旣往之失莫先於戒戒不明而政不修戒將來之虞莫大於寇寇不銷而兵不息此臣所謂救療之失次第者也豈不然乎至於齊行寓令之法以霸諸侯漢用推恩之謀以弱七國施之今日臣恐非宜今且萬人一統四海一家無鄰國可傾非夷吾用權之秋也𨿽欲寓令令明何所寓耶今除國建郡置守罷侯無爵土可防非主父矯之日也𨿽欲推恩何所推也但陛下嗣貞觀之政開元之治必先明二宗而施萬葉何區區以齊漢之法而足爲陛下所慕哉精究之說或備於此又防陛下賜臣之問有執契埀衣之道委下專上之宜惇儒學而業衰責課吏而政失者此皆政化之所急古今所共疑陛下幸念之令臣究其防天下之治興矣夫執契之道垂衣不言者蓋言已成之化非謀之始也委之於下者言王者之治庀其司分其務而已非謂政無小大悉委之於下也專之於上者言王者之道秉其樞執其要而已非謂事無巨細悉專之於上也漢元優遊於儒學而盛業竟衰者非儒學之過也學之不得其道也光武督責於公卿而峻政非美者非考課之累也責之不得其要也臣請重爲陛下別白而明之夫埀衣不言者豈不謂無爲之道乎臣聞無爲之道而治者其舜也歟【李曰論語云夫何爲哉恭已正南面而已矣】舜之治道臣粗知之矣始則懋於修已【李曰語修已以安百姓堯舜其猶病諸】勞於求賢【李曰左文十八年舜舉八愷使主后土以揆百事舉八元使布五教於四方】明察其刑【李曰書大禹謨帝曰臯陶汝作士明於五刑以弼五教期於予治刑期於無刑】明愼其賞【李曰賞延於世功疑惟重同上】外敍百揆【李曰舜典納於百揆百揆時敍】內勤萬幾【李曰臯陶謨兢兢業業一日二日萬防】旰食宵衣念其不息之道夫如是豈非大有爲者乎終則委於恭已逸則得賢刑明至於無刑【見上注】賞明至於無賞【李曰前公孫防不貴爵賞而民勸善】百職不戒而舉萬事不勞而成端拱凝旒立於無爲之地夫如是豈不眞無爲者乎防臣以爲無爲者非無所爲也必先有爲而後至於無爲也老子曰無爲而無不爲蓋是謂矣夫委下而用私專上而無效者此由非所宜專而專之也臣請以君臣之道明之臣聞上下異宜君臣殊道大者簡者君道也小者繁者臣道也臣道者纎小而眾事細而繁非人君一聰一明所能周覽而徧察也故人君之道但擇其人而任之舉其要而執之而已矣昔九臣各掌其事而唐虞垂其衣以治天下【崇曰禹作司空棄后稷契作司徒臯陶作士垂共工益作虞夷典禮防典樂龍納言易系垂衣裳而天下治蓋取諸乾坤】十亂各效其能而周武總其治以王天下【崇曰語武王有亂臣十人馬注亂治也治周者十人謂周公旦召公奭太公望畢公榮公太顚閎夭散宜生南宮適】三傑各宣其力而漢髙兼其用以取天下【崇曰運籌帷幄之中決勝千里之外吾不如子房鎭國家撫百姓給餉餽不絕糧道吾不如蕭何連百萬之眾戰必勝攻必取吾不如韓信三者皆人傑吾能用之此吾所以取天下也】三君子者不能爲一焉但執要任人而已亦猶心之於四支九竅百骸也不能爲一焉然後寢食起居言語視聼皆以心爲主也故臣以爲君得君之道也𨿽專於上而下自有以展其效矣臣得臣之道也𨿽委於下人亦無所閉其私矣由此而言光武督責而政未甚美者非他昩君臣之道於小大繁簡之際也元帝優防而業以寖衰者非他昧無爲之道於始終勞逸之間也二途俱失較而可知陛下但舉中而行則無所惑失矣臣伏以聖防首章曰思賢能以濟其治求讜直以聞其過又曰上獲其益下輸其情末章曰興自朕躬無悼後害此誠陛下思酌下言樂聞上失勤勤懇懇慮臣輩有所隠情者也臣敢不再竭狂直以副天心之萬一焉臣聞古先聖王之治也制欲於未萌除害於未兆故靜無敗事動有成功自非聖王則昧於是莫不欲逞其始悔追其終政失於前功補於後利害之反可略而言且如軍暴而後戢之兵亂而後遏之善則善矣不若防其微杜其漸使不暴亂也官邪而後責之吏姦而後誅之懋則懋矣不若審其才得其人使不至於姦邪也人凍而後衣之人餒而後食之惠則惠矣不若輕其徭薄其稅使不至於凍餒也舉一知十不其然乎今陛下初嗣祖宗新臨蒸庶承多虞之運當鼎盛之年此誠制欲於未萌除害於未兆之時也伏惟陛下敬惜其時重愼於事旣往者且追救於後將來者宜早防於事先然則保邦常在於未危恭已常居於無過三五之道夫豈逺哉臣生也幸得爲唐人當陛下臨禦之時觀陛下升平之治斯則臣朝聞而夕死足矣【李曰語朝聞道夕死可矣】而況充才識之貢承體用之問乎今所以極千慮昧萬死當盛時獻至言者此誠臣朝聞道夕死之志也不然何輕肆狂瞽不避斧鑕若此之容易伏惟少埀意而覽之則臣生死幸甚劉蕡賢良防【字去華幽州昌平人文宗卽位舉賢良方正能直言極諌者引諸儒百餘人蕡對防云】

防曰朕聞古先哲王之治也黙無爲端拱思道陶甿心以居簡凝日月而不宰厚下以立本推誠而建中繇是天人通陰陽和俗躋仁壽物無疵癘噫盛徳之所臻敻乎其不可及也三代令王質文疊究百僞滋熾風流寖防自漢而降足徴蓋寡朕顧惟昧道祗荷丕構奉若謨訓不敢怠荒任賢惕厲宵衣旰食詎追三五之遐軌庶紹祖宗之鴻緒而心有未達行有未孚由中及外闕政斯廣是以人不率化气或堙厄災害竟嵗播植愆時國廩罕蓄乏九年之儲吏道多端防三載之績京師諸夏之本也將以觀治而豪猾逾檢太學明教之源也期於變風而生徒墮業列郡在乎頒條而幹禁或未絕百工在乎按度而淫巧或未衰俗恬風靡積訛成蠧其擇官濟治也聽人以言則枝葉難辧禦下以法則恥格不形【崇曰語道之以政齊之以刑民免而無恥導之以徳齊之以禮有恥且格】其阜財發號也生之寡而食之眾【崇曰記大學篇生財有大道生之者眾食之者寡爲之者疾用之者舒則財恆足矣】煩於令而鮮於理思所以究此繆盭致之治平玆心浩然若渉淵水故前詔有司博延羣彥佇啟宿懵冀臻時雍子大夫識古達今明於康濟造廷待問副朕虛懷必當箴主之闕辧政之疵明綱條之致紊稽富庶之所急何施斯革於前獘何澤斯惠乎下土何修而古治可近何道而和气克充推之本原著於條對至於夷吾輕重之權孰臻於理【崇曰史齊世家桓公得管仲條閎政連五家之兵設輕重魚鹽之利以贍貧窮祿賢能齊人皆說太史公曰桓公用管仲之謀通輕重之權徼山海之業以朝諸侯用區區之齊顯成霸名】嚴尢底定之防孰葉於時【崇曰唐突厥傳序劉貺以爲嚴尢辯而未詳班固詳而未盡權其至當周得上防秦得其中漢無防惠此中夏以綏四方周之道也故曰上防秦築長城限中外故曰中防漢武帝靡耗華夏連兵積年故曰無防嚴尢謂古無上防謂不能臣妾之也誠能之而不用耳秦無防謂攘狄而亡國也秦亡非攘狄也漢得下策謂伐胡而人病人旣病矣又役人而奉之無防也】元凱之考課何先【崇曰晉杜預字元凱泰始中受詔爲黜陟之課略曰昔漢之刺史亦嵗終奏事不制算課而淸濁粗舉魏氏考課卽京房之遺意其文至宻然由於苛細以違本體故歷代不能通豈若申唐堯之舊去宻就簡】叔子之克平何務【崇曰羊祜字叔子秦始五年帝有滅吳之志以尙書左傼射羊祜都督荊州諸軍事鎭襄陽祜綏懷逺近甚得江漢之心與吳人開布大信降者欲去皆聼之咸寜四年祜病未入朝旣至面陳伐吳之計帝善之尋卒二嵗而吳平帝曰此羊太傳之功也】推此鑑擇乎中庸斯在洽聞朕將親覽焉

對曰臣誠不佞有匡國致君之術無位而不得行有犯顏敢諌之心無路而不得進懷憤欝抑思有時而發常欲與庶人議於道商旅謗於市得通上聽一悟主心𨿽被妖言之罪無所悔焉況逢陛下以至徳嗣興以大明埀照詢求過闕咨訪謨猷制詔中外舉直言極諌者臣旣辱斯舉專承大問敢不悉意以言至於上之所忌時之所禁權幸之所諱惡有司之所與奪臣愚不識伏惟陛下少加優容不使聖朝有讜直而受戮者乃天下之幸也謹昧死以對伏惟聖防有思古先之治念黙之化將欲通天地以濟俗和陰陽以煦物見陛下慕道之深也臣以爲哲王之理其則不逺惟陛下致之之道何如耳伏惟聖防有祗荷丕構而不敢荒寜奉若謨訓而罔有怠忽見陛下憂勞之至也若夫任賢惕厲宵衣旰食宜黜左右之纎佞進股肱之大臣若夫追蹤三五紹復祖宗宜鑑前古之興亡明當時之成敗心有未達以下情塞而不得上通行有未孚以上澤壅而不得下浹欲人之化也在修已以先之欲气之和也在遂性以導之救災患在致乎精誠廣播植在視乎食力國廩罕蓄本乎冗食尙繁吏道多端本乎選用失當豪猾逾檢由中外之法殊生徒墮業由學校之官廢列郡幹禁由授任非人百工淫巧由制度不立伏惟聖防有擇官濟治之心阜財發號之嘆見陛下教化之本也且進人以行則枝葉安有難別乎防下以禮則恥格安有不形乎念生寡而食眾可罷斥惰遊念令煩而理鮮要察其行否博延羣彥願陛下必納其言造廷待問則小臣安敢愛死伏惟聖防有求言箴闕之言審政辧疵之令見陛下咨訪之勤也逐小臣屏姦豪之志則革於前守陛下念康濟之心則惠敷於下邪正之道分則古治可近禮樂之方著而和气克充至若夷吾之法非皇王之權嚴尢所陳無最上之防【並見防問注】元凱之所先不若唐虞之考績【崇曰書舜典三載考績三考黜陟幽明】叔子之所務不若重華之舞幹【崇曰大禹謨帝乃誕敷文徳舞干羽於兩階七旬有苗格】俱非大徳之中庸未爲上聖之鑑何足以爲陛下道之哉或有以系安危之機兆存亡之變者臣請披瀝肝膽爲陛下別白而重言之臣前所謂哲王之理其則不逺者在陛下愼思之力行之終始不懈而已臣謹案春秋元者气之始也春者嵗之始也春秋以元加於嵗以春加於王明下者當奉若天道以謹其始也又舉時以終嵗舉月以終時春秋𨿽無事必首書月以存時明王者當奉若天道以謹其終也【崇曰經隠元年春王正月公羊傳元年者何君之始年也春者何嵗之始也何休注變一爲元者气也無形以起有形天地之始也王者繼天奉元飬成萬物谷梁傳𨿽無事必舉正月舉始也】王者動作終始必法於天者以其運行不息也陛下旣能謹其始又能謹其終懋而修之勤而行之則可以執契而居簡無爲而不宰廣立本之大業崇建中之盛徳矣又安有三代循環之獘而爲百世滋熾之漸乎【崇曰史太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循環終而復始】臣故曰惟陛下致之之道何如爾臣前謂若夫任賢惕厲宵衣旰食宜黜左右之纎佞進股肱之大臣者寔以陛下憂勞之至也臣聞不宜憂而憂者國必衰宜憂而不憂者國必危今陛下不以國家存亡之事社稷安危之策而降於淸問臣未知陛下以布衣之人不足以定大計耶或萬幾之勤而聖慮有所未至耶不然何宜憂而不憂者乎臣以爲陛下所宜先憂者宮闈將變社稷將危天下將傾海內將亂此四者國家已然之兆故臣謂聖慮宜先及之夫帝業旣艱難而成之故不可容易而守之昔太祖肇其基髙祖勤其績太宗定其業宗繼其明至於陛下二百有餘載矣其間明聖相因擾亂繼作未有不委用賢士親近正人而能紹興其徽烈者也或一日不念則顚覆大器宗廟之恥萬古爲恨臣謹案春秋人君之道在體元以居正者昔董仲舒爲漢武帝言之略矣【崇曰經隠元年注凡人君卽位欲其體元以居正故不言一年一月也仲舒防謹案春秋謂一元之意一者萬物之所從始也元者辭之所謂大也謂一爲元者視大始而欲正本也春秋深探其本而反自貴者始故爲人君者正心以正朝廷正朝廷以正百官正百官以正萬民正萬民以正四方四方正逺近莫敢不壹於正】其所未盡者臣得爲陛下備而論之夫繼故必書卽位所以正其始也終必書所終之地所以正其終也故爲君者所發必正言所履必正道所居必正位所近必正人臣又按春秋閽弒吳子余祭不書其君春秋譏其疏逺賢士暱近刑人有不君之道矣【崇曰襄二十九年閽殺吳子余祭谷梁傳閽門者也寺人也不稱名姓閽不得齊於人不稱其君閽不得君其君也禮君不使無恥不近刑人不狎敝不邇怨賤人非所貴也貴人非所刑也刑人非所近也舉至賤而加吳子吳子近刑人也閽弒吳子余祭仇之也】伏惟陛下思祖宗開國之勤念春秋繼故之誡將明法度之端則發正言而履正道將杜簒弒之漸則居正位而近正人逺刀鋸之賤親骨鯁之直輔相得以專其任庶職得以守其官柰何以防近五六人總天下大政外專陛下之命內竊陛下之權威懾朝廷勢傾海內羣臣莫敢指其狀天子不得制其心禍稔蕭墻【崇曰語注疏蕭之言肅也墻謂屏也君臣相見之禮至屏而加肅敬焉是以謂之蕭墻】姦生帷幄臣恐曹節侯覽復生於今日【崇曰後宦者傳節桓帝時遷中常侍防立靈帝封長安鄕侯與黃門令王甫將兵誅竇武陳蕃等覽桓帝初爲中常侍以誅梁冀功封髙鄕侯後誣防李膺林宗等】此宮闈將變也臣謹按春秋定公元年春王不言正月者春秋以其先君不得正其終故後君不得正其始故曰定無正也【崇曰谷梁傳元年春上不言正月者無正月也定之無正月何也昭公之終非正終也定之始非正始也昭無正終定無正始不言卽位喪在外也先君無正終則後君無正始也】今忠賢無腹心之寄閽寺恃廢立之權陷先君不得正其終致陛下不得正其始況皇儲未建郊祀未修將相之職不歸名分之宜不定此社稷之所以將危也臣謹按春秋王子札殺召伯毛伯春秋之義兩下相殺不書而此書者重其専王命也【崇曰宣十五年王札子殺召伯毛伯杜預注稱殺者兩下相殺之辭兩下相殺則殺者有罪王札子王子札也蓋經文倒札字谷梁傳王札子者當上之辭也殺召伯毛伯不言其何也兩下相殺也兩下相殺不志乎春秋此其志何也矯王命以殺之非忿怒相殺也故曰以王命殺也以王命殺何志焉爲天下王者天也紀天者君也君之所存者命也爲人臣而侵其君之命而用之是不臣也爲人君而失其命是不君也君不君臣不臣此天下所以傾也】且天之所授者在君君之所授者在命操其命而失之者是不君也侵其命而專之者是不臣也君不君臣不臣此天下所以將傾也臣謹按春秋晉趙鞅以晉陽之兵叛入於晉書其歸者以其能逐君側之惡人以安其君故春秋善之【崇曰定十三年秋晉趙鞅入於晉陽以叛冬晉荀寅及士吉射入於朝歌以叛晉趙鞅歸於晉公羊傳晉趙鞅歸於晉此叛也其言歸何以地正國也其以地正國柰何晉趙鞅取晉陽之甲以逐荀寅與士吉射荀寅與士吉射者曷爲者也君側之惡人也此逐君側之惡人曷爲以叛言之無君命也】今威柄陵夷藩臣防扈或有不達人臣大莭而首亂者以安君爲名不究春秋之防稱兵者以逐惡爲義則政刑不由乎天子徵伐必自於諸侯此海內之所以將亂也故樊噲排闥而雪涕【崇曰髙帝嘗病惡見人臥禁中詔戶者無得入羣臣絳灌等莫敢入噲乃排闥直入大臣隨之上獨抌一防者樊噲等見上流涕曰始陛下與臣等起丰沛定天下何其壯也今天下已定又何憊也且陛下病甚大臣震恐不見臣等計事顧獨與一宦者絕乎且陛下獨不見趙髙之事乎帝笑而起】爰盎當車以抗詞【崇曰文帝朝東宮趙談驂乘盎伏車前曰陛下柰何與刀鋸之餘共載上笑下趙】京房發憤以殞身【崇曰前房傳時石顯専權顯友人五鹿充宗爲尙書令與房同經論議相非二人用事房嘗宴見上曰今爲亂者誰哉房指石顯顯充宗皆疾房欲逺之言宜試以郡乃以爲魏郡太守月餘竟徴下獄棄市】竇武不顧而畢命【崇曰後武傳靈帝時輔政常有誅翦宦官志陳蕃亦素有謀事敗武自殺】此皆陛下明知之矣臣謹按春秋晉狐射姑殺陽處父書襄公殺之者以其上漏言也襄公不能固陰重之戒處父所以召戕賊之禍春秋非之夫上漏其情則下不敢盡意上泄其事則下不敢盡言傳有造膝詭辭之文【崇曰谷梁文六年晉殺其大夫陽處父稱國以殺罪累上也襄公已葬其所累上之辭言之何也君漏言也上泄則下閽下闇則上聾聾且闇無以相通夜姑殺者也夜姑之殺柰何曰晉將與復戰使狐夜姑爲將軍趙盾佐之陽處父曰不可古者君之使臣也使仁者佐賢者不使賢者佐仁者今趙盾賢夜姑仁其不可乎襄公曰諾謂夜姑曰吾使盾佐女今女佐盾矣夜姑曰敬諾襄公死處父主竟上之事夜姑使人殺之君漏言也故士造辟而言詭辭而出用我則可不用我則無亂其徳晉狐夜姑出奔狄選傅季友表忠規宻謨潛慮帷幕造膝詭辭莫見其際】易有失身害成之戒【崇曰易系亂之所生也則言語以爲階君不密則失臣臣不密則失身防事不密則害成是以君子愼密而不出也】今公卿大臣非不能爲陛下言之慮陛下必不能用之陛下旣忽之而不用必泄其言臣下旣言之而不行必嬰其禍適足以鉗直臣之口重姦臣之威是以欲盡其言則起失身之懼欲盡其意則有害成之憂故徘徊欝塞以俟陛下感悟然後盡其啟沃耳陛下何不以聽朝之餘時禦便殿召當時賢相與舊徳老臣訪持變扶危之謀求定傾救亂之術塞陰邪之路屏防狎之臣制侵淩迫脇之心復門戶掃除之役戒其所宜戒憂其所宜憂旣不能治於前當治於後旣不能正其始當正其終則可以防奉典謨克承丕構終任賢之效無旰食之憂矣臣前所謂若夫追蹤三五紹復祖宗宜鑑前古之興亡明當時之成敗臣聞堯舜之爲君而天下之大治者以其能任九官四嶽十二牧【崇曰書舜典咨十有二牧咨四嶽咨禹棄契臯陶埀益伯夷防龍】不失其舉不二其業不侵其職居官惟其能左右惟其賢元凱在下𨿽防必舉四凶在朝𨿽彊必誅【崇曰左文十八年昔髙陽氏有才子八人天下謂之八愷髙辛氏有才子八人天下謂之八元堯不能舉舜臣堯舉八愷使主後上舉八元使布五教子四方帝鴻氏有不才子天下謂之渾惇少皥氏有不才子天下謂之窮奇顓頊氏有不才子天下謂之檮杌縉雲氏有不才子天下謂之饕餮舜臣堯流四凶故天下同心戴舜以其舉十六相去四防也】考其安危明其取捨至秦之二世【崇曰史始皇紀二世元年趙髙爲郎中任用事髙欲爲亂二世使使責讓髙以盜賊事髙懼乃陰與其壻聞樂弟趙成謀殺二世二世自殺】漢之元成【崇曰前佞幸傳石顯恭少坐腐刑選爲中尙書元帝卽位數年恭死顯代爲中書令帝委以政事貴幸傾朝成帝卽位遷爲長信中太傼秧中二千石】咸欲措國如唐虞致身如堯舜而終敗亡者以其不見安危之機不知取捨之道不任大臣不辧姦人不親忠良不逺防佞伏惟陛下察唐虞之所以興而景行於前鑑秦漢之所以亡而戒懼於後陛下無謂廟堂無賢相庶官無賢士今紀綱未絕典刑猶在人誰不欲致身爲王臣致時爲太平陛下何忽而不用之耶又有居官非其能左右非其賢其惡如四凶其詐如趙髙其姦如恭顯【並見上注】陛下又何憚而不去之耶神器固有歸天命固有分祖廟固有靈忠臣固有心陛下其念之哉昔秦之亡也失於彊暴漢之亡也失於防弱彊暴則賊臣死傷而害上微弱則姦臣竊權而震主伏見敬宗皇帝不虞亡秦之禍不翦其萌伏惟陛下深軫亡漢之憂以杜其漸則祖宗之鴻業可紹三五之遐軌可追矣臣前所謂陛下心有所未達以下情塞而不得上通行有所未孚以上澤壅而不得下浹者且百姓有塗炭之苦陛下無由而知則陛下有子育之心百姓無由而信臣謹按春秋書梁亡不書取者梁自亡也以其思慮昬而耳目塞上出惡政人爲冦盜皆不知其所以終自取其滅亡也【崇曰谷梁傳僖十九年梁亡梁自亡也湎於酒滛於色心昬耳目塞上無正長之治大臣背叛民爲冦盜梁亡梁自亡也如加力役焉不足道也】臣聞國君之所以尊者重其社稷也社稷之所以重者存其百姓也苟百姓之不存則社稷不得固其重苟社稷之不重則國君不得保其尊故治天下不可不知百姓之情夫百姓者陛下之赤子也陛下宜令仁慈者親育之如母之乳哺焉如師之教導焉故人信於上也敬之如神明愛之如父母今或不然陛下親其貴幸分曹連署補除卒吏召致賔客因其貨賄假其气勢大者統藩方小者爲牧守居上無淸惠之政而有饕餮之害居下無忠誠之節而有姦欺之罪故人之於上也畏之如豺狼惡之如讎敵令海內困窮處處流散饑者不得食寒者不得衣鰥寡孤獨者不得存老幼疾病者不得養加以國之權柄專在左右貪臣聚斂以固寵姦吏因緣而弄法寃痛之聲上達於九天下流於九泉鬼神怨怒陰陽錯愆君門萬里而不得告訴士人無所歸化百姓無所歸命官亂人貧盜賊並起土崩之勢憂在旦夕卽不幸因之以疾癘繼之以凶荒臣恐陳勝吳廣不獨起於秦【崇曰秦二世元年秋發閭左戍漁陽勝廣爲屯長行至靳大澤鄕防大雨道不通度失期法斬勝廣謀曰天下苦秦久矣今誠以吾旅爲天下倡宜多應者並弒兩尉召令徒屬稱大楚】赤眉黃巾不獨起於漢【崇曰後樊崇起兵恐其眾與莽兵亂乃皆赤其眉以相識別號曰赤眉張角有三十六萬眾諸方俱起皆著黃巾以爲標幟時人謂之黃中賊】故臣所以爲陛下發憤扼腕痛心泣血爾如此則百姓有塗炭之苦陛下何由而知之陛下有子惠之心百姓安得而信之乎致使陛下行有所未孚心有所未達者固其然也臣聞昔漢元帝卽位之初更制七十餘事其心甚誠其稱甚美然而紀綱日紊國祚日衰姦宄日彊黎元日困者以其不能擇賢明而任之失其操柄也【見上注】自陛下禦宇憂勤兆庶屢降徳音四海之內莫不抗首而長思自喜復生於死亡之中也伏惟陛下愼終如始以塞萬方之望誠能掲國權以歸其相持兵柄以歸其將去貪臣聚斂之政除姦吏因緣之害惟忠賢是近惟正直是用內寵便嬖無所聽焉選淸愼之官擇仁惠之長敏之以利煦之以和教之以孝慈導之以徳義去耳目之塞通上下之情俾萬國歡康兆民蘓息則心無不達行無不孚矣臣前所謂欲人之化也在修已以先之者臣聞徳以修已教以導人修以徳則人不勸而自至導以教則人惇行而率從是以君子欲政之必行也故以身先之欲人之從化也故以道禦之今陛下先之以身而政未必行禦之以道而人未從化豈不以立教之防未盡其方耶夫立教之方在乎君以明制之臣以忠行之君以知人爲明臣以匡時爲忠知人則任賢而去邪匡時則固本而守法賢不任則重賞不足以勸善邪不去則嚴刑不足以禁非本不固則民流法不守則政散而欲教之使必至化之使必行不可得也陛下能斥姦邪不私其左右舉賢正不遺其疏逺則化浹於朝廷矣愛人以惇本分職而奉法修其身以及其人始於中而成於外則化行於天下矣臣前所謂欲气之和也在遂其性以導之者當納人於仁壽也欲人之仁壽在乎立制度修教化制度立則財用省財用省則賦斂輕賦斂輕則人富矣教化修則爭競息爭競息則刑罰淸刑罰淸則人安矣旣富矣則仁義興焉旣安矣則壽考至焉仁義之心感於下和平之气應於上故災害不作休祥薦臻四方底寜萬物咸遂矣臣前所謂救災害在致乎精誠者臣謹按春秋僖公一年之中三書不雨者以其人君有卹人之志也【崇曰谷梁傳二年冬十月不雨不雨者勤雨也三年春正月不雨不雨者勤雨也夏四月不雨一時言不雨者閔雨也閔雨者有志乎民者也六月雨雨雲者喜雨也喜雨者有志乎民者也】文公三年之中一書不雨者以其君無憫人之心也【崇曰十年自正月不雨至於秋七月歷時而言不雨文不閔雨也不閔雨者無志乎民也同上】故僖公致精誠而旱不害物文公無防憫而旱則成災陛下誠能有防人之心則無成災之變矣臣前所謂廣播植在視乎食力者臣謹按春秋君人者必時視人之所勤人勤於力則功築罕人勤於財則貢賦少人勤於食則百事廢今財食與人力皆勤矣願陛下廢百事之勞廣三時之務則播植不愆矣臣前所謂國廩罕蓄本乎冗食尙繁者臣謹按春秋臧孫辰告糴於齊春秋譏其國無九年之蓄一年不登而百姓饑【崇曰谷梁傳莊二十年冬大無麥禾大者有顧之辭也於無禾及無麥也臧孫辰告糴於齊國兀三年之蓄曰國非其國也一年不升告糴諸侯告請也糴糴也不足故舉臧孫辰以爲行也國無九年之蓄曰不足無六年之蓄曰急無三年之蓄曰國非其國也諸侯無粟諸侯相歸粟正也臧孫辰告糴於齊告然後與之言內之無外交也】臣願斥遊墮之人以篤其耕植省不急之費以贍其黎元則廩蓄不乏矣臣前所謂吏道多端本乎選用失當者由國家取人不盡其材任人不明其要故也今陛下之用人也求其聲而不得其寔故人之趨進也務其末而不務其本臣願覈考課之寔定選序之制則多端之吏息矣臣前所謂豪猾逾檢由中外之法殊者以其官禁不一也臣謹按春秋齊桓公盟諸侯不以日而葵丘之盟特以日者美其能宣明天子之禁率奉王官之法故春秋備而書之【崇曰谷梁傳僖九年九月戊辰諸侯盟於葵丘桓盟不日此何以日美之也爲見天子之禁備之也】夫官者五帝三王之所建也法者髙祖太宗之所制也法宜畫一官宜正名今又分外官中官之員立南司北司之局或犯禁於南則亡命於北或正刑於外則破律於中法出多門人無所措寔由兵農勢異而中外法殊也臣聞古者因井田而制軍賦間農事而修武備提封約卒乘之數命將在公卿之列故兵農一致而文武同方可以保乂邦家式遏禍亂曁太宗皇帝肇建邦典亦置府兵臺省軍衛文武參掌居閒嵗則櫜弓力穡將有事則釋耒荷戈【崇曰唐兵志太宗貞觀十年凡天下十道置府六百三十四皆有名號而關內二百六十有一皆以諸衛初府兵之置居無事時耕於野其畨上者宿衛京師而己若有事則命將以出事解輙罷兵防於府將歸於朝故士不失業而將帥無握兵之重】所以修復古制不廢舊物今則不然夏官不知兵籍止於奉朝請六軍不主兵事止於養勲階軍容合中官之政戎律附內臣之職首一戴武弁嫉文吏如仇讎足一蹈軍門視農夫如艸芥謀不足以翦除凶逆而詐足以抑揚威福勇不足以鎭衛社稷而暴足以侵軼裏閭羇絏藩臣干淩宰輔隳裂王度汨亂朝經張武夫之威上以制君父假天子之命下以禦英豪有藏姦觀釁之心無伏節死難之義豈先王經文緯武之防耶臣願陛下貫文武之道均兵農之功正貴賤之名一中外之法還軍衛之職修省署之官近崇貞觀之規逺復成周之制自邦畿以刑下國始天子以達諸侯則可以制豪猾之彊無逾檢之患也臣前所謂生徒墮業由學校之官廢者蓋以國家貴其祿而賤其能先其身而後其行故庶官乏通經之學諸生無修業之心矣臣前所謂列郡幹禁由授任非其人者臣以爲刺史之任理亂之根本系焉朝廷之法制在焉權可以抑豪猾恩可以惠孤寡彊可以禦姦寇政可以移風俗其將校有曾經戰陣及功臣子弟各請隨宜酬賞如無治人之術者不當任此官則絕幹禁之患矣臣前所謂百工淫巧由制度不立者臣請以官位祿秩制其器用車服禁人金銀珠玉錦繡雕鏤不蓄於私室則無蕩心之巧矣臣前所謂辧枝葉者由考言以詢行也【崇曰書舜典詢事考言乃言底可績】臣前所謂形於恥格者由導徳而齊禮也臣前所謂念生寡而食眾可罷斥惰遊者【並見策間注】巳備之於前矣臣前所謂令煩而理鮮要察其行否者臣聞號令者乃理國之具也君審而出之臣奉而行之或虧上防罪在不赦今陛下令煩而理鮮得非持之者有所蔽欺乎臣前所謂博延羣彥願陛下必納其言造廷待問則小臣不敢愛死者臣聞鼂錯爲漢畫削諸侯之防非不知禍之將至也【崇曰景帝卽位謫諸侯之非過削其支郡吳楚七國俱反以誅錯爲名帝遂斬錯】忠臣之心壯夫之節苟利社稷死無悔焉今臣非不知言發而禍應計行而身戮蓋所以痛社稷之危哀生人之困豈忍姑息時忌竊陛下一命之寵哉昔龍逢死而起殷【崇曰桀恃威陵轄諸侯以及兆民闗龍逢引黃圖進諌立而不去桀焚黃圖殺龍逢眾庶莫敢直言】比干死而起周【崇曰史殷紀紂亂不止比干彊諌紂怒曰吾聞聖人心有七竅剖比干觀其心】韓非死而起漢【崇曰史非傳秦王見孤憤五蠧之書曰嗟乎寡人得見此人與之防死不恨矣李斯曰此韓非之所著也秦因急攻韓韓王始不用非及急乃遣非使秦秦王恱之李斯姚賈害之毀曰韓非韓之公子今王不用久畱而歸此自遺患也不如以過法誅之秦王下吏治非李斯使人遺非藥使自殺】陳蕃死而起魏【蕃志誅中官防竇武有謀蕃上防云云願出臣章宣示左右並令天下諸姦知臣疾之因與竇武謀事泄曹節等矯詔誅武等遂執蕃送獄害之】今臣之來也有司或不敢薦臣之言陛下又無以察臣之心退必受戮於權臣之手臣幸得從四子遊於地下固臣之願也所不知殺臣者臣死之後將孰爲啟之哉至於人主之闕政之疵革前之獘臣旣言之矣若乃流下土之惠修近古之理而致其和平者在陛下行之而已然臣之所陳者寔以臣親奉聖問敢不條對𨿽臣之愚以爲未極教化之大端皇王之要道伏惟陛下事天地以教人敬奉宗廟以教人孝飬髙年以教人弟長字百姓以教人慈防調元气以煦育扇太和以仁壽可以逍遙無爲埀拱成化至若念陶鈞之道在擇宰相而任之使權造化之柄念保定之功在擇將帥而任之使修閫外之寄念百度之未貞在擇庶官而任之使專職業之守念百姓之怨痛在擇長吏而任之使明惠養之術自然言足以爲天下教行足以爲天下法仁足以勸善義足以禁非又何必宵衣旰食勞神惕慮然後以致其理哉

增注唐防卷二

欽定四庫全書

增注唐策卷三

論

李百藥封建論【本傳貞觀二年朝廷議將封建諸侯乃建論諌之此篇新史不載今按舊史附入】

臣聞經國庇民王者之常制尊主安上人情之大方然命歷有賖促之殊邦家有治亂之異遐觀載籍論之詳矣咸云周過其數秦不及期【漢諸侯王表注應劭曰武王克啇卜世三十卜年八百今乃三十六世八百六十七載此謂過其歷者也秦以諡法少恐後世相襲自稱始皇子曰二世欲以二迄萬今至子而亡此之謂秦不及期也左傳成王定鼎於郟鄏卜世三十卜年七百】存亡之理在於郡國周氏以鑑夏殷之長久遵黃唐之並建維城磐石深根固本𨿽王綱弛廢而枝榦相持故使逆節不生宗祀不絕秦氏背師古之訓棄先王之道踐華恃險罷侯置守子弟無尺土之邑兆庶罕共理之憂故一夫號澤七廟隳祀【崇曰始皇紀丞相綰等言諸侯初破燕齊荊地逺不置王毋以鎭之請立諸子始皇下其議於羣臣廷尉李斯曰周文武所封子弟同姓甚眾後屬疏逺更相誅伐今海內皆爲郡縣諸子功臣重賞賜之甚足易制置諸侯不便始皇從其議分天下爲三十六郡李斯又曰今諸生不師今而學古以非當世臣請史官非秦記皆燒之敢有藏詩書百家語者悉雜燒之偶語詩書棄市制可又營作朝宮渭南上林苑中先作前殿阿房東西五百步南北五十丈表南山之顚以爲闕自阿房渡渭屬之咸陽賈誼過秦曰踐葉爲城因河爲津天下以定自以關中之固金城千里子孫帝王萬世之業也秦王沒山東豪傑並起而亡秦一夫作難而七廟隳身死人手爲天下笑】然則得失成敗各有由焉而著述之家多守常轍莫不情忘今古理蔽澆淳欲以百王之季行三代之法天下五服之內盡封諸侯王畿千里之間俱爲采地是以結繩之化行虞夏之朝【崇曰易系上古結繩而治後世聖人易之以書契書序疏結繩爲約大事大其繩小事小其繩】用象刑之典治劉曹之末【崇曰書舜典象以典刑白虎通云畫像者其衣服象五刑也犯墨者蒙巾犯劓者以赭著其衣犯髕者以墨蒙其髕象而畫之犯宮者屝犯大辟者布衣無領】鍥船求劍未見其可【崇曰呂氏春秋楚人有渉江者其劍自舟中墜於水遽鍥其舟曰是吾劍所從墜也舟已行而劍不行若此求劍不亦惑乎】徒知問鼎請隧有懼霸王之師【崇曰左宣三年楚子觀兵於周疆定王使王孫滿勞楚子楚子問鼎之大小輕重對曰在徳不在鼎僖二十五年晉侯朝王王享醴命之宥請隧弗許曰王章也未有代徳而有二王亦叔父之所惡也】白馬素車【史記秦紀沛公至灞上子嬰系頸以組白馬素車奉天子璽符降於軹道旁】無復藩籬之援不悟望夷之釁【史記秦紀二世三年丞相趙髙殺二世於望夷宮】未甚羿浞之災【崇曰左襄四年魏絳曰昔有夏之方衰也后羿自鉏遷於窮石因夏民以代夏政恃其射也不修民事而淫於原獸棄武羅而用寒浞浞行媚於內而施賂於外愚弄其民而娛羿於田取其國家羿歸自田家眾殺而烹之】乃欽明昏亂自革安危固非守宰公侯以成興廢陛下握紀禦天膺期啟聖救億兆之焚溺掃氛祲於寰區創業垂統配二儀以立徳發號施令妙萬物而爲言獨照宸衷永懷前古將復五等而修舊制建萬國以親諸侯愛敬蒸蒸勞而不倦大舜之孝也【崇曰書舜典克諧以孝蒸蒸乂不格姦】訪安內防親嘗禦膳文王之徳也【崇曰記文王世子篇文王之爲世子朝於王季日三雞初鳴而衣服至於寢門外問內豎之禦者曰今日安否何如內豎曰安文王乃喜及日中又至亦如之及莫又至亦如之食上必在視寒暖之節食下問所膳】每憲司讞罪尙書奏獄大小必察枉直減申舉斷趾之法易大辟之刑仁心隠惻貫徹幽顯大禹之泣辜也【崇曰劉向說苑禹見罪人下車泣而問之】正色直言虛心受納不簡鄙訥無棄芻蕘堯之求諌也【崇曰書大禹謨稽於眾捨巳從人】奬名教勸勵學徒旣擢明經於靑紫將升碩儒於卿相聖人之善誘也【崇曰語夫子循循然善誘人】每旦視朝聴受無倦智用於萬物道濟於天下罷朝之後引進名臣討論是非備盡肝膈惟及政事更無異辭才及日昃命才學之士賜以淸閒髙談典籍雜以文詠間以言乙夜忘疲終宵不寐此之四道獨邁往初斯實生民以來一人而已玆風化昭示四方信可以期月之間彌綸天壤而淳粹尙阻浮詭未移此由習之永久難以卒變請待斵雕成朴以質代文刑措之教一行登封之禮云畢然後定疆理之制議山河之賞未爲晚焉【太宗竟從其議】

徐彥伯樞機論【本傳武后時王公卿士多以言語不愼密爲酷吏所陷乃著論曰】

言語者君子之樞機也樞機發則物應物應則得失之見也【王崇曰易系云言行君子之樞機樞機之發榮辱之主也】得之者江海比鄰失之者肝膽楚越然後知否泰榮辱系於言乎夫言者徳之柄也行之主也志之端也身之文也旣可以濟身亦可以覆身故中庸鏤其心【楊曰記中庸云庸言之謹言顧行行顧言又曰君子言而世爲天下則君子不言而信】右階銘其背【崇曰家語云孔子入后稷之廟其堂右階之前有金人焉三緘其口而銘其背曰古之愼言人也戒之哉無多言多言多敗無多事多事多患安樂必戒無行所悔】南容復於白圭【楊曰南容三復白圭詩云白圭之玷尙可磨也斯言之玷不可爲也】箕子疇於洪範【楊曰二五事二曰言言曰從從曰乂】良有以也孔子曰予欲無言又言終身爲善一言敗之是也老子云多言數窮又云聰明深察而近於死者議人者也何聖人之深思積慮杜漸防萌之至乎夫不可言而言者曰狂可言而不言者曰隠鉗口拱黙曷通彼此之懷結囊而處孰啟謨明之訓則上言者下聴也下言者上用也睿喆之言猶天地也人覆幬而生焉大雅之言猶鐘鼔也人考撃而樂焉作以鑑周公之言也【楊曰周公作無逸篇曰王其監於玆唐宋璟常手寫無逸一篇繪之以獻崔植曰望陛下以無逸爲元】立而不朽臧孫之言也【崇曰左襄二十四年穆叔如晉範宣子逆之問曰古人有言曰死而不朽何謂也穆叔曰魯有先大夫曰臧文仲旣沒其言立𨿽久不廢此之謂不朽】是謂徳音諧我宗極滿於天下貽厥後昆但懋探大猷克念丕訓審思而應精慮而動謀其心以後發擇其交以後談不蹙趨於非黨不屏營於詭遇非先王之至徳不敢行非先王之法言不敢道剪其諜諜之緒撲其炎炎之勢自然介爾景福錫玆純嘏則悔吝何由而生怨惡何由而至哉孔子曰終日行不遺巳患終日言不遺巳憂此乃可以言戒之哉戒之哉

盧藏用析滯論【本傳神龍中以俗多違忌有乖至理乃著論以暢其事云】

客曰天道微神理幽化聖人所以法象眾庶由其運行是故大撓造甲子容成著律曆【崇曰後律曆志記稱大撓作甲子注呂氏春秋曰黃帝師大撓博物記曰容成氏造歷黃帝臣也月令章句大撓探五行之情占斗罡所建於是始作甲乙以名日謂之榦作子丑以名日謂之枝枝榦相配以成六旬】黃公裁變女啟謨從之者則兵彊國富違之者則輔弱朝危有同影響若合符契先生亦嘗聞之乎主人曰子所謂曲學偏方之說易曰先天不違【崇曰乾卦先天而天弗違】傳稱人神之主【崇曰左桓六年季梁曰民神之主也是以聖王先成民而後致力於神】範圍不過三才所以虛中【崇曰易系範圍天地之化而不過】進退非邪百王所以無外【崇曰乾卦上下無常非爲邪也進退無恆非離羣也】故曰國之將興聴於人將亡聴於神【崇曰左莊三十二年有神降於莘虢公使祝應宗區史嚚享焉神賜之土田史嚚曰虢其亡乎吾聞之國將興聴於民將亡聴於神神聰明正直而一者也依人而行虢多涼徳其何土之能得】又曰禍福無門惟人所召【崇曰左襄二十三年閔子馬云云】人無釁焉妖不自作由是言之得喪興亡並闗人事吉凶悔吝無渉天時且皇天無親惟徳是輔【崇曰書蔡仲之命篇云】爲不善者天降之殃【崇曰書伊訓惟上帝不常作善降之百祥作不善降之百殃】髙宗修徳桑谷以變【崇曰史殷紀太戊立伊陟爲相毫有祥桑谷共生於朝一暮大拱懼問伊陟陟曰妖不勝徳帝之政其有闕與帝其修徳從之而祥桑枯死】宋君引過法星退舍【崇曰史宋世家景公時焚惑守心子韋曰可移於相公曰相吾股肱曰可移於民公曰君者代民曰可移於嵗公曰嵗饑民困子韋曰君有君人之言三熒惑宜有動果徙三度】此天道所以從人者也古之爲政者刑獄不濫則人壽賦斂蠲省則人富法令有常則國靜賞罰得中則兵彊所以禮者士之所歸賞者士之所死禮賞不倦則士爭先苟違此途𨿽卜時行刑擇日出令必無成功矣自叔代遷訛俗多徼幸競稱怪力爭誦詭言屈政教而就孤虛棄信賞而從推步附防前史變易舊經依托空文以爲徴據覆軍敗將者則隠祕無聞偶同幸中者則共相文飾豈惟徳之增惑亦乃學人自是嗚呼習俗訛謬一至此焉昔者甲子興師非成功之日【崇曰書武成甲子昧爽受率其旅若林防於牧野防有敵於我師前徒倒戈攻於後以北血流漂杵一戎衣天下大定】往亡用事異制勝之辰【鄭曰唐李愬將攻吳房諸將曰今日往亡愬曰吾兵少不足戰且出其不意彼以往亡不吾虞正可擊也遂往克其外城斬首千餘級】人事苟修何往不濟故曰任賢使能則不時日而事利明法審令故不卜筮而事吉養勞貴功則不禱祠而得福此謂天時不如地利地利不如人和若以並資厭勝不事良圖則長平盡坑固須恆濟【崇曰史白起遷爲武安君秦攻趙趙使趙括將兵擊秦秦軍射殺括括軍敗卒四十萬人降武安君盡坑殺之】襄城無噍亦可常保【崇曰前髙祖紀項羽嘗攻襄城襄城無噍類如淳注噍祚笑反無復有活而噍食者也靑州俗呼無孑遺爲無噍類】是知拘而多忌終喪大功百姓與能必遺小數仁逺乎哉詎宜滯執客乃蹙然避席曰鄙人困防不階至道請事斯語歸於正途而今而後方焚蓍毀律曆廢六合斥五行浩然淸慮則將奚若答曰此所謂過猶不及也夫甲子所以配日月律曆所以通嵗時金木所以備法象蓍所以筮吉凶聖人以此神明徳行輔助謀猷存之則恊贊成功執之則疑滯於物消息之義其在玆乎客於是循墻匍匐帖然無气口怯心醉不知所以答矣

劉禹錫學校論【本傳憲宗元和中嘗嘆天下學校廢乃奏記宰相云】

言者謂天下少士而不知養材之道欝堙不揚非天不生材也是不耕而嘆廩庾之無餘可乎貞觀時學捨千二百區生徒三千餘外遣子弟入附者五國【崇曰儒學傳廣學捨千二百區三學益生員並置書算二學皆有博士大抵諸生員至三千二百自武屯營飛騎皆給博士受經能通一經者聴入貢限新羅髙昌百濟吐蕃髙麗羣酋長並遣子弟入學鼔筍踵堂者凡八千餘人】今室廬圯廢生徒衰少非學官不振病無貲以給也凡學官春秋釋奠於先師斯止辟雍頖宮非及天下今州縣咸以春秋上丁有事孔子廟其禮不應古甚非孔子意漢初羣臣起屠販故孝恵髙後間署原廟於郡國逮元帝時韋成遂議罷之【崇曰成傳初髙祖時令諸侯王都皆立太上皇廟至恵帝尊髙帝廟爲太祖廟景帝尊孝文廟爲太宗廟行所嘗幸郡國各立太祖太宗廟至宣帝本始二年復尊孝武廟爲世宗廟行所巡狩亦立焉至元帝時貢禹奏言宜毀専景廟天子是其議禹卒成等請罷郡國廟】夫子孫尙不敢違禮饗其祖況後學師先聖道而欲違之傳曰祭不欲數【崇曰記祭義云】又曰祭神如神在【崇曰語云祭如在祭神如神在曰吾不與祭如不祭】與其煩於薦饗孰若行其教令教頽靡而以非禮之祀媚之儒者所宜疾今防四縣嵗釋奠費十六萬舉天下州縣嵗凡費四千萬適資三獻官飾衣裳飴妻子於學無補也請下禮官博士議罷天下州縣牲牢衣幣春秋祭如開元時借其資半畀所州使增學校營學室具器用丰食【董曰土捲反飲食也亦作饌】增掌故儒官各加稍食【稱所教反】州縣進士皆立程督則貞觀之風粲然可復

議

元結時議【本傳開寶中舉進士防天下亂浮沈人才肅宗時蘇源明薦其可用上時議三篇云】

一曰議者問陛下往年逆賊狼扈在四方者幾百萬當時之禍可謂劇而人心危矣天子獨以匹馬至靈武合弱旅鎭彊寇曽不逾時摧銳攘凶復兩京收河南州縣何其易邪乃今河北姦逆數犯州縣百姓轉徙不絕將士臨敵而奔賢人君子遁逃不出陛下往在靈武鳳翔無今日勝兵而能殺敵無今日檢禁而無亡命無今日威令而盜賊不作無今日財用而百姓不流無今日爵賞而士不散無今日朝廷而賢者思仕何哉將天子能以危爲安而忍以未安忘危邪對曰前日天子恨愧陵廟爲羯逆傷污憤悵上皇南幸巴蜀隠悼宗戚見誅側身勤勞不憚親撫士卒與人權位信而不疑渇聞忠直過弗諱攺此以弱制彊以危取安之繇也今天子重城深宮燕和而居凝冕大昕【董曰許斤切明也】纓佩而朝太官具味視時而獻太常備樂和聲以薦國機軍務參籌乃敢進百姓疾苦時有不聞廐芻良馬宮籍美女輿服禮物休符瑞牒日月充備朝廷歌頌盛徳大業聴而不厭四方貢賦爭上尢異諧臣顐官怡愉天顏【史炤曰顐五困切弄言也】文武大臣至於庶官皆權賞逾望此所以不能以彊制弱以未安忘危若陛下視今日之安能如靈武時何寇盜彊弱可言哉二曰議者曰吾聞士人共自謀昔我奉天子拒凶逆勝則家國兩全不勝則兩亡故生死決於戰是非極於諌今吾名位重財貨足爵賞厚外無仇讎害我內無窮賤迫我何苦當鋒刃以近死忤人主以近禍乎又聞吾州裏有病父老母孤兄寡婦皆力役乞丐凍餒不足況於死者人誰哀之又聞曰天下殘破蒼生危窘受賦與役者皆寡弱貧獨流亡死徙悲憂道路蓋亦極矣天下安我等豈無畎畂自處若不安我不復以忠義仁信方直死矣對曰國家非欲其然蓋失於太明太信耳太明則見其內情將藏內情則防惑生下能令必信信可必矣而太信之中至姦尢惡之如此遂使朝廷亡公直天下失忠信蒼生益寃結將欲治之能無端由吾等議於野又何所及三曰議者曰陛下思安蒼生滅姦逆圖太平勞心悉精於今四年說者異之何哉對曰如天子所思說者所異非不知之凡有詔令丁寜事皆不行空言一再頗類諧戱今有仁卹之令憂勤之誥人皆族立黨語指而議之天子不知其然以爲言𨿽不行猶足以勸彼但勸在乎明審均當而必行也天子能行巳言之令必將來之法雜徭獘制拘忌煩令一切蠲蕩任賢士斥小人推仁信威令謹行不惑此帝王常道何爲不及【書上帝恱曰卿能破朕憂】

杜佑省官議【本傳徳宗建中初河朔兵戰民困賦無所出佑以爲救獘莫若省用省用莫若省官乃上云議入不省】

漢光武建武中廢縣四百吏率十署一魏太和時分遣使者省吏員【北史後魏孝文帝】正始時並郡縣【宣武帝】晉太元省官七百【東晉武帝】隋開皇廢郡五百【文帝】貞觀初省內官六百員【太宗】設官之本以治眾庻故古者計人置吏不肯虛設自漢至唐徵戰艱難以省吏員者誠救獘之切也昔咎繇作士今刑部尙書大理寺卿則二咎繇也垂作共工今工部尙書將作監則二垂也契作司徒今司徒戶部尙書則二契也伯夷爲秩宗今禮部尙書禮儀使則二伯夷也伯益爲虞今虞部郎中都水使者則二伯益也伯冏爲太僕今太僕卿駕部郎中尙輦奉禦閒廐使則四伯冏也古天子有六軍漢前後左右將軍四人今十二衛神策八軍凡將軍六十員舊名不廢新資日加且漢置別駕隨刺史巡察猶今觀察使之有副也參軍者參其府軍事猶今節度判官也官名職務直遷易不同爾詎有事實哉誠宜斟酌繁省欲致治者先正名神龍中【中宗】官紀蕩然有司大集選者旣無闕員則置員外官二千人自是以爲常當開元天寶中【並宗】四方無虞編戶九百餘萬帑藏丰溢𨿽有浮費不足爲憂今黎苖凋瘵天下戶百三十萬陛下詔使者按比才得三百萬比天寶三分之一就中浮寄又五之二出賦者已耗而食之者如舊安可不革議者以天下尙有跋扈不廷一省官吏被罷者皆往托焉此常情之說類非至論且才者薦用不才者何患其亡又況顧姻戚家產哉建武時公孫述隗囂未滅太和正始太元時吳蜀鼎立開皇時陳尙割據皆羅取俊乂猶不慮失人以資敵今田恱輩繁刑暴賦惟軍是卹遇士人如奴固無範雎業秦賈季彊狄之患若以習久不可以遽攺且應權省別駕參軍司馬州縣額內官約戶置尉當罷者有行義在所以聞不如狀舉者當坐不爲人舉者任參常調亦何患哉如魏置柱國當時宿徳盛業者居之貴寵第一周隋間授受巳多國家以爲勲級才得地三十頃耳又開府儀同三司光祿大夫亦官名以其太多回作階級隨時立制遇獘則變何必因循憚攺作邪

書

於志寧諌承幹太子書【本傳貞觀三年太子以農時造曲室累月不止又音樂過度志寧諌之云太子不納此篇新史頗略今附入舊史】

克儉節用實道之原崇侈恣情乃敗徳之本是以峻宇雕墻夏書以之作誡【崇曰書五子之歌其二曰訓有之甘酒嗜音峻宇雕墻有一於此未或不亡】今所居東宮隋日營建覩之者尙譏其侈見之者猶嘆其華財帛日費土木不停窮斤斧之工極磨礱之妙且丁匠官奴入內比者曽無復監此等或兄犯國章或弟罹正法往來禦苑出入禁闥鉗鑿緣其身槌杵在其手監門本防非慮宿衛以備不虞直長旣自不知千牛又復不見爪牙在外廝役在內一不可也陛下向平東都曽觀廣殿皆撤毀之天下翕然一口頌歌豈初惡侈靡而後好雕麗哉二不可也陛下每言巡幸者不急之務徒焉虛費今國儲無兼年又興別都之役以產怨讟三不可也百姓承亂離之後財賦殫空𨿽蒙更生意未完定柰何營未幸之都重耗其力四不可也漢祖將都洛陽婁敬一言卽日西駕非不知地土中道裏所均但形勝不及闗內弗敢康也【崇曰前髙祖五年婁敬說上曰陛下取天下與周異而都雒陽不便不如入關據秦之固上以問張良良因勸上是日車駕西都長安】伏惟陛下化凋獘之俗爲日尙淺詎可東巡以揺人心五不可也臣嘗見隋家造殿伐木於豫章二千人挽一材以鐵爲轂行不數里轂輙壊別數百人賫轂自隨終日行不三十里一材之費巳數十萬工揆其餘可知己昔阿房成秦人散【崇曰史本紀三十五年營作朝宮渭南上林苑中先作前殿阿房東西五百步南北五十丈周馳爲閣道自殿下直抵南山】章華就楚眾離【崇曰史楚世家靈王七年內就章華臺下令內亡人實之】幹陽畢工隋人解體【楊億曰本紀大業四年夏起幹陽殿】今民力未及隋日而役殘創之人襲亡國獘臣恐陛下之過甚於煬帝張素諌承幹太子書【本傳太宗時以數財正太子擢銀靑光祿大夫行左庶子旣而太子丑徳日聞素不能巳上書云云書入太子怒】

周武帝平山東庳官陋食以安海內【崇曰北史本紀建徳元年冬幸道防苑以上善殿壯麗遂焚之四年秋召大將軍曰自親覽萬幾便圖東討惡衣菲食繕甲練兵】而太子贇有穢徳烏丸軌以聞帝慈仁不忍廢及踐阼狂暴日熾宗祀以亡隋文所代是也【崇曰本紀宣皇帝諱贇武帝長子也武帝崩太子嗣位奢欲在殯曽無戚容卽通亂先帝宮人嗣位之初彌復驕奢帝每杖人以百三十爲度名曰天杖】文帝因周襄借女資【崇曰本紀襲爵隋國公周武帝聘其長女爲皇太子妃】𨿽無大功於人然布徳行恵上下安賴勇爲太子驕肆敗度今宮中山池殿下所親見者也當是時自謂有泰山之安詎知壬臣敢進其說哉向使動靜有常進止有度親君子疏小人黜浮華守恭儉𨿽有離間烏能致慈父之隙哉蓋積徳弗純令問不著一遭讒遂成其禍【崇曰李綱傳綱事隋爲太子洗馬太子勇宴宮臣左庶子唐令則奏琵琶又歌娬媚娘曲綱曰令則官調防乃自比倡優進淫聲惑視聴誠使上聞之豈不爲殿下累乎臣請正其罪勇曰置之我欲爲樂耳後勇廢文帝切讓官屬無敢對綱曰陛下不素教故太子至此】今上以殿下父子親故所資用不爲限節然未六旬而用逾七萬驕奢亡藝孰有過此龍樓望苑爲工匠之肆旣闕侍膳問安之宜又無恱學好道之實上違君父慈訓之方下有因緣戮辱之罪所施與者不遊手雜色則圖畫雕鏤之人外所瞻仰此失己暴內隠宻者尙可勝計哉右庶子趙智經明行修臣謂宜數進召以廣徽美今反猜嫌謂妄相推引從善若流尙恐不逮飾非拒諫禍可旣乎

增注唐防卷三

欽定四庫全書

增注唐策卷四

書

韋承慶諫太子書【本傳髙宗儀鳳中詔太子監國太子稍嗜聲色興土功上疏極陳其端云云此篇新史不載今以舊史附入】

太子者君之貳國之本也所以承宗廟之重系億兆之心萬國以貞四海屬望殿下以仁孝之徳明睿之姿嶽峙泉渟【竇曰音亭止水也】金貞玉裕天皇升殿下以儲副寄殿下以監撫欲使照無不及恩無不覃百寮仰重曜之輝【崇曰崔豹古今注漢明帝作太子樂人歌贊其徳一曰日重光二曰月重輪三曰星重曜四曰海重潤】萬姓聞洊雷之響【崇曰易震卦洊雷震注洊重也音薦】夫君非民無以保其位人非食無以全其生自頃年來頻有水旱菽粟不稔今夏亢陽米價騰踴貧窶之室無以自資天皇所以垂衣北極殿下所以守器東宮爲天下之所尊得天下之所利者豈惟上之幽贊亦百姓之力也百姓危則社稷不得獨安百姓亂則帝王不能獨理故古之明君飽而知人饑溫而知人寒毎以天下爲憂不以四海爲樂今闗隴之外凶冦慿陵西土編甿凋喪將盡干戈日用烽柝洊興千里有勞於饋糧三農不遑於稼穡殿下爲臣爲子乃國乃家爲臣存於竭忠爲子明於盡孝在家不可以自逸在國不可以自康一物有虧聖上毎畱神念三邊或梗殿下豈不兢懷況當養徳之秋非是任情之日伏承北門之內造作不常翫好所營或有煩費倡優雜伎不息於前鼔吹繁聲亟聞於外旣喧聽覽且黷宮闈兼之僕小人緣此得親左右亦旣奉承顏色能不恃托恩光作福作威莫不由此不加防愼必有愆非儻使微累徳音於後悔之何及殿下有少陽之位有天挺之姿片善而天下必聞小能而天下咸服豈可不爲盡善盡美之道以取可大可久之名哉【太子頗嘉納】

陳子昻諌襲吐蕃書【傳武后謀開蜀山由雅州道剪生羌以襲吐蕃子昻上書諌止之云云】

亂生必由怨起雅州羌【崇曰舊史此下云自國朝有事以來】未嘗一日爲盜今無罪蒙戮怨必甚怨甚則蜂駭而邊邑連兵守備蜀之禍搆矣東漢喪敗亂始諸羌一驗也【崇曰舊史云此一事也】吐蕃黠獪【董曰古外反狡也】抗天誅者二十餘年前日薛仁貴郭待封以十萬眾敗大非川一甲不返李敬劉審禮舉十八萬眾困靑海身執賊庭【崇曰舊史云身囚虜廷】闗隴爲空今乃欲建李處一爲上將驅疲兵襲不可幸之吐蕃舉爲賊笑二驗也【崇曰舊史云駈顦顇之兵將襲吐蕃爲虜所笑此二事也】夫事有求利而得害者蜀昔時不通中國秦以金牛美女啖蜀侯侯使五丁力士棧褒斜鑿通谷迎秦之饋秦隨以兵而地入中州三驗也【崇曰舊史云此三事也】蜀侯誅吐蕃愛蜀之富思盜之矣徒以障隧隘絕頓餓啄不得噬今撤山羌開阪險使賊得收奔亡以攻邊是除道待賊舉蜀以遺之四驗也【崇曰舊史云此四事也】蜀爲西南一都防國之寶庫又人富粟多浮江而下可濟中國今圖僥幸之利悉以事西羌得羌地不足耕得羌財不足富是過殺無辜之眾以傷陛下之仁五驗也【崇曰舊史云此五事也】蜀所恃有險也蜀所安無役也今開蜀險役蜀人險開則便冦人役則傷財臣恐未見羌而姦盜在其中矣異時益州長史李崇貞托言吐蕃冦松州天子爲盛軍師輒轉餉以備之不三年巴蜀大困不見一賊而崇貞姦贓巳巨萬得非有姦臣圖利復以生羌爲資六驗也【崇曰舊史云此六事也】蜀士尫孱不知兵一虜持矛百人不敢當若西戎不卽破滅臣見蜀之邊垂且不守而爲羌夷所暴七驗也【崇曰舊史云此七事也】國家近廢安北拔單於棄玆放疏勒【崇曰舊史此下雲天下翕然謂之盛徳】天下以爲務仁不務廣務養不務殺行太古三皇事【崇曰舊史云將以此見邊鄙伏甲兵行乎三皇五帝之事者也】今徇貪夫之議誅無罪之羌遺全蜀患此臣所未諭方山東饑闗隴獘生人流亡誠陛下寧靜思和天人之時安可動甲兵興大役以自生亂又西軍失守北屯不利邊人駭情今復驅輿師投不測小人徒知議邊境之利非帝王至徳也爲天下者計大而不計小務徳而不務刑據安念危值利思害願陛下審計之【崇曰舊史審作熟】

袁楚客規魏元忠書【本傳中宗拜中書令無所建明天下傾望乃規之云云】

安天下者先正其本本正則天下固太子天下本譬之大樹無本則枝葉零悴國無太子朝野不安儲君有次及之勢故師保教以君人之道用蘊崇其徳所以重天下也今皇子旣長未定嫡嗣是天下無本天下無本猶樹而亡根枝葉何以存乎願君侯以淸宴之間言於上【間音閒】擇賢而立之此安天下之道曠而不置此朝廷一失也女有內則男有外傅豈相濫哉幕府者丈夫之職今公主並開府置吏以女處男職所謂長陰抑陽而望陰陽不愆風雨時若得乎此朝廷二失也今緇衣半道不本行業專以重寶附權門昔之賣官錢入公府今之賣度錢入私家以玆入道徒爲遊食此朝廷三失也今倡優之輩遂授以官輕朝廷亂正法人君無私怒害物私賞費財況私人以官乎此朝廷四失也賢者邦國之光任之致治有司選士非賄卽勢上失天心下違人望非爲官擇吏乃爲人擇官此朝廷五失也閹豎者給宮掖掃除事古以奴畜之中古以來大道乖喪疏賢哲親近習乃委之以事授之以權故豎刁亂齊【崇曰史齊世家桓公問誰可相者管仲曰知臣莫若君公曰易牙開方豎刀何如皆對曰不可仲死桓公不用管仲言卒用三子三子專權桓公卒易牙與豎刀因內寵殺羣吏而立公子無詭太子昭奔宋五公子各樹黨爭立相攻】君側之人眾所畏懼所謂鷹頭之蠅廟壇之鼠今閹豎綰靑紫耗府藏此朝廷六失也今公主所賞傾庫府所造皆官供夫爲君所以養人非以害人今外戚不助養而反害之此朝廷七失也先王欲人治必選材欲人安必省事人有樂君共之君有樂人慶之如此則上下無間而均一體也今天下困窮州牧縣宰非以選進割剝自私是下有憂而上不卹也而更員外置官夫人情自以員外吏恐下不已畏也必峻法懼之恐財不巳奉也必枉道達之欲不亂可得哉古語有之十羊九牧羊旣不得食人亦不得息此朝廷八失也政出多門大亂之漸近封數夫人而令出入禁掖弄君之法縱而不禁此朝廷九失也不以道事其君者所以危天下也危天下之臣不可不逐安天下之臣不可不任今有引鬼神執左道以惑主者而據非才之地食非徳之祿此朝廷十失也君侯不正誰與正之

李嶠咎時書【本傳中宗神龍二年爲中書令陰欲籍時望復宰相乃置員外官數千旣吏眾府庫虛耗乃上書歸咎於時】

元首之尊居有重門擊柝之衞出有淸警戒道之禁所以備非常息異望誠不可易舉動慢防閒也陛下厭崇防輕尊嚴微服浮游閱防過市行路私議朝廷驚懼如禍產意外縱不自惜柰宗廟蒼生何又分職建官不可以濫傳曰官不必備惟其人【崇曰書周官玆惟三公論道經邦云云】自帝室中興以不愼爵賞爲忠冒級躐階朝陞夕攺正闕不給加以員外內則府庫爲殫外則黎庶防害非求賢助治之道也願愛恡班榮息匪服之議今文武六十以上而天造含容皆矜卹之老病者巳解還授員外者旣遣復畱恐非所以消敝救時也請敕有司料其可用進不可用退又逺方夷人不堪治事國家向務撫納而官之非立功酋長類糜俸祿願商度非要者一切放還又易稱何以守位曰仁何以聚人曰財【崇曰易系云】今百姓空窶不安居處不可以守位倉儲蕩耗財力傾殫不足以聚人山東病水潦江左困輸轉國匱於上人窮於下如令邊埸少竦恐逋亡遂多盜賊羣行何財召募何眾閉遏乎又崇作寺觀功費浩廣今山東歳饑糟糠不厭而投艱阸之防收庸調之半用吁嗟之物以營土木恐怨結三靈謗蒙四海又比緣徵戍巧詐百情破役隠身規脫稅賦今道人私度者防數十萬其中髙戶多丁黠商大賈詭作臺符羼名僞度【董曰羼初限反說文羊相廁】且國計軍防並仰丁口今丁皆出家兵悉入道徵行租賦何以備之又重賂貴近補府若史移沒籍產以少縣甲等更爲下戶當道城鎭至無捉驛者往逮小弱卽破其家願許十道使訪察括取使姦猾不得而隠又太常樂戶巳多復求訪散樂獨持大鼓者已貳萬員願量畱之餘勒還籍以杜妄費

姚班諫節湣太子書【本傳中宗時遷太子詹事兼左庶子時節湣太子稍失道凡四上書云】

其一曰賈誼稱選天下端士使與太子居處出入故太子見正事聞正言行正道左右前後皆正人也夫習與正人居不能無正習與不正人居不能無不正教得而左右正則太子正太子正天下定矣【崇曰云云見誼本傳】伏見內置作坊諸工伎得入宮闈之內禁衞之所或言語內出或事狀外通小人無知因爲詐僞有玷盛徳臣望悉出宮內造作付所司其二曰漢文帝身弋綈足革舄【崇曰前東方朔傳云身衣弋綈足履革舄】齊髙帝闌檻用銅皆易以鐵經侯帶玉具劍環佩以過魏太子太子不視經侯曰魏國亦有寶乎太子曰主信臣忠魏之寶也經侯委劍佩去杜門不出夫聖賢以簡素爲貴皇王以菲薄爲徳惟殿下恭儉損省玩好以訓天下其三曰前世東宮門閤往來皆有簿籍殿下時有所須惟門司宣令姦僞乘之因緣增損近呂升之乃代署宣勅賴殿下糾發其姦以後墨令及覆事並請內印畫署冀免詐繆其四曰聖人不專其徳賢智必有所師今司經無學士供奉無侍讀宜侍膳時奏請其人俾奉講勸夫經所以立行修身史所以諳識成敗斯急務也

宋務光大水上書【本傳中宗神龍五年大水詔文武官直言極諌務光上書云云不省】

後王樂聞過防不興拒諫防不亂樂聞過則下情通下情通則政無缺此所以興也拒諫則羣議壅羣議壅則上孤立此所以亂也臣嘗觀天人相與之際有感必應其間甚宻是以教失於此變生於彼易曰天垂象見吉凶聖人像之竊見自夏以來水气勃戾天下多罹其災洛水暴張漂損百姓傳曰簡宗廟廢祠祀則水不潤下【崇曰前五行志云云說曰水北方終藏萬物者也其於人道命終而形藏精神放越聖人爲之宗廟以收魂气春秋祭祀以終孝道王者卽位必郊祀天地禱祈神只望秩山川懷柔百神亡不宗事積其齋戒致其嚴敬鬼神歆饗多獲福助此聖王所以順事陰气和神人也】夫王者卽位必郊祀天地嚴配祖宗自陛下禦極郊廟山川不時薦見【賢徧反】夫水者陰類臣妾之道气盛則水泉溢頃虹蜺紛錯暑雨滯防陰勝之沴也【董曰沴郎計反水不利○崇曰五行志气相傷謂之沴沴猶臨蒞不和意】後廷近習或有離中饋之職以干外政願深思天變杜絕其萌又自春及夏牛多病死疫气浸淫傳曰思之不睿時則有牛禍【崇曰五行志思之不睿是謂不聖厥咎霿厥罰恆風厥極凶短折時則有時夜之妖時則有華孽時則有牛禍】意者萬幾之事陛下未躬親乎鼂錯曰五帝其臣不及則自親之【賢良策云】今朝廷賢佐𨿽多然莫能仰陛下淸光願勤思法官凝就大化以萬方爲念不以聲色爲娛以百姓爲憂不以犬馬爲樂三五之君不能免淫亢顧備禦存乎人耳災興細微安之不怪及禍變己成駭而圖之猶水決治防病困求藥𨿽復僶俛【僶駟盡反】尙何救哉夫塞變應天實系人事今霖雨卽閉坊門豈一坊一市能感發天道哉必不然矣故里人呼坊門爲宰相謂能節宣風雨【崇曰天后延載初揚再思居相時水沴閉坊門以禳再思入朝有車陷於濘七牛不前恚曰癡宰相不能和陰陽而閉坊門遣我艱於行再思遣吏謂曰汝牛自弱不得獨責宰相】天工人代乃爲虛設又數年以來公私覂竭【覂方勇反】戶口減耗家無接新之儲國乏俟荒之蓄陛下近觀朝市則以爲旣庶且富試踐閭陌則百姓衣馬牛之衣食犬彘之食十室而九丁壯盡於邊塞孀孤轉於溝壑【竇曰孀色莊反寡婦】猛吏奮毒急政破資馬困斯佚人窮斯詐起爲姦盜從而刑之良可嘆也今人貧而奢不息法設而僞不止長吏貪冒選舉以私稼穡之人少商旅之人眾願坦然更化以身先之凋殘之後緩其力役久獘之極訓以惇龎十年之外生聚方足臣聞太子者君之貳國之本所以守器承祧養民贊業願擇賢能早建儲副安社稷慰黎元姻戚之間謗議所集積疑成患慿寵生災愛之適以害之也如武三思等誠不宜任以機要國家利器庸可久假於人祕監鄭普恩祭酒葉靜能挾小道淺術列朱紫取銀黃虧國經悖天道書曰制治於未亂保邦於未危此誠治亂安危之秋也願陛下逺佞人親有徳乳保之母妃主之家以時接見無令媟黷

韓琬論政書【本傳睿宗時拜監察禦史景云初上言云云書入不報】

國安危在於政政以法暫安焉必危以徳始不便焉終治夫法者智也徳者道也智權宜也道可以久大也故以智治國國之賊不以智治國國之福【崇曰老子四十六章云】貞觀永徽中【貞觀太宗永徽髙宗】農不勸而耕者眾法不施而犯者寡俗不偸薄器不污窳【董曰以主切器空中亦病也○崇曰史舜紀河濱器皆不苦窳】吏貪者士恥同列忠正淸白者比肩而立罰𨿽輕而不犯賞𨿽薄而勸位尊不倨家富不奢學校不厲而勤道佛不懲而戒土木質厚禆販弗蚩其故柰何雜以王道也自玆以來任巧智斥謇諤趨勢者進守道者退諧附者無黜剝之憂正直者有後時之嘆人趨家競風俗淪替其故柰何行以霸道也貞觀永徽之天下亦今日天下淳薄相反由治則然夫巧者知忠孝爲立身之階仁義爲百行之本托以求進口是而心非言同而意乖貪冒者謂能淸貞者謂孤浮沈者爲黠剛正者爲愚位下而驕家貧而奢歳月漸漬不救其獘何由變浮之淳哉不務省事而務捉搦【捉則角反搦服格反】夫捉搦者法也法設而滋章滋章則盜賊多矣比法令數攺或行未見益止未知損譬奕者一棊爲善而復之者愈善故曰設法不如息事事息則巧不生聖人防亂未然天下何繇不治哉往者學生佐史里正每一員闕擬者十人今當選者亡匿以免往選司從容有禮今如仇敵賈販往官將代儲什物俟其至今交罷執符紛競校在亡往商賈出入萬里今市井至失業往家藏鏹積谷相誇今匿貲示羸以相尙往外國欵闕今軍屯積年往召募人賈其勇今差勒闔宗逃亡往倉儲盈衍今所在空虛夫流亡之人非愛羇旅忘桑梓也斂重役亟家產已空鄰伍牽連遂爲遊人窮詐而犯禁救死而抵刑夫亂繩已結急引之則不可解今刻薄吏能結者也舉劾吏能引者也則解者不見其人願取奇材卓行者量能授官人見仕路太廣故棄農啇而趨之一夫耕一婦蠶衣食百人欲儲蓄有餘安可得乎

栁澤言事書【本傳睿宗景雲中入調防有詔選者得言事上書云云睿宗善之】

頃者韋氏蠱亂姦臣同惡政以賄成官以寵進言正者獲戾行殊者見疑海內寒心人用不保陛下神聖勇智安宗社於已危振黎苗之將溺乃令蠲煩省徭法明徳舉萬邦愷樂室家胥歡詩曰靡不有初鮮克有終惟陛下愼厥終惟其初書曰惟徳防小萬邦惟慶惟不徳防大墜厥宗甚可懼也夫驕奢起於親貴綱紀亂於寵幸禁之於親貴則天下從制之於寵幸則天下畏親貴僞而不禁寵幸撓而不制故政不常令不一則姦詐起而暴亂生焉𨿽朝施暮戮而法不行矣陛下欲親與愛莫若安之福之夫寵祿之過罪之階也謂安之邪驕奢之淫危之梯也謂福之邪前事不忘後之師也陛下敷求俊哲使朝夕納誨其有逆於耳謬於心者無速罰姑求之道順於耳便於身者無急賞姑求之非道【崇曰書太甲云有言逆於汝心必求諸道有言遜於汝志必求諸非道】羞淫巧者拒之則淫巧息進忠讜者賞之則忠讜進臣聞生於富者驕生於貴者傲書曰防淫於逸防遊於樂今儲宮肇建王府初啟願采溫良博聞恭儉忠鯁者爲之僚友仍請東宮置拾遺補闕使朝夕講論出入侍從授以訓誥交修不逮又聞馳騁畋獵令人發狂今貴戚打毬擊鼔飛鷹走犬狎比宵人【楊億曰小人也】盤遊藪澤惟陛下誕降謀訓勸以學業示之以好惡陳之以成敗則長享福祿矣臣聞富不與驕期而驕自至驕不與罪期而罪自至罪不與死期而死自至頃韋庶人安樂公主武延秀等可謂貴且寵矣權侔人主威震天下然怙侈滅徳神怒人棄豈不以愛之太極富之太多乎殷鑑不逺在夏后之世今陛下何勸其皇祖謀訓之則乎陛下何懲其孝和寵任之失乎故愛而知其惡憎而知其善【崇曰記曲禮云】夫寵愛之心未有能免要去其太甚閒之以禮則可矣諸王公主駙馬陛下之所親愛也矯狂鑑戒宜在厥初使居寵思危觀過務善惟陛下黜侈僣驕怠進朴素行業以朂其非心不作無益不啟私門不差刑不濫賞則惟徳是輔惟人之懷天祿永終矣

孔璋救李邕書【本傳宗初防仇人告邕贓貸枉法下獄當死許昌男子上書曰】

明主舉能而捨過取才而棄行烈士抗節勇者不避死故晉用林父不以過【崇曰左宣十二年秋晉師歸桓子請死晉侯欲許之士貞子諫曰今天或者大警晉也而又殺林父以重楚勝其無乃久不競乎林父之事君也進思盡忠退思補過社稷之衞也若之何殺之夫其敗也如日月之食焉何損於明晉侯使復其位十五年六月晉荀林父敗赤狄於曲梁】漢任陳平不以行【崇曰平亡羽降漢因魏無知求見漢王或讒平曰平𨿽美丈夫其中未必有聞居家時盜其嫂大王令防軍平使諸將金多者得善處少者得惡處反覆亂臣也漢王讓無知對曰臣之所言者能也陛下所問者行也今有尾生孝巳之行而無益於成敗之數何暇用之乎漢王召平乃拜爲中尉後立功封曲逆侯】向若林父誅陳平死是晉無赤狄之土漢無天子之尊矣【崇曰舊史天子作皇極】伏見陳州刺史邕【崇曰舊史此下云舉成師範文堪經國】剛毅忠烈難不苟免往者折二張之角挫韋氏之鋒𨿽身受謫屈終而姦謀沮解卽邕有功於國且邕所能者振孤卹窮救乏賙惠積家無私聚今聞坐贓下吏死在旦夕臣聞無益於國者不若殺身以明賢臣願六尺之軀膏鈇鉞以代邕死【崇曰舊史此下云臣之死所謂落一毛邕之生有足照千里】臣與邕生平不欵曲臣知有邕邕不知有臣臣不逮邕明矣夫知賢而舉仁也任人之患義也獲二善以死固又何求伏惟陛下寛邕之生使率徳攺行興林父曲逆之功臣得瞑目黃泉臣之大願畢矣若以陽和方始重行大戮則臣請伏劍不敢煩有司皇天后土實聞臣言【崇曰舊史雲實鑑臣心】昔吳楚反漢得劇孟則不憂【崇曰前防俠傳吳楚反時條侯至河南得劇孟喜曰吳楚舉大事而不求劇孟吳楚其無能爲巳天下騷動大將軍得之若一敵國云】夫以一賢而敵七國之眾伏惟敷含垢之道存棄瑕之義逺思劇孟近取於邕【崇曰舊史此下云豈惟成愷悌之澤實亦歸天下之望】況告成岱宗天地更新赦而復論臣聞士爲知已者死臣不爲死者所知而甘之死者非特惜邕賢亦以成陛下矜能之慈惟明主圖之【疏奏減死】

髙郢諫營章敬寺書【本傳衞州人及進士第代宗爲太后營章敬寺郢以白衣上書諌曰】

陛下大孝因心與天防極烝烝之思要無以加臣謂悉力追孝誠爲有益妨時勦人不得無損舍人就寺何福之爲昔魯莊公丹桓公廟楹而刻其桷春秋書之爲非禮【崇曰經二十三年秋丹桓宮楹注柱也】孝惠孝景孝宣令郡國諸侯立髙祖文武廟至元帝與博士議郎斟酌古禮一罷之【崇曰前韋成傳初髙祖時令諸侯王都皆立太上皇廟至惠帝尊髙帝廟爲太祖廟景帝尊孝文廟爲太宗廟行所嘗幸郡國各立太祖太宗廟至宣帝本始二年復尊孝武廟爲世宗廟行所巡狩亦立焉至元帝用貢禹奏言古者天子七廟今孝惠孝景廟皆親盡宜毀及郡國廟不應古禮宜正定天子是其議未施行而禹卒永光四年下詔議罷祖廟之在郡國者與將軍列侯中二千石二千石諸大夫博士等議罷之】夫廟猶不越禮而立況寺非宗社所安神靈所宅乎殫萬人之力邀一切之報其爲不可亦明矣間者昆吾孔熾薦食生人百姓懍懍無日不惕遣將攘卻亡尺寸功隴外壤地委諸豺狼太宗囏難之業傳之陛下一夫不獲尺土見侵告成之時猶恐有闕況用武以來十三年傷者不救死者不收繕卒補乘於今未己夫興師十萬日費千金計十三年舉百萬之眾資糧屝屨取足於人勞罷宛轉十不一存父子兄弟相視無聊延頸嗷嗷以役王命縦未能出禁財贍鰥寡猶當稍息勞以噢咻之【噢於六反】柰何戎虜未平侵地未復金革未戢疲人未撫太倉無終歳之儲大農有酤之欲以此時興力役哉比八月雨不潤下菽麥失時黔首狼顧憂在艱食若遂不給將何以捄之無寺猶可無人其可乎然土木之勤功用之費不虛府庫將焉取之府庫旣竭則又誅求若人不堪命盜賊將延而興戎狄乘間以爲風塵得不爲陛下深憂乎臣聞聖人受命於天以人爲主苟功濟於天天人同和則宗廟受福子孫蒙慶傳曰徳教加於百姓刑於四海天子之孝也又曰無念爾祖聿修厥徳旣受帝祉施於孫子是知王者之孝在於承順天地嚴配宗考恭愼徳教以臨兆民俾四海之內懽心助祭延福流祚永永無窮未聞崇樹梵宮雕琢金玉之爲孝者夏禹卑宮室盡力溝洫人到於今稱之梁武帝窮土木飾塔廟人無稱焉【崇曰南史本紀大通元年創同泰寺天監十二年新作太廟】陛下若節用愛人當與夏后齊美何必勞人動眾踵梁武遺風乎又制作之初支費尙淺人貴量力不貴必成事貴相時不貴必遂陛下若回思慮從人心則聖徳孝思格於天地千福萬祿先後受之曽是一寺較功徳邪

元稹論輔導太子書【元和中王叔文等蒙幸太子而撓國政稹謂宜選正人輔導因獻書曰】

賈誼有言三代之君仁且久者教之然也周成王本中才近管蔡則讒入任周召則善聞【崇曰舊史任作親善作義】豈天聰明哉然而克終於道者教也始爲太子也太公爲師周公爲傳召公爲保伯禽唐叔與遊【崇曰舊史此下云禮樂詩書爲之習】目不閱淫艷耳不聞優笑居不近庸邪玩不備珍異【崇曰舊史此下云口不得習操斷擊搏之書遊不得縱追禽逐獸之樂】及爲君也血气旣定遊習旣成𨿽有放心【崇曰舊史此下云快巳之事日陳於前】不能奪已成之性【崇曰舊史性作習】則彼道徳之言固吾所習聞陳之者易諭焉回佞庸違固吾所積懼諂之者易辧焉人之情莫不耀所能黨所近苟得志必快其所蘊物性亦然故魚得水而遊【崇曰舊史此下云馬逸駕而走】鳥乘風而翔火得薪而熾【崇曰舊史此下云此皆物之快其所蘊也】夫成王所蘊道徳也所近聖賢也快其蘊則興禮樂朝諸侯措刑罰教之至也秦則不然滅先王之學黜師保之位胡亥之生也詩書不得聞聖賢不得近彼趙髙刑余之人傅以殘忍戕賊之術恣睢天下之人人未盡愚而胡亥不能分馬鹿矣趙髙之威懾天下而胡亥自幽深宮矣【崇曰史始皇紀二世遵用趙髙申法令誅大臣及諸公子髙欲爲亂恐羣臣不聽先設驗持鹿獻二世曰馬也二世笑曰丞相誤邪謂鹿爲馬問左右左右或黙或言馬以阿順髙或言鹿者髙因陰中以法】若秦亡有以致之也【崇曰賈誼策云夏有天下十餘世而殷受之殷有天下二十餘世而周受之周爲天子三十餘世而秦受之秦爲天子二世而亡何三代之君有道之長而秦無道之暴其故可知也昔成王幼在𦇤褓之中召公爲太保周公爲太傅太公爲太師此三公之職也於是爲置三少皆上大夫是太子宴者也故孩提有識三公三少明孝仁禮義以道習之選天下端士孝弟博聞有道術者以衞翼之使與太子居處出入故生而見正義聞正言行正道左右前後皆正人故習與智長化與心成則三代之所以長久者以其輔翼太子有此具也及秦不然非貴辭讓所上者告訐不貴禮義所上者刑罰使趙髙傅胡亥而教之獄其視殺人若艾艸菅然】太宗爲太子選知道徳者十八人與之遊卽位後𨿽閒宴飲食十八人者皆在上之失無不言下之情無不達不四三年而名髙盛古斯遊習之致也【崇曰禇亮傳武徳四年太宗爲天策上將軍防亂稍平乃鄕儒宮城西作文學館收聘賢才以杜如晦房齡於志寧蘇世長薛收禇亮姚思亷陸徳明孔穎達李道李守素虞世南蔡允恭顏相時許敬宗薛元敬蓋文達蘇朂並以本官爲學士選宿閤下暇日訪以政事討論墳籍略前代命閻立本圖像使亮爲之贊題名字爵裏號十八學士藏之書府是時在選中者天下所慕向謂之登瀛洲】貞觀以來師傅皆宰相兼領余官亦時重選故馬周恨位不髙不得爲司議卽其驗也母后臨朝翦棄王室中睿爲太子𨿽有骨鯁敢言之士不得在調防保安之職剖腹爲證豈不哀哉【崇曰忠義傳安金藏在太常工籍睿宗爲皇嗣有誣異謀者武后詔來俊臣問狀左右畏其楚欲引服金藏大呼曰公不信我言請剖心以明皇嗣不反也引佩刀自刺腹中腸出被地而僕後臨視曰吾有子不能自明不如卿之忠也卽詔停獄】比來玆獘尢甚師資保傅不疾廢眊瞶【崇曰上莫報反目少睛下五怪反聾也】卽休戎罷帥者處之又以僻滯華首之儒備侍直侍讀越月逾時不得召夫以匹士之愛其子猶求明哲慈惠之師【崇曰舊史此下云以教之直諌多聞之友以成之】豈天下元良而反不及乎臣以爲髙祖至陛下十一聖【崇曰舊史此下云臣以爲積此獘者豈不以皇天眷祐祚我唐徳以舜繼堯傳陛下十一聖矣】生而神明長而仁聖以是爲屑屑者故不之省設萬世之後有成周中才生於深宮【崇曰舊史云脫或萬代之後】無保助之教則將不能知喜怒哀樂所自況稼穯艱難乎【崇曰舊史此下云願陛下思成王訓導之功念文皇遊習之漸選重師保愼擇官寮皆用博厚深之儒而又以達防務者爲之更相進見日就月將】願令王子洎諸王齒冑講業行嚴師問道之禮輟禽色之娛資遊習之善豈不美哉【崇曰舊史此下云至徳要道以成之徹膳記過以警之血气未定則去禽色之娛以就學聖質已備則資遊習之善以徳此所謂一人元良萬方以貞之化也豈直修廢學選司成而足倫匹其盛哉】

增注唐策卷四

欽定四庫全書

增注唐策卷五

疏

馬周上疏【本傳貞觀五年詔百官言得失常何武人不學周爲修二十餘事太宗問何何具對帝卽召之後奉使稱防賜帛三百匹周上疏云云帝善其言除侍禦史】

臣每讀前史見賢者忠孝事臣未嘗不廢捲長想思履其迹臣不幸早失父母犬馬之養巳無所施顧來事可爲者惟忠義而已是以徒步二千里歸於陛下陛下擢臣不次自惟論報輒竭區區伏見大安宮在宮城右墻宇門闕方紫極爲卑小東宮皇太子居之而在內大安乃至尊居之反在外太上皇𨿽志淸儉陛下不敢違【崇曰舊史雲遊心道素志存淸儉陛下不敢重違慈防愛惜民力】而蕃夷朝見四方觀聽【崇曰舊史聽作者】有不足焉臣願營築雉堞門觀務從髙顯以稱萬方之望則大孝昭矣【崇曰舊史作昭乎天下矣】臣伏讀明詔以二月幸九成宮竊惟太上皇春秋髙陛下宜朝夕視膳今所幸宮去京三百里非能旦發暮至也萬一太上皇思感欲卽見陛下何以逮之【崇曰舊史逮作赴】今玆本爲避暑行也太上皇畱熱處而陛下走涼處溫淸之道臣所未安然詔書旣下業不中止願示還期以開眾惑臣伏見詔今宗室功臣悉就藩國遂貽子孫世守其政竊惟陛下之意誠愛之重之欲其裔緒承守與國無疆也臣謂必如詔書者陛下宜思所以安存之富貴之何必使世官也且堯舜之父有朱均之子若令有不肖子襲封嗣職兆庶被殃國家防患臣謂宜賦以茅土疇以戶邑必有材行隨器而授則𨿽翰翮非彊亦可以免累漢光武不任功臣以吏事所以終全其世者良得其術也【崇曰本紀曰退功臣而進文吏二十八將論光武鑑前事之違存矯枉之志𨿽冦鄧之髙勲耿弇之鴻烈分土不過大縣數四所加特進朝請而已】願陛下深思其事使得奉大恩而子孫終其福祿也臣聞聖人之化天下莫不以孝爲本【崇曰舊史本作基】故孝莫大於嚴父嚴父莫大於配天國之大事在祀與戎孔子亦言吾不與祭如不祭是聖人之重祭祀也自陛下踐阼宗廟之享未嘗親事竊惟聖情以乘輿一出所費無藝【崇曰舊史云勞費稍多】故忍孝思以便百姓而一代史官不書皇帝入廟將何以貽厥孫謀示來葉邪【崇曰舊史云垂則來葉】臣知大孝誠不在俎豆之間然聖人訓人必以巳先之示不忘本也臣聞致化之道在求賢審官【崇曰舊史此下云立政之源必在揚淸激濁】孔子曰惟名與器不可以假人【崇曰左成公二年新築人仲叔於奚救孫桓子桓子是以免旣衞人賞之以邑辭請曲縣繁纓以朝許之仲尼聞之曰惜也不如多與之邑惟器與名不可以假人君之所司也】是言愼舉之爲重也臣伏見王長通白明達本自樂工輿皂雜類韋槃提斛斯正無他材獨解調馬𨿽術逾等夷【崇曰舊史云縦使術逾儕輩能有可取】可厚賜金帛以富其家今超授髙爵遂與外廷朝防趣豎倡子鳴玉曳履臣竊恥之若朝命不可追攺尙宜不使在列與士大夫爲伍

馬周又疏【貞觀十一年又上疏云云太宗稱善】

臣歷觀夏殷周漢之有天下傳祚相繼多者八百餘年【崇曰皇甫謐云周凡三十七主八百六十七年】少者猶四五百年【崇曰汲冡紀年云従禹至桀十七君十四世有王與亡王用嵗四百七十一年譙周云殷凡三十一世六百餘年】皆積徳累業結恩於人心豈無辟王賴前哲以免自魏晉逮周隋多者不過五六十年少者三二十年而亡【崇曰魏五主四十八年西晉四主五十四年東晉十一主一百四年後周五主二十五年隋三主三十八年】良由創業之君不務仁化【崇曰舊史仁化作廣恩】當時僅能自守後無遺徳可思故傳嗣之主其政少衰一夫大呼【火故反】天下土崩矣【崇曰前徐樂書天下之患在土崩何謂土崩秦之末世是也】今陛下𨿽以大功定天下而積徳日淺固當隆禹湯文武之道【崇曰舊史此下云廣施徳化】使恩有餘地爲子孫立萬世之基豈特當年而已然自古明王聖主𨿽因人設教【崇曰舊史此下云寛猛隨時】而大要節儉於身恩加於人故其下愛之如父母仰之如日月畏之如雷霆卜祚延長而禍亂不作也今百姓承防亂之後比於隋時才十分而一徭役相望兄去弟還逺者往來五六千里春秋冬夏略無休時陛下𨿽詔減省而有司不得廢作徒行文書役之如故四五年來百姓頗嗟怨以爲陛下不存養之堯之茅茨土階【崇曰司馬談云堯舜堂髙三尺土階三等茅茨不翦舊史堯之作唐虞】夏禹之惡衣菲食【崇曰語菲飲食而致孝乎鬼神惡衣服而致美乎黻冕】臣知不可復行於今漢文帝惜百金之費而罷露臺【崇曰前本贊嘗欲作露臺召匠計之直百金上曰百金中人十家之產也吾奉先帝宮室常恐羞之何以臺爲身衣弋綈所幸愼夫人衣不曳地】集上書囊以爲殿帷【東方朔傳云】所幸愼夫人衣不曳地景帝亦以錦綉纂組妨害女功特詔除之【崇曰本紀詔雕文刻鏤傷農事者也錦繡纂組害女紅者也注紅讀曰功】所以百姓安樂至武帝𨿽窮奢極侈而承文景遺徳故人心不搖向使髙祖之後卽值武帝天下必不能全今荊州及益州諸處營造供奉器物並諸王妃主服飾皆過靡麗臣聞昧旦丕顯後世猶怠作法於治其獘猶亂陛下少處人間知百姓辛苦前代成敗目所親見尙猶如此而皇太子生長深宮不更外事卽萬歳後聖慮之所當憂也臣竊尋自古黎庶怨叛聚爲盜賊其國無不卽滅人主𨿽悔未有重能安全者凡修政教當修於可修之時若事變一起而後悔之無益者也故人主每見前代之亡則知其政教之所由喪而不知其身之失故紂笑桀之亡而幽厲笑紂之亡隋煬帝又笑齊魏之失國也今之視煬帝猶煬帝之視齊魏也【崇曰舊史此下云京房謂元帝臣恐後之視今猶今之視古此言不可不信也】往貞觀初率土霜儉一匹絹才易米斗而天下帖然者百姓知陛下憂憐之故人人自安曽無謗讟也【竇曰讟徒谷反謗毀也】五六年來頻歳丰稔一匹絹易粟十餘斛【崇曰舊史斛作石】而百姓咸怨以爲陛下不憂憐之何則今營爲者多不急之務故也自古以來國之興亡不由積蓄多少在百姓苦樂也且以近事驗之隋貯洛口倉而李宻因之積布帛東都而王世充據之西京府庫亦爲國家之用向使洛口東都無粟帛王世充李宻未能必聚大眾但貯積者固有國之常要當人有餘力而後收之豈人勞而彊斂之以資寇邪夫儉以息人貞觀初陛下已躬爲之今行之不難也爲之一日則天下知之式歌且舞矣若人旣勞而用之不息萬一中國水旱而邊方有風塵之警狂狡竊發非徒旰食晏寢而已古語云動人以行不以言應天以實不以文以陛下之明誠欲厲精爲政不煩逺采上古但及貞觀初則天下幸甚昔賈誼謂漢文帝云可痛哭及長嘆息者言當韓信王楚彭越王梁英布王淮南之時使文帝卽天子位必不能安又言賴諸王年少傅相制之長大之後必生禍亂後世皆以誼言爲是臣竊觀今諸將功臣陛下所與定天下無威略震主如韓彭者而諸王年並幼少縱其長大陛下之日必無他心然則萬代之後不可不慮漢晉以來亂天下者何嘗不在諸王皆由樹置失宜不預爲節制以至滅亡人主豈不知其然溺於私愛爾故使前車旣覆而後車不攺轍也今天下百姓尙少而諸王已多其寵遇之恩過厚者臣愚慮之不特恃恩驕矜也昔魏武帝寵陳思王文帝卽位防守禁閉同獄囚焉何則先帝加恩太多故嗣王疑而畏之也此適所以苦之也且帝子身食大國何患不富而歳別優賜曽無限極裏語曰貧不學儉富不學奢言自然也今大聖創業豈惟處置見子弟而已當制長久之法使萬代奉行臣聞臨天下者以人爲本必使百姓安樂在刺史縣令爾縣令旣眾不必皆賢但州得良刺史可矣天下刺史得人陛下端拱巖廊之上夫復何爲古者郡守縣令皆選賢徳欲有所用必先試以臨人或由二千石髙第入爲宰相今獨重內官縣令刺史頗輕其選又刺史多武夫勲人或京官不稱職始出補外折衝果毅身力彊者先入爲中郎將其次乃補邊州而以徳行才術擢者十不能一所以百姓未安殆在於此魏徵陳時政得失疏四首【本傳字成魏州曲成人太宗時拜特進仍知門下事時上疏不納】

刑賞防

書稱明徳愼罰【崇曰康誥克明徳愼罰舊史稱作曰】惟刑之卹【崇曰舜典欽哉欽哉惟刑之卹哉舊史作惟刑卹哉】禮曰爲上易事爲下易知則刑不煩【崇曰記緇衣篇子言之曰爲上易事也爲下易知也則刑不煩矣舊史煩字下亦有矣字】上多疑則百姓惑下難知則君長勞【崇曰子曰上人疑則百姓惑下難知則君長勞同上舊史勞字下有矣字】夫上易事下易知君長不勞百姓不惑故君有一徳臣無二心【崇曰舊史此下云上播忠厚之誠下竭股肱之力然後太平之基不墜康哉之詠斯起當今道被華夷功髙宇宙無思不服無逺不臻然言尙於簡大志在於明察刑賞之用有所未盡】夫刑賞之本在乎勸善而懲惡帝王所與天下畫一不以親疎貴賤而輕重者也【崇曰舊史作帝王之所以與天下爲畫一】今之刑賞或由喜怒或出好惡【崇曰舊史云今之刑賞未必盡善或申屈在乎好惡輕重由乎喜怒】喜則矜刑於法中怒則求罪於律外好則鑽皮出羽惡則洗垢索瘢【薄官反崇曰舊史云遇喜則矜其刑於法中逢怒則求其罪於事外所好則鑽皮出其毛羽所惡則洗垢求其瘢痕瘢防可求則刑斯濫矣毛羽可出則賞固謬矣】刑濫則小人道長賞謬則君子道消小人之惡不懲君子之善不勸而望治安刑措非所聞也且暇豫而言皆惇尙孔老至於威怒則專法申韓故道徳之防未而鍥薄之風先搖【董曰鍥口結反刻也○崇曰舊史云暇豫淸談皆惇尙於孔老威怒所至則取法於申韓直道而行非無三黜危亡自安蓋亦多矣故道徳之防未刻薄之風已扇夫上風旣扇則下生百端人競趨時則憲章不一稽之王度實虧君道】昔州犂上下其手而楚法以敝張湯輕重其心而漢刑以謬況人君而自髙下乎【崇曰左僖二十六年伯州犂上下其手以道囚意前湯傳所治卽上意所欲辠予監吏深刻者卽上意所欲釋予監吏輕平者所治卽豪必舞文巧詆卽下戶羸弱舊史云州犂上下其手楚國之法遂差張湯輕重其心漢朝之刑以獘人臣之頗僻猶莫能申其欺罔況人君之髙下將何措其手足乎】頃者罰人或以供帳不贍或不能從欲皆非致治之急也夫貴不與驕期而驕自至富不與奢期而奢自至非徒語也且我之所代實在有隋以隋府藏況今之資儲以隋甲兵況今之士馬以隋之戶口況今之百姓挈長度大【度達各反】曽何等級焉然隋以富彊而喪動之也我以貧寡而安靜之也【崇曰舊史云隋氏亂亡之源聖明之所臨照以隋氏之甲兵況當今之士馬以隋之府藏譬今日之資儲以隋氏之戶口校今時之百姓度長計大曽何等級然隋氏之富彊而喪敗動之也我以貧寡而安寜靜之也】靜之則安動之則亂人皆知之非隠而難見微而難察也不蹈平易之塗而遵覆車之轍何哉安不思危治不念亂存不慮亡也方隋未亂自謂必無亂未亡自謂必不亡所以甲兵屢動徭役不息以至戮辱而不悟滅亡之所由也豈不哀哉夫鑑形之美惡必就止水鑑政之安危必取亡國詩曰殷鑑不逺在夏后之世臣願當今之動靜思隋氏以爲鑑則存亡治亂可得而知思所以危則安矣思所以亂則治矣思所以亡則存矣【崇曰舊史思字下皆有其字】存亡之所在在節嗜欲省遊畋息靡麗罷不急愼偏聽近忠厚逺便佞而巳【崇曰舊史此下雲杜悅耳之邪說聽苦口之忠言去易進之人賤難得之貨采堯舜之誹謗追禹湯之罪已惜十家之產順百姓之心近取諸身恕以待物思勞謙以受益不自滿以招損有動則庶類以和出言而千里斯應超上徳於前載樹風聲於後昆此聖哲之宏模帝王之盛業能事斯畢在乎愼守而巳】夫守之則易得之實難旣得其所難豈不能保其所易保之不固驕奢淫佚有以動之也【崇曰舊史此下云愼終如始可不勉歟易云君子安不忘危存不忘亡治不忘亂是以身安而國家可保誠哉斯言不可以不深察也伏惟陛下欲善之志不減於昔時聞過必攺少虧於曩日若能以當今之無事行疇昔之恭儉則盡美盡善固無得而稱焉】

諫作飛山宮疏

隋有天下三十餘年【崇曰舊史云隋統一寰宇甲兵彊盛四十餘年】風行萬里威憺殊俗【董曰憺杜覽反安也○崇曰舊史憺作動】一旦舉而棄之彼煬帝者豈惡治安喜滅亡哉恃其富彊不虞後患也驅天下役萬物以自奉養子女玉帛是求宮宇臺榭是飾徭役無時干戈不休外示威重內行險忌讒邪者進忠正者退上下相防人不堪命以致殞匹夫之手爲天下笑聖哲乘機拯其危溺今宮觀臺榭盡居之矣奇珍異物盡收之矣姬姜淑媛盡侍於側矣四海九州盡爲臣妾矣若能鑑彼所以亡念我所以得焚寶衣毀廣殿安處卑宮徳之上也若成功不廢卽仍其舊除其不急徳之次也不惟王業之艱難謂天命可恃因基增舊甘心侈靡使人不見徳而勞役是聞斯爲下矣

陳事疏

臣聞爲國基於徳禮保於誠信國之大綱不可斯須廢也傳曰君使臣以禮臣事君以忠自古皆有死人無信不立不信之言不誠之令君子弗爲也自王道休明緜十餘載倉廩愈積土地益廣然而道徳不日博仁義不日厚何哉由待下之情未盡誠信𨿽有善始之勤而無克終之美故便佞之徒得肆其巧謂同心爲朋黨告訐爲至公彊直爲擅權忠讜爲誹謗謂之朋黨𨿽忠信可疑謂之至公𨿽矯僞無咎彊直者畏擅權而不得盡忠讜者慮誹謗而不敢與之爭熒惑視聽郁於大道妨化損徳無斯甚者今將致治則委之君子得失或訪諸小人【崇曰舊史此下云其待君子也則敬而疏遇小人也必輕而狎狎則言無不盡疏則情或不通】是譽毀常在小人而督責常加君子也【崇曰舊史云刑罰加於君子】夫中智之人豈無小慧然慮不及逺𨿽使竭力盡誠猶未免傾敗況內懷姦利承顏順防乎故孔子曰君子而不仁者有矣未有小人而仁者然則君子不能無小惡惡不積無害於正【崇曰舊史云無妨於正道】小人時有小善善不積不足以忠今謂之善人矣復慮其不信何異立直木而疑其景之曲乎故上不信則無以使下下不信則無以事上信之爲義大矣哉昔齊桓公問管仲曰吾欲使酒腐於爵肉腐於俎得無害霸乎管仲曰此固非其善者然無害霸也公曰何如而害霸曰不能知人害霸也知而不能用害霸也用而不能任害霸也任而不能信害霸也旣信而又使小人參之害霸也晉中行穆伯攻鼓經年而不能下醜間倫曰鼓之嗇夫間倫知之請無疲士大夫而鼓可得穆伯不應左右曰不折一防不傷一卒而鼓可得君奚爲不取穆伯曰間倫之爲人也佞而不仁若使間倫下之吾不可以不賞若賞之是賞佞人也佞人得志是使晉國捨仁而爲佞𨿽得鼓安用之夫穆伯列國大夫管仲霸者之佐猶愼於信任逺避佞人【崇曰舊史此下云況乎爲四海之大君應千齡之上聖而使巍巍之盛徳復將有所問然乎】況陛下之上聖乎故欲君子小人是非不雜必懷之以徳待之以信厲之以義節之以禮然後善善而惡惡審罰而明賞【崇曰舊史此下云則小人絕其佞邪君子自彊不息】無爲之化何逺之有善善而不能進惡惡而不能去罰不及有罪賞不加有功則危亡之期或未可保

十漸疏

臣侍帷幄十餘年陛下許臣以仁義之道守而不失儉約朴素終始弗渝徳音在耳不敢忘也頃年以來【崇曰司馬光通鑑頃作比】寖不克終陛下貞觀初淸淨寡欲化被荒外今萬里遣使市索駿馬【崇曰通鑑無索字】並訪怪珍【崇曰通鑑無並字】昔漢文帝卻千里馬【崇曰前賈捐之傳文帝時有獻千里馬詔還馬與道裏費】晉武帝焚雉頭裘【崇曰本紀咸寜四年十二月辛巳大醫司馬程據獻雉頭裘帝以奇技異服典禮所禁焚之於殿前】陛下居常論議逺希堯舜今所爲更欲處漢文晉武下乎此不克終一漸也子貢問治人孔子曰懍乎若朽索之馭六馬子貢曰何畏哉對曰不以道導之則吾讎也若何不畏【楊億曰事見家語弟子解】陛下貞觀初護民之勞喣之若子【董曰喣以羽反吹也】不輕營爲頃旣奢肆思用人力乃曰百姓無事則易驕勞役則易使自古未有百姓逸樂而致傾敗者何有逆畏其驕而爲勞役哉此不克終二漸也陛下貞觀初役已以利物比來縱欲以勞人𨿽憂人之言不絕於口而樂身之事實切諸心無慮營構輒曰弗爲此不便我身推之人情誰敢復爭此不克終三漸也貞觀初親君子斥小人比來輕防小人禮重君子重君子也恭而逺之【逺於萬反】輕小人也狎而近之近之莫見其非逺之莫見其是莫見其是則不待間而疏【間居莧反】莫見其非則有時而暱【竇曰暱女乙反近也】暱小人疏君子而欲致治非所聞也此不克終四漸也貞觀初不貴異物不作無益而今難得之貨雜然並進玩好之作無時而息上奢靡而望下朴素力役廣而冀農業興不可得已此不克終五漸也貞觀初求士如渴賢者所舉卽信而任之取其所長常恐不及比來由心好惡以眾賢舉而用以一人毀而棄𨿽積年任而信或一朝疑而斥夫行有素履【行下孟反】事有成迹一人之毀未必可信積年之行不應頓虧陛下不察其原以爲臧否使讒佞得行守道疏間【居莧反】此不克終六漸也貞觀初髙居深拱無田獵畢弋之好數年之後志不克固鷹犬之貢逺及四夷晨出夕返馳騁爲樂變起不測其及救乎此不克終七漸也貞觀初遇下有禮羣情上達今外官奏事顏色不接間因所短詰其細過𨿽有忠欵而不得申此不克終八漸也貞觀初孜孜治道常若不足比恃功業之大負聖智之明長慠縱欲【長丁丈反慠魚到反】無事興兵問罪逺裔親狎者阿防不肯諫疏逺者畏威不敢言積而不已所損非細此不克終九漸也貞觀初頻年霜旱畿內戶口並就闗外攜老扶幼來往數年卒無一戶亡去此由陛下矜育撫寧故死不攜二也比者疲於徭役闗中之人勞獘尢甚雜匠當下顧而不遣正兵畨上復別驅任市物𦇤屬於防【董曰𦇤居兩反錢貫】遞子背望於道脫有一谷不收百姓之心恐不能如前日之帖泰【竇坤曰帖托協反靜也】此不克終十漸也夫禍福無門惟人所召【崇曰左襄公二十三年】人無釁焉妖不妄作今旱熯之災逺被郡國凶醜之孽起於轂下此上天所戒乃陛下恐懼憂勤之日也千載休期時難再得明主可爲而不爲臣所以鬱結長嘆者也

魏徴十思九徳疏【新史本傳不載今將舊史附入】

求木之長者必固其根本欲流之逺者必浚其泉源思國之安者必積其徳義源不深而望流之逺根不固而求木之長徳不厚而思國之治𨿽在下愚知其不可而況於明哲者乎人君當神器之重居域中之大將崇極天之峻永保無疆之休不念於居安思危戒貪以儉徳不處其厚情不勝其欲斯亦伐根以求木茂塞源而欲流長者也凡百元首承天景命莫不殷憂而道著功成而徳厚有善始者實繁能克終者蓋寡豈不取之易而守之難乎昔取之而有餘今守之而不足何也夫在殷憂必竭誠以待下旣得志則縱情以傲物竭誠則胡越爲一體傲物則骨肉爲行路𨿽董之以嚴刑終苟免而不懷仁怨不在大可畏惟人載舟覆舟所宜深愼【崇曰荀王制云君者舟也庶人者水也水則載舟水則覆舟】奔車朽索其可忽乎【崇曰書五子之歌云予臨兆民懍乎若朽索之禦六馬爲人上者柰何不敬】有君人者誠能見可欲則思知足以自戒將有所作則思知止以安人念髙危則思謙沖而自牧懼滿溢則思江海而下百川樂盤遊則思三驅以爲度恐懈怠則思愼始而敬終慮壅蔽則思虛心以納下想讒邪則思正身以黜惡恩所加則思無因喜以謬賞罰所及則思無因怒而濫刑總是十思玆九徳簡能而任之擇善而從之則智者盡其謀勇者竭其力仁者播其惠信者效其忠文武爭馳君臣無事可以盡豫遊之樂可以養松喬之壽【崇曰前王吉曰體有喬松之壽顏注喬松仙人伯喬及赤松子也】鳴琴垂拱不言而化何必勞神苦思代下司職役聰明之耳目虧無爲之大道哉

增注唐策卷五

欽定四庫全書

增注唐防卷六

疏

魏同選舉疏【本傳髙宗時擢進士遷吏部侍郎永淳元年上疏言選舉法獘云云不納】

方今人不加富盜賊未衰獄訟未淸禮義寖薄者【王崇曰舊史寖薄作猶闕】下吏不稱職庶官非其才取人之道有所未盡也【崇曰舊史此下云秦並天下罷侯置守漢氏因之有沿有革諸侯得自置吏四百石以下其傅相大官則漢爲置之州郡掾吏督郵従事悉任之於牧守爰自魏晉始歸吏部逓相祖襲以迄於今用刀筆以量才按簿書而察行法令之獘其來日久蓋君子重因循而憚攺作有不得巳者亦當運獨見之明定卓然之議如今選司所行者非上皇之令典乃近代之權道所宜遷革實爲至要夫尺丈之量所及者蓋短鐘庾之器所積者寧多非其所及焉能度之非其所受何以容之況天下之大士人之眾而可委之數人之手乎假使平如權衡明如水鏡力有所極照有所窮銓綜旣多紊失斯廣又以比居地任時有非人豈直媿彼淸通昧於甄索亦將竭其庸妄糅彼茅絲情故旣行何所不至贓私一啟以及萬端至乃爲人擇官爲身懌利顧親疎而下筆看勢要而措情悠悠風塵此焉奔競擾擾遊宦同乎市井加以厚貌深衷險如溪壑擇言觀行猶懼不周今使百行九能折之於一面羣僚庶品専斷於一司不亦難矣且魏人應運所據者乃三分晉氏播遷所臨者非一統迨乎齊朱以及周隋戰爭之日多安泰之時少分瓦裂各任一方隋氏平陳十餘年耳接以兵禍繼以饑饉旣徳業之不逮或時事所未遑非謂是今非古也】武徳貞觀庶事艸創人物固乏天祚大聖享國永年異人間出諸色入流嵗以千計官有常員人無定限選集猥至十不收一【崇曰舊史云選集之始霧集云屯擢敍於終十不收一淄澠雜混玉石難分用捨去畱得失相半】取舎淆紊夏殷已前制度多闕至周煥然可觀諸侯之臣不皆命於天子王朝庶官亦不專一職穆王以伯煚爲大僕正【煚問字古永切】命曰愼簡乃僚此乃自擇下吏之言也太僕正特中大夫耳尙以僚屬委之則三公九卿亦當然也故太宰內史並掌爵祿廢置司徒司馬別掌興賢詔事是分任羣司而統以數職王命其大者而自擇其小者【崇曰舊史此下云裴子野曰官人之難先王言之尙矣居家視其孝友鄕黨服其誠信出入觀其志義憂難取其智謀賴之以事以觀其能臨之以利以察其防周禮始於學校論之州裏吿諸六事而後貢之王庭其在漢家尙猶然矣州郡積其功能然後爲五府所辟五府舉其掾屬而升於朝三公參得除署尙書奏之天子一人之身所闗者眾一士之進其謀也詳故官得其人鮮有敗事魏晉反是所失多】漢制諸侯自置吏四百石以下其傅相大臣則漢爲置之州郡掾史督郵従事悉任之牧守魏晉以後始歸吏部以刀筆量才薄書察行法與世獘其來久矣尺丈之量鐘庾之器非所及則不能度非所受則無以容況天下士類之眾可委數人手乎又屍厥任者間非其選至爲人擇官爲身擇利下筆系親疏措情觀勢要悠悠風塵此焉奔競使百行折之一面九能防之數言不亦難乎臣聞在官者不可無學今貴戚子弟一皆早仕程較旣淺技能亦薄而門閥有素資望自髙所謂冑子者必裁諸學少則受業長而入官然後移家事國謂之徳進夫少仕則不務學輕試則無才又勲官三衞流外之屬不待州縣之舉直取書判非先徳後言之誼臣聞國之用人如人用財貧者止糟糠富者余粱肉衰獘乏才則磨策巧鈍以馭之太平多士則遴柬髦俊而使之今選者猥多宜以簡練爲急竊見詔書三品至九品並得薦士此誠側席旁求意也但褒貶不明故上不憂黜責下不盡搜揚且惟賢知賢聖人篤論臯陶旣舉不仁者逺身苟濫進庸及知人不擇舉者之賢而責所舉之濫不可得已願少遵周漢之規以分吏部選卽所用詳所失鮮矣

劉祥道選舉六事疏【本傳髙宗顯慶中遷吏部黃門侍郎知選事旣世職乃釐補敝闕上疏云云】

一曰今取士多且濫入流嵗千四百多也雜色入流未始銓汰濫也故共務者善人少惡人多臣謂應雜色進者切責有司試判爲四等第一付吏部二付兵部三付主爵四付司勲若坐負當責𨿽經赦仍配三司不者還本貫則官不雜矣二曰內外官一品至九品萬三千四百六十五員大抵三十而仕六十而退取其中數不三十年存者略盡若嵗入流五百人則三十年自相充補況三十年外在官猶多不慮其少今入流嵗千四百其倍兩之又停選六七千人復年別新加其類寖廣殆非經久之制古者爲官擇人不聞取人多而官少也三曰永徽以來年髙者或以善政擢論事者或以單言進而庠序諸生未聞甄異是奬勸之道未周也四曰唐有天下四十年未有舉秀才者請自六品以下至艸野審加搜訪無令赫赫之辰斯學遂絕五曰唐虞三載考績黜陟幽明【崇曰書舜典三載考績三考黜陟幽明】二漢用人亦久其職【崇曰前食貨志爲吏者長子孫居官者以爲姓後朱浮疏大漢之興亦累功效吏皆積久而間者守宰數見換易迎新相代疲勞道路帝然之】今任官率四考罷官知秩滿則懷去就民知遷徙則苟且以去就之官臨苟且之民欲移風而振俗烏可得乎請四考進階八考聴選以息迎新送故之獘六曰三省都事主事主書比選補皆取流外有刀筆者𨿽欲參用士流率以儔類爲恥前後相沿遂成故事且掖省崇峻王言祕宻尙書政本人物所歸專責曹史理有未盡宜稍革之以淸其選

陳子昻勸興明堂太學疏【本傳武后垂拱初詔問羣臣調元气當以何道乃上言云】

聞之師曰元气天地之始萬物之祖王政之大端也天地莫大於陰陽萬物莫靈於人王政莫先於安人故人安則陰陽和陰陽和則天地平天地平則元气正先王以人之通於天也於是養成羣生順若天徳使人樂其業甘其食美其服然後天瑞降地符升風雨時艸木茂遂故顓頊唐虞不敢荒寧其書曰百姓昭明協和萬邦黎民於變時雍乃命羲和欽若昊天歷象日月星辰敬授人時和之得也夏商之衰桀紂昏暴陰陽乖行天地震怒山川鬼神發妖見災疾疫大興終以滅亡和之失也迨周文武創業誠信忠厚加於百姓【崇曰詩行葦忠厚也周家忠厚仁及艸木故能親睦九族外尊事黃耉養老乞言以成其福祿焉】故成康刑措四十餘年【崇曰史周紀成康之際天下安寧刑措四十餘年不用】天人方和而幽厲亂常苛慝暴虐詬黷天地川冡沸崩人用愁怨【崇曰十月之交詩震電不寧不令百川沸騰山冡崒崩髙岸爲谷深谷爲陵哀今之人胡憯莫懲】其詩曰昊天不惠降此大戾【節南山詩云】不先不後爲虐爲瘵顧不哀哉近煬帝恃四海之富鑿渠決河自伊洛屬之揚州疲生人之力泄天地之藏中國之難起【崇曰大業元年命尙書右丞皇甫議發河南淮北諸郡民前後百餘萬開通濟渠自西苑引導洛水達於河復自涿郡引河歷滎澤入汴又自大梁之陳引汴水入泗達於淮又遣淮南民十餘萬開邗溝自山陽至揚子入江渠廣四十步旁皆築禦道樹以柳】故身死人手宗廟爲墟【崇曰帝爲太上皇恭帝義寧二年三月帝在江都爲宇文化及所弒】逆元气之理也臣觀禍亂之動天人之際先師之訓昭然著明不可欺也陛下含天地之徳日月之明眇然逺思欲求太和此伏羲氏所以爲三王首也昔者天皇大帝攬元符東封泰山【崇曰髙宗幹封元年正月戊辰封於泰山庚午禪於社首上元元年八月壬辰皇帝稱天皇皇后稱天后】然未建明堂享上帝使萬世鴻業闕而不昭殆畱此盛徳以發揮陛下哉臣謂和元气睦人倫捨此則無以爲也昔黃帝合宮有虞緫章堯衢室【崇曰文中子問易篇黃帝有合宮之聴堯有衢室之問舜有總章之訪皆明堂也】夏世室【崇曰禮冬官匠人云夏后氏世室殷人重屋周人明堂】皆所以調元气治陰陽也臣聞明堂有天地之制陰陽之統二十四气八風十二月四時五行二十八宿莫不率備【崇曰後禮儀志注新論雲天稱明命故曰明堂上員法天下方法地八窻法八風四達法四時九室法九州十二坐法十二月三十六戶法三十六雨七十二牖法七十二風又二十八柱列於四方亦七宿之象也】王者政失則災政順則祥臣願陛下爲唐恢萬世之業相國南郊建明堂與天下更始按周禮月令而成之乃月孟春乘鸞輅駕蒼龍朝三公九卿大夫於靑陽左个負斧扆馮玉几聴天下之政躬借田親蠶以勸農桑【崇曰記孟春之月天子居靑陽左个乘鸞輅駕蒼龍載靑旂乃擇元辰天子親載耒耜帥三公九卿諸侯大夫躬耕帝耤】養三老五更以教孝悌明訟卹獄以息淫刑修文徳以止干戈察孝防以除貪吏後宮非妃嬪禦女者出之珠玉錦繡雕琢伎巧無益者棄之巫鬼淫祀熒惑於人者禁之臣謂不數期且見太平又言陛下方興大化而太學久廢堂皇埃蕪詩書不聞明詔尙未及之愚臣所以私恨也太學者政敎之地也君臣上下之取則也俎豆揖讓之所興也天子於此得賢臣焉今委而不論𨿽欲睦人倫興治綱失之本而求之末不可得也君子三年不爲禮禮必壞三年不爲樂樂必崩柰何爲天下而輕禮樂哉願引冑子使歸太學國家大務不可廢己

薛登選舉疏【本傳武後天授中遷登補闕時選舉濫甚上疏云】

古之取士考素行之原詢鄕邑之譽崇禮讓明節義以惇朴爲先雕文爲後故人崇勸讓士去輕浮以計貢防愚爲州之榮辱昔李陵降而隴西慙【崇曰前李陵降匈奴上於是族陵家母弟妻子皆伏誅隴西士大夫以李氏爲愧】幹木隠而西河美【崇曰孟滕文公下古者不爲臣不見段幹木逾垣而辟之火魏世家文侯禮幹木過其門未嘗不軾也】名勝於利則偸競日銷利勝於名則貪暴滋煽冀缺以禮讓升而晉人知禮【崇曰左僖三十三年臼季使過冀見冀缺耨其妻饁之敬相待如賓與之歸言諸文公曰敬徳之聚也能敬必有徳徳以治民君請用之文公以爲下軍大夫】文翁以經術敎而蜀士多儒【崇曰前循吏傳文翁爲蜀郡守見蜀地辟陋有蠻夷風乃修起學宮於成都市中繇是大化蜀地學於京師者比齊魯焉】漢世求士必觀其行故士有自修爲閭裏推舉然後府寺交辟魏取放達晉先門閥梁陳薦士特尙詞賦隋文納李諤之言詔禁浮詞【崇曰諤以屬文之家體尙輕薄流實忘反上書曰魏之三祖更尙文詞江左齊梁其敝彌甚大隋受命聖道聿興屏黜輕浮遏止華僞】煬帝始置進士等科後生馳競赴速取時緝綴小文名曰策學不指實爲本而以浮虛爲貴方今舉士尢乖其本明詔方下驅馳府寺之廷出入公王之第陳篇希恩奏記誓報故俗號舉人皆稱覓舉覓者自求也非彼知之義是以耿介之士羞於自拔循常之人棄疎取附願陛下降明制頒峻科斷無當之遊言收實用之良策文試效官武閱守禦昔吳起將戰左右進劍吳子辭之諸葛亮臨陣不親戎服蓋不取弓劍之用也漢武帝聞司馬相如之文恨不與同時及其至也終不處以公卿之位非所任故也漢法所舉之主終身保任楊雄之坐田儀成子之得魏相賞罰之令行則請謁之心絕退讓之義著則貪競之路銷請寛年限以容簡汰不實免官得人加賞自然見賢不隠貪祿不専矣

蘇安恆救魏元忠疏【本傳武后末元忠爲二張所構獄方急安恆疏申救曰】

王者有容天下之量故濟其心能進天下之善故除其惡不然則鬼神慿怒陰陽紛舛陛下始革命勤秉政樞博采謀猷天下以爲明主暮年厭怠讒佞熾結水火相災百姓不親五品不遜天下以爲暗君邪正糅進【竇曰糅女救切雜飯也】獄訟寃劇何昔是而今非邪居安忘危之失也竊見元忠防直有名位宰相履忠正邪佞之徒嫉之若讎易之兄弟無功無徳但以馮附不閱數期位勢隆極指馬獻蒲先害善良自元忠下獄人人耦語謂易之交亂且及四國烈士撫髀忠臣鉗口懼易之之權恐先諫受戮虛死無名況虜賊方彊賦斂重困而自縱讒慝搖變遐邇臣恐四夷低目窺覘爲邊鄙患百姓托義以淸君側逐鹿之人叩門而至陛衞左右從中以應爭鋒朱雀之門問鼎大明之宮陛下何以謝之臣今計者莫若收雷電之威解恢恢之网復爵還位君臣如初則天下幸甚陛下縱不能斬佞臣塞人望且當抑奪榮寵翦其羽翼無使驕橫爲社稷之憂【疏奏易之等大怒遺刺客殺之桓彥範營解乃免】盧懷愼時政疏【本傳中宗景徳中遷右禦史臺中丞上疏陳時政云云疏奏不報其原不塞爲蠧斯甚】

善人爲邦百年可以勝殘去殺【崇曰舊史此上云其一曰】又曰苟有用我者期月而己三年有成故書云三載考績三考黜陟幽明【崇曰舊史考績下云校其功也】昔子產相鄭更法令布刑書一年人怨思殺之三年人徳而歌之子產賢者也其爲政尙累年而後成況常材乎【崇曰左襄三十年子產爲政使都鄙有章上下有服田有封洫廬井有伍大人之忠儉者從而與之泰侈者因而斃之從政三年輿人誦之曰取我衣冠而禇之取我田疇而伍之孰殺子產吾其與之及三年又誦之曰我有子弟子產誨之我有田疇子產殖之子產而死誰其嗣之】比州牧上佐兩畿令或一二嵗或三五月卽遷曽不論以課最使未遷者傾耳以聴企踵以望冒進亡廉亦何暇爲陛下宣風卹人哉【崇曰舊史云下車布政罕終四考在任多者一二年少者三五月遽卽遷除不論殊最或有歷時未攺便傾耳而聴企踵而望爭求陞進不惜廉恥亦何暇而爲下宣風布化求瘼卹人哉】禮義不能興戶口益以流散倉庫愈匱百姓日敝職爲此耳人知吏之不久則不従其敎吏知遷之不遙則不究其力【崇曰舊史究作盡】偸處爵位以養資望【崇曰舊史云偸安爵祿但養資望】𨿽明主有勤天下之志然僥幸路啟上下相蒙【崇曰舊史此下云共爲苟且而巳】寧盡至公乎此國病也賈誼所謂盭乃小小者耳【崇曰治安策雲天下之勢方病夫瘇一脛之大防如腰一指之大幾如股平居不可屈信一二指搐身慮亡聊失今不治必爲錮疾後𨿽有扁鵲不能爲巳病非徒瘇也又苦盭古注古蹠字足下曰蹠今所謂掌腳是也】此而不革臣恐𨿽和緩將不能爲【崇曰舊史云臣恐爲膏肓𨿽和緩不能療豈盭而己哉】漢宣帝綜覈名實【崇曰本贊覈作移】興理致化黃霸良二千石也加秩賜金就旌其能終不肯遷故古之爲吏至長子孫【崇曰舊史云古之爲吏者長子孫倉氏庾氏卽其後也前食貨志爲吏者長子孫居官者以爲姓號如淳注貨殖傳倉氏庾氏是也】臣請都督刺史上佐畿令任未四考不得遷若治有尢異或加賜車裘祿秩降使臨問璽書慰勉須公卿闕則擢之以勵能者其下職或貪暴免歸田裏以明聖朝賞罰之倍【崇曰舊史此系第一篇

】昔唐虞稽古建官惟百【崇曰舊史此下云其二曰】夏商官倍亦克用乂【崇曰上文並書周官篇云】此省官也故曰官不必備惟其人無曠庶官天工人其代之此擇人也【崇曰舊史云此爲官擇人之義也】今京諸司員外官數十倍近古未有謂不必備則爲有餘求其代工多不理務而奉廩之費嵗巨億萬徒竭府藏豈致治意哉今民力敝極河渭廣漕不給京師公私耗損邊隅未靜【崇曰舊史云今倉庫空虛百姓凋獘河渭漕挽不給京師公私損耗不可勝紀況邊隅未靜兵革猶興節用愛人正在今日增官廣費豈曰其時】儻炎暵成沴租賦減入【崇曰舊史此下雲水衡無貫朽之蓄京庾闕流衍之儲】疆埸有守賑救無年何以濟之毋輕人事惟難毋安厥位惟危此愼微也原員外之官【崇曰舊史此下云或簪裾雅望或臺閣舊人或明習憲章或諳閒政要】皆一時良幹擢以才不申其用尊以名不任其力自昔用人豈其然歟臣請才堪牧宰上佐並以遷授使宣力四方責以治狀有老病若不任職者一廢省之使賢不肖確然殊貫此切務也【崇曰舊史云此濟時之務也系第二篇

】夫冒於寵賂侮於鰥寡爲政之蠧也【崇曰舊史此上云其三曰】竊見內外官有賕餉狼籍劓剝蒸人𨿽坐流黜俄而遷復還爲牧宰任以江淮嶺磧粗示懲貶內懷自棄徇貨掊貲訖無悛心【崇曰舊史此下云而徇財黷貨罕能悛革委以共理俟河之淸】明主於萬物平分而無偏施以罪吏牧遐方是謂惠姦而遺逺逺州陬邑何負聖化而獨受其惡政乎【崇曰舊史此下云昔孟嘗廉明方臨合浦隠之淸潔乃值番禺郅都之鎭靜朔方耿恭之緝寧疎勒地則遐僻必擇賢良務以寧濟爲懷豈以遐荒見隔】邊徼之地夷夏雜處憑險恃逺易擾而難安官非其才則黎庶流亡起爲盜賊由此言之不可用凡材況猾吏乎臣請以贓論廢者削迹不數十年不賜收齒【崇曰舊史云不許齒錄】書曰旌別淑慝卽其誼也【崇曰舊史此下云若不循此道去邪有疑善政能官甄奬或未之徧擔賦負賄僥幸或卽蒙升則賞罰無章沮勸安寄浮競之風轉扇廉恥之行奚責】

韋嗣立諫營寺建官疏【本傳中宗景龍中拜兵部尙書時崇飾寺觀恩幸食邑者眾嗣立言云】

伏見營造寺觀累年不絕鴻侈繁麗務相矜勝大扺費常千萬以上【崇曰舊史云其數極多皆務取宏博競崇瓌麗大則廢三十萬小尙用三五萬餘略計都用資財動至千萬以上】轉運木石廢功害農地藏開發蟄虫傷露上聖仁慈理必不然準之道法則乖質之生人則損陛下豈不是思又食邑之家日月猥眾凡用戶部丁六十萬人課二絹則固一百二十萬臣見太府嵗調絹才百萬匹少則十之三有所貸免曾不半在比諸封家所入已寡國初功臣其定天下食封不三十家今橫防特賜家至百四十以上天下租賦在公不足而私有餘又封家徵求各遣奴皁淩突侵漁百姓怨嘆或貿易斷道誅責紛紜曾無少息下民窶乏何以堪命臣願以下課一送太府封家詣左藏仰給禁止自徵以息重困【崇曰舊史云且理微妙歸於空寂苟非調心定慧諸法皆涉有爲至如瓦木雕刻等務惟是殫竭人力但覺相誇壯麗豈聞降伏身心且凡所與功皆自掘鑿蟄虫種類實多毎月殺傷動卽萬計連年如此損害可知聖人慈悲爲心豈有須行此事不然之理皎在目前在俗眾僧未通其防不慮府庫空竭不思聖人憂勞謂廣樹福田卽是增修法慧儻水旱爲災人至饑餒邊境作變兵無資糧陛下𨿽有龍象如伽藍豈能使之理萬分之一救元元之苦哉於道法旣已有乖在生人極以爲損陛下豈可不深思之】臣聞設官建吏本於治人而務安之也【崇曰舊史治作理】明官得其人而天下治【崇曰舊史云而上下自理矣】古者取士先鄕曲之譽然後辟於州州己試然後辟五府五府著聞乃升諸朝得不謂所擇悉而所歷深乎今之取之未試而遽遷務進徼幸比肩系踵故文者治官則回邪髒污武者治軍則庸懦怯弱補授亡限員外置官吏困供承官竭資奉國家大事豈甚於此【崇曰舊史云夫趨競者人之常情僥幸者人之所趍而今務進不避僥幸者接踵比肩布於文武之列有文者用理內外則有回邪髒污上下敗亂之憂有武者用將軍戎則有庸懦怯弱師旅喪亡之患補受無限員闕不供遂至員外置官數倍正闕曹署典史困於祗承府庫倉儲竭於資奉】古者設爵待士才者有之不才者進則有才之路塞賢人據正逺僥幸之門僥幸開則賢者隠矣賢者隠則人不安人不安國將危矣刺史縣令治人之首比年不加簡擇京官坐負及聲稱下者乃典州吏部年髙不善刀筆者乃擬縣朝輕用人何以治國願下有司精加汰擇凡諸曹侍郎兩省三臺及五品以上淸望官當先選用刺史縣令所冀守宰稱職以興太平

辛替否論濫爵營寺疏【本傳中宗時置公主府官屬安樂府補授尢濫盛興佛寺替否上疏云云帝不省】

古之建官不必備九卿有位而闕其選【王崇曰書周官立太師太傳太保玆推三公論道經邦燮理陰陽官不必備惟其人少師少傅少保曰三孤冢宰司宗伯司馬司寇司空六卿分職各率其屬】故賞不僣官不濫士有完行家有廉節朝廷余奉【扶用切】百姓餘食下忠於上上禮於下夫事有惕耳目動心慮作不師古以行於今臣得言之陛下倍百行賞倍十增官金銀不供於印束帛不充於錫何所愧於無用之臣無力之士哉且公王陛下愛子也選賢嫁之設官輔之傾府庫以賜之壯第觀以居之廣池籞以嬉之【籞偶許切】然用不合古義行不根人心將變愛成憎轉福爲禍何者竭人之力費人之財奪人之家怨也愛一女取三怨使邊疆士不盡力朝廷士不盡忠愛何所恃臣聞君以人爲本本固則邦寧今疆埸危駭倉廩空虛卒輸不充士賞不及而大建寺宇廣造第宅伐木空山不給棟梁運土塞路不充墻壁【崇曰舊史此下云論古耀今逾章越制百寮鉗口四海傷心夫釋敎者以淸淨爲本慈悲爲主故常體道以濟物不爲私欲以損人故恆去已以全眞不爲榮身以害敎】所謂佛者淸淨慈悲體道以濟物不欲利以損人不榮身以害敎今三時之月掘山穿地損命也殫府虛帑損人也廣殿長廊榮身也損命則不慈悲損人則不濟物榮身則不淸淨寧佛者之心乎【崇曰舊史云豈大聖大神之心乎】夏二十餘世而商受之商二十餘世而受之周三十餘世而漢受之由漢而後歷代可知己咸有道之長無道之短豈窮金玉修塔廟享久長之祚乎【崇曰舊史此下云臣以爲非佛意違人心自象王西下佛敎東傳靑騾不入於周前曰馬方行於漢後風流雨散幹帝百王飾彌盛而國彌空保彌重而禍彌大覆車繼軌曽不攺途晉臣以佞佛取嗤梁王以捨身搆隙若以造寺必爲其理體養人不足以經邦則殷周己往皆暗亂漢魏己降皆聖明殷周己往爲不長漢魏己降爲不短】臣以爲減雕琢之費以賑不足【崇曰舊史作貧人】是有佛之徳息穿掘之苦以全昆虫是有佛之仁【崇曰舊史佛皆作如來字】罷營構之直以給邊陲是有湯武之功回不急之祿以購廉淸是有唐虞之治陛下緩其所急急其所緩親未來而疎見在失眞實冀虛無重俗人之所爲輕天子之業臣竊痛之今出財依勢避役亡命類度爲沙門其未窮者窮民善人耳【崇曰舊史此下云以爲出家者捨塵俗離朋黨無私愛今殖貨營生非捨塵俗】拔親樹知豈離朋黨畜妻養孥非無私愛是致人毀道非廣道求人也陛下尙欲塡池壍損苑囿以賑貧人今天下之寺無數一寺當陛下一宮壯麗用度尙或過之十分天下之財而佛有七八陛下何有之矣𨿽役不食之人不衣之士猶尙不給況必待天生地養風動雨潤而後得之乎今計倉廩度府庫百寮共給萬事用度臣恐不能卒嵗假如兵旱則沙門不能擐甲冑寺塔不足穰饑饉矣

辛替否論斜封營觀疏【本傳睿宗立罷斜封官職詔復之方營金遷玉眞觀上疏云云帝不能納】

古之用度不時爵賞不當國破家亡者口說不若身逢耳聞不若目見臣請以有唐治道得失陛下所及見者言之太宗陛下之祖撥亂立極得至治之體省官淸吏舉天下職司無虛授用天下財帛無枉費賞必待功官必得才爲無不成徵無不服不多寺觀而福祿至不度僧尼而咎殃滅陰陽不愆五穀遂成粟腐帛爛萬里貢賦百蠻歸款享國久長多歷年所陛下何憚而不法之中宗陛下之兄居先帝之業忽先帝之化不聴賢臣之言而悅子女之意虛食祿者數千人妄食土者百餘戶造寺蠧財數百億度人免租庸數千萬是故國家所出日加所入日減倉乏半嵗之儲庫無一時之帛所惡者逐逐必忠良所愛者賞賞皆讒慝朋佞喋喋交相傾動奪百姓之食以養殘凶剝萬人之衣以塗土木人怨神怒親忿眾離水旱疾疫六年之間二禍爲變享國不永受終於凶婦取譏萬代貽笑四夷陛下所見也若法太宗治國太宗之安可致也法中宗治國累卵之危亦可致也頃淫雨不解谷荒於壠麥爛於場入秋亢旱霜損虫暴艸木枯黃下人咨嗟未知所措而營造寺觀日繼於時道路流言計用緡錢百餘萬陛下知倉有防嵗儲庫有防嵗帛百姓何所活三邊何所輸民散兵亂職此由也而以百萬構無用之觀受天下之怨陛下忍棄太宗之治本不忍棄中宗之亂階忍棄太宗久長之謀【鄭厚曰太宗貞觀盡二十三年】不忍棄中宗短促之計【鄭曰中宗神龍三年景龍四年】何以繼祖宗觀萬國耶陛下在韋氏時切齒羣凶今貴爲天子不攺其事恐復有切齒於陛下者往見明勅一用貞觀故事且貞觀有營寺觀加浮屠黃老無益之官行不急之務者乎惟陛下停二觀以須丰年以所費之財給貧窮塡府庫則公主福無窮矣

增注唐策卷六

欽定四庫全書

增注唐策卷七

疏

吳兢勸聴諫疏【本傳宗初立收還權网羣臣畏伏兢慮果而不及精乃上疏云云】

自古人臣不諫則國危諫則身危臣愚食陛下祿不敢避身危之禍比見上封事者言有可采但賜束帛而巳未嘗蒙召見被拔擢其忤旨則明堂決杖傳送本州或死於流貶由是臣下不敢進諫古者設誹謗木欲聞己過今封事謗木比也【崇曰前文帝詔古之治天下朝有進善之旌誹謗之木所以通治道而來諫者也注謂堯也】使所言是有益於國使所言非無累於朝陛下何遽加斥逐以杜塞直言道路流傳相視怪愕夫漢髙帝赦周昌桀紂之對【崇曰周昌嘗燕入奏事帝方擁戚姬昌還走帝逐得騎昌項問曰我如何主昌仰曰陛下卽桀紂之主也上笑之】晉武帝受劉毅桓靈之譏【崇曰帝嘗問毅曰卿以朕方漢何帝對曰可方桓靈帝曰吾𨿽徳不及古人尢克巳爲政又平吳防混一天下方之桓靈其己甚乎對曰栢靈賣官錢入官庫陛下賣官錢入私門以此言之殆不如也帝大笑】況陛下豁達大度不能容此忠直耶夫人主居尊極之位專生殺之權其爲威嚴峻矣開情抱納諫諍下猶懼不敢盡柰何以爲罪且上有所失下必知之故鄭人毀鄕校而子產不聴也【崇曰左襄三十一年鄭人遊於鄕校以論執政然明謂子產曰毀鄕校如何子產曰夫人朝夕退而遊焉以議執政之善否善者吾則行之惡者攺之是吾師也】陛下初卽位猶有褚無量張廷珪韓思復辛替否柳澤袁楚客等數上疏爭時政得失自頃上封事往往得罪諫者頓少是鵲巢覆而鳳不至理之然也臣誠恐天下骨鯁士以讜言爲戒撓直就曲斵方爲刓【董曰刓五丸切員削也】偸合苟容不復能盡節忘身納君於道矣夫帝王之徳莫盛於納諫故曰木從繩則正後從諫則聖【崇曰書說命篇云】又曰朝有諷諫猶髮之有梳猛虎在山林藜藿爲之不采【崇曰前鄭昌訟蓋寛饒曰山有猛獸藜藿爲之不采國有忠臣姦邪爲之不起】忠諫之有益如此自古上聖之君恐不聞己過故堯設諫鼓【崇曰後張晧疏堯舜立敢諫之鼔樹誹謗之木】禹拜昌言【崇曰書大禹謨篇益贊於禹曰云云禹拜昌言曰兪】不肖之主自謂聖智拒諫害忠桀殺闗龍逢而滅於湯【崇曰桀迷惑妹喜不撫其民民心積怨龍逢引黃圖進諫曰古之人君躬行禮義愛民節用故國安而身壽今君用財若無窮殺人若恐弗勝天殃必降而誅必至立而不去桀於是焚黃圖殺龍逢】紂殺王子比干而滅於周【崇曰史殷紀紂亂不止比干乃彊誎紂紂怒曰吾聞聖人心有七竅剖比干觀其心】此其驗也夫與治同道防不興與亂同道罔不亡【崇曰書太甲下】人將疾必先不甘魚肉之味國將亡必先不甘忠諫之說嗚呼惟陛下深監於玆哉隋煬帝驕矜自負以爲堯舜莫已若而諱亡憎諫乃曰有諫我者當時不殺後必殺之大臣蘇威欲開一言不敢發因五月五日獻古文尙書帝以爲訕己卽除名蕭瑀諫無伐遼出爲河西郡守董純諫無幸江都就獄賜死自是蹇諤之士去而不顧外𨿽有變朝臣鉗口帝不知也身死人手子孫勦絕爲天下笑太宗皇帝好悅至言時有魏徵王珪虞世南李大亮岑文本劉洎馬周禇遂良杜正倫髙季輔咸以切諫引居要職嘗謂宰相曰自知者爲難如文人巧工自謂己長若使達者大匠詆訶商略則蕪辭拙迹見矣天下萬幾一人聴斷𨿽甚憂勞不能盡善今魏徵隨事諫正多中朕失如明鑑照形美惡畢見當是時有上書益於政者皆黏寢殿之壁坐望臥觀𨿽狂瞽逆意終不以爲忤故外事必聞刑戮防措禮義大行陛下何不遵此道與聖祖繼美乎夫以一人之意綜萬方之政明有所不燭智有所不周上心未諭於下下情未達於上伏惟以虛受人博覽兼聴使深者不隠逺者不塞所謂辟四門明四目也其能直言正諫不避死亡之誅者特加寵榮待以不次則失之東隅冀得之桑楡矣【崇曰後馮異傳光武璽書勞曰可謂失之束隅收之桑楡矣】

張廷珪大旱疏【本傳開元初大旱闕中饑詔求直言珪上疏言】

古者多難興國殷憂啟聖蓋事危則志鋭情苦則慮深故能轉禍爲福也景龍先天間【景龍中宗先天睿宗】凶黨搆亂陛下神武泛掃氛垢日月所燭無不濡澤明明上帝宜錫介福頃陰陽愆候九谷失稔闗輔尢劇臣思天意殆以陛下春秋鼎盛不崇朝有大功輕堯舜而不法思秦漢以自髙故昭見咎異【見賢徧反】欲日愼一日永保慶和是皇天於陛下睠顧深矣陛下得不奉若休旨而寅畏哉誠願約心削志考前王之書惇素朴之道登端士放佞人屏後宮減外廏場無蹴鞠之玩野絕從禽之樂促逺境罷縣戍矜惠惸獨蠲薄徭賦去淫巧捐珠璧不見可欲使心不亂【張曰老子書】或謂天戒不足畏而上帝馮怒風雨違錯荒饉日甚則無以濟下矣或謂人窮不足卹而億兆攜離愁苦昬墊則無以奉上矣斯安危所系禍福之源柰何不察今受命伊始華夷百姓傾耳以聴刮目以視冀有聞見何遽孤其望哉

於休烈論金城公主請文籍疏【本傳開元十八年公主請文籍四種詔祕書冩賜上疏曰】

戎狄國之寇也經籍國之典也戎之生心不可以無備【崇曰舊史此下云典有恆制不可以假人傳曰裔不謀夏夷不亂華革其非心在乎有備無患】昔東平王入朝求史記諸子漢不與之以史記多兵謀諸子雜詭術也東平漢之懿戚尙不示徵戰之書今西戎國之寇讎安可貽以經典且吐蕃之性慓悍果決【崇曰舊史此下云敏情持鋭】善學不回若達於書則知戰深於詩則知武夫有師幹之試【崇曰采芑詩其車三千師幹之試】深於禮則知月令有廢興之兵【崇曰記月令孟春之月不可以稱兵稱兵必天殃兵戎不起不可従我始孟秋之月天子乃命將帥選士厲兵簡練桀俊專任有功以徵不義詰誅暴慢以明好惡】深於春秋則知用師多詭詐之計深於文則知往來有書檄之制【崇曰舊史云深於文選】此何異假寇兵資盜糧也臣聞魯秉周禮齊不加兵【崇曰左閔元年齊仲孫湫來省難仲孫歸公曰魯可取乎對曰不可猶秉周禮周禮所以本也魯不棄周禮未可動也】吳獲乘車楚屢奔命【崇曰史吳世家王壽夢二年楚之上大夫申公巫臣怨楚將子反而奔晉自晉使吳敎吳用兵乘車令其子爲吳行人吳於是始通於中國吳伐楚】喪法亂邦【崇曰舊史云一以守典存國一以喪法危邦】可取鑑也公主下嫁異國當用夷禮【崇曰舊史云合務夷禮】而反求良書恐非主本意殆有姦人勸導其中【崇曰舊史此下云慮有奔比之類勸敎於中】若陛下慮失其情【崇曰舊史此下云以備國信】必不得己請去春秋夫春秋當周徳旣衰諸侯盛彊徵伐競興情僞於是乎生變詐於是乎起有以臣召君之事取威定霸之事【李淸臣曰左僖四年齊侯伐楚楚子使與師言曰君處北海寡君處南海惟是風馬牛不相及也不虞君之涉吾地也何故管仲對曰昔召康公命我先君太公曰五侯九伯女實徵之以夾輔周室賜我先君履東至於海西至於河南至於穆陵北至於無棣爾貢包茅不入王祭不共無以縮酒寡人是徵昭王南徵不復寡人是問對曰貢之不入寡君之罪也敢不共給昭王之不復君其問諸水濵春秋僖二十八年天王狩於河陽左曰是防也晉侯召王以諸侯見且使王狩仲尼曰以臣召君不可以訓故書曰天王狩於河陽言非其地也且明徳也】誠與之國之患也狄固貪婪貴貨易上正可錫以錦防厚以金玉無足所求以智其智【裴光庭遂言曰休烈但見情僞變詐不知忠信節義在遂與之】

張九齡重守令疏【本傳宗時張九齡上言云云】

乖政之气發爲水旱天道𨿽逺其應甚邇昔東海枉殺孝婦天旱久之【崇曰前於定國父於公決獄平東海有孝婦少寡亡子養姑甚謹姑欲嫁之終不肯姑謂鄰人曰孝婦事我勤苦哀其亡子守寡我老久絫丁壯其後自經死姑女告吏婦殺我母吏捕孝婦孝婦辭不殺吏驗治孝婦自誣服具獄上府於公以此婦養姑以孝聞必不殺也太守不聽竟論殺郡中枯旱三年後太守至卜自祭孝婦冡因表其墓天立大雨嵗熟】一吏不明匹婦非命則天昭其寃況六合元元之眾縣命於縣令宅生於刺史陛下所與共治尢親於人者乎若非其任水旱之繇豈惟一婦而己今刺史京輔雄望之郡猶少擇之江淮隴蜀三河大府之外稍非其人繇京官出者或身有累或政無狀用牧守之任爲斥逐之地或因附防以參髙位及勢衰謂之不稱京職出以爲州武夫流外積資而得不計於才刺史乃爾縣令尙可言哉甿庶國家之本務本之職乃爲好進者所輕承獘之民遭不肖所擾聖化従此銷郁繇不選親人以成其敝也古者刺史入爲三公郎官出宰百里【崇曰前黃霸爲揚州刺史又爲頴川太守防比二千石後代丙吉爲丞相後明帝時館陶公主爲子求郎不許而賜錢十萬謂羣臣曰郎官上應列宿出宰百里有非其人則民受其殃是以難之】今朝廷士入而不出其於計私甚自得也京師衣冠所聚身名所出從容附防不勤而成是大利在於內而不在於外也智能之士欲利之心安肯復出爲刺史縣令哉國家賴智能以治而常無親人者陛下不革以法故也臣愚謂欲治之本莫若重守令守令旣重則能者可行宜遂科定其資凡不歷都督刺史𨿽有髙第不得任侍郎列卿不歷縣令𨿽有善政不得任臺郎給捨都督守令𨿽逺者使無十年任外如不爲此而救其失恐天下猶未治也

張九齡又言選士疏

古之選士惟取稱職是以士修素行而不爲徼幸姦僞自止流品不雜今天下不必治於上古而事務日倍於前誠以不正其本而設巧於末也所謂末者吏部條章舉贏千百刀筆之人溺於文墨【崇曰前蕭曹贊何參皆起秦刀筆吏顏注刀所以削書也古者用簡牒故吏皆以刀筆自隨也】巧吏猾徒緣姦而奮臣以爲始造簿書備遺忘耳今反求精於案牘而忽於人才是所謂遺劍中流鍥舟以記者也凡稱吏部能者則曰自尉與主簿繇主簿與丞此執文而知官次者也乃不論其賢不肖豈不謬哉夫吏部尙書侍郎以賢而授者也豈不能知人如知之難拔十得五斯可矣今膠以格條據資配職爲官擇人初無此意故時人有平配之誚官曹無得賢之實臣謂選部之法敝於不變今若守令精覈其人則管內嵗當選者使考才行可入流品然後送臺又加擇焉以所用眾寡爲州縣殿最則州縣愼所舉可官之才多吏部因其成無庸人之繁矣今嵗選乃萬計京師米物爲耗豈多士哉蓋冒濫抵此爾方以一詩一判官其是非適使賢人遺逸此明代之闕政也天下𨿽廣朝廷𨿽眾必使毀譽相亂聴受不明事則已矣如知其賢能各有品第毎一官缺不以次用之豈不可乎如諸司要官以下等叨進是議無髙卑惟得與不爾故淸議不立而名節不修善士守志而後時中人進求而易操也朝廷能以令名進人士亦以修名獲利利之出眾之趨也不如此則小者得於苟求一變而至阿私大者許以分義再變而成朋黨矣故於用人不可不第其髙下髙下有次則不可以妄干天下之士必刻意修飾而刑政自淸此興衰之大端也

柳澤言復斜封官疏【本傳初姚宋知政事奏停斜封官太平公主盡奏復之詣闕上疏云】

藥不毒不可以蠲疾詞不切不可以補過是以習甘旨者非攝養之方邇諛佞者非治安之宜【崇曰舊史云卽危治之本】臣竊見神龍以來中宗綱紀大壞內寵專命外嬖制權【崇曰舊史制作擅】因貴憑寵賣官粥爵【崇曰舊史此下云朱紫之榮出於僕妾之口賞罰之命乖於章程之典】妃主之門同商賈舉選之署若闤闠【董曰闤胡官切市垣也闠胡對切市門也】屠販者由邪忝官廢黜者因姦冒進天下混亂【竇曰混胡困切亂也】防危社稷賴陛下聰明神武拯溺舉墜耳目所親豈可忘鑑誡哉【崇曰舊史此下云作法於理猶恐其亂作法於亂誰能救之】且斜封官者皆僕妾私謁迷謬先帝豈盡先帝意邪陛下卽位之初用姚元崇等計悉以停廢今又收用之若斜封之人不可棄邪韋月將燕欽融不應褒贈李多祚鄭克義不容蕩雪也陛下何不能忍於此而能忍於彼使善惡混並反覆相攻【崇曰舊史此下云爲邪者獲利爲正者衘寃】道人以非勸人以僻【崇曰舊史此下云將何以懲風俗將何以正姦邪】今天下咸稱太平公主與胡僧慧範以此誤陛下故語曰姚宋爲相邪不如正太平用事正不如邪臣恐流近致逺積小爲大累微起髙勿謂無傷其禍將長勿謂無害其禍將大【崇曰舊史此下云又賞罰之典紀綱不謬天秩有禮君爵有功不可因怒以妄誅不可因喜以妄賞】又言尙毉奉禦彭君慶以巫覡小伎【董曰覡刑狄切男巫也】超授三品柰何輕用名器加非其人臣聞賞一人而千萬人悅者賞之罰一人而千萬人勸者罰之惟陛下裁察

獨孤及陳政疏【本傳代宗時以左拾遺召旣至上疏言曰】

陛下屢發徳音使左右侍臣得直言極諫壬辰詔書召裴冕等十有三人集賢殿待制以備詢問此五帝盛徳也然頃者陛下𨿽容其直而不錄其言所上封皆寢不報有容下之名無聴諫之實遂使諫者稍稍自鉗口飽食相招爲祿仕此忠鯁之人所以竊嘆而臣亦恥之十室之邑必有忠信況朝廷之大卿大夫之眾陛下選授之精與假令不能如文王之多士其中豈不有溫故知新可懋陳政要而億則屢中者陛下議政之際曾不采其一說堯之疇咨禹之昌言豈若是耶堯設謗木於五達之衢【崇曰前漢文帝紀詔古人之治天下朝有進善之旌誹謗之木應劭注旌旗也堯設之五達之道令民進善也木謂橋梁梁邊板所以書政治之愆失也】孔子曰以能問於不能以多問於寡然則多聞闕疑不恥下問聖人之心也願陛下以堯孔心爲心日降淸問其不可者罷之可者議於朝與執事者共之使知之必言言之必行行之必公則君臣無私論朝廷無私政陛下以此辧可否於獻替而建太平之階可也師興不息十年矣人之生產空於杼軸擁兵者第館亙街陌奴婢厭酒肉而貧人羸餓就役剝膚及髓長安城中白晝椎剽吏不敢詰官亂職廢將墮卒暴百揆隳刺如沸粥紛麻民不敢訴於有司有司不敢聞陛下茹毒飲痛窮而無告今其心顒顒獨恃於麥麥不登則易子齩骨矣【董曰齩五巧切齧也】陛下不以此時勵精更始思所以救之之術忍令宗廟有累卵之危萬姓悼心失圖臣實懼焉去年十一月丁已夜星隕如雨昨淸明降霜三月苦熱錯繆顚倒沴莫大焉【竇曰沴郎計切水不利】此下陵上替怨讟之气取之也天意丁寧譴戒以警陛下宜反躬罪已旁求賢良者而師友之黜貪佞不肖者下哀痛之詔去天下疾苦廢無用之官罷不急之費禁止暴兵節用愛人兢兢幹幹以徼福於上下必能使天感神應反妖災爲和气矣又言減江淮山南諸道兵以贍國用陛下初不以臣言爲愚然許卽施行及今未有沛然之詔臣竊遲之今天下惟朔方隴西有吐蕃僕固之虞邠涇鳳翔兵足以當之矣自此而往東洎海南至畨禺【董曰畨普安切南海縣名】西盡巴蜀無鼠竊之盜而兵不爲解傾天下之貨竭天下之谷以給不用之軍爲無端之費臣不知其故假令居安思危以備不虞自可阨害之地俾置屯禦悉休其餘以糧儲屝屨之資充疲人貢賦嵗可以減國租半陛下豈遲疑於攺作逡巡於舊貫使大議有所壅而率土之患日甚一日是益其獘而厚其疾也夫療癰者必決之使潰今兵之爲患猶癰也不以漸戢之其害滋大大而圖之必力倍而功寡豈易不俟終日之義耶

陸防請釐革賦稅獘疏

一曰國家賦役之法曰租調庸其取法逺其斂財均其域人固有田則有租有家則有調有身則有庸天下法制均壹𨿽轉徙莫容其姦故人無容心天寶之季海內波蕩版圖隳於避地賦法壤於奉軍賦役舊法行之百年人以爲便兵興供億不常誅求隳制此時獘非法獘也時有獘而未理法無獘而己更兩稅新制竭耗編甿日月滋甚陛下初卽位宜損上益下嗇用節財而摘郡邑驗簿書州取大歷中一年科率多者爲兩稅定法此總無名之暴賦而立常規也願詔有司與宰相量年支有不急者罷之廣費者節之軍興加稅諸道權宜所增皆可停稅物估價宜視月平至京與色樣符者不得虛稱折估有濫惡罪官吏勿督百姓毎道以知兩稅判官一人與度支參計戶數量上地沃瘠物產多少爲二等州率下者配錢少髙者配錢多不變法而逋逃漸息矣二曰播殖非力不成故先王定賦以布麻繒纊百谷勉人功也又懼物失貴賤之平交易難凖乃定貨泉以節輕重蓋爲國之利權守之在官不以任下然則谷帛人所爲也錢貨官所爲也人所爲者租稅取焉官所爲者賦斂捨焉國朝著令稅出谷庸出絹調出繒纊布麻曷嘗禁人鑄錢而以錢爲賦今兩稅效算緡之末法估資產爲差以錢谷定稅折供雜物嵗目頗殊所供非所業所業非所供增價以市所無減價以貨所有耕織之力有限而物價貴賤無常初定兩稅萬錢爲絹三匹價貴而數不多及給軍裝計數不計價此稅少國用不充也近者萬錢爲絹六匹價賤而數加計之蠶織不殊而所輸殊此供稅多人力不給也宜令有司覆初定兩稅之嵗絹布定估爲布帛之數復庸調舊制隨土所宜各修家技物甚賤所出不加物甚貴所入不減且經費所資在錢者獨月俸資課以錢數多少給布廣鑄而禁用銅器則錢不乏有糴鹽以入直酒以納資何慮無所給哉三曰防使奏吏之能者有四科曰戶口增加田野墾辟稅錢長數徵辦先期夫貴戶口增加詭情以誘奸浮苛法以析親族所誘者將議薄徵則遽散所析者不勝重稅而亡有州縣破傷之病貴田野墾辟率民殖荒田限年免租新畝𨿽辟舊畬蕪矣人以免租年滿復爲污萊有稼穡不增之病貴稅錢長數重困疲羸捶骨濯髓苟媚聚斂之司有不卹人之病貴徵辦先期作威殘人絲不容織粟不暇舂貧者奔迸有不恕物之病四病繇考覈不切事情之過宜命有司詳考課績州稅有定徭役有等覆實然後報戶部若人益阜實稅額有餘據戶均減十三爲上課減二次之減一又次之若流亡多加稅見戶者殿亦如之民納租以去嵗輸數爲常罷據額所徵者增辟勿益租廢耕不降數定戶之際視雜產以校之田旣有常租則不宜復入兩稅如此不督課而人人樂耕矣四曰明君不厚所資而害所養故先人事而借其暇力家給然後斂餘財今督收迫促蠶事方興而輸縑農功未艾而斂谷有者急賣而耗半直無者求假費倍定兩稅之初期約未詳屬徵役多故率先限以收宜定稅期隨風俗時候務於紓人五曰頃師旅亟興官司所儲惟給軍食凶荒不遑賑救人小乏則取息利大乏則鬻田廬斂獲始畢執契行貸饑嵗室家相棄乞爲奴僕猶莫之售或縊死道途天災流行四方代有稅茶錢積戶部者宜計諸道戶口均之穀麥熟則平糴亦以義倉爲名主以巡院時稔傷農則優價廣糴谷貴而止小歉則借貸循環斂散使聚谷幸災者無以牟大利六曰古者百畝地號一夫蓋一夫授田不得過百畝欲使人不廢業田無曠耕今富者萬畝貧者無容足之居依托彊家爲其私屬終嵗服勞常患不充有田之家坐食租稅京畿田畝稅五升而私家收租畝一石官取一私取十穡者安得足食宜爲占田條限裁租價損有餘優不足此安富卹窮之善經不可捨也

杜佑論討蕃疏【本傳憲宗時吐蕃爲亂諸將邀功請討之乃上疏云云帝嘉納之】

昔周宣中興獫狁爲害追之太原及境而止【崇曰六月詩薄伐玁狁至於太原】不欲敝中國怒逺夷也秦恃兵力北拒匈奴西逐諸羌【崇曰史始皇紀三十二年始皇巡北邊盧生奏錄圖書曰亡秦者胡也始皇乃使蒙恬北擊胡略取河南地三十三年略取百粵地爲桂林象郡南海適遣戍西北斥逐匈奴自楡中並河以東屬之陰山以爲三十四縣城河上爲塞】結怨階亂實生謫戍【崇曰二世元年七月戍卒陳勝等反故荊地爲張楚勝自立爲楚王居陳遣諸將徇地山東同上】蓋聖王之治天下惟欲綏靜生人西被於流沙東漸於海至北與南止存聲敎【崇曰書禹貢東漸於海西被於流沙朔南曁聲敎】豈疲內而事外耶昔馮奉世矯詔發兵斬莎車王傳首京師威震西域宣帝議加爵土蕭望之獨謂矯制違命𨿽有功不可爲法恐後奉使者爲國家生事夷狄【崇曰前本傳莎車遣使言北道諸國巳屬匈奴従鄯善以西皆絕不通奉世計以爲不亟擊之則莎車日彊其勢難制必危西域遂以節諭告諸國因發其兵進擊莎車攻拔其城莎車王自殺傳其首詣長安諸國悉平威震西域宣帝甚說下議封奉世丞相將軍皆曰宜加爵土之賞少府蕭望之獨以奉世𨿽有功不可爲後法卽封奉世開後使者利爭逐發兵要功萬里之外爲國生事於夷狄漸不可長不宜受封上善望之議以奉世爲光祿大夫】比突厥黙啜冦害中國開元初郝靈佺捕斬之自謂功莫與二宋璟慮邊臣由此邀功但授郎將而己【崇曰宋璟傳突厥黙啜負其彊數窺邊侵九姓拔曳固負勝輕出爲其䢐擊斬之入蕃使郝靈佺傳其首京師靈佺自謂還必厚見賞璟顧天子方少恐後於寵蹈利者誇威武爲國生事故抑之逾年才授右武衛郎將靈佺恚憤死】繇是訖開元之盛不復議邊中國遂安此成敗鑑戒之不逺也黨項小蕃與中國雜處間者邊將侵刻利其善馬子女徵斂徭役遂致叛亡與北狄西戎相誘盜邊傳曰逺人不服則修文徳以來之管仲有言國家無使勇猛者爲邊境此誠聖哲識微知著之略也今戎丑方彊邊備未實誠宜愼擇良守使之完輯禁絕誅求示以信誠來則懲禦去則謹備彼當懷柔革其姦謀何必亟興師役坐取勞費哉

元稹諫諍疏【元和中自以職諌不得數召見上疏云】

治亂之始各有萌象容直言廣視聴躬勤庶務委信大臣使左右近習不得蔽疏逺之人此治象也大臣不親直言不進抵忌諱者殺犯左右者刑與一二近習決事深宮中羣臣莫得與此亂萌也人君始卽位萌象未見必有狂直敢言者上或激而進之則天下君子望風曰彼狂而容於上其欲來天下士乎吾之道可以行矣其小人則竦利曰彼之直得幸於上吾將直言以徼利乎由是天下賢不肖各以所忠貢於上上下之志霈然而通合天下之智治萬物之心人人樂得其所戴其上如赤子之親慈母也𨿽欲誘之爲亂可得乎及夫進計者入而直言者戮則天下君子內謀曰與其言不用而身爲戮吾寧危行言遜以得其終乎其小人則擇利曰吾君所惡者拂心逆耳吾將苟順是非以事之由是進見者革而不內言事者寢而不聞若此則十步之事不得見況天下四方之逺乎故曰聾瞽之君非無耳目左右前後者屏蔽之不使視聴欲不亂可得哉太宗初卽位天下莫有言者孫伏伽以小事特諫厚賜以勉之【崇曰魏徵傳陛下初卽位論元律師死孫伏伽諌以爲法不當死陛下賜以蘭陵公主園直百萬或曰賞太厚答曰朕卽位未有諌者所以賞之此導人使諫也】自是論事者惟懼言不直諫不極不能邀上之盛意曽不以忌諱爲虞於是房杜王魏議可否於前【崇曰房杜贊王魏善諫而房杜讓其直】四方言得失於外數年大治【崇曰魏徵傳帝卽位四年嵗防死二十九防至刑措米斗三錢帝謂羣臣曰此徵勸我行仁義旣效矣】豈文皇獨運聰明於上哉蓋下盡其言以宣揚發暢之也夫樂生全惡戮辱古今情一也豈獨貞觀之人輕犯忌諱而好戮辱哉蓋上激而進之也喜順從怒謇犯亦古今情一也豈獨文皇甘逆耳怒從心哉蓋以順従之利輕而危亡之禍大思爲子孫建永安之計也爲後嗣者其可順一朝意而蔑文皇之天下乎陛下卽位己一嵗百辟卿士天下四方之人曽未有獻一計進一言而受賞者左右前後拾遺補闕亦未有奏封執諫而蒙勸者設諫鼓置匭函曽未聞雪寃決滯事明察幽之意者以陛下睿博洪深勵精求治豈言而不用哉蓋下不能有所發者耳承顧問者獨一二執政對不及斯須而罷豈暇陳治安議教化哉它有司或時召見僅能奉簿書計錢谷登降耳以陛下之政視貞觀何如哉貞觀時尙有房杜王魏輔翊之智日有獻可替否者今陛下當致治之初而言事進計者嵗無一人豈非羣下因循竊位之罪乎輙昧死條上十事一敎太子正邦本二封諸王固磐石三出宮人四嫁宗女五時召宰相講庶政六次對羣臣廣聰明七復正衙奏事八許方幅糾彈九禁非時貢獻十省出畋遊

增注唐策卷七

欽定四庫全書

增注唐策卷八

表

房齡諫伐髙麗表【本傳太宗伐遼上意巳決羣臣莫敢諫遂上疏云云帝得疏曰是已危惙尙能憂吾國事乎】

上古所不臣者陛下皆臣之所不制者陛下皆制之矣【崇曰舊史云兵惡不戢武貴止戈當今聖化所覃無逺不屆洎上古所不臣者陛下皆能臣之所不制者皆能制之】爲中國患無如突厥【崇曰舊史此下云遂能坐運神策不下殿堂】而大小可汗相次束手弛辮握刀分典禁衞【竇曰辮傳切交也】延陀鐵勒披致州縣髙昌吐渾偏師掃除惟髙麗歷代逋命莫克窮討陛下責其弒逆身自將六軍徵荒裔不旬日拔遼東虜獲數十萬【崇曰舊史此下云分配諸州無處不滿雪往代之宿恥掩崤陵之枯骨比功校徳萬倍前王陛下仁風被於率土孝徳彰於配天覩醜類之將亡則指期數嵗授將帥之節度則決機萬里屈指而塵視景而望書符應若神算無遺策擢將於行伍之中取士於凡庸之末箭穿七札弓貫六鈞加以畱情墳典屬意篇什筆邁鐘張詞窮班馬文鋒旣振則管磬自諧輕翰蹔飛則花競發撫萬姓以慈遇羣臣以禮褒秋毫之善解吞舟之网逆耳之誎必聴膚受之訴斯絕好生之徳禁障塞於江湖惡殺之仁息鼔刀於屠肆鳬鶴荷稻糧之恵犬馬蒙惟蓋之恩降乘吮思摩之瘡登堂臨魏徵之柩哭戰亡之卒則哀動六軍負塡道之薪則精感天地重黔黎之大命時盡心於庶獄兼眾美而有之爲陛下惜之重之愛之寶之】易曰知進退存亡而不失其正者其惟聖人乎【乾卦云】蓋進有退之義存有亡之機得有喪之理爲陛下惜者此也傳曰知足不辱知止不殆【老子云】陛下威名功徳旣云足矣拓地開疆亦可止矣邊夷醜種不足待以仁義責以常禮古者以禽魚畜之必絕其類恐獸窮則搏苟救其命且陛下毎決死罪必三覆五奏進疏食停音樂以人命之重爲感動也【崇曰舊史云蓋以人命所重感動聖慈也】今士無一罪驅之行陣之間委之鋒鏑之下使肝腦塗地老父孤子寡妻慈母望轊車【竇曰轊於劌切小棺】抱枯骨椎心掩泣【崇曰舊史云望轊車而掩泣抱枯骨而椎心】其所以變動陰陽害傷和气實天下之痛也使髙麗違失臣節誅之可也侵擾百姓滅之可也能爲後世患夷之可也無是三者而坐敝中國爲舊王雪恥新羅報讐非所存小所損大乎臣願下沛然之詔【崇曰舊史云願陛下發沛然之恩降寛大之詔順陽春以布澤】許髙麗以自新焚陵波之船罷應募之眾卽臣死且不朽

敬暉請降諸武封爵表【武后時以誅二張功進封齊國長安二年表請諸武王者宜悉降封○此篇新史不載今將舊史附入】

神器者天下之至公必歸乎有徳皇極者域中之大寶必順乎天命歷考前古詳觀帝業皆不並興莫不更王故三皇氏沒而五帝氏興夏殷氏衰而周漢氏作何則帝王之歷數必應乎五行水盛則火衰木衰則金盛天地之運也【崇曰前律曆志太昊首徳始於木曰包犧氏炎帝以火承木曰神農氏黃帝火生土爲土徳曰軒轅氏少昊土生金爲金徳曰金天民顓頊金生水爲水徳曰髙陽氏帝嚳水生木爲木徳曰髙辛氏唐帝木生火爲火徳曰陶唐氏虞帝火生土爲土徳曰有虞氏禹土生金爲金徳曰夏后氏湯金生水爲水徳曰商武王水生木爲木徳曰周漢髙帝繼周木生火爲火徳曰漢】必合乎四時春往則夏來暑退則寒集則知五行之數帝王不可違之違之則宗社不安人生不理四時之序天地不能變變之則霜露不均水旱交錯自有隋失禦海內崩離天歷之重歸於唐室萬方樂業荷撥亂之功三聖重光布生成之徳可謂有功於四海有徳於蒸人自道遏密生靈降禍百姓哀號如喪考妣則天皇帝臨禦帝圖【崇曰髙宗上元元年稱天皇后稱天后】明目達聰躬親庶績則有讒邪凶孽誣惑睿徳搆害宗枝誅夷殆盡英藩賢戚百不一存余類在者投竄荒裔寃酷人神感傷天地忠臣義士實所痛心自天授之際僣稱攺革武家子侄咸樹封建十餘年間實亦榮極時唐室藩屏豈得並封故知事有升降時使然也今則天皇帝猒倦萬務神器大寶重歸陛下百姓謳歌欣復唐業上至卿士下及蒼生黃髮之倫童兒之輩莫不歡欣舞抃【竇曰音卞推手也】有如見父母豈不以唐家恩徳感幽只之心陛下仁明順天下之望令皇業重構聖祚中興神只之道有助於先徳矣黎人之誠無負於陛下矣又聞業不兩盛事不兩大故天無二日土無二王前聖之格言先哲之明誡【崇曰坊記天無二日土無二王家無二主尊無二上示民有君臣之別也】自皇明反正天命惟新武家諸王封建依舊生者旣加茅土死者仍追賦邑萬姓失望卿士寒心何則開辟巳來罕有斯理帝王之道實無此法陛下縦欲開恩以行私惠豈可違五行歷數乎乖四時寒暑乎又海內眾情朝廷竊議爲武氏諸王身計適將有損何則處之未得其所居之實恐不安陛下𨿽欲罷之翻乃陷之不遵古典故也且唐歷有歸周命已去【崇曰武后紀天授元年攺國號周長安五年張柬之等率兵討亂皇帝復位徙天后於上陽宮】爵重則難保祿薄則易全又則天帝親政之時武氏諸王亦分外職今並居京輦不降舊封天下之心竊將不可陛下縱欲崇外戚曲流恩貸柰宗廟社稷之計何柰卿士黎人之議何伏願陛下爲社稷之逺圖割私情之小愛內崇經邦之要外順遐邇之心豈不固宗社之本允神靈之願則陛下巍巍之業貫三光而洞九泉親親之義上有倫而下有序韓愈佛骨表【本傳憲宗時遷刑部侍郎遣使者往鳳翔迎佛骨入禁中愈上表云】

佛者夷狄之一法耳自後漢時流入中國【孝祥曰唐史作始入中國洪曰表云自後漢時流入中國又詩云佛法入中國邇來六百年按後漢西域傳云明帝時入中國而梁劉孝標注世說新語引劉向列仙傳序曰歷觀百家之中以相檢驗得仙者百四十六人其七十四人己在佛經卽如此說則漢成哀之間已有經矣漢武故事曰昆邪王殺休屠以其眾來降得其國人之神上遣之甘泉宮人身皆長丈餘其祭不用牛羊惟燒香禮拜上使依其國俗祀之此神全類於佛蓋當漢武時其經未行於中土直以神明事之耳又開皇歷代三寶記文平帝世劉向稱余覽典籍往見有經將知周時久流釋典秦𨿽爇除漢興復出也又漢武作昆明掘地得黑灰東方朔云可問西域道人西域道人佛之徒也又眞誥云裴眞人有三十四人弟子十八人學佛道餘者學禪道陶隠居謂長安中已久已有佛裴君卽是其事以此言之中國之有佛尙矣退之所云據正史也】上古未嘗有也昔者黃帝在位一百年年一百十嵗少昊在位八十年年一百嵗顓頊在位七十九年年九十八嵗帝嚳【竇評曰音酷髙辛氏禮記禘黃帝而郊嚳史記髙辛氏立爲帝嚳】在位七十年年一百五嵗帝堯在位九十八年年一百一十八嵗帝舜及禹年皆百嵗此時天下太平百姓安樂壽考然而此時中國未有佛也其後殷湯亦年百嵗湯孫大戊在位七十五年武丁在位五十九年書史不言其年壽所極蓋亦俱年不減百嵗周文王年九十七嵗武王年九十嵗穆王在位百年此時佛法亦未至中國非因事佛而致然也漢明帝時始有佛法明帝在位才十八年耳其後亂亡相繼運祚不長宋齊梁陳元魏已下事佛漸謹年代尢促惟梁武帝在位四十九【唐史作八】年前後三度捨身施佛宗廟之祭不用牲牢晝日一食止於菜果其後竟爲侯景所逼餓死臺城國亦尋滅事佛求福反更得禍由此觀之佛不足信事亦可知矣髙祖始受隋禪則議除之當時羣臣材識見不逺不能深知先王之道古今之宜推闡明聖以救斯獘其事遂止臣常恨焉伏惟睿聖文武皇帝陛下神聖英武數千百年已來未有倫比卽位之初不許度人爲僧尼道士又不許創立寺觀臣常以爲髙祖之志必行於陛下之手今縱未能卽行豈可恣之轉令盛也今聞陛下令羣僧迎佛骨於鳯翔禦樓以觀舁入大內【舁音輿】又令諸寺遞迎供養臣𨿽至愚必知陛下不惑於佛作此崇奉以祈福祥也直以年丰人樂徇人之心爲京都士庶設詭異之觀戲翫之具耳安有聖明若此而肯信此等事哉然百姓愚防易惑難曉苟見陛下如此將謂眞心事佛皆雲天子大聖猶一心敬信百姓何人豈宜更惜身命以至焚頂燒指十百爲羣解衣散錢自朝至暮轉相仿效惟恐後時老少奔波棄其業次若不卽加禁遏更歷諸寺必有斷臂臠身【臠力兗切】以爲供養者傷風敗俗傳笑四方非細事也夫佛本夷狄之人與中國言語不通衣服殊制口不言先王之法言身不服先王之法服不知君臣之義父子之情假如其身至今尙在奉其國命來朝京師陛下容而接之不過宣政一見賔禮一設賜衣一襲衞而出境不令惑眾也況其身死已久枯朽之骨凶穢之餘豈宜令入宮禁孔子曰敬鬼神而逺之古之諸侯行弔於其國尙令巫祝先以桃茢【胡瑗曰音列禮記君臨臣喪以巫祝桃茢執戈惡之也注桃鬼所惡茢韋苕可掃不祥左氏乃使巫以桃列先袚殯後同】祓除不祥然後進弔今無故取朽穢之物親臨視之巫祝不先桃茢不用羣臣不言其非禦史不舉其失臣實恥之乞以此骨付有司投之水火永絕根本斷天下之疑絕後代之惑使天下之人知大聖人之所作爲出於尋常萬萬也豈不盛哉豈不快哉佛如有靈能作禍祟凡有災咎宜加臣身上天鑑臨臣不怨悔無任感激懇悃之至【表入帝大怒將抵以死裴度曰愈言內懷至忠願少寛假乃貶潮州刺史】

韓愈潮州謝表【本傳被貶旣至潮州以表謝曰】

臣某以今月二十五日到州上訖與官吏百姓等相見具言朝廷治平天子神聖威武慈仁子養億兆人庶無百親疎逺邇𨿽在萬里之外嶺南之陬視之一如畿甸之間輦轂之下有善必聞有惡必見早朝晚罷兢兢業業惟恐四海之內天地之中一物不得其所故遣刺史面【一作親】問百姓疾苦苟有不便得以上陳國家憲章完具爲治日久守令承奉詔條違犯者鮮𨿽在蠻夷無不安泰聞臣所稱聖徳惟知鼓舞讙呼不勞施爲坐以無事臣某誠惶誠恐頓首頓首臣所領州在廣府極東界其去廣府𨿽云才二千里來往動皆經月過海口下惡水濤瀧壯猛【瀧問江切】難計程期風鱷魚【其魚切鱷五各切】患禍不測州南近界【一作州之南境】漲海連天毒霧瘴氛【敷文切】日夕發作臣少多病年才五十髮白齒落理不久長加以罪犯至重所處又極逺惡憂惶慙悸【其季切】死亡無日單立一身朝無親黨居蠻夷之地與魑魅爲羣【魑抽知切魅明祕切】苟非陛下哀而念之誰肯爲臣言者臣受性愚陋人事多所不通惟酷好學問文章未嘗一日暫廢實爲時輩所見推表【一作許】臣於當時之文亦未有過人者至於論述陛下功徳與詩書相表裏作爲歌詩薦之郊廟祀泰山之封鏤白玉之牒【鏤音漏】鋪張對天之閎休揚厲無前之偉績編之乎詩書之策而無愧措之乎天地之間而無虧縱使古人復生臣亦未肯多讓伏以大唐受命有天下四海之內莫不臣妾南北東西地各萬里自天寶之後政治少懈文致未優武尅不剛嬖【一作幸】臣姦隸蠧居棊處淫毒自防外順內悖父死子代以祖以【一作繼】孫如古諸侯自擅其地不貢不朝六七十年四聖傳序以至陛下陛下卽位以來躬親聴斷旋乾轉坤闗機闔開雷厲風飛日月所照天戈所麾莫不寧順大宇之下生息理極髙祖創制天下其功大矣而治未太平也太宗太平矣而大功所立咸在髙祖之代非如陛下承天寶之後接因循之餘六七十年之外赫然興起南面指麾而致此巍巍之功治【一作治功】也宜定樂章以告神明巡泰山奏功皇天具著顯庸明示得意使永永年代【一作萬年】服我威烈當此之時所謂千載一時萬【一作不】可逢之嘉防【帝得表頗感悔欲復用之皇甫鎛素忌愈攺袁州刺史】

狀

陸防闗中事宜狀【本傳徳宗時以書判拔萃補南陽尉時上言云云帝不納○此篇新史頗略今載舊史】

夫君人之柄在明其徳威立國之權在審其輕重徳與威不可偏廢也輕與重不可倒持也蓄威以昭徳偏廢則危居重以馭輕倒持則悖恃威則徳喪於身取敗之道也失重則輕移諸已啟禍之門也陛下天賜勇智志期削平忿玆昏迷整旅奮伐海內震疊莫敢寧居此誠英主撥亂拯物不得已而用之然威武四加非謂蓄美所可兢兢保惜愼守而不失者惟居重馭輕之權耳陛下又果於成務急於應機竭國以奉軍傾中以資外倒持之勢今又似焉臣聞國家之立也本大而末小是以能固理天下者若身之使臂臂之使指則小大適稱而不悖焉身所以能使臂者身大於臂故也臂所以能使指者臂大於指故也王畿者四方之本也京邑者又王畿之本也其勢當令京邑如身王畿如臂四方如指故用卽不悖處則不危斯乃居重馭輕天子之大權也非獨爲禦諸夏而已抑又有鎭撫戎狄之術焉是以前代之制轉天下租稅委之京師徙郡縣豪傑處之陵邑選四方壯勇實之邊城其賦役則輕近而重逺也其惠化則悅近以來逺也太宗旣定大業萬方底乂猶務戎備不忘慮危列置府兵分禁衞大凡諸府八百餘所而在闗中者殆五百焉【崇曰新史兵志太宗貞觀十年更號諸府總曰折衝府凡天下十道置府六百三十四皆有名號而闗中二百六十有一皆以諸衞】舉天下不敵闗中則居重馭輕之意明矣承平漸久武備浸微𨿽府衞具存而卒乘罕習故祿山竊倒持之柄乘外重之資一舉滔天兩京不守尙賴經制頗存典刑彊本之意則忘緣邊之備猶在加以諸牧有馬每州有糧故肅宗得以爲資中復興運乾元之後大憝初夷繼有外虞悉師東討邊備旣弛禁戍亦空吐蕃乘虛深入爲冦故先皇帝莫與爲禦避之東遊是皆失居重馭輕之權忘深根固柢之慮【崇曰兵志宗開元六年詔折衝府兵六嵗一簡自髙宗武后時天下久不用兵府兵之法浸壞畨役更代多不以時衛士稍稍亡匿至是益耗散宿衞不能給宰相張說請募士宿衞明年更號曰彍騎自是諸府士益多不補天寶以後彍騎之法又稍變廢士皆失拊循八載折衝諸府至無兵可校而六宮宿衞皆市人祿山反皆不能受甲矣天下之兵弱不能抗遂陷兩京肅宗起靈武而諸鎭之兵共起誅賊號九節度大盜旣滅而武士戰卒以功皆除節度使由是方鎭相望於內地父死子代徼命於朝天子力不能禁則忍恥含垢因而撫之謂之姑息之政】陛下追想及此豈不爲之寒心哉尙賴宗社威靈先皇仁聖攘卻醜類再安宸居城邑具全宗廟無霣【爲閔切】足以見天意之於皇家保佑深矣故示大儆將永圖陛下誠宜上副心下察時變逺考前代成敗近鑑國朝盛衰垂無疆之休建不拔之業今則勢可危慮又甚於前先皇帝還自陜郛懲艾往事稍益禁衞漸修邊防是時闗中有朔方涇原隴右三帥以扞西戎河東有太原全軍以控北敵此四軍者皆聲勢雄盛士馬精彊又徵諸道戍兵毎嵗乘秋備塞尙不能保固封守遏其奔衝京師戒嚴比比而有陛下嗣膺寶位威攝殊鄰蠢玆昆夷猶肆毒蠚【黑各切】舉國來冦志吞岷梁貪冒旣深覆亡防盡遂求通好少息交侵蓋緣馬喪兵疲務以計謀相緩固殊畏威懷徳必欲守信結和所以歷年優柔竟未堅定要約息兵稍久育馬漸蕃必假小事忿爭因復大肆侵掠借如吐蕃實和回紇無憾戎狄貪詐乃其常情苟有便利可窺豈肯端然自守今朔方太原之眾逺在山東神策六軍之兵繼出闗外儻有賊臣啗祋【丁外切】黠虜覷邊伺隙乘虛微犯亭障未審陛下何以禦之側聞伐叛之初議者多易其事僉謂有徵無戰役不逾時計兵未甚多度費未甚廣於事爲無擾於人爲不勞曾不料兵連禍挐變故難測曰引月長漸乖始圖故前志以兵爲凶器戰爲危事至戒至愼不敢輕用之者蓋爲此也【崇曰前主父偃傳怒者逆徳也兵者凶器也戰者末節也古之人君一怒必伏屍流血故聖王重行之】當勝而反敗當安而倒危變亡而爲存化小而成大在覆掌之間耳何可不畏而重之乎往嵗爲天下所患咸謂除之則可致升平者李正已李寶臣梁崇義田悅是也往嵗爲國家所信咸謂任之則可除禍亂者朱滔李希烈是也旣而正已死李納繼之寶臣死惟嶽繼之崇義卒希烈叛惟嶽戮朱滔攜然則往嵗之所患者四去而三矣而患竟不衰往嵗之所信者今則自叛矣而又難保是知立國之安危在勢任事之濟否在人勢苟安則異類同心也勢苟危則舟中敵國也陛下豈可不追鑑往事惟新令圖循偏廢之柄以靖人復倒持之權以固國而乃孜孜汲汲極思勞神徇無已之求望難必之效其於爲人除害之意則已至矣其爲宗社自重之計恐未至焉自頃將帥䢐徵久未盡敵苟以借口則請濟師陛下乃爲之輟邊軍缺環衞虛內廏之馬竭武庫之兵占將家之子以益師賦私養之畜以增騎猶且未戰則曰乏財陛下又爲之算室廬貸商賈傾司府之幣設請之科【崇曰食貨志趙贊言諸道律防置吏閱啇賈錢毎緡稅二十竹木茶漆稅十之一徳宗納其策贊復請稅間深算除陌而民益愁怨】闗輔之間徵發已甚宮苑之內備衞不全萬一有如朱滔希烈負固邊壘竊發郊畿敢犯城闕復何以備之且今之闗中卽古者邦畿千里之地也王業根本於是在焉豪勇之在闗中者與籍於營衞不殊【崇曰新史豪勇作豪傑】車乘之在闗中者與列於廏牧不殊財用之在闗中者與貯於帑藏不殊有急而須一朝可取今執事者先拔其本棄重取輕所謂倒持太阿授人以柄議制置則彊榦弱枝之術反語綏懷則悅近來逺之道乖陛下幸聴愚計使芃援東洛懷光救襄城希烈必退遣神防及將家子東行應援者悉可追還其京城及畿縣所稅間架酒抽貫貸商防召之令一切停之則端本整棼之術也

陸贄論敍遷幸之由【贄從狩奉天徳宗倉卒變故毎自刻責防曰陛下引咎堯舜意也然致冦者乃羣臣罪贄意指盧杞等帝防杞因曰卿不忍歸過朕有是言哉然自古興衰其亦有天命陸贄乃上書云】

自安史之亂朝廷因循養【崇曰奏議云久務容養事多僣越禮闕防朝】陛下將一區宇乃命將興師以討四方一人徵行十室資奉居者疲饋轉行者苦鋒鏑【崇曰奏議云居者有餽送之苦行者有鋒刃之憂】去畱騷然而閭裏不寧矣聚兵日眾供費曰博常賦不給乃議促限而加斂焉加斂旣殫乃別配之別配不足於是算之科設率貸之法興禁防滋章吏不堪命【崇曰奏議此下云人不助命】農桑廢於追呼膏血竭於笞捶兆庶嗷然而郡邑不寧矣邊陲之戍以保封疆禁衞之旅以備巡警邦之大防也陛下悉而東徵邊備空屈又搜私牧責將家以出兵籍馬夫私牧者元勲貴戚之門也將家者統帥嶽牧之後也其復除徵徭舊矣今奪其畜牧事其子孫丐假以給資裝破產以營卒乘【崇曰奏議此下云道路淒憫部曲感傷】元臣貴位孰不解體方且稅侯王之廬算禆販之緡【崇曰奏議云加以聚斂之法轂下尢嚴邸第侯王咸輸屋稅禆販夫婦畢算絹錢】貴不見優近不見異羣情嚻然而闗畿不寧矣陛下又謂百度弛廢則持義以掩恩任法以成理斷失於太速察傷於太精防速則寡恕於人而疑似不容辧也察精則多猜於物而億度未必然也寡恕而不懼禍故反側之釁生多猜而不防嫌故苟且之患作由是叛亂繼生忿讟並興非常之虞惟人主獨不聞凶鼓卒行白晝犯闕重門無結艸之禦環衛無誰何之人陛下𨿽有股肱之臣耳目之佐【崇曰奏議此下云有諫諍之列有備衛之司】見危不能竭誠臨難不能效死是則羣臣之罪也陛下方以興衰諉之天命亦過矣書曰天視自我人視天聴自我人聴【崇曰泰誓篇人並作民】則天所視聴皆因於人非人事外自有天命也【崇曰奏議云非於人事之外別有天命也】紂之辭曰我生不有命在天【崇曰書西伯戡黎篇云】此舍人事推天命必不可之理也易曰自天祐之仲尼以爲祐者助也天之所助者順也人之所助者信也履信思乎順是以祐之易論天人祐助之際必先履行而吉凶之報象焉此天命在人蓋昭昭矣人事治而天降亂未之有也人事亂而天降康亦未之有也尙恐有可疑者請以近事信之自比丘興物力竭耗人心驚疑如風濤然洶洶靡定族黨聚議謂必有變則京師之人固非悉通占術曉天命也則致冦之由豈運當然夫治或生亂亂或資治也無難而失者忽萬防之重而忘憂畏也多難而興者涉庶事之艱而知敕愼也今生亂失守之事及資治興邦之業在刻勵而謹修之當至危之機得其道則興失則廢其間不容復有所悔也惟勤思而熟計之舍已以従眾違欲以從道逺憸佞親忠直推至誠去逆詐【崇曰奏議此下雲杜讒沮之路廣諫諍之門焉去求利之法務息人之術焉錄片善片能以盡羣材焉忘小瑕少怨俾無棄物焉】斯道甚易知甚易行不耗神不劬力第約之於心耳【崇曰奏議此下云斯道夕誓之於心則可以感神明動天地朝施之於事則可以服庶類懷萬方】何憂乎亂人何畏乎厄運何患乎不寧哉【崇曰奏議此下云願悔前禍以合天戒新聖化以承天休勿謂時踵厄運而自疑勿謂事不由人而自解勤力不息足致升平豈止蕩滌祅氛旋復宮闕而已】

增注唐策卷八

欽定四庫全書

增注唐策卷九

策

陸贄請對羣臣論事狀【本傳徳宗問贄事切於今者贄勸羣臣參日極言得失聴納無倦因是極諫言】

竊謂天子之道與天同方天不以地有惡木而廢發生天子不以時有小人而廢聴納帝王之盛莫盛於堯𨿽四凶在朝而僉議靡輟故曰惟天爲大惟堯則之是知人有邪直賢愚在處之各得其所而已必不可以忠良者少而闕於詢謀獻納之道也【崇曰以上並奏議文】昔人有因噎而廢食者【竇曰噎一結切食窒】又有懼溺而自沈者其爲防患不亦過哉【崇曰奏議云其爲矯枉防患之慮豈不過哉】願陛下鑑之毋以小虞而妨大道也臣聞人之所助在信信之所本在誠【崇曰奏議此下云循誠於中然後俾眾無惑存信於已可以教人不欺】一不誠心莫之保一不信言莫之行故聖人重焉傳曰誠者物之終始不誠無物【崇曰記中庸云】物者事也言不誠則無所事矣匹夫不誠無復有事況王者賴人之誠以自固而可不誠於人乎陛下所謂誠信以致害者臣竊非之孔子曰可與言而不與之言失人不可與言而與之言失言智者不失人亦不失言陛下可審其言而不可不信可愼其所與而不可不誠【崇曰奏議此下雲海禽至微猶識情僞含靈之類固必難誣】所謂民者至愚而神夫蚩蚩之倫或昬或鄙此似於愚也然上之得失靡不辧好惡靡不知所祕靡不傳所爲靡不效馭以智則詐示以疑則偸接不以禮則其徇義輕撫不以恩則其效忠薄上行之則下從之上施之則下報之若影附形若響應聲故曰惟天下至誠爲能盡其性能盡其性則能盡人之性【崇曰記中庸云】不盡於已而責盡於人不誠於前而望誠於後必疑而不信矣今方鎭有不誠於國者陛下興師伐之臣有不信於上者陛下下令誅之有司奉命而不敢赦者以陛下所有責彼所無也【崇曰奏議此下云向若陛下不誠於物不信於人人將有辭何以致討】故誠與信不可斯須去已願陛下愼守而力行之恐非所以爲悔也傳曰人誰無過過而能攺善莫大焉【張曰左襄二十年云】仲虺歌成湯之徳曰攺過不吝吉甫美宣王之功曰衮職有闕仲山甫補之【張曰烝民詩云】夫成湯聖君也仲虺聖輔也以聖人贊聖君不稱其無過而稱其攺過周宣中興賢王也吉甫文武賢臣也歌誦其主不美其無闕而美其補闕則聖賢之意較然著明蓋過差者上智下愚所不免惟智者能攺而之善愚者恥惡而之非也中古以降【崇曰奏議此下云淳風浸微】其臣尙諛其君自聖掩盛徳行小道乃有入則造膝出則詭辭姦由此滋善由此沮天子意由此惑爭臣罪由此生媚道行而害斯甚矣太宗有文武仁義之徳治致太平之功可謂盛矣【崇曰奏議云挺秀千古淸明在躬再恢聖謨一變流以虛受爲理本以直言爲國華有面折廷爭者必爲霽雷霆之威而明言奬納有上封獻議者必爲黜心意之欲而手勅褒揚故得有過必知知而必攺存致雍熈之化沒齊堯舜之名向若太宗徇中主之常情滯習俗之凡見聞過則羞已之短納諫又畏人之知𨿽有求理之心必無濟理之效𨿽有悔過之意必無從諌之名此則聴納之實不殊隠見之情小異其於損益之際已有若此相懸又況不及中才師心自用肆於人上以遂非拒諫孰有不危者乎且以太宗有經緯天地之文有底定禍亂之武有躬行仁義之徳有斬致太平之功其爲休烈耿光可謂盛極矣】然而人到於今以從諫攺過爲稱首是知諫而能從過而能攺帝王之大烈也【崇曰奏議云帝王之美莫大於斯】陛下謂諫官論事引善自予歸過於上者信非其美然盛徳未有虧焉納而不違傳之適足增美拒而違之又安能禁之勿傳【崇曰奏議此下云願以貞觀故事爲揩模使太宗風烈重光於聖代】不宜以此梗塞進言之路也【崇曰奏議此下云虞舜察邇言故能成聖化晉文聴輿誦故能恢霸功是則聖賢爲理務詢眾心】聖人不忽細微不侮鰥寡奓言無驗不必用【董曰奓陟加切張也崇曰奏議奓作侈】質言當理不必違遜於志者不必然逆於心者不必否異於人者不必是同於眾者不必非辭拙而效迂者不必愚言甘而利重者不必智考之以實惟善所在則可以盡天下之心矣夫人情蔽於所信阻於所疑忽於所輕溺於所欲信偏則聴言不盡其實故有過當之言疑甚則𨿽實不聴其言故有失實之聴輕其人則遺可重之事欲其事則存可棄之人苟縱所私不考其實則是失天下之心矣故恆情之所輕聖人之所重不必慕髙而好異也陛下又以雷同道說加質則窮臣謂陛下𨿽窮其辭而未窮其理能服其口而未服其心且下之情莫不願達於上上之情莫不求知於下然而下恆苦上之難達上恆苦下之難知若是者何九不去也所謂九者上有六下有三好勝人恥聞過騁辧給衒聰明厲威嚴恣彊愎上之也諂諛顧望畏愞下之也好勝而恥過必甘佞辭忌直言則諂諛者進而忠實之語不聞矣騁辧而明必折人以言虞人以詐則下顧望者自便而切磨之益不盡矣厲威恣愎必不能降情接物引咎在已則畏愞者至而情理之說不申矣【崇曰奏議此下云以區域之廣大生靈之眾多宮闕之重深髙卑之限隔自黎獻而上獲覩至尊之光景者逾億兆而無一焉就獲覩之中得接言議者又千萬不一幸而得接者猶有九居其間則上下之情所通鮮矣昔龍逢誅而夏亡比干剖而殷滅宮奇去而虞敗屈原放而楚衰臣謂夏殷虞楚之君若知四子之盡忠必不勦棄若知四子之可用必不拒違所以至於忍害而捨絕者蓋謂其言不足行心不足保故也四子旣去四君亦危然則言之固難聴亦不易趙武吶吶而爲晉賢臣絳侯木訥而爲漢元輔公孫上書論事帝使難以十策不得其一及爲宰相卒有能名周昌進諫其君病喫不能對詔乃曰臣口𨿽不能言心知其不可然則口給者事或非信辭屈者理或未窮】人之難知堯舜所病胡可以一酬一詰而謂盡其能哉【崇曰奏議此下雲天生烝人合以爲國人之有口不能無言人之有心不能無欲言不宣於上則怨讟於下欲不歸於善則湊集於邪聖人知眾之不可以力制也故植謗木陳諌皷列爭臣之位置采詩之官以宣其言尊禮義安誠信厚賢能之賞廣功利之途以歸其欲使上不至於亢下不至於窮則人心安得而離亂兆何從而起古之無爲而理者其率用此與苟有理之之意而不知其方苟知其方而心守不一則得失相半天下之理亂未可知也其又違道以師心棄人而任已謂欲可逞謂眾可誣謂專防無傷謂詢謀無益謂諛悅爲忠順謂獻替爲妄愚謂進善爲比周謂嫉惡爲嫌忌謂多疑爲禦下之術謂深察爲照物之明理道全乖國家之顚危可立待也】夫欲治天下而不務得人心則固不治矣務得人心而不勤接下則心固不得矣務勤接下而不辧君子小人則下固不可接矣務辧君子小人而惡直嗜諛則君子小人固不可辧矣趣和求媚人之甚利存焉犯顏冒禍人之甚害存焉居上者易其言而以美利利之猶懼忠告之不曁況疏隔而諱忌者乎

陸贄論尊號狀【本傳徳宗議益大號贄謂今乘輿播越大憝未去不宜益美名以累謙徳帝曰卿言固善要小有變革爲朕計之新史頗略今並載奏議】

徳合天者謂之皇徳合地者謂之帝徳合人者謂之王父天母地以養人理物各得其宜者謂之天子是皆至尊之殊號極美之大名𨿽欲變更無逾於此故伏羲神農黃帝堯舜自生人已來君徳之最神聖者天下尊之美之亦已至矣而其指以爲號者或曰皇或曰帝惟自一字且猶不兼禹湯繼興莫非大聖尙自菲薄降號爲王嬴秦徳衰於殷周而名切於羲皡兼皇與帝始總稱之流及後代昏僻之君乃有聖劉天元之號【崇曰前哀帝紀建平二年夏詔漢興二百載歷數開元皇天降非材之佑漢國再獲受命之符朕曷敢不通夫基事之元命必與天下自新以建平二年爲太初元年號曰陳聖劉太平皇帝】是知人主輕重不在名稱崇其號無補於徽猷損其名不傷於徳美然而損之有謙光稽古之善崇之獲矜能納諂之譏得失不侔居然可辧況今時遭屯否事屬艱難尢宜懼思以自貶抑必以俯稽術數須有變更與其增美稱而失人心不若黜舊號以祗天戒天時人事理必相扶人旣好謙天亦助順陛下誠能斷自宸鑑渙發徳音引咎降名深自刻責惟謙與順一舉而二美從之外可以收物情內可以應運上可以髙徳於夐古外可以垂法於無窮興廢典矯舊失至明也損虛飾收美利至智也前聖之所以永保鴻名常爲稱首者達於玆義而已矣陛下何恡而不革反欲加冗號以受其實患哉【從之】

陸贄論赦書事條狀【本傳興元赦令方具帝以槁付防使商其詳贄知帝執徳不固欲激之卽建言云云新史頗略今附入奏議】

履非常之危者不可以常道安解非常之紛者不可以常語諭自陛下嗣承大寶志壹中區窮用甲兵竭取財賦甿庶未達於暫勞之防而怨咨已深昊穹不假以悔過之期而患難繼起復以刑謫太峻禁防傷嚴上下不親情志多壅乃至變生都輦盜據宮闈九廟鞠陷於匪人六師出次於郊邑奔逼憂厄言之痛心自古禍亂所鐘罕有若此之暴今重圍𨿽解逋寇尙存裂土假王者四凶滔天僭帝者二豎其它顧瞻懷貳不可悉數皇輿未復國柄未歸勞者未獲休功者未及賞困窮者未暇卹滯抑者未克申將欲紓多難而收羣心惟在赦令而已動人以言所感已淺言又不切人誰肯懷故誠不至者物不感損不極者益不臻今玆徳音亦類於是悔過之意不得不深引咎之辭不得不盡招延不可不廣潤澤不可不宣暢郁堙不可不洞開襟抱洗刷疵垢不可不蕩去瘢痕使天下聞之廓然一變若披重昬而覩朗曜人人得其所欲則何有不從者乎其須攺革科條已別封上竊以知過非難攺之爲難言善非難行之爲難易曰聖人感人心而天下和平【崇曰易咸卦云】夫感者誠發於心而形於事事或未諭故宣之於言言必顧心心必副事三者相合乃可求感惟陛下先斷厥志以施其辭度可行者而宣之不可者措之無苟於言以重取悔陸贄請罷瓊林大盈二庫狀【本傳徳宗時貢奉稍至二庫別盛貢物贄諌以爲於古無傳】

示人以義其患猶私示人以私患必難弭故聖人之立教也賤貨而尊讓逺利而尙防天子不問有無諸侯不言多少百乘之室不畜聚斂之臣夫豈皆忘其欲賄之心哉誠懼賄之生人心而開禍端傷風教而亂邦家耳是以務鳩斂而厚其帑櫝之積者匹夫之富也務散發而收其兆庶之心者天子之富也天子所作與天同方生之長之而不恃其爲成之收之而不私其有付物以道混然忘情取之不爲貪散之不爲費以言乎體則博大以言乎術則精微亦何必撓廢公方崇聚私貨降至尊而代有司之守辱萬乘以效匹夫之藏哉【崇曰以上並奏議文】今之瓊林大盈於古無傳舊老皆言開元時貴臣飾巧以求媚建言郡邑稅賦當委有司以制經用其貢獻悉歸私有之蕩心侈欲亦終以弭寇今師旅方殷創痛呻吟之聲未息【崇曰奏議此下云忠敬職守之效賞賚未行】遽以珍貢私別庫恐羣下有所觖望【崇曰以上參入新史文】頃者六師初降百物無儲外扞凶徒內防危堞今者攻圍已解衣食已丰而謡讟方興軍情稍阻豈不以勇夫恆性嗜貨矜功其患難旣與之同憂而好樂不與之同利苟異恬黙能無怨咨此理之常固不足怪夫國家作事以公共爲心者人必樂而從之以私奉爲心者人必咈而叛之今玆二庫珍所歸不領度支是行私也不給經費非宣利也物情離怨不亦宜乎智者因危而建安明者矯失而成得陛下誠能近想重圍之殷憂追戒平居之専欲器用取給不在過丰衣食所安必以分下凡在二庫貨賄盡令出賜有功坦然布懷與眾同欲是後納貢必歸有司毎獲珍華先給軍賞瓌異纎麗一無上供推赤心於其腹中降殊恩於其望外將卒慕陛下必信之賞人思建功兆庶悅陛下攺過之誠孰不歸徳如此則亂必靖賊必平【崇曰以上並奏議文】是乃散小儲成大儲損小寶固大寶也【崇曰以上參入新史文】

陸贄論進果人擬官狀

信賞必罰霸王之資也輕爵防刑衰亂之漸也非功而獲爵則輕非罪而肆刑則防【崇曰奏議此下云爵賞刑罰國之大綱一綱或棼萬目皆弛】天寶之季嬖幸傾國爵以情授賞以寵加紀綱始壊矣羯胡乘之遂亂中夏【崇曰奏議此下云遣戍嵗增策勲日廣】財賦不足以供賜而職官之賞興焉職員不足以容功而散試之號行焉【崇曰奏議此下云靑朱雜沓於胥徒金紫普施於輿皁】當今所病者在爵輕也設法貴之猶恐不重若又自棄將何勸焉陛下謂試官爲虛名豈思之未熟邪夫立國惟義與權誘人惟名與利【崇曰奏議云立國之道惟義與權誘人之方惟名與利】名近虛於教爲重利近實於徳爲輕凡所以裁是非立法制則存乎其義參虛實揣輕重【崇曰奏議此下云並行而不傷疊用而不悖因眾之欲度時之宜消息盈虛使人不倦者】則存乎權専實利而不濟之以虛則物有匱耗而不給矣専虛名而不副之以實則情有誕謾而不趨矣故錫貨財列廩秩以彰實也差品列異服章以飾虛也居上者【崇曰奏議此下云必明其義】達其變相須以爲表裏【崇曰奏議此下云使人日用而不知】則爲國之權得矣按甲令有職事官有散官有勲官有爵號其賦事受奉者惟職事一官以序才能以位勲徳所謂施實利而寓虛名者也勲散爵號止於服色資防以馭崇貴以甄功勞所謂假虛名佐實利者也【崇曰奏議此下云虛實交相養故人不瀆賞輕重互相制故國不廢權】今員外試官與勲散爵號同然而突銛鋒排禍難者以是酬之其爲用也可爲重矣今獻一器果一盛則受之彼忘軀命者有以相謂矣曰吾之軀命乃同於果果艸木也若艸木然人何勸哉【崇曰奏議此下云且員外試官無俸祿之資無攝官之柄無見敬之貴無免役之優惟假空名以籠浮俗所以若存若亡而未甚厭棄者徒以上之所惜耳今陛下若又輕用之以爲便捷於事人晤斯旨復何賴焉後之立功曷用爲賞陛下若欲賞之以職事則官員有限而勲伐無窮固不勝其用矣陛下若欲賞之以貨財則人力已殫而帑藏皆匱固不充其費矣旣不本實利以惇勸又不重虛名而濫施人無借焉何以爲國】夫田父野人必欲得其懽心厚賜之可也

陸贄論賜渾瑊詔書取散失內人等狀

大難始平【崇曰奏議此下云法駕將返】而百役疲瘵之甿重傷殘廢之卒皆忍死扶病【崇曰奏議此下云傾耳竦肩】想聞徳音【崇曰奏議此下云翹望聖澤陛下固當感上天降福之眷荷烈祖垂裕之休念將士鋒刃之殃湣黎元塗炭之酷損之又損艱之惟艱所以答慶賴之心副惟新之望也】蓋事有先後義有輕重重者宜先輕者宜後昔武王克殷有未及下車而爲之者有下車而爲之者【崇曰書武成惟一月癸已王朝步自周於徵伐商底商之罪告於皇天后土所過名山大川惟爾有神尙克相予以濟兆民戊午師逾孟津癸亥陳於商郊甲子昧爽受率其旅若林防於牧野罔有敵於我師前徒倒戈攻於後以北一戎衣天下大定釋箕子囚封比干墓式商容閭散鹿臺之財發鉅橋之粟大賚於四海而萬姓悅服厥四月哉生明王來自商至於丰乃偃武修文反商政政由舊列爵惟五分土惟三建官惟賢位事惟能重民五教惟食防祭惇信明義崇徳報功垂拱而天下治】當今所務謂宜以大臣馳傳迎復神主修飭郊丘展禋享之禮申告謝之意弔死義犒有功崇進忠直優問耆耄安反側寛脇從官失職復廢業是皆宜先不可後也葺宮室治服玩耳目之娯巾櫛之侍是皆宜後不可先也且內人當離潰之後或爲將士所私昔人掩絕纓飲盜馬者豈忘其愛邪知爲君之體然也天下固多防人何必獨此【崇曰奏議此下云昔衞獻出奔久而復國大夫迎於境者執其手而與之言迎於門頷之而已言其驕怠之易生也齊桓將圖伯功管仲戒之以無忘在莒懼其情志之易變也今臣亦願陛下企思危固國如不及懲亡亂喪國如探湯以在莒爲書紳之規以衰衞爲覆車之鑑則徳爲帝範理致時雍與夫貪逸欲而踐禍機其利害亦云逺矣】

陸贄請許臺省長官薦屬吏狀

昔周以伯冏爲太僕命之曰愼簡乃僚國朝之制庶官五品已上制勅命之六品已下則並防授制勅所命者蓋宰相商議奏可而除拜之也防授者蓋吏部銓材署職然後上言詔防但畫聞以從之而不可否者也開元中吏部注擬選人奏置循資格限自起居遺補及禦史等官猶並列於選曹銓綜之例著在格令至今不刋未聞常參之官悉委宰臣選擇此近事之明驗也其後舊典失序幸臣専朝捨僉議而重已權廢公舉而行私惠是使周行庶品苟不出時宰之意者則莫致焉【崇曰以上系奏議文】昔齊桓公問管仲害霸對曰得賢不能任害霸也任賢不能固害霸也固始而不終害霸也與賢人謀事而小人議之害霸也所謂小人者非悉懷險詖以覆邦家也蓋趣向狹促以沮議爲出眾自異爲不羣趨近利昧逺圖效小信傷大道爾所謂臺省長官僕射尙書丞郎禦史大夫中丞是也陛下擇輔相多亦出其中【崇曰奏議云今之宰相則往日臺省長官也今之臺省長官乃將來之宰臣也職各暫異】行舉不能頓殊也今乃謂不能舉一二屬吏豈後位宰相則可擇天下材乎夫求才者貴廣考課者貴精【崇曰奏議云求不廣則下位罕進用常乏人考不精則能否無別砥礪漸衰】往武后收人心務拔擢非徒人得薦士亦許自舉其才豈不易哉然而課責嚴進退速【崇曰奏議云不肖者旋黜才能者驟升】故當世稱知人之明累朝賴多士之用陛下好賢之心有逾前哲而得人之盛未逮往時蓋由賞鑑獨任難於公舉有登延之路無練覈之方武后以易得人陛下以精失士【崇曰奏云是知𨿽易於求材而不易於苟容則所易者適足廣得人之資不爲害也不精於法制而務精於選才則所精者適足梗進賢之途】今擇宰相以重於庶品選長官以逾於下流及宰相獻言長吏薦士則又納橫議廢始謀是任以重者輕其言待以輕者重其事也

陸贄論緣邊守備事宜狀

自祿山搆亂肅宗始撤邊備以靖中邦借外威寜內難於是吐蕃乘釁回紇矜功中國不振四十餘年率傷耗之民竭力以事西輸賄贈北償馬資尙不足滿其意於是調斂四方以屯疆陲又不能遏其侵故小入則驅略深入則戒嚴於時議安邊者皆務所難忽所易勉所短略所長行之而要不精圖之而功靡就夫勢有難易事有先後力大而敵脆則先所難是謂奪人之心也力寡而敵堅則先所易是謂觀釁而動也今財匱於中人勞未瘳而欲發師徒以犯獵寇境復其侵疆攻其堅城前有勝負未必之虞後有餽運不繼之患萬一撓敗適所以啟戎心挫國威也以此安邊可謂不量勢而務所難矣天之授有分地之產有宜是以五方之俗長短各殊勉所短而敵長者殆用所長而乘短者彊且以水艸爲居射獵爲生便於馳突不恥敗亡此戎狄所長中國之短也而欲益兵搜乘爭驅角力交鋒原野之上決命尋常之間以此禦冦可謂勉所短而校其長矣務所難勉所短勞費百倍終無成功𨿽果成之不挫則廢誠以越天授違地產虧時勢以反物宜者也胡不守所易用所長乎若乃擇將吏修紀律訓齊師徒耀徳以佐威能邇以示遐禁侵暴以彰吾信抑攻取以昭吾仁彼求和則善之而勿與盟彼爲寇則備之而不報復此當今所易也賤力貴智好生惡殺輕利重人忍小全大安其居而動俟其時後行修封疆守要害蹊塹隧列屯營謹禁防明斥務農足食非萬全不謀非百克不鬭寇小至則遏其入寇大至則邀其歸據險以乘之多方以誤之使其勇無所加眾無所用掠則靡獲攻則不能進有腹背支敵之虞退有首尾不相救之患是謂乘其不戰而屈人兵此中國之長也我之所長戎狄之短也我之所易戎狄之難也以長制短則用力寡而見功多以易敵難則財不匱而事速成捨此不務而反爲所乘斯謂倒持戈矛以鐏授寇者也今皆務之矣尙且守封未固寇戎未懲者何邪病在謀無定用眾無適從任者不必才才者不必任聞不必實實不必聞所信不必誠所誠不必信行不必當當不必行又有六失焉措置乖方一失也課責虧度二失也財匱於兵眾三失也力分於將多四失也怨生於不均五失也機失於遙制六失也臣愚謂宜罷四方之防秋者以其數析而三之其一責本道節度募壯士願屯邊者徙焉其一則第以本道衣廩責闗內河東募用蕃夏子弟願傳軍者給焉其一以所輸資糧給應募者以安其業旣息調發之煩又無幸免之出則人自爲戰處則家自爲耕與夫暫屯遽罷豈同日論哉然後建文武大臣一人爲隴右元帥自涇隴鳯翔薄長武城盡山南西道凡節度府之兵皆屬焉又詔一人爲朔方元帥由鄜坊邠寧通靈夏凡節度府之兵屬焉各以臨邊要州爲治所所部州若府遴東良吏爲刺史外奉軍興內課農桑愼守中國所長謹行當今所易則八利可致六失可去矣

奏

陳子昻奏八科【本傳武后時召見使對爲政之要適時不便者子昻乃奏八科】

一措刑二官人三知賢四去疑五招諫六勸賞七息兵八安宗子其大指謂今百度已備但刑急网密非爲政之要凡大人初制天下必有凶亂叛逆之人爲我驅除以明天誅凶叛已滅則順人情赦過宥罪蓋刑以禁亂亂靜而刑息不爲承平設也太平之人樂徳而惡刑刑之所加人必慘怛故聖人貴措刑也比大赦澡蕩羣罪天下蒙慶咸得自新近日詔獄稍滋鉤捕支黨株蔓推窮蓋獄吏不識天意以抵慘刻宜廣愷悌之道勅法愼罰省白誣寃此太平安人之務也官人惟賢政所以治也然君子小人各尙其類若陛下好賢而不任任而不能信信而不能終終而不賞𨿽有賢人終不肯至又不肯勸反是則天下之賢集矣議者乃云賢不可知人不易識臣以爲固易知固易識夫尙徳行者無凶險務公正者無邪朋廉者憎貪信者疾僞智不爲愚者謀勇不爲怯者死猶鸞隼不接翼薫蕕不共器其理自然何者以徳並凶勢不相入以正攻佞勢不相利以廉勸貪勢不相售以信質僞勢不相和智者尙謀愚者所不聴勇者徇死怯者所不從此趣向之反也賢人未嘗不思效用顧無其類則難進是以湮汨於時誠能信任俊良知左右有灼然賢行者賜之尊爵厚祿使以類相舉則天下之理得矣陛下知得賢須任今未能者蓋以常信任者不效如裴炎劉禕之周思茂騫味道固蒙用矣皆孤恩前死以是陛下疑於信賢臣固不然昔人有以噎得病乃絕食不知食絕而身殞賢人於國猶食在人人不可以一噎而止飱國不可以謬一賢而逺正士此神鑑所知也聖人大徳在能納諫太宗徳參三王而能容魏徵之直今誠有敢諫骨鯁之臣陛下廣延順納以新盛徳則萬世有述臣聞勞臣不賞不可勸功死士不賞不可勸勇今或勤勞死難名爵不及偸榮屍祿寵秩妄加甚非所以表庸勵行者也願表顯徇節勵勉百僚古之賞一人千萬人悅者蓋云當也今事之最大者患兵甲嵗興賦役不省興師十萬則百萬之家不得安業自有事北邊於今十年不聞中國之勝以庸將禦冗兵徭役日廣兵甲日敝願審量損益計利害勢有不可毋虛出兵則人安矣虺賊干紀自取屠滅罪止魁逆無復緣坐宗室子弟皆得更生然臣願陛下重曉慰之使明知天子慈仁下得自安臣聞人情不能自明則疑疑則懼懼則罪生惟賜愷悌之徳使居無過之地

對

陳子昻對三事【本傳武后時召見賜筆札中書省令條上利害子昻對三事云】

其一言九道出大使巡按天下申黜陟求人瘼臣謂計有未盡也且陛下發使必欲使百姓知天子夙夜憂勤之也羣臣知考績而任之也姦暴不逞知將除之也則莫如擇仁可以卹孤與可以振滯剛不避彊禦智足以照姦者然後以爲使故輶軒未動【董曰輶夷周切輕車也】而天下翹然待之矣今使且未出道路之人皆已指笑欲望進賢下不肖豈可得邪宰相奉詔書有遣使之名無任賢之實使愈出天下愈徒令百姓治道路送迎往來不見其益也臣願陛下更選有威重風防爲眾推者因禦前殿以使者之禮禮之諄諄戒勅所以出使之意乃授以節自京師及州縣登拔才良求人瘼宣布上意令若家見而戶曉昔堯舜不下席而化天下蓋黜陟幽明能折衷者【崇曰書舜典三載考績三考黜陟幽明】陛下知難得人則不如少出使彼煩數而無益於化是烹小鮮而數撓之矣【崇曰老子大國章治大國若烹小鮮】其二言刺史縣令政教之首陛下布徳澤下詔書必待刺史縣令謹而奉行之不得其人則委棄有司掛墻屋耳百姓安得知之一州得才刺史十萬戶賴其福得不才刺史十萬戶受其困國家興衰在此職也今吏部調縣令如補一尉但計資考不求賢良有如不次用人則天下囂然相謗矣狃於常而不變也故庸人皆任縣令教化之陵遲顧不甚哉其三言天下有危機禍福因之而生機靜則有福動則有禍百姓安則樂生不安則輕生者是也今軍旅之夫妻不得安父子不相養五六年來自劍南盡河隴山東由靑徐曹汴河北舉滄瀛趙魏或困水旱或頓兵役叛亡流離略盡尙賴陛下憫其失職凡兵戍調發一切罷之使人得妻子相見父兄相保可謂能靜其機也然臣恐將相有貪邊境利以廣地彊武說陛下者欲動其機機動則禍構宜修文徳去刑罰勸農桑以息疲民蠻夷知中國有聖王必累譯至矣【崇曰賈誼云累數譯而不能相通】

諫

朱敬則羅織獄諫【本傳武后稱制開告宻羅織之路興大獄誅將相大臣故諫云云後善其言】

李斯之相秦也行申商之法重刑名之家杜私門張公室棄無用之費損不急之官惜日愛功亟戰疾耕旣富而庶遂屠諸侯此救之術也【崇曰史斯上書云孝公用商鞅之法國以富彊諸侯親服又昭王得範雎廢穣侯逐華陽彊公室杜私門蠶食諸侯使秦成帝業秦卒用其計以斯爲丞相】故曰刻薄可施於進趨變詐可陳於攻戰天下已平故可易之以寛簡潤之以淳和秦乃不然淫虐滋甚往而不反卒至土崩此不知變之禍也【崇曰史始皇紀始皇爲人天性剛戾自用以刑殺爲威天下畏罪持祿莫敢盡忠前徐樂上書云陳涉起窮巷奮棘矜偏袒大呼天下從風其故何也由民困而上不卹下怨而上不知俗已亂而政不修此三者陳涉之所以爲資也此之謂土崩】陸賈叔孫通事漢祖當滎陽成臯間糧餉窮智勇困未甞敢開一說效一奇惟進豪猾貪暴之人【崇曰通降漢從弟子百十人然無所進專言諸故羣盜壯士進之弟子曰事先生數年今不進臣等專言大猾何也通曰漢王方蒙矢石爭天下諸生寜能鬭乎故先言斬將搴旗之士諸生且待我我不忘矣漢王拜通爲博士帝悉去秦儀法爲簡易羣臣飲爭功醉或妄呼按劍擊柱通曰儒者難與進取可與守成願徵魯諸生與臣弟子共起朝儀上曰試爲之於是與弟子百餘人爲緜蕞野外習之】及區宇適定乃陳詩書說禮樂開王道髙帝忿然曰吾以馬上得之安事詩書對曰馬上得之可馬上治之乎帝黙然於是賈著新語通定禮儀此知變之善也【崇曰漢書帝謂賈曰試爲我著秦所以失天下吾所以得之者及古成敗之國賈凡著十二篇毎奏一篇帝未嘗不稱善稱其書曰新語】若髙帝斥二子置詩書重攻戰尊首級則復道爭功拔劍擊柱晷漏之不保何十二帝二百年乎【崇曰西漢十二帝紀髙祖元年乙未盡王莽地皇四年癸未合二百二十九年】故曰仁義者聖人之蘧廬【崇曰莊天運篇仁義先王之蘧蘆也止可以一宿而不可以久處注蘧廬猶傳捨也】禮者先王之陳迹祠祝畢芻狗捐【崇曰夫芻狗之未陳也盛以篋衍巾以文繡屍祝齋戒以將之及其已陳也行者踐其首脊蘇者取而爨之而已將復取而盛以篋衍巾以文繡遊居寢於其下使不得夢必且數昧焉同上】淳精流糟粕棄仁義尙爾況其輕乎國家自文明以來【武后初】天地艸昧內則流言外則構難故不設鉤距無以順人【崇曰前趙廣漢善爲鉤距以得事情鉤距者設欲知馬賈則先問狗已問羊又問牛然後及馬參任其賈以類相擬則知馬之貴賤不失實矣】不切刑罰無以息暴於是置神器開告端故能不出房闈而天下晏然易主矣臣聞急趨者無善迹促柱者無和聲拯溺不規行療饑不鼎食卽向時祕策今之芻狗也願鑑秦漢之失考時事之宜毀蘧廬遺糟粕下寛大之令流曠蕩之澤去萋斐之角牙【崇曰詩巷伯刺幽王也寺人傷於讒故作是詩也萋兮斐兮成是貝錦彼譛人者亦已太甚】頓姦險之芒刄塞羅織之妄源掃朋黨之險迹曠然使天下更始豈不樂哉

薛登諫絕四夷質子【本傳武后時四夷質子多在京師見中國法度還並爲邊害乃諫云云武后不納】

戎夏不雜古所戒也故斥居塞外有時朝謁已事則歸三王之法也漢魏以來革襲衣冠築室京師不令歸國較其利害三王是而漢魏非拒邊長而質子短昔晉郭欽江統以邊人處中夏必爲變武帝不納卒有永嘉之亂【崇曰漢魏以來羌胡鮮卑降者多處塞內諸郡其後漸爲民害郭欽上防曰戎狄彊獷歷古爲患今𨿽服從若百年之後有風塵之警北地西河太原馮翊安定上郡盡爲邊庭矣宜漸徙內郡雜胡於逺地峻四夷出入之防此萬世之長策也帝不聴時闗隴屢爲氐羌所擾統深惟四夷亂華宜杜其萌乃作徙戎論云云文多不載帝不能用未及十年而五戎亂華時服其深識懷帝永嘉五年帝蒙塵於平陽劉聰以帝爲防稽公七年春正月聰大防使帝著靑衣行酒侍中庾瑉號哭聰惡之帝遇弒】伏見突厥吐蕃契丹往因入侍並被奬遇官戎秩步黌門服攺氊罽語習楚夏窺圖史成敗熟山川險易國家𨿽有冠帶之名而狼子孤恩患必在後昔申公奔晉使子狐庸爲吳行人教吳戰陣使之叛楚【崇曰史吳世家王壽夢二年楚之亡大夫申公巫臣怨楚將子反奔晉自晉使吳教吳用兵乘車令其子爲吳行人吳於是始通於中國】漢遷五部匈奴於汾晉卒以劉石作難【崇曰晉載記序云漢宣帝初納呼韓居之亭鄣委以望始寛戎狄光武亦以南庭數萬徙入西河後亦轉至五原連延七郡董卓之亂則汾晉之郊蕭然矣郭欽騰牋於武帝江統獻策於惠皇皆以爲魏處戎夷緝居都鄙請移涉塞之表定一殷周之服統則憂諸並部欽則慮在盟津言猶自口元海已至元海以惠帝永興元年據離石稱漢後九年石勒據防國稱趙龍旌帝服建社開邦或篡通都之鄕或擁數州之地其爲戰國者一百三十六載抑元海爲之禍首云】竊計秦並天下及劉項用兵人士凋散以冒頓之盛乘中國之虛而髙祖困危平城【崇曰髙祖紀七年冬上自將擊韓王信於銅鞮信亡走匈奴與匃奴共拒漢上至平城爲匃奴所圍七日】匃奴卒不入中國者以其生長磧漠謂穹廬賢於城郭氊罽美於章紱旣安所習是以無窺中國心不樂漢故也元海五部散亡之餘而能自振者少居內地明習漢法鄙單於之陋竊帝王之稱使其未嘗內徙不過刼邊人繒防麯糵歸陰山而已【見上注】今皇風所覃含識革面方由餘效忠【崇曰史秦紀繆公三十四年戎王使由余入秦繆公曰由余賢寡人之害內史廖曰畱而莫遣以失其期戎王必疑君臣有間乃可虜也繆公曰善乃歸由余繆公使人間要由余由余降秦】日防盡節【崇曰前金日防本匈奴休屠王太子也降漢漢封爲列侯武帝疾屬霍光以輔少主光讓日防日防遂爲光副贊曰日防以忠信自著世名忠孝七世內侍】然臣慮備豫不謹則戎狄稱兵不在方外非貽謀之道臣謂願充侍子可一切禁絕先在國者不使歸蕃則夷人保疆邊邑無事

增注唐策卷九

欽定四庫全書

增注唐策卷十

言

髙郢復上言【前書奏未報復上言云】

王者將有爲也將有行也必稽於眾而順於人則自然之福不求而至未然之禍不除而絕臣聞神人無功者不爲有功之功聖人無名者不爲可名之名不爲有功之功故功莫大不爲可名之名故名莫厚古之明王積善以致福不費財以求福修徳以消禍不勞人以攘禍陛下之營作若以爲功則天覆地載陰施陽化未曾有爲也若以爲名則至徳要道以順天下未曽有待也若以致福則通於神明光於四海不在費財【崇曰孝經應感章孝弟之至通於神明光於四海無所不通】若以攘禍則方務厥徳罔有天災不在勞人【崇曰書伊訓古有夏先後方懋厥徳罔有天災山川鬼神亦莫不寜】今興造趣急人徒竭作土木並起日課萬工不遑食息搒笞愁痛盈於道路以此望福臣恐不然陛下戢定多難勵精思治務行寛仁以幸天下今固違羣情狥左右過計臣竊爲陛下惜之皆不納

杜牧罪言【長慶以來措置亡術復失山東鉅封劇鎭所以系天下輕重不得承襲輕授皆國家大事嫌不當位而言實有罪故作罪言其辭曰】

生人常病兵兵祖於山東羨於天下不得山東兵不可死山東之地禹畫九土一曰冀州舜以其分太大離爲幽州爲並州程其水土與河南等常重十三故其人沈鷙多材力重許可能辛苦魏晉以下工機纎雜意態百出俗益卑懦人益脆弱惟山東惇五種本兵其他不能蕩而自若也產健馬下者日馳二百里所以兵當天下冀州以其恃彊不循理冀其必破弱𨿽已破冀其復彊大也並州力足以並吞也幽州幽陰慘殺也聖人因以爲名黃帝時蚩尢爲兵階自後帝王多居其地周劣齊霸不一世晉大常傭役諸侯至秦萃鋭三晉經六世乃能得韓遂折天下脊復得趙因拾取諸國韓信聫齊有之故蒯通知漢楚輕重在信光武始於上谷成於鄗魏武舉官渡三分天下有其二晉亂胡作至宋武號英雄得蜀得闗中盡有河南地十分天下之八然不能使一人渡河以窺胡至髙齊荒蕩宇文取之隋文因以滅陳五百年間天下乃一家隋文非宋武敵也是宋不得山東隋得山東故隋爲王宋爲霸由此言之山東王者不得不爲王霸者不得不爲霸猾賊得之足以致天下不安天寶末燕盜起出入城臯函潼間若涉無人地郭李輩兵五十萬不能過鄴自爾百餘城天下力盡不得尺寸人望之若回鶻吐蕃義無敢窺者國家因之畦河修障戍塞其街蹊齊魯梁蔡被其風流因亦爲寇以裏拓表以表撐裏混澒回轉顚倒橫邪未嘗五年間不戰生人日頓委四夷日昌熾天子因之幸陜幸漢中焦焦然七十餘年運遭孝武澣衣一肉不畋不樂自卑冗中拔取將相凡十三年乃能盡得河南山西地洗削更革罔不能適惟山東不服亦再攻之皆不利豈天使生人未至於帖泰邪豈人謀未至邪何其艱哉今日天子聖明超出古昔志於平治若欲悉使生人無事其要先去兵不得山東兵不可去今者上策莫如自治何者當貞元時山東有燕趙魏叛河南有齊蔡叛梁徐陳汝白馬津盟津襄鄧安黃壽春皆戍厚兵十餘所才足自防治所實不輟一人以他使遂使我力解勢弛熟視不軌者無可柰何階此蜀亦叛吳亦叛其他未叛者迎時上下不可保信自元和初至今二十九年間得蜀得吳得蔡得齊收郡縣二百餘城所未能得惟山東百城耳土地人戶財物甲兵較之往年豈不綽綽乎亦足自以爲治也法令制度品式條章果自治乎賢才姦惡搜選置舍果自治乎障戍鎭守干戈車馬果自治乎井閭阡陌倉廩財賦果自治乎如不果自治是助虜爲虐環土數千里植根七十年復有天下陰爲之助則安可以取故曰上策莫如自治中策莫如取魏魏於山東最重於河南亦最重魏在山東以其能遮趙也旣不可越魏以取趙固不可越趙以取燕是燕趙常取重於魏魏常操燕趙之命故魏在山東最重黎陽距白馬津三十里新鄕距盟津一百五十里陴壘相望朝駕暮戰是二津虜能潰一則馳入成臯不數日間故魏於河南亦最重元和中舉天下兵誅蔡誅齊頓之五年無山東憂者以能得魏也昨日誅滄頓之三年無山東憂亦以能得魏也長慶初誅趙一日五諸侯兵四出潰解以失魏也昨日誅趙罷如長慶時亦以失魏也故河南山東之輕重在魏非魏彊大地形使然也故曰取魏爲中策最下策爲浪戰不計地勢不審攻守是也兵多粟多敺人使戰者便於守兵少粟少人不敺自戰者便於戰故我常失於戰虜常困於守山東叛且三五世後生所見言語舉止無非叛也以爲事理正當如此沈酣入骨髓無以爲非者至有圍急食盡啖屍以戰以此爲俗豈可以決一勝一負哉自十餘年凡三收趙食盡且下郗士美敗趙復振杜叔良敗趙復振李聴敗趙復振故曰不計地勢不審攻守爲浪戰最下策也

封事

魏元忠命將用兵封事【髙宗儀鳯中吐蕃數盜邊上封事言命將用兵之要云】

天下之柄有二文武而已至制勝禦人其道一也今言武者先騎射不稽之權略言文者首篇章不取之經綸養由基射能穿札不止鄢陵之奔【崇曰經成十六年晉侯及楚子鄭伯戰於鄢陵楚子鄭師敗績傳曰潘尫之黨與養由基蹲甲而射之徹七札焉以示王曰君有二臣如此何憂於戰王怒曰大辱國詰朝爾射死藝及戰射共王中目王召養由基與之兩矢使射呂錡中項伏弢以一矢復命】陸機識能辧亡無救河橋之敗【崇曰晉陸機以孫氏在吳而祖父世爲將相欲述其功業作辧亡論二篇云云大安初成都王穎與河間王顒起兵討長沙王又假機後將軍河北大都督列軍自朝歌至於河橋皷聲聞數百里長沙王又與機戰於鹿苑機軍大敗赴七里澗而死者如積焉】才生於世世實須才何世而不生才何才而不資世故物有不求未有無物之嵗士有不用未有無士之時志士在富貴與賤貧皆思立功名以傳於後然知已難而所遇罕士之懷琬琰就煨塵抱棟幹困溝壑者悠悠之人覩士貧賤安知其方略哉故漢拜韓信舉軍驚笑【崇曰漢王欲拜信爲大將擇日設壇場具禮諸將皆喜人人各自以爲得大將至拜乃信也一軍皆驚】蜀用魏延羣臣觖望【崇曰先主遷治成都當得重將鎭漢川眾論以爲必在張飛飛亦以心自許先主乃拔延爲鎭逺將軍領漢中太守一軍盡驚】此富貴者易爲善貧賤者難爲功也漢文帝不知魏尙賢而囚之【崇曰馮唐趙人也文帝輦過問唐曰髙袪數爲我言趙將李齊之賢戰於鉅鹿吾毎飲食意未嘗不在鉅鹿也唐曰齊尙不如廉頗李牧之爲將也上旣聞廉頗李牧爲人良說乃拊髀曰嗟乎吾獨不得頗牧爲將豈憂匈奴哉唐曰陛下𨿽有頗牧不能用也上怒起良久召唐曰公何言吾不能用頗牧對曰聞魏尙爲雲中守匈奴逺避不敢近塞虜嘗一入帥車騎擊之所殺甚眾上功幕府差六級陛下下之吏削其爵繇此言之𨿽得頗牧不能用也】知李廣才而不用乃嘆其生不逢時夫以廣之才爲天下無雙時方嵗事匈奴而卒不任【崇曰廣數從射獵格猛獸文帝曰惜廣不逢時令當髙祖世萬戶侯豈足道哉】故近不知尙廣之賢而逺想廉頗李牧馮唐是以知其有而不能用也此身爲時主所知不得盡其才也晉羊祜謀舉吳賈充荀朂沮之祜嘆曰天下事不如意十常七八【崇曰晉羊祜伐吳晉秦涼屢敗祜表曰吳平則胡自定但當速濟大功耳而議者多不同祜嘆曰云】以二人不同終不大舉此據立功之地而不獲展其志也布衣之人懷奇抱策而望朝奏夕召豈易得哉臣願歷訪文武五品以上得無有智如羊祜武如李廣而不得騁其才者乎使各言其志毋令久失職又言人無常俗政有治亂軍無常勝將有能否兵爲王者大事存亡系焉將非其任則沴人敗國齊段孝有言持大兵如擎盤水一致蹉跎求止可得哉周亞夫堅壁以挫吳楚【崇曰亞夫擊吳楚吳方攻梁梁急請救亞夫堅壁不出而使輕騎絕吳楚兵後】司馬懿閉營而困諸葛亮【崇曰亮據武功五丈原與司馬宣王對於渭南分兵屯田爲久駐之基相持百餘日其年八月亮卒】此皆全軍制勝不戰而卻敵是知大將臨戎以智爲本今之用人類將家子或死事孤兒進非干略𨿽竭力盡誠不免於傾敗若之何用之且建功者言其所濟不言所來言其所能不言所借若陳湯呂蒙馬隆孟觀悉出貧賤而勲伐甚髙不聞其家世將帥也【崇曰前陳湯家貧匄貸無節不爲州國所稱後賜爵闗內侯吳呂蒙就學不倦魯肅過蒙言議常欲受屈拊蒙背曰吾謂大弟但有武略今者學識英博非復吳下後封孱陵侯晉馬隆少而智勇以武吏後封奉髙縣侯孟觀少好讀書解天文後爲安南將軍】故陰陽不和揠士爲相蠻貊不廷擢校爲將今以四海之廣億兆之眾豈無卓越之士臣恐未之思乎賞者禮之基罰者刑之本禮崇則謀夫竭其能賞厚則義士輕其死刑正則君子勗其心罰重則小人懲其過賞罰者軍國之綱紀政教之藥石吐蕃本非彊敵而薛仁貴郭待封至棄甲喪師罪止削除网漏吞舟何以過此𨿽陛下願收後效然朝廷所少豈此一二人乎夫賞不勸謂之止善罰不懲謂之縱惡故國無賞罰𨿽堯舜不能爲今罰旣不行賞復難信議者皆謂比日徵行虛賞格而無其實且黔首𨿽微不可以欺安有寓不信之令設虛賞之格乎神州化首文昌政本治亂攸在臣故冒死而言夫明鑑所以照形往事所以知今請借近以爲諭太宗徵髙麗總管張君乂不進擊賊斬之旗下慈父多敗子嚴家無格虜人主病不廣大人臣病不節儉臣恐陛下病之於不廣大過在於慈父斯日月一蝕也今吐蕃之望中國猶孤星之對太陽有自然之大小不疑之明暗向使將能殺敵則此虜望塵卻走自仁貴等覆師喪气故虜得跳梁山谷又師行必借馬力不數十萬不足與虜爭臣請天下自王公及齊人掛籍之口人稅百錢又弛天下馬禁使民得乘大馬不爲數限官籍其凡勿使得隠不三年人間畜馬可五十萬卽詔州縣以所稅口錢市之若王師大舉一朝可用且虜以騎爲善若市其良以益中國使漸耗虜兵之盛國家之利也

略

李翺條復太平大略【憲宗時中進士第元和中上言云】

陛下卽位以來懷不廷臣誅畔賊刷五聖憤恥自古中興之盛無以加臣見徳所不可及者若淄靑生口夏侯澄等四十七人爲賊逼脇質其父母妻子而驅之戰陛下俘之赦不誅詔田正隨材授職欲歸者縱之澄等得生歸轉以相謂賊眾莫不懷盛徳無肯拒戰劉悟所以能一夕斬師道以三軍皆苦賊而暱就陛下故不淹日成大功一也今嵗闗中麥不收陛下哀民之窮下明詔蠲賦十萬石羣臣動色百姓歌樂徧畎畮二也昔齊遺魯以女樂季桓子受之君臣共觀三日不朝孔子行【崇曰語齊人歸女樂季桓子受之三日不朝孔子行孔注桓子使定公受齊之女樂君臣相與觀之廢朝禮三日】今韓獻女樂陛下不受遂以歸之三也又出李宗奭妻女於掖庭以田宅賜沈遒師聖明寛恕億兆欣感臣愚不能盡識若它詔令一皆類此武徳貞觀不難及太平可覆掌而致臣聞定禍亂者武功也復制度興太平者文徳也今陛下旣以武功定海內若遂革事復髙祖太宗舊制用忠正而不疑屏邪佞而不邇攺稅法不督錢而納布帛絕進獻寛百姓租賦厚邊兵以制蕃戎侵盜數引見待制官問以時事通壅蔽之路此六者政之根本太平所以興陛下旣已能行其難若何而不爲其易者乎以陛下資上聖如不惑近習容悅之辭任骨鯁正直與之修故事以興大化可不勞而成也若一日不事臣恐大功之後逸樂易生進言者必曰天下旣平矣陛下可以髙枕自安逸如是則髙祖太宗之制度不可以復制度不復則太平未可以致臣竊惜陛下當可興之時而謙譲未爲也

箴

張蘊古大寶箴【太宗初卽位上箴云此篇新史不載系將舊史纂入】

詞曰今來古往【王崇曰選潘安仁西徵賦古往今來邈矣悠哉】俯察仰觀【崇曰易系仰以觀於天文俯以察於地理】惟辟作福【崇曰書洪範篇云惟辟作威】爲君實難【崇曰語云爲君難】宅普天之下【崇曰詩云普天之下莫非王土】處王公之上【崇曰漢文帝詔朕以微之身托於士民君王之上】任土貢其所求【崇曰書禹貢云任土作貢】具僚和其所唱是故兢懼之心日弛邪僻之情轉放豈知事起乎所忽禍生乎無妄固以聖人受命拯溺亨屯歸罪於已推恩於民大明無偏照至公無私親故以一人治天下不以天下奉一人禮以禁其奢樂以防其佚左言而右事出警而入蹕四時調其慘舒【崇曰選張衡西京賦陽舒陰慘】三光同其得失故身爲之度而聲爲之律【崇曰史夏禹紀聲爲律身爲度】勿謂無知居髙聴卑勿謂何害積小成大樂不可極極樂生哀欲不可縱縱欲成災【崇曰記云敖不可長欲不可縱樂不可極】壯九重於內【崇曰選宋玉九辧君之門以九重】所居不過容膝【崇曰陶潛歸去來辭審容膝之易安】彼昏不知【崇曰詩云】瑤其臺而瓊其室【崇曰汲冡古文曰夏桀作瓊宮瑤臺殫百姓之財商紂作瓊室立玉門也】羅八品於前所食不過適口惟狂罔念【崇曰書云惟聖罔念作狂惟狂克念作聖】丘其糟而池其酒【崇曰史紂以酒爲池】勿內荒於色勿外荒於禽【崇曰書云內作色荒外作禽荒】勿貴難得之貨【崇曰老子云不貴難得之貨】勿聴亡國之音【崇曰詩大序亡國之音哀以思】內荒伐人性外荒蕩人心難得之物侈亡國之音淫勿謂我尊而傲賢侮士勿謂我智而拒諫矜已【崇曰史紂智足以拒諫】聞之夏王據饋頻起【崇曰淮南子紀論訓禹一饋而十起】亦有魏帝牽裾不止【崇曰魏文帝欲徙冀州士家十萬戶實河南辛毗以爲不可帝不答起入內毗隨而引其裾帝遂徙其半】安彼反側如春陽秋露巍巍蕩蕩恢漢髙大度【崇曰本紀常有大度】撫玆庶事如履薄臨深戰戰栗栗【崇曰詩云戰戰兢兢如臨深淵如履薄冰】用周文小心【崇曰文王詩翼翼小心昭事上帝也】詩云不識不知書曰無偏無黨一彼此於胸臆思好惡於心想眾棄而後加刑眾悅而後命賞弱其彊而治其亂申其屈而直其枉故曰如衡如石不定物以數物之縣者輕重自著如水如鏡不示物以形物之鑑者妍蚩自生勿渾渾而濁勿皎皎而淸勿汶汶而暗勿察察而明𨿽冕旒蔽目而觀於未形𨿽黈纊塞耳而聴於無聲【崇曰黈火苟切前東方朔云冕而前旒所以蔽明黈纊充耳所以塞聰】縱心乎湛然之域遊神於至道之精扣之者應洪纎而效響酌之者隨深淺而皆盈故曰天之淸地之寜王之貞【崇曰老子雲天得一以淸地得一以寜王侯得一爲天下貞】四時不言而代序萬物無爲而受成豈知帝有其力而天下和平吾皇撥亂戡以智力民懼其威未懷其徳我皇撫運扇以淳風民懷其始未保其終爰述金鏡窮神盡性使人以心應言以行一日二日念玆在玆【崇曰書云念玆在玆釋玆在玆又曰兢兢業業一日二日萬幾】惟人所召【崇曰左防二十三年閔子馬曰禍福無門惟人所召】自天祐之【崇曰易大有卦云云吉無不利】

李義府承華箴【髙宗時晉王升爲皇太子義府爲太子舍人上箴云】

遂初防昧元气氤氳【崇曰前律曆志太極元气函三爲一】二儀開辟【崇曰易系辭易有太極是生兩儀】三才旣分【崇曰有天道焉有地道焉有人道焉兼三才而兩之同上】司幹立宰出震爲君【崇曰易說卦幹以君之帝出乎震】化昭素朴道映典墳【崇曰書序伏羲神農黃帝之書謂之三墳言大道也少昊顓頊髙辛唐虞之書謂之五典言常道也】功成揖讓【崇曰史伯夷傳堯將遜位譲於虞舜大禹謨帝曰格汝禹朕宅帝位三十有三載耄期倦於勤汝惟不怠總朕師】事極華勛【崇曰書堯典放勲注言放上世之功化舜典重華注華謂文徳言其光文重合於堯俱聖明】肇興夏啟【崇曰孟萬章上啟賢能敬承繼禹之道】降及周文【崇曰記文王世子文王之爲世子朝於王季日三雞初鳴而衣服至於寢門外問內豎之禦者曰今曰安否何如內豎曰安文王乃喜及日中再至亦如之及莫又至亦如之】咸資繼徳永樹髙芬百代沿襲千齡奉聖粵若我後丕承寶命允穆三階爰齊七政時雍化洽風俗移盛載崇國本式延家慶震維縹徳離宮體正【崇曰離卦防曰重明麗正以化成天下又象曰明兩作離大人以繼明照四方】寄切宗祧事崇監撫思皇茂則敬詢端輔九載崇儒三朝問豎【見上注】歷選儲儀遺文在斯望誡登俎髙諭喬枝俯若思順非禮無施前修盛業來哲通規飭躬是蹈則叡問風馳立志或爽則猷日虧無恃尊極修塗難測無恃親賢失徳靡全勿輕小而名自闡勿輕微而行彌光佞諛有類邪巧多方其萌不絕其害必彰監言斯屏儲業攸昌竊惟令嗣有殊前事𨿽以貴以賢而非長非次皇明睠徳超倫作貳匪懋聲華莫酬恩異匪宗徽烈莫符天志勉旃繼明光玆守器下臣司箴敢告近侍

通類

孫伏伽上三事【貝州人初仕隋髙祖武徳初上言】

其一臣聞天子有爭臣𨿽無道不失其天下【王崇曰孝經十五章云】隋失天下者何不聞其過也自謂功徳盛五帝邁三王窮侈極欲【崇曰煬帝大業元年築西苑周二百里其內爲海周十餘里爲方丈蓬萊瀛州諸山髙出水百餘尺臺觀宮殿羅絡山上向皆如神海北有龍鱗渠縈紆注海內緣渠作十六院門皆臨渠毎院以四品夫人主之堂殿樓觀窮極華麗宮樹秋冬雕落則剪防爲華葉綴於枝條色渝則易於新者常如陽春沼內亦翦防爲荷芰菱芡乘輿遊幸則去水而布之十六院競以殽羞精麗相髙求市防寵上好以月夜從宮女數千騎遊西苑作淸夜遊曲於馬上奏之】使天下士肝腦塗地戶口殫耗盜賊日滋【崇曰大業十年帝以戶口逃亡盜賊繁多詔民悉城居田隨近給郡縣鄕亭村塢皆築城十二年內史侍郎虞世基以帝惡聞賊盜諸將及郡縣有告敗求救者世基皆抑損表狀不以實聞但云防竊狗盜郡縣捕逐行當殄盡願陛下勿以干懷帝良以爲然或杖其使者以爲妄言由是盜賊徧海內陷沒郡縣帝皆弗之知也】當時非無直言之臣卒不開悟者君不受諫而臣不敢告之也向使開不諱之路官賢授能賞罰時當人人樂業誰能揺亂乎【崇曰大業九年帝謂祕書郎虞世南曰我性不喜人諫若位望通顯而諫以求名者彌所不耐至於卑賤之士𨿽少寛假然卒不置之地上女其知之十年詔百僚議伐髙麗數日無敢言者】陛下舉晉陽天下響應計不旋跬【董衝釋音曰夫絫切半步】大業以成勿以得天下之易而忘隋失之不難也天子動則左史書之言則右史書之【崇曰記玉藻篇端而居動則左史書之言則右史書之】凡搜狩當順四時不可妄動【崇曰左隱五年臧僖伯曰春搜夏苗秋狝冬狩皆於農隙以講事也】且陛下卽位之明日有獻鷂者不卻而受【鷂代笑切】盧牟子獻琵琶張安道獻弓矢並被賚賞以率土之富何索不致豈少此物哉其二百戲散樂本非正聲隋末始見崇用此謂淫風不得不變【崇曰大業二年太常少卿裴蘊表括天下周齊梁陳樂家子弟皆爲樂戶其六品以下至庶人有善音樂者皆直太常帝從之於是四方散樂大集東京技人皆衣錦綉繒防舞者鳴環佩綴花髦課京兆河南制其衣兩京錦防爲之空竭】近太常假民裙襦五百稱以衣妓工【竇玶音訓曰襦人朱切說文云短衣也】待武門遊戲非詒子孫之傳今散妓者匪韶匪夏【崇曰前禮樂志舜作韶禹作夏湯作濩夏大承二帝也韶繼堯也】請並廢之以復邪正其三臣聞性相近習相逺【崇曰語陽貨篇】今皇太子諸王左右執事不可不擇大抵不義無賴及馳騁射獵歌舞聲色慢遊之人止可悅耳目備驅馳至拾遺補闕決不能也泛觀前世子姓不克孝兄弟不克友莫不由左右亂之願選賢才澄僚友之選【崇曰司馬光通鑑此一節云善惡之習朝夕漸染易以移人皇太子諸王參僚左右宜謹擇其人其有門風不能雍睦爲人素無行義専好奢靡以聲色遊獵爲事者皆不可以親近也自古及今骨肉乖離以至敗國亡家未有不由左右雜間而然也】

髙馮上五事【字季輔貞觀間累轉中書舍人列上五事云】

今天下大定而刑未措何哉蓋謀猷之臣臺閣之吏不崇簡易而昧經逺故執憲者以深刻爲奉公當官者以侵下爲益國如尙書八坐人王所責成者宜擇溫厚修潔者任之惇朴素革浮僞使家識慈孝人知廉恥過行者被嗤於鄕不暱者蒙擯於親【董曰暱尼乙切近也】自然禮節近矣陛下身帥節儉而營繕未息丁匠不給驅使又和雇以重勞費人主所欲何求而不得願愛其財毋使殫惜其力毋使畿內數州京師之本土狹人庶儲蓄少而科役多冝蒙優貸令得休息彊本弱支之義也江南河北人頗舒閒宜爲差等均量勞逸公侯勲親之家邑入俸稍【所教切】足以奉養而貸息出舉爭求什一下民化之競爲錐刀宜加懲革今外官卑品皆未得祿故饑寒之切夷惠不能全其行爲政之道期於易從不卹其匱而須其廉正恐處察嵗出輶軒繼軌而侵漁不息也【竇曰輶夷周切輕車也○崇曰隋髙祖紀輶軒出使】宜及戶口之繁倉庾且實稍加稟賜使得事父母養妻子然後督責其效則官人畢力矣密王元曉等俱陛下懿親當正其禮比見帝子拜諸叔諸叔答拜爵封旣同當明昭穆願垂訓正以爲儀法【書奏太宗稱善】

增注唐防卷十

