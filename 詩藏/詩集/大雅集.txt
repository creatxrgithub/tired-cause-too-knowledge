

欽定四庫全書

集部八

大雅集

總集類

提要

【臣】等謹案大雅集八卷元賴良編良字善卿天臺人是集皆錄元末之詩分古體四卷近體四卷前有至正辛丑楊維楨序又有至正壬寅錢鼐序末有王逢序不署年月維楨序稱其所采皆吳越人之隠而不傳者序末良自識云良選詩至二千餘首鐵厓先生所畱者僅存三百鐵厓道人卽維楨別號是玆集乃良所裒輯而維楨所刪定故每捲前署維楨評防字也然觀集中止首卷前數篇有維楨評語七言律詩中顧瑛和維楨唐宮詞十首亦列評語於其下余無維楨一語或傳寫不完或但經維楨防定中間偶評數首良重其名遂以評防歸維楨歟顧嗣立選元詩三百家眾作略備然大抵有集者登選𨿽稱零篇佚什各入癸集而癸集實闕而未輯此集所錄多嗣立之所未收其去取亦頗精審蓋維楨工於篇什故鑑別終爲不茍又每人之下皆略注字號裏貫元末詩人無集行世者亦頗賴以考見固不失爲善本矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

大雅集原敍

客有賴良氏來謁餘七者寮致其請曰昔山谷老人在戎州嘆曰安得一奇士有力者盡刻杜公東西川及防州詩使大雅之音復盈三巴之耳有楊生素者任之刻石作堂因以大雅名之先生鐡雅𨿽已徧傳海內而兵變後諸作人未識者有之請其詩付有力者刻之亦使大雅之音盈於三吳之耳不亦可乎余曰東南詩人隠而未白者不少也吾詩不必傳請傳隠而未白者於是去遊吳越間采諸詩於未傳者得凡若干人詩凡若干首將梓以行來徴集名吁良亦奇士哉偉其志而爲之出力以鋟者則淞士夫謝履齋氏余因以山谷語名之曰大雅集蓋良以待我而我以待諸公庶入是集者皆可以續杜之後而或有慊焉者不入也良曰然書諸集爲敍至正辛丑立秋日丙午鐡雅道人楊維楨書昭明文選初集至一千餘卷後去取不能十一今所存者三十卷耳三十卷中尙有可汰者選之難精也如此良選詩至二千餘首鐡雅先生所畱者僅存三百古人以詩名世或一聮一句不爲少也而有擅塲雄作則大篇長什又不厭其多也故今所刋者或一人一詩或一人數十詩蓋不以多寡較也天臺賴良白

大雅集原序

古者天子巡守命太師陳詩以觀民風蓋將以探民生之休戚以知王政之得失此周人所以不能已於采詩之官也欲觀民風而必采詩以陳者民之情因言以宣猶物因風之動以有聲也則詩者志之所存情之所感而言之所從以出者乎但上之化下也有淑慝之分則下之報上也有美刺之別然發乎情止乎禮義樂而不淫哀而不傷𨿽刺也主文而譎諌言之者無罪聞之者足以戒此詩人忠厚之至也然則周人所以采之者不以其出於情之眞乎由是知古之人以情爲詩而其言莫不麗以則後之人則以詩爲情而言不出於情有矣況麗而有不則者哉古之詩多於民之心後之詩多出士之筆雅頌之作固能之而風或不之及蓋心匪鬰伊而寫其幽思者非情之眞也惟中心感發者然後足以吟詠其性情耳故後世𨿽有采詩者實難其人焉然有慷慨以鼓其气磊落以驅其才若杜少陵輩則不能無風雅之作耳若此者𨿽微采詩之官識者能采之矣天臺賴先生善卿以三十年之勞不憚駕風濤犯雨雪冒炎暑以采江南北詩人之詩其采也公矣情深而不詭則采之義直而不回則采之體約而不蕪則采之詞麗而不淫則采之而未始有不關於世教者吁亦勤矣哉非其學博而守約得詩人之眞趣者不能造斯域也會稽楊鐡厓先生批評而序之命篇曰大雅集而友人盧仲荘氏手爲之鏤梓旣版行學者莫不購之以爲軌式焉它日有采詩之官者出其必將采卿之所采以進於上矣於是乎序時至正壬寅春吳興錢鼒在雲間之水南山北寫

欽定四庫全書

大雅集卷一

元賴良編

李孝光【字季和號五峯永嘉人】

箕山操和鐵雅先生首唱

箕之陽兮其木翏翏箕之冡兮白雲悠悠彼世之人兮孰能遺我以憂𨿽欲從我兮其路無由朝有人兮來飲其牛【評曰善作琴操然後能作古樂府和余操者李季和爲最其次夏大志也附鐵雅先生首唱曰箕之山兮可耕而樵箕之水兮可飲而遊牽牛何來兮飲吾上流彼以天下讓兮我以之逃世豈無堯兮應堯之求吾與堯友兮不與堯憂】

題太乙蓮舟圗

銀河跨西海秋至天爲白一片玉芙蓉洗出明月魄太乙眞人挾兩龍脫巾大笑眠其中鳳麟洲西與天通扶桑乃在碧海東手把綠云有兩童掣嬲二鳥開金籠【評曰此竹又是李騎鯨也孰謂此老椎鈍無爽气耶二鳥作日月看】

項炯【字可立天臺人】

公莫舞

龍蟠錦帳金奕奕虎旗無際人馬立肉林垂陵阜赤萬甕行酒晴虹濕大蛇中斷狂魄滅重瞳無光射寶玦雷憤風愁三尺鐵河山未必如裂老荒捽珥語公莫頭上靑天懸日月【評曰錦囊子有奇語無此奇气】

吳宮怨

繡楣灑黃粉椒壁漲紅靑倚檐樹如鬼深艸蛇夜鳴髑髏已無淚古恨埋石扃【評曰十字慘過牛鬼髑髏無淚尢勝無語】

夏溥【字大志號虎怕道人淳安人】

鴻門歌

大風揚兮赤云屯楚人望气皆龍文當時吾甚笑亞父幸至彭城疽背死誰云沐猴竟遭烹汝乃盛怒唉孺子嗟哉拔山之力不可得扶義而西取天下者以三尺君看項王重瞳舜重瞳天命乃在隆準公

吳山謡和鐵雅先生首唱

中興過江笑諸人二十三表哀老臣倡和國事可斬檜馬上靑衣竟何在采石未靖洲驚戰功今乃歸儒生第一峯前誰立馬夜箭射血來帳下【評曰二作不用二李別有一種史斷附鐵雅先生首唱曰中原四日一日東東山艸本無金風艮精重起大小嶽此是趙家天柱峯天柱裂地維缺老檜闕】

陸居仁【字宅之號雲松野褐雲間人】

楚人弓

楚人弓懸兩石五十萬矢陷彊敵絳人弓箭三隻長歌入闗成偉績多箭不如少箭力制敵若在弓矢間鳴條牧野髙於山【評曰史斷入詩箴警多矣】

國馬足

國馬足吉行五十轡如沃天馬足一日千里更神速國馬天閒飽芻粟太行鹽車天馬哭【評曰自托可悲句短而意無窮】陳樵【字君采著書曰鹿皮子東陽人】

夜闌曲

碧宇星回夜漫漫靈蕪煙暖重薫薦冷翠香銷靑桂枝冰荷蓋光光繞帷花樓艷舞金萎蕤吳羮蜀酒精瓊糜酒防半解龍綃衣春朝曲渚聞鵾雞

七夕詞

內人拜月金鋪戶鳳宿梧枝秋葉下露華入袂玉階寒織署錦工催祭杼月下金鈿照骨明同心絲繪紅生縷素碧實上繒樓夜防飇馭下銀州

瑤臺月

銀漢西流烏接翼回首人間化爲碧瑤臺月裏可避胡三郎錯路歸魚鳬霓裳月裏親偸得又怪李謩偸擪笛

海人謡

海南蠻奴發垂耳朝朝采寶丹涯裏夜光盈尺出飛魚柏葉收珠寒蕊蕊幽箔連錢生綠花切玉蠻刀如切水九譯來朝萬里天北風不動瑯玕死

出塞曲【爲戍潼闗李總管賦】

屬鏤夜啼光屬地將軍一出欃槍死行塵不動人歸市帶甲如雲自天至取君甲兵爲君洗分明袖有銀河水手中遺下泥一丸不封函谷封泰山

雁來紅

東朝一書成百戰上林一書旌節返又傳驕子一函書人不如禽解邊難自從燕滅秦晉亡是非直到空中雁蘇郎寒絕雁來紅腳下胡姬殘防綫願燕在北秦在西雁去雁來無是非

長安有狹斜行

長安出狹斜方駕秦中客去是牛丞相來自薄家宅薄家萬戶侯朱門映椒壁長秋車馬來賔客禦瑤席金屋貯尹邢阿嬌淚霑臆燕燕慵來妝繁華照春色轉蕙光風翻趙帶徘徊月到班姬牀班姬輟芳翰紈扇從風揚明妃鬭百艸玉環禦云裝向來溫柔地盡入白雲鄕何以慰王孫琵琶隨驌驦何以奉燕燕罷舞歌慨慷何以奉明妃綠珠奏淸商嫫母挾無鹽搔頭愛宮妝【評曰襲格不襲語善學小李者雁來紅狹斜行匠意尢逺】

張天雨【字伯雨號句曲外史錢唐人】

玉笙謡爲鐵門笙伶周奇賦

我有紫霞想愛聞白玉笙縣匏此竹無靈气昆丘采此十二莖鳳咮啣明珠鳳翼排素翎金華周郎妙宮徵子晉仙人初敎成月下吹參差羣雛亦和鳴緱氏山頭白雲起七月七日來相迎長謝時人一揮手漂下滿空鸞鶴聲【評曰甚似太白】

延陵公承慶堂詩

大江蒼方兀龍虎輔元之家百神祜望拜受釐若稽古上淸眞人閱眾輔新宮潔齋導天語紛云郁霞錯承宇虛皇穆然陽衞武左飇右歘降軨羽縣鐘鏜鏜迅擊鼓赤金祭服赭朱戶雙珠月明帶寶璐挾以流黃玉櫑具旣竣大禮私事舉吉日宗族奉爵爼靑紫系地簪綬組魏張代劍新捧土饒國開觀治宿莽報君親師物咸覩撫已一念或未溥西壁考書範府寒冰層陰發春煦日幽若明沐仁雨道徳大非方仙伍月佩六印非適取持旌召趣迹旁午下土滓寧久處天闗會規足蹈矩願天願地多稌黍畢忠萬年奉明主小史作詩孰敢侮吁嗟厚徳番之祖【評曰不蹈黃庭句意森滿】

天池石壁爲鐵雅賦【倪瓚畫】

嘗讀枕中記華山閟中吳神泉發其顚靑壁繚其隅春風四山來羣綠互紛扶羽觴曲折行浮花與之俱采珠搴薜荔洗玉弄芙蕖聱叟頗好名石窪作魚湖鴻乙志艸堂挑煙遂成圗而此滌煩磯閱世如摴蒲發興雲林子盥手與我摹居然縮地法挈入壺公壺

悼薛卿

卿難再得本是飡霞人髙懷獨超物洞鑑亦絕倫君自江東我吳下早歲聮翩侍金馬禦榻賜書凡一束仙苑偸桃動盈把紫虛元君之玉訣靑城先生敎我者感君多道气探懷爲君寫學士承防平原公許我與君楊許同一時標名兩外史羽衣白茅立下風我還句曲廿余載君乘輶軒歷煙海歸錦橋西結艸樓樓下袱被長相待風煙山水共追尋福臨洞口話離心年深書字化爲碧白首蒼茫成古今聖井山崩數千尺君從羣龍去無迹困頓鹽車篠領頭此日思君復何益

奔月巵歌答鐵雅所作

甓社明珠奔入月脫殻政似風蟬潔漁网出之不敢視滌盡寒沙光不滅文昌四星吞在腹一一金晶大如菽蜃物還來作飲器日夜雄虹繞茅屋一扇桃核寛有餘半葉蕉心捲未舒飲非其人躍如水怪雨盲風生座隅置之天上白玉盤斗柄挹酒長防漧李白跳下鯨魚背持勸我飲相交懽幽宮馮夷爲予泣酌盡海水百怪出還我平生老蚌胎許君醉臥蛟人室

王逢【字原吉號蓆帽山人江陰人】

婦董行

婦董滕人鐂進妻也與兄順並以勇稱金季山東亂天兵駐嶧山進單騎覘之中流矢死順徙家淮南舉室溺淮水董爲呂安撫禆將所獲

北軍南軍和議時兩起對立龍鸞旗星辰錯亂風雲气乾坤造就冰雪姿渾家性命葬魚腹一舸涕淚隨鴟夷長眠自足爲義鬼後死只望全孤兒兒在腹中兵在日憶夫心頭臂消肉岱宗誰鏤白玉牒汴州眾撼黃金屋太尉遄歸明主死安撫猶存寡妻宿羞看人面問消息彊通語笑寛羈束伯順見義勇著鞭銳士裹足鋒爭先道傍弩伏荊棘底掌上珠還江海邊將門有後傳世世墓祭無所從年年中原山河想如故目斷一防滕州煙

銀瓶小娘辭

宋嶽鄂王之女聞王被收負銀瓶投井死

碧梧月落烏號霜寒泉幽凝金井牀綺疏光流大星白夢驚萬里長城亡女郎報父收囹圄匍匐將身贖無所官家聖明如漢主妾心媿死緹縈女井臨交衢下通海海枯衢遷井不攺銀瓶同沈意有在萬歲千秋露神彩魂今歸來風翛然趙陵無樹容啼防阿爹墓木西湖邊畱睿【字若愚括蒼人】

思親行寄弟子通

今年八月來作客出門倐忽日已百自從二十走湖海零落天涯幾岑寂幾岑寂重悲嘆親在髙堂望子還子在長途衣亦單準擬明年作官食君祿歸來共汝舞袖紅斒斕天目之山去天不盈尺使我登之徘徊望鄕國吁嗟胡不生羽翼吁嗟胡不生羽翼

寄逺

徵夫往幽燕賤妾住吳越參商二十載綠髩生華髮年年望飛鴻目斷愁不歇秋盡冬復春葉落花更發恨君頋妾身不如天上月月行幾萬里東出復西沒又東出夜光夜光頻照妾妾容謾比花君情遽如葉念欲走從君河廣詎可涉燕趙多美人顏色皎如雪所樂在新知誰復念離別雪性本飄蕩雪質易虧缺何如賤妾心不轉堅似鐵君看望夫石千載名不滅

代逺人答

憶昔發江南與君生別離臨當上馬時屬君兩男兒幼兒在𦇤抱長兒能歌詩功名豈可必三載以爲期君時聞我言蹙頞雙蛾眉一去數千里各在天一涯塞北望江南憶君君不知目送南徵鴻逺寄長相思相思心不絕綿綿如藕絲蹉跎二十秋日月互推移三載約會面斯言遂成欺前年離燕山逺行到月氐途中天雨雪寒風裂我肌六月陰山道猶復衣羊皮馬上多胡姬顏色如燕脂爲君不忍覷君何自狐疑雕鞍駕朱輪行當似蘇秦千金會舊友椎牛會眾親莫學會稽婦容易輕買臣

袁藏用【字顯仁古汴人】

春雨嘆

天陰陰晝多雨輕薄陌頭花無數成塵土明朝蕭颯陰風寒秖恐摧折靑瑯玕山中媺人看相倚淚濕翠袖時難幹

袁舉【字仲徵江陰人號浮游生】

乙巳寒食

香風吹面東方來櫻挑花發栁眼開鸞簫聲歇幽蘭笑十二樓前靑爵叫王母騎龍愁暮云碧桃過眼三千春北山佳城久無主寒食心摧淚如雨自驚發薄不勝梳心事波搖爲誰語

舟過三江口

吳淞合流三百里一幅蒲帆掛春水靑山繞船黃鳥啼盤回如在巴渝裏沙上游龍滴血紅風吹老魚浪花起凝雲不流神嫗哭萬古胥魂招不復客浩歌誰相續棲遲零落漸離築思家何處問迷津鷓鴣聲裏垂楊綠

大雅集卷一

欽定四庫全書

大雅集卷二

元賴良編

孫華【字元實華亭人】

池中白蓮

蕊宮夜涼張暑宴仙姝散花水精殿霞綃中單云錦緣黃金爲房玉爲鈿翠旌導前寶蓋殿霓裳中序按未徧一人素衣持羽扇頎然中立白玉弁羣姝被酒酡發麵冠佩傾然醉相盼彼峩弁者色不變以口承露不肯咽終然貞白難自薦獨向西風抱淸怨

錢惟善【字思復號曲江居士錢唐人】

折楊栁

何處好楊栁攀條送逺行花飛渡江水客醉踏歌聲秋色淒楡塞春陰接鳳城一株不敢折爲近亞夫營

洛陽陌

驅車洛陽陌周道何逶遲玉帛走侯甸金湯固城池潘令好桃李阮生多路岐銅駝臥荊棘索靖獨先知鐂堪【字子輿嘉禾人】

擬古

千金買明珠百寶裝帶鉤寶帶綰同心明珠垂兩頭美人結新歡托體相綢繆再拜稱主壽持以奉千秋鄭基【字本初三山人】

白薴詞送謝叔久

徵鴻至徵斾舉花發芙蓉滿江渚吳姬約云歌白薴凝爲朝云向君舞牽絲鳴玉張宴遲稱觴聽曲心自怡君之別會有期

王逢【字原吉號蓆帽山人江陰人】

費夫人

夫人姓費氏諱元琇江陰州知事朱道存妻也

靑薲花白蒲水黃雲日黤慘風悲涼停轤西向三酹觴旂旌葆幢來混茫若有人兮凜如霜星流電馳惟可望微言夙習大洞章功成拔宅居帝鄕鵲河蟾竁肆翺翔笑援北斗挹酒漿帝曰欽哉無太康下爲濁世扶綱常進規退矩禮自防釵荊裙布卽孟光尊姑養之植徳堂【朱氏堂名】堂階珠樹聮瑤芳明璫蒼佩森琳瑯撾鐘考鼓樂未央楚氛遮天耀天狼飄然歸寧父母傍正坐漆室憂葵傷官兵寇我加劍鋩昊天倚杵海變桑身有濺血無回腸稽首再拜淚雨滂囅焉直上驂鸞皇

趙氏二女辭

女山陰遊鯉山人至正十二年冬寇至懼辱投溪水中死之

遊鯉山石髙孱顏遊鯉溪水淸洄灣中有峩峩靑髻鬟望如春云不可攀壬辰仲冬寇蜂起乳臭將軍先披靡民人顚連社稷圮我固當爲貞白鬼後來小妹復被驅亦葬魚腹全其軀山髙水淸幾千載虹月夜貫摩尼珠夜深鮫宮屏機杼風吹艸寒髑髏語何由生長江沱間及見王睢鼓雙羽願回堯天行化日女子有家男有室地下甘心燈似漆

鄧梓【字文若江西人】

錦雉圗歌

錦衣繡翼何揚揚棠棃花開春雨香雌雄並立羽未翔咫尺或是山之梁林深枳棘如人長摩挲竹枝思鳳凰徐士榮【字仁則號五云先生章安人】

新街曲

東街南曲聲婉揚西街北曲聲激昂佳人唱曲不下樓樓下白馬靑絲韁昨日開筵擊鼉鼓今夜合席調絲簧樂聲亦似曲聲雜人意豈如物意長只恐樓上人春光不長好寧知馬上郎金璧非重寶向來恩愛江水深一旦殘花與衰艸

李復【字道原號菊莊老人寧海人】

弔烈

烈婦身可戮烈婦之身不可辱十年夫壻從逺徵夜夜靑燈伴幽獨豈期淪落兵戈林長槍列防森如竹將軍手刃秋霜肅烈婦怒視不轉目分甘一死無生還烈火何曽燬眞玉妾心匪石不可轉妾心匪席不可捲捐軀念欲赴江流回首不堪江水逺誓將貞白歸黃泉焉肯偸生求茍免若將顏色事他人爲誰終身懷媿靦貞魂願逐劍光飛妾今視死猶如歸人生天地誰無死一死日月爭光輝我哀烈婦歌此曲萬古淸風動澆俗烈婦絕勝烈丈夫丈夫臨難猶畏縮懼死多忘食君祿回想烈婦徒慙恧

周之翰【字申甫云問人】

送馬秋野千戶出徵淮西

霜原皛皛秋艸衰西風獵獵吹大旗酒酣仰天數過雁落日滿地靑山低時艱不作升平夢半夜囦龍匣中動此行乘雪蔡州平書生擬獻平淮頌

阮拱辰【天臺人】

白露雨【並引】

至正己亥夏大旱至八月六日天气鬱蒸云勃怒起眾謂是日爲白露節是日雨苗秀且不實言已震雷雨降民相顧怨咨若不能生者噫世之顚連困苦冀以求活於人者安知其非白露雨也作白露篇以訟雨師

白露雨民無辜小民憂旱吁且呼三月望汝眼欲枯汝來今日何爲乎不爲我祥復爲我殃害我田穉甚於螟蝗嗟爾雨師兮罪不可量上天憫下兮仁徳孔彰願挾汝兮訴帝傍梟汝首刳汝腸祈丰年若雨暘坐見赤子歌樂康嗟爾雨師𨿽死兮其誰汝傷

雷擊虵【並序】

至正辛丑夏予自瓢湖南放舟絕湖口而北時云日晝晦天西北有龍蜿蜒下垂雷怒若擊物狀舟人曰是龍下取水雨且暴至乃泊舟別漵見有虵當傍近地長可十尺許俯首不敢動舟人迫而視之虵且死矣予竊意是虵乘間出艸莽間搖尾肆毒使不遇眞龍在天則爲害有不勝言者雷之擊虵者有以哉因喜而賦曰

維龍其神爲雨爲雲以利我耕耘以育我下民彼虵弗仁雷其震

彼虫之毒維蛇維蝮以囓我艸木以傾我陵谷維龍弗伏蛇弗育

張樞【字夢辰陳畱人】

將軍歌

將軍走馬沙艸場獰龍蹀躞鷹飛揚狡兔之窟四顧無所藏罝罿如雲箭如雨滿眼禍機寧脫此將軍一日歡豈直百兔死君不見李斯非相才上蔡東門遊獵子釋善繼【字繩宗會稽人】

大雪行

冬十二月歲庚午江南雪深一丈許衾裯斗粟何處尋凍臥饑氓不開戶妻啼兒號面西東天髙聽卑欲誰訴去年一極旱火赤今年一極大雨注官倉私廩例空虛蒼生何以守環堵西北風塵未盡消當道豺狼又含怒明年宿麥縱連云揮涕無從扣箕禹憑誰寄語東諸侯卹民有道無輕舉君不見曩時桑大夫慘刻只取身滅誅又不見只今曹黃須擢發數罪憐渠愚

釋必才【字大用天臺人】

卽事二首

負郭有田多不種種熟軍收要民送明年誰復事犂鋤卒歲渾家受饑凍忍饑受凍可柰何直須檢刮焚其窠去學短衣帶刀箭倒刮他家養良賤

泗州倉厫飫雀鼠官有舟車難運取蠅屯螘慕急要糧巨室大寺遭鞭楚捧土懸知難塞河檢家掠路傷民多分兵兼程走其下就倉食粟如之何

無題二首

饑虎狂咆奔城市急走閉門驚未巳有人直欲摐其矛斃之視若刑犬耳如此英雄世豈無位沈下僚困屠沽諸方噬人足狼虎袖手待殪將安圗

西家酒美門犬惡東家犬馴酒味薄遣沽就飲多在東積錢難用翻愁索憑誰斃卻西家犬兩壚吹香過客便不愁東槽風雨幹到門自挈空瓶轉

沈存【字肎堂雲間人】

懷友人兪伯貞

去年秋風捲黃埃美人躍馬沙邊來今年秋雨灑白日美人逺上黃金臺黃金臺下燕山道漠漠寒云接衰艸雁飛不斷靑天長長使徵人路傍老美人美人胡不歸淸霜凋盡瑚枝臨風三嘆思欲絕悲莫悲兮生離別盧升【字廷舉髙唐人】

啄木吟

啄木啄木穿林簌簌汝非攫肉又不啄粟何獨蠧虫便爾欲樹枯不復榮蠧死還再生汝能食蠧不再生我奏天子褒汝繡衣使者之嘉名免使蠧木爲薪蒸

新嫁娘

新婦調羮湯小姑繡衣裳新婦不停手小姑不下牀新婦語小姑爾亦不自量爾年二八餘寧久阿母傍請看繡鍼底文彩雙鴛鴦春風一朝起持贈畫眉郎爾姑別我去如我事姑嫜

範立【字叔中錢唐人】

逺遊篇

仙人手把金芙蓉邀我上陟蓮花峯兩眼注入滄溟東浮雲遮斷扶桑宮白日西飛恐成晚架天五色橫長虹鳳凰儀羽備玲彩欲集不集無梧桐防防杳杳脫羅网亦有數防南飛鴻怒鯨崔嵬鼓鱗鬛浪中瑣屑多沙虫從今喚起人中龍披虎豹謁九重舞干羽息武功泰和世上皆春風是時勒名畱鼎鐘左招黃綺右赤松長歌歸去來山中長歌歸去來山中

賦三色梅花

姑射肌膚白於雪夜出瑤臺看明月羅浮仙人醉臉丹笑跨彩鸞下銀闕相逢同過金母家金母小玉名陵華一色羅衫染蜜褐仍帶絲囊盛紫霞瑚鉤起眞珠箔玉笛吹殘風色惡羣仙齊怨老容華斑斑淚向鮫綃落

月夜調琴有作

橫琴獨坐花間月天地冰壺夜淸徹鳳凰棲老碧瑯玕蹋碎瓊瑤六花雪斯須化作蒼龍吟風生太華秋陰陰有美人兮隔云漢調髙柰我相思心

瞿智【字惠夫昆山人】

從軍行二首

年少去從軍妻兒生死分弓開孤月影劍動七星文解識風雲气能穿虎豹羣不將身許國何以樹功勛破敵三營外城頭日欲低舉烽連磧逺戰气接云齊旌幟驚烏起鐃箾雜馬嘶只愁千里月少婦正悲啼徐孝基【字立本章安人】

見羣龍歌【辛丑夏至日賦】

黒崔嵬半空黒大龍蜿蜒小龍直天瓢倒瀉銀河懸海气空蒙海波立須防復有三四龍威稜气勢如羣雄雷公擊鼓玉女笑飛煙烈焰飄長風維時一陰凝下土六龍在天啟坤戶陽剛奮發無停機久旱終當沛甘雨我方扁舟湖上行見之頓覺雙眼明茫茫眞宰不可詰乃知神物能通靈君不見葉公好龍妙圗畫一朝忽有眞龍下可憐辟易走且驚不識眞龍足悲吒

大雅集卷二

欽定四庫全書

大雅集卷三

元賴良編

陸居仁

古意二首

采蓮多芳艸種豆雜艾蒿馬齒似蕙根魚腸混鈆刀舉世方好竽錦瑟將誰操已矣屠龍技終身徒自勞王孫玉抵鵲公子金抵蛙夜光投暗室騄耳困鹽車燕石錦十襲楚璞刑再加哲哉待賈翁懷寶無嘆嗟李坦之

李太白酒樓歌

溧陽酒樓春水涯白也系馬樓東家千金醉盡不復惜猶吹玉笛引吳娃日斜樓外春風起春愁滿眼楊花裏髙歌一曲下樓去傳徧江南數千里錦袍綠水迷蹤迹落日空梁照顏色江頭盡日不見人樓上幾年無此客倚欄仰看西飛雲如何不飲憂其身只今寂寞千載後誰酹采石江邊墳

山中苦寒歌

深山苦寒不可居門前積雪三尺餘陰崖一夜石蛻骨寒澑萬瓦冰垂須道人凍臥山之麓莫爇松明煮溪綠山陰孤棹期不來夢入幽巖聞折竹徵西將軍持短兵馳馬夜渡黃河冰闗東諸將而欲裂嚴光獨釣桐江雪

悲戰士歌

吾聞上古無爲天下治兵車首自軒轅氏湯武爭王起徵伐秦並山東乃稱帝亂世英雄力排主四海生靈血塗地中原落木風颼颼一度興亡一度秋乾坤百戰日月黑泰華不動黃河流玉闗旌旗拂太白王師萬里開絕域春風艸綠師未還鐵箭飛書問消息功名不願萬戶侯富貴不願千金裘但願朝廷有道烽燧息結屋深山看靑壁

李哲【字公毅號耕云前進士】

韓之盧

韓之盧猛捷世所無利口疾足逢時需豢以糠籺飼以余感激意气心力輸平原八月秋艸枯呼嗾詭遇當前驅東郭之防衣褐徒食邑卯地承其初爾祖於戍封時俱不侵不暴穴以居爾窮其蹄禽焉俘盡室累累恣所屠逞心得雋名欲沽北山有防貐南山有於菟大爲民害爾勿除磨牙食人肉白骨委道途大爲民害爾勿除聞其腥臊妥尾逋觸邪旣無獬豸徳仁厚又不慕騶虞畏彊淩弱心何如上天好生爾好殺逆天罔道天必誅一朝惡積殘其軀形骸狼藉磔路隅傍人不卹掩鼻趨有孀其雌哭呱呱百獸率舞蹌蹌呼

孫華

宇文子貞至驛爲松江諸邑田糧事賦古詩二章贈之

朝行谷水東暮行谷水西谷水日日流驛舟日日來驛舟來不已波浪日日起

朝行谷水西莫行谷水東傍人指驛舟舟中有春風春風吹谷水照見桃與李

商人婦

妾年將今笄嫁與東家兒東家兒販江西夫婦五年三別離江西娼家花滿蹊不知今年歸不歸春來還爲作春衣滿院楊花雙燕飛

楊基【字孟載蜀人】

黃鶴生歌

君不聞眉山道士徐佐卿化爲黃鶴朝太淸還君金僕姑畱得千載名又不聞穹窿小仙徐子貞翩翩自稱黃鶴生鏈形蓬萊山鳳臆紫燕膺千有六百年飛上白玉京玉京錦貝闕十二樓五城姢姢萬靑娥吹笙來相迎黃鶴生骨相奇金衣霜裙指而洪髀不飲華池漿不啄靑田芝恥彼五色鳥覽徳輝下之浮丘不能招八公不敢騎飄然從西來不使上帝知帝遣紫虛君魏夫人夜乘白鸞來相追瑯霄頃刻九萬里追之不及鸞聲悲黃鶴生請少畱爾爲黃鶴舞我爲黃鶴謳便須吹玉簫登爾黃鶴樓樓髙幾百尺見三島十洲瓊珠金光艸鐵网瑚鉤樓今已捶碎瓦礫三千秋黃鶴生孰與儔毋乘腰纒人扶搖上揚州揚州瓊花已枯死仙人不復來追遊黃鶴生鉗爾口毋銜紫泥書寄與西王母王母見爾笑起作小垂手黃鶴生來爾聽昆侖十二峯朶朶芙蓉靑上有雙羽箭金鏃孔翠翎爲我取之來射此天狼裏坐令談笑間四海煙塵淸爾亦策爾勲我爲爾勒銘更呼薛少保圗爾雲臺形黃鶴不肯顧長鳴掉頭去路逢鐵龍君亹亹道其故龍君勸不止竟觸龍君怒手挽黃鶴衣醉叱黃鶴住黃鶴不敢去飛繞三華樹夜深鐵龍睡不醒黃鶴髙飛不知處

董佐才

題考功掾金華範景淳風木圗

金華範氏忠孝門天道福善生賢孫苦云父母壽不永三復伊蒿如事存結廬墓門秋復春悲風拱木偏愁人弱枝淩空根入土根猶父母枝猶身木𨿽欲靜風不止子𨿽欲養親不俟由來大孝慕終身聖稱虞舜賢曽子去年辟試銓曹吏回首鄕闗二千里畫得墓間風木圗比作座銘懸旅邸風吹宛似聲號呼木身半著涕淚枯目之所至思所起百歲一日心無殊召公甘棠武侯柏惠澤在人人尙惜晚節移忠顯令名報取劬勞恩防極

方寸鐵爲盧仲章賦

方寸鐵百鏈剛吹毛劍鋒秋水光鐫勒妙儗郚竹房倒薤文連環鈕通侯累累懸肘後伏趺蟠螭首頌徳紀功垂不朽鐵名已著霜滿顱復得鐵業傳二雛勿劖元祐黨勿刻詅癡符何如往補石經缺萬古六書存楷模天下英髦知所趨伊誰之力丹丘盧

董紀【字良史】

短歌行

山鳥日日喚提壺勸君酒盡須更沽千金五花不足惜莫計囊中錢有無人生百歲幾時好大是愁多歡樂少朝見開花暮落花昨日朱顏今日老爲君起舞爲君歌當年不樂柰老何

紀夢

夢中挾飛仙與我肩相齊手持綠玉杖腳踏靑雲梯彈指天門開天家難久稽培塿視三山九州一丸泥蓬萊自淸淺海水忽流西金難半夜出又向扶桑啼

張樞【字夢辰】

生日自責三十韻

西有濯錦江東有自滚湯南有樹頭酒北有地種羊我生四維中曾無一綫長仁獸乃騶虞瑞鳥爲鳳凰帝江解音律火烏識興亡老我嗜書史亹亹空文章聖徳不暖席賢知亦賣漿飯牛百里奚誣金同捨郎我何專一隅跬步費籌量緹縈小女子有策陳未央姬滿甫髫齔對言如珪璋退耕力不任進升心未遑我發日種種我生日茫茫頽然六十翁宇宙須眉蒼一子峭孤立力穡不救荒三弟各奮飛食祿天一方今年耳重聽兩眼無童光長笑卻秦兵大哭救楚王少不同鶚薦老無事鷹揚今日屆初度妻子具壺觴坐我方惻然置身桃李傍肴核雜前陳防酒弗願嘗聽我心中辭援琴彈慨慷父母生我時艱險且徬徨三日不蓐食俾整棺衣裳皇天與后土覆載徳汪洋展墓何許望望白雲鄕惟有防極恩九死不足償妻兒悉我意嗒然摧肝腸請從事斯語沒身不可防

髙啟【字季迪平江人】

明妃曲

都門塵拂春風面臨別看花淚如霰君王惆悵惜蛾睂不似前時畫中見白髮呼韓感漢恩寧胡漫號閼支尊氊裘肉食本異俗不如但嫁巫山村黃沙漠漠無城闕指冷鵾弦夜彈歇相隨萬里到穹廬只有長門舊時月妾語還憑歸使傳妾身永棄不須憐願君勿殺毛延壽畱畫商巖夢裏賢

秋江曲送顧倅之江北

秋江月滿秋潮大江上行人待潮過別離休說渡江難半日順風船穏坐楚鄕茫茫葭菼平使君來時雄雉鳴子弟從軍渡江去幾家猶住夕陽城水田𨿽荒飲常足芡米夜舂三十斛誰道繁華不及前戶無徵稅官無獄渡江渡江君莫畱江北樂似江南秋

劉原俊【字用章浚儀人】

過歌風臺

六國無人祖龍死布衣提劍山東起八年置酒未央宮千載猶思復田裏風飛雷厲來咸陽錦衣其如歸故鄕登臺作歌醉眼白俯視四海諸侯王寂寞河邊一丘土煙樹蒼茫接齊魯行人何必重傷心世事回頭今亦古

安將軍歌

安將軍紫髯鐵面多戰勲猛气散作西山云前年紅巾入城府赤子滿城誰父母將軍血戰城東門五百健兒齊奮武更有大郎猛於虎身屬櫜鞬寶刀舞打馬奪橋入賊塢殺賊盡作河邊土將軍父子眞有功今日渾如畫筆空將軍功豈不好弁山入云靑不了

朱堂【字堂】

聾婢辭

山翁有老婢凶歲家窮嫠十千質之歸用以司晨炊醜惡固不論病瞶殊非宜指揮失西東百喚不一知主母大叫呶焉用癡婢爲回頭謝母翁聽婢前致辭婢也病不聰婢也誠非癡世情惡察察偏聽生姦欺郗生入幕賔臥吐王允之紛紛墻壁間屬耳幹人私殷牀驚螘鬭渡水笑狐疑作勞暮夜鳴黈纊左右規凡此非婢病婢病良可醫奔趨及語言所恨見事遲口目且順從手足可運持幸毋怵迫驅假以寛緩期猶堪偹汛掃或可貸鞭笞況在蒙莊書亦聞老聃師五音令耳聾六鑿使性移不癡亦不聾聚室能無疵有耳未足喜無耳未足悲此疾何足卹此理端可推翁母聞婢言失笑幾解頤勿輕聾婢癡更謂聾婢奇明年社日來乞酒爲爾治萬權【字仲衡】

兄入甕

來俊臣與周興對食問囚不服當何如宜置炭熾甕人居其中無不服者俊臣出內狀曰請兄入甕

炭山髙赤如血炙天天欲然燎地地欲裂火鴉亂飛鐵甕熱請君投箸坐甕中髀骨焦枯自爲孽鼷鼠捕貍鼠技竭蛛絲羅螫蛛先滅甕中人嶺南別

母提刀

僕固懷恩謀叛不朝歸白其母母提刀逐而敎之

母提刀泣且敎臣當死忠子當死孝天王待汝恩不薄食邑太寧頒紫誥兩虎爭百獸笑我欲爲國除殘虣刳爾心謝三軍斷爾頭告七廟嗚呼賊子何煩老吾老釋仁淑【字象原】

闗山月

白楊風蕭蕭胡笳樓上發壯士不知還羞對闗山月去年天山歸皎皎照白骨今年交河戍明明凋華發交河水東流徵戰無時歇鬥酒皆長歌歌罷淚成血

沈理【字原禮】

題蘇小小墓

歌聲引回波舞衣散秋影斷夢別靑樓千秋香骨冷靑銅鏡破雙飛鸞饑烏弔月啼鉤欄風吹碧火火不滅山妖哭入狐貍穴西陵墓下錢唐潮潮來潮去暮復朝墓前楊栁不堪折春風自綰同心結

釋行方【字行紀嘉定人】

顧玉山艸堂席上寓興

春暉樓頭春最早主人宴客情更好萬斛蒲萄瀉綠波一色毺剪芳艸卷簾山色何冥冥吳天半掃蛾眉靑亂雲忽西起倒壓白日停野狐啼煙道路黒海風吹雨蛟龍腥短歌長吁傷我情門前溪水聲泠泠

董佐才

靑藜杖【應試】

北斗城頭風露涼閣名天祿鄰未央卯金之子校書倦嘿思周孔參羲黃黃衣老人叩閣進靑藜杖端吹火光光如昆山燭龍照幾席炯炯須眉蒼共談來今及往古義理奧辭精詳自非神功俄頃助經籍至道淪微茫大師靈壽謾榮寵葛陂龍竹徒荒唐豈如天上有太乙能使人間文運昌𨿽云過眉尺度短扶持聖敎千年長當代人才亦豈少好著更生居玉堂

兪鎬【字孟京雲間人】

擬古四首

李白一斗酒慷慨詩百篇一時縱豪放意气淩靑天皇帝降輦迎天下稱其賢悠悠千載下此道非不傳漢祖云夢遊當時曷爲意執信系之歸封以淮陰地一爲陳豨謀功業已違志悴焉煩聖憂忠良勿宜廢昭侯愛敝袴勿賞徒笑嚬孔明誅馬謖克意在經綸一以待有功一以示無親罰賞茍不濫大業崇千春魏記未云久司馬懷其璽骨肉復相殘敵人遂蠭起中有慕容氏崛然乘間起覆轍勿復蹈鑑之在靑史顧彧【字孔文】

塞上曲

燕山蒼蒼塞土紫雪花如沙月如水穹廬酒暖貂裘溫匈奴角聲全部起將軍彎弓發指冠指墮馬蝟心不寒士卒並持蘇武節酋魁莫作李陵看

刈菅

刈菅種冬葵葵生菅亦生再刈葵必傷置之菅復榮地力旣已竭灌漑亦匪輕終焉同艸莽何以慰吾情刈菅當刈根始謀在深耕

余詮【字古平撫州人】

春夢軒

池靑艸色暖蝶曉花枝滿花滿復花稀春歸蝶亦歸蝶歸春杳杳春夢何時曉推枕看東風幾人春夢中袁凱【字景文松江人】

蚊

羣蛇戢戢方鬭爭蝦蟆螻蛄相和鳴百足之虫行無聲毒气著人昬不醒蚊蚋𨿽微亦縱橫隠然如雷吁可驚東方日色苦未明老夫閉門不敢行

吳哲【字子愚華亭人號澹雲野人】

題西省掾王繼善望云圗時親居錢唐

掾郎思親仍好奇野服矯首天之涯白雲何處是親捨吳越山橫雙黛眉當時釣遊在親側縱逐風雲上京國一爲微名歸不得兄弟無人慰顏色漫把羮墻擬白雲白雲聚散愁紛紜九江秋早祿田熟負米趨庭手自饙

過裏洋河

裏洋河何湯湯奔流百折到瀧岡砂磯灣灣裏路長船頭照見落日黃愁雲低沒雙鳬翔檣烏孤徵心徊徨遙空半作明月光涼風忽來吹我裳荻花夜白含淸霜裏洋河思故鄕

夜雪有懷範玉厓叔中朱滄洲孟辧

江南地薄雪並寒緣江矮屋茅復單析薪束緼空燎眼春陽不暖先生槃西家利酤常苦酸東家壚頭量子寛山公八斗焉足醉少須暫解雙眉攢門前栁花飛作團瑤田珠樹森防幹鄒枚僵臥竟不起對此欲賦誰同懽南州俊髦陸與韓躁進誤刷淩雲翰售才阮生急一官肉眼不肯空曹瞞滄洲渺彌玉厓巑岏二仙者流同余肺肝進直任公鉤退屑淮王丹宗儒倡道富文學妙斡造化歸毫端乃謂仲尼顏子不死亦易事忍見後天日月凋雙丸今夕復何夕三山皆白鸞我欲邀二仙授簡發漫汗仙兮素愛我禦風諒非難戒兒預沽客一石此醉要吸六合萬頃冰壺幹

寄閩中兄子昭二首

日落咸池西回光麗幽厓陽精有時下死艸生春荄鳳羽亦翔集鳴喙相和諧修名在早晚君子慰中懷有客扣我門手送閩中書我懷相感發憤樂在須防徵途問生死加餐安起居樂只父母心富貴將何如王逢

題曹煥章松筠軒

煥章號采芝生雲間人事親孝好博古雅善書畫過其所居松筠軒時煥章謝病卻掃意晏如也壬子夏因哭母喪明作詩以贈

蒼髯之官直節君曹生落落日與羣丘園傲兀歲寒月幾簟颯沓陰涼雲天風泠然露淸灑山人曽來坐其下谷水秋髙一鶴飛門前過盡黃塵馬

大雅集卷三

欽定四庫全書

大雅集卷四

元賴良編

張以寧【字志道閩人】

蛾睂亭

碧酒雙玉瓶獨酌蛾睂亭不見李太白但見三山靑秋色淮上來蕭然滿云汀安得五十弦彈與蛟龍聽孫華【字元實】

夕陽

夕陽掛紅鼓彊半浸綠水斯須日漸下堆阜參差起老夫岸巾坐並入圗畫裏新新無停機擬議已非是人間希闊事終有變滅理如何曠土懷眷眷不能已

倪瓚【字元鎭】

送李徵士過荊谿訪王司丞

何處尋狂客故人王子猷花落庭前樹風吹溪上舟紫筍生春雨綠蘋滿芳洲心隨酒船發悵望不能休

送李徵君還揚州

二月桃始華淮南客還家階前疎雨落堂上春衣薄爲言沈約在吳中玉壺靑絲酒如空春風相過蕙艸綠芳菲滿堂樂未終

錢璧【字伯全華亭人】

贈瑞雲林上人

英英谷口云欝欝溪上林形影偶相值去畱復何心握筆攬秋思倚窓延夕陰誰云市朝逺亦足慰幽尋鄭基【字本初三山人】

擬梁簡文五七言體送鐵文彬左丞奉召還京

將軍功蓋世揚威淨海隅蛇矛縈後騎虎衞促前驅三門開地甲八陣轉天衢鐃鼓潮頭響竿旗日下趨飛梯躡暗島合璧示宏圗降醜尋封奏帝庭璽書銜鳳落靑冥再召伏波歸闕下南荒銅柱已鐫銘騑騑返駟馬黃河春始融輕風流碧塞晴日炫雕弓栁坼秦山麗冰銷泗水通錦鶻窺長阪白雁墮春空黃封將法酒羽檄候元戎麟閣圗形已預知更應設帳會瑤池夕斂花光歌吹歇禦帖重頒紀宴詩

李垚【字象賢寧海人】

和友人過西郊韻

秋原晚蕭曠杖藜荒逕微川迥眾鷗集天淸孤鶴歸寒煙蔓艸密積雨豆苗稀臨流擬結構息鞅振塵衣釋萬金【字西白吳郡人】

趙千里田家四季圗四首

桃花浪已深楊栁風猶弱鄰曲欣往來逢迎勸耕作犍犢不自暇老農良有托共醉社日尊陶然得眞樂

其二

蠶事方告成鳴蜩有新聲插秧雨初徧治艸日不停雜坐髙樹陰解衣午風淸作勞時自逸孰謂非常情

其三

湛湛露華白蕭蕭楓葉殷黃雲半已斂玉粒終不慳官賦戒早輸農家期暫閒酒熟互招飲只在鄰里間

其四

欣逢大有年囷積已稍丰滌場已十月朋酒邀諸翁處處歌擊壤熙熙詠豳風兒孫自生長樂與堯民同釋觀通【字希逺宜興人】

壺中荷花

愛此荷花紅天然匪雕飾披披妍令姿停停映淸湜風引菌蔯香露含瑚色寘之白玉壺光輝滿瑤席周砥【字履道】

吳越兩山亭

兩山夾江水孤亭橫翠微吳云與越鳥千古不停飛風厓灑松瀑月壑舞蘿衣王气未消歇霸圗今是非長歌一杯酒掃席延淸暉

王逢【字元吉】

題顏守仁竹石圗

廣文窮益堅竹石研池出勢卻虞人旌籟隠伶倫律渭川春暗雨淇園寒落日鳳深蒼梧云茅檐花復實

題兪東岡六有齋

隠居古善人中歲稅塵鞅座陳五經傳楣揭六有榜儼若上帝臨於焉岱宗仰昕曛貴循度瞬息戒或防賔師臯比擁兒孫蚌珠朗將見一家學鄕術春浹盎世方騖虛逺俗復競浮爽不圗窺橫渠葦航排風上吁嗟淸流輩旣悼入廚黨何階名教間浩然獨還往月林函疎影溪嶼臻灝爽良覯匪後遲朋酒置犧象

蘇大年【字昌齡廣陵人】

題萱花圗爲賴善庵賦

亭亭諼艸花歲晚顏色好興言北堂陰樹之可怡老懷歸歸未能遊子悲逺道披圗歌白雲天末蜚鴻杳曹睿【字新民永嘉人】

贈顏守仁

吾友夢谷生其人美如玉平生鐵石心剛介不可辱寧甘首陽貧寂寞在空谷懷哉能幾見髙風激流俗瑪魯【字兼善會稽人】

述懷

流光何駸駸瞬息不我待憶從越山來忽復廿余載羇棲迫險艱形容爲之攺世澤嗟僅延生涯念何在冰霜歲雲暮憂端際滄海積陰韜日月矯首重興慨願效商顏翁行歌紫芝采

葉杞【字南有京口人】

感衷二十四韻

貢賦通重譯耕桑被九垓歘驚氛祲滿不謂歲時催丞相興師出綸音降使開紫泥封五采黃道繞三臺奕奕宣光業桓桓李郭才陣云連朔野廟略定風埃香糯江南餉蒲萄隴右醅馬羣金匼帀毳帳雪毰毸劍動彭城潰珠還甓社來長驅危破竹密令疾銜枚王者徵無戰羣雄勢欲摧忽聞君命召竟勒將旗回中夏捐雞肋淸朝隠鴆媒義聲從此逝銳气一時灰天迥威弧弛城孤畫角哀火狐翻嘯聚海鱷復喧豗欵附眞遺患除封實戲孩民情猶耿惻天討尙徘徊憂憤飛神爽瘡痍映淚腮衮衣徒倚注肉食自輿儓河漢明如洗昆侖豈易頽孰矜黃鵠志羞上野鷹臺微效寧無念篇詩信漫裁霜晴野空濶獨立望蓬萊

董佐才【字良用】

題華亭朱孟辧篆冡詩卷

古初無毫楮羲畫何由傳孰知文字理已具河圗前神農洎蒼頡俯仰極人天穗書與鳥書創制分後先疇錫禹時盤銘著湯年岐陽紀石鼓史籀稱獨賢矯若蛟龍蟠郁若鎖鈕聮科斗聿行漆形體因自然一從孔壁廢重爲經籍憐秦相約籀古撰次蒼頡篇小篆遂名家勁健含姿妍登封及詛神金石紛雕鐫下逮八分變化如雲煙漢經煨燼余文敎仍敷宣保氏存六書學僮才九千揚雄纂奇字杜林解探研繼踵非無人意气莫不全偉哉許祭酒搜羅歸簡編墜緒賴復舉後學知相沿陽冰克逺紹鉉鍇造其近代郚與周筆勢回奔川華亭朱茂才好古喜欲顚一掃世俗書習篆防食眠秦望並之罘碧落兼新泉小者案間列大者屋壁懸平生囊橐貲多充買碑錢功深學旣精齒壯志益堅池魚染皆黑鐵硯磨將穿摹榻累萬番期差古人肩師法正在玆什襲比蹄筌孫樵文自祭智永筆忍捐前修不我欺我癖尢難痊嵯峨細林山上與浮雲連譬彼汲冡書函之瘞其巓聚土封若堂劖石表爲阡其陽碧樹交其陰書帶緣山靈謹呵護有名如有仙揮灑人間者顯晦名非偏寶劍賈胡發玉押蔓艸纒何如篆家光夜夜映星躔

王逢【字元吉】

沈一中淸友爲修梜堂風露琴先寄是詩期過最閒園夜宿

一日焦尾脫十年孤鳳喑欣遭運斤手妙得斵輪心溪館茗煙薄石牀蘿月深攜之肯枉顧側耳陽春音

淵明把菊圗爲居生遵誼題

解官賦歸田把菊秋風前顧問劉寄奴何如傅延年

大雅集卷四

欽定四庫全書

大雅集卷五

元賴良編

孫華【字元實號果育老人雲間人】

至順攺元季夏大雨幾月

雨欲沈三版天應隔萬重元年書大水六月變窮冬消長闗時宰艱危泣老農蛟龍毋太橫於爾卜丰凶召命因赴省以母老夜至嘉禾驛二首

歲晚離家客更深上水船犬鳴營柝外漁唱驛燈前逺役闗慈母孤忠仗老天極知朱紱貴無柰防衣妍漢使徵求急潘輿定省頻小人猶有母率土莫非臣歲儉盤炊玉家貧酒泛銀自緣憂鶴髮豈敢逆龍鱗張憲【字思廉號玉笥生會稽人】

次評廷佐喜見寺樓韻

髙樓名喜見逺客獨傷心鞍馬思劉備衣冠惜華歆曙光浮海濶秋色到江深送目防幹久冥鴻入窅沈黃璋【字仲珍華亭人】

遣興二首

滿目烽煙在經春血淚垂素無投筆志空有掛冠思江總眞能仕陶潛托賦詩獨余心炯炯靜夜月應知牢落悲生計艱難嘆索居母兄皆寄食兒女久無書井邑兵戈滿郊園瓦礫余傷心春雨過農事定何如徐孝基【字立本章安人】

寧海道中早行

中歲事行役勞生卒未休大星垂野白逺水際天浮土俗魚鹽富民居橘柚稠何年謝塵鞅歸臥此林丘劉壖【字小齋江陰人】

送朱自明調閩憲掾

昭代急才賢君今甫妙年閩中烏府客江上米家船美化移蠻俗淸風斂瘴煙好尋京兆老珍重玉堂仙釋宗衍【字道原】

吳江晚泊

風壤三州接江湖一水分虹消滄海雨日落洞庭云客意終難盡漁歌實飽聞長思陸魯望不出可防君

秀州東郭舟中

自在眠沙鳥參差入郭舟山林吾計拙天地此身浮曉气成云住晴波雜霧流攬衣疑厚薄十月暖如秋釋元本【字立中】

柬許廷佐

近聞新出處水北古招提雕鶚淩塵出驊驑顧主嘶失弓還問楚抱瑟謾過齊道上將軍樹詩篇莫浪題

懷歸

憶昔兵戈際艱難覲省歸庭闈歡進酒弟侄戲牽衣慈竹春陰合萱花夕露微卽今懷父壠祭掃久相違程煜【字彥明維揚人】

過太湖

擊楫中流去西風客思催地吞南極盡波撼北防回蛟館懸秋月龍宮起夜雷濯纓人不見長嘯倒金壘楊基【字孟載蜀人】

夏夜有懷二首

重露澄秋色輕風生夜涼碧看湖艸亂紅愛渚蓮香有弟徒相憶何人不異鄕悲笳在城上雙淚落衣裳西月離東井黃雲近紫微秦州今日亂漢使幾時歸故舊皆朱紱風塵只素衣流螢念孤寂相照入綀幃邵思文【字彥文】

簡報國寺僧淸逺

聞說招提境空王紫翠中法王新象馭天子舊龍宮愛酒慙陶令能詩憶逺公欲尋方丈室相續晉賢風

浙江亭

極目錢唐上千山列畫屏雨晴江樹碧潮落海門靑對景悲王導移家憶管寧臨風一惆悵沽酒慰飄零梁天祐【字祐之華亭人】

乙未歲遣懷

四十今年是亂離生百憂身居南海上家在北山頭對酒心先醉看花淚欲流時危賴支遁禪榻重淹畱董章【字士明四明人】

挽穆爾古蘇

大夫寧制敵元帥豈容文白髮難防母丹心只爲君虎狼千里戰吳越半江分落日孤城在忠良死後聞

次友人韻

唐室何多難詩愁杜拾遺皇天終厭亂聖徳本無虧自比當年事空懷故國悲一般思弟妹不在漢鐘離許弼【字廷佐黃巖人】

涼雨

大云將晚滅涼雨忽西來天地秋先到江湖客未回思家空有淚憂國豈無才萬里闗山道誰憐庾信哀魯淵【字道原曲阜人前進士】

題馬文璧秋山圗爲盧仲章賦

野館空山裏林泉象外幽澹雲初霽雨紅葉早驚秋路轉山藏屋橋危岸倚舟直疑人境異便欲問丹丘兪俊【字子俊】

嘆息

百年同轉燭五十始知非老病侵腰膂浮雲苦鞿閒門羅可設今雨客還稀空羨茅堂燕翩翩傍母飛沈欽【字欽叔】

寄劉小齋

村迥落葉赤江空寒日黃野鴉隨處宿官栁自成行無路歸秦客逢人問楚狂長歌一回首淒惻向滄茫張樞

得共辰弟詩次韻寄安慶建寧二弟

三弟一書歸經年萬事違舟移安慶雨雲作建寧衣老去知心少春還見面稀閒愁無著處開徧野薔薇釋原瀞【字天鏡雲間人】

重九二首

舊日重陽節惟尋麯米春忽經時到眼但覺老隨人白髮𨿽多難黃花不厭貧登髙本無意蹤迹愧紅塵故舊俱淪喪人情轉寂寥驅馳逢九日牢落是今朝把菊難爲醉囊茰興自消江鄕獨無賴風雨暗蕭蕭顧天祿【字謹中】

次韻夜泊二首

海近潮初上江淸天倒流故鄕頻入夢此地獨維舟落雁沈霜鏡潛魚避月鉤不眠催早發歷歷數更籌城郭還依舊人民似昔非故鄕南去逺奉使北來稀水落波聲小天空月色微客舟隨處宿浪迹幾時歸釋靜慧【字古明】

寄梅雪朱隠居

何處風篁好漁莊路匪遙水光淸暑簟花影赤闌橋座客分詩卷鄰姬浣酒瓢離懷無可贈春夢過蘭苕顧彧【字孔文】

客夜

露下碧梧白風生玉籟幽闗河今夜客天地十年秋鼓角悲新鬼衣冠憶舊遊都將周顗淚灑徧黒貂裘買閭【字兼善】

和年弟聞人樞京城雜詩四首

鳳詔頒初罷花陰轉玉墀鹽梅調鼎餗絲竹奏咸池風靜鑪煙直雲開扇影移紫薇花下客爭賦奪袍詩山勢北來逺河流東去長天階羅虎拜帝室降龍祥石鼔苔痕碧金盤露气涼慚無董賈策三伏獻明光落魄南州士看花愧不先未承金馬詔及見玉堂仙日月開雙闕星河麗九天何階近帝衮身惹禦鑪煙霄漢樓臺湧春風燕雀飛櫻桃臣舊賜苜蓿馬新肥淸漏傳銀箭紅雲防衮衣窮經晚進士慚授一官歸

雪

朔風吹破屋曙雪下繽紛六合渾淸气千山盡白雲老蛟深閉蟄獨雁逺呼羣想象西湖路梅花痩幾分

春雨有感

曉雨連山白春云壓地陰叢篁棲雀亂芳艸落花深水濶西江眼天長北闕心孤桐閒在壁忍操越南音吳哲【字子愚華亭人號澹雲野人】

寓上藍寺和鐂公輔

逺俗依蘭若淸心愛竹房淨攜蒼玉佩髙臥白雲鄕近座天花密開函貝葉香方庭涼月上隨意據胡牀

題盛本初居易齋捲

自分驅馳嬾那知踐履深風雲難彊防箕潁亦何心屑屑齊門瑟悠悠梁父吟周行信如砥吾道孰銷沈葉杞【字南冇號漪南】

幽懷

季子長遊日張翰早見幾秋蒓侑魚飯霜葉滿貂衣詭遇遭時寵才猷與世違予生傷往事甘老故山薇陸燾【字子臨四明人】

野晴

雁影鄕書外江聾客思中野晴秋獲竟村逺晚炊同松桂如違約文辭任嬾攻瀟瀟吹鬢雪又見荻花風大雅集卷五

欽定四庫全書

大雅集卷六

元賴良編

馮子振【字海粟】

楊花二首

曽與行人惜翠條而今飛絮滿河橋一分流水萍初碎百尺春風雪未消微撲妝樓啼半面乍粘舞席折腰沾泥更傍誰家砌簾戶新聲紫燕嬌

婉娩春光與願違悠揚風日暫無輝不隨芳樹千林歇還趂遊絲百尺飛夢落吳蠶欺薄蠒心隨代馬戀徵衣鳳池蹤迹逡巡到未忍飄零拂釣磯

袁伯長

寄僧

白塔亭亭透夕陽芭蕉深處碧窓涼江神夜誦光明偈天女朝聞解脫香齋鉢午空烏守樹經臺云冷鶴歸房平生願結西方社卻笑淵明作吏忙

寄子昂

故國王孫佩楚蘭春云涼月倚朱欄玉簫曲趂鶯聲囀金鼎香隨蝶夢殘碧沚波淸堪把釣黃塵風急倦彈冠外家文物惟君在笑我冰姿跨曉鞍

張翥【字仲舉】

寄周伯溫

天子臨軒授鉞頻江南無地不紅巾鐵衣逺道三軍老白骨中原萬鬼新義士英靈虹貫日仙家談笑海揚塵多將滿眼淒涼淚哭盡平生幾故人

送宋本禮部狀元調選還京

聖主求賢禮數崇策名髙步冠南宮乘槎析木天津上奏賦甘泉鹵簿中染翰墨凝仙掌露護衣香散禦鑪風只今帝業熙千載正待儒臣黼黻功

寄陳子華時畱淮海

鳳在陽岡鶴在臯相思空遣夢魂勞簫吹夜月江橋酒槎泛秋風海市濤故國山川吳分野美人詞賦楚離騷瓊花新制爭傳冩應使揚州紙價髙

項炯【字可立】

金陵懷古

江左夷吾浪得名豫州英槪亦沈冥夕陽枯樹山如赭秋雨荒臺艸自靑漢苑玉魚誰復葬昭陵石馬已無靈可憐白髮商人婦猶向燈前唱後庭

楚聲夜起國殤悲運盡東南事可知塞上竟推金馬去冢間俄見石麟隳祝宗端只先期死丞相空聞後出師落日半江秋寂寞乳鴉猶繞萬千枝

陳文傑【字漢卿】

漢陽道中

老翁八十臥田廬回望中原淚滿裾盜起山東多似螘民移河內半爲魚總戎已見開金甲優詔曽聞下玉除白首孤城州縣職無由得奏一行書

吳克恭【字寅夫】

送唐漢卿

春風顚狂復細微吹波蕩槳動人衣野桃葉小流鶯至官栁條靑江鮆肥稍別未嫌頻作惡相逢自識故應稀腐儒竊祿眞何補回首滄洲白石磯

薛常州端午雅制

端午宮詞進閤門侍臣應得忝芳樽禦羅畫扇金花細甕蠒朱絲玉臂溫太子題詩成故事前朝報國荷殘恩更求醫士三年艾攜向壺冰炷自魂

張以寧

錢唐懷古

荷花桂子不勝悲江介繁華異昔時天目山來孤鳳歇海門潮去六龍移賈充誤世空無策庾信哀時尙有辭莫向中原誇絕景西湖遺恨似西施

題釣臺

故人已乘赤龍去君獨羊裘釣月明魯國大名垂宇宙漢家小吏待公卿天回禦榻星辰動人去髙臺山水淸我有長竿數千尺坐來東海看潮生

孫華

鳳山懷古四首

宋家事業如漢晉遺史班班今尙存南渡衣冠元帝紀中山廟社靖王孫海門龍去秋潮橫宮樹鳥啼夕燐繁已恨無人似諸葛生憎何物學桓溫

王气中流甲馬營殘星還繞鳳凰城斯文自可同三代諸老猶能語二京穉帝有車將白璧太皇無艦載蒼生只今四海漸聲敎共戴堯天樂太平【天兵壓境陳宜中啟謝太后欲請三宮浮海且云舟航已具後曰臨安十萬百姓能盡載否遂降王師】

故汴人材軼漢唐東南文物尙張皇荊吳形勢傾丹鳳伊洛源流到紫陽宇宙自來闗歷數江山渾不管興亡空餘車馬塵埃市猶作鯤鵬變化鄕

莫向登臨起嘆吁故宮今是梵王都麒麟馺娑荒荊棘鸚鵡頻伽長苾蒭輦道久無黃面蓋寢垣誰置白浮屠望江亭子依然好時有胡僧置酒壺

兪俊【字子俊號云東華亭人】

渡江

臘月六日狼山下浪花如雪勢吞舟隔江隠隠聞吳語去國遑遑學楚囚白髮慈親初屬望靑衫倦客不勝愁幸存杜曲桑麻地敢望班超萬里侯

楚州夜泊

漏鼓聲頻欲四更野航燈火對愁明城頭楚語驚鄕夢船尾吳歌動客情漠漠水雲聽雁度瀟瀟風雨自雞鳴離羣逺道何嗟及未必江湖老此生

次髙原朴見寄韻

年少簪花壓帽檐飛觴走斚競春空餘老淚靑衫濕遮莫新愁白髮添生計有涯蠶上箔公庭無事鳥窺簾昔人漫說揚州鶴自笑熊魚豈得兼

董佐才

題顏炳文梧竹軒

髙梧十尋竹千挺一塵不到軒中央鳳凰夜棲碧雲暖翡翠晝鳴蒼雪涼聲度書窓葉墮井影來棋局梢過墻何當拂衣逐歸隠日拜慈親稱壽觴

董紀

題友人山居

煙蘿寂寂防柴扉路入蒼苔一徑微江燕定巢來自熟巖花結子落還稀修琴有制先抄譜沽酒無錢更典衣采藥山童終日去夜深常與鶴同歸

張樞【字夢辰】

送友之戎幕

金吾上將開東閣白髮參軍起曲阿嚴武故人惟杜甫馬周知已獨常何龍蛇久鬭系兵甲烏兔髙飛避网羅慷慨平生兩行淚哀時更比別離多

宋處仁【字智民華亭人】

杏園

天寶年中錫宴開慈恩寺裏看花來雨香曉潤金泥帖霞影春翻綠玉杯詩客錦囊還可賦花奴羯鼓不須催只今萬樹胭脂雪遺核應慚董奉栽

灞橋

石罅赬虯幻殻存將軍舊業許誰論波浮沆瀣吞虹影玉琢連環鎖地根花信雨晴春酒館栁陰樓倚夕陽村蹇驢奔走紅塵客破帽題詩合斷魂

盧升【字廷舉髙唐人】

爲王淡淵眞人題登瀛橋

仙翁作橋臨岱宗木公金母來往同銀河一夕失烏鵲白日半空垂紫虹雲飛每傍石檻過水流直與丹池通我嘗曳杖躡其上彷佛如到滄溟東

束宗庚【字章孟】

題如一源防云軒

白鶴步苔窺短楹浮煙微動鬢絲輕玉塵落碾雷聲殷瓊乳滿甌云影橫心入蓬萊仙路杳書傳諫議夢魂驚卻疑說法神天坐散亂空花雙眼明

張璧【字景辰陳畱人】

嘉禾

城樓倒影落湖波湖上風帆鏡裏過歸客自炊菇米飲小娃爭唱竹枝歌梭頭艇子輕於葉雪色沙鷗白似鵝此地將軍戰時血春來丹漬蘚痕多

橫溪

扁舟東來歌扣舷四顧雲水心茫然蛟龍見窟不敢唾星斗滿身如在天打鼓賣魚江雨歇看山濯足溪風顚解衣典取酒一石醉伴忘機鷗鳥眠

朱芾【字孟辯雲間人號滄洲生】

寄張子政

野政老人隠者流淸溪繞屋似愚溝自編蒲葉作素簡時瀉松花洗玉舟仲連未遽蹈東海孺子還復棲南州別來淸事想不廢詩成應畫李營丘

沈伯修

懷鐵雅先生

烽火南歸鬢未華艸亭在水東家綠篔新長參差玉璚樹能開頃刻花坐按小娃歌白薴醉呼稚子整烏紗麟洲別業淸無暑翠盎時浮五色

釋守仁

寄友人歸上洋

四月南風吹白沙春江遊子思無涯讀書未築樵東捨送客先歸海上槎萬里黃塵悲戰馬滿城紅雨亂飛花傷心不折湖邊栁更待重來駕小車

柯九思

飛龍亭

謝安墩上新亭好玉斧鑾旌紀昔遊五色曽瞻天子气六龍俄起帝王州元戎談笑收京闕阿閣論思侍冕旒一臥滄江今白髮鼎湖云斷使人愁

送黃鏈師

橘皮書壁走龍蛇池上芭蕉又見花北闕恩承新雨露西湖光動舊煙霞春風日長都樹秋水星回碧漢槎修月功成三萬戶蕊珠宮裏誦南華

周之翰

石棊子

棊子灣頭千丈渦沈星出世恐無多自然黒白分明見天巧團圎不用磨本與閒人消日月卻敎平地起風波不如煮作仙人供更覓山中爛斧柯

王澤

寒食有感

天星夜落水犀軍又見吳宮走鹿羣睥睨金湯徒自困倉皇玉石竟俱焚將軍只合田橫死國士曾無豫譲恩風雨明年寒食節麥盂誰上太妃墳

釋原本【字立中】

寄杭州許萬戶

八月錢唐蜃气紅守江諸將謾論功遐荒未盡歸王貢南海初聞奉使通帥閫旌旗低白日山城鼔角起悲風不須弔古追前事秋艸離離滿故宮

釋靜慧【字古明】

題天馬圗

八尺飛龍十二閒飄飄來自岢嵐山曽陪八駿昆侖頂肎逐羣雄艸莽間落日倒行悲峻阪西風苦戰憶重闗拂郎可是無新貢天步於今政險艱

沈鉉【字文舉】

趙松云故宅

故國西風王气銷瑚玉樹半漂搖曾瞻東壁回天象故著南冠續漢貂第宅空存森衞防墨池漧盡尙蘭苕髙情一去風流逺夢憶簫聲第幾橋

釋志瓊【字蘊中】

深秀亭暮春述懷

空庭雨濕聚華茵回首東風憶逺人玉砌香銷行迹防雕防吟徹別愁新樓臺半是前朝景桃李都承舊日春歸燕多情還戀主銜泥雙拂畫梁塵

兪鎬【字孟京雲間人】

寄董良用先生

東望雲山翠且重煙波咫尺是婁淞十年爲客荒三徑百里憐君住九峯把酒每懷彭澤令放歌甘作鹿門農闔閭風景渾非舊愁聽寒山半夜鐘

董佐才

細栁營【應試】

棘門灞上皆兒戲只數條侯細栁營天子徐行恩至重將軍不拜禮非輕渭城萬樹春陰合漢室千年塞冦平他日從知可堅臥豈愁奔壁有吳兵

張守中【字子政】

次韻堵無傲中書宣使過維揚二首

鶴鳴雨後澹雲天三月花飛水滿川暖吹欲迷沽酒館春城還泊載書船新詩句法傳江上壯歲功名到日邊瀟灑使君懷抱濶相逢又喜五門前

扁舟古渡栁陰陰移近蕪城日未沈水上樓臺人喚酒花邊簫鼓客畱心一宵煙雨迷淸夢萬里江山入壯吟還憶帝鄕春色滿碧桃花暖五云深

顧彧【字孔文】

無題二首

灤河開國世還淳職貢梯航防不賔珠樹木難炎土物紫駝黃鼠朔方珍雕題火老鎪金珥漆齒夷王冠玉麟荒服年來朝貢絕包茅責入竟何人

百年盛業自天開化洽周南陋漢才朱鴈每從東海獲白禽還自越裳來繡衣玉斧嚴丹陛衮冕桓圭列上臺政典有餘戎備略秋風滿地獨興哀

張昱【字光弼廬陵人】

寄王梧溪

仙舟曽記過南堂鳴鳥髙梧日正長胡蝶重來春夢覺牡丹欲盡燕泥忙當時賔客知何往此日音書或漫防猶有白頭王粲在獨將詞賦動江鄕

買閭【字兼善會稽人】

感懷

闗河北望正愁人且復雲間托此身一片丹心昭日月數莖白髮老風塵箕裘嗣世慚無子菽水承顏喜有親自是故園歸未得杜防啼破越山春

題葉隠居雪蓬

朔風吹雪滿溪灣一葉憑虛獨往還擊楫正思歌玉樹舉頭驚見失靑山曉窮滄海糢糊外夜泛銀河浩蕩間笑殺當年韓刺史苦寒騎馬度藍闗

葉杞【字南有號漪南京口人】

楊文舉先輩辟宣政院掾

西方象教被中華寶幣絲綸示寵嘉冠冕總依金粟影香雲常近紫薇花日長臺院機仍暇春滿湖山迹未賒獨喜掾曹儒自守只將經史載三車

謝楊建徳過舉

艱危懷抱一時開忽拜黃堂手札來鴻鵠風髙羅剎渡燕鶯春滿客星臺親聞政爾嗟垂白淸議無煩到不才聞說棠陰多樹徳倚樓長詠北山萊

挽樊參政

公諱執敬字時中濟寧之鄆城人由丁卯進士累官拜侍禦史轉江浙省參政至正壬辰徽寇陷杭城武臣野遁公單騎前驅戰死於歲寒橋下

中臺侍禦新參省南紀妖星正合圍主將向來推右族漢人那得預戎機戈麾落日先身死云慘靑山未骨歸惟有鄂王雙宰木歲寒防水逺含輝

挽楊貟外

公諱乘字文載濟南人由參議府掾累陞江浙省貟外郎徽寇陷杭朝廷以大臣失守罪罪公旣依故人章彰徳居龍江至正丙申今太尉時稱王中吳遣使聘焉公笑曰吾豈事二姓遂經死

太息南冠久陸沈百年風節見於今王嘉不赴公孫詔朱泚寧移秀實心遼海有靈歸夜月荒原無樹著秋吟不知江漢新降鬼曾憶天朝雨露深

挽楊左丞

諱諤勒哲字世傑廣西之武岡人兵興率苗不應募英慓勇悍所向多克官至海北道元帥江浙省丞相達實公義之承制拜公參知政事時淮張氏稱王中吳勢捲浙右公振師復省治保嘉禾旣張氏降江浙省奏拜張太尉淮南平章行樞密知院公加本省左丞越二年張發兵掩襲丞相陰拱竟不之援公嬰城閉守且斬賜馬享士卒諭以大義拒戰十日遂經死弟巴延同死之幕下貟外郎王國賢嘗直言侵丞相丞相殺之

馬首星河半壁天東南保障豈徒然越佗新拜中朝命吳會重頒至正年故土未歸師竟老長城𨿽壞節能全碧梧池上蹲孤鳳他日應慚義鶻篇

挽余忠湣公

公諱闕字廷心靑陽人明經登癸亥榜同進士第二人兵興以淮西宣慰使出鎭安慶時寇起上游逺近瓦解郡當淮江衝要公堅守六年日夜禦戰朝廷聲聞不通芻餉道阻公經心緯思賞罰信號令明與士卒同甘蓼由是俘獲莫計卒以援不至食且盡城遂陷公偕妻子盡投水賔從偏裨同死者六百餘人

淮江風急鳥蛇空特立旌旄板蕩中萬里孤懸班定逺滿城忠烈漢臧洪瓊林星漢回文運皖國雲山誓武功尙憶綉衣行部日遺民揮涕浙河東

吳哲【字子愚】

讀文丞相唫嘯集

忠臣就死古來多丞相謀生脫网羅要爲春秋明漢賊忍題風絮泣山河綱常道在詩千首骨肉情長賦六歌畱得精誠等光嶽姦魂佞魄柰愁何

丙申三月從平章左公總戎臨安過南山訪楊鐵厓先生時谿漲馬不克渡延佇口號

旂旐晨趨十萬軍衞靑幕府事紛紛臥龍不逺滄溟窟走馬來看館閣文春過名山花亂落雨晴飛瀑路難分先生髙伴洪厓嘯獨向溪邊望白雲

丁未二月廿五日西江有感

姑蘇臺上白雲飛城郭人民半是非方寸有時防匕筯夢魂無夜不庭闈從來北地音書絕漫恐還家骨肉稀孝道未全那敢死暗將孤淚濕徵衣

小孤山【俗繆爲小姑上有聖母廟像在焉】

中流玉卓迥無羣大海雄藩自楚分【宋髙宗大書顏其厓曰海門第一闗】絕頂薫香常蔽日靚妝樓閣不藏雲孤根闇直龍棲宅亂水平鋪鳥篆文我欲維舟明月裏爲神鼓瑟候湘君題豫章鐂孝紀所藏米元暉畫卷時久不得東吳消息

淞陽之君何處尋展捲聊復慰幽心門前鸎去花事畢屋裏雨鳴江樹深微茫漢月墮燕艸窈窕吳歈成越吟南宮仙人獨不死白雲歲歲蒼山岑

遣興答李道源

徒步何憂髀肉消賦歸無待楚辭招摩挲藥籠三年艾濩落人寰五石瓢簑笠雨淹滄海釣斧斤晴趂白雲樵遊仙枕上西池月轉覺東華曙色遙

七夕漫成

烏鵲梁成歲一過靈風此夕度鳴珂鸞釵再合駢金股牛渚重來失素波巧落人間徵應少愁歸天上別離多回車身黯無消息香霧雲鬟柰爾何

寄題王梧溪先生烏溪隠居【有幽貞谷濯風所】

陸海囂塵竟不開早從人世得天臺扶藜洞口晴雲出濯髮林端夕吹來述作才長勞汗竹謀謨籌在潤生苔喜聞家政傳諸子十畝黃雲總酒材

和張拱辰輩中秋傳波韻

頗怪淸狂廢客眠桂花飛雨落瓊筵宮壺漏轉烏啼樹仙佩聲微鶴上天載月輕槎渾泛葉吹雲長笛總如椽百年髙會誰能識一爲新詩作浪傳

王嘏【字伯純】

送秦東海法師遊上淸

爲愛仙山絕世氛蒼苔寂寞路難分白羊歲久渾疑石瓊樹春深半是云洗藥泉香龍蛻骨吹簫臺迥鶴成羣隠文祕訣無人識我欲相從一問君

寄倪元鎭

赤水丹山隔兩塵麻姑書信莫辭頻久知鴻寶飛騰術獨許靑雲磊落人賔戲能消春晝永茗香聊試石泉新東風回首松陵道重擬攜書與卜鄰

送錢思復提學歸曲江舊隠

湖海多年鬢欲銀一官依舊廣文貧淹畱濁世惟懷土寂寞靑衫不受塵酒伴凋零元自少詩筒來往莫嫌頻曲江春水應無恙安得相從與卜鄰

林洵【字季文天臺人】

送顧謹中赴國學二首

洪武初年監學開大明天子育英才不徒貞觀儒風盛載喜新羅子弟來佩影三千環璧水書聲日夜徹蓬萊君今此去文名著行見奎光近上臺

春來四海喜升平花气浮香日月晴儀鳳舞庭爲世瑞神駒脫禦向人鳴英年好試春秋學美譽曽傳月旦評聖主求賢端爲國虎頭不負有云仍

陶宗儀【字九成丹邱人】

徵懷樓爲章處士賦

樓倚靑霄護赤闌時時登眺頫人寰窓含虛影東西泖坐挹淸暉四五山古道寂寥惟自適野情蕭散寄餘閒埃迥隔圗書祕好約遊仙共往還

送殊上人遊武林聽法

湖上諸峯入望靑尋幽歷歷記吾曾半蓬殘雪溪南別一錫閒雲雨後登時向定回聞戒法便從悟處剖宗乘明年二月還相迓且說傳來第幾燈

胡謙【字彥恭雲間人】

題張子信雍冀紀行詩集後

有子早傳丹桂芳明時上國快觀光平生學業眞無負弱冠聲名獨擅場淸渭水流春汩汩太行山色曉蒼蒼此行足慰平生願拾得驪珠滿錦囊

大雅集卷六

欽定四庫全書

大雅集卷七

元賴良編

李孝光【字季和號五峯永嘉人】

鑑湖

賀家湖裏見秋風放翁宅前東復東兩邊雲樹忽逺近十里荷花能白紅行人濯足銀河上越女梳頭靑鏡中我欲張帆上南斗扶桑碧海與天通

丁復【字仲容號雙檜老人天臺人】

寄茅山黃京師

飇輪峯頭鶴下空華陽洞口百花紅長林藥艸無人識上界蓬萊有路通爛醉前年春作客頗憐去日老成翁丹砂不遣來城市故著題詩寄葛洪

送僧之浙東

我家浙東海水西危峯髙上作天梯蛇喉尊者秋歸洞虎背禪師夜過溪曉日桃花山更好春風藥艸路多迷何堪相送寒江上短髮頻搔不更齊

張天雨【字伯雨號句曲外史錢唐人】

答鐵雅先生二首

弄水摘花春可憐風雨倦尋茅步船我家南塢有靈石龍井西頭無杜防野鶴乳雛畏人過弱栁委地趂蠶眠子云胡爲甘寂寞後世何人知太

黃篾樓中但飲酒樓下長溝鳬雁多灣頭橋防迷靑艸闊處風來生白波饞奴竟煮脫防筍老魚戲唼如錢荷詔書寛大來海角河北饑民爭倒戈

鐂若水【字澹齋澄江人】

因觀張仲舉張景亮和盧廷舉詩次韻

乃翁同醉郁輪袍花老都幾樹桃湖海交情三世舊兒孫文彩五云髙石門仙去春如夢翰苑詩來句入騷山月江風無盡興酒瓢何日爲重操

倪瓚【字元鎭號雲林子毘陵人】

送賴善卿采詩

陳詩昔在周盛日刪詩已是衰周餘祖述孰能加四始研窮我已後諸儒嗟子用意亦勤厚聽音知政非迂疎願排閶闔獻采錄坐變四海如唐虞

題本立中上人雲山望松圗

西望雲山何處亭鶴歸松栝秋冥冥上人不廢蓼莪句山室長書貝葉經未應佛法外孝弟定感仙手鐫碑銘過家上冡世代隔慟哭亭前蘿月靑

次朱孟辧見寄韻兼柬立中蘊中二大士

江水空淸好卜居會衝春雨過平湖雲山欲覓無聲句花果誇傳沒骨圗莫倚陸機曾入洛最憐張翰獨思吳本瓊二士平安否應共淸吟對酒壺

顧瑛【字仲瑛號金眾道人昆山人】

唐宮詞次鐵雅先生無題韻十首

天寶雞坊寵賈昌宮中蝴蝶滿釵梁錦防晝浴天驕子絳節朝看王大娘芍藥金防開內苑蒲萄玉盞酌西涼月支十萬資胭粉獨有三姨素面妝

蓮花池畔暑風涼玉竹回文寶簟光貪倚畫屛看翡翠誤開金鎖放鴛鴦輕綃披霧誇新浴墮髻敧云衒晚妝笑指女牛私語處長生殿下月中央

五色卿云護帝城春風無處不闗情小花靜院偸吹笛澹月閒房背合箏鳳爪劈柑封鈿合龍頭瀉酒下瑤罌後宮學做金錢防香水蘭盆浴化生

龍旂孔蓋擁鸞幢步輦追隨幸曲江鳥道正通天上路羊車直到竹間窓桃花栁葉元無恨燕子鶯兒各有雙中貴向人言近事風流陣裏帝先降

祕閣香殘日影移燈分靑玉刻盤螭琵琶鳳結紅文木弦索蠶繅綠水絲金屋有花頻賭酒玉枰無子不彈碁傳宣趣發明駝使南海今年進荔枝

近臣諧謔似枚臯侍宴承恩得錦袍扇賜方空描蛺蝶局看雙陸賭櫻桃翰林醉進淸平調光祿新呈玉色醪密奏君王好將息昨朝馬上打圍勞

虢國來朝不動塵障泥一色繡麒麟朱衣小隊髙呵道粉筆新圗徧寫眞寶雀玉蟬簪翠髻銀鵝金鳳踏文茵一從羯鼓催春後不信司花別有神

五王馬上打毬歸贏得宮花獻貴妃樂送閤門邊奏少禍因臺寺諫書稀侍兒隨幸皆頒紫骰子蒙恩亦賜緋娣妹相從習歌舞何人能制柘黃衣

新制霓裳按舞腰笑他飛燕怕風飄玉蠶倒臥蟠條脫金鳳斜飛上步搖雲母屏前齊奏樂沈香火底坐吹簫只因野鹿銜花去從此君王罷早朝

宮衣窄窄小黃門躑躅初開賜縹盆夜月不窺鸚鵡冡春風每憶鳳凰園愛收花露消心渴怕解金呵見爪痕只有椒房老宮監白頭一一話開元【評曰十詩綿聮縟麗消得錦半臂也】郯韶【字九成吳興人】

和報復元秋興

大星出海芒角稀新月隔林光景微空山無眠雞犬靜獨樹忽驚烏鵲飛已喜朝廷寛賦斂側聞南國尙戎衣釣竿早晚落吾手日日放船來小扉

鄭蒙泉鏈師子午谷圗

子眞今住子午谷乃在蛟門西復西繞屋長松落晴雪倚天絕壁立丹梯春回大壑三芝秀月滿空山一鶴棲歸去看圗望瀛海定應沐髮候天雞

郭翼【字羲仲昆山人】

送人遊武當山

武當諸峯何壯哉大朶小朶靑蓮開聖中居天地戶赤日下照金銀臺神六眼電光走山鬼一腳雲頭來道人再拜望北極應帶滿身星斗回

懷鐵雅先生

揚子十年官不調湖山不負謫仙才洞庭鐵笛龍吹得后土瓊花鶴寄來車子看花將一輛雪兒勸酒抝連臺時時對客理索月色羅衫小衩裁【評曰人呼老郭爲五十六以其長於七言八句也觀此二詩可知】

成廷珪【字元章維揚人】

送張思亷

讀書不逢萬乘尊挾策肯傍諸侯門放歌蘇臺晚山碧濯足太湖秋水渾千金未易買駿骨一飯何足哀王孫風塵拂衣且歸去髙臥桐江雲水村

顧逖

贈張玉笥

張公學武萬人敵玉笥讀書三十年未請尙方誅佞劍且營東海買山錢異鄕感慨秋風雁故舊徘徊雪夜船好作黃金臺上客於今郭隗在雄燕

贈馬敬常

戎馬紛紛北渡河將軍勛業尙蹉跎十年鬢髮時看鏡萬里風霜夜枕戈知己有如齊鮑叔得君無復漢蕭何錦衣未解歸鄕國南越封王屬尉佗

茅毅【字子剛廣陵人】

次丘克莊韻

弱流瀛海三千里明月揚州廿四橋云擁鼇頭山在望風吹鶴背路非遙參差瓊館瑚樹縹緲紅樓碧玉簫二老往來人所羨欲憑畫史寫生綃

次成元璋韻

淮南故老凋零盡獨有先生是俊髦到處談詩聽夜雨長年作客典春袍山云墮地忽九朶湖水鑑空無一毫卽景懷人思何限誦君佳句課兒曹

髙志道

送兪子俊調平江府判

耆童羅拜長洲上正是官船到岸時流水落花西子宅故家喬木範公祠愛蓮池上畱嘉瑞種樹雲間動去思素壁髙堂應看畫公餘還有寄來詩

次楊鐵史飲西湖亭韻

惟知湖上新亭好百歲襟懷一笑開今日共憐吳下客與君且盡掌中杯夕陽半壁白鷗過秋色滿簾鴻雁來勲業未成頭欲雪幾時重築釣魚臺

贈程彥明

不見璚花近十年月明無復看神仙已知陳迹俱長往欲賦閒情絕可憐茅捲秋風誰補屋波幹滄海忽成田故人邂逅徒興感且覓江南買酒錢

陳堯道【字宗逺因所居自號竹林處士嘉禾人】松瓢齋爲王好問賦

身外微皆長物一瓢飲足寄蒼虯壺中日月縣林表天上匏下磵幽器大從來成濩落時危那復事沈浮只憂尙渴陶唐化未放先生學許由

贈穆爾古蘇

小範胸中有甲兵檀公身後壞長城大星墮地中軍愴白馬憑潮霸主傾碧血不隨金石化丹心長貫斗牛明會稽尙與浯溪並誰與磨厓刻姓名

李復【字道原天臺人】

題華亭監縣奉禦酒省親捲後

昔年司鑰奎章閣父守芙蓉江上城問寢不防人子事乞歸深荷聖恩榮親庭喜動五防服禦酒香浮雙玉罌今日南來花滿縣累茵列鼎重闗情

贈張萬戶徵閩凱還

瘴雨蠻煙逺蔽空只將談笑蕩羣凶旌旗後卷妖星殞鼓角秋髙殺气雄已喜張良還灞上更須龔遂守闗中凱歌聲動天顏喜金虎三珠擬報功

鄭洪【字君舉永嘉人】

白塔寺

江山襟帶尙依然王气消沈已百年八葉龍孫東入海六宮防女北歸燕銅駝荊棘西風裏石馬莓苔落照邊玉防遊魂飛劫火五陵嘉樹不啼防

浙江亭

海門潮水貫長虹天際山形隠伏龍南省官曹終日醉西陵烽火隔江紅黃金不鑄嶽武穆靑史直書劉巨容蕭瑟江南哀不盡庾郎詞賦若爲工

馮以黙【字淵如號彈鋏生雲間人】

雲山樓爲楊竹西賦

絕海髙樓吳下聞金山秦山春日曛仙人玉笙下紫鳳神女螺鬟洗白雲金碧芙蓉開錦繡蛟螭煙霧濕秋文上頭三月東風急防防飛花入舞裙

秋日登樓感興

秋滿江樓四面開樓頭風鶴飛回天空西北峯巒繞日薄東南鼓角哀紫蓋黃旗歸象緯越羅楚練照輿臺憑軒無限淒涼意嘆問平安信使來

張樞【字夢辰號書巢生陳畱人】

秋興二首

百戰闗河血未消將軍誰是霍嫖姚中原板蕩悲周室西楚紛披屬漢朝甲帳珠簾非昨日玉樓金屋麗層霄兵麾滿眼歸無處愁絕秋風栁萬條

天上旌旗絢彩霞人間鼙鼓雜鳴笳禍延江漢三千里殃及城門百萬家萱艸有情低傍竹棠棃無主亂開花掉頭歸去秋風晚爭似鴟夷一釣槎

錢元方【字彥直雲間人】

寄李紫篔

謫仙今住五茸西醉後嬾披宮錦衣天上玉堂無夢到中山書艇載鵝歸白雲滿屋詩連軸大泖當門鱸正肥安得造君淸隠處紫簫吹月轉山扉

題謝氏仲允一掬泉

石湖之澳有甘泉一掬淸泠絕可憐金鯽跳波明月上彩雲浮石紫苔連流杯夜醉雲松伯洗筆春畱鐵笛仙翠閣紅闌誰是主東山太傅子孫賢

吳毅【字近仁富陽人】

題君山吹笛圗

洞庭帝子罷張樂銅龍夜嘯秋冥冥老蛟起舞珠宮月白石亂殞銀河星赤壁孤舟泣嫠婦蒼梧別淚啼湘靈鈞天寥寥萬籟息君山一發煙中靑

鄭采【字季亮永嘉人】

送姚子章之浙東帥掾

南紀四明維浙左孤城百雉接風濤越裳客去得犀角日本船來看寶刀元帥旌旗開外閫掾郎才略服諸曹帳中羽檄何須艸政愛防州詩法髙

送果上人遊雁山

雪消山色漲東州最好天臺雁蕩遊背負靑天緣鳥道面承飛雨看龍湫深春林麓多金剎落日江湖自白頭石上玉芝應拾得念吾無物可銷愁

尢存【字以仁吳郡人】

送李紫篔歸澱山艸堂

積玉溪頭水拍天艸堂只在澱山前鳴鳩啼鳥靑春裏古木疎篁落照邊仙客近傳飡玉法故人時送買山錢相逢未盡一杯酒陸相祠前又發船

釋曇噩【字夢堂四明人】

題杭州報國寺儀鳳軒

濤江之上靑崔嵬山勢逺從天目來錢氏豈能當王气郭生端復是仙才光搖海旭九苞動影拂雲霄雙翅開爲我翩然覽輝下一軒著此亦宜哉

釋宗衍【字道原中吳人】

春日西湖懷古

錢唐父老眼看天破國猶能話昔年江艸忽嘶闗北馬風帆不返海南船空陵落木無人掃廢苑餘花只自妍此日西湖回白首功名若个在淩煙

秋興

一別空山舊艸亭衣裳五見防秋螢沙沈短艇余菇米苔臥長鑱老茯苓弱水蓬萊那可得瞿塘灩澦不須經歸帆早晚吳波裏嫋嫋涼風望洞庭

釋梵琦【字楚石四明人】

送康上人之京

花隔深宮栁拂墻少年仍值好春光風飄玉佩縈云曲日射金鑪夾道香一色樓臺天蕩蕩九衢人物海茫茫篋中舊筆今零落猶記題詩鳳沼傍

釋元本【字立本丹丘人】

富春歸隠圗爲鐵雅先生賦

小橋流水隔紅塵亦有漁郎解問津要路只聞收壯士好山還許住閒人每思李願歸盤谷獨愛嚴陵老富春便擬采芝歌隠曲白雲紅樹漫爲鄰

泊雙井亭有感

涼飇微動水雲收鷗鷺無聲泊處幽露落梧桐雙井冷月明砧杵萬家秋貪歡盡醉吳姬酒長往誰同範蠡舟最憶多情鄭司馬琵琶和淚上江州

送趙僉憲還司

執簡曽趨玉几傍繡衣猶帶禦鑪香九重哀詔蘇民瘼一道澂淸肅憲綱興學已尊周禮樂好賢多紀漢文章鯨濤已息豺狼伏歸騎嘶風滿路霜

釋智寛【字裕之號雲海吳中人】

送王尙書轉漕還京

白髮蘭臺老鄭崇野人爭識舊乘驄靑冥斧鉞來南國碧海樓船駕順風夜指星樞天直北曉瞻雲气日華東趨朝正及端陽節細葛承恩出漢宮

送王景華道士之京

羽客思歸尺五天雙鳬直上紫雲端玉簫聲徹春空迥寶劍光浮夜月寒夢入瑤臺香冉冉步趨靑瑣佩奉顏重進長生籙南極星回太乙壇

釋永彞【字古鼎雲間人】

南屏雨中

五月雨聲連六月南屛雲气擁柴扉林巒有穴山精出巖谷無人石燕飛詩句偶從行處得家鄕多在夢中歸曉來杖策湖頭去春水溶溶沒釣磯

李節【字處約潁上人】

寄唐伯順

鶴林宮裏故人逺謝傅宅前秋水多烏帽吟余還放棹黃庭寫罷更籠鵝平頭奴子金盤露皓齒佳人白薴歌不得相從渡三泖月明淸夜柰愁何

和髙以敬韻

別君九見歲華新邂逅相逢亦可人靈鷲峯前看飛瀑鶴林宮裏度殘春時時送客傷南浦夜夜占星對北辰莫話當時舊遊處落花芳艸倍傷神

徐津【字仲盟江陰人】

哀李江州

彊敵西來把漢旌潯陽烽火照江明朝廷重鎭推虞詡風雨孤臣失杲卿戰哭幾家思舊尹鬼兵長夜護空城王師百萬知何地春艸春波獨愴情

客懷

白雲回首暗巫門綠發蒼蒼碧眼昏亂後情懷千日醉故交文物幾人存秋深狡兔先營窟日落歸鴉尙識村樓上風髙笳鼓急楚鄕多有未招魂

釋曇塤【字大章天臺人】

送王宗禮尙書趣運還京

轉海雲濤萬里賒長風指日望京華南州已入諸侯貢北極初回奉使槎內燕宮花迎馬酒禦溝官栁拂龍沙從容好奏安時策遂見車書混一家

次韻答慈元恕

茅屋住在淸江西瀟灑渾無俗客過流水自懸舂藥碓落花閒度煮茶鍋不耽石三年酒只賦梁鴻五噫歌退食歸來塵事少舊遊回首隔風波

陸炯【字晦叔號書篷漫郎吳下人】

送鄭徳和檢討之融水縣尹

淸朝才士多如雨之子聲華重講筵天上玉堂辭聖主嶺南花縣得英賢蠻煙秋暗桄榔洞瘴雨春深茉莉田莫道衡陽無過雁好題書寄五云邊

達溥化【字仲囦號鼇海蘢城人】

讀班叔皮王命論

丹鳳黃龍降自天玉皇金鼎在遺編漢皇未必從陳勝秦帝何曽愧魯連堯聖善推行揖讓啟賢能繼事相傳叔皮宏論終天在好爲羣雄一再宣

鳳凰山望朝日

滄海全吳當百二坐臨溟渤郁陶開日含金霧天邊出潮捲銀河地底來云淨定山浮砥柱天髙秦望見蓬萊東南檣櫓年來少獨向江頭一愴懷

張以文【雲間人】

秋懷

艸閣柴扉抱鶴汀石田老圃事躬耕函闗望气靑牛駕泰礪書功白馬盟漢主山河千古在伍王潮汐幾時平坐看落日楓林晚厭聽江城鼓角聲

劉儼【字敬思錢唐人】

南屏別墅圗

竹裏深藏聽雪齋花邊小築禦風臺云嵐倒影水天迥蒲葦有聲山雨來內史幽情觴詠樂右丞別業畫圗開何時許我遊眞境野色橋邊蹋紫苔

舟中漫興

靑天縹緲吹云衣碧水顚倒插翠微三家五家村捨出一防兩防沙鷗飛栁枝裊裊拂過艇苔花斑斑生釣磯風塵不到是樂土故人莫怪入城稀

丘民【字克莊防城人】

題柯敬仲竹

奎章閣下文明日徧寫瑯玕寄逺遊疏雨夜啼湘女淚蜚鸞朝下羽人丘月移簾影金閨夢風度簫聲玉宇秋幾見畫圗憐往事碧雲淩亂使人愁

和顧仲瑛平湖艸堂詩韻

十二行窩總是春平家湖上艸堂新養來白鶴須敎舞浴出花驄不受馴桂樹謾歌招隠士鹿門今屬姓龎人錦囊合貯詩千首聲價流傳海內民

送友人入杭

又隨南雁過錢唐不道並州是故鄕江上秋風蒓菜美山中春雨石田荒杜陵老去寧防蜀江總歸來不是梁欲采芙蓉贈君去錦云零落倍淒涼

沈震【字伯修華亭人】

題春暉堂

萱艸花開滿北堂繡簾垂地護淸香晨羞進饌冰鱗美夏扇迎風暑簟涼春暉生寸艸澄澄璧月霽孤光瑤池宴罷蟠桃熟白玉壺中日正長

鐂堧【字小齋江陰人】

送曹徳輔都事督海運

畫省郎官親海漕龍驤風熟防颿飛銀河天闊開黃道析木星髙近紫微漢室重看糧餉足邊庭今見欵書歸定知劉晏朝回日秋水光生禦賜衣

送徐性全歸東州

三月江南杜宇啼鶴坡風暖水平堤故人別酒交情重遊子歸舟客夢迷謝傳堂前春樹合越王臺下暮山齊到家依舊多新詠棣萼萱花取次題

送李象賢歸省

秀拔赤城山水奇吳松江上久相知每懷衣錦還鄕志猶憶擔簦渡海時喬木百年存閥閱髙堂重慶享期頤莫因猿鶴頻畱駐天上風雲已有期

張經【字徳常京口人】

次鐵雅先生韻

春風滿袖折花回髙臥雲間百尺臺天上賜袍香霧濕河東獻賦日華開頻煩太守髙軒過屢見元戎小隊來我欲將車侍親去防衣花底學提孩

全思誠【字希賢華亭人】

送黃仲珍會試

唳鶴灘前凍雨收賔筵載詠鹿呦呦右文天子春秋富勸駕諸侯禮數優日下五云生北闕天邊一鶚起南州遙知入射丹墀策象管翩翩思不休

寄虞彥髙縣尹問疾

陶令西山去養屙秋來病減幾分多千年松下得琥珀萬壑雨餘生薜蘿有客饋魚供野酌何人擊竹和樵歌長吟不盡相思意矯首霜前一雁過

邵思文【字彥文】

感興二首

聞說昭王未築臺此生空抱濟時才靑衫外史江南老白髮中官海上來自信文章追董賈可能遊俠效鄒枚春風處處堪腸斷莫上層樓看劫灰

鳳凰山下野花開又見東風燕子來主將深居營玉壘王官行樂載金罍裂麻解使陽城哭作賦徒令庾信哀多少髙人隠屠釣尙推門第不論才

白塔寺感懷

浮屠千仞獨崔嵬宮殿巍巍盡劫灰玉樹已消龍虎气靑山長繞鳳凰臺城頭戰鼓連雲起沙觜殘潮帶月回萬里英魂歸未得不思泥馬渡江來

成廷珪【字元章】

贈綾錦墩隠者錢慶余

手拄烏藤五尺長山行時著古衣裳缺文自補雲間志賣藥多收海上方茆屋秋風催釀林錦墩春雨看移桑野人笑指長安路馬足車塵有底忙

袁舉【字仲徵】

秀峯懷古

湯池壁壘讓王城奴隸猶聞至徳名差闕久摧神木柱胥祠仍薦血毛牲空山落日狐貍出荒徑秋風麋鹿行橫槊豪吟竟何在水流東去寂無聲

袁藏用【字顯仁】

贈道士

十二靈鼇戴五峯道人家住蕊珠宮蒼龍出匣劍气紫朱雀在鼎丹光紅夜泛星槎遊瀚海早朝天闕步剛風羨門相遇知名姓言在東華碧簡中

釋至璚【字蘊中】

次李菊莊韻

十二行窩取次遊道人處處任風流艸衣疎散乾坤老蓆帽飄蕭湖海秋太白狂歌沽酒館元龍髙臥讀書樓相思兩地同明月南北誰云異馬牛

黃常

題海雲樓

見說飛樓髙入天淩雲東望海如川乾坤影浸三山樹吳楚靑連萬古煙鶴背笙簫天籟發龍噓簾箔夜珠懸從遊擬答登臨願試上慈航一問禪

書懷寄陳參軍

雙瞳澄徹紫髥飄早沐河陽逺見招赤羽旗前催艸檄靑油幕底臥吹簫大堤花鳥還應好南徼煙塵苦未消羨子匡時足經濟餘波幸見及漁樵

兪庸【字子中號凝淸齋】

堵無傲討賊獲功任金壇縣尹久別無信作此寄之

春入椒盤歲復除故人不寄一行書虎頭年少方投筆鶴髮慈親正倚閭雕鶚雲霄揚羽翮犬羊巢穴悉丘墟丈夫出處皆前定莫向明時較疾徐

次韻陳伯昂見寄

闗河瑟瑟暗烽煙矯首遐觀獨悵然徒見舟車勞驛使未聞山澤訪遺賢參橫古塞初寒夜霜滿徵衣欲曙天自笑儒冠只如此窮通何必卜筳篿

病起口占

憶昔辭家塞北遊朝來何事怯新秋牀堆藥裹塵侵幾風靜書窓月滿樓伏櫪長鳴憐老驥引杯含淚惜吳鉤旌旗明滅西城路落日長煙起暮愁

董成【字性存嘉禾人】

送兪子中之弋陽尹

出宰江東試左轓津津喜色動椿萱大朝恩澤承三世命服光華萃一門壯歲風雲誠有待秋空雕鶚正髙騫弋陽父老郊迎久預播淸聲已可論

贈楊山居太史

曽懷荊璞詣天闗雨露恩深賜佩環玉筍簉班躋鳳沼金閨通籍侍龍顏尙書聽履星辰上太史蜚英翰墨間厭直承明動歸興錦衣光彩照湖山

送兪子俊麗水巡檢

爲官當作執金吾膝上須橫丈二殳會見黒頭峩獬豸試看赤手縛於菟醉歌擊碎玉如意獵較射空金僕姑眼底猩鼯俱掃迹胸中有策致唐虞

楊逵【字道夫號康荘子江陰人】

訪王麟棷不遇

王公子家江水陰芙蓉爲裳錦爲心焚香雨軒蘭葉淨下榻月館梅花深丹山鳳皇不易見碧海瑚無處尋有客相思在空谷歲月仰望來佳音

許璞【字叔瑛華亭人】

九日有感

世事驚心節又催短衣破帽立荒臺斜陽木落烏爭噪絕塞云深雁欲來十載江湖蓬鬢攺幾家籬落菊花開平原白骨知無數誰向西風酧一杯

次成元章韻

海內風塵十載過莫年漂落柰愁何讀書避地衡門小拔劍成功甲第多魏闕又聞來白馬唐家還復獻金鵝野人翹首雲林下擬讀昌黎石鼓歌

董佐才【字良用號胥山人】

讀杜詩有感

幾年京國暗戈矛淪落誰憐杜甫愁春漏也曽嗔錄事秋饑仍復問彭州平生忠義窮逾見小技文章老更優我亦此身無定處夕陽孤倚仲宣樓

次韻述懷

大塊茫茫本自然杞人無事謾憂天百年流景如雙轂一餉懽情直萬錢不是溪山嫌客賞何曽風雨爲花憐細推物理休鞿束回首故人空墓田

題兪凝淸小樓【凝淸善畫】

戶牖翛然樹杪開小樓新結俯池臺書聲直與浮雲抗畫幅遙臨列岫來豈可胡牀畱俗客莫敎明月照空杯元龍豪气今誰繼述作須憑沈謝才

林洵【字季文天臺人】

觀丁祀

風作秋聲度八寰駿奔多士旦趨班宗周禮樂修禋祀尊魯衣冠拜聖顏鳳扆香飄涼月下龍旂影動瑞雲間萬年道統垂天地洙泗東流繞泰山

董紀【字良史】

送石達卿受淮南之辟

當代搜羅急俊英豈容徒老鹿門耕淮南幕府多招隠水北山人最得名參術正須歸狄籠鹽梅甫用入商羮只應湖上秋風起猶爲鱸魚惜此行

錢惟善【字思復】

三味軒爲張國祥賦

三味軒中品物殊客來日共飯雕胡四腮鱸鱠吳中有千里蒓羮洛下無孫子流芳眞好事人生適意是良圗不因命駕秋風起那得髙名在五湖

知稼穡軒爲國祥賦

軒居誰扁知稼穡張仲孝友世多賢再三嘆息戒無逸什一徵輸期有年睡濃黃犢夕陽裏興在白鷗春水前迎寒送暑無限樂試誦豳風七月篇

蔣惠【字季和】

從軍漫興

士卒連艘寂不嘩曉牽百丈步平沙霜橫劍防明秋水風颭旌旗絢防霞最憶仲宣能去國猶懷張翰苦思家無端又值江天暮落日蒼煙動鼓笳

城東小飲柬鄭明仲劉復雅

靑簾掛處潑醅濃握手吟行夕照中滿地雨晴芳艸綠近墻水暖小桃紅當時不忝登龍客今日惟懷失馬翁卻靑蚨同一醉歸來戍鼓又咚咚

鐘律【字伯紀汴人】

贈一齋進士

前朝進士今爲庶海上淹棲歲食貧風雨厭看花富貴冰霜愛寫竹精神南州冠佩閒中老北極星辰夢裏眞邂逅相逢同一笑蒼顏白髮老遺民

方克常

題春亭思親捲

暖風拂面百花紅日日思親望五茸夢入承顏驚白髮歡生捧檄動慈容從官豈憚云衢逺歸覲寧辭水驛重蓮幕長才今小試化民匡政致公忠

慶葉振翁八十詩

八十仙翁兩鬢銀梅花標格玉精神田荊樹老千年澤竇桂香分五色春花下長歌來窈窕膝前行酒舞麒麟廣寒更有嫦娥約待看飛虹析木津

孫閏

立春日次陶玉樓韻

春江春水綠沄沄江上人家日欲曛水木盡隨龍角化寒暄已【闕】土牛分縱橫誰復論王霸翻覆徒憐作雨雲坐老年華心益壯生憎鳬鴨亂爲羣

題罨畫淸曉圗送劉錄事

朝日團紅映兩厓水光晴漾錦紋沙竹枝艸帶森魚鬛云白山靑相犬牙玉气春浮仙子蓋畫橋人似武陵家銀瓶且盡船頭酒千里情思隔縣衙

用石上海仲謙韻送李治中之紹興任

勾吳客上越王臺駟馬騑騑佐郡來霸主尙憐文種死蒼生空憶謝安才帶江襟海東南勝萬壑千巖紫翠開已喜民間魚稻熟篾樓釃酒句新裁

大雅集卷七

欽定四庫全書

大雅集卷八

元賴良編

唐珙【字溫如會稽人】

過洞庭

西風吹老洞庭波一夜湘君白髮多醉後不知天在水滿船淸夢壓星河

墨蘭

瑤階夢結翠宜男誤墮仙人紫玉簪鶴帳有春畱不得碧雲扶影下湘南

孫華【字元實】

楓橋夜泊

畫船夜泊寒山寺不信江楓有客愁二八蛾眉雙鳳吹滿天明月按涼州

倪瓚【字元鎭】

蘇臺懷古

望中煙艸古長洲不見當時麋鹿遊滿目越來溪上水流將春夢過杭州

李節【字處約】

次冷起敬韻

金剛嶺頭山雨晴深林黃鳥最多聲艸堂鄰近應咫尺樓子正同雙樹平

張以寧【字志道】

題爛柯山效宋體

人說仙家日月遲仙家日月轉堪悲誰將百歲人間事只換山中一局棊

釋祖銘【字古鼎四明人】

題熨𦇤圗

練光帖帖雪光開倩得鄰姑熨未裁郎在徵途兒在眼十分寒向意中來

陳昌

寄謝履齋

水沈香冷簟紋淸風入疎櫺鶴夢驚今夜天邊好明月淸光偏照闔閭城

釋元本【字立中】

秋夜懷崔府尹

銀河淡澹月微明花藥防邊絡緯聲爲問洛陽崔太守幾何秋色在江城

釋克新【字仲銘番陽人】

次鐡雅先生送沈鏈師韻四首

防稽山前賀狂宅句曲洞口陶仙家參差樓觀五雲裏飛佩時時淩紫霞

詞章近接楊夫子丹術追師魏伯陽昨日有書無犬送只令孤鶴逺傳將

白雲作衣霞作裾太平不愛紫金魚驢騎酒肆得佳句都向瑯玕節下書

茆齋門泊武湖航絕勝王家輞口莊明月滿天秋滿地碧簫引鳳坐胡牀

徐孝基

寄孤云上人

能詩亦足張吾軍何處林泉不寄身最愛竹西歸舊隠擲杯海上看飛塵

程煜【字彥明】

題明皇並笛圗

華淸宴罷捲霓裳重立東風並海棠鳳琯莫吹新制曲有人乘月倚宮墻

鄭東【字季明永嘉人】

題衞明鉉山水小景爲管伯銘賦

故人招我雁山傍更入秋云結艸堂至今未滿李徵士白首猶貪著作郎

余闕【字廷心】

京師送友

光祿橋西惜解攜春星欲傍露盤低自來宮栁多離思更著城烏在上啼

題小景

長淮煙水繞城斜壯士依依漂母家日暮槎頭人不到蜻蜓飛上野菱花

孫華【字元實】

贈日本僧觀語孟

日木沙門性頗靈自攜語孟到禪扃也知中國尊朱子不學南方誦墨經

鐘虞【字安期吳江人】

送梁子才還宣城二首

粵王城下水潺湲照盡行人鬢影班日暮登臨倍酸楚直疑身在木山

荔枝樹下三年客識得王家十八娘恨殺釣龍臺下水送君先去防人腸

春雨雜興次韻二首

誰向春風吹洞簫蕩舟女子畫雙橈不愁沾濕鴉頭襪愁殺螺江兩度潮

別院笙歌深復深美人何處寫琴心尋芳休怯春泥滑明日池塘長綠陰

翁仁【字徳元章安人前進士】

題柯敬仲墨竹

湘江何處弔湘妃極目愁雲是九疑欲寄所思秋水隔鳳簫吹徹玉參差

馮以黙【字淵如】

墨梅

一枝竹外夢春酣零落綃裳舞翠嵐天淡水平山月小有人吹笛過江南

金翼【字敬徳天臺人】

題耿恭拜井像

據水先須護上流鑿山抵用井中求司徒不爲將軍請安得殘兵脫虜囚

題明皇曲江春宴圗

五雲樓閣擁層防帝子金根禦白鸞日日醉花臨上苑春風不似蜀中看

束宗庚

偶題

漁波微動上湘簾圎沼初成小鏡奩葉底翠丸靑可摘小娃手送吳鹽

董紀

絕句

東風細雨濕窓紗日晏黃蜂未報衙芳艸滿庭隨意綠時時吹落碧桃花

小逕斜穿入竹林曲防通轉亞花陰墻隈勢逼風如旋落地殘紅幾許深

兪俊【字子俊】

次韻兪仲桓見寄

白髮和愁取次生闗河千里故鄕情自從秋雁南徵後日日淮邊問客程

秦州夜泊

蘆葉蕭蕭惱客眠推篷看雨月在船漁舟破曉入城去街頭魚蟹不論錢

張樞

題貴妃籠鸚鵡圗

內苑宮人紫綺袍金籠鸚鵡翠絲縧當時亦有承恩者不獨雲霄一羽毛

宮樣蛾眉翠黛齊髻鬟微按鬢云低自言鸚鵡能言語不道漁陽動鼓鞞

買閭【字兼善】

八月旣望訪古鼎上人時庭桂盛開因賦絕句以贈

桂花陰下坐談空怳在淸虛玉府中海月滿庭秋一色天香和露滴西風

春曉

香霧空蒙落月低六街官馬散銀蹄芙蓉帳底夢初醒臥聽栗畱花外啼

張守中

得家書

半年京國夢鄕廬曽買盧溝雙鯉魚昨夜燈花今日喜江南稻熟有家書

顧彧

讀漢史髙帝紀有感

漢髙功業與天髙首祀尼山用太牢博士未興書有律不能無意責蕭曹

鄭昕【字彥升華亭人】

夏徳輔荷亭會衞叔剛仝飲值雨二首

翠華擁出三千女玉杖扶持八十翁若使此花能解語主人日日醉春風

芰荷著雨洗紅妝未必蓮花似六郎一種風流人不識碧筒還勝紫霞觴

【闕】

【闕】

枝上雙雙老白頭雙飛雙宿意綢繆問渠何道頭能白穏處安身不濫求

趙鎭【字元鼎號寄軒吳人】

題淵明像

托詠荊軻恨未消解官卻赴逺公招至今三月門前栁猶向東風懶折腰

徐醉墨小景二首

濃淡煙雲帶石林藤花如雪艸堂深只疑龍井山頭雨飛過西湖作晚陰

皮艇子釣魚翁烏桕根邊寄短篷落葉不知深幾許吳淞江上問秋風

題玉環調鸚鵡圗

畫防花暖露初幹妃子春容白玉團含笑從容調鸚鵡不知胡馬入長安

大雅集卷八

大雅集後序

天臺賴善卿客授雲間課講暇嘗衰元之詩鳴者凡若干人篇帙凡若干首類爲八卷名曰大雅集會稽鐡厓楊公首序且鋟且傳防兵變止今年善卿擬畢初志適有好義之士協成厥美詣予徴序後謂詩具一經詩亡春秋作噫詩奚亡特雅亡耳楚騷漢賦迨蘇李五言防至唐近體皆古詩之變試觀唐數十百名家譬之宗廟器大而鐘鼎瑟琴小而籩豆爵罍錯而有章秩而有文要各備材用而不可一少焉道學於宋刑學於金其間鳴於詩者務亦出自機軸近代自虞文靖公近體詩行天下雷然爭仿競襲恐後獘甚一律千百較之唐逺矣夫采珠者極桂海采玉者窮冰天善卿不私巳而汲汲以詩是采猶冰天桂海是窮則舂容鉅作防眇短詠不但得照乘連城而巳將宗廟之器若錯而章秩而文也詩運環復大雅之音於是乎在義士雲間人陸徳昭氏兪伯剛氏善卿名良宋名臣諱好古裔世業儒云席帽山人王逢序

