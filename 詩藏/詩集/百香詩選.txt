

百香詩選

﹝元﹞郭居敬撰

﹝摘自﹕日本抄本郭居敬《百香詩選》﹞

●百香詩序

一日燕寢﹐夢一丈夫﹐巍冠博帶﹐磬折而言曰﹕《百香詩》將盛於世矣﹐子知之乎﹖對曰﹕未也。旣覺﹐且喜且疑。有頃﹐魚傳尺素﹐箋寄新吟﹐乃鐔川郭居敬《百香詩選》也。吁﹗與適者之夢﹐不符而合﹐何也﹖正得失﹐動天地﹐感鬼神﹐莫近於詩。信乎﹐先代之言不妄。開卷圭復﹐語圓而意活﹐字俊而句淸﹐馨香滿室﹐亹亹逼人﹐如遊檀國而登廣寒宮也。予不敏﹐敬誦韓文公「東野動驚俗﹐天葩吐奇芬」一聯﹐置於卷首。至治癸亥夏王文川令尢恪愼叔行書。

●百香詩選

髙山影里希音遠﹐流水聲中古調長。

可惜世無鐘子期﹐焦桐空帶爨煙香。《琴》

柳蔭深深日正長﹐不知誰向靜中忙。

幾回落於晴窗午﹐吟夢驚回春艸香。《棋》

退筆成堆可冢藏﹐半生辛苦學鐘王。

君看窗外寒池水﹐暖日濃薰气墨香。《書》

梯云來自廣寒鄕﹐拔後霜毫銳似鋩。

畱與謫仙題品用﹐沈香亭北牡丹香。《筆》

流水無聲空浩渺﹐遠山有色甚微茫。

毫端別有春風處﹐倚竹梅花帶月香。《畫》

十八公生萬仞崗﹐灰心火月利文房。

陶泓池畔玄雲起﹐猶帶䢐徠風雪香。《墨》

買得崑山玉一方﹐吟邊磨琢歲華長。

夜來寶匣忘收閉﹐一點飛紅淸墨香。《硯》

賦就三都窮價直﹐樓修五鳳擅文章。

都緣白似梅花好﹐寫出新吟字字香。《紙》

石丈經旬臥筆牀﹐紫雲滌淨玉生光。

煙波流入長江去﹐薰透魚龍國裏香。《洗硯》

一片齊紈白似霜﹐團團明月出東方。

池亭宴坐輕搖處﹐引得荷風掠面香。《扇》

雙股尖齊燕尾長﹐良工磨削白如霜。

曉庭剪斷梨花�﹐帶得一些春露香。《剪刀》

一棹翩翩活計長﹐五湖四海是家鄕。

朝來撐出柳陰去﹐衝落江花帶雨香。《漁舟》

蘄竹新栽尺許長﹐月明三弄據胡牀。

一聲風引云端去﹐吹落梅花只欠香。《笛》

院宇沈沈秋气涼﹐重簾低下護淸光。

夜深忽報書生喜﹐紅綻釭花一蕊香。《燈》

紅影搖搖白玉堂﹐寸心只願照逃亡。

翰林記得皈來晚﹐榮賜金蓮一炬香。《燭》

百煉千磨日色光﹐世間妍醜不韜藏。

含章檐下東風裏﹐曾照梅花五出香。《鏡》

勾引遊人入醉鄕﹐風中搖曳自飛忙。

一竿斜出髙樓外﹐大字矜誇竹葉香。《酒簾》

燕趙佳人獨擅場﹐臨鸞梳掠細端相。

歌唇點破櫻珠艷﹐笑臉�開杏蕊香。《胭脂》

淸如翡翠簾前雪﹐白似鴛鴦瓦上霜。

鏡裏妝成花�艷﹐指尖勾破玉生香。《粉》

天淵上下任行藏﹐歲旱爲霖澤八荒。

領下珠光金甲冷﹐潭心日暖玉涎香。《龍》

龍池飛去快騰驤﹐上應房星一點光。

千里歸來天未晚﹐滿身云濕五花香。《馬》

同隊嬉遊一鏡塘﹐往來戲弄碧波光。

不知誰洗蕓窗硯﹐吞得胸中墨水香。《魚》

萬里云衢羽�長﹐寒潭影落兩三行。

江南滿目煙波闊﹐處處西風菇米香。《雁》

宛轉歌喉春晝長﹐髙遷喬木占風光。

朝來飛入花深處﹐露滴金衣點點香。《鶯》

陰落東風又海棠﹐重來營壘語雕梁。

小池水漲芹芽知﹐銜得春泥一點香。《燕》

東風花國是吾鄕﹐一點春心日日忙。

昨夜牡丹叢裏宿﹐滿庭風露夢魂香。《蝶》

日暖西園隊隊忙﹐閒隨胡蝶度鄰墻。

幾回飛向吟窗過﹐花外風來帶蜜香。《蜂》

西域星槎遠取將﹐靑門五色想難方。

金刀切落水花冷﹐沁透相如渴脈香。《瓜》

綠陰亭上午風涼﹐旋摘枝頭薦酒觴。

顆顆登盤靑玉瑩﹐金盆沈浸井泉香。《李》

紛紛靑果荔枝鄕﹐八月寒風九月霜。

莫怪漁樵輕棄擲﹐未知回味齒牙香。《橄欖》

南海單傳辟瘴方﹐朝朝咀嚼潤枯腸。

綠藤翠葉明人眼﹐白玉盤中瑪瑙香。《檳榔》

東風買勇武夷鄕﹐抽出先春第一槍。

戰退眠魔無避處﹐瓦甌洶湧雪濤香。《茶》

江頭杜老典衣醉﹐壚畔吳姬喚客嘗。

拍拍滿懷春意足﹐眞珠紅滴小槽香。《酒》

千古芳名出洛陽﹐身居花國合稱王。

玉欄幹外東風軟﹐日映紅雲一朵香。《牡丹》

紅燈爍爍映春光﹐綠葉團團近畫廊。

靑瑣仙郎一題品﹐至今翰墨尙遺香。《芍藥》

髙燒銀燭照紅妝﹐不與花神入睡鄕。

外酒未醒春思重﹐君王帶笑坐沈香。《海棠》

亭亭畫架倚東墻﹐葉引芳條近綠楊。

簾額低垂春晝永﹐一庭紅雪暖气香。《薔薇》

細細鱗鱗引蔓長﹐暖風簾幕燕飛忙。

吟邊多謝司花女﹐新織一機黃錦香。《木香》

皎如玉樹出雕墻﹐好舉淸樽爲洗妝。

寂寞一枝春雨裏﹐馬嵬坡下返魂香。《梨花》

蜂蝶紛紛過短墻﹐千枝萬蕊占年芳。

仙花自與凡花別﹐流出武陵春水香。《桃花》

雪落紛紛莫比方﹐吟邊輸與謝家娘。

春春三月金陵市﹐可愛春風滿店香。《柳花》

顆顆鋪排翠葉光﹐春回合浦價難量。

曉來三�花間露﹐猶帶鮫人泣淚香。《眞珠花》

源頭活水滿方塘﹐淨植亭亭異眾芳。

世上已無周茂叔﹐不知今日爲誰香。《蓮花》

誰剪仙花四出黃﹐枝枝葉葉翠交相。

世人若把黃金比﹐只恐黃金不解香。《桂花》

荷芰衰零菊未黃﹐婆娑一樹影蟾光。

春園紅紫知多少﹐無比西風半點香。《木犀》

楚臣孤苦空醒眼﹐晉令疏狂已醉鄕。

除卻兩翁知己外﹐只今誰復愛秋香。《菊花》

滿畦淸气逼炎荒﹐翠葉參差玉蕊光。

平夜紗廚涼似水﹐薰人吟夢不勝香。《茉莉》

東風蘊藉學張良﹐畫出章臺翠葉長。

好看曉煙輕濕處﹐勝如鏡裏麝煤香。《柳眉》

團團萬選貼波光﹐个个天成勝孔方。

買斷西湖風與月﹐更無銅臭只聞香。《荷錢》

問酒村中酣雨意﹐題詩園裏鬧晴光。

綠紗撚作柔條細﹐絳蠟融成艷蕾香。《荼醿》

稜稜劍葉翠尖長﹐生長云根野水傍。

一點騷魂淸萬古﹐山靈未許閟幽香。《山蘭》

小小蘭舟載艷妝﹐琵琶聲裏水風涼。

玉纖折斷紅雲朵﹐日暮歸來滿袖香。《采蓮》

鐵枝列戟出苔墻﹐玉蕊含春破曉霜。

如是朝來吟案上﹐寒風一點入詩香。《見梅》

妝點秋容出粉墻﹐碧雲四畔擁花房。

眞妃酒因胭脂重﹐織女機寒蜀錦香。《芙蓉》

不分沈香睡海棠﹐也來塗抹入時妝。

樽前且對紅裙醉﹐詩底休吟白雪香。《紅梨花》

金井梧桐一葉黃﹐亭亭玉樹映秋光。

馬嵬坡下人千古﹐幻出當時粉面香。《白芙蓉》

風暖瑤亭春晝長﹐天然國色異羣芳。

廣寒宮裏嫦娥面﹐肯燕脂半點香。《白牡丹》

玉骨冰肌壓眾芳﹐鵝溪半幅貯春光。

黃昏月淡霜風緊﹐只欠窗前影與香。《墨梅》

雪裏相逢笑一場﹐淡妝不愛愛濃妝。

時人只羨朱顏好﹐不道春風減卻香。《紅梅》

霜葉枯枝未退黃﹐繁開滿樹動春陽。

碧紗窗外移紅影﹐暖日薰人鼻觀香。《櫻桃花》

歲晚山空伯仲行﹐梅花潔白竹靑蒼。

冰霜節操淩雲气﹐肯授秦封雨露香。《松》

淸似夷齊立首陽﹐平生髙臥傲風霜。

若教汗簡修靑史﹐多少人畱姓字香。《竹》

美玉精神鶴膝長﹐冰霜國裏破天荒。

魁名且占羣芳上﹐異日調和鼎鼐香。《梅》

西風夾雪過南荒﹐欲落東籬深處藏。

誰料朝來三徑裏﹐花神幻化作秋香。《白菊》

剪彩爲花花異常﹐枝枝點綴作春光。

都緣不惹閒蜂蝶﹐勝似浮花浪蕊香。《剪彩花》

開時渾不待春光﹐一蕊銀釭冷焰長。

檐影無風深處靜﹐不愁蜂蝶暗偸香。《燈花》

月來花底弄淸光﹐半上窗紗半短墻。

讌坐瑤臺春夜永﹐看來端的勝花香。《花影》

滿林碎錦染新霜﹐幾片飛來入畫廊。

曾與深宮寄愁怨﹐禦溝流出一聯香。《紅葉》

氈似靑靑帶似長﹐叢叢秀色泛煙光。

春風吹醒西堂夢﹐畱得詩名萬古香。《艸》

采采奇芳映繡裳﹐三三五五蹈靑陽。

全籌贏得金釵去﹐一路春風語笑香。《鬥艸》

土花著雨自蒼蒼﹐漸染新痕上畫廊。

好是東風三月暮﹐落紅繡出翠紋香。《蒼苔》

柳花飛雪落寒塘﹐幻出浮生泛水光。

好與三千漢宮女﹐曉妝齊貼翠鈿香。《萍》

粼粼鴨綠颺淸光﹐日夜朝來有底忙。

好有金鱗乘浪暖﹐桃花流出禹門香。《水》

酥潤花枝垂苑囿﹐珠生荷葉滿池塘。

金人掌上秋宵冷﹐畱與君王飲玉香。《露》

不學金猊置畫堂﹐仙家頓放水中央。

寒煙漠漠霜風裏﹐只�梅花一瓣香。《香鑪石》

一規蟾魄出天漢﹐萬里山河一色光。

笑飲西樓淸不寐﹐玉杯影裏桂花香。﹝詩題原缺﹞

夢斷瑤臺夜未央﹐檐聲滴滴下空廊。

杏園明月堪惆悵﹐零落燕胎滿地香。《夜雨》

傍柳隨花笑幾場﹐管弦聲裏度韶光。

塵隨金勒

細﹐風颺羅衣縷縷香。《春遊》

瑤臺深處引壺觴﹐一刻千金玉漏長。

醉倚東風眠未得﹐滿庭明月浸花香。《春宵》

綠葉分陰覆畫廊﹐西園雨後蝶蜂忙。

千紅萬紫消磨盡﹐猶有荼醿一注香。《春晚》

樽前一醉綺羅鄕﹐杜宇聲中幾斷腸。

燕蹴飛花紅雨落﹐馬嘶芳艸綠云香。﹝同﹞

深院沈沈午漏長﹐畫欄西畔看鴛鴦。

小池水滿薰風細﹐已有新荷一葉香。《初夏》

炎炎紅鏡出東方﹐綠樹陰濃白晝長。

山酒一樽棋一局﹐好風隔竹度茶香。《夏》

半痕澹月弄淸光﹐幾信微風合嫩涼。

菊圃未開三徑艷﹐桂林先放一枝香。《秋》

一冬天气暖無霜﹐欹枕山樓客�鄕。

睡又不成吟又懶﹐溪風吹送野梅香。《冬暖》

寂寂蓬門雪夜長﹐一鑪柴火辟寒光。

果盆飣蔟山橙小﹐瓦甕新篘濁酒香。《山莊夜》

讀徧南華夜更長﹐竹鑪火暖酒如湯。

一時詩思淸人骨﹐窗外梅花浸月香。《冬夜》

一徑逶迆碧艸長﹐短節隨處看嵐光。

春風頗解詩人意﹐時送幽花一陣香。《山行》

嘔出心肝只恁狂﹐淸風明月滿奚囊。

他年會遇君王顏﹐題在金屏家家香。《詩》

十八燕姬宮樣妝﹐緩歌金縷宴華堂。

桃花扇底春風暖﹐一點梁塵落酒香。《曲》

雪作春衣霞作裳﹐遠山淡淡浸波光。

綠窗睡起新梳掠﹐斜插梅花一剪香。《美人》

寂歷蓬門春日長﹐奉姑辛苦事蠶桑。

自甘鏡裏冰霜影﹐不帶人間脂粉香。《貧女》

獨坐紗窗別恨長﹐幾回偸滴斷鸞腸。

黃昏門掩梨花雨﹐界破殘妝一綫香。《淚》

一年生計一春忙﹐男力鋤禾女采桑。

粒粒盤中云子白﹐絲絲機上雪紈香。《農》

自裁竹笛取宮商﹐牛背閒吹過夕陽。

幾度艸坡春夢覺﹐滿身帶得野花香。《牧》

小小扁舟一葉長﹐平生活計水雲鄕。

夜寒獨擁蓑衣睡﹐風送溪花入夢香。《漁》

淸晨腰斧白雲鄕﹐山路蕭蕭落葉黃。

折得梅花皈去晚﹐擔頭斜插一枝香。《樵》

掃除炎暑作淸涼﹐意气飄飄遠奉揚。

幾度廣寒宮裏過﹐桂花吹動滿天香。《風》

花底經論孰主張﹐千紅萬紫競低昂。

洛陽城裏春三月﹐薰透東風處處香。《花》

萬里遙山翠色藏﹐玉爲茅舍粉爲墻。

無端堆積前村裏﹐減卻梅花一半香。《雪》

天上嫦娥試晚妝﹐團團一鏡照淸光。

蟾宮果有長生藥﹐乞與詩人一粒香。《月》

百香詩選

