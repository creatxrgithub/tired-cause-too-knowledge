

欽定四庫全書

集部八

赤城集

總集類

提要

【臣】等謹案赤城集十八卷宋林表民編集中載吳子良赤城續志序稱其字曰逢吉與撰天臺前集別編之林表民合又稱爲東魯人則裏貫互異蓋其先世自曲阜徙臨海故從其祖貫言之非別一人也表民常續陳耆卿赤城志復取記誌書傳銘誄贊頌之文爲志所不載者薈而輯之以成此集前有淳祐八年吳子良序稱分門會稡並詩爲一今此集僅有文一百八十二首而無詩又明謝鐸赤城新志載赤城集二十八卷有刻本在內閣而此本亦只十八卷疑原本尙有詩十卷爲傳抄者所脫佚已非完本矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

赤城集卷一

宋林表民編

臺州新城記

蘓夢齡

自昔天下有大菑大患民敝且死而仁人任職能禦捍之者未嘗不見於文辭也慶曆五年夏六月臨海郡大水壊郛郭殺人數千官寺民室倉帑財積一朝掃地化爲塗泥後數日郡吏乃始得其遺甿於山谷間第皆相向號哭而莫知其所措主計田侯瑜聞之震驚亟乘傳而至吁眾慼而視之問其食則糠覈而臭腐焉問其衣則藍縷而顚倒焉問其居則艸茇而漸洳焉橫屍塞於衢窮盜充於郊乃喟然曰玆不可以久生矣繇是移文其鄰貿遷用度以衣食之相奠厥居躬自安輯然後民始知其可造之漸且先以章言狀朝廷得章而憂蓋以水不潤下之沴因以必復之責屬於外臺故所請亡不獲於時司憲王侯偕亦接迹而防焉乃相與言曰玆殆小康矣今可圖其大者於是始議城之俾監軍王世雍錢塘從事曽公望慮其事度髙厚攷徒庸籍糗糧訂材用將以授於有司然思夫臨之以爲成命者非擇賢則莫可遂請以太常博士監新安郡彭思永權守之祕書丞定海宰馬元康爲之貳已乃量功命日屬役賦文分僚職而帥焉繇西北隅以黃巖令範仲溫専掌之從事趙充參綜之西南隅以臨海令李匄専掌之從事蘇夢齡參綜之東南隅以寜海令吳庶幾専掌之從事褚理防綜之東北隅以臨海尉劉初專掌之決曹魏中防綜之其址凡環數里而四隅三面壤界相屬惟北面以破山而闕焉城制𨿽存然實巨防也中以仙居令徐﨣専掌之獄掾宗惟一參綜之又命司邏喬筠邢昭素宋世隆疊畨譏呵以警非常防世雍換丹陽而新監軍胡禎代終厥緒彭侯感厲撫綏諸大夫各祗所職役徒忘勞三旬而成羣議又曰城則信美矣然萬分之一復罹水災而激突差久則懼其或有頽者不若周之以陶甓則庶幾常無害歟外臺然而行之曰𨿽重疲吾民其利至博也已惟黃巖令曰陶甓𨿽固猶未如石之確也乃請兼用石役將興田侯親按勉之士志增倍主計李侯仲偃司憲李侯𨿽領部惟新而實協心同功良無間然新守元侯通守黃侯繼以循吏之選懷保捐瘠而慮忠計逺一方防度背春渉冬厥墉甫畢論者咸曰休哉仁人之經營也始終之畫無一不適於宜費貲不逾千萬而國之大事立焉使斯民知免於旤而日就蕃育其施何如夢齡不侫𨿽知此徽烈當書太史而欲有以永臺民之傳故妄志其大略云

臺州重修城記

呂祖謙

臨海郡南東西三方岸江湖秋水時至北限大山蹙不得騁怒齧隄足生聚廩廩恃城以爲命距海餘百里逋亡剽俠之所遭惡嵗輒睢盱洲漵睥睨郛郭徼警者不敢弛柝故閉修之政在是郡爲首務蓋所以逺菑害銷姦萌非徒區畫封表備侯邦之制也慶曆之水幾不爲郡元章簡公絳來守城復立宣和中盜發仙居闖虛罙入突薄欲登時則有戶掾滕君膺帥厲吏士圉以方略冦不爲患父老紀焉乾道九年裏旅不戒於火延及郡城堵隤甃弛徑逾無禁菑气未格民譌不寜間一嵗太史趙侯汝愚自信徙鎭暇日循行墻落屬丞掾而告之曰置守所以衛民顧屏蔽廢徹若是其何以待不虞土功於古𨿽有常律傳春秋者復出啟塞從時之例豈非城闉之啟閉寔有邦之大紀隨時築治有不得而已者邪況壯城之卒月粟嵗帛凡以爲此益其廩而寛其程宜無不可以是軍事判官蘇延壽受役要司輂輦金穀之稽兵馬都監胡勝督栽巡功察其勉與不勉者命羣有司各保其所奠地守傳眾力俾增卑薄塗塞空郤環城諸門作新者四曰鎭寕曰興善曰丰泰曰栝蒼修舊者五曰崇和曰靖越曰朝天曰順正曰延慶起淳熈二年六月癸酉訖閏九月戊辰絫日積工凡一萬五千三百七十有六大抵取具於壯城之籍聞民願卽工者厚醻之不欲勿彊防其數眎役兵才十之二鍜斷鏝塈黝堊之工畀僦直如其數醪醴之饋勞來之問相及於道其材瓦石甓之用積二十一萬七千九百錢以貫計米以石計者合四千六百有奇維侯憂民急病之意旣達於下而精知周慮又足以綜理之故公無羨費民無畱力工無餘技役事首尾歷再時版牐並作觀堞堀興而近郊之甿初未嘗釋隴畝也始侯之至詔奉計最朝十月報政之期甫半嵗而贏或謂是邦特侯假道休沐之地繕營之鉅者必姑存以須後乃獨於入國阡陌未習之時驟舉力政百年之迹成於指顧邦人徳其賜而樂其成請書勞於石抑不知因事而功見已事而迹泯一壘培之緒業於侯何有哉至於不以久暫易意然長慮於目之外以無負於寄委識此者蓋亦鮮矣遂書以諗臺之君子

重修子城記

王象祖

子城東自皷樓逾州學過東山閣包職官防歷玉霄亭入於州之後山西自皷樓介於內外班之間【內外班錢氏有國時子弟爲守兵所居也】親而長於內外班曲而爲洞門又曲而依於大城今越帥徽猷郎中葉公之再造臺邦日以修城之餘功修之也初子城堙於圜闠蝕於民居寖侵寖削而又乘以巨浸剝落無幾乃出遺址展閭巷定丈數立表識器利用備築之登登甓之稜稜或帶之抱或翼之展或防之直物采炳耀威儀章嚴侯度攺觀矣旣成將筆之於石或謂物大者體必重力微者事亦輕舉其重則輕可略環臺城而新之旣鑱諸瑉矣因大成而及其防不書未缺典也故大城東西南三面爲丈二千四百有奇州後北山城爲丈九百有奇而子城之丈不過三百有六十積長較短曽不能十之一也方城增髙加厚挺髙斵深邊江蹙水包山越谷其用物也洪矣其取功也多矣子城量材數力曽不能五十之一也大城水潦毎降江潮互凝舂撞無時傾圮有自不逺其防曷善其後於是爲長堤一千四百丈以捍城足渉江之西有盤石潮汐上下翻濤攻搗長堤復慮其難恃乃撤樁於江深逾二丈累石於樁結成三疊復以捍堤以牛練土以水試滲萬杵同力百材共良門闗如鐵雉堞可礪發掘所至監紹定之水力功物可施增至和之人謀精神心思盡於此城而子城因平地施版築費公之規畫曽不能百之一也若何而筆嗟夫談曷其易郡國之立城郭惟重重則俱重孰爲彼此魯城中城春秋屢書鄭郛之入說者謂郛者郭也內必有城矣然則城有分於內外無分於輕重明也且作者必紀以有俟也紀而獲傳以有考也有千年之州治必有千年之保障並存並久一成不隳豈非後幸而城復於隍泰必有否山附於地剝乃先復變與時防不能無也然否終歸於泰剝必繼以復者以前作後述有傳有考書契所以有功於天下也自慶曆至紹定浩浩蕩蕩幾二百年而載見豈數乎事之方殷千里一壑懵不可防有一儒生茫搜遺迹得蘇君夢齡修城記於倅防面壁之刓碑模以片紙如獲千金數而不足證則子城與郡咸休存片石於樓側之隙地公之功固多矣數而或有證則隙地所存片石可考功不又多乎故子城之記書之詳辭之復於公之功巨細不遺以俟後人𨿽獲罪於或者之論不辭也公名棠字次魏乾道丞相之孫詳見於生祠記

築城議

陳觀

自古城邑或圮於水但聞遷居以避患不聞補築以俟患契湯仲盤展轉於商亳耿相之間一時大家世臣盡舉以遷不憚夫勞苦者誠不欲盡劉其民聚無辜於受死之地也赤城置城巾山之麓背負大固山天臺仙居二水並流直衝城下每遇秋雨時至海潮怒漲官吏閉城捍水如禦巨冦慶曆間嘗一大圮殺人萬餘不仁哉此城再築也舉萬民之魚腹未厭又聚魚腹之遺子以傳孫坐待今日之禍嗟夫慶曆以前事逺不能詳也今去慶曆耳聞目見猶可接也況南渡以後生齒日繁柰何又欲今日遺子若孫俾後之視今亦猶今之視昔爲人臣者以天災爲不常至不爲國家逺謀恐不可謂之忠臣爲長吏者徇目前之苟安不爲聞之朝廷施實徳於民恐不可謂之良吏爲父祖者以慶曆距今百八十餘年爲已逺不遺子孫以生生自庸者恐不可謂之慈祖父觀二年竊祿其地歸臥衡茅猶未浹嵗遽聞此變實爲痛心未免犯眾忌拂眾情言城不可補築招禍惟有位及闔城之父老實圖利之

上丞相論臺州城築事

陳耆卿

某等生長臺城竊見去秋水溢之變亙古未有其間委折當已備徹鈞聴大造矜憐推饑溺由已之念蠲租弛禁移粟散財務使厚徳深仁浹於存沒誠不幸中之大幸矣然自遭巨變以來死於溺者旣不可生而生者復憂死勢甚岌岌臺郡愛民體國必有以其實上聞者今不敢贅惟是城築一事系闔城生靈之命利害最重敢不避煩瀆言之某證得本州𨿽居萬山之間而實瀕大海之角每遇海潮大泛與山水迎合則城外之水已常及街或值淫霖山水暴漲則城中圜闠之水便溢半壁蓋不獨去秋極潦可畏而常年固患苦之也所以蔽其南北者幸有兩山而所以捍其東西者幸有城爾往嵗慶曆之水死者良眾然視今日才十之一朝廷極力拯防尢以城爲重事至命憲漕倉三使者同司督察而一郡之寮屬與五色之令佐分隅受任者凡十有七人計度經營井井有緒蘇夢齡之記可覆也次年秋水之至太守元章簡公又增之至至和之元年守孫礪又增築之嘉祐之六年守徐億又增築之淳熈之五年守趙忠定公又增築之夫前數公之城皆得所聞忠定公之城或得之所見皆言補築也包砌甚厚且堅邦民不勝按堵至張弈所爲至和城記亦有驅人趨作如赴敵陣之語可見其工程之嚴而慮患之宻矣夫自慶曆至淳熈百三十年其間非無水災特以城不徒修修必可久故水不爲病民亦無自而告病也自淳熈以後又幾年矣求如前政數君子畢智盡力固已寥寥莫見然猶毎嵗檢舉修補或遇雨水則料撥兵卒儲積土木巡守諸門以爲不虞之備故其間小水可以無患大水縱入屋不至沒屋或能遷徙人而不至殺人也獨自近嵗漫不加意甚至常用之閘板預備之泥土亦皆缺焉蓋非惟不能如淳熈以前之宏規而淳熈以後之故事亦不復舉矣以故去年之水自西門奔迸而入其勢如河崩川決而其聲甚於浙江之潮澎湃滔天猝然而至人未及轉盼揺足而身與數口爲魚矣當要衝者盡室墊溺余亦罕有生全者至若室廬之飄蕩筐篋之漂流又皆不暇計也今士大夫之家稍富厚之家徙寓墳庵莊捨者所在相望次而捨已地段寄人籬落或僦或假略不敢以爲安而𨿽稍自愛之細民亦棲托城外以希旦暮之活全望有司監近禍之慘亟修城壁或可般挈來歸而自冬及春雨雪連綿度皆難於興役人心惶惑未知所依然以某等觀之固亦有要領矣蓋此周回不十里而北南踞山自朝天門直北轉東至錢府皆因山爲城自錢府直巾子山之東北角𨿽合修築而東面乃下流極易爲力又自巾子山之東北角回環接興善門亦因山爲城非所當慮獨自興善門越南門至朝天門乃當天臺仙居兩邑山水彌漫而下徑搗城足之沖水勢激湍最爲可畏去秋之患蓋正坐此若欲杜絕後患須合就此一面極力重築所築基址其髙厚當加於舊城而築之之力當如海塘之狀所用石板必須厚一尺長六尺闊三四尺先於其下直排平鋪一二層用山土杵築又側砌一層又土杵築務在以石壓石愈久愈固中間則用磚子木杵築取令十分堅實而後以大磚包砌之如此則水勢縱髙可以障塞而無摧圯墊沒之慮此所謂要領處也今聞郡中築塞兩門已爲完具但恐見修之處止用徑尺小石甃砌反不若三四尺徑石之固又所修者只去秋已潰之城而未潰之城置之不問焉夫以百八十年之間歷幾淫潦更幾巨浸簸撼衝突之後不惟敝者不支而堅者亦敝矣是故近年以來每遇泛濫外水皆由城罅以入東西南北所在有之不可恃萬一水漲竊恐塞於此而復決於彼新城縱固猶不足以支而況未必固乎是以邦人𨿽甚幸城之修而復預疑城之壊以爲前痛未定後憂轉深皆不能安定厥居而惟轉徙以逃朝夕也某投身化治竊班著之粟𨿽幸親脫厄防而室廬生生之計至有蕩析絲粟不存者今族姻故舊類多流亡來者誦言其狀且謂某等以鄕人而玷朝士不能一言實重有媿焉用敢述所見聞冒昧陳控蓋如某等鄙見城之依於南北兩山者已不啻三之一居下流當修而可略者又居三之一惟西門一面正當水沖合用石板平側壓砌者亦僅三之一耳倘區處有方則成就亦易如蒙鈞慈終始矜念特札下本州照所陳如海岸例築疊並將未潰城壁檢計鼎新用工或恐所費增多更乞優降錢粟以爲之助則是大丞相再造此邦邦人永無昏墊之苦陰功盛徳與日月相爲光明倘爲不然則新城旣未必堅而舊城復不可久後患忽集前功盡廢闔城生靈之命豈不甚可哀哉某等怵於一邦利害之深犯分塵瀆惟與千萬戶稚耋屏息以俟仰祈鈞鑑

臺州雜記

元絳

州治據大固山介天臺栝蒼之間北直大海海潮汐遡江薄城而羣山阨束水不得肆慶曆五年夏山泐海溢逾城殺人萬餘漂室廬幾半州旣殘毀明年予來守玆土拊視凋瘵慼然出涕廼循周官聚養萬民之法卹孤終收介特招倈安輯之問軍政昔之闗戍過更疲佚不一廼取尺籍伍符而均齊之問吏蠧昔之疆宗囊橐爲姦積嵗爲豪者厭飫豢膄貧者擠轉溝瀆沒齒不享斗升之澤廼爲定規釐一櫽括料姦擿譎牢不容罅參是數物信以諗之法以束之故民罷者興兵勤者休吏窮者給繕戎械治囷簏完官廬秩祠宇表廛閈齊簿領平獄犴一一悉力問水害之繇昔之緣城之民刳去客土日以薄圮是有水敗廼因新城出帑金以購材募工礱石累甋環周表裏外內九門飾之樓觀縋木於門牝牡相函外水方悍以禦其怒作十竇裁以宻石內水方淹以防其惡又鑿渠貫城廝爲三支達壅渟淸餘波距川斵十二石杠蜿蜒跨渠舟車堨來行者不病旬嵗而工旣於是秋水復攻城不沒者三板乃循闉闍垂木闔或持編菅或捧蕢土輔堅窒隙扞有餘壯已而水亡以縱遂復故道昔之刺史廨捨在山谷間滔襄之餘𨿽不甚壊而潮波洄泊鞠爲淖洿大凡署所以朝夕處君命之地不可以不葺乃培偃瀦支敝阤卽舊而新之廨之四隅有樓及亭列峙而五至是摧圯悉欲完之則重煩裏旅然士大夫必有退公息偃之地乃取城闉賸材於二山之交作防巖堂廡緣山椒作防云亭天空地迥萬象在下射有長圃飲有曲水賔友衎衎哨壺雅詠日爲文酒之樂粵今年春州人縱防皷舞於庭除之下有賔擊節而歌曰昔民墊昏今民庶蕃昔民賫咨今民熈熈惟君憂樂兮與民共之天惠其寜兮無以君歸予聞而甚愧因訓之曰予斷斷然一介臣素性狷直重以蹇連之分孤鳴自哀而朝廷不加誅猶名爲二千石幸爲僚諸君皆文學政事之選交修補察以禆不逮繇是不爲司敗之謫者爾大扺刺史能休戚千里若政之媺惡則有輿誦蓋春秋之法興作始事必書予是以雜爲之記以俟後之知者

臨海風俗記

陳公輔

臨海魚稻之鄕在東南一隅昔最號無事余少時見米防百錢魚肉每斤不過三十錢薪柴雜物極易得無寄居過往郡官公事之餘日日把盞百姓富樂不聞窮愁嘆恨之聲比年以來國家多事官吏冗雜軍兵經由州縣需索供應不暇寄居官至有宰相者余不可以數計過往日日有之故城中百物騰踴價皆十倍於前余𨿽有廬度不可居於是遁迹村落然鄕下寂寞百物無有不免布衣蔬飯杜門待盡而已𨿽然嘗以西北觀之所在兵燹焚蕩千里無居民吾鄕僥幸未至殘防而更富盛如往時庸有是理邪嗚呼天下之生一治一亂祖宗之盛承平幾二百年一旦衰微若此然今日之亂亦豈終於盡變哉古詩云得見升平有幾人吾老矣恐一旦先朝露不能復存子侄諸孫苟內無饑寒之患外無刼奪之憂他日猶幸及見之故書以記

又一本作風俗序云夫輕死易發尙鬼好祀漢志以敍吳越之俗急於進取善於圖利本朝諸志以敍兩浙之俗然吳越之地邊控江淮閩浙六十餘郡兩浙之地近亦十五郡彼川谷異制民生異俗固有封壤宻接而習俗迥異者得謂吳越兩浙同是俗乎蓋彼特合四方而論其防爾余采之記述訪之耆老以爲天臺介於東南之陬方承平時最號無事斗米不百錢魚肉斤不過三十錢薪炭蔬茹之類絕昜得裏無貴防郡官公事暇日日把盞百姓富樂但食魚稻習樵獵而不識官府之嚴渡江以來國家多故官吏冗防軍旅往還取需郡縣供億不給寓士有官至宰輔者而城市百物貴騰視前時十倍民始逐末忘本機變巧出被甲荷戈出沒於鹺茗之地吏胥持文書索逋負日叫號於細民之門自是訟牘繁多而民俗浸異矣𨿽衣冠輩出風雅日盛未之有攺也然是豈徒天臺一郡爲然他郡往往或然則率薄歸厚以庶幾曩時之舊是則爲政者之任而是邦賢士大夫之責也姑卽舊聞以攷見是邦民俗本末如此

赤城集卷一

欽定四庫全書

赤城集卷二

宋林表民編

臺州興修記

張奕

天臺郡在越絕東南隅叢山防嶂中瀕海百里而近洚水爲害嵗常有之尙書庫部員外郎孫公治郡之明年卽至和元年也夏秋之交大雨壑嘔而川泄洶湧湍悍爭赴於海迅風乘潮壅閼不得下溢岸淩城不及逾者數尺公遣僚屬夜守闉闍土諸門以備非常翌日水遵故道墻壘圯剝蕩邊江民廬官宇十二三城中生聚僅免墊溺者繄公力焉居一日公與倅語曰臺𨿽小郡去朝廷僻而且逺然所修者天子職業所治者天子人民爲其守臣不能固防安養之而坐視其是誠何心哉遂按閱官府之沮漏庳毀者用羨貨市材新廩屋二區凡三十楹以儲軍食又易甲仗庫重防事之西廡爲樓五楹以蔵兵械然後調五縣上中之產得丁夫二萬六千五百九十一工探近山之石雜以瓴甓完州城六百七十八丈以禦災患旣訖工城中之民皆皷舞曰治我服器葺我室廬而今而後知生生之業可久其居也先是公下車之初厭郡捨卑逼議營爽塏爲便署之所因循久之重於攺作至是數役皆勇於從事親自臨督驅人趨作如赴陣敵之嚴日力省而功倍君子曰亷哉乎不私於已𨿽一工一木重勞於人公於人𨿽勞其誰憾耶嗚呼公知保民之方矣後公之治繼以教之之術臺不止富且庶將禮義由之出焉命識嵗月因警來者云

臺州重修社稷壇記

樓鑰

臺州之北大山綿亙其一支自東而西蜿蜒逶迆至江而止勢若回顧是爲龍顧之山子城據其下官寺在焉城西南隅去儀門百許步爲社稷之壇厥位面陽爽塏平曠昔人相攸而爲此必不苟也有司不戒日就荒圮頽垣成蹊樵牧無禁居民或侵漁其中淳熈已亥正月宗正丞沈侯被選來牧仲春行事愀然顧其僚曰是可以奉吾神乎乃命撤而新之臨海令彭仲剛建縣治於煨燼之餘侯知其才舉以任焉首案圖籍卽地之舊繚以周墻數十百丈始治地得僕碑土中洗而讀之蓋政和中所頒社稷壇式也制度明甚橫列三壝門各四出中立社稷二壇風師居東雷師雨師居西亦各爲壇壇之髙二尺有半又爲燎壇於風師之東南壝外稍髙於諸壇於是悉仿名數因其舊而增築之故有屋四楹爲視饌待事之所旣葺新之又增其一爲齊潔之地其塗北出表以二柱中建臺門嚴闗鍵以守之作於六月朔旦六旬有七日告成靡金錢五十萬有奇民不知役工不告勤過者肅然始知有地土之敬侯命鑰書之聞古先成民而後致力於神侯之下車訪民隠飭吏事廩廩乎循良之風而思不倦以終之以是邦被山帶江水旱仍嵗又聞欝攸之災謂職諸幽者非人力所及故於神無所不致其敬社稷之重其可後乎秋社展禮气象一新環佩琮琤豆籩靜嘉神眖昭格如在左右繼自今气淑民和雨暘時若其必有相之者然則侯之政眞知所先後而致力於神者乃所以成民也侯名揆字虞卿秀之嘉興人也

臺州郡治防壁記

曽防

臺州者實取天臺山以立名卽甌閩之舊壤而勾踐之遺封原夫秦並天下廢其君長乃置郡縣隋開皇九年平陳廢郡則諸縣並歸臨海鎭於大固山配千兵守防其城臨海縣移於鎭前於栝州江南元帥沈法興將兵保鎭城立爲海州唐武徳二年東南面行臺僕射杜伏威攺海州爲臺州於栝州攺總管府爲都督府太宗皇帝貞觀六年攺臺溫二州並轉於栝州都督府故臺州置在大固山里人屈光公住宅以其地勝故立屈氏次子惠坦爲太守攺家爲州及今皇宋混一區宇太平興國三載凡一百二十六政總三百六十一年曆記存焉今自武徳後至於混一區宇之始凡刺史名姓謹列於後越明年吳越王朝京師納土田夏六月凡僞署官司咸一變易毀城守示無所備災器甲示不復用削繁苛省徭役自是中朝風教被於逺邇焉炎漢季世三國鼎分臨海郡爲吳覉縻之地憑山負海民情多變勞於兵防難以徳化六朝以來率以獲罪者投於荒裔故逃刑者亦相率偸安焉唐室平一區宇遂通正朔良二千石稍申吏理曁梁朝革命有武肅王奮身艸萊専制江東分符懋官旣失其道頭防箕斂不聊有生數世百年制度去矣我太宗皇帝以聖嗣明文徳柔逺東南海隅率族肆覲納符請吏貢地籍於大司徒於是申命文臣下治郡國天刄不舉而萬里安定島夷編戶雍容揄揚以樂大化垂今二十餘年豈非王者久於其道然後寖在民心歟今以皇朝歷任氏族繼於舊記之末俾嗣治者書以廣之

上宰執論臺州財賦

趙汝愚

某疏賤之蹤已試無效誤蒙陶鑄俾承乏於天臺勢不獲辭扶老攜幼已於此月二十日交割郡事郡中府藏殫竭逋負上供及諸司錢物與夫官吏俸給之屬幾土十萬緡凡利源所入不過三事酒稅與折苖耳去冬所在丰稔朝廷寛大之澤不許州縣折納苖米海舶自閩廣來者皆爲提舉司以私鹽捕送栝蒼禁勘其情猶未竟也餘者悉鑿舟溺貨而去望風不入天臺之境者凡數月矣然則財賦所賴惟有酤耳今環城內外私造酒麯者二千餘家三務監官六員終日所收本息才數十千不充官吏之費習俗澆競綱紀蕩然不存稍更張之則怨謗交興姑息不問則曠敗難免日凜凜然若履薄冰之上而進退惟谷也某蒙國厚恩不敢自愛亦欲竭其夙夜之力以圖報稱然念非朝廷力賜主張有如麼防祗自速咎耳或不得已如有奏請之類敢望鈞慈更施行其一二庶幾千里風動數月之間猶能稍自植立仰副君相寄委之意其間更有心切利害如本州系瀕海去處自海中乘潮一夕可至城下城有七門大火之後五門猶未建立四壁圯壊私貨出入者與履平地無異北軍數十人無屋廬可居但月給房緡百餘千俾與百姓雜處今春大閱凡軍須所用色色無所凋之狀觸目皆然官吏不暇逺圖朝夕汲汲惟貢賦之不入蓋亦未嘗爲國家深思也伏乞鈞慈特賜寛假俾漸收餘力稍復葺治幸甚幸甚

臺州重建便防記

姜容

臺州便防淳熈十五年守章侯衝重建未四十年蠧朽已岌岌矣寶慶攺元守王侯挺嘆曰防非逰觀地也所以出政聴訟而親吏民也郡𨿽例有設防非大聘賀大燕饗不處而便防常處焉蠧朽不治母乃非便乎幸嵗連稔勤收儉藏撥公帑錢授支鹽徐昉規畫取材計直召夫厚庸革去蠧朽鼎成翚飛廣崇之度比舊加倍旣而敞賔次整吏直及門廡旁創小防內因瑞蓮立堂又廣凝思之室爲屋總餘四十楹縻錢總五百萬米百餘斛始五月丙寅迄六月已未役甚鉅而農不知工不困也容聞治郡者體不貴苟卑心不貴苟約事不貴苟安猥下當穹崇狹隘當恢廣摧墮當植立非材識獨到不能也侯爲此州浚河渠民不病濡滯辟貢院剏三門士不病蹙蹋四瞻郊垣有廢輒舉今又一新州治千里聳觀蓋穹崇其猥下者恢廣其狹隘者植立其摧墮者侯之材識獨到如此𨿽然棟楹巍峩飛鳥眙棘衛森列鬼神卻走況田野之困窮未嘗一識官府設或赴愬於我而目堂皇心怖吏卒股栗階戺其能吐肝肺輸疾苦防故體𨿽穹崇侯俯以謙損心𨿽恢廣侯斂以誠篤事𨿽植立侯蓄以寛和則於此出政而政平於此聴訟而訟理於此親吏民而吏民安侯常處何愧焉然侯旦夕去而羽儀天朝矣念必葺之義以遺後之人而豈爲身計哉若乃防事退休堂宇幽曠神慮旣衝寂臨蒞兪精明侯故並新之容故並書之

臺州通判防題名記

黃逺

臨海之爲郡去朝廷𨿽逺而江山瀟灑訟獄簡希來蒞官者往往號爲樂國昔之守倅於此去而升陟侍從致位公相爲時名卿者間有人焉而獨倅郡者族姓官稱無所刻載因循迄今百有餘嵗矣承議郎吳深倅郡之明年乃嘆其遺闕而言之曰古人𨿽一日遊居尙有敍述況膺天子之命三年從政其可以無紀乎將尋諸舊牘稽諸宿吏庶幾得之者可過半也而防慶曆乙酉嵗秋雨暴集江流泛濫衝城堞漂棟宇時官蔵文書皆麋爛流散無有存者故不可悉知惟夏鄭公在大中祥符間以著作佐郎來倅是郡今郡人猶能道之而又有光祿丞朱君正辭爲鄭公之代有贊善大夫劉君有方與郡守章郇公同時所可知者玆數人耳惜夫姑自慶曆而後悉得其名氏與夫在官之嵗月而刻於石豈特俾來者續書之而已哉前日之人或以徳望稱或以政事顯或晦而不彰或泯而無傳皆可指而見也

重修臺州通判防記

李宗勉

公防必稱其官非爲所居官設行君之政令肅民之觀瞻蓋於此系焉天臺東淛名郡州治𨿽未爲宏麗規摹亦峻整獨別駕防事庳且隘曽他官不如堂奧傾欹岌嶪欲壓考諸圖牒莫知建立之始祗云淳熈二年通判管君鋭重建倒指嵗籥未周一甲子豈當時因陋就簡易至弛陊重以紹定己丑蕩析之變然耶以是處通守端謂非稱𨿽然廢興防革各有其時時至則易若反掌孰制其時在所居官爾鄭公襟度髙亮議論灑落昔人所謂胸中自有一丘一壑者余知其決不苟安於此居無何果欲撤而新之餘聞之亦喜旣則恢衍規制增築基構取材於市鳩工於庸給用於施官不知役人不告勞經始壬辰暮春斷手中夏防事穹隆堂防顯敞廊廡纚屬戶牖爣閬總爲楹三十有四舊有芝秀承其左登瀛景沂嵗寒處其右堂後山巒欝律林木靑蔥自蓮風閣登萬壑風煙最爲奇勝旁列雲水梅榭雲海嵐闗無非嘯詠遊息之所公或重剏或增修丹雘交輝前後掩映迎風納月恍若蓬壺觀者愕眙屹爲千里壯觀是役也費務叢廣郡𨿽相之若毫末非公善計節用疇克辦此落成之日屬予爲記辭以蕪陋弗獲余嘗謂知者創物巧者述之是興事締功始足以言知矣而孟子論知則曰行其所無事或者疑焉抑不思孟子謂無事豈樂因循好苟且云哉斁者新之摧者植之損者益之循天理之自然不容一毫人僞若禹之治水是也士大夫眡公防如傳捨昧一日必葺之義榱棟撓折墻壁毀壊置弗問是固失之乃若自恃過髙喜新厭舊役志於物好樂靡常土木並興耀奇逞巧作無益害有益則亦未爲得也今公因其旣圯去故取新弗亟弗徐咸當其可非行其所無事歟斯可謂知矣剏之者勞享之者逸後人蒙其利未必知其顚末是則當書公名崈字謙仲姑蘇人以朝散郎通判軍州事郡政有闕賴其禆助居多紹定五年壬辰八月旣望記

臺州添差通判防壁記

洪適

臺州之爲郡環山枕海壤僻民願牒訴簡少輸調有常平時從容見謂無事故分曹授政絕贅冗者中興以來彯纓之士日進一官相承率三四軰員外署者無郡邑不有紹興二年是邦始增治中凡五易而適至被命遲期者後復三人則玆員之設將踐武不廢乃裒粹名氏官秩去來龕石壁間而系之日昔昌黎韓公嘗謂邑丞貳令位偪而嫌文書視成一不敢省有公負復歸尢焉曽主簿尉之不若丞於郡者亦然厥有不蹈其中萎腇不事事玩民戚休貪殘放手漫不孰何曰此太守職也吾何干夫是之謂負官否則錚錚表襮召權市威上下相髙矛盾崖異吏不確其承民情不得直夫是之謂越位負其官不可越其位又不可然則柰何能使官不負位不越淸其心以求其平視公事惟謹外是而議夫何知之有

臺州推官重建防事述

趙師回

嘉定二年夏四月予來爲推官明年秋八月重建防事齋閤思昔達尊嘗入此幕如正獻何公天性超融不汲汲於富貴利達其登巾山詩有所謂髙共白雲閒志尙可想乃扁閤曰髙閒舍人孔公危言正論勁气廩廩在官之日庭植防檜後八十餘年太守曽文淸公宴客於下命其堂曰遺直賦詩十二章有百年依正直之句仍榜齋曰依正齋之西辟小軒手種梧竹名以持節於是公退休沐始得與僚友燕譚觴詠委蛇頫仰其間企慕二公之風操足有餘樂又明撤門廡而新之弗陋弗華足蔽風雨匠石之費從官給者不什一諸邑大夫與賢士友相與致助猶懼不支適際修水黃公以戎監丞出殿是邦知教化之先務下車之初首賁學宮凡闕文墜典舉而秩之一日顧謂予曰知子有興作此事至難今居官者視公宇如傳捨獨能畱意於斯耶崇奬周給迄於落成姑敍大略以紀嵗月若夫時而葺之則在後之君子

臺州新造刻漏記【此碑今亡其半】

馬仲甫

天道之大其啟閉代謝之運蔵功於神用杳不可見聖人設法以求其端於是載諸歷象而有按據之制則漏刻之用興於其初矣若夫分至相承寒暑相推裁昏明之早晚節晝夜以動息時有緩疾景有長短乘气之差參以增損故數不能逃晷不能逾風雨𨿽晦抑無失其凖的非漏刻以視其應孰從而審哉且百刻十二辰之法百代不易之用也第數之盈縮系於二十四气以鈞校之晝夜之多少固可見矣周官挈壺氏以水火守之分以日夜蓋其職焉禮天子宮禁曁官府皆建漏刻有師興則隨次捨設之示不可闇事也𨿽測籌之數與所造之儀度今古疊變形範各別然測景揆辰大防一也天臺郡漏刻自置守以來有之矣歷年旣久積習差錯鐘水無實法流無定凖規模疏簡一不如制叫時發皷皆司役之吏詳天色以驗旦暮耳此其誤尢甚又況陰晦弗復辧其失不亦逺乎故晷候之違制度之紊節理適然也乃命浮圖可榮攺作之榮心智機巧頗能施其術揆測增減之法參之於歷皆有次序若用器屏壺之屬惟事事率以新意創始咸適其宜旣訖工依其術試之果得晝夜之正遲速來往指刻可驗觀者得以知之舉曰向日之漏甚疏庶幾乎不繆故識其嵗月以垂諸後云皇祐壬辰三月朔日記

推官防題名記

包恢

郡有推官官若非尊者而佐賔幕助郡政其爲人之賢否與其行事之是非則一郡之理亂千里之休戚系焉任亦重矣臺之爲郡東臨大海下蒞五縣境土廣袤戶口眾多詞訟紛雜而職繁劇要不易爲所賴以佐助者惟在幕府有人耳然前乎此爲推官者知幾世幾人矣而求其孰賢孰否孰善孰惡有系於官民之理亂休戚者曽無可考見非闕典乎後世旣無古者侯國之史則先儒論著有題前政之名氏以爲記者尙爲近古也非徒可以苟知其名氏而已其人之賢而事之善歟書之可以爲法也其人之否而事之惡歟書之可以爲戒也二者之間有庸庸碌碌上無補於郡下無益於民而泯防於無聞者觀其名氏亦可以內自省也豈曰虛文云乎哉今滕君不忍其前之名氏旣沒而不彰後之名復廢而不傳乃考之赤城前後志僅得自唐張條而下至於今趙君汝漕凡三十八人而止乃爲之第其嵗月之先後而記之而後之繼爲是官者可以續書之數百年之闕典至是而始備其意羙矣然其賢否善惡所以爲之理亂休戚而可爲法戒者以多不可得而知獨其間有自是而召試論新法後至中書舍人者有自是而爲國子監教授後至太宰少傅者其人其事可以觀矣自有能辧之者然則略於前而詳於後自今而往求盡其所可法而不犯其所可戒又當自滕君始君之先世父叔皆從朱文公學君姿器質實且習聞二父師友淵源則必優於吏事而見於幕府之所贊畫者其爲人旣賢而其行事必善也知所以題其名宜知所以防其實其於在已之賢行當加修及人之善事當加進使表表焉在人耳目悠悠然入人心思而後之觀者必曰滕君惟見其可師而不聞其有可戒斯不負題名之意矣是所以表率乎後來者實在滕君而後之繼滕君者又能相興緝熈而不替使人人皆賢人事事皆善事皆可師而無可戒是又有望於將來臺城之所賴者顧不深且逺歟

赤城集卷二

欽定四庫全書

赤城集卷三

宋林表民編

重建錄事防題名記

趙汝回

寶慶二年春餘來爲錄事防屋老不蔽風雨獄亦棟撓趾腐椽斷壁闕矣亟請於州得錢十萬日整月葺旣就完好於是卽靑靑堂植竹數十以觀衛武公進徳之序采崔文公詩更挹翠軒曰與淸以想崔君之遺風古梅出荊榛西山立几案遙睇飛雲靜聴啼鳥俯仰之間物我俱適當是時有空囹圄釋桎梏之意焉防左右三井前豈無名賢嘗至閒視題名已石剝字漫不可讀因思唐張旭以艸聖名家獨於尙書郎壁記用楷法峻崄直截妙入神品年嵗愈逺人愈貴惜而尙書郎姓氏無傳可嘆也夫記紀徳紀事事廢徳虧𨿽以張旭書之人弗觀之矣況石剝字漫乎可傳矣不得其傳後人之責也乃重刻之而敍以完葺之由庶幾將來式敬爾獄

臺州司理防軍題名記

吳子良

獄生地刑仁術也寃枉幹陰陽者雪而和鬭狠戕气血者弭而平狡詐悖正性者抑而順穢污玷元身者懲而白是謂生地是謂仁術生地而淪於死仁術而爲不仁何以故坐六失故六失貪也刻也忿也闇也懦也憊也貪則不公刻則不矜忿則不平闇則不明懦則不決憊則不周六居一焉本心且死矣地何由生本心寖不仁矣術何由仁栝蒼何君處東爲臺理掾始至餘一與之語首敬之甫逾月與守趙侯爭獄事卽棄去趙侯退聴挽畱亦敬之未逾年今守包侯資政殿學士杜公下至士民吏交敬之何以故監六失故完本心故余諗理吏前乎君有如君否咸噤無以答考郡誌略弗書問防壁題名則以己丑水不存也君蹙然曰我何能惟前名氏不可沒繙續志得國初三人訪老吏得自嘉定間吳焯而下十一人書之石君而後將續書焉請余記余惟本心人人有也六失非人人有也鑱其說以勸後乎君必有如君者矣

臺州司戶防壁記

謝雩

臺州司戶防軍唐至徳間著作郎鄭防嘗以謫官居之今州城東偏猶以戶曹名巷杜工部詩所謂老作臺州掾是也國朝宣和初滕君膺自睢陽來時睦冦起幫源羣盜響應仙居呂師囊遂據韋羌率眾攻城滕君倡義守禦卒擒首領一城全活父老紀焉今廨捨爲屋三十楹而扁榜者曰戶曹防皆滕君遺迹也防故無題名宣和以前莫可尋繹雩將去官次其可考者自滕君以下得十有九人識石防壁間而闕其所不知略其所未詳以俟來云

臺州重建衙樓記

張布

州有樓一州之觀聴在焉所以嚴等威也有門闕然後壯朝廷有兩觀然後重侯國故古者亦以興作課吏績橋梁郵亭之不修則不爲能城郭衖道之治使端正則以爲賢是皆可以觀政事之廢興吏治之能不況觀聴所系之大者乎於其大者不立則政可知己臺州治之衙有樓久矣國之朝有朝夕故州縣之衙有早晚初不皷角去郡治爲逺故建樓設皷以報衙是則觀聴所系之大者嵗久朽蠧亟危將傾今郡侯監丞黃公治臺之明年政成民龢年谷用登始以其餘力革而新之先是州之圖經未修三臺井掩匿其一逮公之至始命郡士纂輯其事以成圖經發所掩井作亭其上以應臺星庠序之門隘陋則崇廣之坊衖之名不立則表揭之防門旁雜爲賈區譙樓率多隳敝則開拓而修復之頒春有亭以厚農政講武有堂以治軍旅養老慈幼有院以惠困窮逮玆樓之作則棟宇壯堅丹艧輝煥朝晡有時吏士犇走不失其度耳目所矚爲一邦之巨麗然後臺之文物一新而江山始攺觀矣初議鳩工人多以其役大費夥而難就已而官覈其實吏忠於公瓦木不取諸民和價倍給其直工徒醻以市價出入有稽用度有節無浮費而收實效事簡而工倍役廣而費省人始服公之規模先定其功不愆於素公名防字子畊蓋江西山谷之晦庵朱子之門人朱子之學以濓溪二程子爲宗公修學校則爲祠堂繪四先生之像行釋菜禮以奉安之命博士鄕先進與其門弟子次第講貫經理又刋朱子中庸大學之說以開後學其淵源有自來故其爲政能尊主庇民廣教化厚風俗建置規恢知所先後是役也軍事推官趙君師回實董之趙君有材旣自新其治所竭力以佐公家且以邦人之意請紀其實布辭不獲於是乎書

臨海縣防記

章望之

官府之防蓋宣王命而蒞政事之所也皇祐二年正月臨海縣新作正防何新乎逾舊也向之時庳甚矣嵗久朽且不支今宰崔仲牧廼革之仲牧惠和而敏故其舉事也中而遺於人也逺不亦嘉哉

臨海縣防壁記

彭仲剛

縣故有防壁記自太平興國錢氏歸土以來縣令名氏悉載遭乾道癸巳災與縣廨俱爇不存余旣建廨捨念前人名不可以無見博求前所摹本絕無得者遂歷訪故老逺稽按籍旁考紀牒自宣和而後得三十人鑱石以記虛其後以俟方來宣和之前僅得十餘人年次來往不接姑列其前而闕其間之不接與凡日月官稱之不詳者以俟後之君子他日有得以續之所聞多闕冝未足志然失之於今則後益不可知是猶賢乎已爾

臨海縣重建縣治記

吳子良

百年來臨海數賢令曰顏公度彭公仲剛顏當乾道初元公私優裕之時而彭承榦道末年郛郭焚燬之後彭能摩挲赤子樹縣治百楹於榛莽中役鉅事煩而仁不傷故彭公爲尢難嗟乎孰知又有難於彭公者蓋紹定二年九月丙辰之水陷城吞原隰囓官民廬居殺禾稼環百餘里漫爲濤川而縣治西直栝蒼門最先被水崩奔漂悍特甚凡彭公所樹尺柱寸椽不畱官吏簿書無所於棲獄訟無所於決民方死徙交道繼之殍疫連年天子爲捐帑振廩復租已責遣部使者葉公棠議荒政議城築縣計𨿽束手然役之百須則以比郭先諸邑奔命嵗再更縣猶絲紛而舊觀莫克復於是葉公奏辟前尉溫陸吳君楷令臨海君旣爲尉諳其人情土俗不逞智立威一切治以簡靜擾不及民民之居奠矣君曰民之居奠然後令之居可奠乎而以累民吾不忍也民亦奮曰令常憂民之居矣不憂令之居乎而以累令吾尢不忍也令樽他費以剏之民伺其闕而助之公防中峙挹之髙門吏直旁環引以修廡防之後虛敞爲琴堂廡之東閎爽爲犴狴蔵敇有庫遲賔有位燕休有閒軒寢處有宻室完備至於庖湢整潔及於階除繚重垣以防其藩培秀巒以鎭其陰自五年冬至今不弛不迫𨿽剏之者民本無預而助之者令則難遏也由是以觀紹定二年九月之水殆十倍於榦道末年九月之火火旣五年而彭始至城內之民痛定矣水才二年而君已至闔城邑之民痛未瘳也非又難於彭公乎而樹立乃爾𨿽以君繼彭公可也古之爲令者能以道教民其次能以政養民又其次能毋以政擾民耳近世教與養不十一擾之者總總也夫毋望於教與養姑望其毋擾之耳是民之賴於令者止此耳止此而又不能則是令之居豺虎之窟也誰肯愛豺虎而樹之窟哉能毋以政擾民民得婆娑怡愉自足於長郊廣谷之間幾於去豺虎而傍父母於古爲次於今爲上矣使父母臥風雨人子其安哉則民之助之亦奚怪哉夫毋以政擾民民猶父母之猶助之而況於以道教民且以政養民者哉此可見臨海俗之願而狀訴嘩訐猶聞有存者豈其咎専在民哉豈其不可轉移也哉嗟夫能毋以政擾民𨿽繼彭公可也能復以道教民且以政養民𨿽繼古之爲令者可也

臨海縣重建宣詔亭記

方沂

皇帝防居閶闔而率宇內若耄倪若飛植然春意固以詔令爲風雷也今詔令猶古誓誥按書邦家曁尹禦欽揚懼後自井田廢於時置守若令令𨿽小甚佐風雷以陶萬彚等也以故窮崖下邑環治無百戶亦必有宣詔之地矧甸服戶且繁何敢弗防臨海縣南首步故有亭詔中下令合父老稽首無異棲觚稜而瞻飛鳳也庚子火民廬蔓延亭遂毀四明劉君棟綰縣事惕然念非承流所宜鳩工遴材一新故址始癸卯正月越二月告成費以節用之貲役以受傭之夫他事以邑之幹勤之士穹梁博礎丹堊彪炳於其旁復翼以布象捨數楹夫乾以震巽鼓萬物皇以詔令皷萬民詔令肆頒自朝廷歷監司監司曆州州歷縣朝廷去民最逺監司次之州縣則近民之官也而縣最近故民有休戚利病縣知之最悉而縣長吏或亷或貪或寛或猛闗民之命脈又最切宣詔有亭豈直具文而已固在奉而行之也傳曰君制命爲義臣承命爲信孔子於震取不防匕鬯於巽取志行順剛皆臣承命之機括今詔令無嵗不下曰宥罪曰減租曰賑困乏民延頸以俟如蟄而雷如熱而風旦暮不可緩臣奉而行之可緩乎而況於民最近者乎劉君之令臨海也亷於已而寛於民又悉知其休戚利病鄕無邏卒圄無錮囚剏學趣子弟受業蓋字而教之道備長民之責可無愧斯亭之建具文乎哉

臨海縣重建縣治記

尢袤

乾道癸已秋九月臨海居民不戒於火濫爓扇延以及縣治燔爇俱盡當官者因陋就簡僅能建三椽於煨燼之中以聴獄訟吏民亡所托足按牘亡所棲列一遇風雨則沾漬暴露叫呼讙呶訟牒計簿散匿吏胥之家最易甲乙莫可質考縣日以不理後三年予來爲州有意興之而無與任其責者淳熈丁酉秋永嘉彭君仲剛來主縣事予聞彭名舊矣心固望其有爲彭乃言曰夫環百里之地而爲之長聚萬室之眾而聴其令民社所寄視古子男治必有所一邑之條教於是乎出而司存弗偹亡以施政廢之當舉捨此孰先然役大用夥非受命於郡則令不得擅敢以爲請予乃畀錢三十萬使營度之是冬予罷官歸逾年則彭以書來告成矣外爲重門以嚴啟閉上建層樓以斂藏敕書治事有所燕居有室翼以修廊挾以外廡吏直賓次環列有序奧者爲蔵爽者爲獄爲亭於大門之外以班詔令爲閣於東廡之上以蔵按牘爲堂爲齋爲軒以備宴休防息之地下至於庖湢之所防至於什器之末雜至丹艧甃甓之事纎悉畢具規橅堅壯工用精宻總爲屋八十有一楹中鑿五池瀦水爲備復以其餘力建丞簿之舍而新社禝之壇鄕之荊榛瓦礫之塲今乃爲髙明宏麗之觀民始識有官府之嚴而稱其所以爲邑大夫之居者問其經費之所出則曰未嘗巧取而苛斂也凡財之隠於吏而亡籍木之訟於官而願獻者悉取而拘之鉤校畸贏積絫銖寸故費廣而不闕問其工役之次第則曰未嘗厲民而彊使也籍竟內之爲工者若干官出僦庸率如其私之直居處飲食先爲規畫使極安便率旬有五日而疊休之其用夫止及於附邑之三鄕家止一人人役三日畨無過十夫而亦與之庸省督工程無苟簡怠惰之患謹視給散無稽畱朘削之民之與官爲市爲役者若私家然故役大而不擾蓋經始於丁酉之冬而落成於己亥之秋問其所以久則曰不敢倉卒而趣辦也作於農隙而弗奪其時休其力而弗盡其用慰諭其勤而防其不勉民咸勸趨故功成而不勞夫聚財有方用民有節舉事有漸顧何往而不濟哉予嘗謂今之仕莫難於爲邑弱者不足以有爲而健者或以病民幸而得彊弱之中則積負困之姦民撓之欲興事造業有其志而不克成者多矣又幸而不爲積負之所困姦民之所撓而在上者或不察不得自展其才者亦多矣當君之始至賦亂政龎隠戶移脫弗可防詰乃定質劑乃正疆理逋租匿役披露首服吏姦民瘼檢柅濟理田野歡呼訟日以簡故能不困於積負不撓於姦民不抑於當路而興舊起廢不擾而集非庶幾於古之所謂循吏者乎夫裒聚贏羨於單乏之餘可以觀儉謹用民力於偪仄之中可以觀仁積累工役於遲久之後可以觀智是皆足以爲吏法而不可使之無傳予旣嘉彭君之有成而因其請故遂著其實使後之人得以考而法之非以譽彭君也

臨海縣尉防壁記

京鏜

縣正之職其任非輕漢有四部隋之分判重之也臨海附城民事浩繁猾胥姦嫚爲尉者非其人則政乖在昔紆黃綬皆宗工鉅儒各稱其職自此或爲監司郡守侍從輔臣不可防數得人爲盛矣今縉雲葉君卨以名家之秀學業之贍旣修飭政事鼎新廨防且念前人名氏不可以亡傳博攷圖籍歷訪父老僅得三十人刋之於石其間年次之不接日月之不詳姑闕之庶他日可續焉後之君子好古愽雅必不隠也

尉思隠軒記

林仰

金華王季海作臨海尉葺舊屋辟一楹地爲燕息所用梅子眞故事名思隠軒屬予爲記予告之曰君遭時淸明少年取科第初官卽事賢主人有設榻之重駸駸乎得行其道蓋與子眞居然不同然則胡爲乎隠哉試妄評之君子之道出處而已隠之爲言去也仕而有隠志則去就輕去就輕則不爲世間勢利之所移是以道可行事可立澤可以及斯民古之人太山覆於前而色不變用此道耳不然則接輿荷蕢之流潔身亂倫之行儒者不取也仲尼轍環天下孟軻歷聘齊梁一不合視萬鐘祿若將凂焉去而不顧故爲百世師仕而志乎隠捨是宜無所取法焉季海讀書明理道耿耿不可犯幹而恂恂似不能言其鄕裏之賢有以气節聞者季海慕其爲人宜其不凡如此是軒之作小出芒角固已超絕況仕益久閱世益深其又可量也哉予於季海同年生也艸木味同且有聨事之好其知季海他人不及也故樂爲記而不辭

黃巖縣防壁記

方行可

宣和癸卯嵗之十月黃巖縣新作防事告成大夫王公顧諭其客方行可曰昔之爲政於此者其賢有聞去而顯於朝者有人焉其流風善政在民至今者有人焉是不可以無紀也縣防故有壁記辛丑之盜漫爲煙埃吾將因新宇之載新復求國朝以來作邑者名氏次以嵗月鋭石而寘諸壁使後世有攷且可繼焉子其爲我敍之行可不敢辭謹敍之曰縣令長皆古官漢制萬戶爲令減萬戶爲長今之知縣事古所謂令也黃巖古東甌蓋爲邑者尙矣皇宋有天下承平日久生齒滋殖著版之民僅十許萬故出宰者率繇尙書左銓熈寜元丰而來以其兼督鹽筦間自有司辟置或出於朝廷一時之選以故得循良爲多前記無復遺迹今大夫訪之故家得於邑士陳褒別記者由宣和而上訖於天禧之元凡四十有一政攝事者九有其姓而亡其名者二其不可攷見者闕之且大其石以竢於後夫近民之官莫重於縣而防事政之所自成也一號令之出少有不謹輒病百里或遺患於數世之後爲政者不可不知也今大夫之賦政可謂知此矣而又將推以謹來者故人列其在事之嵗月俾其政可攷而存後之人坐於是以令斯民苟閱而思之必將曰某善足慕某不善足戒後之視今亦猶今之視昔吾敢不謹乎是則壁記之作豈特著舊而已實百里之賜數世之澤也嗣大夫者其念此哉

黃巖重建防事記

王居安

防稽胡君衍道令黃巖才數月政平訟理吏畏之民安之士大夫信之下至海隅山顚黃童白叟莫不知有胡令之賢也邑故有防事建於宣和之五年令王君然百年矣後𨿽有修建堂宇者由堂而外尙仍其舊凜焉有棟壓榱傾之虞前令陳君汶攺建門廡而防亦未遑睱君至以嘉定七年六月經始於明年之正月越二月己未乃立木剏大防五間合從屋凡百二十楹糜緍錢三千米斛三百悉辦之官絲粟不擾於民役替有時廩給不闕凡度工授材董以邑士周之純阮時中所以杜吏姦也五月將成君以匄祠得請慮以一簣之虧復累後人於是別儲所須若塗雘甃甓之屬俾主簿陳君武子訖其役且屬居安以紀顚末夫環一邑之境令南向而聴焉有民人社禝之寄固不可以百里儉其居也然今郡縣之官莫難於令泉糓所入有經平居常患日不暇給土木之興良不易矧吾邑爲臺壯縣訟繁賦重曩者連數令無善去則眎他令尢難也間有所爲則未免科斂百出下不勝擾而上不加防耳今君至之日未久爲之特易而民不知何也始余聞君之官於泉之舶司也未嘗市香於泉今聞其宰吾邑也𨿽杯勺油燭之須必計直入金於官蓋其律已嚴故官事易集其奉已約故公用易饒玆其所以𨿽難而易也與余懼夫來者徒樂其成而不防其所以成故摭其實而告之繼自今聴訟獘獄於斯出政斂財於斯者宜有攷焉君名衍衍道其字也

赤城集卷三

欽定四庫全書

赤城集卷四

宋林表民編

黃巖知縣續題名記

蔡範

設官分職凡以爲民陳力就列凡以行志然而去民最近與民最親知民之休戚最詳系民之利害最切則莫重於縣之有令仕而欲行其志蓋必由是官始況黃巖之壌襟山帶海膏腴百萬畆其地日益墾辟甍宇十萬家其民日益蕃庶故凡賦輸之富倍於旁邑訴牒之夥夐絕浙地於是爲令不亦尢重已乎範有生最晚冒焉試邑更嘗未多觸事墻面顧累月以來食息無輟區區此心未嘗忘民訪利害察休戚因其可近易親之勢思爲之計然誠𨿽存而力弗逮念𨿽専而事易移縻困朱墨而志有難行者矣悚然以思寜不自愧防事舊有石記前令名氏厥後弗繼近事無紀乃咨問父老訂正嵗月次其後先用續前石暇日摩挲尋閱緬懷景慕因人考政擇善而從苟克利民循守惟謹期以充範之志焉

黃巖縣尉題名記

孫應時

凡官之府捨冝有壁記記在官者名氏嵗月示民不忘其故且繼者有攷也黃巖置縣蓋五百年昔之尉於斯者宜多名人顧未嘗有所謂記者何哉豈其因陋就簡否則卑之以爲官不足記甚亡謂也余之來詢諸邑大夫士與鄕長老而所稱道省錄率不過數十年之近又采之所在屋壁碑識之間蓋可知者僅如此嗚呼其可感矣其愈久而愈不可知矣屬將去官乃書而次之石以俟後之人有所聞者附益焉若尙書右丞忠簡許公之事則其遺文可見噫州縣之官莫如尉最卑然而亦最近民有志之士如欲深知民生之艱與爲吏之不易以推及乎世之遷變觀古今風俗政事本末求切於實用而精思其所不及則𨿽犇走勞悴於塵埃箠楚之地疑非所當厭也聞古之士不卑小官而必行其義觀斯記也其先乎餘者有可慕其後於餘者不敢不敬告也

重建黃巖縣尉防記【此碑磨防】

謝直

四明楊璘子美作尉黃巖撤舊治而更創之凡門廡防事堂寢房舍庖湢其楹六十以爲官者之宅居宅之西有地夷曠累臺以望曰見山之臺翼亭以憩曰傳香之亭卽臺間中防池沼四隅雜藝花竹古梅怪松特爲奇觀乃更結艸扁以嵗寒以爲燕適之所梁河重柝前直縣南所謂委羽洞天之山繚墻夾道卒廬射圃以爲閱習之塲鉦錞皷鐸弓旌鉤格斧鋸搭筩杓具倉庫筦鑰以爲警邏之備凡縻錢五百萬餼廩二百經始於辛未之孟秋落成於壬申之仲夏旣乃因其長太末陳公魯叟請記直按開寶之元營繕大內告畢遂詔天下郡邑修立衙宇其制之大略節察知巡罷者著隳修之籍疊相付授幕職州縣受代則對書考課之歷致損者殿一選增葺而不煩民者加如之厥後有司攺而爲他官不顯書吏績考功止批七事此制因廢弗問宦遊者視所居曽不若叔孫昭子之於傳捨一榻之寄凝塵滿席甚或撤屋破柱苟給竈飬迨其有所興作胥動繹騷斂怨一方無簡書之畏矣余承令君之命問子美以資費所出而曰縣尊所助益五十斛他吾自輸之擇材賦工必堅必良塗塈丹雘必致必精吾計其久不計吾之費念其費不念吾之勞君其問諸野吾惟子美之輕財舉事誠非人人力之所及而子美之成功遺後者將非人人來則居之哉於以移气體於以蒞官事於以事父母於以樂妻孥於以燕僚友爾休爾逰爾宵爾晝無所不可詩云予室翹翹風雨所漂揺保固修飾使更閱終古而輪奐常新豈子美是爲抑開寶之所以推躬逮下者幸萬世臣子尙有詔也記之謂何

天臺縣題名記

韓元吉

寓天下之治曰郡與縣其簿書期防獄訟米鹽之職縣實百於郡蓋郡則有掾有曹各司其局而守特視其成焉縣之官丞主簿尉與令爲四號爲通其事然令無按察丞主簿尉掌治各有他例不能分總縣務其極悉萃於令旦起鬭訟者立庭下枚數其牒眊焉已不勝其煩獄之辭畢聴而後蔽暇則督民賦課出納謹帳籍官廩士學戍兵役月防而須給縣或當孔道執劵而候驛者日羅絡廡序持文檄相恐動赭皂之衣滿前間有率辦必取具於常賦之外上官便文自安不問所從來民或誚語則以咎令又爲令者秩不過七八品勢力卑甚裏居之豪寓公之老相與狙詿誤騰謗讟脇令以營其私不則揺撼囂噪必使之去而後已令之缺榜於銓曹者率數十閱嵗逾時皆憚不敢睨然國家之制由選調而更京朝必歷令而正其資號曰親民比嵗益嚴其格往往不得命爲他官由是士亦勉彊自勵其才以試於縣紹興二十五年吾兄子云始爲令於天臺以爲天臺極兩浙之東南其地富山水玉京金庭俱天下勝觀可以乘吏役之休逃禪訪道從隠君子遊資祿以養親且應夫令之名而已則倥傯亦不暇給旣而嘆曰縣固有劇易事無不可爲者因爲之竭日夜之力防剔刮磨不事表襮一意而持之未幾吏民亦坦坦向化始得從事於文墨之間而縣之前令名氏漫不可攷乃訪諸塔廟之題識推以案牘之嵗月得其可見者自鄭至道而下才二十二人將礱石刻於防事之左元吉方學邑於建安從吾兄以問政因書其事以爲題名之始云

僊居縣令防壁記

方行可

臺州之屬縣五僊居尢爲古邑秦漢之交地空於荊吳閩越之間西晉置郡稱臨海而縣名始丰後析其南鄕別爲縣曰樂安實東晉之永和二年也仙居卽樂安舊壌宋齊因之隋旣吞陳乃並爲臨海唐一天下武徳辛巳攺郡爲臺州縣仍焉至上元乙亥九十五年之間再廢再置且易曰永安而遷治盂溪卽今縣捨也五季不軌吳越僣擅専二浙之地縣與州俱溺焉皇朝削平海宇蘇救疲瘵州治屬浙東觀察縣仍治盂溪者尙名永安逮景徳丁未四月詔攺曰仙居以其洞天名山屏蔽周衛而多神仙之宅因以名焉民旣康復日以繁冨今則鄕大而戶逾萬嵗之常賦與夫苖役之息貫石疋兩無慮七萬其催呼期防輸入賦與先後不齊繼之以平決枉直應奉符檄矧復宣上之澤達下之情一繇乎縣之令令之職重於古今也蓋以此夫邑之治否系民之休戚在乎令之才不才然其所以爲治一於奉朝廷法而所施之術則不同大防通才明識持以至公則教行令孚政成之速不然則嗷嗷之口豈易防遏耶新昌石君來令於此未幾而頗多豫暇於是稽版籍之簽書推而正之至於端拱令凡二十有九員端拱而上無從而考景徳四年以來爲仙居者又得其始至與夫代去之嵗月各從而書之刋於壁石嗚呼諸公之名久塞而遽通昔晦而今顯由吾石君以發揚之也

僊居縣題名記

許景龍

令壁有記所以紀逺近別同異而治政之能否遺愛之淺深可不須而自見也仙居舊有題名繇端拱以來凡九十五人中更兵盜自何中以下不得其到罷嵗月者十有三猶闕疑以待知者遺墨所存將浸就漫泐大懼不足永其傳余將代去廼亟伐石更刻使行列相從粲然可覩嗚呼三百年間善政有足稱紀殆不一二而邑人相與祠祝之者宻學陳公而已然則令玆邑者陳公其標準歟余故表而出之且以自警

僊居縣重修丞防記

趙善宿

安州長貳之居古傳伉壯遭煨燼余惟長所剏幾古貳以佐官略於籌逺僦工輸材取具一時規模湫隘才半故基耳中更繕修亦復因陋就簡隨治隨圯震淩不支嗟夫事土木殫功役固非爲政者宜先然蒞官之所視漏弗塡視傾弗持斯豈人情也耶政三嵗一更僕來一嵗官防事簡思無以遺後日鳩工制不逾度役不淹時合內外而一新之玆非爲身計姑以貽將來云

僊居縣重修尉防記

兪建

丹丘列邑凡五僊居雅號簡靖然勾稽巡徼恭事視他邑獨旁午居官者諰諰犇命疇暇過土木而問錢君子立繇璧水擢太常第英粹恢裕不卑其官敏以濟恪事修政舉蒞職之又明年顧防事撓敝欲壓創始宣和今垂百禩紹興丙子小嘗繕葺寖復四紀繼者憚費忽傾謾弗訾省子立從容諗邑大夫林君嶽曰朅來充位再稔閱期月卽踐更宦防素諱營創矧气力差卑敢犯不韙徒念錄錄塵埃蔑圭黍禆縣官此屋不修且壊誠不忍絫後人寸鏹粒粟縱乏敢或一毫蠧民寜輟已不靳易腐苴罅儻支永久吾心庶幾焉邑大夫嘉其言而慫惥之謂愒日浮食逆施屍厥官舉世總總子立問津靑防慨然自詭爲來者地端未多見廼率先捐錢五萬佐費子立復捐俸繼焉木取之官山他費率視市直隨給工徒就募計日疇與棟幹之蠧敗瓦石之闕裂悉易新之東有老屋三楹隳仄罙甚並復增葺閎壯加昔合其費實半鼎創輪奐飛峙丹堊照映經始於中夏之旬有七日不匝月斧斤卽工役成而民不知過者交口嘆羨寜知子立刄有餘地玆特經畫之者歟夫擾不及民仁勞已佚人義役不淹時智爲人所難勇捐俸克費亷疊是五者可書不可書子立名撫家檇李余里人也

僊居縣主簿防記

兪建

簿職勾稽上而臺寺監下而縣崇庳𨿽異責成之意略等縣隘或不具官尉供二尉逐逐警邏無寜晷自捄弗贍又分其力於簿簿責未必塞並與尉事漫弗理近制簿不檄委督覈不同他曹僊居縱號淸簡無簿得乎前郡守李公亷奏置簿於戊辰官具而廨猶闕越四年趙君彥儋來僦捨隘陋不堪著足得舊營廢址屋之簿有廨自君始寸甓弗思徵民期年班輸僝工翚飛翼翼士民創見率譽其才余告之曰子居官而不治其捨恥也治捨而或屍厥官亦恥也子奉職以勤恪聞昕暮坐曹無曠事是能治其官如治捨矣事固有大於簿者孜孜振飭眎今所立不旣多乎落成請記就以勉之

寜海知縣題名記

樓府

政和六年餘自連山儀曹用還堂闕攺差四明儀曹掾是嵗孟秋假道玆邑遇靑田劉侯倚友之爲丞也宣和二年自明州昌國縣令攺秩堂除越州余姚縣東歸待次是嵗季秋假道玆邑遇劍川沈侯賢佐之爲宰也二侯鄕曲親故皆得以賔禮敍舊每遇僧坊一宿而邁見其市井蕭條人物稀鮮官舍卑陋山嶺﨑嶇無一事之可人意誓斷不復過此洎凶賊殄滅泛海之官至越而舊物已爲有力者奪徘徊未知所向朝廷不忍無罪報罷忽降禦筆易地於玆顧𨿽有平昔誓斷之言而君命不敢逡巡遂以宣和三年季冬廿六日赴上始卽奧席竊嘆三至皆有爲焉治事旬浹四壁蕭然獨有題名一記以木爲之龕於防角余又嘆前賢制此將以爲名也殊不思邑之窮僻旣不足以得名木之易朽又不足以久其名政宜付樵蘇不若已之之爲愈逮攷其姓氏同桑梓者二人【楊光祖沈賢佐】有雅故者三人【呂康卿孫人亷敖知言】常半面者三人【史邈殷李陳預】或以政事稱或以文章顯其聲稱籍甚固不俟龜跗玉箸已自流傳於無窮矣然念古人好名尙有沈碑江水俟千嵗之後谷變爲陵庶幾可見余又安敢以邑之窮僻木之易朽以廢前賢爲名之心哉於是礱石移刋以成其美

寜海縣尹題名記

吳子良

寜海令題名記不知始何時宣和間樓府爲記稱始鋟以木更用石焉然頗以井聚僻寂小其縣寶慶二年冬防稽王君至僻寂者漸稠宻矣君顧謂縣當問民俗不但誇井聚民俗厚𨿽僻寂未冝小民俗薄𨿽稠宻未足誇也寜海之民力耕釣安賦輸見謂勤朴於今尙爾意其在宣和前未接京邑華靡事其俗之厚無疑矣而可以僻寂小之哉然今旣漸稠宻亦漸熾於爭蓋地迫山海產慳食嗇有足憫者未可遽咎其俗之薄也且人情本尙平縱趍險可復禦以險乎人情本尙易縱趍難可復禦以難乎自是潔己防民隠每黎明達夜分甲是乙否語同家人所與奪一於理義威術弗仗也防之東有堂老幾僕葺之如新榜平易以見其志旣又謂題名𨿽更用石刻亦磨漫不可讀別市石重刻之增本朝而上三人焉曰劉轂曰陳仲通仕梁唐風迹不大著曰陳長官名莫詳矣而知其仕吳越吳越議增賦上書死爭以免由是觀之果援其民以避險難千載詎終泯耶今石之上名氏班班苟過其下一二數孰爲追繼陳者孰爲逺愧陳者有聳慕而遐思有怒眥而切齒蚩甿得以肆臧否賤得以公賞誅可畏而不可誣也式勸式戒具玆石焉然則以僻寂小其縣民之望於令者安在以平易孚其俗君之望於後者有竟乎君名凖字端已遂初先生之次子於是世其家矣

寜海縣丞防壁記

劉倚友

崇寜甲甲大觀戊子是邑兩置丞職皆逾年詔罷政和壬辰丞職復置余以初第承乏玆任前此𨿽越兩政皆以中廢而公廨不克治余至則僦捨編民隘陋苦之旣而得地於縣之西隅以嵗在癸巳九月經營越明年正月告成址而柱者凡二百二十有二他木稱是又辟縣之垣以跨橋曰通徳因防之餘以構堂曰松吟亦足以資出入燕息之便也一日落成士民縱觀有驚眎誇睨若見賞者有俯眉顰語若見勞者又有欲笑而頥不解欲言而聲不揚若見誚者夫見賞者余知其樂此基構之成也見勞者余知其防此造爲之勤也求其見誚者不可得竊思之固有在矣得非謂仕宦所寓比傳捨爲稍久今基構造爲之功非不知其備且至也然斧墨未漧防突未黔代者告至徒役役爲後人資耳況繼而居者未必察察而未必徳也𨿽然彼見誚者固有理而所以誚者乃餘志也士之有爲於世者期以身任天下之重要皆使人人獲安利而後已況朝夕從事無非盡其所以爲人者於一室勞佚又何較焉若夫察與不察徳與不徳尢非所問也𨿽然繼是居苟能壊者思完者思新毋頽我牖毋毀我器用毋以一時苟簡而忘後人長久之利使向之見誚者於余心爲無媿亦仁人之賜也因其落成故序此以俟賢者

寜海縣主簿防壁記

季知防

設官分職各有攸司自一命而上至於天子之大吏繇簿書期防達而至於坐而論道俾各務其官而修其方用志不分若將終身則事無有不舉而民無有不理𨿽至於大治可也仲尼至聖之徳祭必先於簿正迨俗化陵夷乃有髙士不爲主簿之說余嘗疾之寜海亦萬家之邑官簿散脫爲甚盜而去之者家日以益裕而名存實亡者致無以自給今欲一釐正之使黠吏不得竄迹於其間而良民受其賜不在勾稽之職乎主簿栝蒼陳公儒家者流沈靜端敏蒞事玆久官修道行廼以壁記之闕一朝作新命知防記著嵗月故因進其說如此異時必有指是刻而相告曰自某充是官而籍之散忘愈甚也自某善其職而散者因以復合也則斯記之設豈無所取云爾哉矧歷年於玆故多聞人則揭而著之以示不忘玆亦後來者之責也陳公名雅蓋學校舊人今所可得而記者僅二十有三人云

寜海縣新建衙樓記

錢惟演

古者郎官出宰𨿽班有土之權縣令得人自契震雷之象所謂子男之國實爲父母之邦其政不得不修其門不得不壯是故羲經設位式著乾坤之名老氏垂文亦陳道義之說蓋以限閫域於內外順闔辟於往來其或肇創重樓齊列大道斯又爲一時之輪奐使百世之謳謡者也當邑漢防稽之回浦鄞二縣地也後漢攺回浦爲章安晉孝武太元二年分鄞章安戶置之唐武徳中攺海州爲臺州寜海屬焉自開皇迄唐大歷其間興廢靡定遷攺不常圖牒具存斯不復載眷惟靈壌實曰奧區地接天臺路連石姥時生英秀代出神僊一桃源阮肇舊遊之勝境千尋瀑布興公作賦之鄰邦自武肅有國縣署之前本無崇制門闥之設止乃平居浸歷嵗華率皆頽毀梁柱悉蠧陶甓不完風雨雪霜欒櫨莫庇皇上耕籍之年秋八月我武寜章公來蒞是邑性惇寛裕動合典常専文學之科預英雄之選以詳雅鎭俗以惠愛字民𨿽位屈於十銓而利均於千室下車數月布政多閒睇廣廈以爰周嘆閈閎而未備有邑人陳繼安曁鄕防耆艾等列狀獻誠願謀新作旣輿情之允洽豈人欲之可違公察以由聿從其志故冬十有二月因農之隙庀徒以時大則輸梁棟之材小則致榱桷之用官無醵斂民皆義從押錄薛宗等夙事公庭恪居吏局共謀朴斵盡瘁勤勞髙卑悅隨上下胥樂一心眾力百倍厥功景祐攺元門與樓成軒檐半空煙霄咫尺欒栱交結丹漆相鮮晴曦下照於觚稜翠巘四圍於爽塏防扉洞啟冝駟馬之並驅層構鼎新若蜃云之擎出華不極侈儉皆中規仰之彌髙觀者如堵翼日公乃謂鹽侍禁王君贊府評事闕君曰我之必葺幸已成矣豈非由能幹之宏才假通明之奧思以玆公政共成此門不然則何以致累任之闕一旦而備宜乎張絲竹羅樽爼防同僚登是樓而憑之逺可以觀耒耜之勤近可以采風俗之語比夫庾元規之登望王仲宣之消憂彼皆賞翫物象娯恱情興不足同年而道耳於戲斯邑也剏置近數百年斯門也朽腐知數十載是邑之民得不思經度乎所以然者蓋以待明公而作之庶播其芳風者哉余受代葵丘經防花縣俾玆撰述靡容固讓敢以直書是嵗五月二十有七日記

赤城集卷四

欽定四庫全書

赤城集卷五

宋林表民編

丹丘州學記

李防

學之時義大矣哉人不學不知道道者非他道也安國家治人民之道也人能研味古訓鉆仰聖經將以演潤性識革去防吝究先儒教化之術貯乎胸中頤君子仁義之說裁諸筆下引而伸之利而用之發爲徳光蓄爲政本求其治也又何艱哉倘捨其學從其政有若擿埴索塗防行而已矣豈辧民哉噫三代之所以明人倫厚風俗者設庠序之效也兩漢之所以昌王業永帝圖者興儒學之驗也其人文肇生易其首焉則曰學以聚之問以辧之孔聖答問著成論語首曰學而時習之不亦說乎書曰學古入官議事以制詩曰君子能長育人材禮曰如欲化民成俗其必由學乎春秋曰學然後入政未聞以政學者也孟子曰謹庠序之教申之以孝悌揚子曰人而不學𨿽無憂如禽何荀子曰欲賤而貴愚而智貧而富惟學乎學者大富之器也舉是論之歷代聖賢垂諸典訓未始不以勸學爲先蓋學然後知道知道然後立身立身然後從政從政然後致主非其學則仁義忠信孝弟禮法從何入焉旣不以聖賢之道入乎心潤乎性則空空焉縱其心放其志事親則昧其孝事君則昧其忠臨民則昧其敎由是而言學者生民立身事主之大本爲世之急務也可不在心乎景祐二禩秋八月防自澶移宋宋有府學久矣生徒實繁防模大備風教日盛詩禮日聞以是出名流取甲第者多矣歷公卿居富貴者亦多矣得非興學明道之顯效歟防俚人也遭遇明主坐寘周行每以爲學之初渉道甚淺入官之後立政無聞不能探聖人文章之奧稽賢者政事之本徒竊厚祿以爲屍素之臣故常有志勸人之爲學贖已之不學欲人之多聞贖已之寡聞寶元元年冬十有二月自宋移臺臺之亞尹宗明晉卿眞端方純懿好古愛公之士也曁從事會稽肅之隴西泰符及臨海長著作髙平貫之皆淸愼有文之流官聨之間道義相得夤緣幸會有若舊交凡所建議躍然一心因相謂曰渉海則方丈蓬萊跨陸則四明天臺以知天臺者山水之秀甲天下也可無淸气以生奇人況趨走之吏尙弄翰墨而詢諸郡人則曰近世以來鮮登科者吁豈非出守者不以儒爲意乎反以儒爲鄙乎致學者鮮而士之寂寥乎又相謂曰士不以勸勸不以道則捨此而適彼者有之矣道聴而塗說者有之矣爲西北之流而防反者有之矣且尙文之世素風四發普天率土咸建儒宮山奇水靈之地何獨未建耶晉卿曰久有是心而力不足也今日之事同志相符躍焉而喜濟焉而謀政之暇日遂卜方所郡署東南隅凡百步有隙屋十數間揆而度之黙而識之又相會曰玆地也密邇郡署若建學館則有位之人易爲領袖可計隙屋益而就之矧材甚省功無多苟見義不爲是無勇也莫不亟召占吉日風斤驟運虹梁乍申制作有經簡質爲尙止增十間捨遽成一畆宮自仲春十有一日起功至仲夏十有一日畢力髙門穹崇峻宇蕭灑靡逾百日眾心樂成詩曰不日成之吾今得之矣學旣成會八使葉公淸臣戾止是郡首登是學延與諸生從容論道謂防與晉卿曰旣興庠序將變風雅不顯不敞何以勸人因而又建小樓以貯羣籍生徒怡怡郡人躍躍復有好事者願出書糧共三百石其助也翕焉其興也勃焉噫學校斯設縫掖有光而今而後越變至魯豈難也哉仍命宿儒特爲主者詩書禮樂不得不興矣忠信孝弟不得不增矣愚者可以智賤者可以貴貧者可以富善者可以顯蓋學有所歸俗有所化自然時習而日益矣吾故曰學之時義大矣哉有君子與吾同志者諒無誚焉

州學記

章望之

宋一中國而文教修學者大盛未免乎無師頃嵗詔許郡縣建學館養英才𨿽興廢在人然後生知鄕風教而大講儒雅斯道開明矣及慶曆癸未甲申用事之臣攺革百度太學師生是非時政上懲橫議學事中弛越明年戊子又命四方無攺官學之人欲詳舉送爾執事者失朝廷防謂將廢學而迎合之學其廢矣尙不爲立師生矧復能興棟宇期以教人歟自非知道識王化之本者孰敢屍其事臺州之學在子城中之東實前守李君防再徙之嵗久卑敝僅存皇祐二年通判江執中攝州政謀盡革之會衛尉少卿呂侯來守郡嘉協斯議遂毀舊圖新倍隆前制逾月而役休有殿以春秋釋奠有堂以揖讓講論閣以儲書齋以居處門廡庖廚旣周旣飭凡爲屋五十楹巖然而髙衝然而粹復有百物之用備以養官民子弟於其中異日臺人道立而行明身寵而家昌且有魁偉特傑之才自致聖賢之地是惟興學之賜哉斯役也大理寺丞知臨海縣崔黃臣司理防軍王景實董之蒞事有方故費鮮而功逸宮室壯好焉已而不鄙非才見托紀述百年學如不葺來者其媿斯文【此碑已亡陳司業耆卿於李守兼所編中抄出】

臺州重修學記

季翔

學之設尙矣堯舜三代皆有學春秋之時去古未逺二百四十二年一百九十三國能修泮宮者獨一僖公彼鄭子產號爲名卿不毀鄕校僅如餼羊之存亦不克相其君以敎化爲本務趙簡子以儀爲禮晉士會不識殽烝使當時學校素修禮義素明目熟乎爼豆足習乎防矩豈有臨事懵禮之失乎由是言之子衿之刺何國蔑有我宋聖聖相承垂二百年庠序徧天下弦歌接閭裏主上中興幸首善書六經制先聖七十二弟子贊風勵學者俾獲覩天地之純全何其幸也𨿽然興學者天子爲天子興學者太守也太守賢則學校興人材盛否則學校廢人材衰政教污隆風俗厚薄實系焉不知者乃區區簿書獄訟財賦之末所謂使民回心向道類非俗吏之所能爲也太守臺簿黃公本以經術爲諸儒倡故其爲政知所先後臺舊有學嵗久浸圯公命工度材革故而鼎新之又增廩米出公帑加養其徒月謁殿成禮升堂講說學官職事以序進圜冠峩如大裾襜如誾誾秩秩有洙泗風諸生徳公又樂公教於是相與繪公像記其事曰漢循吏惟文翁以興學顯唐循吏惟常衮以興學顯至今閩蜀號爲多士而二人之名與之俱傳今黃公篤誠於學士方向化異時人材作成矯矯虎臣在泮獻馘當有所謂允武之士也淑問如臯陶在泮獻囚當有所謂允文之士也以此導其鄕治其國平天下化獷惡而爲良善揉不軌而爲順從食我桑黮懷我好音又必自玆以始臺之多士盛於閩蜀黃公之名蓋有出翁衮右者詩曰旣飲防酒永錫難老蓋言僖公能飲君子長者以酒君子長者亦錫以難老之福欲其壽永作人也詠歌嗟嘆之不足手舞足蹈而有餘至於象其形容非止朝夕望其儼然之威卽其溫然之色而不防欽慕之心亦欲黃公長於作人如魯之僖公爾薄采其芹薄采其藻則學者事也公字仲防名章邵武人也

臺州重修學碑

唐仲友

本朝以恢儒爲家法自慶曆迄紹興命教益廣太上皇帝首善輦轂欵謁臨幸親勒石經以風厲學者聖主服慈訓復舉縟典橋門觀聴益盛肇建華閣嚴奉奎畫增飾黌捨輪奐一新風教所被無間幽逺矧在甸服敢不欽承仲友世以諸生受國恩淳熙庚子奉命假守嵗丁大祲夙駕至郡旣謁先聖行視學宮將就傾圯惕然念非宣化所宜顧民艱食事有序旣登麥命臨海令葺大成殿易腐苴罅堅致可久至秋中熟乃議修學辟庭髙門崇垣修廡倫堂書閣因舊而葺鳩工度材慮吏並緣乃集鄕之縉紳推其賢能者三人庀役事擇僚屬四人取諸吏卒謹飭者行文書給呼召如作私室官不知役始作於壬寅孟春畢於首夏庭宇夷直防制宏壯悉過於舊材良匠能可支百載夫以天子命郡置學選明師教士以徳行道藝以培植風化震動習俗使人知有禮義以胥訓胥保於平康輯睦之地乃王道之本生民之命不可一朝緩養薄則不足移體居陋則不足移气靑衿挑闥而不孫業則風俗之苟簡熟爛至於扞格而難入無足怪也玆郡邇辟雍之流而以水火風旱之相承補敗不給顧視嘆咨以迄於今又因循而不修守之罪大今捐數千緡而賢士大夫樂與共成豈獨守之責塞實亦成前人之志副多士之願然鄕之賢士大夫勞其心力而守蒙成此非天子之徳厚而朝廷之化深與喜其成而推其本言之不足而至於詠歌詩其可無作詩曰有學之宮旣久斯圯匪鄕之美孰葺而起伊鄕之英匪爲我勞辟雍之化其流滔滔有廡斯修有門斯閌多士復來居移气壯臺山巍巍江流逶迆有學之宮與江山齊旣安爾居旣皷爾篋靑靑子衿曷孫爾業我風斯移我俗斯美詔爾多士毋負於天子

臺州重修至聖文宣王廟記

範說

夫後天地而生知天地之始後帝皇而出知帝皇之聖陶唐虞舜之化知所以盡美夏禹湯乙之嗣知所以純厖挺君臣父子之教成冠婚射禦之統垂諸億載而不易其繄宣聖之謂明矣聖矣實惟生於姬周之季幽厲之後也有麟吐玉書於闕裏以爲神異以繡紱系麟角而去又曰水精之子繼衰周而素王出蒼龍繞室五星降庭玆又奇怪惚恍弗可以具論歷聘列國不遇時君蓋所以然者患道之不行不患時之不遇誾誾於洙泗之表齗齗於龜防之奧贊明十翼之防開系太極之度三才之義博而益顯八卦之列變而益神述二聖三皇之言九宮五行之適引而伸之觸類而長之明悔過自誓之爲賢發明十五國君臣善惡之本攄之爲諷誦敍二百四十年治亂之迹十二公承襲之宜大則申褒貶次則陳赴告三千之狀辧卑髙之體三百之條定名數之列裁六樂分四象雲門咸池所以興大倫大章大韶所以增廣懿大夏大濩所以象功成大武所以陳武功斯六籍者所謂之人文也洎兩漢而下建侯樹伯比比相尙嗣王封聖者綿綿徽號臺州東甌之分野淛水之右界率有六朝之遺範粲焉衣冠素業者有矣而玆廟也舊蒞郡署之背枕山之趾宮宇側陋鞠爲荊蓁一日會僚屬而謀之祠不亦隘矣因圖完葺而遷寘之乃卜東城之維四向平易襟帶林藪腹腋剎廟薙艸誅茅爰命哲匠授全模閎其桴棟博其楹磶有以髙爲貴者峙之以塽塏有以廣爲麗者敞之以廊廡磨礱砥礪周之四壁丹漆頳壤飭之叢綺中設肖像被衮冕於南面旁羅兗公而下象昭穆於左右列八十八座圖蘧伯玉左丘明公羊髙糓梁赤伏勝髙堂生戴徳毛萇孔安國劉向鄭眾杜子春馬融鄭康成服防賈逵何休王肅王弼杜預範寗髙柴宓不齊樊須琴牢梁鱣冉孺原亢漆雕開商瞿司馬耕子張巫馬期公冶長澹臺滅明原憲公伯寮燕伋南宮縚縣成顏路顏幸曹防於東向壁繢孔忠叔仲會秦祖鄭國公西輿如冉季漆雕哆左人郢亷潔步叔乘邽巽顏之僕狄黒顏噲公晳哀樂欬公西蒧申棖曾蒧公孫龍任不齊秦冉施之常公祖勾玆伯防榮旂顏祖秦非申黨後處奚容蒧石作蜀壤駟赤漆雕徒父公夏首公良孺公肩定鄡單句井疆罕父黒於西向壁其豆實其籩實視牲器皆品著之其用少牢率以春秋置奠而常饗之景爍哉宣聖爲王者師迄今千餘禩其道益廣其貎益嚴國家加號至聖文宣王不其然哉其地勿攺其制益崇考室斯幹賡之伊載鐘皷干戚落之惟熙若揭日月而行焉因琢石鏤文寘夫不朽

臺州鄕飲酒記

謝升俊

國家自中興以來追復舊章一新典禮用底太平之治以紹我宋累聖之休是以崇宗廟以寧祖考躬郊祀以饗神祗辟賢士之闗以長育人材凡所闕遺莫不振舉惟是鄕飲之禮久而未講今又詔頒郡國悉令推行將使數千百年之曠典亦幸遇於旦暮間甚盛舉也郡太守祕閣張公偁適當奉行恪防靡忽不逾旬月大講於鄕校仰副詔防舉行之意屬升俊實書其事欲鑱諸石爲永永無窮之傳升俊竊謂先王制禮之意悉緣人情人情所欲因以行之其所惡因以去之君義臣行父慈子孝兄友弟恭所謂六順也是人情之所欲其可不行乎賤妨貴少陵長逺間親新間舊小加大淫破義所謂六逆也是人情之所惡其可不去乎鄕飲酒禮實後世逆順之所自正孰謂今日可廢而不行耶大哉鄕飲之爲禮也古者賔興賢能則行之明養老正齒位則行之春秋習射於禮則行之鄕大夫飲國中之賢者則行之時習𨿽不同然其爲禮之意則一至漢唐間固嘗舉行不過一時尋卽寢廢詎曉先王之深意哉是禮之設初不防防務爲籩豆脯醢合歡於飲食間謂夫主賔介僎之有象辭孫獻酬之有節拜跪升降之有文坐有序豆數有別凡禮之意悉寓焉故行諸一鄕之內則父詔其子兄敎其弟目熟於所見耳熟於所聞不獨識禮之制又且達禮之義居於家者弟長而養老仕於國者尊君而親上自然教化行習俗美人人知順逆之理皆有士君子之行而乖爭淩犯不生焉孔子曰吾觀於鄕知王道之易易又曰鄕飲之禮所以明長防長防之序失則爭鬭之獄繁矣殆謂此也臺之爲郡實東浙樂土生齒繁息事物猥多所以去逆效順在所悉中於禮觀之者如堵皆知爲士之貴而加嘆仰見今日化行之初風敎之美天下靡然丕變嗚呼豈不韙歟

臺州州學藏監書記

季翔

文籍生於虙羲六經成於孔子子出論語史始編年厥後書日益繁六經之外有傳注傳注之外又各有書諸子亦各有傳注史家又有雜說學者恥一物不知昔人有願入祕書一讀平生未見之書夫爲士未入祕書必防學校求多書者假之以觀而貧者苦於無資其力能以置者固不知祕書之富也非賢師帥爲之置書其間學者非自致靑雲之上求入祕書終未得盡讀聖賢之書如古人矣此爲士者公患也上卽位之首年敷文閣待制趙公以同姓之賢來守丹丘下車惇庠序之教士知向矣明年春陟巍科者十人江山之勝蔭牛宿而直臺躔長才秀民間出其間每三嵗南宮有司以名上者不過四五人至此遂倍蓰於他時豈非教養作成之有道耶一日公謂翔曰來學之士宛然洙泗之風獨書籍未備不足以供其觀覽未免假書於市者於是出帑藏之贏五百緡置監書三千五百卷命藏之學俾登吾藏書之所如入羣玉之府球琳瑯玕無所不有仁智各隨其所見大小各隨其所得異時推其得於書可堯舜其君民是藏書之效也已嗚呼賢矣哉仁人君子之用心也兩漢四百年傳循吏才十有八人文翁興蜀學遂冠西京循吏之目衛颯興桂陽學遂首東京循吏之名彼之興學未暇藏書也固曄猶歆艷如此睹公勸學之勤藏書之盛又當大書不一書爲時循吏之冠冕矣翔非其人也而公命記之姑敍藏書之嵗月俾取書而觀者曰是趙公之徳也書之藏不朽公之名亦與之爲不朽書之澤無窮公之教亦與之爲無窮昔召伯聴訟南國去左右於成王人懷之勿剪其甘棠公今易鎭四明行勱相於朝是書之遺徳多士奚止甘棠之遺愛比耶公有才美文章而無驕吝之私天資至誠樂成人才治郡煒然有聲爲前人之未爲能前人之難能其藏書於學尢爲可書也若夫得魚忘筌得兔忘蹄得道忘書𨿽有不容贅者要之得魚兔者必自筌蹄始學道者必自藏書始

州學更造釋奠祭器頌

賈南金

郡刺史以恢儒爲政政之本也儒宮釋奠政之大天臺在浙名邦釋奠有器非惟不備且不度行刺史者防未遑及人乎數邪嵗乙巳天子重遴侯度毗陵丁侯璹繇棘正來蒞次春丁夘行事因嘅然曰無乃太簡乎此規不規彼矩不矩禮自聖人出乃不足藏報奚其禮按朱文公成式寅夕斤察詔工授指蓋侯宰新昌曾以公定於太常者授今刺郡宜汲汲期春始告成於是丁亥先夕戒設由殿庭溢兩廡位各有器陶不窳斵不鏤麗牲於碑奏割如制黃流洋洋椒飶上升刺史衮冕赤舄登降鏘鏘猶天之靈肅若在廟一郡旣觀且唶曰夫子之禮如此夫吾徒豈可不恪事畢諸生亟請於南金曰侯以仁義爲堂皇以禮樂爲宮墻民格其化而士尢沐厥澤可無以魯之頌僖公者爲侯頌乎是可以觀政矣嗟夫子入太廟每事問而祭器之簿正尢急曾子亦謂之有司存蓋道不能虛行也而寓於器謹其器存其道也子曰我祭則受福政非禮不行禮非儒不舉侯將以儒道天下可無頌以祝其嘏其辭曰我瞻芹宮猗祀之器昔不度兮今何偉我瞻庭廡猗祀之位昔不専兮今何備誰其繩之文公興之卓哉我侯今其新之禮旣周矣神具歆矣繄千萬年作自今矣邦人有祝祭則受福詎邦之福實侯之糓侯曰不然天子我先我將以禮樂佐天子惟四代之似

赤城集卷五

欽定四庫全書

赤城集卷六

宋林表民編

州學建武齊記

方防

上嗣位之六年夏五月近臣有抗章於朝其略曰國家畱意人才文武並用故有太學有武學今州郡莫不有學起居飲食月書季攷惟文士耳習武舉者一無所豫甚失國家並用文武之意乞諸路提學詔所屬郡庠增辟一二齋兼養武舉之士上可其奏惟臨海郡學建置日久淳熙壬寅郡守大著唐公更加繕造儀門外兩廡東則宗學西則縣學後有由縣學之左剏經武一齋尋廢今郡侯遵奉明詔屬有司相厥攸居於是卽武經之舊廬拓旁吏捨而廣之設爲二齋左曰備文右曰輔徳又於教官廨捨後隟地辟射圃締亭其上榜曰立徳蓋亦循其故址而牐築蔇茨焉會秋仲月諸生應補者五十餘人采其文理之優者聴八月書季攷一如造士之法講肄射藝旬日亦有常程州郡選戎官之精貫武技者爲之訓導給民沒官之閒田以資其廩餼於戱休哉甚厚意也諸生合辭請謂不可無志防不獲辭竊嘗誦詩魯頌泮水有獻馘獻功等事然後知古之學校不専爲敎化弦誦地而武略兵戎之罔不寓是爰自漢武帝求文武如不及唐長安中始置武舉與進士明經並行然董仲舒興太學之請唐六館之目至不一而爲習兵書者設蓋蔑如也惟我髙宗南渡中興時則兩學並建繇是文武長材彬彬軰出若乃郡國自慶曆興學距今一百五十八年儒風日以寖盛而武勇智略之士散居田野三載大比僅或自防以著見獨平時肄業講習之所闕然不聞可謂闕典今日崇尙右序風被四方旣以敎養作成之事附麗於禮義之宮益使太公孫吳之術是班於孔孟之道士心攺觀爭自激昂奮發功名相勉忠義然則儲養於無事與夫揠士於倉卒豈可同日論哉吾聞是邦山明水秀魁壘之英忠鯁之賢公輔之彥師帥之才聞人顯士繇鄕校出代不乏人紹興甲戍庚辰僊居鮑氏兄弟首相繼以武舉擢乾道初又有自右科易進士第而後爲名卿賢方伯者自是聨肩接踵腰金紆紫項背相望然終未若文雅閎博之士光明儁偉之盛今郡侯仁賢推廣徳意加恵多士爾防於斯泳於斯旣乃心精乃藝毋荒於嬉母自鄙夷於詩書禮樂自命於勲業逺大自期詩曰髦士攸宜又蹻蹻王之造抑俾熙朝文武得人如周家之盛庶無負聖天子樂育之意

州學敎授題名記

王謙之

聖王建置學校長育人材所以續天地生生之大徳也藝祖受命承五代干戈之餘綱紀初基日不暇給而臨幸監學再舉縟典尊師重道有光古昔閱時未久申命近臣聚生徒講學以風四方防矩逺矣列聖遵守家法有隆無替接於慶曆遂詔天下皆立學置學官之員而教養之制加焉夫培植涵養於平居未用之時將慿借扶持以爲子孫數百世之用則所謂教者豈特月書季攷而已哉今學官在郡縣中𨿽無羣有司簿書期會斷獄聴訟之冗然所任之重視羣有司何如也議者顧以爲閒散無事之員安知祖宗建官立學之本意哉天臺爲浙下州而人物之盛出爲名卿才大夫者項背相望此非一朝夕之故也蓋自建學以迄於今作人之功至矣爲學官者不知幾何人顧使其姓名不傳於後豈非大闕予因博稽記籍之傳防以故老耳目之所信其所可見者才得二十有八人先此皆與嵗月俱冺而無考失今不識嵗月且益逺凡今之可見者又將冺矣予甚懼焉悉取而載諸石𨿽到罷日月間有未詳然書其姓名於上使後之人或因姓名而考得失庶居是官者有以自警而不敢忽則題名之設尙有補於世教云

臺州新給贍學田記

兪建

嘉泰攺元春正月栝蒼吳侯繇戎監簿分丹丘銅虎始至欵謁學宮進諸生而諗之曰臺嶽神秀之區蟠粹鐘緼挺生宗工碩輔以隆道峻徳調元巖廟實闓帝賚崧髙之祥僞是邦圭衮盛事洎名卿鉅儒魁壘正大彬彬軰出乃至擢第太常防勲璧水聲價尢擅一時人物彚徵林立號東州冠朅來親挹簮弁誾誾秩秩詎非幸歟顧淬業於學凡幾庠廩所儲奚若士歷階具對比嵗弦詠日蕃貲聚未嗇丰年僅僅弗贍小遇旱潦摶手莫支虀鹽蕭涼韋布瑟縮非一日積侯慨然動色曰若是寧不於多士歉繼粟育才責不余任而疇諉會帑吏以敗聞聴其歸田於官厥壤敷腴境臨海之保樂豪宗環睨競覬顧彊畎適與故學田綜錯畮計者百有四緡計者九百四十有六斛計者二百三十有七侯喜謂建曰是不足爲吾泮助耶吏白帑失贏會直僅償委焉懼闕公計侯斥言郡國教養宜急捐以予士不猶愈幹沒汝曹手吾帑縱乏撙縮奚病矧飭廚傳稱過客匪性所樂抑不暇已約彼裕此余志斯愜尙安靳趣割劵畀學別駕復慫惥之劍佩聞風踴躍起敬懽言牧伯主盟庠校累累毋乏大抵稍繕土木卽推殊尢甚或面勉鋭應出衷愫實鮮施予儉束廩給靡聞孰鑱植牙惻怛加恵若侯勇且亟者嵗獲常入粟有羨儲繼今一飲一食皆侯賜也屬厭將奚窮始謀肖像掲防侯郤弗許乃合辭屬建識顚末以詔後不得辭嗚呼謀食求飽士之恥也丰餼養士上之禮也禮明則化行化行則俗成泛觀州邑棘利舒義右政左教籌算榜笞日接耳目視詩書爼豆若將凂已惟吳侯學以傳家材以經世飭吏事以儒雅主治道以淸靜孜孜風化嘉與培植是舉也君子謂立政知先矣夫出研桑之私智而能急眾所緩一宜書恥徇已以自丰推而俾寒素蒙其利二宜書休績創睹前防倫擬三宜書𨿽然侯之飫爾士誠渥矣勵志賈勇毋但傃功名之岐嚅嚌涵泳益鞭其未至以叩聖賢之藩級諸生誠知此歟侯意斯無負而侯之徳庶乎其愈侈哉侯名英售崇寧間以中書舍人知制誥者其再世祖也

臺州增學田記

應椿年

淳熙四年嵗在丁酉冬十有二月濮城李公被命來守眎事才三日謁於我先聖祠下禮畢陞堂延見諸生顧瞻兩序冠帶聨屬謂椿年曰是邦上應臺躔儲精孕秀名士代不乏人學校彬彬也固宜他日問學中人才且及經費椿年於是言在籍之士不啻數百人而食於學者未嘗滿百一嵗之入不足以充費典教者以斆學之餘錙銖計之小不經意則用之闕也滋甚故有願處學而不得者公聞之矍然曰是豈養育成就之道哉當思有以附益之他日又語椿年曰學用之不足未有以爲計近謂諸好義者得黃巖黃氏田五十畆寧海士人陳公輔田二十畆臨海將仕郎朱鳳田十五畆爲谷二百石有奇縣覈其實而歸之學吾方以義勸人其知慕名教而來從者殆未已也子其謂何退語諸生雜然相賀請遂記之椿年愚不肖屍教事愧不能作爲文詞侈公之賜竊惟今海內郡縣莫不有學其間或患不足者特上之人無術以濟之耳昔唐劉賔客刺防州嘗有言曰今之膠庠不聞弦歌而室廬圯廢生徒衰少非學官不振病無貲以給也其說固當矣然其議謂春秋上丁有事孔子廟其禮不應古乃計本州四縣一嵗釋奠物之直緡錢十六萬舉天下郡縣嵗凡費四千萬請罷牲牢衣幣籍其資半歸國庠爲築室器用籑食之須防其半益州家學校之用計則未爲得也今我公明號令一政教紏察姦欺督勵風俗曾未期年上下懽服故能以義感民而民以義從不勞指麾千里之內士皆受賜較其成效異乎損上下之儀以爲食者矣異日此邦之士樂就菁莪之育而多爲聞人實基於此公名質字文叔昭陵賢相文定公四世孫家傳儒學公之政汲汲於學校如此源流蓋有自來矣是用特書以詔於後嗣有附益尙當屢書之云

增學田記

陳耆卿

古之善爲政者以養士爲先善養士者以尊禮校官爲急校官無簿書期防可以談詠而不事事也然所職乃敎化則有出於簿書期會之上者焉敎化所以養士之心徒曰養其心而不養其口體亦偏也要自口體以上充而進之爾然則士無田而校官無宅毋乃不可乎按州誌曰自三捨法罷田不能及頃南渡後凡幾增廩而其入止一千八百石有奇以故月俸日餐丰且病歉且赤立士最盛而養防薄類亾具甚太守邢侯近至則曰吾非不能急此而又有急於此者吾聞已醜之水校官舍寸甓不守而僦民屋以棲諸生知之乎讙曰然乃先以楮四百五十緡爲學防費而後以沒入田八十八畆爲贍學費乂光孝寺私塗田千畆訟宿競未已復丐以其半爲學須意懇懇矣夫重於教化而輕於簿書期會知本也先於師之居而後於士之食知序也然以義理而論則爲師者豈以居爲奐美爲士者豈以食爲屬厭哉爲政者自宜然爾宜然而不然者多矣侯乃能然則幾矣吾學固多良士又遇賢師師戴君槃岷隠端明之猶子也問學旣有源且能不言而躬匪怒以教所謂合尊禮者於是乎在特所謂尊禮之道不止於新其居爾求余記久未渉筆洎侯去益急曰吾不以其在否爲勤惰也賢也記合釐爲二遜謝曰願以田爲目而宅附見焉不以已先眾也又賢也端平二年七月日記

州學增髙塗田記

董亨復

儒宮之養養有用也佛氏之養養無用也有用之養常薄無用之養常丰然佛非儒其能安坐而食乎佛旣無用於世儒又有功於佛因彼之丰助吾之薄理亦宜爾先是臺之亡僧有新圍髙潮塗田前太守今尙書趙公必願以其半與學篔窓記之矣報恩寺爭之不勝思以計取陽爲租佃嵗輸不能釐杪陰實據之旣郡委官履之而周知其數爲田五百二十二畆有奇地已墾者一百二十畆而縮未墾者二百四十畆而贏瀦水之所一百三十七畆有半斯亦廣袤矣而塗之增者日未已也然與養濟均分學不能専而有故僧搶臂於其間今太守趙公因博士楊君防之請盡挈而歸之學別輟廩余以恵貧民然後學總其權而利入丰矣或曰有用無用之養不同矣養士與養民亦不同歟曰不同民之養恵也有政焉士天民之秀傑政所從出也趙侯懇懇愛民而於士尢加意其有望於士者逺矣諸生防於斯當思天地萬物與吾同體窮則善其身達則善天下斯有用之實也不然屑尺寸之養其與佛徒相去幾何趙君名與傑南丰人淳祐二年四月日記

州學登科題名記

孫實

士有所見則有所守有所守則有所建立待文王而後興者凡民也不待文王而興者豪傑也方今庠序之教周徧海宇作成賔貢豈皆待文王之凡民蓋豪傑之士防於斯泳於斯幸得時爾神宗學政舒王經術今上以聖學緝熙之眞相以賢業弼亮之上有所揆下有所守無非道徳之治性命之情其所感化何待鐫諭教授黃君作諸生題名記亦建立之一端也乃若賢能之書故自有次第學者當服膺之

登科續題名記

魯訔

郡直臺躔地實隘東海蕩江瀉气無厚蓄俗多勤瘁競趨不舒衍古不名顯人國家聲敎普洽薄海內外士俗炳炳始與他郡爭衡羅公適以材徳表見於熙丰多士時陳公公輔以忠鯁得名宣和間左公譽之文雅朱公斐之醇亮比相望也紹興大駕南巡暱迹風化中州名公卿萃於郡市攺肆裏易服聲華文物相摩蕩而俗益美故舊記始自咸平每舉不過一二人比來榜不下四五自今家訓人勵辟山川之隘而廣之俗美於今猶今視昔鴻儒碩徳輝映泰階有人焉訔竊乙夘第郡人同年者三人幸瑞安得陳良翰其一也以前碑無餘石請續之因題其首

增造貢院記

樓觀

儒道與天地並所以扶持綱常於不壞不滅者也天下不可一日無儒者之論王公卿大夫不可一日無封植儒者之心不然則生人之類泯泯棼棼殆未知其所終已成周賢能之書鄕老獻之王拜受之天府天府貳之內史出長入治自是而謀王體斷國論致盈成開太平皆儒者已試之效世降日薄競以簿書期會爲急務凡可以釣爵祿趨勢利逞嗜欲者增廣開拓𨿽勞民殫財召怨啟謗弗顧防也至若事闗吾儒漠不暇問或者迫於故常苟簡防裂以具文應有能超於積習以封植儒者爲心勤勤懇懇隨寓而見要當大書特書以詔來者庶有補於世敎豈徒曰識建造工役之繁哉赤城爲郡上應三臺下列五邑靈嶽嶙峋靈江回復天下言東浙山川之宏麗奇偉者先焉人稟地靈寖盛寖昌三年大比雲蒸霧集校藝於棘闈者以萬計試所隘弗能容羣趨以入尢病乎巷之陋也嘉定壬午齊侯碩以儒家者流奉天子命來治臺嵗當勸駕朱幡臨視貢院東辟福安荊莽鑿山拓址易舊而新其屋千楹而辟酒務仞墻劃地爲衢轉狹而廣其塗四軌意向所感咸思協贊鄕之國子免解進士南昌司津趙師竀州學錄林恪經諭揚鑑貢補楊垓復議甃術覆渠以平坎窞以防泥淖齊侯聞而勸奬捐金給粟助其役郡邑之僚采桑梓之達士友之同志從風樂施季夏鳩工仲秋告成扁其坊曰興賢履道坦夷多士步趨濟濟也由此奏春官防宸陛躋仕版求無愧儒效之已試則封植之初心其功用可限量哉

臨海進士登科題名記

包恢

臨海山髙水深地載神气所鐘宜爲人物淵海如海之大魚薄集在龍門下得上則變化爲龍者又宜以千百計矣夫何厥初寥寥乎其不多見也豈風气未開而猶有待歟至本朝天聖以後歷幾年更幾科然後以漸加多中興以來以迄於今則盛矣然中間𨿽各以所長爭鳴於一時類有可稱者若其表表特出光前照後或以問學文章顯或以操行气節顯落落相望亦曾不過十餘人果其才之難得歟今邑大夫劉君棟邑政修舉將及於教一日因士友相與言而嘆曰盍亦反其本矣人才之興由學術學術之興由學校顧此邑獨無學非大闕典乎乃首爲之竭力經營鼎新肇建學宮儼然昉乎此也學宮成乂取邑士題慈恩之名始自天聖甲子至淳祐卒醜凡五十有五科得一百四十餘人列而刻之石豈徒曰以是名誇示邑士覬日以起其歆羨而使之爭勝負於文鋒筆陣之間而已哉興學校以興學術人才於是乎在抑名非虛生必以實得何謂學明人倫也惟聖盡倫如舜之察斯可矣知此學則爲學術而可與聖賢參察此倫則爲人之才而可與天地合繇是而取科名庶幾不悖於其實孔門嘗有四科之名言人所學之實也自徳行而至文學其本末可考孟子嘗有四科之名言人所用之實也自事君而至大人其優劣可見後世所學非所用所用非所學名實之判久矣有能進孔門之所謂學辧孟子之所謂用繇是而取科第庶幾無忝於其名取士之科名未可遽攺爲士之事實不可終戾先達名臣皆由此其選也名不難取而實不易盡盈科而進放乎四海有本者如是夫名實本非異科也惟今者新學之士能體邑大夫之深意無徇其末而防其本則將見有特起東海臨大可觀而觀於海者咸嘆其難爲水矣取科名眞拾芥特其餘事耳是不難

赤城集卷六

欽定四庫全書

赤城集卷七

宋林表民編

天臺縣學記

洪興祖

天臺爲山瓌富壯麗昔人於此防搜逺寄追王喬應眞於疑似恍惚之間而不知赤城所據靈溪所濯其下必有儁偉不羣之士可與風舞雩而休杏壇者顧所以引而致之之道未至爾與其彷佛所於聞孰若合沓乎所見與其遺世而不返孰若逢時而一鳴吾友贊皇李君之爲是邑也聖神在位登崇俊良加恵逺邇富而教之成均首善郡邑承命於是奮然度材鳩工起廢一新之而其民不知經始於丙寅之冬落成於丁卯之夏中祀先聖旁集諸生成人小子肩摩袂屬弦歌講誦洋洋盈耳所謂俊偉不羣之士旣出而爲之師且與其長論所謂逹才而善俗者是嵗貢於禮部者五人齒於鄕飲者數百人文質彬彬有鄒魯之風焉嗚呼使天下之爲邑者皆如李君吾知泮水之有人使泮水之爲師儒者亦復如是吾知成均之多士抑嘗聞之士而懷居不足以爲士矣孔子蓋轍環天下而七十子之徒不皆生於魯而老於魯也古有分土無分民比閭族黨非一方之民則庠序學校非一鄕之士周家徳行道藝之舉蓋取天下之善士豈求於一鄕一國而已也耶成均古制也郡邑之學必占籍乃得肄業非古也鄕使是邑無所謂俊偉不羣者則如之何學者不可一日無師模不模範不範揚子云非之故愚旣爲李君書其事又舉是說以告來者李君名亦字原仲觀其所立可知其人矣

天臺縣文宣王廟記

陳襄

孔子聖人之大備者也使得百里之國以爲政於天下𨿽堯舜不可及爲天子者不以有已聴命以治天下爲諸侯者不以有已聴命以治其國則必期月而爲東周矣惜乎天民之不遇命也自唐以來天下郡縣始立孔子廟追尊王爵春秋釋奠天子以下皆執弟子禮世以爲尊用孔子之道如是豈其然乎生而有盛徳於民死以祭禮報之如曰尊用其道則未也天下之文獘久矣自周迄於今宜出浮僞尙忠實百物或有失職者宜正名王澤或有壅滯者宜任大臣逺邪佞官政或有濫冗者宜官賢者以黜不賢者教或有未至者宜興學校隆師儒禮或有未修者宜敎民冠婚喪葬樂或有未作者宜攷五聲十二律放鄭衛豪傑或有未出者宜防賢才舉逸民鰥寡孤獨或有未養者宜弛力捨禁授田以制取財以節民之蠧或有未去者宜黜佛老邊圉之患或有未備者宜足兵孔子之道用之則必先於此數者夫能立廟以守其祭祀尙未爲得禮者而況於用乎天臺縣有孔子廟不修縣令石牧之始至嵗十月相縣之東南隅大作新廟爲屋總六十有二楹先樹正殿塑孔子南鄕左右十哲曾子自爲門弟子六十有一人與諸儒傳經者二十有一人皆圖諸壁間各以其所追爵等降如周之服冕圭璧惟孟軻荀況揚雄韓愈氏服儒服焉中立講堂圖古之輿服禮樂之器於其兩壁間又設學捨師生講習咸有位序祭器在西房庖廚在東房周回門廊環以墻宇又考古器作籩豆簠簋樽罍俎爵之屬十二月廟成明年春秋釋奠入而行禮生徒興事品物如制像圖尊嚴籩爼新嘉神明燕喜人物觀化先玆邑民不識儒學又故廟湫隘與民雜居侮慢不尊至是耳目開覺始有學者嗟乎石君可謂有志矣區區一小邑而能爲孔子立廟制度以禮春秋以時祭之俾民不忘是已無愧於心如其欲用孔子則天也非力之所及也天其不欲以斯道覺斯民也則亦已矣如欲以斯道覺斯民也石君之志其必有遇矣乎

寧海縣文宣王廟記

李慶孫

或曰上古有賢不肖而爲帝王者則仲尼反爲旅人何哉天止生仲尼以聖徳不授仲尼以寶位聖故有作徳乃有位所以辧別其賢不肖上以品藻於夐古下以繩凖於後世俾自天子及諸侯皆折衷於六籍故舉世之人嘆其無帝王之位待仲尼之深也自仲尼沒至今四十六代而天下自京師至於郡縣以廟而祀之不絕則與夫父祖𨿽授於天命子孫不守於宗祧者異也臺州之屬邑曰寧海作新廟於縣署之震位遇能政而興舊址也且縣之經始有圖牒在此乃不書引領四顧馳心萬類海際境上山入天半地如雍壤人似魯俗蓋王化所及而儒風如素然向之宰是邑者或因循玩愒或才識無取忽似堯之貎蔑棲神之宇投繪塑於地棄梁棟於野𨿽黽勉以釋奠柰淒涼於肯構於是皇帝東封之三年廷授武功蘇公爲此民之父母旣進謁於先聖則惕然以傷其蓁莽越明年乃與少府展公進吏民於庭諭以新廟之志吏民喜曰向之不葺是邑之不幸今之云葺是敎之將興若其經費則民恱而子來也惟命爰拓其基而廣其制正其位而辧其等殿如嶽峙廊如翼舒門如洞辟然後以山龍而下九章被於先聖之衮立先師十哲之像配享於左右圖諸達者於屋壁如進賢冠之服彩章著明儀形具備尼丘之祥庶幾之聖升堂之列如循循於善誘若拳拳於服膺類孜孜於好學當此時也則蘇展二公修禮文而落之集邑中吏民長防以觀之皆匐匍奔走俯伏抃躍果不以鄙邑爲夷故幸二公掲起斯民使我民復見於先聖之容學校載興庠序益嚴詩書以存弦誦以繼嗣而朝廷頒以祭器故上丁之禮由玆而爲新廟之殊觀也且仲尼之生厄陳則絕糧今乃血食逰鄭則喪家今乃廟貌去魯則旅人今乃王爵加以今天子登封降禪之後幸其居而增其諡是其亂代之痛心遇治世之尊教否之於生前泰之於死後也噫廟之旣成則先聖之神其不福於斯民乎斯民之性不臻於聖域乎必也異日多君子之稱不獨在於魯衛而將變於是邑也豈不美哉有問蘇公之爲人則曰咸平三年以文章擢進士第以孝養辭賔從職而甘屈迹於縣道以迎侍母氏凡所歷任皆以防明稱故今之來澄淸獘源崇樹治本躬易峻嶺通爲坦途緑毛附龜山來殊貺則秩滿考績或外蒞繁劇內列華貫動靜語默率以仲尼之道爲意迨未可究其遐邇也抑展公乃眾仲所封因官以賜姓而命爲展氏族分爲隴西世襲有常家尙儒術祥符初以禮經中第初命作尉兼職簿書性直道充官淸譽至故和而爲政民以受賜今以後亦未測其所至也僕以旅遊敍蘇公之鄕故見展公之勵誠相與守天子之法制修文宣之廟宇眞吾徒也辱命作記乃摭實以傳信云耳

僊居縣學重修記

周必大

孔堂髙第猶分四科性與天道未嘗輕言世之學者乃欲徳行言語政事文學兼而有之其不可得而聞者每求於議論之間往往名是實非言出而躬不逮此今昔通患也古靈先生陳公諱襄字述古福州侯官人時方以雕篆爲學獨與陳烈周希孟鄭穆唱道海濵鄕人化之號四先生皇祐中令臺州之僊居篤意學校首爲文勸人讀書次諭以禮義之俗又擇明經之士朝夕講說詢問大義間入程試髙不躐等卑不流俗示之以方期造於道而進取亦在其中士民懷之奉祀今百五十餘年嘉泰辛酉夏通直郎四明林嶽來治玆邑歆慕前哲凡庠序堂廡門觀舉新之厥初祠宇庳下遷至中門之右極其嚴潔刻公遺文二十五卷得謝雨詩於斷碑增置集中學有射圃淪棄榛莽亦加薙葺別市民居剏觀徳亭總爲錢千二百緡皆出節用籍贓田十八畆輟務塲餘財月萬錢以贍給生員請尉簿嘉禾錢撫専主教導於是學職林宓呂咸陳頴王述不逺二千里以記爲請夫教人必以聖人爲師古靈學夫子者也林君希古靈者也學者誠能各因其材孜孜弗怠尊所聞而行所知豈特無負賢令亦將無負先聖可不勉歟按國史古靈傳惟載其宰河陽典數郡所至必務學校而令僊居則略之是尢不可不書也

臺州補軍額記

陳耆卿

國曰軍國州曰軍州非先軍而後國與州也窒暴穴夷厲階防軍則國與州潰不治𨿽先軍可也相州之小大而爲兵之眾寡舊蓋有額焉多則贅少則缺缺額之弗補匪惟一朝而亦不止一州矣諉曰省廩食者縮於財也至以餌市人販子取籍具勿問藝云何桴皷鳴望風迎且遁若是者不誤其事哉嘉定十四年毗陵齊侯守臺州優其粟與衣而精較其材與力故甚嚴於春秋二閱尢嚴於月按士勸且勵樂而歌之然未足以盡侯徳也其最可紀者士不幸死則以其子弟之有材力者補焉無子弟則婣黨而後許凡民而補焉蓋爲彼計則一兵死得一兵之養爲吾計則一兵死得一兵之用以故無不補之額亦無不練之卒樂而歌之者又日以眾矣於是相與請於路分林君訾而林君復請於余願礱石以報焉余惟自昔誦美邦侯止紀民政未有紀兵政者𨿽然民馴易感也兵伉難齊也以伉而難齊之兵過於馴而易感之民至於樂而歌之請於林君如此請於餘如此其兵政可知也因其兵政而民政又可知也民政不勝紀紀兵政自今始可也補額雄節四十有八人威果三十有五人崇節一百一十七人壯城三十有二人外寨八十有七人今而後又不知其幾人矣答之曰礱石以報詎若礱汝心以報哉

臺州奏蠲酒禁記

謝采伯

臣聞諸父老臺郡通閩廣嵐瘴爲厲非酒無以禦其毒故其民食酒習慣爲常耆利冒禁曾不少戢紹熙間守臣徐子寅蠲其禁寶慶間守臣葉棠有志舉行會除常平使者繼奉詔攝州巨浸之餘民不堪命亦蠲其禁然皆僅僅兩載而不能以久者未嘗聞於上也端平三年守臣陳振孫因士民之有請稽本息之盈縮條公私之兩利以聞於上鑱諸樂石俾民歌詠聖徳以詔來者其慮逺矣臣以爲酟非常賦也漢武帝用兵之餉而剏也武帝席文帝富庶之餘業用兵才三十餘載而海內已虛耗遂作俑酟繼世亦悔其失固嘗罷行而言利之臣接踵於後世豈能悉意捐去是用兵之禍歷一千三百八十餘載而未已也臣嘗兩佐州四典州私醸亦固有之然令下之日秋毫無犯獨臣裏中更守臣十餘人繩以一切其獘自若走卒坐鋪譏邏旁午而匿姦藏慝反滋獘藪若官吏夫匠之屬日賂月餽皆有定數嵗終則倍之有挾者寄造率十餘家彊有力者抑又甚焉不幸而獲則不過升斗窮窶人也彎卒例擒以逃譴其始獲也必讓曰以供囚也其編置也復讓曰以奉防送也故酒麯秫米之四鄰與在城內外之飲客箠楚日報而私釀日盛官額頻虧本息折閱承流宣化者亦付之於無可柰何而後止其獘極矣小大之臣但知增取之爲工苛慘以求勝而莫以蠲禁爲上言者聖徳如天眂民如子豈忍與爭錐刀之利而戕民以徒流之酷哉特民瘼不卽以上聞爾今賢守臣洞見官額初無毫釐杪忽之虧而在民獲安靜和平之福乃爲奏請而賢相國爲之敷陳聖主亟兪之頒降省札以示遵守與國無極除漢武以來一千三百八十餘年之患邦民幸甚得保生業奉賔祀無刑辟之虞熙熙然若生於唐虞三代之世而聖徳巍巍軼唐虞三代之盛矣顧不偉歟

新建鹽倉記

陳淳祖

浙東瀕海郡四提舉司置牢盆處所二十五在臺者三獨黃巖於浦鹽屬焉曩鈔法行時巨商驟至常先挾劵置驛運鹽之艘才達水步紛售而去不暇積也數年來鈔屢更商算日貧多徙業遁去鹽山積無可貯議者謂法不便夫法之變將以通之也豈料其窮至是哉今爲鹽課之說三有拘之術有私鬻之禁有召誘之防其二者可令行禁止其一者非人樂趨不可彊售也故法之行常患吏不通其意一於法則怨一以情則弛急則謗沮怨則姦勝反使下之人操其術以撓吾政者皆是也臺𨿽號瀕海接畛聨麓猿居蟻附之民大抵皆山窟穴耳一監所積一嵗販夫至無幾何雪廩冰窖日融雨液吏常懷羽化之憂非開源疏流輕利以便法恐未易朝夕運掉也淳熙五年夏倉使章公端子至律已如嚴師不肯跬步放防矩治官如當家不敢寢息廢扄鑰政出防平人樂其利浙東鈔法始流衍於他路獨臺與溫猶以發泄路狹未大至往往人勸趨之通判兪君益之以便宜來告且言都鹽倉久廢今所謂倉古浮屠半屋耳散積他處架漏日甚宜亟攺圖舊有常平倉已易建遺趾尙存卽其地爲便公命亟行之遂以丙午夏經始明年春成爲屋百楹內敞外周堂森廡衛公無重費私不繁擾若又慮運鹽之獘籍官舡而繕緝之刺兵爲篙師以専一其用自是舟運倉儲皆有條貫其爲公家計悉矣公嘗薦於朝謂君綜核精密通材有守信哉他日余嘗佐公議鹽事公曰國用全靠鹽耳防計者較其盈不肯捐直以售謂自銖兩而上總其凡而計之則爲國用之失也滋甚不知鹽之爲物不與他貨等坐一日失一日耳損益有道一朝而盡發之山海之藏固無算也其未之思乎吾儒生不觧是以理觀之宜信防公移節治永嘉不及謀而去矣事之不可行何獨此哉兪君請記因識公語附之末云

臺州支鹽防壁記

陳耆卿

州縣官例有防壁記獨支鹽防闕豈其病在官庳耶鹽課至近代愈饒設職亦眾倉官主出納鹽塲官主辦集辧集難爲力而出納易爲功官𨿽庳不足病也臺州之倉官有二所鹽三後以二四明其存者一以故倉官亦省一鹽之額以袋計者昔爲五千有奇而今爲三千有奇夫官旣易額減又益易遇客鈔至鱗排櫛附隨先後給之責可塞賞可得爽敏之士噤無所用其力則往往求以自見於其職之外上而臺與郡亦曰是有以自見吾不敢束於其職之內焉蓋今耿君恱是也然則官𨿽庳不庳者人爾非惟不足病又足喜也耿君曰吾不以爲喜而以爲憂憂其無以視後人而又憂其無以繼前人也錄其姓氏自楊燫以上分員者二十四人王栻以下單員者六人求余記兩年及是始筆授

杜瀆鹽塲重修防記

宋晉之

杜瀆蕞爾地僻在海壖國朝熙寧初始議鹽防建監設官以董之其課入居是邦三之一紹興間會稽姚君寛新舊治迄今四十年矣嵗月寖久日就隳圯當官者因陋就簡率不經意淳熙十有一年冬十有二月庚申臧君實來視事之始愀然曰如是官乎遂欲更其舊而新是圖貽書晉之曰煮海重利也監重事也風雨之不庇而覆壓之是虞觀瞻之不聳而服役之是懈奚以善其後君爲我請之上官吾將佐以已俸晉之遂以其事上之州別駕州別駕又上之鹽司之長得錢十有五萬臧君慨然致力爰諮爰謀爰究爰度期於必成而後已防以治事室以燕居厫以貯藏亭以量稱廊廡門臺以翼以峙爲屋凡三十有七間役工三千人有奇糜錢凡百十有五萬肇始於丙午之春落成於是年之秋工利其入曾不告勞民樂其均亦不稱病一旦輪奐觀者稱美韙哉爲是役也噫士風凋獘誰能逺謀其有防懦退縮不克振舉視如傳捨攴撐朽腐以苟嵗月而已亦有奮然興作頗快人意往往挾公而私先防厚入利未膚寸而害已蝟毛矣有如臧君防勤自將誠實外應表表於流俗之上視民事如家事愛官物如已物捐淸俸以就役集眾力以爲助革累政所不能革之蠧成今日所不易成之績臧君其賢者歟裏有貢士周鎬請曰杜瀆之鼎新也固臧君之美也君爲邑長且職乎此者也亦君之力也攷之吾鄕決渠防勞也有記戒壇異教也有記孰謂臧君之事而可以無傳晉之於是乎書臧君名棟字元任番易人也謹記

臨海縣獄記

王謙之

錢君溫伯之令臨海也度時施宜得先後緩急之序越明年政成訟理顧縣獄嵗久庳陋傾側風雨燥濕之不時而疾癘間作惻然興念捐金五十餘萬鳩工度材撤而新之役不逾時屋室畢具夫環百里而爲縣事之可舉者眾矣溫伯獨以犴獄爲急豈事無大於此者乎蓋溫伯提刑君之長子也提刑君在吾鄕號丈人行耳目所接多中原故老之傳其居官尢謹重獄事每行縣錄囚徒往往以寛平名溫伯之政及此非偶然也又明年溫伯過余道其事且求文爲之記余謝不能其請至六七不倦余因復於溫伯曰民生之不齊舊矣眾掩寡智欺愚勇威怯壯陵衰彼惟不得其平也然後決平於官官師察夫不直不正與夫彊而不令者寘之於獄使之苦身體勞筋骨一治而終身創彼知長惡之非利則相率而歸於善矣是囹圄之設固遷善逺罪之端也子今廣其屋室至者頌系與平居不大異然則所謂惡者何以懲善者何以勸乎溫伯曰否人之不能皆善固也然其初生未始不善也自其蔽於血气之暫乖爭陵犯間或未免及陷於罪未有久而不悔者官司徙以一日之故逆計其終身之不復遂以抵冒昧扞者加之彼𨿽欲攺行爲善而道無繇至習俗薄惡人民嚚頑非盡下之人過也今寘之囹圄中優防不迫待其自愧所以養其悔志而復其本心此字民之職先君之志直溫之所不敢忘者也余曰惡者人之所共疾子必待其自愧子於惡者如此其於善者可知矣善哉子之志而未大也溫伯曰願聞其說以開固陋余曰昔者夫子聴訟必使無訟蓋防其源也今必待其已入於惡然後感之使悔豈若教化之素洽俾之無入於惡無至於悔之爲全善也審能此則臨海之民皆洽君之徳而無有司之犯狴犴之設將焉用之𨿽壞以爲馬廐車庫奴婢室可也尙何俟撤而新之乎溫伯曰未能也願學焉請筆其語因爲之書

赤城集卷七

欽定四庫全書

赤城集卷八

宋林表民編

重建黃巖縣獄記

周端朝

自朝廷至州獄官皆専置惟縣否或曰縣卑事省無庸置也然則貤於丞若主簿不可乎或曰令官簿髙閱事熟柄任専丞若主簿不與是也夫縣𨿽卑獄實重事謂無庸置非也獄之生殺予奪其根乃在於縣自州至朝廷咸取成焉謂令官髙柄専而事熟是也然令官終不爲髙所任終不爲専則有疑畏牽肘輸訴咈情非仁與明鮮不脂韋以聴吏幸事晰情得所抑必富且彊不得於縣則嗾臺若州之吏反責於縣縣不能勝也兩造至焉吏視財有無爲白黒柔其富且彊者而無後憂反是則財聚於上而責逮於下惟然故民習賂而輕犯法獄犴充斥縣多不理令之設豈端使然哉蓋令所不得爲者一其所得爲者二地迮勢壓辧數莫奪仰屋而竊嘆有矣所得爲者令無先入之見無喜事之心平受初情省絕旁蔓縱有不獲吾無怍焉又所得爲者民不幸抵此矣察其凍饑時其燥濕狴廬勿瘐梏拲中程猶未至以菅蕕虺蜴視其民而況麗於獄者非皆狠戾犯法者也追胥之愆詿誤之累間多有之顧所以安全之者尢不可後黃巖壯邑事不能甚省而縣獄且百年風隤雨敗久弗及整紹定已醜令趙君汝駉始撤而新之爲式敬堂問事防屋髙而廡深壁閟而板堅起五月至九月畢役請記昔後山氏記彭城獄請敬其社稷不以重法地分視之龍圖鄭公政法以戒獄具核獄醫爲首敬其民者本也戒其具者末也白鹿隨車蒼鸞集捨縣尹事也豈直囹圄云乎哉然而本末具舉政教並行有能服不鄙夷其民之訓則攺敝振新亦其事之一焉因記嵗月並縣之治理志之以告凡受王嘉師者

臺州州學三老先生祠堂記

葉適

學者聚道之地而仕所由出也或畔道從利苟榮其身欲復之於學弗可受矣況可祠乎臺州之學得祠者三人羅提刑適陳侍郎公輔陳詹事良翰提刑用不究故事不顯余聞鄒浩言熙丰時貴人視民甚蒿菜芟燎恨不力也是時能慷慨建白保赤子以對天命惟江都令羅適弋陽令董惇逸二人而鄒公獨謂羅公見而得之然則推於所不見其不畔道審矣方靖康憂恐懲艾已泮豈不尙合侍郎發明四肢心腹之論無過此矣竟失措逺去然後徬徨宗周卒成分裂之禍及隆興英睿憤激大勢宜若遽振詹事力守絕和不棄地之防最専一也使堅忍待之中原當可復豈偏安至今哉𨿽紹興復用而已與大臣異議終不防𨿽乾道再入而旣爲近習擅事迄自退二公任諫諍位從官立朝本末天下誦之豈惟不畔道而固行道道𨿽難行而亦不苟榮其身而止也士在天地間無他職業一循於道一由於學而已道有伸有屈死生之也學無仕無已始終之也集義而行道之序也致命而止學之成也後世地或千里無學行君子以意行道晚進濶逺不知所從慶曆後名一功著一善往往復之於學矣今其秀人美士羣萃而校處朝夕瞻顧拂拭像服如三老之存春秋盥薦饔醴芳苾如三老之享而又仰其大節俯其細行無不皆可師也爲聚道之助不旣多乎或疑侍郎不右程公學術若少異然按程公親爲孔文仲排劾而與孔公並黨籍史記晏嬰非孔子而弟子稱善與人交兩賢哉

州學六賢祠堂記

吳子良

淳祐五年秋子被命將漕神京實忝兩道提學事不自揆庸陋頗欲恢教法振儒風俾州縣學於訓厲程別外各議祠鄕先賢之未祠者以示標表於是明年之三月臺郡學始祠六賢曰金部郎鹿公何曰知南康軍石公墪曰戶部侍郎商公飛卿曰郭正肅公磊卿曰國子司業陳公耆卿曰丞相杜公範建祠之日太守丁君璹教授王君宗率諸生奠謁成禮而王君以諸生之書來請記余告之曰士所蘊抱者志所講磨者學所涵養者气所植立者節若夫功業之鉅細之於其所處不較也爵位之通塞系之於其所遭不數也使其稟純實之志明正大之學負剛直之气著忠鯁之節豈不恢恢乎大丈夫哉𨿽然志與學根源也气與節枝也惟志與學所向而气與節隨之未有志與學純實正大而气與節不剛直忠鯁者夫士君子莫重於進退語默之義天地間莫大於是非邪正之分嗜進而不知退當語而默是掩非而邪干正此之謂樹人欲滅天理罔君上誤國家自古亂亡繼此其出者總總也今夫朝廷尊安名位寖通顯矣而投簪於未暮之年脫屣於必爭之地孰有如鹿公者乎姦憸柄國羣小塞要津矣而或彈擊不避或封駁甚勇論諫益力孰有如商郭杜三公者乎大儒之與防匪但義理之空談名世之與偕不止文辭之傑出𨿽非必於退而亦非苟於進𨿽不得居彈擊封駁論諫之地而實凜乎有彈擊封駁論諫之風又孰有如石公陳公者乎是故鹿公之遁居野也貪頑者可使恥躁競者可使息商郭杜三公之鳴於朝也懦夫聞之而增气權幸望之而禠魄石公之沈於州縣也寧忤郡將不肯以旱租困饑氓寜棄官去不肯以非義媚貴客寧身與獄卒對不肯使赤子死無辜陳公之滯於三館也鄕人屬以祠記諂權相則謝不爲所親啗以兩制而索其文則拒不予陛對失人心一防則觸忌諱不顧端平用兵之議則眾辧之不隨也嗚呼是六賢者其於進退語默之義豈枉已而求容者哉其於邪正是非之分豈阿意而爲欺者哉是其气與節之剛直忠鯁豈非出於其志與學之純實正大者哉然則士萃而居上師而旁友志當何志豈非當志六賢之志哉學當何學豈非當學六賢之學哉夫志與學以六賢爲宗而不止於六賢之所到六賢之所望於士也志與學不以六賢爲貴而或出於六賢之所賤非六賢之所望於士也而況於絲粟之得喪瞬息之休戚曾足以污吾齒縶吾足芥吾胸哉拜六賢之祠者可以凝焉思悚焉慕悠焉悟矣

思賢堂三贊

尢袤畢文簡公

故大丞相畢文簡公於太平興國三年以選知臺州淳熙丁酉袤假守是邦嘗立公之祠於郡學獨訪遺像未獲後三年袤來江東而公之六代孫希文爲安仁宰乃知公自臺移饒饒人嘗繪像於廟遂摹得之以寄今沈使君掲示祠宇俾邦人嵗嵗得蒸嘗云

瀕海出日聲教初曁勞來拊循寄乎共理睠求惟良得此君子賢哉若人玉音嘉喟二百餘年遺風髣髴勱相我家流澤未已再拜徳容尙息貪鄙煌煌文簡照映靑史

元章簡公

大防政章簡元公於慶曆六年來守是邦有功在民後一百三十四年得其畫像於裔孫康曾繪置學宮以慰邦人嵗時之思云

玉堂之僊卒老東府如文章海內咸覩方其未逢出守玆土拯民昏墊寘之按堵完城浚隍植我棟宇百六十春尙芘風雨躋彼防云人渺今古天空地迥遙接公語

章郇公

昭陵命相率用厚徳顯允郇公其儀不忒持循法度恪守繩墨視彼更張無異跳擲執久不行自觸墻壁使用公言治無今昔臨海舊邦杳音澤厥今甘棠二五詩迹

四先生祠堂記

劉爚

嘉定五年春正月天臺郡學始建四先生祠郡侯豫章黃防使來言曰故侍講文公朱先生道爲世師臺之士受業於其門者眾淳熙間浙東大饑詔起先生爲常平使者部內賴以全活而於臺人櫛垢爬癢爲徳獨厚蓋常比屋設位而祝之盍祠於學宮然先生之道濂溪周先生伊洛二程先生之道也故祠四先生焉庶幾邦人有所向慕而興起願子有以發其端鑰惟黃侯因邦人懷先生之徳而欲慰其思復推原先生學道愛人之所自出以風厲之其於化民成俗之意篤矣然四先生之道孔子孟子之道也今學者孰不曰師孔孟得其言孰得其所以言不入於淸虛則溺於淺陋本源不正末流益逺是以義利不明習俗以壞儒者遂可厭薄天下不復見治古盛時然則長民者盍亦反其本矣今侯之牧其民芟夷暴彊封植善良政旣行矣侯曰未及乎徳禮也乃建是祠率諸生而捨采焉執事以序雍雍如也禮成而退有進而言曰先生之容則旣瞻而仰之矣先生之道可學而至乎侯曰善哉問吾嘗聞之惟皇上帝降衷於民本然之性無不善也學者窮理以致其知反躬以踐其實則施之家而順達於國而理措之天下無所處而不得其當若趍其名以爲髙入乎耳而出乎口則非四先生之所望於後學也余旣嘉侯之爲邦知所本而其所以教人者又親切而著明可尙也已於是乎書

陳忠肅公祠堂記

陳振孫

故贈諌議大夫忠肅陳公立朝著節爲宋名臣去之百有餘嵗其精忠確論絕識危行士無賢不肖皆口誦心慕磊磊落落若前日事孟子有言奮乎百世之上百世之下聞者莫不興起也公之謂矣始公事祐陵爲諫官首論蔡京交結外戚謫監當未幾以都司攝夕拜又坐上時相書言私史邊費謫外祠遂入黨籍遷嶺表甫自便則又以子訟蔡氏不軌謫通川以進尊堯集謫天臺晚稍牽復則又以飛語連徙南康山陽以歿其平生出處本末如此知仁勇天下之達徳也士生斯世維其知不足以知勇不足以行仁不足以守則至於敗名喪節失身負國而不卹夫旣知之矣而行之或不決守之或不固者亾他焉其知之非眞知故也是故三達徳以知爲首而大學中庸之教必於明徳明善拳拳焉公之攻蔡氏不遺餘力至以射馬擒王爲諭凡人孰不樂富貴而悲貧賤公視美官若將凂已而甘心於廢放竄斥凡人之防患難始而安中而悔終而變者有矣公坐謫至六七不變卒窮以死可謂行之決而守之固矣其論絕滅史學比之王衍謂必有南北分裂之禍方是時天下承平不見牙蘗未三十年而其言信𨿽灼兆食墨揲蓍命繇不足諭其先見之審也公之所以大過人者豈非大學中庸所謂明徳明善之君子而兼天下之達徳者歟公之在臺凡五年始至無以居借僦皆莫之與末乃寓寶城之僧捨故老相傳能指其處紹定癸已趙侯爲州訪公遺迹而得之深惟昔賢遷謫之地往往有祠以見其髙山景行之意如韓文公之於潮蘇文忠公之於黃邦人至今奉嘗不懈臺人之於公不可以莫之知也乃卽其處而祠焉明年正月祠成擇郡士林表民掌之取田之在官者十有二畆畀寺僧以爲晨香夕燈之費而屬振孫爲之記後學不佞何足以識先儒之大節竊嘗論次其事如右遂書以遺臺人使刻之侯名必願丞相忠定公嗣孫妙年擢世科立身有家法爲政識大體歷數郡皆有循聲能名他舉錯率類是不盡紀今以直祕閣知婺州

臺州羈管謝表

陳瓘

臣瓘言政和元年六月初五日準通州牒準編修政典局牒奉防取索臣所撰尊堯集請速爲檢取封角交付差去人續又準通州牒尊堯集系奉聖防取索不可遲緩臣卽於六月十九日申通州迄依聖防發遞前去仍申編修政典局云上件尊堯集先合奏禦今匣內黃帕文字等並題作臣瓘謹封伏望本局特爲進入於禦前開拆今於十月初七日準通州牒準尙書刑部符都省札子奉聖防陳瓘自撰尊堯集語言無緒盡系詆誣不行毀棄送與張商英意要行用特勒停送臺州羈管令本州當職官常切覺察不得放出州城月具存在申尙書省臣卽時望闕謝恩發離本家水陸兼行不敢住滯今於十一月初十日已時到臺州城內者畎畆之志一書可通芻蕘之言萬里不隔集羣詞而上達遭一覽以爲榮竄路𨿽遙陳情已畢中謝伏念臣材如糞土身若梗蓬非敢以著書爲能所陳者戴君之義知詆誣之不可志在尊堯豈行用之敢私心惟助舜語言無緒議論至迂獨歸美於先猷遂大違於國是不行毀棄有誤咨詢虛消十載之光陰靡卹一門之溝壑果煩揆路特建刑章若非恃庇於九重安能延齡於再造由淮入浙自通至臺怒濤𨿽阻於重江毒瘴幸殊於五嶺尙畱頂踵獨賴君親此蓋伏遇皇帝陛下天大並容日明洞照以至慈而善貸推觀過之深仁憫此顚隮欲其存在以身藏怨螻蟻之命至防徇國捐生犬馬之心未替夢馳丹闕日想淸光重幹擢髮之誅徒欝戴盆之望餘生易捨大徳難酬

黃巖縣學三賢祠記

陳耆卿

三賢上蔡龍泉兩先生八行徐先生也初周程氏倡明絕學欲續孔孟氏其徒有四上蔡與焉學具在書後百年學幾絕朱張呂氏再倡又欲續周程氏也龍泉稍後出與之上下議論洎其歿獨自爲宗兩先生天下師之非一鄕所得私也師之始一鄕者黃巖推八行八行從安定胡公學爲司馬文正陳忠肅諸公所知遁徳丘園著行裏閈嘗兩以應詔臥不起故黃巖之稱前輩者祖焉然未有表而祠之者紹定攺元十月趙令汝駉始祠於學且曰吾不止崇一鄕之師也崇天下之師矣因上蔡之歿其子嘗廬於此諸孫育於此龍泉之生身嘗遊於此其友朋又多出於此遂合以祠焉或曰世殊也地隔也宗派異而名位邈也夫勢地古今不齊位與名有幸不幸皆不足辧也獨宗派不可不辧而極有易辧者焉亙古窮今所以贊天地者人也所以爲人者道也手道而發揮之之謂文身道而踐修之之謂行故文者道之華采而因其文足以知其道也行者文之根幹而因其行足以知其文也上蔡之學蓋宗孔孟氏龍泉之學亦宗孔孟氏八行之學出安定亦宗孔孟氏能宗之則能續之矣故其道續之也其文與行亦續之也大續而小有未續而亦續也逺續而近有不續而亦續也或渙焉同入或迥焉獨出人也或爆焉外震或斂焉內足時也要其歸而已矣江河淮濟皆歸海夫責其不歸海可也必欲使江爲河淮爲濟則不可也然則兩先生之與八行蓋同歸矣兩先生之學具在書八行之學具在心心與書一也故兩先生信天下之師矣而八行則不止一鄕之師也合而師之自一鄕始也合而祠之自一鄕推之上蔡謝氏名良佐龍泉葉氏名適八行名中行子庭筠亦以孝著號二髙士來孫曰升世其學董其祠之役且奉令之命求予文者也

上蔡祠堂記

葉適

謝良佐字顯道受業二程與防酢定夫楊時中立皆爲髙第號上蔡先生學者宗其傳謂顏冉復見也不幸遭黨人禁錮未解而卒諸子避難迸逸一死楚一死閩獨克念者落臺州紹興六年給事中朱震子發奏官之尋亦死克念有子偕三貧無衣食替人承符引飬老母嘉定五年太守黃防子耕修郡誌訪求故家得之請見抗賔主禮給冠帶錢米買田宅祠顯道於學在二程後郡人驚異曰自黃太守來他日邦賦之沒於郡姦者一收斂公使之消於妄費者悉減節遂能以其餘興小學作櫺星門增太學生食服有珩瑀器有罍簠又設熸火立養濟葬叢骸政通化達生死潤賴此吾等所知也惟上蔡事不可解甚或嗤笑曰奚不切若是哉夫意有逺近知有難易詩曰烝我髦士近也又曰續古之人逺也興小學近而易知也祠上蔡逺而難解乎道非人不行不行而天地之理不章古今大患也先王比聨閭附而敎其人不敢薄也然其致道而成材者幾絕都曠國不一遇焉故尊之貴之珍之重之哀其死也屍祝以神之祿位以延之更世千百猶未也蓋公之也若使人奮其私智家操乎異說各不相統而以已之气血所勝者爲善則道徳壞而義理滅矣解子耕之舉者宜曰獨上蔡事尢長非不切也昔正考父饘粥於鼎循墻而走其後孔子生而孟僖子命其子學禮焉謝氏之困於庸奴久矣子耕旣洗沐之列於士大夫安知無達人出復佐二程之道斯可以占天意矣然則今之不切不愈甚乎

赤城集卷八

欽定四庫全書

赤城集卷九

宋林表民編

郭孝子祠堂記

吳子良

自唐末入五代兵刄沸海防臣乘君彊陵弱盜名字蠭起士一身而事數姓恬弗卹也斯時也天地幾易位人之類幾覆滅矣我太祖皇帝奮英略削僣叛至我太宗皇帝而天下平於是宋興三十載詔諸道采孝行者以聞而黃巖郭孝子與被旌奬焉嗚呼可謂知本矣無四端無以爲人無五常無以爲國四端以仁統而孝仁之本也五常以君臣立而父子君臣之本也今夫理杳防一動一靜而成气气防密一感一應而成形有視有聴有作有止有好有惡有戴有履是孰使之然哉眡聴而能有則作止而能有常戴履而能有儀是孰使之然哉凡皆父母所以遺我也況於達天人之奧體道徳之全豈子之能能之者父母也故子之身父母之身也愛其身遺其父母是不愛其身者也不愛其身者繆善惡之分朦逆順之辧紊髙下之倫於仁何有於君臣何有故五代之亂坐此我宋所以續民命旌奬此而已嗚呼可謂知本矣夫此吾心也吾性也心謂之本心性謂之常性豈以旌奬而存以不旌奬而止也然而必旌奬者君上無待旌奬者人子郭氏自被旌奬以來二百五十餘年矣今孝子之祠僅存而門圮臺毀長吏過不問七世孫孝防孝溥孝榮孝恭自出力崇飭門臺而葺祠宇子同年友李君從其里人也爲請記夫長吏過不問而孫與里人任其責此豈有所待者哉葺祠宇承其祖被旌奬之至行崇門臺表先朝旌奬其祖之盛典孝也亦忠也人謂孝防兄弟知有祖李君知有母用充其本心常性而並知有君矣𨿽然先朝旌奨之長吏對揚欽奉之可也過不問不可也余故記此爲無待旌奨者勸又以必旌奨者勸焉孝子名琮事具國史修撰杜公記之詳矣玆不著

臨海縣城隍廟記

王子輿

夫五等之祭祀有三代之簡書或相越以爲淫苟不舉而授削潔誠徼福用庇元元卽山城隍率其常也子輿雍熙初載吏斯邑仲春二月祭斯廟因詰有司曰邑居郡城廟從何得惟稱靈應勉而行之俄命祝以致詞遂投環而占兆數四不葉左右聳然余曉之曰兆或吉焉神斯濫矣始疑廟非廟肯謂神乃神噫昧之理今古難之我先師夫子祕而不言矧後人哉猶是春秋祀事躬親焉朔望告奠吏攝焉越明年自春䢐夏爍石流金離離旱苖燋灼迨盡𨿽羣望奔走曾無膚寸之陰霢霂之潤凡在有位若無所容遂率同寮禱而盟曰廟旣隳人之恥也嵗苟罪神之羞也幸雨如繩注則廟必鼎新未數日而有徴不崇朝而告足萬井之懽聲雷動四郊之美稼云興遽命良工廣其舊址揮斤運斧日就月將基構克成輪奐具美因敢錄幽贊之驗序必葺之源未頃新令尹淸河張公濬至止公在泗上司刑彈糾歷兩任殆十周星紀朝野具聞防幹正直故遷是邑與余授代舉良能也予明日遂行固托張公願樹其祠聊用直書寘諸屋壁庶幾乎後爲繼者請禱無惑焉

重修僊居城隍廟記

兪建

唐詔州縣霖雨以酒醢禜城門報用特牲實與社稷等祀然社稷以壇而城獨禜後人因屋之有自矣僊居巖壑秀絕異時文獻甲一方扶輿磅薄厥有陰相而城隍廟貌獨陋舊據縣城紹興辛未徙東城門外久馬摧落榛莽孤宇僅立嵗時耆老合饗露立庭下風雨不芘爲神羞令去來祈報徹卽邏謾弗驚省嘉泰攺元縣尹林君眡事欵謁心愓弗寜顧念力未遑暇旣而拊摩呵噓爬梳剔抉編浮濫搜漏隙以家眎官有紀越明年邑大治丰穰薦臻公私裕贍乃捐帑庀材峙糧鳩工陶礱斵墁類進秩舉經始勾龍棄之墠壝次學官次先賢堂次神宇賔館旁及官舍井井創葺悉登厥初周視城隍宮隅獨迫防居隘不容礎舉百緍鬻地益之袤四十尺廣加三之一抑重煩擾毫髮不以屬吏邑老陳康受命董役工徒百需率眡市直醻給民不與知屏以崇閎翼以修廡層垣繚匝淸泚映帶巒屛對列溪流左旋輪奐翚飛丹雘粲發爲屋楹十有三修容有室蕆事有所宏麗靖深觀者合詞起敬嘆肇役於中冬旣望再閱月訖工尹齋宿具犧牲率邑父老落其下神人胥懌旣胙囑建識顚末建觀今士大夫趦趄銅墨旁緣他岐避弗獲一墮煩罟上下交謫旦暮捄過不給尙遑他卹借令盤錯孔裕徒或飭廚傳亭榭以恱目市喙誇詡釣聲譽疇能爲民水旱癘疫地以從事幽隠漠間令尹以廉恪簡靖近民以精明肅給集事俗無駭政邑無遺功而又致力於神以貽民休顧不韙哉今而後吏得以展敬掲防徼福於神而無愧神亦將宣靈布龢加恵於民而無辭尹遺愛斯邑綿數十百禩而無窮一舉而三善具是可無書尹名嶽字宗山四明人

三臺祠記

陳貴謙

臺州有山曰天臺隆崇盤礡蓋東吳巨鎭自晉以來推爲臺嶽凡山之髙大而靈者稱嶽五嶽特其著者他如吳嶽霍嶽見於經傳尙多臺山名嶽固宜州旣以嶽命氏道家者流搜括靈祕以臺嶽上應臺星故嶽以星得名通九州分埜言之臺固自爲牛斗分然余觀張衡靈憲論以爲星者體生於地精成於天列居錯峙各有攸屬又史誌所載五星自配海嶽今以東吳隆崇盤礡之鎭上應太防淵燿光明之星理亦宜然若乃三臺在天和陰陽理萬物此則不待圖諜而知者世惟見兩漢諸臣驗以推明休咎其在周官大宗伯槱燎祀司中司命鄭氏釋以司中爲三臺聖王祭祀其尊尙矣敷天之下皆得瞻英躔以徼景貺固非一郡獨得而享然齊國祀岱晉國望梁此周制所謂諸侯祭境內山川漢郡國立靈星祠今樂郊吉壤作鎭旣固上稽乾象名比義協於以掲防妥靈爲民祈福侈此邦照臨之賜亦理所應有耳然此偶失不圖或嘗議而不果至嘉定九年嵗在丙子知州事康侯仲頴防酌舊典遂卽天慶觀度址而祠焉發郡帑及屬邑公錢鄕士大夫相帥出力來助故役成而民不知朱門洞開紫殿竦峙霓旌絳節繪在兩廡泰符正中華而來下侯旣祗帥官吏防吉薦獻耆稚驩呼奔走瞻敬者塡溢郛郭在昔丹丘置郡於海濵廣斥六龍時巡服在畿甸鴻疇倫魁項背相望臺星實相之也今侯又能作新祠宇煇燿六符之光與匿峯倒景相爲發揮神理感通靈心顧享是嵗雨暘式序秔稌具丰休應之不可誣如此自今以往發祥隤祉使異才輩出大有嵗書拱輔京邑屹爲盛藩泰符之貺寧有旣邪咸願刻詞樂石以著攸始貴謙以前史官之屬奉衝佑香火乃拜手而作詩曰坤元上承臺嶽峻極幹文下臨臺符昭飾宣精作鎭實維感通比類旣從營玆新宮郁勃嶙峋正殿洪敞六星照幄相比兩兩仰瞻星次戴魁承樞嶽在防隅翊皇之都明明天子百神受職泰階時平風五雨十臺甸熙熙蠲除防菑農有丰年士多成材孰委玆祉臺符所錫孰肇玆祀康侯是力凡是臺人世世肅秪旣秪於神亦侯之思

宋郭孝子碑

杜範

表孝行廬自唐始此古明王誼辟因人心以厲風俗焉者也宋興三十載削平僣亂四方無虞若稽舊典修崇教化命有司曰應諸道州縣有義夫節婦孝子順孫其令轉運使采訪以聞至道二年臺州黃巖仁風鄕士庶陳贊等四十餘人詣縣言本鄕有孝子郭琮年七十四事母張氏備極恭順勤奉甘防寅夕不懈逺妻子寢處母室不飲酒茹葷者三十年誦梵典禮佛塔積膜拜之數以七十餘萬計甘於勩勞用祝母壽張氏今已一百四嵗視聴不衰飲食尙彊裏黨異之縣以聞於郡郡聞於轉運使使馳詣其家召其母與之坐飲以醇酎嗟賞良久遂奏於朝太宗皇帝覽而嘉之亟詔旌表其閭復其利役嗚呼以一匹夫閨門之行而上動天子褒嘉下勞部使者臨問築臺植木丹堊烜燿使窮閭陋居突兀攺觀邑人仰首瞻敬稱嘆唶唶何其盛也距今二百五十年時久制墮地蹙宮庳門不能丈僅防片石過者愴然幸其祠尙存其像猶舊七世裔孫孝防偕其季孝溥孝榮孝恭輸財命工整而新之以顯先徳以侈舊章鄕之士友屬予爲之記或者曰古人孝行著於詩書皆可覆視未聞疲筋力從事釋氏之說以延其親之齡者郭君之孝亦異乎古聖賢所謂孝矣予應之曰人性之孝得之於天古今異時儒釋異教而此性之眞未嘗異也世之痼於質而气暴牽於情而愛移性以物離天以人喪不顧其養而遺之憂者往往而爾如郭君者非得於父師之教訓朋友之切磋而孝愛篤至凡可以壽其親者固將無所不爲此念一存天地鬼神昭鑑森列感通之道豈不在玆夫孝心爲上禮次之使古聖賢復生亦將與其心而略其禮豈以詩書所不載而非之哉今其祠翼然其像儼然人之登斯堂也見斯容也想詠一時婉愉承顏之意亦可以消暴厲之萌而長愛敬之端其有闗於風教豈不大哉遂爲之記

石藤石稜二夫人廟記

林師龢

石藤石稜二夫人者婺東陽杜氏之二女也杜氏家鬻湯餅一日夫婦繼卒二女方笄廚人挑之於時隋大業末綱常墮廢淫奔無媿二女獨潔廉自守憤廚人相與殺之亡命入山遁於永嘉郡臨海縣盂谿之谷采蕨薇茹芝菌無幾阬流暴漲姊溺妹援遂相與死唐武徳間以臨海置臺州統五縣臨海唐興黃巖樂安寧海是也盂谿屬樂安上元二年攺樂安曰永安而遷治盂谿天寶初鐘離君令永安聞縣治曰盂谿則曰嘻其異矣疇昔之夜予寓長安邸夢二神女鳳冠綃帔環佩然揖予曰若舉必第後且蒞吾邑永安盂溪是吾居也囑予識之今果不謬獨未知二神女者爲何乃詢耆老始聞杜氏二女之說鐘離君髙其節遣鄕人蹤迹之至三坑口則見二枯骸如雪罣藤石之上欲卽而視之道隘阻斧藤流血斸石石亦流血及舉其骸闗節鉤連金堅玉潤鏗然有聲咸嘆所未睹因拾以還中道遇樵父曰斯石藤石稜二夫人鏁子骨也夫人生爲烈女死爲正神守此山谷若曹宜敬之語畢忽不見歸具道所以然鐘離君尢嗟異以其骨塑二神女祠三坑口稱石藤石稜二夫人之廟由樵夫言也按圖經盂谿山周回二百里阬五皆有龍篠曰馬藤二夫人溺於是曰桂曰盂盌曰老公曰山其流會於祠下派爲三十六堰漑田五萬餘畆其興雲致雨北漸天臺西浹婺女所利蓋溥皇宋景徳四年詔攺永安曰僊居令郭君易直以是年禱雨入山道險商略徙廟旣度材卜阯未吉山麓之民有馬直者夢夫人謂曰得而居置吾廟當相酬直翌日入阬治堰見二魚跳躍不已捕魚而得金釵因念所夢俱不敢匿以陳諸邑令未之信一夕驟雨阬流坌溢悉漂廟材至直之廬而止令以直言有證遂決遷廟卽今廟址是已宣龢間呂冦弄兵民相保聚於斯谷冦至雲霧防暝望艸木或爲兵巓崖熌若旗幟然冦懼終不敢入賴生全者以萬數至於水旱疾疫有禱無不應邑宰自密學陳公襄都講劉公老樞密郭公三益司業鄭公南皆有詩紀其實遭冦火石殘刻剝不可省惟密學皇祐間馬篠謝雨篇有靈泉汲坎窞僊仗下嶙峋之句其碑尙存斯廟嵗月綿逺時代遷革碑志斷裂可覽者十無二三在昔之爲祀典與否難復推考而今朝典祀不錄豈非闕遺比緣春夏不雨徧走羣祠禱焉莫答曁一謁祠下晴空忽云而甘踵至深可敬異因訪故老勘斷碑得先後靈應事迹爲詳將聞諸朝請號丐封以答神貺而及有日遂不果故書以俟將來

義靈廟碑

朱熹

慶元元年春正月敕以臺州士民所請故直祕閣滕侯之祠爲義靈廟州人老稚聞是命下驚喜讙呼奔走迎拜導至祠下酌奠以告大書扁榜金朱煒煌揭於門楣庸侈上賜而其耆艾學士大夫葉君聖耦等四十餘人亦防祠庭相與言曰往嵗盜起幫原連陷六州戎毒所加民無噍類而吾臺人獨得全其室家仰父俯子傳世不絕以至於今者滕侯力也沒而弗祀固無以慰吾民之心祀而弗命又無以彰吾侯之徳今則廟事旣修而亦幸防上恩列祀典矣顧無金石以著本初其何以昭報事於長久且當日棄城冒賞之人其子孫猶有存者蓋嘗肆爲妄說彊祔其祖以遂侵誣之計吾州之人亦斥其僞以控於朝而報絀之矣然或久而不傳則未敢必其無後患也乃以書來請撰其事熹以衰朽欲謝不能而復自念往使浙東畱臺最久固已熟聞玆事而有感於中矣矧以諸君之請之力其何可辭則應曰諾而病未能也乃今太守周府君曄又因鄞縣主簿趙生師防踵門以請則爲考按臺人前進士陳君思恭所爲日記及故禮部侍郎陳公公輔諸人之銘序贊頌皆言聞亂之初闔郡震恐太守趙資道郡丞李景淵咸愕眙不知所爲謀欲遁去他吏相顧亦無敢出一語者侯方司戶曹事獨慨然請任其責有異議者輒面叱之卽日移書訣其父母昆弟而閉其妻子於官舍悉召州人諭以利害人人感泣踴躍聴命乃急下令發夫守險增埤濬隍除器募兵積糧致用分屯列柵爲死守計日夜循撫甘苦同之城中之人始有固志而守丞以下則皆已遁去久矣旣而山民呂師囊起兵應賊號十餘萬導以攻城前後數四侯皆應機設械立摧破之手弓臨城殪厥渠帥賊遂退走卒全其郛凡所存活以十萬計參伍其說一無異詞是則侯之爲烈彰彰明矣獨稽史籍則見當時實以守城破賊爲丞之功進領郡符就加職秩乃與所聞不類而於妄說反有助焉於是更卽諸書以求其故然後乃見當時守丞𨿽遁而侯於所下文書猶必存其位號冦退解圍亟迎以歸俾上功狀而已不預焉丞蓋熙丰故家諸子又皆貴仕故得獨冒顯賞塵防書而侯反下從捕盜七人之比僅攺京秩初階移官旁郡以去是則閹尹擅兵賊臣柄國之所爲而後來侵誣妄論所由起也一時之謬流惑萬世向非臺之文獻有足徴者民吏稱思久而不怠則亦何所質正而決其是非哉嗚呼是又可嘆也已滕侯名膺字子勤後保南都守陳蔡以抗彊敵乘勝焱鋭之鋒勲績尢盛勸進大元帥於濟州所陳又皆當時天下大計切中機會其於建炎紹興之史法當立傳而熹於是書蓋嘗受詔參筆削矣是以因書此碑而並覈其眞僞如此不惟少塞臺人之意亦使後之執筆者有以考焉廟數遷徙今在城西北隅永慶寺東實侯所再築而力戰破賊處臺人迎侯繼室趙夫人及諸孫仲宜等使居其旁通判州事呂君祖儉謀爲買田以資奉守未就而去談者惜之然以臺人之徳侯如此吾知其繼而成之者無難也

韋溪先生祠堂記

鄭公鯉

寶祐乙邜春同捨郎方一新葺乃祖韋溪先生祠堂以書來告曰生民尊祖禮無貴賤反本始也然親有盡而報有終在禮小宗之制由禰而上至髙祖四世而親盡矣四世親盡易世則祧祧主旣藏不與祫事報有終也孝子慈孫反始一念或有不能安抑嘗深感歷代儒先宗主道術修明孔氏之業而不失其傳者各隨名迹所在建置祠宇春秋捨菜以詔將來永維我祖顯顯垂裕若使追養繼世過祧則止反有媿承學之士綿綿相續捨菜先師我心則怛謂報有終其可乎一新不肖忝承祖禰寅念先祖以經學鳴世在紹興間蔚爲諸儒領袖學者尊之號曰韋溪先生欲俾來裔瞻望厥祖彌逺彌光乃卽韋溪遺址修葺祠宇反始之義永永無極惟君久在辟雍習聞諸先生緒論舊矣願爲記之公鯉竊念先生之學其時郎中張公布待制黃公宜受業於門親見而知之者故其言哀悼思永眞得其的黃公云黨禁三家後潛心自六經三家則蜀學洛學學也三家操尙𨿽殊守正則一自紹聖姦臣執政發其私憤盡謫三家入元祐黨禁専尙王氏學用以取士謂之新學士趨私尙以釣爵位謂之時官士習旣變士气亦靡至建炎紹興中興之初而余風未殄惟先生志益固守益堅潛心六經卓然屹立於眾醉獨醒之中遂爲東南學者表正之師黃公發潛至矣洞見淵源張公云佛老韓攘斥文章孔性天此皆親炙函丈精得心傳嚴於衛道以開後學者也先生遺像家藏日逺二公遺語傳頌日新且古者鄕校釋菜先師猶永不忘而況子孫繼承遺緒其可防之乎爰葺祠宇以奉世祀宜也咸謂先生堅凝正守與世寡諧坎防一官老死不行其志以是爲恨然心傳道統學爲儒宗羣弟子接迹咸顯則先生濟時行道之用又豈終泯哉姓名言行登載縣誌昭然可攷玆故不詳乃若四世神主合於韋溪祠宇以爲子孫訓者則自有永式云

赤城集卷九

欽定四庫全書

赤城集卷十

宋林表民編

浙東提舉葉侯生祠記

王象祖

紹定二年臺郡夏旱秋潦九月乙丑朔復雨丙寅加驟丁卯天臺仙居水自西來海自南溢俱會於城下防者不戒襲朝天門大翻栝蒼門城以入雜決崇龢門側城而出平地髙丈有七尺死人民逾二萬凡物之蔽江塞港入於海者三日癸酉前邦君今本路倉使葉公聞變馳來朝廷以公得臺民心因命澹天災以續民命至則陵谷反易城市爲沙礫之墟亡者疊腐存者攺形爲之大戚乃賂貪夫以收遺骸募卒伍以出途巷嚴冥錄以靖寃妖籍戶口頒錢米助修築弛徴閣租賦以請命求利害以盡人言問疾苦以通下情日以所見奏所未聞且乞大賜予以造一邦會趙守得祠並以郡屬公事顓言益切先民而慮徯民而發亟請不倦得防徵予一年凡官錢皆如之秋租減其七眀年夏賦損其半須錢米以賑防城築者合緡斛幾百萬初倉廩蕩於波濤遺禾腐於泥潦人心惶怖公移粟於近告糶於逺勸啇賈通有無憂在不繼及聖澤溥博憂在奉行內選郡僚外求寓公寓公各自擇其鄕之堪其事者並書吏省文書災傷以輕重爲差州郭重於諸縣臨海重於天臺仙居天臺仙居重於寧海黃巖重者數倍輕者必稱必均各競於善而恵無不實日有粥月有給疾病有藥死亡有棺癃惸獨孩防者有養始於季秋畢於季夏臺郡無前聞也水先壊門遂加堅爲深結深爲洞門三其限以受版石穴其防以爲限多門多罅水多衝栝蒼故塞栝蒼門栝蒼無罅水必犇丰泰並塞丰泰門患江之齧外爲長堤以護城足患水之衝內爲髙臺以助城力城崇舊二尺厚舊三尺埋深以固址開疊以廣基器利材良土宻工練展民居除惡壌暮穴其築以受水詰朝水不耗方止築三分其城新築者一補築者一餘環而髙厚甃甓之如一也矗然偉冠可並邊城又通利河渠疏整溝閘堅辟裏城修郡庠復賔館新浮梁廣養濟作防樓於臺上以壓江勢存民立邦盡能事矣而志慮已周猶懼未徧民情大感尙憂不滿哀矜惻怛常若不足此情此念天實臨之邦人豈無人心哉嵗旣告登功又告成起妙勝院之廢而辟其堂肖公徳容飲食必祝焉妙勝朝天門之通衢也於水之入表功之成也嗟夫天豈無變賴其生賢天將示變必先用賢先水一年民徳公甚聞水之日公急民憂天意人謀豈蹔合哉變之方殷除骸盡五日之令催科立一月之期苛暴不念其昬墊而殘羸慰安者恃公一身爾事之未定疫亡枕藉蠶麥大荒訛言足以興攘敓而彊梁妥息者感公一心爾茫茫垂盡駸駸蘇醒匪身奚子匪子奚孫身不可忘子孫尙可忘乎又有大者水患自慶曆至今防二百年而見天無數則已天果有數則公之爲利於後者豈止今哉慶曆之築至龢始定宣龢方冦之變其徒顚沛於此城者至龢之築也聖人不畏多難公之爲備於後者豈止水哉齊桓存亡風有木魯僖復宇頌存閟宮丰功盛心感嘆不足不足心聲之成音也公名棠字次魏僊防人乾道丞相正簡公之孫歌曰天生賢哲兮捄災扶危渺千里兮誰其恵來存亡續絕兮父母提攜何以報之兮卜此招提巾山崇崇公名兮穹隆西江溶溶公壽兮無窮昔元章簡公兮慶曆當此公聿似之歸輔天子公皇祖正簡公兮乾道秉政公其繩之再顯紹定自今嵗時兮公顏必紅一笑語人兮臺民報功報功永存臺民子孫子孫有知視此丰碑

蒼山廟記

宋諴

蒼山在州西才十五里水陸之途通焉連屬之勢亙於西南隠隠崇崇臻此而止自郡城曁於山嘉樹修竹映夾道側聫聫不絕如在翠帳間行防是山若造非常之境羣峯疊秀煙樹羅碧淸猿好鳥叫嘯其間實神僊之所居信東嶽之佐命山之南又有澄潭周環百餘步空闊沈碧逗而不窮旁倚峻巖穴通溟漲峭壁削以直聳淸泉貫潭承其泉而龍是宅每天將晦必云物郁乎其上或淸旭晚照輝映相鮮嵐障千里水光一帶煙靄蒙羃如列畫屏峻彼西郊作鎭玆土會昌四年冬梁國喬公自尙書郎來守是邦每景物澄霽升髙而望玆山覺峯巒之有異公曰是山也得不司於吾土乎明年夏將旱公懼嵗之不登憂民之歉食𨿽土龍徙市啟千百神曽未果應公曰余爲之長郡之旱民之災是亦警余之或未勤乃召易者而筮之得山澤損之卦筮者曰艮上兌下爲損損而後益乃丰嵗之象艮爲山兌爲澤爲西方云澤之气果應爲西得不爲蒼山之兆乎公遂躬禱是山請以民之災災已誡告明明山不閟靈車未及旋索澤如懸槁苗亙靑若云布川是嵗果登乃自玆山厥後陰陽其或乖度俾吏致告靡不響答公又曰禮云能禦大災則祀之水旱者民之災也是山果能興布云澤救民之災得不廟而祀歟遂命工人爰構廟室於山之陽六年春三月廟告成乃戶乃堂飛軒翼張粉繢糊頳東西其廊像設無嘩威容肅莊儼若舊制公而昌秋七月公大備牲牢羅絲竹於廟庭之下躬自薦拜以答神祉因命鄕貢進士廣平宋諴記其事以志於廟乃重爲贊曰懿彼蒼山吐納陰气興隆云澤救民之瘁實自我公誠明期至以防以禱引過歸已鑑周明布膏於地嵗旣丰盈惟公之致爰立廟堂示民以依春秋薦拜水旱云祈有舉無廢在禮而知靡煩靡凟無逾我儀

臨海縣靈康廟碑

石公孺

建炎三年冬金人陷錢塘會稽守外附防騎侵鄞於是浙東之門不啟明年春鄞潰臨海介於兩郡之間封畛相際居人震恐逃散山谷時管內安撫使鼂公統州事甫浹旬乃召父老之習事者與夫土豪之驍勇者升堂宴犒宣示祖宗累世恵安之意諮訪險易及其備豫詞情慷慨聞者感涕賈勇百倍人自戰守鎧仗犀利武藝精敏絕壁巨塹如在天上公曰人事至矣不禋於神神弗福也嘗聞東晉苻秦之敗逺視八公山艸木皆成人形聞風聲鶴唳皆如晉師之至神所助也天臺神僊所宅是烏得無靈響哉郡人相與言曰宣和辛丑之盜陳師城下防其牲酒造靈順之祠祈焉卜僣不吉乃焚其廟詰朝蓐食盡銳攻北城仰顧守陴者皆冠劍偉人光景駭異俄有飛矢中其酋領羣盜觧去一郡以安曽不逾時新廟告成詔加顯佑之號神之功也公明徳以薦馨香神其吐之乎公乃齋戒備禮而禱之夜夢神人具衮冕通刺請謁且言闔境無虞之意公異之以邦人之必信也宣示於眾故逃者復還散者復集千里晏然恃以無恐及大駕巡幸永嘉公復防禱焉而波臣受職神舟順濟自冬迄春無頓防遺鏃之患金人退師矣天子嘉之比大駕北還賜公對良久天語溫厚慰撫周悉進公直顯謨閣而王亦加廣恵之號報靈貺也旣而夏苦旱暵秋復霖潦公至誠惻怛每爲之請禱禱之未嘗不旋踵而應由是穡事告成人知樂業矣一日郡人謂公孺曰敵騎慿陵深入明越衣冠士庶戕殺殆盡而吾人安於袵席颶風怒號駭浪磅礡魚龍出沒百怪呈露而吾天子揚颿往來如出軌道夏秋水旱米若珠琲一糓不登將墮溝壑而吾邦倉庾告盈是三者公之惠也神之賜也有一於此猶當大書之況兼盡其美而噤無一辭何以侈大天子之褒寵乎於是公孺稽首爲之序次曰惟王趙氏諱炳字公阿東陽人後漢與閩人徐登遇於烏傷谿上各試其術以療疾登死東入章安或挾鼎升屋而防或張蓋絕流而渡逺近服其神遭章安令之害見於方術傳郡人爼豆之立祠白鶴山下元丰中始建靈康廟額俄封仁濟侯顯仁公靈順王宣和中加號顕佑今天子復加廣恵凡三號焉歷代血食今千載矣先是郡大饑有詣閩廣告其賈客曰吾趙氏臺之富人也臺貴糴倘運而往將稇載而歸臺吾宅也不閱旬海舶麇至訪趙氏乃王也元章簡公刺州事未之信夏旱甚禱於祠而鑰之約曰三日不雨則毀廟五日不雨毀像登舟風雨遽集髙下告足公謝焉洪光寺曳殿材阻隘不得進其徒禱之谿谷暴溢一夕自至紹聖中增修祠宇工人度材未施斤斧忽空中有若引鋸者郡守檻其木於屋壁其靈響防如此公孺嘗謂昔之詳以事神者備犧牲嚴器幣求於杳之間荒唐恍惚疑不可得及積誠之感假則若鑑之取水燧之取火俄頃而有合耿恭拜井而溢裴行儉致水泉之異信不誣也世之名

山大川聖賢遺烈尙多有之或【闕】

升其堂戶重足股栗稍近防易必致禍責而王之視此民也有若赤子仁而不怒人之事神有若父母愛而益恭故動息出入飲食疾痛每祈焉吉防悔吝不待布蓍灼而後信也有能使人遷善逺辠以輔朝廷風化之美顧不韙哉然王能使後世事之如生而不能捄一日之患能全五邑之生聚而不保其像設豈不以人之所利爲先已之所謂化而不忘者邪鼂公名公爲字子莫濟北鼎族元祐文伯龍閣之嗣公以文章翰墨名世而能精於致治成民而事神靈貺昭明合若符契是宜書之傳無窮也白鶴山勢奇偉眞一郡之勝水浮陸轉將事絡繹簫鼓之聲不絕永康故有廟奉嘗不減臨海而行宮所及徧於逺邇矣故作詩系之俾歌以薦獻雲山嶄絕兮蒼蒼江水深兮湯湯儼悶宇兮山陽古帝命兮靈康感淸夢於良宵距彊敵兮保疆衞神舟兮滄溟斥蛟龍兮蟄藏雨暘適兮黍稌盈生繁祉兮安且寧捧玉書兮下西淸加顯號兮昭王靈椒有馨兮橘柚埀羌迎神兮江之湄神之往兮鶴與飛神之來兮鶴旋歸管嘒嘒兮鼓咚咚自今以始兮嵗其丰報神貺兮歌鼂公恵此土兮無終窮

後梁宣帝祠記

王藝

余宦逰寧川寧川地廣山連栝蒼水通閩中得無名山大川神靈聖迹者乎詢諸父老則龍湫有九獨玉溪刋石備陳本末次及梁王詧祀凡至亢旱天不我雨邑令率其民吏躬祭祠下誠心祈禱未嘗不應時雨降神之靈神之聖可謂至矣稽諸祀典桐栢之山龍潭三所略而不詳俚傳無據求之史籍梁昭明太子有子五人曰歡曰譽曰詧曰曰鑑帝昭明第三子也昭明薨梁武帝欲立歡爲太子以國難未平不可以傳少主乃封昭明諸子悉以爲王圖慰其心詧遂進位嶽陽王爲會稽太守詧以兄弟不得嗣居常不平又以梁武朝多秕政有敗亡之漸乃蓄積寶貨招致賔客歸附者數千人大同中除雍州刺史梁元帝調兵於湘州刺史河東王譽張績構譽與詧於元帝譽惡張績之防而拒命元帝遣世子方等王僧辧杜防安討譽譽軍敗克湘州斬譽詧聞而大怒舉兵伐江寧稱藩西魏魏因以封之是爲梁王詧會魏軍於防陽防廣平斬杜巚岸等並其母妻子女盡誅諸杜宗族防弱皆下蠶室發其墳墓燒其骸骨灰而揚之並以爲漆防蓋復克譽之讎及建業平杜崱兄弟發安寧陵焚之以報漆防之酷元帝不之罪及魏軍攻元帝元帝臨陣督戰元帝見執如王之營甚見詰辱王遣傅凖進土囊害元帝魏乃立詧國號後梁建元大定北齊遣上黨王髙渙送蕭明來主梁嗣陳覇先殺王僧辧黜蕭明而奉恭帝詧以不用尹徳毅之言而失襄陽之地恥其不振常懷憂憤著湣時賦以見其志八年病背疽而殂諡曰宣帝世傳帝避侯景之難隠於此地元帝已平侯景元帝後復見執於帝知帝非爲侯景所逐余疑其爲政會稽有徳及物人爲祠之迄今恵澤其施博哉去世旣逺未可輕論唐武徳中旁興大剎目曰資福我宋大中祥符始賜崇福之號景祐中邑令袁熈載字良輔謂帝性不茹葷不飲酒殺牲以祭不類余聞昭明身衣浣衣食不重肉未嘗聞帝不茹葷苟血食而代以素饌殆去餼羊之類歟謂不飲酒則亦可以去奠茅好禮者未然因民而有旱漧之憂當順人情以致時雨徒事變更善守者或誚予豈好辯因其同仕洎諸邑老彊余再四故濫閱簡防拾諸蹤迹敍其事寧人得帝之迹仰帝之心固當益重余俟好古博雅君子得究其詳

唐臨淮王李武穆廟碑

舒奎

天寶末安祿山反範陽陷兩京明皇流離於蜀宇內防非唐有矣非有而卒復有蓋王與郭汾陽之功也王之功紀金劵藏太廟圖淩煙閣載諸史冊霞電烱照而金翠補冩也迨於今蓑童笠防皆知有王云嗚呼然孰知寧海閬風寂寞之野有王之祠存焉按之史冊求之圖志寶應初袁晁反臺州盡有浙東地王遣其將張伯議李臯討平之此土之民被王徳立祠祀王迨於今火盜雨暘螟蟊疾厲有禳有祝焉嗚呼王之食於此土非忝也民之報王盍忠信矣乎且王嘗防常山防趙防懷而與夫景城河間信都淸河平原博平皆附焉捍饒陽捍太原捍河陽以至於申光徐泗宋許兗鄆防陽皆平焉然則王之功滿於河淮京洛之間平浙其細也戮晁則易也何獨此土之民被其徳哉感之於平浙也懷之以戮晁也毋以小王乎嗚呼徳之深淺不以其功之小大也功之小大不以其惠之淺深也使晁蔓不已寧能勿爲祿山耶則此土之民被其徳固無異於淮河京洛之間也然廟始創嵗月無文字可繹其幾廢幾興邪防制像設服飾若野老踞居一室座下伏文獸其何根何證邪屋有低塌風掀雨漉破壁四面見山星斗零落綻瓦中行遂貫穿祠後神露其背過者憫然惻怛也余聞王之禦軍行師號令明一麾幟壁壘气色皆光焰不應憔悴若是想夫功成身危程魚交毀徬徨慘澹其意態亦如是乎嵗比不登眾讙曰王病民乎民病王也於是富者以田產之髙下出財貧者以口數之眾寡助力典其役者以財厚薄力小大取材始於淳祐六年正月而成於明年十月九日過者肅然驚異矣夫圖牒之所載忠豪之遺迹此以教長民者所當興奮也而鄕人之爲是也孰紏而孰率之王之徳於此土也深又能神而明之故合而成焉者出於忠信也嗚呼王之功紀金劵藏太廟圖淩煙閣今其物爲飛花爲聚沬煙空月寒故迹何在曽不如豚蹄鬥酒之肅慤也其被於河淮京洛之間者今且數經兵燹鞠爲丘墟蓬蒿皆長大成林藪未必有數椽焉簡防可依也然則廟之存於此土豈不幸歟嗚呼王之功崇烈偉夫豈系於廟之有無哉然廟之有無民之忠信厚薄觀焉鄕人所以盡其情也然則廟之新於今豈不韙歟王之名氏不待書也當時與郭令公齊名者誰歟

董將軍廟記

林師防

郡之東湖南百步有廟巋然抵城按圖經云唐浙東觀察使董將軍祠也世傳吳越錢氏有國時立名在祀典嵗久屢圮葺於邦人至淳熈六年父老始請於州卽其舊址東向易而新之廟故有石記尾獨載朝奉大夫知軍州李春卿立其置廟之因與所置之人若年月皆逸而不傳師防嘗考於圖記訪於耆舊則神有靈徳且懼其將就曖沒遂以合載於文使得以著於不朽焉按皇宋熈寧中始開東湖欲毀其廟時衙校左良玉者實監其役良玉無子其妻一夕夢神告曰能存吾廟當以判官爲汝子妻寤以語良玉廟遂不毀未防果得子狀肖廟之判官是子防年頭有瘡疾久之不愈家人往廟禱焉見屋漏滴損判官之首亟修之而兒瘡立愈大觀二年登進士第官至湖州別駕名譽字與言卽其子也曁淳熈間郡饑甚有閩商支太輩泛米海外俄見一人身衣白衫方巾皂履美貌長髯語言異常引船相向揖曰吾臺州董主人也家東湖上門植雙檜臺米價昂特來相招因命於內取酒一小壺分斟與支啇以下徧飲飲盡醉米入臺港將次州約曰吾先往議價汝抵岸當來言訖船忽不見商至尋訪東湖竟無所謂董主人者有一老父語此但有董將軍爾引與偕往見廟前二檜入覩其像乃向之招船人也羣商相視驚異且祭羅拜感泣而去聲傳別境客來競湊舳艫相銜邦人乃粒繄神之力也夫有恵濟民者冝饗有靈應物者宜書神自吳越置祠而肆祀逮今是必嘗有功於民者而此二事尢爲靈異邦人徳神之賜且恨未有以記之者師防旣爲之記又系之以詞使歌以祀神其詞曰神生而異歿有靈廟食此邦何英明人受其賜於是崇是信靡不承於粲春敷與秋榮山果野蔌含新靑牲酒肅戒羞潔馨酌獻𨿽微意益精湖光彌彌風泠泠惟神此宅嚴幽扃永濟我民年糓登報饗不匱千百齡

壽臺樓賦

王象祖

倉使寶謨葉公再造臺邦之明年作危樓於舊栝蒼之上仰考天文扁以壽臺欲此城與臺星長久爲民之意無窮也又明年紹定己卯五月丁亥與賔彥落之郡人王象祖與焉賦曰偉天臺之宅國兮聚神秀於山川環千岑而拱揖兮會三江之蜿蜒卽長虹之霞采兮罩蒼龍之雲煙通滄溟之潮汐兮亦有時而奔潰風作而南溢兮潢潦湊而西滙駭聞見於恍惚兮忙運棹於不戒襲其虛而頽其獘兮搗崇墉如灘瀬帝哀民而求其欲兮欲莫如舊之求今赤子而昔父母兮奪𦇤褓於橫流孰宜先而尙敏兮孰可後而遲畱兼保養於內外兮合二急而交修侈舊雉於加倍兮作新意於危樓嗟洪濤之懷防兮更二百載而造棄人事於不謀兮委天數於有考使知及而仁守兮何千齡之不可保瞻昊天之靡逺兮彼昭晣者何星非上臺之主壽兮亦豈不福乎此城挿穹蒼而上引兮光下屬而熒熒鎭流峙於髙卑兮安反側於常經曩人物之顚錯兮今萬壑之順序曷陵谷之變遷兮有旣平之水土道待人而後行兮天亦可求其故處功成而不自足兮參泰階之軌度噫變化之難諶兮嘉剝復之有常娛賔彥於觴豆兮易勞佚於弛張放吾目於萬有兮収吾耳於宮商駢城陴之士女兮同其樂於未央驚吾土之有此兮綴履舄之末光詠黃樓騒雅兮爭日星之煒煌齊彭城於丹丘兮美哲人之相望匪登髙之能賦兮鋪盛徳於難陳彼此一時兮尙懷逺於蘇與秦

赤城集卷十

欽定四庫全書

赤城集卷十一

宋林表民編

臨海縣泰安館記

石公孺

丹丘山嶺崇峻川流深永旁際滄海自會稽抵郡凡十置驛水陸相望東接鄞川南則直永嘉並閩越西南則道處婺連江南走湖湘行李往來疊迹屯軌絡繹不絕然郡抵天臺幾百里中有驛曰小石聯延壯偉其來舊矣道裏旣均從容就館各展其物無冦盜燥濕之患宣和辛丑蜂蟻嘯聚驛爲煨燼客使經逰往往兼程以進時雨暴集無從托宿率皆寄迹民舎徒禦驚擾里社不寧而又頃者昭慈聖獻神禦之溫祖宗神主復歸於廟皆剏土木旋卽傾壊貢賦輸挽由此塗出行者無所居者先病如是十七寒暑矣紹興六年夏徽猷孫公來守此邦以博大之徳行豈弟之化訪民所欲以廢驛請頗欲繕治而愛惜民力且未暇及又一年政成訟簡民气和樂千里之內謳謠載路至無一物失其所者公曰斯可矣冬十月會監盜抵法沒入居室相與建議議以克合乃撤而經營之邑令及尉協力從事逺邇懽呼觀瞻動色咨嗟嘆美萬口同辭人不知役日未至且畢矣門堂廊廡下逮庖圊車馬之所無不畢備赤白晶熒頓還舊觀焉且以泰安掲其榜士大夫恱之請有述焉公孺曰嘗觀易之序卦有曰履而泰然後安夫行道之勞苦方祈寒暑雨之逼乃獲廬舎館之適安而無遽泰而能通其利顧不博哉昔晉文公俾圬人乃以時塓館室故能主盟諸侯單防公假道於陳司裏不授國無寄寓然後知陳之將亡唐大歷中邦畿之內必命禦史以爲之使其重如此何者成周之制建官爲重賔至如歸此大小所以懷愛也今也復故於十七年之後因材之可取從人之所欲無妨農費財之事其亦合周官之制矣故紀其實

神秀樓記

陳耆卿

天下事有蹔而忘有久而不置有大而故闇有細而新蓋繋其人爾淳熈二載丞相趙公忠定自太史守臺臺城堞素完中更鬰攸半不治樓亦隨之公至緩繕修急撫養未防裏安其政而城之役始興城九門各有樓鼎新者四而神秀獨南峙更雄麗焉乃集僚佐落成且詩其事余記齒未齔見人人誦公詩以爲公去幸詩存詩存樓亦存也然詩存無盡而樓存有壞矣蓋近一甲子公之孫必願以綸邸行侯事其政實似公遂新公樓而賡公詩落成公律人曰侯之詩又似公矣而樓更防麗於公侯去幸詩存詩可無盡而樓又可無壞也噫盛哉按神秀語本興公獨指言山爾然有山之神秀有人物之神秀山之神秀一州之潤也人物之神秀四海之潤也公去臺二十稔實秉大政定大防勲在宗社徳在堪輿𨿽竟逐煙瘴以而終隨日月而耀蓋四海共之矣夫一州固四海之細一樓又一州之細細而久可忘矣而民誦之不置焉又久冝故闇矣而侯治之復新焉非系其人歟則登今樓想昔景侯固百年不老公亦千古如在徳侯愈甚則思公愈深誦公詩未休而誦侯詩又繼之矣是使此樓常新也誦之者愈不置也不論其細與久也信繋其人也否則崇臺傑閣穹亭危榭屋角拄河漢檐牙掛星斗非無防麗過此樓者而存則嗟怨去則詆譏見其子孫則憤激若是者蹔猶不可而況可久邪其能使誦之不置而與之常新耶予爲此文非獨以書有功抑以風世之墮而無立志者

鎭安廟新建景福閣記

姜容

自鄭子產祈於四墉而城郭之祀尙矣鎭安廟者臺州城祠也按郡誌神屈氏禦災捍患功烈顯著皇朝屢加褒寵前守齊侯碩徇邦人之請裒神靈異轉而上聞綸命繼頒王爵加賁旣新正殿增禰室創寢宮廟像顯設矣然地據大固山之東北面勢髙峭棟桷騰突气象呈露乏渾函蘊蓄之意於是議建閣以翼蔽之經始於癸未仲春之六日郡出緍粟倡於先眾輸財力和於後日南至基斯築築斯架而齊侯庾節上會稽矣今守王侯挺始至謂玆役也久未就緒懼風剝雨摧將毀前功而重後費亟捐錢發廩架斯覆覆斯塈以甲申仲夏二日落成之爲屋上下八楹左右十有八楹瓌麗宏敞稱其爲神明之居扁曰景福夫聰明正直神之徳也福善禍惡神之職也能秉是徳專是職則人懷喜福懼禍之心始不敢肆其無忌憚之惡將力爲善而不懈今閣以福名豈獨徼福於神哉蓋自神宅於此凡雨暘之禱猶鼓應枹冦攘之害如晛消雪時禬嵗禳公祈私請無不倚以爲命福是邦者至矣命名之義庸無紀實於前而祈恵於後乎然古之王天下者出命令主人神明則職之人幽則職之神各盡其職無相黷也然後幽明以順而神人以龢今神旣有徳於臺而二侯接武鎭臨政平訟理民安樂之所謂各盡其職交福此邦者也顧乃獨歸其福於神而因欲永其福於民視子產無愧矣自今而後邦人可不思所以體侯之意答神之貺力於善而不懈也哉是嵗中秋日記

臺州城隍封誥

敕臺州鎭安廟顯祐通應靈恵侯神生有奇質沒爲貴神至今臺嶺之人想見玉溪之迹與母偕隠旣著一時之令名於民有功宜應千載之命祀玆躋登於顯號以慰答於輿言服我明恩振於靈施可特封顯祐通應靈恵昭貺侯奉敕如右牒到奉行乾道四年三月二十日下尙書右僕射同中書門下平章事芾防知政事俊卿中書舎人邁

淸平閣記

黃閣

客有蹔釋塵俗防乎郡治彷徉四顧有閣翚飛上冠新亭下臨淸池可以觀政可以燕賔可以賞心而娛情問其閣則曰郡侯黃公之所築也旣成而名掲以淸平取梁太守蕭洽宏禰爲政之防問其名則曰防政賀公之所命也旣命而書彩題粲粲龍鳳飛躍映帯云楣問其書則曰戶侍錢公之所筆也防覽旣周喟然嘆曰郡侯之政見賞於賢士大夫如是歸而訪諸庠序則士者歌於學采之田裏則農者歌於野熈熈油油萬口一舌麥秀之岐然桑葉之沃然多稼斯積京然坻然則又躍然而喜曰郡侯之政不惟賢士大夫詠之邦人皆誦之泮宮旣飭取其餘材於臺於地民弗煩也財弗殫也美具而名益傳也臺自吳爲郡地饒海陸古者火畊水耨其民不過食魚稲業樵獵無他事也江左以來爲政者或簡約或淸防或撫綏而安緝宏禰之在當時又其傑然考之圖志風采可想見已宋興二百餘年車駕幸錢塘而臺爲之輔生齒日滋官府日冗江山風物古今十百循良輩出磊磊相望然斯民習沿之久逐末而忘本者眾被甲荷戈出沒乎鹺茗之塲紛如也胥吏持文書索租賦囂號於細民之門者容或有之牒素號爲繁矣黃公下車期年於玆約已以淸與民以簡凡政之蠧民者一切務去淩者抑弱者扶法有所當宥則釋之而不疑刑有不得已則終持之以恕山澤之禁不敢弛不以矯俗而人自遷於善軍國之須不敢後不以彊民而人樂輸於上𨿽更多故環境內外曽無雞鳴犬吠之驚吾又知郡侯之政不惟邦人誦之上而朝列且將以不擾聞邊陲向淸國步向平登斯閣也挹淸風之徐來瞰平波之不興左顧君子右盼靜鎭朋儔儷美豈直登玉霄上參云爲極目之榮觀而已哉大書特書不一書以爲我朝牧伯得人之慶子墨客卿之職也公名章字仲微伯仲第一流人居朝者聳風烈治郡者藹聲名一門之懿以並列之云

分繡閣記

洪適

浙河以東層岡峭岑盤深復陸出會稽道天姥百有餘裏財得夷曠之地十有五頃以爲天臺郡郡踐山作郛而余麓及屹立之峯廢不可廬者亦十一二故官寺民區鮮鉅麗之所十數年中監州始有以員外置者僑寓城之巽隅距黃堂七百步而贏其職業之商讞僚類之謁請吏抱文書袂屬囂闤隘谿間舉不以爲便乃徙幕曹之舍爲今所居與正貟相東西焉然規恢下窄榮奧埃墨無復髙明塏爽之觀獨東偏有地斗大藂榛委甓蚓虺所潛前沿後仍指爲棄壤則薅刜輦治培基建閣以夏四日課材閱月而斤斧論功其髙四尋衡袤卄有七尺南北不及者九之一羣山縈環垂光獻狀可以分繡名推去冗牘登臨領略則巖姿之四時煙霏云采之隠見咸與意會舉杯屬客則琴歌奕思恢乎其有樂地閣之下對植美竹以淸閟目其堂後穿小池可容蓱藻則又爲舞猗之亭或曰人生天地間以百年爲須臾況宦防弗常席甫暖而趣代今子來旬嵗矣又如是而去何以玆閣爲語之曰人能無以一生爲寄則澡濯自彊期與前英聫橫能無以一官爲不久則黽勉盡瘁必有以美其政子年少質下若乘鴈雙鳬𨿽去來無系於邦人然吾身朝夕於斯抑欲自適耳紹興十六年五月七日記後卄四年壻永嘉薛紹以左從事郎爲郡推官得是閣而新之請昜舊扁故又重刻此碑

玉霄亭柱記

尢袤

臺州南西北三面逼山獨東望諸峯差逺雲煙空蒙外際溟海蓬萊方丈想見其處舊有小亭在子城之上紹興丁卯南丰曽使君谹父攺創更名玉霄距今三十年摧敗傾欹岌業欲壓其下昔有茂林修竹今皆剪伐錯爲民混圊羅列污穢喧囂防者嘆息余乃披剃蠲疏載芟載除四爲繚墻以限外塗下建石柱上跨飛閣出亭之外又有六尺凡楹棟榱桷之朽撓疊瓴級甓之闕折丹黃粉漆之陊剝皆易而新之方連周阹可倚可眺晨揖灝气夕延素月山川城郭盡在幾席之下憑欄四望疊嶂環繞手揮絲桐目送飛鴻飄飄乎如乘雲禦風身在物表州之宴防於是爲勝乃刻亭柱以紀

重建萬壑風煙亭記

陳觀

漢置永寧跨溫臺二州今郡城鴈蕩在其南天臺在其北奇怪神秀崒嵂勝絕而郡適當二名山之間相距各百里不可以隄封自限也官舍負大固山余舊聞有亭曰萬壑風煙得登臨之勝曁來丞郡公退尋訪卽斯亭已供前人薪防故基埋沒榛艸矣乃芟薙鉏剔夷髙增卑累石甃磚敞爲一堂基辟於新名承其舊於是俯仰顧瞻連岡疊障羅列如翠屏一水自天臺來與海潮相爲吐吞縈紓如縞帶復有帢幘二峯植立江濆如正人君子冠佩特立而無所附麗眞足舒眺望滌塵襟銷滯思對越臨汝省此心有愧乎否也余嘗嘆斯地𨿽僻在海隅而髙人逸士或隠於僧或托於僊尋花問雁采藥【闕】

飛躍亭記

吳子良

縣治之北可里許小坡蜿蜒號環翠山旁瀕驛河舊因河爲放生池狹且淤紹興二年春令黃君凖始面山鑿池又築亭負山而臨池名之曰飛躍有過而笑曰飛自飛也天何力焉躍自躍也淵何力焉天與淵無所用力而人力烏乎施人力無所施而奚以亭爲君曰不然飛自飛也躍自躍也天與淵固無所用力也而纓繳墜峻銜鉤出深天與淵亦無所用力也充是類也以往物之相靡擾擾無窮也則如之何是故天與淵無所用力而寄力於人人豈他有所謂力哉豈有加於天與淵哉因其飛而遂其飛因其躍而遂其躍充是類也以往物之相刄相靡釋然休澹然忘悠然逝而已矣故曰好生之徳有好之者又曰贊天地之化育有贊之者肆我皇宋循唐舊規所在縣州池用無廢生同一性性同一機溫乎谷風而跂棲倐焉飛浩乎平波而潛泳倐焉躍是非有以使之亦非無以使之孰爲其天孰爲其淵是爲聖人能輔萬物之自然吾蒞玆邑上奉帝命其敢弗防以宣厚恩以祝壽嘏名亭適稱而又奚疑焉余聞而是之未幾君求記因著其問答語置亭中

岸幘亭記

沈震

建炎攺元秋震自姑蘇跨海漲略曹娥道出鄞江走玉溪登令君之亭讀其榜曰岸幘竊三復之不領以問令君令君矍然曰夫主簿王漻之爲此也他日以職事行屬部震實與從私竊訪之父老皆曰吾令君始來之一年皷抵幾搢版磨丹凡事之髖髀器之苦窳禾之蟊蠈羊之敗羣豪裏之子弟嵗時不識爼豆旣一一如榘矱乃慨然傷玆亭之將圯因其舊稍加撐柱以就塗堊有簿公者曳杖踵門而詫曰昔卞延之不受令長之裁嘗脫幘投地曰我所以屈卿者正此耳今吾觀令君行古之道攻竽以瑟售文以武幸不見罵於官長擯斥於督郵而瘦馬一芻奴僕一食鼻間栩栩然用心獨柰何詩云優哉防哉聊以卒嵗請因其亭以岸幘榜之蓋不侈也震聞之而嘆曰夫物之廢興固自有定𨿽造物者不能加意今玆亭之就圯而復新會令君岸幘其上又有賢佐吏爲之贊助是可書也今令君法當滿秩將奪邑人之意以去後之登斯亭者嘗試矯首而望西有華頂之流春可以灌南有玉溪之潭旱可以澤靑珠白嶠下瞰乎東溟赤柱鴈蒼西矗乎桐栢攬形勢之吐吞想前人之遺防庶幾尋嘉木之傳以無忘角弓之詩也令君爲魏賁蓋平江人云

梁源蟠松亭記

王藻

於古有挺特負材離羣獨立偃然而傲世者余得而聞矣今乃寤寐之莫能彷佛則於梁源之松知敬愛焉梁源於寧海爲會山由邑右趨三里而近其奧或得遺劍器者相傳蕭梁宣帝昔所避地山由以名也其峭然秀發爲錦繡峯下爲精廬剏唐武徳嵗旁夾徑連抱者萬松此其一也於徑以逹奧皆爲勝覧而是松其尢焉去松步爲驛道鞭轂趨競日相挨摩有聞山之髙而弗克窮者惟近則於松無不卽焉旣必充然以爲極瓌詭之觀問其得失適與余會令君桐廬方公始度其旁爲亭提提桷榱左右以翼顧鄕先學皆宦防靡居也屬予記之辭弗獲得以名問焉則命松以蟠亭則松名也余辴然曰此余夙焉求得乎松而未能者又奚爲言夫曲直木性也惟松則不以產植滋養之異莫不絕苯防參靑是顧以蟠取之然曲者折而不剉其直伏者踞焉不奪其操低回尋仭兀硉未降雲披水滙倐亙畆陌扶輿矯折纎末具態皆將逺舉橫騖乎無際畔也眎夫錚焉競立闖焉相髙者不以末乎聞之古曰龍未之升爲蟠取形若義斯得兼矣苟徒曰蜿蜒其資而不戾乎近觀容與其材而適逺乎世用有勵志操者將夷而艾之踣而拜之於亭何有哉惟斯邑三薄鴻寖西北紫翠萬馬相奔則山之原剡歷天臺來者蓋至此則仰顧屹若遏不進伏爲夷壌岡巒蒙茸繚如掩抱回溪沄沄萬折乃東蓋其勢宅而深气雄而廓斯松是鐘而豈徒哉惟天之和惟地之英山川炳靈物盈其間各有得焉惟萃其美者則必抗焉自異而天地山川之相與無窮者其發越則未始旣也使是松得獨當奇則余懼焉孰從是而得大觀者風雲月露不足尙也他時雷電晦有抱膝諷吟踞坐而捫虱相與問松斯亭者毋詰其所從來姑以斯名余語訪焉將有異聞不可以不告也公名懋烈字仲勲由學省擢髙第綜理淵通賢令君也事無小必勇以集大者將次第舉是亭非以誇也力其事者山之僧法雨雲

赤城集卷十一

欽定四庫全書

赤城集卷十二

宋林表民編

霞起堂記

尢袤

雙巖堂踞兩崖之間獨得地勝其下面墻廣不尋丈擁蔽心目不快人意予因辟之墻之外糞壤所瀦乃墾乃夷得舊址焉撤廢亭於射圃移植其上榜曰凝思取孫興公賦所謂凝思幽巖者也亭之前有敗屋數椽東面西上榱棟橈折隅奧庳仄乃攺創爲堂三楹南向與靜鎭堂相植因名曰霞起繇雙巖而望靜鎭直若引繩其外繞以回廊上連參云以爲風雨防觀之備爰植美竹以經緯之於是堂成而勝益奇前所未睹披豁呈露天若開而明地若廣而敞景物若增益而富晨煙夕霏萬化千變近峯逺嶺間見層出皆可不出檐廡而盡得之噫是亦足以廣心志蕩塵垢而非苟以爲娛也惟此邦靈仙所宅昔號勝處自經大旱遂成陋邦而山川之秀不異今昔或謂予當單乏之際顧爲此不急之務然取材於舊課工於卒不市一木不役一民而使隘者敞窒者通敝者新則亦何害於政哉第廢材不足以支久尙能十稔若其革而鼎之以俟後之君子始役於淳熈三年正月己未成於二月壬午

節愛堂記

尢袤

過靜鎭堂之左少南爲方池並池而南墻壁障礙敗屋傾欹公廚以積醪醴問諸故老曰此昔之燕豫堂也池舊有橋橫縱濟渡其東爲艸堂今皆燬撤後人因基築臺以望月其下挖池爲小閣名曰淸平臺庳且隘不快登覧人迹罕至亦漸頽圯予旣徙臺於參云亭之後榜曰匿峯以望北山平夷舊基更作堂曰樂山以望西山之秀而池光山色且蔽於閣而不得見也廼徙閣於池之南因燕豫堂之基別爲堂曰節愛取節用愛人之義旁爲挾廊而上與樂山堂通池之北石崕盤踞土壤所壅疏剔理脈發露呈顯如枕股膊如覆囷廩如黿鼉之背負土而出西望連岡疊嶂間厠隠顯如擁鬟髻如展旌斾如風檣陣馬排闥而入其南則帢幘二峯角立朋秀若偉丈夫冠劍而坐雙塔亭亭影挿天半於是仰山俯池逺樹近石環列先後若相拱揖煙消日出層樓飛閣浮虛跨空如展圖畫而望蓬萊之雲气也夫昔人經始莫不相山川之冝度面勢之便其所建立如紀綱法度井井然悉有條理一定而不可易後人見其敝而不能復也遂出已意變更之易其東則西廢撤其左而右病遂使昔之勝防日就堙沒今予非能有所增創也大抵無攺前規無廢後觀便覺天宇開明巗壑增秀林木水鳥皆有喜色而後知昔人之規模可因而不可變也爰刻諸石以識顚末尙告來者嗣葺焉始欲跨池爲橋仍其舊池上有老梅惜不忍伐遂不復作

思愛庵記

陳耆卿

思愛庵在北山滕侯廟左十步臺之人感懷侯徳故立廟旣廟復庵其旁者侯徳無窮而感且懷之者轉不已也侯以郡下末曹抗海內鉅冦事具守臺錄及文公記中世已傳故弗著間嘗論自古有冦未至而恐皆是也其上冦至不恐急則遁又其上冦至不恐急不遁繼以死豈不難哉侯則不繼以死繼以生侯生而一城之老穉皆得生百餘年間涵孕孳育婆娑嬉逰以織以耕以仕以學不知者自謂太平幸民坦腹臥而知者流涕也知則思思之而不得見則願見其家人如侯在廼命侯孫仲冝迎趙夫人於陽武夫人庵居侯廟食官斥廢田半頃俾仲冝主祠事仲冝死子昖主之田嵗防庵且日圯泣曰若是則非臺人之所以命我也會秋中熟乃以田之入供修費先廟後庵訖功徴記於予予惟侯天與血誠視戡難解險如飲食功成而孫賞濃薄不計庵與廟有無足道哉臺人念忠昖知孝故眷眷於庵與廟得不廢𨿽然庵與廟臺人責也而廼以累昖昖蔬水僅僅給又齧之於匠石將柰何愛根則防枝繼自今庵與廟圮當修田不足當附益予以田之逸而後責以庵與廟之勞庵當益不廢侯死不可作使侯世世主侯祠不絕卽所謂感懷侯徳不已者也予記曩年陪廟祭尊簠橫陳簫鼓撼木末祭罷胙飲庵中而嘗恨庵小不足容也今旣新是庵春猿秋鶴喜動顏色大夫士將雲闐霧塞釀酒張肉以來歌侯之徳之賜夫必念其爲臺人之責而母以累昖其殆庶幾乎

重建靑靑堂記

吳子良

趙君防道旣新錄事防之西軒更名與淸顧其前靑靑堂舊環以竹竹廢堂寖毀淸趣安在於是並新堂重植竹語余曰堂以竹名而吾典獄事翠色籠煙靄詎能滌簿書之垢氛雅韻含宮商詎能掩叫號之慘戚𨿽獨淸於竹亦難淸於獄爲民司命欲厭煩劇專幽閒得哉𨿽然神勞斯昏力疲斯惰少舒吾神少休吾力昏可醒惰可彊斯堂斯竹獨無助乎而況夫衛武公之詩白樂天之記吾左右掲而朝夕觀焉非特吾助又吾師也嗟乎世稱王子猷嗜竹以之障郡囂寄幽賞止耳亦嘗聞君之言乎夫澄心所以應事乃欲無事以爲髙而置心於事之表觀物所以會理乃徒翫物以爲適而尊理於物之上是皆當時風味子猷未能免也今君先堂之陋以竹代葩卉吏退淨幾焚香環古書金石刻悠然孤詠語懸明水閒弄絲桐送飛鴻云外其孰能混君而言乃爾蓋澄事之源觀理之寓竹匪獨淸而獄匪難淸矣然則其剖判明其轉旋敏其磨鏈熟未足盡君而君當有賢於此者庶防異日君子旣去居是堂者對竹如對君哉

與淸堂記

陳塤

臺州錄事防右偏舊有挹翠堂與靑靑堂對牖破楹欹不任風雨趙君汝回以東嘉奇勝士作郡綱紀政用詩書千里欣賴退公怡暇念無以寄幽遐養性情乃度乃營葺而新之更曰與淸疎短墻豁四目延朝爽向之郁壅湫陋者皆澡沐精煥爲吟都理窟矣國人朋友咸宜焉會予從鴈蕩來榻於堂隅以分此淸時夜欲參半壺觴方稠客訊主人以與淸之防主人曰心與瀑泉淸權文公送崔錄事語也客曰美哉然觀宇宙間春秋冬夏陰陽慘舒之運神气風霆庶物露生之形視聴言動日用變化之神非天下至淸孰能與於此今吾與子譚於斯息於斯琴且詠於斯笑語涵秋風月在襟梅竹交陰西山入櫺而愉然而寂然人歟我歟內歟外歟依於事物果欲求吾與也儻毋汨爾初克鏡厥靈殆將皜皜融融八荒洞明吾且不知孰爲淸又烏知孰吾與乎主人曰防哉取琴而歌作與淸操

州學沂詠堂記

包恢

臺爲郡負龍顧山起伏逶迆形猶龍也東有湖橫縮平廣與白龍潭相表裏其龍之所逰乎湖中皆蓮萬幅如錦紅緑成章光影煥爛香气不防隨風四逹方三伏中忘其有暑赤城景物之尢處也於逰於觀延以亭榭濟以舟梁燕以緑醑引以流觴當其盛時眾美畢張蓋湖本於郡而景物則與郡人共之其來久矣今郡侯寺丞趙公來已逾年獨勤勞郡政無遑曰此太守燕逰之所未嘗暫有車馬馳驅之迹徒一日因謁客便而過之四顧而嘆曰以景物與郡人共之此不可攺湖於郡獨不可攺所乎兌爲澤湖者麗澤兌也朋友講習之象且有蓮可采與采芹藻者同方盍以之泮宮乎慨念泮宮重建於淳熈壬寅今再見淳祐之壬寅矣久必壊壊必修而泮田有限洊以水旱庖廩且不繼修之費奚所資昔魯之修者僖公能也今吾非僖公冝不能亦寧不爲之動心乎顧如湖蓮者自根而華自華而實華可愛根實可食嵗售之豈無防利可補郡用郡用𨿽方窘不給而泮宮壞不修尢爲師者之責故湖入郡寧入泮以爲修宮費湖利有常入則泮宮可常修而學業可常久所謂麗澤講習之說殆將無時而窮湖之利有關泮之義大矣今使郡博士主之而擇士之賢者相與經紀之此侯之盛心也泮士徳之思欲希唐人郎官湖之遺意以傳不朽乃因湖心舊堂先修而新之易名曰沂詠非獨寓所以歌詠郡侯之徳而抑覬以逺追曽防之風學正學錄直學率多士詣予請記其說以予忝郡丞又與侯寓居同裏素知侯心者不容以不文辭乃爲發侯之心以復之曰觀水有術於湖何觀水不測蛟龍生淵淵浩浩其淵如天湖之深廣如之誠之至者當之苟學有淵源不捨不已而不息之誠至矣曰湖云乎哉其下而藕生污泥中疑脆弱易污染者乃反中虛外淨而色純白其操同冰雪若峻潔士處污世不易者上而花發烈日中疑嬌淫易淩奪者乃反气淸容正而色純固其艶敵炎火若剛烈士遇威武不屈者其特立獨行曰藕花云乎哉物皆備我非反身而求決不可將修泮宮其宮何若宮墻數仭誰眞見宗廟百官之美且富者因修泮而師益明修道之教弟子益勵修身之學以求入門而升堂升堂而入室或者可至夫子之宮若徒曰凡湖必有龍而善變化蓮亦有紛華榮耀之態吾惟欲由泮宮以變化榮耀其身則亦卑矣況堂以沂詠名則志不在是而沂詠之實又非訓詁議論之學所能與知者曽防知之不則𨿽如三子各欲以所長自見猶非夫子之所與觀蓮湖上乘風堂中要必有妙契於此如先儒吟弄以歸有吾與防也之意者泮士從事於學久郡博士楊君防又其傳自成公呂氏甚習今其師友間必講之熟而行之著此侯所望於學者之心也侯爲台光前照後而加恵泮宮尢厚如房廊收稅有蠲放侯自補之契錢分撥屬版曺侯申行之塗田已給僧或妄據侯盡舉頃畆以歸之凡養士之需與今捐湖修泮之事皆例爲永久之利是眞可屢書不一者予也姑爲述其本末大防庶幾後來者有考知相繼維持俾勿壊云侯名與傑寓居旴江之南丰

靜治堂記

樓鑰

丁君大榮宰天臺以書來言辟縣治之左爲靜治堂請書其扁且求記焉君視予爲父行爲書其扁且勉之曰俟君政有靜治之實當爲記之逾年政成而邑人誦之者眾蓋邑當往來孔道夫力之須最爲擾民農人失業幾不聊生君首欲罷去人以爲難能而持之益堅力請於郡卒罷之民已安堵大率禦吏以嚴撫民以寛催科不事追擾使人樂輸禁戢彊狡以絕鬭爭尢敏於聴訟前此投牒至以千計今則十損七八矣變劇邑爲簡政以其餘力爲邑人深長之思作助濟倉儲粟三千五百斛以待饑嵗以平糴價又作續倉食嵗收百斛率三嵗則以助士子之與計偕赴廷對及防上庠者於是上下說和坐以無事眞可以靜治矣予嘗倅赤城知天臺之難治日不暇給而君能如此乃爲之記使邑人刻之且益勉其善始以終焉君實今司農少卿公之次子少卿以才選表兼領行都彈壓之寄君盛年試治行卓然能世其家逺業未可量也

雙淸堂記

王銍

錢塘錢厚之字徳載罷邑曁陽築室天臺山大隠峯下芟刈蓬蒿列植松檜室宇華致冝冬而協夏凡前日造化所祕一朝自我而得遇興超然景與意會取杜少陵詩心迹雙淸之句以名其堂畫圖攜以相示乞文記其成僕嘗逰走四方考驗風聲气俗以閱天下之理凡名山大川非綿亙數百里不能遽盡者磅礡委蛇以舒發天地之勝气也自渡浙江觀會稽羣山與天臺相連屬如翼張角立其隠秀涵媚峯巒森列髙與天鄰謂之四萬八千丈特其略耳地據數州下際滄海與蓬萊瀛洲方壺圓嶠俱謂之海上僊山而天臺特其在人間者匪特防冠東南而已自會稽而南所見猶未也接剡縣千巗萬壑經沃洲過金庭然後歷天姥之岑以窺赤城華頂崷崪防張千呈萬露愈邃而愈無盡其煙雲吐吞光景變防俯搖滄溟勢接混茫湧日澄月金波萬里海天雲霽瑤防銀闕其晦明風雨晨夕萬狀與夫晴嵐防翠浮動出沒隠見於汗漫空無之際者盡非世境嘗見也冝乎異人神藥世多遇者僊聖應眞飛騰示現變化往來近在耳目與天宮化城無異也今徳載卜築占天臺勝處或逺或近以環吾居者桐栢遺祠王子晉賔天列僊曹之所也華頂天闕則上帝以賜司馬子微也招手之巖與五道塲則智者之所立教也赤城霞標則孫興公所賦也神錢飛升葛所羽化也寒巗國淸至人嘗寓迹也石橋方廣大士所隠也世傳劉晨阮肇飛升度世僊去不歸洞口猶在政與是堂相峙凡聖賢應世與天壤瓌奇詭異之迹可喜可愕者不下幾席一指顧盡得之非天下偉觀乎蓋是心旣靜則外景靡非至樂況山川之足娛心乎昔人謂山水有淸輝及有淸音者信乎其能移人意也𨿽然古之君子未嘗必仕尢未嘗必隠也逹則在朝潛則在野我何容心乎因其所寓而已彼采藥名山全家深隠逰五嶽終身不反者猶有所偏也非聖賢常道也自兵燼以來四方逰士山棲水宿不常厥居者亦眾矣徳載捨眾人必爭擇義而動得天下佳山水地以供吾之樂不以迹混其心不以外忘其內有軼於心迹雙淸之語矣是皆可以書云徳載鄧國忠懿王之孫世載令徳爲搢紳歆艷其問學鴻博行義矜修而政事彊明所臨有聲百廢俱起猶發硎之刀衝斗之劍正芒寒色鋒鍔不可少犯有所施設必爲後法將見羽儀天朝進而顯用矣乃以山林鐘鼎隠顯一致非取彼貴之理極徳載髙致僕言不欺故記之徳載以爲知言故刻之

安洲驛記

樓鑰

淳熈五年予自敕局出倅丹丘明年以檄之柯山始經由僊居往來皆宿於栝蒼洞天在縣境也是時稱過使客之具甚備𨿽以別駕之故然棟宇整肅內外如一距今才二十許年里人林君嶽爲縣一日安洲驛成求記問之卽栝蒼驛也且言中間驛嘗隤廢旣不暇葺並以故基斥賣於民物之廢興誠有之顧邑𨿽小何至於是其直又不過十萬錢始至卽聞之怏然以爲不滿特未遑爾視事以來檢柅姦獘疏剔利源量入爲出寢以就緒未始加賦而償預借之逋四千五百餘緡於是首建社壝修邑庠建樞宻直學士古靈陳先生祠堂復以舊直取驛基而爲營繕之計邑士林宓公心而有幹才一以委之吏不得與以嘉泰二年二月已亥先爲臺門以及防宇兩廡正堂以次俱辦凡爲屋三十楹足爲大賔客憩節之地經理其下必欲器用庖湢井井一新使來者如歸焉不敢以一毫煩民也余曰是可書也已君實紹興吏部侍郎之曽孫而君之父方以才業爲時用董饟湖廣以振職遷司農少卿進用未艾也君嘗再薦於漕臺更選試邑能聲已如此謂非家傳可乎縣有蒼嶺甚峻由此以過縉雲客之去者先得安意樂處於此以陟險來者脫險阻而息肩焉受賜者寧有窮乎安洲亦境之近山有髙僧觀頂尊者古迹栝蒼旣爲鄰郡之名故更以安洲名之云

陳氏本價莊記

杜範

余自少聞同邑裏陳君尙誼樂施忘已爲人築河隄甃江滸凋年食餓方春掩骼皆爲人所難者而本價莊之立爲尢偉蓋吾邑土廣人稠厥田惟斥鹵嵗入鮮少積粟者且數泄之他境丰年猶靳自給比少不登輒以艱食告君名田甲於縣惻然曰古人言千斛在市市價自平吾今度吾余已足若但規商賈之利而坐視人殍死可乎乃會其家所入除供公上給賔祭外贏斛防萬計當粒米狼戾則謹窖藏絕商販一遇艱糴則傾囷以升斗糶率減市直之半環邑數千家日仰給焉於是凡廩之閉者發價之昻者抑人不病饑矣歌於道祠於社緫緫也君垂歿分畀二子龜齡壽齡田各十頃爲衣食費余悉以備本價之需索筆書千餘言以古道訓敕子姓至此一事則丁寧再三俾世守之噫若君於吾邑可謂有任卹之恩矣龜齡亦善承先志方將築囷倉厚儲粟圖所以廣厥考之成規邑人賴未已也旣乃請於予曰先君有治命龜齡不肖朝夕奉以周旋罔敢墜失顧恐後之人不知是莊成立之艱而求以自便其私則龜齡異日將無以見先君於地下先生知吾先君者願識其事於石吾且刋先君遺訓於石之陰庸詔諸子若孫母敢怠豈惟龜齡一家之幸邑人之願也嗟夫吾每見世之爲富者銖較錙取厚自封殖視他人之饑若秦越之相視漠然不以怵諸心非不爲後人計也已而癡子騃孫從耳目之欲侈用無節向之所積蕩如燎毛莫敢憐之者何哉富者怨之府而欲專之其禍冝至是今君家厚施而不求報又曲思爲垂逺之謀爲善者有後吾見君之子孫蕃衍盛大而是莊可以久存矣又奚假餘言爲重𨿽然子而欲徴餘言豈徒爲爾子孫勸哉近而鄕鄰逺而郡邑必有聞風而仿效者則君之流澤無窮而余之言庶有助焉耳故不敢以陋於文爲解君名容字益之龜齡字與智勤學尙賢或者其昌陳氏乎初君嵗出緍錢千收粟於秋而以本價發糴於春遂以名其莊今模畫𨿽非疇昔而名尙仍其舊焉

臺州謝子暢義田續記

趙蕃

上蔡謝敷經子暢乾道癸已爲信州永丰尉防議公就養焉予時寓居縣之祖印寺以予之祖母乃崇福晁公之女子暢之伯祖母乃景迃晁公之女講通家之好進拜防議公於堂退從子暢逰相好也淳熈甲午方有鄰鄆也郵也猶未生防議公與子暢先後卽世後四十八年郵壻於衢之章戴陳氏過予於章泉又四年鄆赴臨江教授亦來過予講舊好也子暢爲趙忠定公所知忠定在政路時以其貧姑畀祠帖未及進用忠定旣南遷以沒子暢亦泊然無復仕宦意猶以素貧口眾不忍離異始則取諸平江之田以給之以子暢娶葛房資在焉粗可足食又慮非可經久乃得斥鹵於棄地之餘築堤捍潮建斗門泄雨潦以爲田疇又買官山於田之東以族之無歸者其費防五千緡皆罄竭所賫又鬻平江之田以充之而田屢遭風潮衝突勞憂甚矣未防病沒鄆也郵也𨿽在稚齒懍懍乎先志之廢稍長更事悉力經營乃復其舊書來謂吾父勤苦終身以爲玆舉𨿽自爲記猶未盡以予與子暢同生於紹興癸亥而尙存且親好又甚篤屬予記之吁凡今之衣食於此田者不可以爲當得而易之當念其昔者經始之難與今日扶持之尢難苟以爲當得而易之則昔日經始之難與今日扶持之尢難之美意悉防矣使世無鬼神則已儻有之其能終相我而享之乎此予諄諄以爲當得而易之者之戒且俾今日扶持之尢難者不敢怠其力

赤城集卷十二

欽定四庫全書

赤城集卷十三

宋林表民編

延慶院免科折記

陳耆卿

戲龍山在靈江西十里上有澄潭其旁鉅木槎牙拏云擁日土人謂龍掛其末蜿蜒若戲狀故號戲龍然其潔且嚴不可防近慢者斧斤及木溪輒攺流其靈怪若此而能赴誠如響吐慈若幻往往奠斚未墜傾盆以集大略見宋進士夏文莊碑然則其靈怪冝若此哉𨿽然龍固靈物也必有人之靈而後可語龍之靈靈𨿽有殊而靈於爲民則一爾延慶院址山下職潭事供郡邑凡禱之百須其勤與勞得非欲佐人之靈以致龍之靈者哉然則非爲民而然哉先是香積法安以龍故得免科折此院獨否太守邢俊近曰不可使我有二三於釋氏廼亟免焉然則侯爲誰亦爲民爾夫爲龍以捐薄少之賦纎損也依龍以治眾多之命鉅益也故他寺觀不得免惟三剎得免焉豈私之蓋公之爾嗟夫世謂緇流不耕而食徒蠧民甚不知其徒逐上下佐人之靈以致龍之靈也使旱魃逝而雨師降也丰年而多黍多稌也是𨿽不耕而食能使吾民耕而食也果蠧民乎哉子規蓋主僧宿練精勇喜院之沐優假而欲以著不忘也刋州移於石而請予爲之辭

州治浚河記

姜容

嘉定甲申臺有浚河之役是役也自慶曆一見乾道再見今方三見也臺城山阻江蹙鱗集數萬家迫隘湫郁於其間爲河以導溝澮使人脫沮洳宅亢爽風气宣泄疾厲不生蓋非一日矣按舊志河舊通舟注之江唐許渾陪鄭使君泛舟詩可覆也後淤塞舟不能通值潮溢輒迸城於是慶曆丙戍守元章簡公絳始鑿復其舊而是役一見焉久之注江之衝堙爲平陸則自發源北山越郡治平橋至括蒼門匯而之東遂分道爲斗門以出河非其舊舟不復通矣而閼塞又甚於是乾道己丑守向侯汋悉力浚治之而是役再見焉河之舊𨿽難復而閼塞者沛如矣未幾癸巳大河蔽於瓦礫以迄於今非惟閼塞而貧侵富蝕上廬旁塹河幾廢矣雨俄頃濁潦沒道甚或破扉齧屋春夏濕烝疾癘以滋於是今守王侯梴慮之而是役三見焉始季秋迄仲冬命一戶曹恵孔時緫其要諭民治溝澑使各逹於河僦夫具畚挿使輦河之淤土續防潢引別深廣各倍於初因民所利不擾而辦河以丈計緫千五百六十有八而內歸民之侵蝕者什三夫以工計緫萬三千九百有一而內參以壯城者什二錢以貫計米以碩計緫千五百七十有奇而外饋勞之費什一河之舊𨿽已難復而平瀾衍流環映庭戶易沮洳爲亢爽無雨潦疾癘之憂晏然如己丑時矣嗟乎郭內之河民之同便者也通舟注江尢便者也尢便者旣以難復而並與同便者幾廢由慶曆而下百八十年而是役始三見時邪人邪余求其故昔之通舟注江城袤而民稀也慶曆復舊城與民未攺也至乾道城旣縮入而居民多故復之難今愈多故愈難愈難故其尢便者幾廢俗無長慮眡河滋不急遂使同便者又幾廢侯能深念獨決逺慕元公之志近追向侯之迹幾廢者得不廢焉然則天下事亦系諸其人而已歷百八十年而能浚河者才三人今而後其獨無人乎夫河不必幾廢而後治人豈必百年而後逢也河自是可無廢則邦人感侯徳與河爲無窮

修東湖記

王亷淸

天臺爲郡負山帶江地形崄艸木翳薈人煙繁夥萬室鱗比隨山髙下無平川大陸以泄水怒每陰雨霖則水泉噴薄澗輸壑委奔流疾走自髙而下如建瓴於髙屋之上閭裏之民咸懷決溢之懼厥初經營智者相攸鑿湖於城東當眾山縈匯之要以受百水卽城徑庭爲瀆以疏之湖髙而江低並湖爲斗門泄水以注之江旱則瀦畜以待灌漑之須民用奠居無復水患嵗月旣久畔援施易土石傾圯啟塞無時蓋自皇祐熈寧以迄於今屢作屢廢至是極矣每大風雨至闤闠寖有蕩沃之虞水無所歸不循其流理則然也乾道五年冬祕閣河內向公以淮南連帥移守是邦始是見民吏具宣天子徳意問民所疾苦舊聞此湖湮廢弗除卽躬至其所環眡利病考卜協日興工以役公以浙東路兵馬都監開封兪紳才幹有餘敏於集事卽檄以董之臨海令會稽陳居安方以民功薦聞興利除菑實惟其職公乃覈舊迹披故道昔之沮礫郁積者今疏鑿之昔之侵漁蔽虧者今疆理之浚城中之水溝剏城闉之斗門覆以亭屋以引左右之水以進懷義橋之南北又卽湖東故城之址舊斗門築三閘以通西江總爲斗門者六爲亭者一凡湖其南方東西十六丈五尺其北方東西六十五丈五尺南北通袤三百二十丈計其廣輪二百十三畆有奇其深七尺興工於六年二月之丙戍而訖於三月之壬戍凡用功八千九百有奇長隄崇崇淸波綿綿夏屋渠渠坊址曁曁不勞於民不擾於市宏壯深廣煥然一新烏虖偉哉厥功告成郡僚邦人咸願刻石紀績屬僕以文乃爲之記曰惟昔水利取備於周官溝洫澮川遂人掌之蓄水止水均水舎水冩水詳於稻人在漢召信臣杜詩號爲循吏之冠其功始於鑿六石門晉杜元凱儒者之宗請二千石修理堰谷以積其水原其用心豈專爲耕耨浸灌之計哉惟公夙以風力知略爲世吏師凡所臨郡國興滯補獘壊姦之機埽險健之訟施恵於斯民以廣我國家之盛徳是役也披蓁刈荒窮源探本發明前人久廢之績推尋百里堙汨之獘啟作竣事必躬必親無一弗盡以爲邦人永永無窮之利用心亦可謂閎矣公今行且歸闕左右帝旁推此心以利天下顧豈久畱於郡哉凡此父兄戴公之賜自今其謹儲泄之節相暵潦之宜疏導以時渟污無壅甘棠峴首之思俾永勿壊尙千百年公之恵澤其有旣乎

黃巖浚河記

王居安

古人治田必先治水水有常利故田有常丰禹曰濬畎澮距川孔子曰禹盡力乎溝洫凡此皆治水以治田也周人治野之法夫間有遂以逹溝由溝而洫由洫而澮以逹於萬夫之川自廣尺深尺而爲溝爲洫遂又倍之而爲溝爲洫至於澮則廣二尋深二仭是畎澮之間治水有常制也甸方八里以出田稅旁加一里以治洫積而至於四縣爲都方八十里以出田稅旁加十里以治澮是百里之間治水有常人也若是則水烏得而不利田烏得而不丰今居田者惟恐其不廣不暇爲溝洫之地取民者惟恐其不多不復弛溝洫之稅是宜與古異也黃巗爲邑爲田可百萬畆而水鄕之田實居其半其地負山瀕海山多則溪流易漲海近則水澤易泄言水利者有浚河置閘二事而已而二事又復不宻昔之爲閘者慮未及河也紹興以前初未有閘大率爲埭以堰水頗爲髙田之利而下田病之水潦大至下鄕之民十百爲羣挾挺持刄以破埭遂有鬭爭殺傷之事鄕人於是始議建閘酌髙下以謹啟閉解仇怨以全鄕井此意美矣然諸閘旣立開時常少閉時常多潮水一石其泥數斗朝夕淤塞寖成平陸方時巨浸閘𨿽啟而流實壅於是下田之被害反咎夫閘曽不若埭之可以破決泄水之易且速也東嘉蔡君範來宰吾邑深防水利之源初年遂決閘外之港使水有所泄明年遂開田間之河使水有所瀦不特河爲有功而閘亦有利矣是役也君實啟之常平使者齊公碩爲請於朝役不逾時厥功告成君適被命通守四明屬予以記予方守東嘉尋又有帥閩之役未暇也君移書速予記曰苟無記後之人且因循弗圖民復病矣予謂今之爲令者以三年爲任其始至也一邑之事未必盡知及其知之也簿書詞訟委積紛遝又力所不給大抵趣辦目前數日以待去者旣爾來者亦然民瘼之不暇防率由此也倘來者念淤塞之易而常加疏導之功知開浚之難而常加葺治之念則君之利吾邑者𨿽千祀猶一日也君尙書文懿公季子賢而有文克紹其家邑治故有河經闤闠以環公廨嵗久湮爲民居君盡復之而民不怨皆可書也予因序河閘之本末俾後之爲邑者庶有考於斯文

新建中津橋碑

唐仲友

郡介栝蒼天臺間水源二山東南流合於城西十五里東注於海城臨三津其中最要道出黃巗引甌閩往來晝夜不絕招舟待濟寒暑尢病颶風無時篙師牟利獘舡重載命寄毫髮仲友以淳熈庚子來守辛丑三月常平使者循行迓於城南戊夜登舟篙工失度比曉乃汔濟因問父老江可橋未作何故對以潮汐升降經營爲難食於津與瀕江之市又沮之皆中輟仲友自念承乏牧養繼歉嵗入境人艸食賴朝廷勤防牟麥告登病少瘳矣橋大利可毋作廼分官吏庀工徒度髙下量廣深立程度以寸擬丈創木樣置木池中節水以筩效進退觀者開諭然後賦役始於四月丙辰成於九月乙亥築兩堤於皇華亭之東甃以巨石貫以堅木載防以菑楗中爲給道兩旁爲卻月形三其層以殺水勢南堤上流爲夾木岸以受水沖堤間百十有五尋爲橋二十有五節旁翼以欄載以五十舟舟置一碇橋不及岸十五尋爲六栰維以柱二十固以楗筏隨潮與橋防低昻續以版四鍜鐡爲四鎖以固橋紐竹爲防凡四十有二其四以維舟其八以挾橋其四以爲水備其二十有六以系筏系鎖以石囷四系防以石獅子十有一石浮圖二防當道者植木爲架遷飛僊亭於南防遷州之廢亭於北岸以爲龍土神之祠爲僧舎及守橋巡邏之室二十有一間南僧捨爲僧伽之室凡橋欄舟栰之役五邑共之黃巗預竹防之頒餘皆屬臨海金木土石之工二萬二千七百用州錢九百八十萬米四百五十斛酒二百六十石橋旣成因其地名之曰中津第賞官吏有差燕犒以落之命臨海尉支鹽官主橋事兩指使同視啟閉擇報恩寺行各二人奉香火置吏屬行文書畨將校主巡警邏者二人守橋十有四人皆厚其廩給又以度名物爲圖書禁防法守爲要求田畆財用版籍東湖嵗輸公帑數百緡攺入焉以備葺費命臨海黃巗令董葺事所以爲橋計者粗備矣夫民可與樂成難與慮始方議作橋則疑中則謗旣成則疑釋謗弭而說繼之是皆常情耳然慮始之難未若保之之難金石旣堅久猶刓而泐況他乎故記其大防使人知所勤尙或繼之且爲銘曰臺江之津憧憧往來橋之未作吾民其咨豈無智謀亦阻浮議橋之旣成其難在繼矜吾民兮憫吾勤兮永詔厥後視斯文兮

重建中津橋記

髙文虎

上卽位之明年六月武夷周君自大理正行臨海郡守事旣一年其始至之兩月秋大風防木江海爲立輙齧岸防及鹵民田而有雨浸滛害於秋稼郡之田事旣弗登城東南偏有舟梁以登濟者悉與濤浪入於海時天子抑畏勤防詔天下郡縣以災異水旱奏者發粟捐緡錢委長吏阜安之而臨海君其一君旣奉詔議賑貸而川塗弗續行者益病有言天臺山谷間木之僕於風者可作舟梁而僧又樂輸乃命臨海丞戴若水戶曹趙汝逹程其事而受規畫焉鐍金繩筏舟五十橋爲節二十有五祠廬徼屋撤其頽者守僧校兵汰其久施者皆眎昔有加易欄爲桓舟設柁楫貫木爲筏維防以柱則又創謀制良可衞悠逺役興於十月百三十有五日而梁成爲錢百二十萬米百三十斛酒七十石施於工者八千六百有奇方是時郡國從事捄民者懼不克支君當蝕獘之日囏蹙之餘公私蓄積可痛饑甿拱手祈命羣情嗸嗸獨能以仁厚明逹淸訟省罰調娛全安民迄和裕宣著上徳歸報於天子又能不剝於下民罔聞知植大恵利寓以康防用利我臺人厥庸爲冘大然古者治輿梁大抵以利勝害郡爲縣五而天臺僊居限以巗嶺少漁鹽舟溯兩谿而下者率尙貿遷比嵗始謀橋實規截舟以事徵剝意靡在民今所謂啟橋錢者是也夫設橋以恵民乃售錢然後啟檢匿煽虐嵗月未艾是豈善政哉誠能悉捐其舊以盡恵臺人則橋可損益而恵無窮已也前十三年餘及觀橋之成旣不能伸其言後於此乃及述橋之再猶覬其言之聴也乃酌民辭而詩之曰皇矣帝仁子視下民其康溺饑於以對天凡百郡縣孰保畜之顧彼海邦繄君來儀之適是濤颶君不遑處圖厥奠濟孰穡靡實孰艱難蹙孰甿靡食未知防蓄孰以川梗梁僕於潮舟流水磔委命寸篙廩之阜之戮力富之楫之翼之輿而及之若時履圻式靖且安父母於君怙恃君恵余亦順理母事令刑君飭津橋湜湜流水後有闉郭前有山趾君與民逰其旂韡韡君戾津橋賔掾靜樂陸有擔屩川有檣櫂好歌以誦其旂翿翿君在津梁君諏民害君曁掾賔敷利與愛僝功不揚民用詠載江有菑廬有賈有漁公在中流禁弛徵除宜而邦人歸美帝家

重修中津橋記

葉適

人情欲永逸而物廢興不常成之未幾壊已至矣而況聫竹比板以鬭江潮日渉之厄尺量寸度而當往來無窮之勞則安得支而久哉故臺州始作浮梁十餘年而修者再未二十年遂大壊矣嘉定六年太守兪建以爲不可復修也議別造新橋按前郡記以橋爲重事使五縣共之其再修也取財於寧海取木於天臺侯不以責縣堅木厚枋傭工如家髙大重宻費逾昔數倍旣成遺余書曰吏治欲其無迹吏術欲其無煩天下之格言也𨿽然可以無迹於已不可以無迹於民可以無煩於人不可以無煩於身吾爲是州不敢一日怠肆顧瞻郊垣百堵勵翼錢與劵提衡必均而後通今世之至難也吾州旣稱平焉獲與耨殊時谷糴復轉糶他郡所未有也吾州又稱寛焉若是者民惟恐其無迹也州道絕東南民須橋如地之載孩提之背負壊甚則墊且溺吾旦夕去此民之所煩敢不自煩乎故吾竊有記焉使知有迹之爲無迹自煩之能無煩也嗟夫侯之力勤矣不可無述然而以予所聞於古無迹者常治無煩者常術爾不以爲異而記也今星已三周而記是橋者四百年之外千嵗之內記凡幾筆橋凡幾成中津之亭碑無所容而讀不暇徧矣多而不專無乃爲名之病乎侯曰不然浮屠之法有度人而籌以記者室縱廣肘三十其籌滿焉苟有以利名奚厭其多且後必有考於此時之久近可以驗工之良苦會之出入可以較用之少多作之緩急可以知吏之賢否此有志於民者之所求也豈若峴首之爲隘也獨計一身之名而已哉予無以奪其請因並錄其辭

新建利渉橋記

葉適

嘉定四年二月黃巗縣浮橋成林叔和爲其知縣楊君言曰橋長千尺借舟四十欄箘繂索隄其兩旁箘圖狻猊訖三十旬斤鐡九千木石二萬五千夫工六萬餘縣東南車馬擔負而客之塗皆逹於橋西北樵采擔挈而民之市皆趨於橋諸公跨天臺陟鴈蕩行過黃巗皆喜曰增一橋矣蓋奔渡爭舟傾覆蹴踏之患旣免而井屋之富防肆煙火與橋相望不絕甚可壯也古無而今有難矣橋於江之險又難也臺州有橋自唐守始君一縣作之抗其力如州倍難也願子記以爲君酬余病未暇也叔和又言曰橋以未成爲難眾人所知爾以旣成爲難君所自知也今嵗別一囷以待異日之闕尙懼不足𨿽然縣籍壊七十年矣君聚田百萬畆算而步析之更二載始得經界之舊君之力𨿽難而承其後者易矣易則思思無窮而橋可恃以常存也著之餘臥水心久往來皆村野人語不到門外不知君材乃若是鄭大夫非異人耶舉鄭國解落整比大效小驗具於春秋至捐一車則天下以爲笑彼溱洧之易視今之難奚百倍翅耶豈古人於此則或有故歟世常言極今人所難不足以進古人所易而克古人所易不能爲今人所難何哉叔和之論不余質也可無爲書余少從叔和兄弟防每爲餘言縣直北山爽气浮動花桞之麗雪月之勝無不在江北余間至程頭必裵衰顧瞻輙阻江而返屢矣今旣橋而叔和與邑人日曳杖娛戲於北山潮生汐落隨江降升悠然如泳漢浴沂以歌詠令君之遺徳而余巳老不復有四方之事徒慨想而不能從也因附見之亦以志余之不忘斯防爾楊君名圭字國瑞建安人其來黃巗監司固以材辟矣

天臺臨川橋記

陳騤

臨川王公琰紹興三十二年春綰一銅章以荊國文公濟天下之緒餘濟天臺越隆興元年冬十月甲戍新作橋於邑西之谿從民欲也谿距邑庭可一里源自五峯雙澗北迆而至眾山復迷傍流輳委會霖潦則激焉如轟湧焉如奔防隄室廬蕩如也平時馬渉則濡纓負渉則濡橐聫約以度嵗作嵗圯編列苦其役行旅咨怨前後尉李琰李異俱有建橋之役作百丈隄以捍衝溢功竟弗濟後爲令者睥睨難之迨公之來嘆曰大害也不在我乎大抵銳於土功者利在亟成以要虛名肯爲逺計今我則否會費五百萬錢出俸四十萬爲邑先源源而應數則充矣爰卽故址相之然後奠之奠之然後營之斵者鑿者陶者墁者梩者築者從焉非驅作焉非督公曰有穡事者與乎有焉毋納其力穹石以爲楹植之屹如也巨木以爲梁橫之妥如也甓以培石欲其埤也魁以塗甓欲其確也尺有五十何其修之防防然尺一十有九何其博之衍衍然尺二十有五何其髙之岌岌然復亭其上乃寫乃飭乃敞乃奕可以息行邁可以樂暇閒可以逺眺望卓哉美乎疑混物初剖有此壯觀非人力能爲也二年閠月丙辰告成公廼率僚友會稽陸君漑金華陳君恕永嘉丁君康時池君虞鄕觀焉公曰吾與諸君旣作於斯僉曰大夫之力也名則在大夫士之豪民之耆老於時咸在翕然告曰願卽以臨川名表公功也請旣獲遂歌以落之曰壯兮滄溟跨蛟龍麗以霄漢垂防蝀疑若有神施磨礲鞏然不動嶄華崧環瞻山幄凝翠空俯睨谿紋織微風夜半橫浮沆瀣中朝來暾應扶桑紅車馬颯沓西復東宏規碩利繄誰功競將大年壽我公願與此橋俱無窮

赤城集卷十三

欽定四庫全書

赤城集卷十四

宋林表民編

桐山石橋記

羅適

距縣東北隅半捨之近有聚落焉曰桐山而一谿經其中谿亦因山而名按圖志詰諸父老而皆莫究其所稱謂之由每以霖雨暴防諸壑畢會則是谿漱齧堤址洶洶不可禦昔爲梁以木濟諸行者曽無期月之固由是往來之人嘗病其渉邑姓有應氏名宗貴者實良民也其先京洛人錢氏伯國始居於此亦有承制而爲校書郎者宗貴視昔橋之不能固而人病其渉也遂一日集其族人與一鄕之彊有力者議之曰橋之爲患也如是吾屬餘金穀矣將焉爲哉苟能置石而易之其利不亦博乎諸君朂之於是各捐鏹以給其用召一釋子普寧以督其役不逾月而橋成凡植柱二十有五鑱板二十爲錢緫五十萬一邑之老防四方之商旅有過而觀者莫不喜嘆之噫東臯野人世服農力穡而已非有文史之教也非有法令之驅也其守鏹嗇粟以愚其子孫也冝矣而能捐有餘之貲興無窮之利以起千萬人之喜嘆者不其韙哉使之推大是心能擇子弟率親戚教之以儒術已而成粹美之器中防能之選俾徳澤仁術有所沾潤其爲利也豈止若此而已哉彼之喜嘆者又豈止千萬人哉邑之士民羅適嘉其存心也爲之序其本末而書其同議者之名氏則附於碑陰焉

重修桐山橋記

唐仲友

淳熈辛丑嵗余守天臺旣作浮梁有自四明來者曰水無大小苟無阻咫尺千里寧海有二澗橋廢病渉能復之乎余以救荒辭越明年邑民張潭以狀請曰邑有桐山道士二橋將復之當得官爲之主余喜問曰客告我久病未能汝慨然當之此富人之羙事能不作輟乎對曰某非富室獨好周急食餓施棺顧恵尙狹今投老若二橋復願畢矣余察其貌端而柔言寡以慤似表裏相副意能成事者爲出公錢十五萬榜募助役未幾余解去越三載持邑符與吾裏僧良又書來曰自經始連嵗歉竭力成桐山一橋曩許爲某記敢以請且言橋故以木不支期月嘉祐中邑人應宗貴與其族更以石鄕貢進士羅公適記之繼亦圮壊某相水勢不可與爭架木爲飛橋如兵書所謂天潢者三節兩重長七尋有六尺覆以板甓甃其上翼以石欄岸髙尋有七尺疊石各廣九尋緫公用費千緡郡邑錢合十八萬民錢三十二萬餘皆某力始於十年孟冬成於明年季春某志其二幸一成余嘆曰吾去郡意橋難就汝以家當郡邑豪民之力以績於成可謂仁且勇矣古人有言以功濟人者報以壽玆橋獨非濟人者乎徒出力猶當曰功況費財汝惴惴以老爲憂天獨無報乎汝年未也吾聞戰勇气一作再衰惟仁者之气異於是利及於人中喜之气自倍桐山之利博矣吾猶以初約望汝則吾言於傳逺猶信對曰謹受教因書以授之橋側有大松奇蹇如龍行者防息亦道塗之勝當與橋相爲久者

南塘記

胡融

有宋南渡之明年吾大父自峽谿翦棘荊蓬藋始居此斗指兩辰越今二十有四閠矣蓋吾邑之山發源自鳥石隆隆隱隠東行三四里始折旋而南故凡邑之公廨與民之屋廬皆在爽塏環邑內外爲陂池爲沼沚者蓋寡也胡子之居適當臥龍之脇其地形稍正其土之支稍分其坳塹處稍有泉升髙而望其坡陁之形或如蔓如局如釵之折股度其勢可遏可截可瀦可滀顧吾力未能也丁未之秋始羣役人轝壌而築之不逾月而堤成一夕大雷雨里巷之水爭相灌注詰朝門墻之外髙下皆水揚瀾起波匯爲藪澤气象如在明越苕霅間也一年而荷生二年而魚肥三年而桞成四年而鷗鳥馴五年而堤上之竹秀旣而防者來漁者入滌者至汲者集胡子與客常防堤而行折荷弄流然起江海之想夫一水之縱廣不能十數丈視三江五湖財一席爾而胡子侈然自大詎不陋哉蓋天下之理巨細廣狹皆生乎人之心逹乎此者閬昆近在於蓬室一闥室小而八方存焉事固未易以形論也苟不以形論則洞庭彭蠡不翅乎礨孔而蚋翼蚊防亦可以覩嵩華矣今吾之水兩涘渚涯之間𨿽可以辧牛馬烏知其不如扶桑之東渤海之尾彼又烏知其一滴一勺不可以浴日月而涵魚龍也胡子方將築亭其上投幘解屨以洗去其平生功名之念具釣車舴艋笭箵罩罟以窮煙波之樂願從吾防者當艤舟以待之

縣學新泉記

李知微

土之有泉如人之有血脈自非磽硧斥鹵不毛之地則凡都居邑宅𨿽百人之聚亦未有不依泉而立者甚至權其輕重以驗其气之粹駁俗之薄厚好事者或又從而品其味之髙下以別之廬山之簾泉恵山之梁源至瓶榼走萬里相餉其爲世所重蓋如此寧川海邦也瞰臨渤澥咸气所鐘宜不知以泉爲貴廼嵗甲寅有泉溢於縣學講堂之左不假疏濬自然淸甘凡學之用汲盥灑濯以烹以飪取給而有餘識者以爲是學校之祥焉世方隆儒重道辟館以延英俊則論秀當自玆始其謂之祥也固宜然解散於數十載之餘收拾一二年之頃累功未深美意易虧則陰相黙祐俾之持久而不廢者匪玆泉孰聚之廼歌曰挹泉之淸兮澡我煩襟雋永芳防兮憩息書林自今而往兮無有遐心再歌曰人莫監於流水而監於止水積善於躬兮其觀在此自今兮欽於世世歌闋而去

放生池碑

張端

恭惟主上臨禦以來履國步艱險痛二宮塵憫生靈塗炭念祖宗以仁孝治天下廼廓度量戢干戈同盟鄰壌冀以迎奉二宮而息生靈之禍十有六年秋翠華南旋極爲長樂是後屢遣間使迓淵聖皇帝鑾輿其親親仁民愛物之心可謂備至明年大臣百辟思有以發揚盛徳而伸報上之誠以祝萬年無疆之壽以爲孑孫千億之祥援唐肅宗遣使天下置放生池故事以聞詔可其奏爰命措置蓋將示天下以好生之意俾人知爲善物遂其性也臣仰嘆聖恩沾被動植古無倫比恭與官吏士庶尋訪舊迹皆云昔𨿽未有今上皇帝與人爲善與物爲春濵海之民感被聖化洽於其心剏而爲之孰曰不可垂髫戴白眾口一辭於是度邑治內外之地乃得妙相寺之舊池辟而新之疊石而甃之環以欄楯周圍十丈有奇命寺僧守之遇天申聖節舉而行之使含生之物圉圉洋洋頒首莘尾不罹罾笱网罟之患其利博哉臣庶以此而奉吾天子吾天子以臣庻所奉而承顏長樂其樂烏可已耶況魚之爲物非若獸之善走鳥之髙飛网罟所至罾笱所及𨿽婦亦可得之先王爲是川澤有禁漁捨鰥鮞美萬物盛多則以魚麗爲王者之政言萬物得性則以魚藻思王者之徳今天下州縣率遵聖意思波所鐘罔匪文王之靈沼豈止肅宗八十二所而已行葦忠厚指日可致萬壽無疆本支百世永保宗社以太平玆天下臣子之公願而感召之理固亦宜然臣謹拜手稽首而獻文曰天地大徳惟生之云徳配天地與萬物爲春何以先之親親仁民皇帝卽阼國步多艱生靈塗地二宮蒙塵痛軫宸慮以柔圖勲乃戢干戈惇好厥鄰奉迎太母長樂極忻繼遣迓淵皇是謹同樂宇宙開樂寧親大臣百辟誠欵獲伸放生之池唐肅是因伏於閤門拜章以聞詔可其奏臣民率遵恩波所鐘徧及無垠能盡物性至誠則然於物咸若詩書備陳今吾天子克光於前俾爾含生游泳淵淪池也如此江湖不言四海歌誦天子之仁必得其壽億萬斯年本支百世防防振振大開明堂四夷咸賔

薛公井記

齊碩

薛公井者故寧海知縣毗陵薛公抗之所鑿也隆興甲申公來長斯邑利興害除眾以便安初市去水逺汲者頗囏於挈防公浚大井於縣治之東北廣度坊泉源寒冽恵利博甚厥後渫治弗以時殆泥不可食嘉定癸未郡守齊碩訪得其處而溝渠湮塞甃甓傾圯非復舊規乃捐緡錢命縣丞張修董其事旣加浚治復作亭覆之庶無負前人開創之意且匄名翰墨手大書其扁掲之亭上並銘而列之石於以永邑人甘棠無窮之思云其源也深其澤也永流祉不窮如酌此井

八景樓記

髙似孫

帝子降兮北渚目眇眇兮愁余嫋嫋兮秋風洞庭波兮木葉下此瀟湘風景屈宋情思筆力不可控書不可殫杜工部詩天寒漁父网罟凍洞庭瀟湘雪千里玆彷佛爾可控耶桞桞州詩煙銷日出不見人欵乃一聲山水緑亦梗防爾可殫耶控耶桞杜以江山自任目歷身渉大略若此若之何並包也囊括也山水之壯壯於湘中莫如海風物之神神於湘中亦莫如海六鼇出沒三山若沐乾浴坤一碧萬頃天琛水怪鮫室珠宮何有何無祕怪恍惚尢非湘中所可及然騷人所少至壯士所少防故事軼而不著迹郁而不彰然如陰鏗詩海上春雪雜天際晚防孤羅隠詩洞連滄海濶山擁赤城寒韋述詩樹入江云盡城銜海月遙祖詠詩海色晴看雨江聲夜聴潮耿湋詩海田秋熟早湖水夜漁深包何詩海云朝滿市江鳥夜喧城諭坦之詩海曙霞浮日江遙水合天李頻詩陰霞出海散落月向潮流顧非熊詩塹起背城鴈帆分向海人李益詩片雲歸海暮流水背城閒詩家者流雋賞固不一可景名尢不一也英英哉陳君堯章甘棲其濵斵其麓凡海情狀以智受之又希昔人所以心乎愛矣者爲其遊息之物髙明之具𨿽未得拍斯防建斯酒固已翛然望蓬萊之雲气懷乘桴之壯遊爲之辭曰鯨可鞭兮走鱗洲右洪崖兮左浮丘拂北鬥兮違玉樓閬風寒兮雪意秋天不濕兮海西流腳蹋月兮舞鼇頭兩鼇前兮挾吾舟龍起舞兮魚飛浮酒注海兮不可籌蕭玉裂兮慿夷愁叫夫君兮一夷猶夫君醉兮吾歸休

應心泉記

賀允中

居士賀子忱編茅爲屋與其孥寓居於天臺山萬年禪院之西地勢爽塏土脈深厚植花種竹日以成趣惟是水之去人稍逺而饙餾滌濯之用不足上有小澗走以竹渠則寒月常冰下有廢井汲以桔橰則人力深勤一日居士齋心炷香仰首穹靈而祝之曰聚族百指結艸而居上下蔬食甘苦一律所需於世者甚薄而瓢飲之樂未適其願昔耿恭拜井而泉溢王覇濟渡而冰合𨿽今昔異時閒殊事而約已爲眾有求斯應誠苟至焉理則均也神其吐之乎旣祝之十日旱陽驕亢气蒸如焚捨之東北相去十步不加穿治天冽之泉旣潔且丰其甘如醴其寒如冰其澤如玉其淸如鑑由是一家之用不煩人力而遂給足衡茅之勝寖以膏潤矣山中父老明日舉相謂曰此地無泉何慮千百年君居未久而浹旬之間忽於平地湧激靈源若出造化如是之敏是何祥也豈天嗇其竇將有待而出耶抑時至事契而適相濟遇也將以化尼父之雨以資之後學耶將以興傅說之霖而被蒼生耶不然則泉源混混不捨晝夜胡爲一日而驟至也居士曰汝無佞予予將告汝夫通天下者一气備萬物者一誠我之禱也以眾泉之應也以心天地鬼神昭昭然常在人上若將閔予而告之曰爾家何貧爾志何淸棄官何勇樂閒何眞人棄爾取人疎爾親處荒山以自適邈四顧而無鄰地若有泉而不畀天下其孰與爲仁以吾心如陶潛故得泉涓涓而始流以吾心如李願故得濯淸泉以自潔吾方將拜天之遺落泉之成借此之居以爲斜川盤谷求諸文人作賦序以侈其貺而流其聲不亦可乎父老曰唯唯居士乃命工甃

康濟泉記

顏度

臨海令顏度乾道三年五月二十四日祈請白鶴山靈康祠見寢殿右階下水津津溢地面穴之得泉自殿址出與左靈濟泉適相直無分寸差因名曰康濟以廟名且取人兼濟也築亭泉上如其左八月二十六日亭成書是爲記

節孝巷記

石墪

淳熈二年臨海郡尢侯袤奉慶赦書上故鄕貢進士朱伯履妻陳氏賢行天子嘉尙有詔特封安人旌表門閭仍宣付史館明年春三月詔下侯卽其家樹闕復其子孫世世毋有所與如律令又名其巷節孝大書而掲之郡人創見奔走觀瞻歡呼嘆羨歸告其家室及其姑姊妹女子相勉以安人爲法安人子希尹希牧移書墪曰吾母旌表吾將求諸給事吳公爲之記節孝名巷子其記之墪安人甥也二表兄命墪墪何敢以固陋辭竊嘗謂天之生人莫不予之以仁義禮知之性使之有君臣父子兄弟夫婦朋友之倫性焉安焉之謂聖復焉執焉之謂賢窮人欲而滅天理民斯爲下矣夫先王之時道化行人倫明故人不失其性𨿽江漢防女無思犯禮汝墳婦人能勉君子以正去古旣逺上之人專以刑政爲治民免而無恥所謂士者固已馳騖乎利欲之途一遇難戹往往忘君臣父子兄弟朋友夫婦之分彛倫攸斁有不忍言況婦人女子乎國家聖聖相承爲治不專以刑政比之近代習俗最美忠臣孝子義夫節婦名聞於時不可防舉求如安人節孝之全則亦絕無而僅有貢士之沒也安人方丰少或以再行爲言安人號慟引刀自刺左右救防得不死事父母舅姑孝姑百餘嵗安人順承無所不用其至教二子問學皆有聲稱爲女爲母之道於是乎盡天瑞孚應園桃異實庭萱合頴卒之郡侯有請帝命下頒行成閨門名垂史冊節孝之巷煇映山川盛矣哉惟天子仁孝本於天縱以太上皇帝壽登七十亙古未有躬行慶禮恩被臣庻訪求節行尢爲丁寧思欲風厲天下俾天下之人不失其性不亂其倫以漸復三代之淳厚故能旌安人之賢惟安人髙節至孝爲人之所不能知知而不惑仁守而不憂勇決而不懼故能膺非常之寵惟郡侯尊主庇民至誠惻怛故又能推廣天子徳意而取節孝以名其巷者劉卿妻桓氏刑耳自誓沛相王吉奏髙行顯其門閭號行義桓殆與安人異世而同符視鄭公之鄕髙陽之裏誠不足多鄕使安人生而男也術斯以往於治國平天下將無所不可婦人女子成就止是可不惜哉安人年九十有四齒髮不衰自今福壽益隆子孫益昌豈惟一郡一時之所矜式四方萬里之逺百世之下聞安人之風亦必有興起者矣安人奉直大夫守中之女太子詹事良翰之女兄朝散大夫景山之子婦朱氏望出義陽五代之季縚自永嘉徙臨海世以孝義相傳至安人始益彰著遂逹於上云

朱氏旌表門閭碑

吳芾

淳熈二年今皇帝以太上皇帝壽登七秩亙古無有思鴻厥慶施於臣庻廼十有二月赦文孝行節義著於鄕閭者長吏以聞當議旌錄先是元年正月臺州守臣詹儀之奏州之任者曁士民凡百一十有七人合詞言臨海縣貢士朱伯履妻陳氏有節行伯履早世年盛子防媒氏請復有行陳氏撫膺慟絕旣蘇嘆曰吾寧速死忍聞此言引刀欲自翦侍婢亟持之廼免事父母舅姑至孝姑宜人林氏年髙齒豁陳氏手調防甘動能順適其意姑垂絕執其手曰願婦子孫壽數如我訓二子希尹希牧有法以文行孝友稱陳氏年九十有三齒髮不衰姆則壼彛州裏所矜式天產祥嘏厥有桃實萱頴之異請以其事列諸朝特加褒表以爲節孝勸州遣吏按驗如狀謹以聞十月守臣趙汝愚繼剡上皆未報會慶禮行耆年髙節悉加崇奬邦人援以爲請守臣尢袤申前奏上嘉其節明年三月壬戌有防特封安人旌表門閭仍宣付史館詔書至闔郡讙迎耋稚竦觀植門建臺諏恊令式臺成有白雀翔於上見者異之一日希尹希牧踵門曰母氏之節亦旣列於贊書詔於太史矣願公勒諸石益爲不朽傳芾辭不獲命則進二君而言曰予昔與君之諸父逰習聞君家事君之祖母林宜人治家以禮法教子以義方聚族千指內外無間言宜人年百有一嵗時郡守宗公頴欲請表其門會頴去弗果善積益丰委祉厥婦安人實太子詹事陳公良翰之姊風節義防濡染素熟承姑慈訓厥徳惟肖庸能身享上壽保有全節方聖上以孝理天下湛恩下逮首承天寵爲世世萬子孫光耀且俾鄕之爲婦爲母者以安人爲法今君又克順承侈大之是皆可書也已予旣紀其略而又繋之以詩詩曰婦徳之修至隱而昭行成於家而列於朝國有勸懲當罰而止孰觀而化表厥宅裏淑哉若人識明志堅之死靡他不貳所天節則髙矣報亦云侈旣畀以年庸介爾祉嶪嶪崇臺左右其門匪臺之崇維徳之尊詔而子孫勿替勿懈永言保之毋俾臺壊告而裏閭而婦而母惟節惟孝惟臺之視聖孝不匱善推所爲我詩於石垂世作規

東巖堂記

曽丰

天臺鴈蕩二山見謂二淛第一勝處山距郡逺近郡士大夫往逰焉酷愛之觴酬詠酢之不足假繪素以幻其姿行輙自隨又不足假石以幻其態坐輙自對又不足相所居前後左右山天所予形崢嶸耶畏佳耶陂陁耶壇曼耶百爾屈奇與二者彷佛則又因天之資參地所宜宜花藝花宜竹藝竹宜木藝木以爲家園因人所藝參地之利利亭築亭利臺築臺利榭築榭甚者軒堂樓閣具以爲園觀公退私郤曼賔客不者道家人濕則從目燥則從足花竹木之間醒則從坐醉則從臥亭臺軒之上嬉忘勌勌忘歸士大夫之所及類然也今臨川史館修撰郎中陳公又有出乎其類者存曰山勝不失兩全園勝寧容一偏於是劃所辟城東十畮而東西之東所掲曰小瑤曰生秋曰風曰蜜露曰齊芳凡五匪亭臺伊軒榭西所掲曰閙春曰見笑曰問開曰花嶼曰飲巢曰數紅曰記好曰渉趣曰四友凡九匪伊誰之外則二堂突兀五居右故東曰東巖五之會也西曰勝賞九之會也物不兩大東巖又西勝之會歟公自慶元丁已經始於玆未考工且治且享自爲韻語樂章發揮之諸賓客賡音就詠創思別吟又從而推廣之園無遺景景無遺勝卷軸轉至余嵗在甲戌矣徽音徽思殆盡式防且繹堂爲園不可泛觀圍爲山不可常見設也夫山鮮有不屈奇者惟士大夫胸中自有屈奇然後山之屈奇聴命焉園所掲十六大歸取花竹木故事命之東堂則惟巖勝屈奇之最而巖體中虛又與道似故耶道以虛禦羣有巖以虛禦羣勝魏國張公之紫巖衛國畱公之梅巖侍郎李公之巽巖𨿽莫非以其與道似取也抑亦三公道與巖似此以此之屈奇命彼之屈奇聴交相合符然歟𨿽然三公者二職經綸一職論思畢然後退與巖休公出爲使入爲郎時則二未一職已經巖始亡廼太蚤計是不然巖之休公之心同一虛也心與虛俱道天下公所見未必不毛眎法從粟眎宰輔論思經綸國務所者猶我須歟虛以應之不我須歟虛以聴之虛在我須在彼所虛大小何如我所計也大須則大應小須則小應豈我所計哉充公之虛應國之須大以小眎小以大眎無不可玆於臨川也小以大眎來哉出守與虛舟俱戾止坐塡與虛位俱歸歟入息與虛室俱而生白矣大以小眎將不外玆意者巖特其虛所寄之一猥於堂之未記也周諸賔客推廣意記之公廣壽字成卿云明年寎月望日記

赤城集卷十四

欽定四庫全書

赤城集卷十五

宋林表民編

雪巢記

尢袤

吳興林君景思寓居天臺城西之蕭寺破屋數椽不庇風雨榜其燕坐之室曰雪巢日哦詩於其間客有問君所以名巢之意君曰天下四時之佳景冝莫如雪而幻化變滅之速亦無甚於雪者方其凝寒立水夜气贔屭紛紛皓皓萬里一色瑤臺銀闕亦現於俄頃間然朝陽暿暉則向之所覩蕩然滅沒而不畱矣自吾來居天臺時王公貴人比裏而相望朱門甲第擊鐘而鼎食童顏稚齒羣聚而嬉戲今未二十年其昔之貴者則已死向之富者或已貧而往之少者悉已耄回視二十年直俄頃爾其幻化變滅之速不猶愈於雪乎知其非堅實也於其俄頃起滅之中乃復顚於利害交戰於寵辱汨汨至於老死而不自知非惑歟今吾以是名吾巢且將視其虛以存吾心視其白以見吾性視其淸以勵吾節視其幻以觀吾生則知少壯之不足恃富貴之不足慕貧與賤者不足以爲戚非特以此自警而且以警夫世之人使凡遊吾之巢者躁者可使靜險者可使平而污者可使之潔不亦休乎余聞而嘆曰浩哉斯巢𨿽方丈之地其視廣廈萬間而不與易也夫樂莫樂於富貴憂莫憂於貧賤然有馬千駟不如西山之餓夫紆朱懷金不如陋巷之瓢飲孰知乎匹夫之樂有賢於王公大人之憂畏也哉世之附炎之徒方思炙手權門焦頭爛額而不悔求而不得則躁得而患失則戚戚與躁相乘則心火內焚日夜焦灼聞君之風亦可少媿矣君少嘗從髙僧問祖師西來意又於方士得養生術其淸玉潔其眞竹烈其窮不堪忍而其樂侃侃然余來天臺始識君一見如平生歡時方困郡事卒卒無須臾間毎從君語輒爽然自失顧視鞭朴滿前牒訴盈幾便欲捨去今得歸休林泉之下毎一思君發於夢想則雪巢之境恍然在吾目圍中矣因述君之說使書於其壁以爲之記

香逺堂記

趙師夏

昔我大父宗卿隨蹕而仕南方再轉而丞玆邑蓋紹興之丙辰也今幾百年昔之故老遺民無有在者而階序垣墉亦非其舊獨所植酴醿在聴事便坐之左猶無恙也其子若孫培植愛防轉相告語曰是皆趙公宗卿之手澤其勿廢諸而官於是者不知更幾人矣亦皆知民之意恃以不伐嗚呼可謂盛矣今縣丞趙公因人之情追迹其所由始益加扶植表而出之名其燕息之堂曰香逺蓋取老坡酴醿詩無風香自逺之句而命師夏記之師夏竊惟人之仕於州縣豈不願有以在民者哉而得民者蓋寡也得乎民矣而能久者又寡也長篇短詠浮詞綺語播爲謡誦徧於津亭未幾而蕩若風煙漫無遺迹而以怨詈繼之矣磨石礱碑稱誦誇詡以紀徳政玉軸錦標散入侯門未幾而薦柱支墻斷棄弗顧而以非笑繼之矣圖形肖像托身佛老晨香暮燈飲食必祝號曰生祠未幾而塵罩鼠傷色沈蠧蝕人皆忘其姓名矣是何也顧此弱枝柔條非有吏卒之呵防法令之禁禦稍失顧盼斧柯及之而本根防矣乃能至於百年之久乎此又何也然後知實徳在人非智力之可取人心所孫亦不以歳月而有異而人之有恃乎物與物之有恃乎人其效固殊也今吾贊府之名堂豈不足以有警世者哉𨿽然今贊府以儒學發身以經術從政不皎皎以爲明而人自不能欺不孑孑以爲義而人無得而議寛厚慈良視民如子敲撲榜笞審而後發而必寓以不忍之意歳大侵郡檄視田公盡歷徑術皆以實聞上爲之蠲租發廩獨最他郡又爲緩徵弛禁以來旁郡之米於是商舶合集民忘其饑皆公之惠也繼自於今民之有其生而能有子及孫者不知其幾千人矣而在人之心宜莫可測則是花見愛於人而迎風浥露吾知其又有百年之壽矣後之有繼公之志行公之事則花之壽又不知其有幾而我先公之流芳因有托無窮也記其敢辭公名彥珽字廷玉師夏宗藩諸父行也

東嶼書房記

周端朝

地靈境勝爲燕閒之館圖史橫列昔人所謂天下至樂終日几案者也然則學道者亦樂此乎孟子有言讀其書不知其人可乎是以論其世也因書而得其人因人而得其世所樂在是世豈遂逺哉曩乾道淳熈間異才輩起其大者蓋已接紹宗元振擢光焰或統紀自命前無古人𨿽不得於時猶能激議論之波瀾暢文章之气脈也松山二丁君好學喜事家有海山奇詭之觀諸公間多過焉極譚浩歌愕神鬼而變風霆若其抽架而資諷詠題紙而寄吟哦歷歷尙可想見累十年英淪哲謝往時議論風節凋靡如絲𨿽其文章亦纎嗇而弗騁後生思見前輩如遂古之世也子植少而嗜書惟諸父遺汝是念作東嶼書房而誦讀其中夫書在則前輩風烈尙未亡固春齊暉而秋合照也而子植得以朝夕涵泳於斯可樂也已抑余聞之世蓋有蟬蛻塵垢酲飫簡編者矣𨿽然其書具焉物情世故綱挈目從淺深有則廣宻有度凡事之條理不可越也其所歸宿無不驗也世蓋有棲身事委迹周流者矣𨿽然其書具焉隨事偶變賔敬主肅混混而壑蕓蕓而根其油然以光者不可沒也其悠然以長者不可遏也蓋施止牾合時事萬殊如環無窮而書無不具也在人常自體之而己今子植甞仕於時親逢施止牾合之異以書爲我而退求其心其追省前賢出處語黙之際宜多有慨然於中者歟況其施而不止合而不牾其事乂有大於今者歟松山之園池館增修臨望增辟幽泉故井吐芳而效潔壽藤繁�含淑而噓淸詩人墨客掇蘂而裁冰金石相宣東南有園稱丁氏而東嶼有書房則自子植所以承其先焉子植無嗜好之流而有深湛之思園𨿽華其心何往非寄也書房寄也其書非寄也

康吉堂記

吳子良

侍郎王公榜林君詠道之堂曰康吉林君死餘十載士大夫猶喜道之聮篇續詠堂之光輝如新而林君殆不死也吳子曰世之營屋室以求安身者眾矣計其宏傑詭麗百倍此堂者又眾矣蕩然而丘墟蓊然而荊棘者相望也不爲丘墟荊棘則頽檐敗棟風掀雨摧行路爲之太息也夫興壊世之必有而悲喜異焉豈固以屋室也哉人之智力有盡而義理無窮義理之萌裊如一綫亡而存絕而續也智力所到煙雲排空存而亡續而絕也林君死於布衣無寸爵以自援智力微矣余友其子逢吉而間過其堂則環顧皆書也書者義理之防也聖賢淵微古今謨憲進而範俗退而禔身取之書沛如也林君之所以遺逢吉亦逢吉之所以遺其後也余不識林君而攷諸鄕論信儒者已今逢吉又博而詢古約而通今衝實內充章采外炫此義理之傳書之澤也夫心恬於義理之謂康不必其身之老壽家裕於義理之謂吉不必其後之顯榮世以智力而林君以義理此悲喜之所以異而屋室之興壊不足論也𨿽然義理一而書萬殊毫釐之際逢吉盡心焉於以訂家學之源流正後來之趨向使義理愈傳而喜道斯堂者餘百載而未厭林君終不死矣林君名師藏逢吉名表民

盡美亭記

張景修

仙居邑之美者也而一山盡焉福應山之美者也而一亭盡焉盡美亭者非盡一山之謂盡一邑之謂也朝奉大夫龎公倅臺之二年季按屬邑轍環七百餘里可謂勞矣然至於仙居福應則徘徊四覽嘯詠終日欣然忘歸信乎美哉一日謂景修曰昔朱超石云登北邙逺眺則眾美都盡予於此山見之矣山距城二里崢嶸獨秀浮圖居其上而亭居浮圖之南余名之曰盡美焉子爲予記之景修曰唯唯𨿽然公之意豈有窮也不遺一景一物兼收而並采猶東西之不可相無邑之栝蒼章甫紫�韋羌皆峯巒險絕巖洞瓌怪而溪流渺然煙雲晦鷗鷺出沒平波魚唱斷壠樵歸有騷人畫史不能工也夫豈易名哉邑令劉君襲明雅爲公知圖序以告於是又知福應山者皇祐間令樞宻直學士陳公述古名之也陳公賢先正勸學文垂於世逾四十年公實作是亭公賢宰相子人門冠代不驕富貴而意乃在乎山水之間愚將見其美不專於竹石花木風晴雨雪之際而在乎學者之材也噫美於是盡矣

種徳庵記

葉適

餘同年友瓊州刺史郭宗之旣沒十年子森卿用舉者五人知崇陽縣磊卿鎖主簿防中乙科皆防余容成之陽始余與宗之別長沙宗之卒而余有大戚不暇哭又不能弔相對慚惋而已故訪其家事甚詳森卿曰先人葬蓮堂蓮堂之山吾數世墳墓所藏也並墓之廬吾先人手所建也郭氏自鎭將傳祀三百約而久勞而安至曽大父正信均淑一縣所取平也大父施捨惠助一鄕所倚成也而後先人士以文顯吏以善最然而端直寡偶不視時向背縮斂自愛不倚勢進趨毎曰吾欲先世流澤常在子孫使墳墓永有蔭托爾奚以多爲故廬上之題我兄弟以種徳爲之名者先人之志也余聞而嘆曰允哉夫家非徳不興徳非種不成𨿽一人之家未嘗不與天地同其長久所以不能者天地種之而人毀之也人之所就未毫末而以丘山之心承之爲益幾何然則謙者種之盈者毀之也我可以得彼豈可以喪一夫攘臂萬人裂其肘矣然則讓者種之爭者毀之也義勇而先利怯而後君子也小人反是然則亷者種之貪者毀之也冥升疾走轡必失禦必蹙徐行安步神乃泰气乃舒然則退者種之進者毀之也爲其厚不爲其薄治於已不治於人寧散無積寧儉無忲皆所以種而不敢毀也朝種暮獲市人之徳也時種歳獲農夫之徳也種不求獲不敢毀不敢成聖賢之徳也沖漠之際萬理炳然種者常福毀者常禍天地之徳也郭氏其知所以種矣知所以種則知徳矣

雲海觀記

丹丘列仙之所萃自昔有道術者多居焉歳在丁酉松山丁君少云始卽其所居之南依山之址辟而爲園逺近蔽虧髙下輝映回還委折而曰堂曰亭曰臺曰榭曰林曰坡曰窩曰谷無慮二十餘許意匠翦裁各成面勢然已具載於雪巢林景思之賦詠矣至於一日千里偉然有奇詭特異之觀可以拒髙明排埃使人徘徊顧戀而不能去則自小垂虹而入跨蓮蕩不知其幾何畝有堂巋乎其上而曰芙蓉此尢雪巢之所長吟而永歌者蓋煙霞之吞吐雲气之開斂日光之出沒野色之濃淡隠幾而望有若道家所謂海上之三神山也相與隠約拱揖於有無冥漠之間龍川陳同甫來自永康一見輒心可每與少云少詹擊節抵掌譚王說霸窮日竟夜而不知倦間舉酒以屬少云自李謫仙死世無奇士誰能騎長鯨駕大鵬徜徉恣肆以與之爲沆漭汗漫之遊乎時庚子距今五十有二年矣子植倦遊來歸遐想舊事因芙蓉之故址敞爲傑閣髙軼霄漢旣成而以雲海觀目之蓋取坡公玉霄雲海之詞以足先世之所未爲者夫紉隳緝墜使不一失夫前人之遺固非世其家者不能不惟曰世其家而斥大其所已成規恢其所未備西自秋堂廣袤開拓伐蓬藋列花卉極水石林麓之盛蔥蒨茂蔚對蒙泉精舍殆若異境且旁築客館數十楹東由松嶺度橫杓防緣夷猶上下壠阪有幽泉溢出防防碎石間循其右以上挹蓬萊雲气若幾按間物而又於東北之隅掲爲此觀是豈不足以先志侈後觀哉子植旣集友朋以樂之且曰覩天地之大覽山海之勝吾何敢於自曠亦聊以憇其馳驟焉爾友朋悉詞請曰往者之屈來者之伸此易所貴乎隨時之義又奚必勤計慮於一出入息之間耶𨿽然巨浪喧豗迅風橫潰回轤轉櫂則卽有泊岸遵途之捷矣故進而競於物也詳不若退而反於己也約此惟有道者知之子植其不講於道乎子植名木

藥園小畫記

謝伋

右藥園小畫一卷作雲林室廬人物艸木鳥獸伋先世旣無盈餘且漂流轉徙不能治生產久爲祠官俸入至薄居不敢近州縣食不敢飽粱肉於窮僻處人棄我取粗辦一防家捨之旁買石田葺茅竹爲園囿辛勤十餘年根撥皆自封植下澤欵叚其來無時板輿輕軒或因分胙而至以爲艸木諸菓物皆藥也總而名之曰藥園園陿小不足賦有僧了宗者來遊寫以淡墨樹輪相糺林木茂骫藤蘿滋蔓樓閣隠於其中靈石寺也出苔蘚山門緩步荒徑挾平頭奴載一壺酒貌伋也垂楊夾道叢篠插籬羅漢大樹映門者園也下黃甘塢後浸白蓮池池上偃蓋松紫霄諸峯羅列目下是爲水芝軒蓬藋數楹中檻靈泉館僧閒棲鹿於後有坐起更衣之房是爲挽衣寮水泉甘香鄰曲汲不絕作屋陰樹是爲潤畦亭把茅蓋頭孤鶴暮入題鶴乘後望古松百章籬內巨竹滿坡面雙槐背三章一堂二內榜曰斸靑由堂而西上薜荔階別一小丘最後得之地多薏苡不絕其本乃結艸庵檐以竹瓦榜曰明珠主人或挽衣於寮或抱甕於亭出灌諸畦或坐於堂上使童奴蘇蘭椒桂酌泉烹茶或采蓮斸藥惟意所在挾書登山山明水淸人迹斷絕聞猿啼鳥鳴而已意隨事更景與時變而畫亦難盡也宗吳人筆迹甚可喜

松山林壑記

陳耆卿

松山林壑者丁君少云幽棲之所也余聞丁園名素著又以趾其園者多偉人遂益著按其所昉於少云者二十有五衍於子植者三十有三大較松山其主名也而東際海西接仙源水自西南數十折而至東北其橫竪側出如一步武而神工隨也其倐窈忽爛如一頃刻而物換也其遞涼燠雜幽麗如一拱揖而四序之變交吾前也蓋好境天吐佳趣人涉俯瞰而仰答逺矚而近觀萬象橫陳迥不可狀其以爲幽棲則宜𨿽然古所謂幽棲者未必具是也今必具是哉夫具是心未必具是景也廼若其景具則是心益具矣心具無景不淸否則無景不俗君之於此景也寄此淸也其淸非錮於幽棲者也自其善積於身孝熟於親義洽於人充其心可以達也或不得充而可充者在則𨿽窮無燐況復有不窮者邪故大而天地之周流細而魚鳶之飛躍攖吾目慨吾心景隨心生而心不隨景以逝是眞幽棲者也非錮焉者也夫出處之義亦大矣幽棲者處而不出者也故少云不及仕而子植旣仕矣非可以處而不出也然則知所以處而後知所以出蓋處而不出固未礙於行義出而暫處又所以精於求志而章明之也故子植之歸也而於此尢惓惓焉蓋君兄弟所從遊如葉水心陳龍川正偉人之尢者皆嘗與之婆娑偃仰詠歌講誦於其間其笻影屐聲鷺猶能認憶也今二公已逝而淸薌館方築當有名勝豪特袂連簮盍與之共籌此心者而予以官守未能隨也子植又言山之阿幽阻面勢者尙眾規而未成者亦眾然則子植心固無盡而其景得有盡哉其心少云之心也非錮於幽棲者也

劉阮洞記

鄭至道

劉阮洞其傳久矣余竊邑於此訪於故老往往不知其所在此按圖得之以詢防國寺僧介丰者乃曰洞居寺之東北二里斜行山谷隠於榛莽間人迹罕及本朝景祐中先師明照大師嘗采藥還見橋跨水光彩目二女未笄戱於水上如劉阮所見此水仙之洞府也元祐二年春植桃數百本所以追遺迹繼故事也越明年三月十日丁丑寺僧報桃花盛開並以其景物之盛求名焉令率縣尉縉雲郭儀彥文監徵開封曹得之來遊而黃巖主簿西安王沔之彥楚與其弟宣徳郎知金華縣事漢之彥昭繼至乃相與幅巾杖藜徜徉行歌沼澗而上觀淥波之漣漪聴寒音之潺湲防風過之餘音淸逺飄飄然猶鏘佩環而朝玉闕也遂名之曰鳴玉澗澗之東有隖植桃數畦花光射日落英繽紛防綴芳艸流紅縹緲隨水西下此昔人食桃輕舉之地也遂名之曰桃花隖自隖以北行數步攢峯疊翠左右回擁中有澗流隨山曲折而遊人之道從之及水窮而道盡則有潭淸徹淵澄可鑑毛髮羣山倒影浮碧揺蕩中有洞門潛通山底其深不測𨿽淫霖暴至而不盈大旱焦山而不涸此等僧見金橋之地也遂名之曰金潭潭之南滸水淺見沙中有盤石三不沒者數寸可坐以流飲自上流浮杯盤隨流蕩漾必經三石之間俯而掇之如在几案此羣仙防飲之地也遂名之曰防仙石擬石之端仰而視之三峯鼎峙峻極云漢寒光襲人虛碧相照懸崖落花紅雨散亂其東峯則孤危峭防儀狀奇偉上有雙石如綰鬟防遂名之曰雙女峯其西峯則壁立千尋上連巨嶽朝陽方升先得淸照遂名之曰迎陽峯其中峯則居中處尊以雙女迎陽爲之輔翼羣山之翠合而有之遂名之曰合翠峯三峯之間林麓疎廣艸木瑰異左連瓊臺雙闕之山右接石橋合澗之水采芝茹術擷翠佩芳杖履輕而白雲隨笑語髙而山谷應翛然而往直欲跨雙鳬禦淸風逍遙乎不死之鄕而不知塵境之卑蹙涉世之有累也遂名之曰迷仙島以出至於迎陽峯之下有巨石偃於山腹廣袤數丈寺僧目石爲址構亭於其上畫角雕楹翚飛鳥革前臨淸泚瓦影浮動魚跳圓波光弄樽俎浮杯之迹顧指在目遂名之曰浮杯亭是日也天气淸明東風和暢巖端過雨疎雲漏日余與諸君防裀蓆挈壺觴上登崔嵬下弄淸淺流觴籍艸惟興所適山殽野蓛具於臨時膾靈溪之鱗茹金庭之蕨無備具之勞也掛衣長松落防幽石帶慵則披衣履倦則跣足解巾漉酒玉山自頽無衣冠之束也意所欲飲命尊注之一引而盡量窮則止無鐘鼓之節也酒酣浩歌聲振林木音無宮商惟意所發樵夫牧廝爲之捫髙崖履危石荷柯倚筞而視之彼烏知其非劉氏之子阮氏之孫厭洞府之未廣而復爲山間之遊乎旣而夕陽西傾暮煙四塞洞天之景恍若失之於是尋雲路騁歸驂松月照人金影破碎遙聞雞犬乃悟人間諸君皆瞿然而驚相顧而語疑夫陵谷之變更而子孫之遷易也時郭彥文立馬謂餘言曰數千百年湮沒之迹自公發之今日勝遊之樂可無文以記之乎余病夫山水淸而文辭俗景物富而才思窮不能盡洞中之幽趣固辭而不獲免乃書其所見之實以塞來命若夫冩難名之象發不盡之意則諸君之新辭雅詠在焉非予所能道也

委羽洞記

謝伋

臺州黃巖縣西五里有岡阜連屬艸木茂宻其洞曰委羽父老相傳數十年前常有靑衣童子戲洞口居人以滓穢混之童因忽不見紹興辛酉今石城使君李侯端民令玆邑暇日勸課農桑至其處始擇道士董大方主之稍給香火華之用大方以符水治疾病輒卽愈邑人重之以是二十年間堂殿門廡髙明靚淨庫廚湢浴具體而有始變荊榛爲勝地按大洞記甌粵之間大海之涯地產方石眞人劉奉林所居也奉林嵩髙逸士避周季世棲焉控鶴輕舉墜一大翮人名其山曰委羽某寓居三童山鐘鼓相聞嘗一再至及守縉雲大方遣書求文記其事復曰我本山林主郡非好也盍俟歸及浙右又以書來曰公又渡浙而西矣歸期寧可以日月冀哉且洪農寓公重道相悅欲成玆事許列銜石上矣敢固以請乃序而爲之銘銘曰昔有仙人夘金刀雞犬同升記阡陌九臯聲聞至今存上天下天曽委翮仙人一去幾千載閱世眞同駒過隙長官好事經李侯大洞主人親推擇穹隆堂殿復一新照映林巒無夙昔寓公耆徳上淸都豈有他楊畢玆石碧落侍郎寧復來葉令飛鳬塵幾隔太乙靑藜儻可尋去共研朱防周易

赤城集卷十五

欽定四庫全書

赤城集卷十六

宋林表民編

有宋八行先生徐公事略

陳瓘

瓘謫居臺郡嘗往拜八行先生之門先生姓徐氏名中行世爲臨海人父都使公有逺識不事生產毎樂教子幼遣就學鄕校已有雋聲聞安定胡公講道蘇湖間其徒各以經轉相傳授又使之逺遊求師友淵源之學先生至京都首謁範忠宣公一見賢之繼薦於司馬文正公公謂斯人神淸气和可與進道他日不爲國器必爲儒宗防福唐劉彛赴召得安定所授經館於梵捨熟讀精思攻苦食淡夏不扇冬不鑪夜不安枕者逾年然後歸葺一小室終日危坐幾於解悟凡誦先聖書必爲之冠帶開卷得意者用片紙記錄黏於壁間以備觀省杜門卻掃歳或一出識與不識者皆知其爲安定後學也祿未及養而都使公以疾卒先生純孝天通垢面跣足廬墓三年甘露累降躬耕以事毋毋老齒髮不衰以其餘力葬內外親及州裏貧而無後者十餘喪人嘉其行誼與山陽徐仲車並稱累舉進士不第以明經教授鄕邦逺近來學者肩摩袂屬至僦捨處之先生之所以教必自灑掃應對格物致知達於治國平天下俾不失其性不亂其倫而後已故髙第弟子仕者多循良處者亦修潔臺學之盛獲冠疇昔赤城羅適與先生爲莫逆交元祐間持節本路率部使者以遺逸薦諸朝且舉代已官職其槁奏有髙蹈丘園沈淪艸澤徳行純茂孝悌彰聞之語先生屢書力辭羅竟莫能奪崇寧中詔天下以八行舉士郡太守李諤保奏全備八行事狀躬偕寮吏造其廬具安車禮遣先生終不就聘去城之黃巖一日防親朋列飲酒數行取平生文槁悉付煨燼爾後服道衣戴華陽巾握靑藜杖風晨月夕往來乎委羽洞天諸子以籃輿侍其後眞有司馬子防之風忽有客謂先生曰世方爭奮以求舉公今獲舉而退避求舉者固可罪也避舉者非要名乎先生答曰人而無行與禽獸奚若律身治已直分內事使吾得以八行應科目則彼之不被舉者非人類歟是啟其鄕原之賊也吾且不忍沽一已之爵命以蠱天下之風俗何要名爲客慙謝而退於戲賢矣哉瓘元丰二年塵忝一第經遊宦塗見賢士大夫稱道先生不脫口被謫此來猶幸親炙亦奚憾焉然先生髙節足繼孺子瓘之不肖深有媿於仲舉先生不以瓘卑鄙辱追雅好於千載之下果何幸耶政和癸巳黃巖隠士左緯經臣裒詩訪瓘於寶城方丈語及大略經臣勉瓘紀之越十載先生之門人陳公輔遽以卽世告瓘發緘慟絕亟起爲之書謹授介紹俾藏之泮宮以詔來者作傳

杜孝子傳

蘇舜欽

臺之黃巖有至孝之士曰杜誼誼性惇篤不苟惟信義所在事父母極其孝其父剛狷獨不良於誼惴惴憂恐不自容竊伺顏色更端而進進則呵逐笞擊而後已日日如是而日益勤康定元年九月喪其母逾月又喪其父號慟晝夜不絕勺水不入者累日卜葬於仙村之山下徒跣負土爲墳往來十餘里日渡塘澗泥水沒於骭𨿽大雨雪未嘗少止手足皸裂血流則以漆塗之毎覆一畚必三繞墳號而後去如是者三年旣葬遂茇捨墓旁人往視之輒遣去日一飲不葷暮夜狼虎之迹交於廬側誼獨不恐明年吳越大水所在山皆發洚推巨石走十數里臺山於他山爲髙而水又至並山之民居廬田墓畜牧漂壊者眾而獨不及誼邑人數千迹誼所爲以詣郡郡爲上聞天子下詔書奬慰賜帛粟予謂父嚴子孝人之常理又烏足道之哉後世寖薄乃有孝悌之舉人始知勸而克厲近世孝悌之舉又廢禮義之教不施於下爲下者不相師友而道義蓁焉所在泯泯無所取法率情放俗蕩佚不還時或有至焉者則蕭然無所依歸朝廷不用州縣忽不爲念不爲世人笑且非者幾希矣非自信至明者故亦自疑其所爲而怠焉爾不若古之士大夫聞一善則稱道而標舉之使爲善者不怠下流聳激而慕向有所信而取正焉越俗浮於節行不堅務以華靡相馳逐誼生於今世而且又在越非至性安然趨就此行故非教之習之之至者矣非牽於世尙以沽榮利者矣使聞而慕效篤於親親者教自誼始余得實於臺人故爲作傳以俟史氏之求

徐季節先生墓志銘

石墪

淳熈七年春正月黃巖支汝續踵門拜且泣曰吾邦不幸去冬十有一月六日鄕先生徐公棄世晚學後進無所依歸諸孤將以二月十六日葬諸臨海明化鄕梅溪之原防稽孫君應時季和尉黃巖辱狀其行而幽堂之銘願竊有請予嘗與先生同場屋識先生望之儼然若不可親卽之溫然若不可捨逮今三十七年矣𨿽聞先生學日進徳日崇而蹤迹飄泊不克承教季和予友也毎趨郡輒爲予言與先生遊處狀予方將拏舟造焉而先生亡矣玆銘也何敢辭然自揆不肖言不足以傳後彰之者晦之重爲先生累則又不敢當旣而季和數見徵於是敍而銘之謹按先生諱庭筠字季節曽祖議祖爽世居臨海父中行篤學躬行教授鄕裏與提刑羅公適厚善崇寧中郡舉八行不就始徙黃巖先生幼有髙識十四入郡庠淳固修整輩行敬畏事父兄孝友天至居喪毀甚旣免喪猶自傷不忍娶者十餘年朋友彊四十乃娶紹興丁巳預計偕後再赴舉時秦丞相顓國有司爭獻諛策問中興歌頌先生慨然條其天下大勢未足以爲中興者五識者韙之然自是試輒不利終不變所守以求合郡延充學正以禮法率諸生邑大夫故提舉王公然故待制陳公橐尢愛重之政事多所咨決尉今龍圖鄭公伯熊生日有獻歌詩者先生作上壽論貽之公得論喜盡郤賀者其罷也求言於先生先生曰富貴易得名節難保公敬受焉今上嗣位之初詔四方上封事先生述數千言將上之已乃不果卽削槁不以示人尋有防加恩舉人五到省年及者與嶽祠先生適應格所親皆勸之先生曰吾嘗艸封事其間言嶽廟冗錄無用𨿽不達可躬蹈之耶因亦不就廷試深衣幅巾放迹田裏不復至城府郡侯尢公袤聞其名特遣書致慕用意先生年益髙齒髮不衰一日忽命駕歷訪舊遊徜徉幾月歸感防疾革敕諸子送死一用司馬公儀諸子泣進藥卽自力起坐神气瑩徹目光烱然手納藥未竟曰吾往矣瞑目而逝享年八十有五先生娶陳氏子男四弗如弗爲弗君弗思弗思蚤卒女三適章化鵬牟述牟如璋孫男女十有一先生天資剛正質實不事緣飾服食器用專取朴素事無細大必誠必敬臥必登牀而後脫巾旦則巾而後起終日危坐不欹側口無戲言不祠神佛獨嚴其先祭以分至祭之日𨿽疾必扶以拜不焚紙幣不事陰陽吉凶之說師慕洛學讀書不治章句務行諸身手疏聖賢格言掲之壁朝夕對以自警接人和易無貴賤之間不輕臧否人物與人言依於仁義忠信朋友有過面責不少假借小夫賤一善可取稱嘆不容口家甚貧授徒爲生所入僅療饑寒餘悉以濟人之急其於族婣尢厚嫁兄之女及友壻之女凢六人天寒遇人於道意有所憫惻輒解衣遺之不問姓名僦居六十年泰然不以爲憂邑長有好事者援洛人獻地於邵康節先生之說欲率錢爲買田廬又錄沒官田宅之善者以歸之先生皆笑不願晚歳諸子始葺居同嶼屋才數間而先生以爲過其欲名其房佚我嘗曰君子爲善欲無愧於心而已非求人知也故平生潛徳絕口不自道其容貌辭气無一毫矜見於外粥粥若無能者臨終謂諸子曰吾少也寧無過晚而自覺其庶矣乎吾惟以不欺心一語佩之終身汝宜念之季和狀先生之行如此惟先生窮居海嶠非有師承之自薰陶漸染之助而徳性精明學術淳正施諸言動舉合節度其亦可謂特立獨行之君子者矣銘曰天之生民厥有常性物欲蔽固以失其正先生之學誠敬是先視彼壁無非格言處已接人有權有度我躬則否我心則豫旣壽且康聲問日隆謂天難知而報亦丰梅溪之原先生之竁過者斂容千載無替

方山隠士杜君壙志

趙師夏

君杜氏名知仁字仁仲臺州黃巖人也曽祖誼祖舜卿皆不仕父春當仕不仕名其燕遊之地曰樊川鄕人謂樊翁者是也母商氏徐氏君徐出也以錫類恩封太孺人娶阮氏繼戴氏四子長曰思睿先君一年亡次思大思永思兼皆業進士三女嫁從事郎紹興府石堰慶元府鳴鶴鹽場管押袋鹽林仲謙進士徐津王賔男孫曰石孫野孫田孫女孫賀生於紹興庚辰卒於嘉定庚辰其日五月癸巳也有詩文十五卷訂禮讀易說詩多所論述未及裒次以是嵗十二月庚申葬於東奧之原樊翁有二子皆以文行名於鄕君其季也君少有俊才爲舉子文操筆卽驚人措詞命意必異凡子已而曰是不足以爲能乃刻意於詩雕搜鍛鏈不奇不已可以肩隨古人矣則又曰是不足以爲學於是卽六經語孟之言考論一時諸老先生風防至武夷之書則拱而曰道其在是窮理求仁吾知所止矣偕其伯氏反覆論說於朋友間一言一字必明辧乃已至其通洽則凡人事之當然與陰陽造化之所以然無不防悉君數試於鄕比皆不中乃大棄科舉絕意榮進時方壯年人驚其決蓋將以求其志也自是刺字不出於鄕閭足迹不至於城邑鄕大夫欲識之者有往謝無往見人有結駟而至則辭以疾望劍佩之顒卭則趨而辟而讓道於樵降色言於寡弱施鈞敵之禮於後生自號曰方山友民示已志也予與君共學友也知予莫若君知君莫若予君疾且病予亟往救則已屬纊矣悲夫乃書其導匶之旌曰有宋方山隠士眾咸曰冝退而爲之誄曰君學足以有爲才足以行之致命委順不競於時無喪無得謂之有徳匪徳其徳以居其則故曰有宋隠士百世以無惑思大等泣拜曰子旣命之矣請勒諸壙

艸廬先生墓志銘

葉適

艸廬先生姓林氏名鼒字叔和黃巖縣人事父母兄無違志朋友不倍其言妻子裕如也鄕裏懽如也其行旣修矣少而廣問博請長而探幽索防老而愈勤窮而益信其學旣明矣面於方山木或春雕艸或冬蕃井不先汲炊不蚤熟蹣行株坐自若也邑後生聚而謀曰得無從艸廬遊乎先生得無思見我乎邑大夫作而顧曰某獄疑先生決之乎某政謬艸廬知之乎年七十一一日筆數牘緘題竟就牀若將寐者視之已卒其爲士者無不弔而哀如不欲生也卒之十月丙戌明年嘉定十年正月丁酉葬於樟槿山其爲士者無不送而號如不欲歸也或肖其像恍乎艸廬之容也或玩其書泠乎先生之音也嗚呼世謂文華之俗薄𨿽躬行朴厚不能化曷不視此乎自孟子爲論世尙友之說始輕視一鄕之善蓋天下所同善者猶未足也況一鄕哉按周官鄕卽國也黃巖古伯男國也二鄕公也公旦君奭預焉一鄕卿也閎散南宮適參焉王國之善卽天下之善也豈孟子未見周禮而以戰國近事言之乎然則一鄕之所謂君子者固無往而不爲君子矣夫疑天下之善不足於鄕而又以一鄕之善不足於天下者惑也先生之子季復幼常除喪來告余旣竊有感於孟子遂以記其墓兩夫人皆陳氏女嫁胡惠連銘曰噫昔追隨五十年近離逺合交傾宣一札不至奄重泉矢詞如忘徒然

大田先生墓志銘

吳子良

王徳父旣沒余爲敍其遺文十五卷將葬其子勵復以銘爲請嘻敍且銘是歐陽氏施之聖兪子美鄰幾者余何敢僣而於義何可辭餘二十五六聞徳父之賢耳熟蓋水心葉公之髙弟樂淨五公之重客篔陳公之畏友也他日防之篔所朴厚嚴重色正而气和不以余晚出辱交焉自是歳必一再詣詣必盡日畱聽其言出入經傳百家上下古今數千載勘訂東都南渡諸儒精粗異同領挈珠貫海湧而嶽立也間出所著一讀怳不可知再讀驚喜而猶疑三四讀乃始凝焉防豁焉通吻膏舌腴淪浹肌髓蓋其思也苦故其入愈奧其見也獨故其出愈奇嘻是眞水心所謂蘇明允之流也是時徳父有重膇疾一室黯黮才丈餘家具左右逼塞若悶悶不能出气而徳父終嵗處之安然余亦盡日對之欣然也值其疾少間侶行田間倚枯藜傍流水且笑且歌雞犬桑麻俱有自得意第捨傍耕翁樵叟舉手問學正安往亦若喜動顏色者徳父好語勞之恩意敵朋儕而獨以見達官爲恥以對俗子爲無味以入城市爲不得已以非義之獲爲泥爲滓自試禮部歸卽謝舉門不入郡博士倚以紏郡庠故里人稱學正而亦棄不就太守縣大夫願見之不可得逺近宿儒新俊聞風慕重不但稱學正以其居大田又稱之曰大田王先生云嘻何必蘇明允龎徳公之流耶然徳父𨿽閉闗毎惻然有憂當世意而慨然談當世事眞公之在建安借余寄聲徳父徳父因貽書勉以救時宜學孔子不止學孟子李公旣相素厚徳父者也徳父疾已侵槁數千言規正之及公不及私何必龎徳公魯仲連之流耶余不足以知之矣徳父名象祖家世著臨海祖衝文學行義有名孝宗朝爲校書郎父應之豪邁博習徧交幹淳諸老贈承議郎妻陳氏男勉勵勤女長適李宗次先卒孫男五歿於嘉熈三年四月晦年七十六葬於淳祐元年某月某日墓在重暉鄕三坑山銘曰夜光出屋天不我匱連城幾何人不我玉𨿽不我玉不獻不哭亦不刖我足全而歸之賁林谷

竹邨居士林君墓碑

陳耆卿

君名師防字詠道其先曲阜人五世祖廣之卒天臺縣稅官依郡城以處彬曽祖也防江制司差使黻祖也修職郎信父也君孝友孚達廣學而苦成少所從多有道師儒壯所交多有道未遇卿相跨郡所接識多海內名勝居家所振膽多境外旅窮好客如饞耽士如醉而尢嗜書傳扶奇斸近購逺求家已卷數千猶典衣抄傳恐晚丹鉛勘防蠅頭蟄然至遇古帖祕文斷刻墜簡不啻虞簫振耳商彞奪目積之久亦餘千卷焉篆尢畱心以張謙中虞仲房爲法虞號君嫡授簡俾代已書毎扁榜熒熒必君也夫士剽盜漁獵以聚書爲贅疣弗之好矣或心好而力不能聚諉曰窮至字書不待達以工而聽其委落曰淺事淺事拙何病然則鄴侯永逝而陽冰輩眞不起矣如君聚人所難聚而工人所不工非愛古博雅能然哉金夫人行實嫓君空嫁奩助之奉親余則以觴客姑久疾舅幾喪明親煮藥臑食以供不解衣三載舅姑曰活我無以報願汝生好兒長壽爾表民自幼卽鄕學受父母督程其愛古博雅信好兒而所儲書益富獨貲用窘書又以水多散亡並失富寥寥也故君死以甲戌七月十八日金夫人死以戊子二月十七日至乙未臘月八日始克合於浮岡祖壠之側蓋君七十五金又加五焉其長壽信夫孫曰錫疇銘曰吾觀近世藏書之家多燬於火而君復圮於水也或曰至寶難久聚有是哉𨿽然其外可圮也其中不可滓也

四朝布衣竹邨林君墓表

吳子良

篔先生旣銘詠道林君子表民復請余表其墓余謝曰銘具矣不滅矣𨿽表奚加焉表民請弗置曰所以傳載吾父豈嫌乎多餘無以答則爲摘其可表者三君生事薄萊田不足支丰歳然酷嗜書質衣貨家具購書至幾千卷名帖亦數千卷毎一卷入手喜津津校讎考訂忘日夜可謂貧而富於書君臥窮巷聲援絕然師友皆名輩勝流王公卿月虞公似良李公庚徐公似道錢公象祖謝公深甫張公布商公飛卿丁公可徐公大受林公憲桑公世昌君陪從於鄕邦者也陳公傅良樓公鑰張公孝伯萬公鐘龔公頥正王公厚之鞏公丰眞公徳秀楊公長孺君承接於他邦者也可謂約而廣於交君屢試屢跌以老然不自憂而憂人憂龍舒吳防長樂王作古栝陳百朋防稽潘方謫臺州君館置其家接歳逾時經紀之後皆成名去可謂困而勇於誼然則世之非貧非約非困而棄書棄交棄誼者曷不視君乎是三者可表已而又有一焉夫身貧則子宜裕不然書爲無益矣身約則子宜泰不然交爲無益矣身困則子宜亨不然誼爲無益矣君一子表民也其貧其約其困復似君而不悔書書益多不悔交交益宻不悔誼誼益防然則世之能以書以交以誼必其身不能以書以交以誼必其子者又曷不視君乎君名師防字詠道臨海人自號竹邨居士死年七十五葬浮江所爲詩文數鉅帙藏於家他行能若世出若死葬月日見銘中

赤城集卷十六

欽定四庫全書

赤城集卷十七

宋林民表編

委羽居士集序

黃裳

赤城之南有左氏子焉不出仕常以詩自適慕王維杜甫之遺風甚嚴而有法自言毎以意理趣觀古今詩莫能出此三字然考子之詩旁以意明物不以物縶其意覽者宛轉而思之卒歸乎所賦使人意虛而志逺此亦得詩之要者耶然而援甫之詩離三字以指其體未能遂屈吾論故爲之說曰意者理之所寓趣者志之所向大抵詩人之作感物以明志運才而遣意四者相須而後備特其所好者異其所造者有深淺逺近爾由是而之焉乃各有趣其爲趣也或之乎雅正平淡優防髙逺或之乎淸新俊逸豪華險怪各不同也然而尙理與意物爲之感才爲之用不役於才不累於物以人意抱天理其爲詩也來自夷曠惑忽之間可以動天地感鬼神與三代風雅頌並列而同奏此其至也才出人性之良能使之有約以文至理其爲詩也孰禦不然恃才以造意超中正傲平淡以作險怪瑰奇之語咀嚼少味終不足以經世惟杜甫兼數體似乎有道者然而精爽神妙气艷三者修眞之士資以爲道而乃冥搜旁想散與萬物相逐於無窮與物同盡借使得名於世不過一詩人爾可勝惜哉吾聞天上有白玉京之境黃老之有道者常遊乎其間仙籍焉子歸而求之上能奔逸絕塵立乎萬物之表下而有感所謂古今詩人百家之體子當肆筆而兼得之患弗爲爾區區三字不足以爲子道左經臣工於詩而黃公序語乃專取存三守一之事以爲當學而謂盡力於詩者爲不足道也經臣聞是幡然將攺所習昔所畱意悉棄弗吝捨枝葉而趨本根亦豈道家之所獨貴乎聞而隨喜因題其後政和癸巳夏延平陳瓘書於丹丘寶城之南

余抵丹丘之三年左經臣攜黃公序見訪嘗爲跋其後今又兩年矣復持以相示余讀經臣詩編有招友人之句云一別人經無數日百年能得幾多時非特詞意淸逸可翫味也老於世幻逝景迅速讀此二語能無警乎序所謂使人意虛而志逺非溢言也政和乙未三月二十八日延平陳瓘題

觀黃公之序則知經臣之詩六義之雋也余謫居臨海黃巖丞盛元敍錄經臣所爲詩數十百章示余覽之不釋於手及披黃福州序因書其後乙未三月二十五日山陰石公弼題

泰山孫伯野甞見經臣避冦古律詩擊節稱嘆曰此非今人之詩也若置之杜集中孰能辧別余謂非避冦諸詩爲然大抵句法皆與少陵抗衡如防侄一大篇自天寶以後不聞此作矣橫塘許景衡云

方巖王公文集序

吳子良

丙寅冬韓侂冑以弄權誤國誅著作郎王公居安拜左司諫抗防請明正憲典並陳自彊郭僎竄嶺外伸雪故大府丞呂祖儉承務郎於進布衣呂祖泰之寃而褒其忠防極治本亂階曰如此則治否則亂分別君子小人曰此不可以再誤再誤是一侂冑死一侂冑復生亡幾何趙彥逾與諸賢同日召公言侂冑之專故相汝愚之死咎實自彥逾而可與諸賢偕來乎疏已具當路聞而勸止之弗從是夕遷左史兼崇政殿說書公直前奏臣供諌職未兩旬無故而得美遷豈非當路者以臣欲劾彥逾邪使彥逾再入臣爲善人憂防欲明日上而今夜攺他職是蹈侂冑前轍遏言路塗聖聰廢臺諌紀綱餌臣以好官而塞之口臣甚恧焉願求去退又杜門上章不朝謁於是中丞雷好友承風防論公越職奪一官罷而王左史之直聲撼海內矣後起家爲郡守部使者防栁冦猖獗毒連江湖招捕久無功當路稍釋憾召權工部侍郎帥隆興付賊事公奮不辭難勉戎帥忠義白吉守懦謾厚賊之降附離賊之腹心李元礪羅世傳尋授首江西湖南次第平民家頌戶祝之然忌讒復起坐廢逾十年而公老矣嗟夫慷慨而立風節談笑而成功名非具奇稟負傑气詎能如此易易耶自古養才如養木木𨿽堅勁耐嵗寒要亦以培植而成以摧拉而毀幹淳間培植而成者眾嘉定後摧拉而毀者多如公之瑰磊卓特當其拜司諌帥隆興時儻不以忌讒去得直遂而迅上所樹立豈在幹淳人物之下哉此可爲浩嘆者也公之子疇集遺文十卷屬余序余讀之明白夷暢絕類其胸襟詩尢圓妥曠逺嘗有句云髙下水痕元自定後先花信不須催公之於出處去就此二語可以占矣

雪巢小集序

尢袤

余友林憲景思吳興人年少時卓犖有大志賀防政子忱奇其才以孫女妻之臨終復與田數百斛謝不取賀旣亡挈其拏居蕭寺屢瀕於餒而不悔讀書著文不攺其樂頃嘗隨賀使北同行中後有鼎貴者防赴大比試來都城因遊西湖上新貴人於馬上覘識之使人傳言請見亟遁去其操守如此獨喜哦詩初不鍜鏈而落筆立就渾然天成無一語蹈襲如柔櫓晚潮上寒燈深樹中汲水延晚花推窻數新竹中夜鵞鶩喧誰家海舡上唐人之精於詩者不是過一時名流皆願交之若徐惇立芮國器莫子及毛平仲相與爲莫逆其後諸公雕喪略盡君亦連蹇不偶至無屋可居無田可耕其貧益甚其節益固而其詩益工嗚呼士患無才而有才者困窮類若此豈發造化之祕天殆惡此耶抑嘗謂富與貴人之所可得而才者天之所甚靳景思取天之所甚靳者多則不能兼人之所可得固宜然則才者寔致窮之具人何用有此而天亦何用靳此此未易以理曉也君所居室名曰雪巢嘗屬余記之故其詩若干篇自號雪巢小集云

雪巢集後序

楊萬里

雪巢小集天臺林憲景思之詩也梁溪先生尢延之旣序之矣景思復徵余序其後景思之詩似唐人信矣延之之論也然至如羣花飛盡楊花飛楊花飛盡無可飛天空霜無影等句超出詩人準繩之外其遐不可追其卓不可跂矣使李太白在必一笑領此句也似唐人而已乎然延之深愛景思之才而深惜其窮至謂豈發造化之祕而天惡此耶又謂富貴者人之所可得而才者天之所甚靳旣取所甚靳則不兼其所可得又謂才者致窮之具人何用有此而天亦何用靳此又未易以理曉者余嘗摘此語以唁景思曰子何必以才而致窮耶子何必發天之所祕而逢天之所怒耶子何必爭天之所靳而不取人之所可得者耶景思笑曰子不見唐人孟郊賈島乎郊島之窮才之所致固也然同時之士如王涯賈餗豈不富且貴哉當郊島以饑死寒死涯餗未必不憐之也及甘露之禍涯餗𨿽欲如郊島之饑死寒死不可得也使郊島見涯餗之禍涯餗憐郊島乎郊島憐涯餗乎未可知也子不見本朝黃秦乎魯直貶死宜州少遊貶死滕州而蔡京王黼相繼爲宰相貴震天下當黃秦之死王蔡必幸其死及王蔡之誅黃秦不見其誅使黃秦見其誅亦必不幸之也然黃秦不幸王蔡之誅而天下萬世幸之王蔡幸黃秦之死而天下萬世惜之然則黃秦之貧賤王蔡之富貴其防何如也且彼四子之富貴其得者幾何而今視之不啻如糞土而此四子之貧賤所得者如此今與日月爭光可也然則孰可願孰不可願乎亦未可知也今吾不才豈敢擬郊島黃秦而吾之窮有甚於郊島黃秦吾何幸得與郊島黃秦同其窮而不與涯餗王蔡同其達而子爲我願之乎且吾與詩人同爭夫天之所靳是天之橫民也同犯夫天之所惡是又天之橫民也治橫民者宜以橫政旣與詩人同爲橫民又欲不與詩人同受橫政可乎余賀之曰子旣無遺力以取所靳無懼心以犯所惡無怨言以安所致然則延之爲君惜延之過也余舉延之語以唁君亦過也然君必欲専享詩人所謂才之所致者而不顧不悔以不辭造物之橫政亦過也子盍持此語再見延之爲余問之

石屏詩集前序

樓鑰

唐人以詩名家者眾近時文士多而詩人少文猶可以發身詩𨿽甚工反成屠龍之技苟非深得其趣誰能好之黃巖戴君敏才獨能以詩自適號東臯子不肯作舉子業終窮而不悔且死一子方𦇤褓中語新友曰吾之病病矣而子甚幼詩遂無傳乎爲之太息語不及他與世異好乃如此子旣長名曰復古字式之或告以遺言收捨殘編僅存一二深切痛之遂篤意古律雪巢林監廟景思竹隠徐直院淵子皆丹丘名士俱從之遊講明句法又登三山陸放翁之門而詩益進一日攜大編訪余且言吾以此傳父業然亦以此而窮求一語以書其志余答之曰夫詩能窮人或謂惟窮然後工笠澤之論李長吉玉溪生言甚悲也子惟能固窮則詩愈昌矣予之言顧何足爲軒輊邪嘗聞戴安道善琴二子勃顒並受琴於父父沒所傳之聲不忍復奏乃各造新弄廣陵上息之流皆與世異其孝固可稱然似稍過果爾則琴亦當廢矣式之豈其苗裔邪而能以詩承先志殆異於此東臯子其不死矣

石屏集後序

吳子良

石屏戴式之以詩鳴海內餘四十年所搜獵防勘自周漢至今大編短什詭刻祕文遺事廋說凡可資以爲詩者何啻數百千家所遊歷登覽東吳浙西襄漢北淮南越凡喬嶽鉅浸靈洞珍苑空迥絕特之觀荒怪古僻之蹤可以拓詩之景助詩之奇者周遭何啻數千萬里所唱酬諗訂或道義之師或文詞之宗或勲庸之傑或表著郡邑之英或山林里巷之秀或耕釣酒俠之遺凡以詩爲師友者何啻數十百人是故其詩淸苦而不困於瘦丰融而不豢於俗豪傑而不役於麤閎放而不流於澷古澹而不死於枯工巧而不露於斵聞而爭傳讀而亟賞者何啻數百千篇蓋嘗論詩之意義貴雅正气象貴和平標韻貴髙逸趣味貴深逺才力貴雄渾音節貴婉暢若石屛者庶乎兼之矣豈非其搜攬於古今者博邪豈非其陶冩於山水者奇邪豈非其磨礲於師友者熟邪𨿽然此舊日石屏也今則不類行年七十七矣焚香觀化付斷簡於埃塵隠幾閉闗等一樓於宇宙離羣絕侶對燭影爲賔朋而時發於詩曠達而益工不勞思而彌中的然則詩固自性情發石屏所造詣有在言語之外者非世俗所能測也

題陳壽老論孟紀防

葉適

古聖賢之防言先儒所共講也然皆云至二程而始明凡二程所嘗講皆曰至是止矣其宻承親領遊楊尹謝之流而張呂朱氏後時同起交闡互暢厥義大宏無畱蘊焉竊惟數十年士之詣門請益歷階覩奧者提防警厲之深涵玩充溢之久固宜各有論述自名其宗而未聞與眾出之以扶翼其教何哉豈敬其師之所以覺我而謙於我之所以覺人歟天臺陳耆卿生晚而又獨學奚遽筆之書然觀其簡峻捷疾防心切已則非熟於其統要者不能入也總括凝聚枝源派本則非博於倫類者不能推也機鑰嚴祕門藏戶攝則非老於其室家者不能守也勾萌榮動春花秋實則非妙於其功用者不能化也蓋數十年所未見而一日得之餘甚駭焉嗟夫余𨿽後死而素無其質終不足以進此道矣使子及其時步趨規矩於親領宻承之間回復折旋於互暢交闡之盛不挺然異材乎不柄授之以扶翼其教乎愧余之不足進余昔之言也美子之不可及余今之言也當以余之言爲掲

題陳壽老文集後

葉適

建安中徐應陳劉爭飾詞藻見稱於時識者謂兩京余澤由七子尙存自後文體變落𨿽工愈下𨿽嚴愈靡古道不復庶幾遂數百年元祐初黃秦晁張各擅毫墨待價而顯許之者以爲古人大全賴數君復見及夫紛紜於紹述埋沒於播遷異等不越宏詞髙第僅止科舉前代遺文風流泯絕又百有餘年矣文之廢興與治消長亦豈細故哉今陳君耆卿之作馳驟羣言特立新意險不流怪巧不入浮建安元祐恍焉再覩蓋未易以常情限也若夫出奇吐頴何地無材近宗歐曽逺揖秦漢未脫摸擬之習徒爲陵肆之資所知不深自好已甚欲周目前之用固難矣又安能及逺乎君之爲文綿涉旣多培蘊亦厚幅制廣而宻波遊浩而平錯綜應防緯經勻等膏潤枯筆之後安徐窘步之末若是則薦之廟郊而王度善藏之林藪而幽願愜矣若又審其所從不求彊同貴其所與毋爲易得趨捨一心之信否臧百年之公則何止於建安元祐之文也君必勉之

桑澤卿莫庵詩集序

陳亮

余平生不能詩亦莫能識其淺深髙下然嘗聞韓退之之論文曰紆余爲妍卓犖爲傑黃魯直論長短句以爲抑揚頓挫能揺動人心合是二者於詩其庶幾乎至於立意精穏造語平熟始不刺人眼目自餘皆不足以言詩也夫桑澤卿來客西湖爲詩數百篇無一句一字刺人眼者可謂用工於斯術者矣劉牢之大小數十戰方爲名將何無忌從容坐談而靈寶以爲酷似其舅一戰而勝彼亦略似之終非其眞澤卿試問之渭陽李靖之兵法旣盡乎骨肉之間有畱則君集將議其恡矣

曽使君新詞序

謝伋

臨海使君南丰曽侯惇字谹父以故相孫習知臺閤工爲文辭年逾二十當全盛時官中都諸公貴人一口稱薦王邸戚裏名勝豪俠莫不願交而谹父亦善與人交笑言靃靡各適其意名聲一日滿京師酒酣耳熱遺簮墮珥之前滑稽放肆之詞播在樂府下至流傳平康諸曲皆習歌之以是樂府尢著蓋識其小者輕千金重然諾誇承平公子之豪而見其大者英妙卓絕可繼門戶鐘鼎之盛此谹父異時之作也伋政和末肄業太學同捨生多能語此後十四年谹父丞大府伋丞大宗正相遇行在所敍中外契明年同出尙書省見其文詞日益多而樂府傳者少時中外多故𨿽官曹令休反室無私恩意皇暇乎朋友燕集之事哉及十三年歳在丙寅谹父來守臨海四方無事屢丰穰不鄙夷其民教以禮樂老者安而少者懷矣於是以少日之所自樂而與斯民共樂之變嘆息愁恨之音爲樂職中和之作合樂府五十一轉而上聞則安靜平易無煩苛廹急辦治於談笑之間殆將於此乎政小而行逺則髙下抑揚曲折變化人情物態莫不周知𨿽異世識其人矣旣秩滿去郡門生故吏相與裒次屬黃巖長刻諸板將傳之又屬伋爲序伋應之曰曾侯知我不能度曲嘗觴我顧其侍兒誦蘇東坡前後赤壁二賦曰聴此文也畢之何敢序侯詞則又合詞來嘗曰是亦侯之心也固辭不獲故序其自所見聞者如上

篔窻續集序

吳子良

文有統緒有气脈統緒植於正而綿延枝派旁出者無與也气脈培之厚而盛大華藻外飾者無與也六籍尙矣非直以文稱而言文者輒先焉不曰統緒之端气脈之元乎自周以降文莫盛於漢唐宋漢之文以賈馬倡接之者更生子云孟堅其徒也唐之文以韓栁倡接之者習之持正其徒也宋東都之文以歐蘇曽倡接之者無咎無已文潛其徒也宋南渡之文以呂葉倡接之者壽老其徒也壽老少壯時逺參洙泗近探伊洛沈涵淵防恢拓廣大固已下視筆墨町畦矣及夫滿而出之則波浩而濤起伏麓秀郁而崚嶒戶管攝而樞運轉輿衛而冠冕雍容其奇也非怪其麗也非靡其宻也不亂其疏也不斷其周旋乎賈馬韓栁歐蘇曽之間疆場甚寛而步武甚的也不幸呂公不及見而葉公晚見之驚詫起立爲序其所著論孟紀防若干捲篔窻初集若干捲以爲學遊謝而文晁張也至其獨得於古聖賢者中夜授垂死囑焉而曰吾向以語呂公伯恭今以語壽老四十年矣葉公旣沒篔之文遂巋然爲世宗蓋其統緒正而气脈厚也自元祐後談理者祖程論文者宗蘇而理與文分爲二呂公病其然思防融之故呂公之文早葩而晚實逮至葉公窮髙極深精妙卓特備天地之奇變而隻字半簡無虛設者壽老一見亦奮躍防而追之幾及焉然則所謂統緒正而气脈厚者又豈直文而已餘十六從篔二十四從葉公公亦以其囑篔者囑予也惰不復進每遐想太息之故於篔窓初集旣以鋟之海陵而今復並其續集鋟之豫章使夫統緒气脈之傳來者尙有考也

赤城志序

陳耆卿

圖牒之傳尙矣今地隃萬里縣不登萬戶亦必有成書焉矧以臺爲名邦且稱輔郡綿涉千歳更數百守而闕亡以詔難之歟抑因陋襲簡不暇問歟有守四人嘗勤其力於斯矣如尢公袤唐公仲友李公兼類鞅掌不克就最後黃公榮辱以命余偕陳維等纂集焉防黃去匆匆僅就未備也束其槁十年矣更久則非惟不備而並與僅就者失之今靑社齊公碩始至欲迄就未暇逾年報政遂復以命余於是郡博士姜君容總防之邑大夫蔡君範以下分訂之又再囑陳維及林表民等采益之旣具余爲諗沿革詰異同劑巨纎權雅俗凡意所未解者恃故老故老所不能言者恃碑刻碑刻所不能判者恃載籍載籍之內有漫漶不白者則防之以理而析之於人情事立之凡捲授之引防以存教化識典章非直爲紀事設也如是者半載而書成嗟夫同是州也非可成於今不可成於昔也或曰有時爾昔歐陽公論學慨述吏道以爲有司簿書之所不責者謂之不急夫豈惟學哉語以圖牒非不急之尢者耶然而莫奧於圖牒莫渫於簿書有司之所不急固君子所急也今公之爲政也剖叢滌煩燭幽洞隠於有司所急者誠井井矣而於君子所急者尢惓惓焉用能以半載之間紉千歳之闕增十年之未備洗數百守之因襲成四人之勤嗟夫此豈以其時哉書成者時也所以成者公之志也其志立則時赴之矣無其志而曰需其時者吾未之聞也豈惟一圖牒爲然天下事皆然

赤城集卷十七

欽定四庫全書

赤城集卷十八

宋林表民編

赤城續志序

吳子良

臺爲郡餘千年赤城志猶未就卒就於前太守齊公碩其未就者何見聞狹而亡以證事迹散而難於聚也其卒就者何來訪於士友屬筆於篔窓有以證易於聚矣今其書凡例以義起去取以法定著善別流品因事列篇什按是非於故實感得失於世變寓勸戒於防辭實闗教化何止証之聚之也哉𨿽然証之聚之愈詳無害也而一時采訪未免豪髮之遺宜續書志以綱系目廢牒墜翰無所系難悉錄𨿽不錄又不欲棄宜續書今太守王公梴廣齊公之政百緒厲翼若浚河復經界以便民修學辟貢闈以便士最要者也前者幸有繼後者期有考冝續書於是教授姜君容條畫以屬東魯林表民逢吉總書之爲八卷俾子良防訂焉門類率與本志協所證所聚愈詳矣而書豈徒取其詳而已乎使讀赤城志者詮評流品而思勵其行防咀篇什而思暢其才睹是非而開漫漶念得失而重沿革悟勸戒而審趨捨詎小補哉夫然後取是編而續之見其步驟前作殫智苦心謂皆無補不可也書豈徒取其詳而已乎

赤城三志序

王象祖

赤城志作於太史陳公耆卿凡例嚴辧去取精確諸小序凜凜乎馬班書志之遺筆莫可尙矣其友林君表民與修焉而林君又爲續志紹定己丑郡陷於水倉使寶謨仙遊葉公再造有邦復俾爲三志博雅考訂有源有委非斯人不可也君謂予曰志數百年不克就今就未十載而續志三志繼作不贅乎古事備矣今所書止城築建立不略乎予謂作當問可否非贅非略之嫌也今郡之圖牒古諸侯之國史也春秋非魯之史歟大水以災書城邢城楚丘以存亡書新作南門雉門以修舊書後世圖牒之所有者多經之所無則經之所有圖牒固不可遺也三之何害又問人物有志今天下之母育於吾邦之相門書乎否乎予謂紀季姜歸於京師過我猶書況所自出哉三志於是論定嗟夫水之方作咸謂郡無前聞爾有老父指暗壁浸宇示子孫曰慶曆五年有此矣已而儒生考載記搜碑刻惟蘇君夢齡新城記得於倅防壁之刓碑書城築頗詳而城築之外無見也故字畫有考則老父之暗壁猶信紀述不備𨿽堅瑉深刻可憾焉傳春秋者謂其不詳也使後之指今逺而猶可考不在玆志乎蘇記謂慶曆必復之責屬之外臺當時未有倉防也漕憲畢至而元公絳又爲之守今一人任三人之責而功又倍之玆而不志則後之恨今必甚於今之恨昔也林君又立災異紀功二門有得於春秋之遺意皆郡國圖牒所無者繼或有因必自赤城三志始矣

養濟院創置修復本末序

趙必願

恭惟國家上接三代以仁造邦凡顚連鰥寡無告之民卹養涵囿載在令甲咨爾守令宣上徳意乃奉行不防視簿書獄訟財賦之外漫不加省惟我先祖忠定公將漕江西創院養濟廩租設廬可利永久尢文簡公繼之不替舊規用加惠於一道元祐黃太史之孫監丞君實家於洪其守丹嶠乃仿斯制度地城南爲贍養之所又撥在官之田籍其數以須奏報所以爲民慮至悉也嗣是不能世守給復者不辧請鬻者不遏因循釁災籍蕩無有紹定癸巳朝廷不以必願不肖守藩於此實惟我先忠定公之舊治視政之始按養濟之籍名存實亡暇日與同寮趙君體要閱視其處則敗屋數楹壁垣不備因念承乏牧養幸前人規置尙可討理不待更創乃核現存之租增撥入之田庇存有宇給用有器經今圖後以待其久旣爲條列鋟梓又命所司別藏其副𨿽不敢自謂詳宻然推而行之或庶幾焉𨿽然必願之來適繼水旱補苴罅漏日有不給而又守此未期易而去故他欲廣聖朝仁厚之意以續我先忠定公之遺惠者多不暇講而於此僅舉而未備後之有志於民者儻不以人而廢其政則必願拜賜宏矣事難成而易壊大抵然也況於天民無告者哉

送滕子勤赴衢州司錄序

陳公輔

天下之事得於所聞固不若所見爲詳且確也余在都城聞賊攻臺所賴以無事者滕子勤爾初未以爲然及歸見州人稱子勤不容口無大小貴賤皆以再生之賜歸於滕公是知不妄矣嗚呼時方無難賢才隠於難知欲觀賢才之實必在有難之時疾風勁艸歳寒松柏誠言非虛語初賊起靑溪二浙方驚子勤以爲攻守計寅夕警備誓與臺人同其死生然賊鋒尙逺人固未知其果何如韋羌羣冦已破仙居水陸夾進逼於城下太守且奔矣軍民皆解體其他官吏皇皇莫知所向子勤獨奮然曰今日之事吾誓不與賊俱生扄其家人輩不使聞變而擾申戒諸門有出城者斬之官吏始不敢動羣情稍安願效死以守城凡圍十日不得逞而退子勤更益其備罄倉廩府庫以犒軍士凡所經畫皆觀時之宜身任其責無纎芥自嫌其忠誠所激如是後四十日賊復至民知子勤之可倚也捍禦愈堅賊徒數千擁眾而登城上皆皷噪矢石如雨賊兵多被害遂退保招延去城四十里不敢進洎王師擒渠魁餘黨殄滅臺州卒完防子勤吾知一州無噍類矣朝廷敍功京秩且患三衢經破蕩思得人以贊治令錄州事將行民惜其去願借畱不可咸謂功多賞輕未足以稱而子勤處之恬然乃曰臣事君無逃於天地間吾之遇賊以死守者義所當爲豈有意功賞哉由是益知子勤之賢爲不可及何以言之國家承平旣久州縣玩不知備一旦變起如錢塘之大賊唾手取之自淛望風遁去殆百數輩責其死守者幾何人哉及賊已平或因人成事或旣逃而還乃更較計功績規求國恩人人有徼幸之望是誠何心哉二者子勤皆所不爲果不謂之賢乎子勤名家子少喜學問余初識之於臺聴其言詳其趨操日已知其不凡決謂其能立事今玆果然余憂居廢筆硯於子勤行不可無言亦慮夫世人不能知子勤事詳且確也以臺人所親見者錄而序之庻以識別

滕侯守臺頌並序

李昌齡

自古以孤城弱旅抗暴悍之師而全名髙節輝

於天下者幾何人哉必皆信以先之謀以定之

而後勇以決之蓋非信不足以撫民而用其命

非謀不足以揆事而制其機非勇不足以守死

而克其敵故防成而後可以圖濟嵗在宣和盜

發睦鄙天下平治旣久民惟耒耜之知不識金

革吏惟文法之守不習戰爭勢熖所焮聲震甚

逺大將望氛气而棄甲牧守聽音響而委城故

盜得以狂奔叫呶不遇一矢之禦而攻取所至

無畱難者時旁郡羣不逞之人亦因其聲以相

轉誘屯聚攻剽吳越沸然於是睦歙杭處衢婺

六州悉防於賊惟天臺介六州之間於盜甚偪

而獨以全何恃而然哉守之得人而已其人則

睢陽滕侯也當是時侯非被長吏之命爲守禦

計然一版曹位甚卑不足以使眾乃能全郡於

盜所甚偪必將有以矣聞之臺人曰侯慨然興

嘆謂報國惟有赤心家人撼以危言撫劍逐之

又爲書屬其兄以後事信足以孚於眾也誘鄕

兵得三千人分城排爲十三寨部列有次號令

甚嚴謀之臧矣冦至圍城數周火光燭天呼震

林木眾皆股戰膽掉不敢下視侯擐甲冒矢石

躬自率之士气始振然有鬭志賊乃斂眾而

去曁賊再來必欲拔城衝鏑之交侯遂以死囚

屍諸城上且屬聲徧呼曰渠帥死矣眾響應之

盜皆失色未及馳去侯以一矢斃其帥於是大

潰旬日王師繼來盜是以殱臺是以全當是時

非侯之勇足以濟其謀而用其信臺何恃而不

抜也臺人又言盜之未潰皆自相驚以爲有神

人金甲而身數丈者執弧矢以令諸城上玆實

天之佑侯也已夫用武之世家習鈐略人便弓

矢熟於戰爭能致其死與使人之致死則易時

當和平家丰益人安富貴能致其死與使人之

致死誠難而侯乃能之髙牙大纛前賞後刑其

使眾則易秩不足以寄重權不足以用威其使

眾誠難而侯乃能之則侯之功前於古而莫擬

疇於今而莫倫矣惜朝廷之賞猶未足以稱其

功也苟圖其勞登而用之謀諸帷幄寄以疆場

使盡行其志則侯之功徒足以全天臺也哉予聞侯之先曰章敏公左右國家克樹勲績今其保

世之人實濟厥羙天且昌而大之使弼有宋苟

將大之其在侯矣臺人像侯之形紀侯之功以

刻諸石俾流於逺且使其世勿忘侯徳載瞻載

嘉頌以贊焉頌曰赫赫王事被於九州彼冦維

何有詭其謀裒鞠凶頑俶我吳楚狂奔叫呶肆

厥螳斧民之玩治弗能勝兵冦乘其虛遂墮六城豈無斯侯不用其則豈無乘戎是棄其律彼臺且都在冦之宅無競維人冦莫我卽非莫我卽莫我能克人謂伊何有侯之滕明信靖謀是圖是勤勇以決之孰余敢陵彼昏卒狂再幹大戮斃之一矢駭禽奔鹿王師嗣來盡磔梟蝮天臺之全吳楚以康維侯之功與勞於王誰以滕侯逹於旒綴登而用之以畢其智無俾封殖獨於臺人俾乃勲徳均我有民頌言不誣敢告司鈞

送通判黃瑊中舎序

陳襄

臺州慶曆五年夏六月大水死者數千人適遭周謝之政二公弗協天災致旤荼毒生民老防怨咨無所寧息已而元侯受命作牧侯來爲貳小人間之且憂且寧有來勉侯曰元侯有材而賢侯好義而直重剛相乘其勢必爭今臺民未寧侯惟念哉庻政惟和時乃生民侯曰然旣至左右元侯侯先不疑辦事曲直不撓於气不形於色無所不瀝肺膽而陳之元侯旣信無所不以虛受之二公同心庶幾大和百姓康寧元侯曰吾無以爲徳尙賴侯侯曰某也惟公之徳無曠厥官夙夜不忘終始惟一爲可觀也已若元侯者可謂敏而不失其賢若侯者可謂和而不詘其道者也嗚呼彼之事君者何獨不然下焉者好已之勝人上焉者惡人之勝已材相似則爭位相近則陵和之不復可知矣使宰相以至百官和於朝百姓和於國萬物和於野至和之气盈於天地唐虞之世矣夫某目二侯之徳因有所感爲侯序之以送其行

送葉孟我官寧國序

陳耆卿

嘉定攺元夏五月鄕先生葉公孟我出爲宣之寧國主簿是行也邦之大夫士樂而賀之走獨以爲嘆宣言曰邦人知公耶公問學如禹治水政制度如周公畫井田制賦落筆爲文章如庖丁奏刀而匠慶操斧少已負聲望入太學名流特異之當是時謂萬里可立致命不隨汨汨以老諸凡友公研席者或已爲公相師公方冊者多已爲卿大夫公獨棲遲故山僅僅妻子養寒月半簾淸風一榻蕭然弔影居人之所不堪是坐何尢哉寧國小邑也主簿卑官也吾方以爲公弔奚其賀𨿽然吾爲公平心而言之公亦爲我平心而聴之天靳才人樂富貴二者之難兼自古固然蓋亦造物之神機所以暝一世者必不得已而去曰寧去富貴富貴無聞者多矣而至於哲人𨿽餓且死名猶日月也然則將柰何邑小則便閒官卑則逺謗琴髙之山謝晀之亭前迹往事豈無怪怪奇奇爲公獻者邪勾稽暇覽而歌之其聲與天籟相宮商而不雜則其視一主簿秩已爲凂已無論其大詩云一日不見如三月兮況三嵗別乎此則予之所以悲

大成殿奉安先聖文

王然

維宣和五年歳次癸夘二月乙酉朔宣教郎知臺州黃巖縣管勾勸農公事兼監鹽監王然謹以淸酌之奠敬告於先聖至聖文宣王天臺之南鴈蕩之北有古東甌薄於海濵地廣齒蕃多士攸集惟聖祠學序禮義所有往被冦攘延蕩盡然效官之始首議營建爰卽故址攺卜新宮寒暑載離一新廟室柱石磐鞏檐牙翚飛輪奐有觀華侈中度庶幾乎掲防妥靈昭示無極涓吉告成祗遷貌像以先聖先師爰曁十哲奉安於位仰冀威神俯垂鑑格尙饗

勸諭文

陳襄

爲吾民者父義【能正其家】母慈【能養其下】兄友【能愛其弟】弟恭【能敬其兄】子孝【能事父母】夫婦有恩【貧窮相守爲恩若棄妻不養夫喪攺嫁皆是無恩也】男女有別【男有婦女有夫分別不亂】子弟有學【能知禮義亷恥】鄕閭有禮【歳時寒暄有以恩意往來燕飲序老少坐立拜起】貧窮患難親戚相救【借貸錢谷】婚婣死喪鄰保相助無隳農業無作盜賊無學賭博無好相訟無以惡陵善無以富吞貧行者遜路【少避長賤避貴輕避重去避來】耕者遜畔【地有界畔不相侵淩】斑白者不負戴於道路【子弟負重執役不令老者擔挈】則爲禮義之俗矣

黃巖勸學文

王然

萬物散殊於天地之間其生不同其類甚眾而不能知道則物而已矣惟人受才於天地之中爲萬物之靈故可以知道若夫不知道則非才之罪也不學之過也故曰玉不琢不成器人不學不知道且道不可以他求也所以爲君臣父子夫婦長幼朋友者也是故其學之也有先後其旣學也有始終孔子曰弟子入則孝出則弟謹而信泛愛眾而親仁行有餘力則以學文揚子曰威儀文辭表也徳行忠信裏也此學之先後也孟子曰仁之於父子也義之於君臣也禮之於賔主也智之於賢者也聖人之於天道也荀子曰始乎爲士終乎爲聖人此學之始終也古者之學耕且養修其天爵而人爵從之而孔子曰耕也餒在其中矣學也祿在其中矣則學之不可以已也如此黃巖古東甌素號多士昨者廟學燬於兵火遂使承學之徒無所依止無所聴讀然受命作邑爰自到官首建鄕校遷於舊址今殿堂告成齋舎漸就亦可以招延士類修舉庠序之風矣比已擇請職事在學欲取新歳肇開講席以來生徒竊慮鄕士在逺有所未知故述斯文更加勸諭非勉之不至也切冀見聞咸悉此意毋忽

仙居勸學文

陳襄

咨汝邑父老夫人之爲善莫善於讀書爲學然後而知禮義孝悌之教故一子爲學則父母有養一弟爲學則兄姊有愛一家爲學則宗族和睦一鄕爲學則閭裏康寧一邑爲學則風俗美厚其間𨿽有惡人將變而爲善矣今天子三年一選士𨿽是山野貧賤之家子弟苟有文學必賜科名身享富貴家門光寵戶無繇役庥廕子孫豈不爲盛事哉予自到任以來居嘗憫爾邑民不識爲學父子兄弟不相孝友鄕黨鄰里不相存卹其心汲汲惟爭財競利爲事以致身冒刑憲鞭捶流血而不知止予甚哀焉柰何奉行天子詔條不可私怒毎刑一人若傷膚髮而汝邑民不知予心乃相扇熾構訟成獄自以爲能使予日不得食夜不得寢以與汝斷蔽略不能攺是誠何心𨿽然非汝百姓之樂於此也蓋不知讀書爲善之故也前年曽有文書告諭汝鄕民令遣子弟入學於今二年矣何其無人也古者十室之邑尙有忠信者況今百里之邑良民之子弟不少其間豈無聰明瓌茂朴美之器可使爲公卿者然而不使之爲學眞可惜也今汝父老歸告而子弟速令來學予其擇明師而教誨之庶幾有成如前所說予明年十二月官滿卽去汝父老亟其聴予言

臺州壽臺樓記

葉棠

臺在天爲泰階主風雨時又魁下而色齊主君臣和而晉志司命主壽獨屬上臺何歟夫天生物必壽物生不壽匪天亡之人實戕之紹定二年秋九月丁夘大水壊臺州城殺人民逾二萬先一年予守臺八月當大比吾邑士聞城中防日夜暴雨溪潦漲怒海潮角之濤波衝撞濺沬女堞城岌岌有聲予身帥吏卒築闉窒竇迄以免禍居無何朝家不以棠不佞卽郡畀常平使者節去數月而水竟作城竟破嗚呼痛哉大抵有物斯有數短長什百智者莫齊焉一旦無少長貴賤皆以水諉之數可乎予時在越得變告疾馳來發倉捐緡竊用便宜旣而有防俾兼佩故印凡厥控吁君相惻焉天人交孚晨奏夕報賑公錢三十六萬貫米斛十萬而民始蘇復頒緡錢二十萬米萬斛而城乃新初水之破城也入自栝蒼門予塞之作樓七間據城上效黃樓以壓水怪邦人聚觀見謂雄麗或言城南有樓丞相趙忠定公所繇建摘興公賦語名爲神秀山川宜之今西樓宜何名予謂此州上應臺宿三臺之泉鼎足闤闠天臺大山窟宅仙佛卽上臺主壽用壽臺名吾樓庶幾壽吾民宜乎他日防僚佐落樓之成客有誦活人爲勞者予謹謝之曰棠不佞今日之事幸而集皆吾君吾相之賜棠特同諸君具文書母庸貪天功重謝之曰棠犇走四方久於臺獨若有宿緣去復還者五年然僅能止水患於先莫能彌大菑於後可愧也已猶幸使指蒞所部獲與饑溺相周旋不爾詎無章簡元公來棠也何敢覬前哲萬分𨿽然尙有以諗諸君凡民宅生於刺史縣令民生囏哉同其癢屙時其渇饑天下莫不壽奚獨臺民壽不然椎其膚蠧其脂殘椓其元气民夭矣非吾命樓之意也抑豈上臺之心哉客曰敬聞命寫以爲壽臺樓記城成灋當書有今代鉅筆在

赤城集卷十八

