

欽定四庫全書

集部八

坡門酬唱集

總集類

提要

【臣】等謹案坡門酬唱集二十三卷宋邵浩編浩字叔義金華人書前有張叔椿序云嵗已酉朅來豫章機幕邵君實隆興同升出示巨編目曰坡門酬唱總成六百六十篇命工鋟木以廣其傳末題紹興元年五月二十四日又有浩自作引云紹興戊寅浩年未冠肄業成均隆興癸未始得第以歸因取兩蘇公兄唱弟和及門下六君子平日屬和兩公之詩摭而錄之曰蘇門酬唱淳熙己酉浩官豫章臨江謝公自中丞遷尙書均逸未歸爲之作序且更曰坡門酬唱末題紹興庚戌四月一日考癸未爲孝宗隆興元年己酉爲淳熙十六年上距髙宗紹興元年辛亥已五十九年且庚戌爲建炎四年亦不得題紹興二序紀年顯然有誤案淳熙己酉孝宗內禪次年庚戌卽光宗紹熙元年則序內紹興必紹熙之訛特據浩引所言叔椿序當先成乃浩引題四月而叔椿序反題五月亦爲舛錯未合殆傳寫旣久或經後人所妄攺也其書專錄蘇軾蘇轍兄弟及黃庭堅秦觀晁補之張耒陳師道李廌等平日酬唱和答之作前十六卷皆軾詩而轍及諸人和之者次轍詩四卷黃庭堅等詩三卷亦錄軾及諸人和作李廌闕焉其不在八人之數而別有繼和者亦皆附入爲注以別之其詩大抵本集所已有又如山谷外集所載次韻子瞻書黃庭經經尾付蹇道士詩次韻晁補之廖正一贈答詩補之又有和子瞻種松贈杜輿秀才三首今坡集載坡詩止二首而此集均未編入亦不能無所掛漏然次韻之詩惟東坡變化不窮稱爲獨絕而諸家才力頗亦足以相抗浩更彚而合之使讀者參比互證得以稍窺用意之所在於詩學亦不爲無補焉乾隆四十五年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

坡門酬唱集原序

詩人酬唱盛於元祐間自魯直後山宗主二蘇旁與秦少遊晁無咎張文潛李方叔馳騖相先後萃一時名流悉出蘇公門下嘻其盛歟余少喜學詩甞泛觀眾作因之溯流尋源竊恨坡公詩有唱而無和或和而不知其唱每開卷𨿽凝思遐想茫無依據至搜取他集才互見一二復恨不獲覩其全也將類聚俾成一家輒局於官守且未暇嵗在己酉朅來豫章機幕邵君叔義實隆興同升出示巨編目曰坡門酬唱乃蘇文忠公與其弟黃門偕魯直而下六君子者疊爲往復摠成六百六十篇幸矣余之嗜鄕偶與叔義同而精敏不逮逺矣夫以數十年玩味之餘與欲爲而未卽遂者一旦欣快所遇若可矜而振之也烏知無復有同志者興不可得見之嘆遂命工鋟木以廣其傳紹興元年五月二十四日永嘉張叔椿書於觀風堂

坡門酬唱集引

紹興戊寅浩年未冠乃何幸得肄業於成均朝齏暮鹽知有科舉計耳古文詩章未暇也隆興癸未始得第以歸有以詩篇來求和者則藐不知所向於是取兩蘇公之詩讀之因得竊窺兩公少年時交逰未甚廣往往自爲師友兄唱則弟和弟作則兄酬用事趂韻莫不字字穏律或隠去題目讀之則不知其孰爲唱孰爲酬蓋無纖毫斧鑿痕迹其妙如此浩心焉好之爲之諷誦諦繹至忘寢食者幾年始僅能與人相應和爲韻語旣又念兩公之門下士黃魯直秦少防晁無咎張文潛陳無已李方叔所謂六君子者凡其片言隻字旣皆足以名世則其平日屬和兩公之詩與其自爲往復決非偶然者因盡摭而錄之曰蘇門酬唱獨恨方叔有酬無唱蓋其晚出相與遊從之日淺也無事展捲則兩公六君子之怡怡偲偲宛然气象在目神交意往直若與之承歡接辭於元祐盛際豈特爲賡和助耶淳熙已酉浩官於豫章臨江謝公自中丞遷尙書均逸未歸浩出此編公甚喜甚爲作序且曰謂之蘇門酬唱則兩公並立不如俾老仙専之更曰坡門酬唱何如浩曰唯唯紹興庚戌四月一日金華邵浩引

欽定四庫全書

坡門酬唱集卷一

宋邵浩編

東坡

壬寅二月有詔令郡吏分往屬縣減決囚禁自十三日受命出府至寶雞虢郿盩厔四縣旣畢事因朝謁太平宮而宿於南溪溪堂遂並南山而西至樓觀大秦寺延生觀仙遊潭十九日乃歸作詩五百言以記凡所經歷者寄子由

逺人罹水旱王命釋俘囚分縣傳明詔循山得勝遊蕭條初出郭曠蕩實消憂薄暮來孤鎭登臨憶武侯崢嶸依絕壁蒼茫瞰奔流半夜人呼急橫空火气浮天遙殊不辧風急已難收曉入陳倉縣猶餘賣酒樓煙煤已狼籍吏卒尙呀咻【十三日宿武城鎭卽俗所謂石鼻寨也孔明所築是夜二鼔寶雞火作相去三十里而見於武城】雞嶺雲霞古龍宮殿宇幽【縣有難爪峯龍宮寺】南山連大散歸路走【音奏】吾州欲往安能遂將還爲少畱回趨西虢道卻渡小河洲聞道磻溪石猶存渭水頭蒼崖𨿽有迹大釣本無鉤【十四日自寶雞行至虢聞太公磻溪石在縣東南十八里猶有投竿跪餌兩膝所著之處】東去過郿塢孤城象漢劉誰言董公健竟復伍孚讎白刃俄生肘黃金漫似丘【十五日至郿縣有董卓城象長安俗謂之小長安】平生聞太白一見駐行騶鼔角誰能試風雷果致不巖崖已奇絕冰雪更雕鎪春旱憂無麥山靈喜有湫蛟龍懶方睡缾罐小容偸【是日晚自郿起至靑秋鎭宿道過太白山相傳云軍行鳴鼔角過山下輒致雷雨山中有湫甚靈以今嵗旱方議取之】二曲林泉勝三川气象侔近山麰麥早臨水竹篁修【十六日至盩厔以近山地美气殊早縣有官竹園十數里不絕】先帝膺符命行宮畫冕旒侍臣簪武弁女樂抱箜篌祕殿開金鎖神人控玉虯黒衣橫巨劍被髮凜雙眸【十七日寒食自盩厔東南行二十餘里朝謁太平宮二聖禦容此宮乃太宗皇帝時有神降於此道士張守眞以告受命之符所爲立也神封翊聖將軍有殿】邂逅逢佳士相將弄防舟投篙披綠荇濯足亂淸溝晚宿南溪上森如水國秋繞湖栽翠宻終夜響颼飅【是日與監宮張杲之泛舟南溪遂宿於溪堂】冒曉窮幽邃操戈畏炳彪【十八日循終南而西縣尉以甲卒見送或云近官竹園往往有虎】尹生猶有宅老氏舊停輈問道遺蹤在登仙往事悠馭風歸汗漫閱世似蜉蝣羽客知人意瑤琴系馬秋不辭山寺逺來作鹿鳴呦帝子傳聞李巖堂髣像緱輕風幃幔捲落日髻鬟愁入谷【音浴】驚防宻登坡費挽摟亂峯巉似槊一水淡如油中使何年到金龍自古投千重橫翠石百丈見遊鯈最愛泉鳴洞初甞雪入喉滿缾𨿽可致洗耳嘆無由【是日遊崇聖觀俗所謂樓觀也乃尹喜舊宅山腳有授經臺尙在遂與張杲之同至大秦寺早食而別有太平宮道士趙宗有抱琴見送至寺作鹿鳴之引乃去又西至延生觀觀後上小山有唐玊眞公主修道之遺迹下山而西行十數里南入黒水谷谷有潭名仙遊潭上有寺三倚峻峯面淸溪樹林深翠怪石不可勝數潭水以繩縋石數百尺不得其底以瓦礫投之翔揚徐下食頃乃不見其淸澈如此遂宿於中興寺寺中有玊女洞洞中有飛泉甚甘明日以泉二瓶歸至郿又明日乃至府】忽憶尋蟆培方冬脫鹿裘山川良甚似水石亦堪儔惟有泉旁飲無人自獻酬【昔與子由遊蟆培時方冬洞中溫溫如二三月】

欒城次韻

山川足淸曠闤闠巧拘囚安得孅阿禦同爲穆滿遊遙知因渙汗逺出散幽憂原隰繁分繡村虛盡小侯春深秦樹綠野濶渭河流四顧神蕭瑟前探意漲浮勝觀殊未已往足詎能收下阪如浮舸登崖劇上樓彊行腰傴僂困坐气噓咻鳥語林巒靜花明澗谷幽濯溪驚野老伐路駭它州中散探深去文淵到處畱聽琴峯下寺弄石水中洲溪冷泉冰腳山髙霧繞頭石潭淸照骨瀑水濺成鉤仙廟鳴鐘磬神官秉鉞劉養生聞帝女服气絕彭讎故宅猶傳尹先師不喜丘居人那識道過客漫停騶巖谷誠深絕神仙信有不云居無幾杖霞佩棄鐫鎪豹隠連山霧龍潛百尺湫門開誰與叩桃熟浪傳偸紺髮淸無比方瞳凜不侔防須林下見乞取壽年修拔去和雞犬相隨若斾旒乘風遺騕褭長嘯賤笙篌從騎衣皆羽前驅鬣盡虯安能牽兩足暫得快雙眸自昔辭鄕樹南行上楚舟萬江窮地脈三峽束天溝云暗酆都晚波吹木櫪秋尋溪緣窈窕入洞聴颼飅空寺收黃栗荒祠畫伏彪登臨𨿽永日行邁肯停輈蓄縮今何事攀躋昔已悠魏京饒士女春服聚蜉蝣雷動車爭陌花揺樹系秋遊人紛蕩漾野鳥自嚶呦平日曽經洛閒居願卜緱空言眞比夢久渇漸成愁早退甞相約辭囂痛自摟愛山心劫劫從宦興油油海宇都無礙山林盡可投願爲云上鵠莫作盎中鯈適性行隨足謀生富給喉今遊𨿽不與後防豈無由晝出同穿屐宵眠共覆裘弟兄眞欲爾朋友定誰儔試寫長篇調何人肯見酬

太白山下早行至橫渠鎭書崇壽院壁

馬上續殘夢不知朝日升亂山橫翠幛落月淡孤燈奔走煩郵吏安閒愧老僧再遊應眷眷聊亦記吾曽

欒城次韻

山下晨光晚林梢露滴升峯頭斜見月野市早明燈樹暗猶藏鵲堂開已饌僧據鞍應夢我聯騎昔甞曽

畱題延生觀後山上小堂

溪山愈好意無厭上到巉巉第幾尖深谷野禽毛羽怪上方仙子鬢眉纎不慙弄玉騎丹鳯應逐嫦娥駕老蟾澗艸巖花自無主晚來蝴蝶入疎簾

欒城次韻

謝公遊意未能厭踏盡登山屐齒尖古殿神仙深杳杳香鑪煙翠起纖纖巖花寂歷飄瓊片庭檜蕭疎漏玉蟾帝子莫歸人不見微風細雨自開簾【唐玉眞公主修道於此山】畱題仙遊潭中興寺寺東有玉女洞洞南有馬融讀書石室過潭而南山石益奇潭上有橋畏其險不敢渡

淸潭百丈皎無泥山木陰陰谷鳥啼蜀客曽遊明月峽秦人今在武陵溪獨攀書室窺巖竇還訪仙姝款石閨猶有愛山心未至不將雙腳踏飛梯

欒城次韻

潭邊沙水不成泥潭上孤禽掛崄啼繚繞飛橋能試客防茸翠蔓巧藏溪云爲絳帳馬融室石作屏風玉女閨仙果知君今未足臨潭腳戰怕長梯

九月二十日微雪懷子由弟二首

岐陽九月天微雪已作蕭條嵗暮心短日送寒砧杵急冷官無事屋廬深愁腸別後能消酒白髮秋來已上簪近買貂裘堪出塞忽思乘傳問西琛

江上同舟詩滿篋鄭西分馬涕垂膺未成報國慙書劍豈不懷歸畏友朋官舍度秋驚嵗晚寺樓見雪與誰登遙知讀易東窓下車馬敲門定不譍

欒城次韻

秋气蕭騷仍見雪客愁繚繞動縈心幽吟北戶窓聲細歸夢函闗馬迹深疎樹飛花輕蔌蓛衰荷畱柄亂簪簪遙聞詩酒皆推勝衽客何人近納琛

平時出處常聮袂文翰叨陪舊服膺自信老兄憐弱弟豈闗天下少良朋何時杯酒看浮白淸夜肴蔬粗滿登離思隔年詩不盡秦梁𨿽逺速須譍

病中聞子由得告不赴商州三首

病中聞汝免來商旅鴈何時更著行逺別不知官爵好思歸苦覺嵗年長著書多暇眞良計從宦無功謾去鄕惟有王城最堪隠萬人如海一身藏

近從章子聞渠說苦道商人望汝來說客有靈慚直道逋翁久沒厭凡才夷音僅可通名姓癭俗無由辧頸顋答策不堪宜落此上書求免亦何哉【章子厚惇也】

辭官不出意誰知敢向淸時怨位卑萬事悠悠付杯酒流年冉冉入霜髭策曽忤世人嫌汝易可忘憂家有師此外知心更誰是夢魂相覓苦參差

欒城次韻

怪我辭官免入商才疎深畏忝周行學從社稷非源本近讀詩書識短長東捨久居如舊宅春蔬新種似吾鄕閉門已學龜頭縮避謗仍兼雉尾藏【雉藏不能盡尾鄕人以爲諺】南商西洛曽虛署長吏居民怪不來妄語自知當見棄逺人未信本非才厭從貧李嘲東閤懶學諛張緩兩腮知有四翁遺迹在山中豈信少人哉

塤動箎鳴只自知憂輕責少幸官卑聲名謾作耳中瑱科第空收頷底髭西鄙猖狂猶將將中朝閒暇自師師近成新論無人語仰羨飛鴻兩翅差

病中大雪數日未甞起觀虢令趙薦以詩相屬戲用其韻答之

經旬臥齋閣終日親劑和【去聲】不知雪已深但覺寒無柰【一作那】飄蕭窓紙鳴堆壓檐板墮【闗中皆以板爲檐】風飇助凝冽幃幔困掀簸惟思近醇醲未敢窺璨瑳何時反炎赫卻欲躬臼磨誰云座無氊尙有裘充貨西鄰歌吹髮促席寒威挫崩騰踏成逕繚繞飛入坐人歡瓦先融飲雋缾屢臥嗟余獨愁寂空室自困坷欲爲後日賞恐被遊塵涴寒更報新霽皎月懸半破有客獨苦吟淸夜黙自課詩人例窮蹇秀句出寒餓何當暴雪霜庶以躡郊賀

欒城次韻

吾兄筆鋒雄詩俊不可和雪中思淸絕韻惡愈難柰慇懃賦黃竹自勸飲白墮言隨飛花落意與長風簸餘力逺見撩千里寄璀瑳嗟余學久廢有類轉空磨研磨久無得安可待充貨空記乘峽船行意被摧挫溟蒙覆洲渚冷冽光照坐我唱君實酬馳騁不遑臥譬如逐獸盧豈覺山逕坷酒肴助喧熱筆硯盡霑涴詩詞禁推類令肅安敢破亦有同行人牽挽赴程課爾來隔秦魏渇望等饑餓徒然遇佳雪有酒誰與賀

嵗晚相與餽問爲餽嵗酒食相邀呼爲別嵗至除夜達旦不眠爲守嵗蜀之風俗如是余官於岐下嵗暮思歸而不可得故爲此三詩寄子由弟餽嵗

農功各已收嵗事得相佐爲歡恐無及假物不論貨山川隨出產貧富稱小大寘盤巨鯉橫發籠【上聲】雙兔臥富人事華靡防繡光翻座貧者愧不能微摯出舂磨官居故人少里巷佳節過亦欲舉鄕風獨唱無人和

守嵗

故人適千里臨別尙遲遲人行猶可復嵗行那可追問嵗安所之逺在天一涯己逐東流水赴海歸無時東鄰酒初熟西捨彘亦肥且爲一日歡慰此窮年悲勿嗟舊嵗別行與新嵗辭去去勿回顧還君老與衰

別嵗

欲知垂盡嵗有似赴壑虵修鱗半已沒去意誰能遮況欲系其尾𨿽勤知柰何兒童彊不睡相守夜讙嘩晨雞且勿唱更鼓畏添撾坐久燈燼落起看北斗斜明年豈無年心事恐蹉跎努力盡今夕少年猶可誇

欒城次韻

餽嵗

周公制鄕禮無有相通佐鼎肉送子思蒸豚出陽貨交親隨髙低豈問小與大自從此禮衰伏臘有饑臥鄕人慕古俗酬酢等四座東鄰遺西捨疊出如蟻磨寧我不飲食無爾相咎過相從慶新春顏色買愉和

別嵗

富貴日月速貧賤覺嵗遲遲速不須問俱作不可追親舊且酣飲送爾天北涯嵗嵗𨿽無情從我歷四時酌爾一杯酒畱我壯且肥長作今嵗歡勿起異日悲掉頭不肯顧曽莫與我辭酒防气方橫豈信從爾衰

守嵗

於菟絕繩去顧兔追龍虵【是嵗壬寅】奔走十二虫羅网不及遮嗟我地上人豈復柰爾何未去不自閒將去乃諠嘩天上驅獸官爲君肯停撾魯陽揮長戈日車果再斜灑酒勸爾醉期爾暫蹉偕醉遣爾去壽考自足誇和劉長安題薛周逸老亭周最善飲酒未七十而致仕

近聞薛公子早退驚常流買園招野鶴鑿井動潛虯自言酒中趣一鬥勝涼州翻然拂衣去親愛挽不畱隠居亦何樂素志庶可求所亡嗟無幾所得不啻酬靑春爲君好白日爲君悠山鳥奏琴築野花弄閒幽𨿽辭功與名其樂實素侯至今淸夜夢尙驚冠壓頭誰能載美酒往以大白浮之子𨿽不識因公可與遊

欒城次韻

飛鳥不知穴山鹿不知流薛子善飲酒口如吸水虯吾觀腸胃間何異族黨州人滿地已盡一介不可畱謂子試飲水一酌不再求謂子飲醇酒百釂豈待酬酒可水不可其說亦已悠以我視夫子胸腹百丈幽譬如田中人視彼公與侯未省破顏飲何況裸露頭鴟夷謂大瓠皆飽安用浮多少苟自適豈害爲朋遊

坡門酬唱集卷一

欽定四庫全書

坡門酬唱集卷二

宋邵浩編

東坡

中隠堂詩【並序】

岐山宰王君紳其祖故蜀人也避亂來長安而遂家焉其居第園圃有名長安城中號中隠堂者是也予之長安王君以書戒其子弟邀予遊且乞詩甚勤因爲作此五篇【前地理誌京兆尹縣十二其一曰長安髙帝五年置】

去蜀初逃難遊秦遂不歸園荒喬木老堂在昔人非鑿石淸泉激開門野鶴飛退居吾久念長恐此心違徑轉如修蟒坡垂似伏鼇樹從何代有人與此堂髙好古嗟生晚偸閒厭久勞王孫早歸隠塵土污【污同】君袍二月驚梅晚幽香此地無依依慰逺客皎皎似吳姝不恨故園隔空嗟芳嵗䢐春深桃杏亂笑汝益羈孤翠石如鸚鵡何年別海壖貢隨南使逺載壓渭舟偏已伴喬松老那知故國遷金人解辭漢汝獨不澘然都城更幾姓到處有殘碑古隧埋蝌蚪奔崖露伏龜安排壯亭榭收拾費金貲岣嶁何須到韓公浪自悲

欒城次韻

秦中勝三【一作岷】蜀故國不須歸甲第春風滿巴山晝夢非竹深啼鳥亂花落晚蜂飛我欲西還去敲門謹勿違唐朝卿相宅此外更應無請看庭前樹曽攀屋裏姝流傳漸失實遺老不禁䢐試問歸登物林間翠石孤【或云此卽歸登宅】

愛君髙堂上有似蜀江壖墻外終南近檐西太白偏晚梅尋自媚老竹暗相遷未到遙聞說吾廬安得然官去空畱鶴山浮不見鼇竹林迎日靜槐木擁亭髙烏噪知人至蟬鳴覺口勞誰能飲堂上解帶不穿袍君看原上墓墳盡但餘碑誰見生前貴塵生帶下龜髙堂幸有酒一飲豈論貲勉彊行樂耳古人良可悲是日自磻溪將往陽平憩於麻田靑峯寺之下院翠麓亭

不到峯前寺空來渭上村此亭聊可喜修徑豈辭捫谷映朱欄秀山含古木尊路窮驚石斷林缺見河奔馬困嘶靑艸僧畱薦晚飱我來秋日午旱久石牀溫安得云如蓋能令瀉盆共看山下稻涼葉晚翻翻

欒城用韻

走馬紅塵合開懷野寺存南山抱村轉渭水帶沙渾亭峻朱欄繞堂虛白佛尊煩襟喜修竹勌馬樂芳蓀白疊柔隨手淸泉滿照盆塵顏洗濯淨髀肉再三捫饋食靑蔬軟流匙細粟翻老僧勿施敬對客說山門

二十七日自陽平至斜谷宿於南山中蟠龍寺

橫槎晚渡碧澗口騎馬夜入南山谷【音浴】谷中暗水響瀧瀧嶺上疎星明煜煜寺藏巖底千萬仞路轉山腰三百曲風生饑虎嘯空林月黒驚麏竄修竹入門突兀見深殿照佛靑熒有殘燭愧無酒食待遊人旋斫杉松煮溪防板閣獨眠驚旅枕木魚曉動隨僧粥起觀萬瓦郁參差目亂千巖散紅綠門前商賈負椒荈山後咫尺連巴蜀何時歸耕江上田一夜心逐南飛鵠

欒城用韻

谷中夜行不見月上下不辧山與谷前呼後應行相從山頭誰家有遺燭跫跫深徑馬蹄響落落稀星著疎木行投野寺僧已眠叩門無人狗出縮號呼從者久嗔罵老僧下牀揉兩目問知官吏冒夜來掃牀延客臥華屋釡中無羮甑實盡愧客滿盎惟脫粟客來已逺睡忘覺僧起開堂勸晨粥自嗟奔走閔僧閒偶然來過何年復畱詩滿壁待重遊但恐塵埃難再續

周公廟廟在岐山西北七八里廟後百許步有泉依山湧洌異常國史所謂潤徳泉世亂則竭者也

吾今那復夢周公尙喜秋來過故宮翠鳯舊依山硉兀淸泉長與世窮通至今遊客傷離黍故國諸生詠雨蒙牛酒不來烏鳥散白楊無數暮號風

欒城次韻

周人尙記有周公禾黍離離下有宮破豆蒸豚非以報野巫長跪若爲通山圍棟宇泉流近【廟後有潤徳泉世亂則竭】鳯去梧桐落葉蒙有客賦詩題屋壁二南猶自有遺風南溪之南竹林中新構一茅堂予以其所處最爲深邃故名之避世堂

猶恨溪堂淺更穿修竹林髙人不畏虎避世已無心隠幾頽如病忘言兀似瘖茅茨追上古冠蓋謝當今曉夢猿呼覺秋懷鳥伴吟暫來聊解帶屢去欲攜衾湖上行人絕堦前暮雪深應逢綠毛叟扣戶夜抽簪

欒城次韻

拄杖行窮徑圍堂尙有林飛禽不驚處萬竹正當心虎嘯風吹籟霜多蟬病瘖獸驕從不避人到記由今未暇終身住聊爲半日吟靑松可絕食黃葉不須衾偶到初迷路將還始覺深堂中有幽士挿髻尙餘簪

自淸平鎭遊樓觀五郡大秦延生仙遊往返四日得十一詩寄捨弟子由同作

樓觀【尹喜舊宅】

鳥噪猿呼晝閉門寂寥誰識古皇尊靑牛久已辭轅軛白鶴時來訪子孫山近朔風吹積雪天寒落日淡孤村道人應怪遊人眾汲盡堦前井水渾

欒城次韻

神仙避世守闗門一世沈埋百世尊舊宅居人無姓尹深山道士卽爲孫天寒遊客常逢雪日暮歸鴉自識村君欲畱身托幽寂直將山外比羌渾

五郡

古觀正依林麓斷居民來就水泉甘亂谿赴渭爭趨北飛鳥迎山不復南羽客衣冠朝上象野人香火祝春蠶汝師豈解言符命山鬼何知托老耼【觀有明皇碑言夢老子告以享國長久之意】

欒城次韻

蜀人不信秦川好食蔗從梢未及甘當道沙塵類河北依山水竹似江南觀形隨阜飲溪鹿雲气侵山食葉蠶猶有道人迎客笑白須黃袖豈非耼

南溪有防景亭處眾亭之間無所見甚不稱其名余欲遷之少西臨斷岸西向可以逺望而力未暇特爲制名曰招隠仍爲詩以告來者庶幾遷之

飛檐臨古道髙榜勸遊人未卽令公隠聊須濯路塵茅茨分聚落煙火傍城闉林缺湖光滿窓明野意新居民惟白帽過客謾朱輪山好畱歸屐風回落醉巾他年誰攺築舊制不須因再到吾𨿽老猶堪作坐賔

欒城次韻

隠居吾未暇何暇勸夫人試飲此亭酒自慙纓上塵林深開翠帟岸斷峻嚴闉送雪村酤釅迎陽鳥哢新竹風吹斷籟湖月轉車輪霜葉飛投坐山梅重壓巾欲居常有待已失嘆無因古語君看取聲名本實賔

淩虛臺【在鳯翔廨之後園陳希亮知鳯翔日建也】

才髙多感激道直無往還不如此臺上舉酒邀靑山靑山𨿽云逺似亦識公顏崩騰赴幽賞披豁露天慳落日銜翠壁暮云防煙鬟浩歌淸興發放意末禮刪是時嵗雲暮微雪灑袍斑吏退迹如埽賔來踴【一作勇】躋攀臺前飛鴈過臺上雕弓彎聮翩向空墜一笑驚塵闤

欒城次韻

棄我謂我逺求我謂我還我一爾則二視此臺上山山髙上干天獨不照我顏無乃我自蔽誰謂山則慳逺望不見趾近視不得鬟山實未始變任子自擇刪北風吹南崖山上秋葉斑道逺又寒苦皴裂辭難攀晴空捲朝云照夜霜月彎彊爾登此臺免爾超闠闤【扶風太守宅舊不見南山惟此臺上見之故云】

竹【王注竹食竹根之防也】

野人獻竹腰腹大如盎自言道旁得采不費罝网鴟夷讓圓滑混沌慙瘦爽兩牙𨿽有餘四足僅能髣逢人自驚蹶悶若兒脫𦇤念玆微陋質刀幾安足枉就禽太倉卒羞愧不能饗南山有孤熊擇獸行防掌

欒城次韻

野食不穿囷谿飲不盜盎嗟獨何罪膏血自爲罔陰陽造百物偏此愚不爽肥癡與瘦黠稟受不相髣王孫處深谷小若兒在𦇤超騰避彈射將中還復枉一朝受羇緤冠帶相賔饗愚死智亦擒臨食抵吾掌

渼陂魚【陂在鄠縣】

霜筠細破爲雙掩中有長魚如臥劍紫荇穿顋气慘淒紅鱗照坐光磨閃攜來𨿽逺鬣尙動烹不待熟指先染坐客相看爲解顏香粳飽送如塡塹早嵗甞爲荊渚客黃魚屢食沙頭店濵江易采不復珍盈尺輒棄無乃僭自從西徵復何有欲致南烹嗟久欠遊鯈瑣細空自腥亂骨縱橫動遭砭故人逺餽何以報客俎久空驚忽贍東道無辭信使頻西鄰幸有庖虀釅

欒城次韻

渼陂霜落魚可掩枯芡破盤蒲折劍巨斧敲冰已暗知長叉刺浪那容閃鯨孫蛟子誰復惜朱鬣金鱗漫如染邂逅相遭已失津偶然一掉猶思塹嗟君遊宦久羊炙有似逺行安野店得魚未熟口流涎豈有哀矜自欺僭人生飽足百事已美味那令一朝欠少年勿笑貪匕筯老病行看費鍼砭羊生懸骨空自饑伯夷食菜有不贍淸名驚世不益身何異飲醯徒醅釅

十二月十四日夜微雪明日早往南溪小酌至晚

南溪得雪眞無價走馬來看及未消獨自披榛尋履迹最先犯曉過朱橋誰憐屋破眠無處坐覺村饑語不囂惟有暮鴉知客意驚飛千片落寒條

欒城次韻

南谿夜雪曉來霽有客晨遊酒未消風泛餘花來逐馬光浮斷澗不知橋山寒凍合行人息醉熟賔歡舞意囂歸騎相將踏瑤玉嗅林閒認早梅條

潁州初別子由二首【熈寧四年十月東坡赴杭州通判子由送至潁州相別】

徵帆掛西風別淚滴淸潁畱連知無益惜此須臾景我生三度別此別尢酸冷念子似先君木訥剛且靜寡詞眞吉人介石乃機警至今天下士去莫如子猛嗟我久病狂意行無坎井有如醉且墜幸未傷輒醒從今得閒暇黙坐消日永作詩解子憂持用日三省

近別不攺容逺別涕沾胸咫尺不相見實與千里同人生無離別誰知恩愛重始我來宛丘牽衣舞兒童便知有此恨畱我過秋風秋風亦已過別恨終無窮問我何年歸我言嵗在東離合旣循環憂喜疊相攻悟此長太息我生如飛蓬多憂發早白不見六一翁

欒城次韻

托身遊宦鄕終老羨箕潁隠居亦何樂親愛形隨影念兄適吳越霜降水初冷翩然事舟楫棄此室廬靜平明知當發中夜抱虛警永懷江上宅歸計失不猛人生殉所役有若魚墮井逺行豈易還劇飲終難醒不如早自乞閒日庶猶永世事非所憂多憂亦誰省

放舟淸淮上蕩潏洗心胸所遇日轉勝恨我不得同江淮忽中斷陂埭何重重紫蠏三寸筐白鳬五尺童赤鯉寒在汕紅粳滿霜風西成百物賤加飡慰貧窮胡爲復相念未肯安南東人生免饑寒不受外物攻不見田野人四壁編茅蓬有食輒自樂誰知富家翁

出潁口初見淮山是日至壽州

我行日夜向江海楓葉蘆花秋興長平淮忽迷天逺近靑山久與船低昂壽州已見白石塔短棹未轉黃茅岡波平風軟望不到故人久立煙蒼茫

欒城次韻

淸淮此日見滄浪始覺南來道路長窓轉山光時隠見船知水力故軒昂白魚受釣收寒玉紅稻堆場列逺岡波浪連天東近海乘桴直恐漸茫茫

壽州李定少卿出餞城東龍潭上

山鵶噪處古靈湫亂沫浮涎繞客舟未暇燃犀照奇鬼欲將燒燕出潛虯使君惜別催歌管村巷驚呼聚玃猴此地他年頌遺愛觀魚並記老莊周

欒城次韻

東行取次閱三州擊鼓淸晨復解舟車騎紛紜追過客歌鐘淒咽動潛虯宦遊底處非巢燕歸計何嫌誚沐猴賴有故人憐逺過慇懃屢勸酒行周

坡門酬唱集卷二

欽定四庫全書

坡門酬唱集卷三

宋邵浩編

東坡

發洪澤中途遇大風復還

風浪忽如此我行欲安歸掛帆卻西邁此計未爲非洪澤三十里安流去如飛居民見我還勞問亦依依攜酒就船賣此意厚莫違醒來夜已半岸木聲向微明日淮陰市白魚能許肥我行無南北適意乃所祈何勞弄澎湃終夜揺窓扉妻孥莫憂色更典篋中衣

欒城次韻

昨夜宿洪澤再來遂如歸卻行𨿽云拙乘險諒亦非誰言淮陰近阻此駭浪飛長風徑千里蛟蜃相因依眇然恃一葉此勢安可違冒涉彼何人勇決生慮微欲速有不達魚腹豈足肥風帆尙可轉野廟誰能祈但當擁衾睡謹閉窓與扉夜聞聲尙惡起視聊披衣

十月十六日記所見

風髙月暗雲水黃淮陰夜發朝山陽山陽曉霧如細雨炯炯初日寒無光雲收霧捲已亭午有風北來寒欲僵忽驚飛雹穿戶牖迅駛不復容遮防市人顚沛百賈亂疾雷一聲如頹墻使君來呼晚置酒坐定已復日照廊怳疑所見皆夢寐百種變怪旋消亡共言蛟龍厭舊穴魚鼈隨徙空陂塘愚儒無知守章句論說黒白推何祥惟有主人言可用天寒欲雪飲此觴

欒城次韻

君不見天髙后土黃變化出入惟陰陽旋凝細霧作飛雹復遣震雷追日光可憐萬物甚微細坐聴百變隨顚僵深根固蒂無計遁倐來忽返安能防平生未見實驚耳稍逺不知如隔墻君看歌舞醉華屋下有累縶排兩廊眼前苦樂尙懸絕空中造化知有亡我居宛丘厭凝沍雪翻海水塡陂塘但知膏澤利牟麥恣食餅餌眞嘉祥山陽所記亦何事有酒胡不盡一觴

廣陵防三同捨各以其字爲韻仍邀同賦

劉貢父

去年送劉郎醉語已驚眾如今各漂泊筆硯誰能弄我命不在天羿彀未必中作詩聊遣意老大慵譏諷夫子少年時雄辧輕子貢爾來再傷弓戢翼念前痛廣陵三日飲相對怳如夢況逢賢主人白酒撥春甕竹西已揮手灣口猶屢送羨子去安閒吾邦正喧閧

孫巨源

三年客京輦憔悴難具論揮汗紅塵中但隨馬蹄翻人情貴往返不報生禍根坐令平生友終嵗不及門南來實淸曠但恨無與言不謂廣陵城得逢劉與孫異趣不兩立譬如王孫猿吾儕久相聚恐見疑排拫我褊類中散子通眞巨源絕交固未敢且復東南奔

劉莘老

江陵昔相遇幕府稱上賔再見明光宮峩冠揖搢紳如今三見子坎坷爲逐臣朝遊雲霄間欲分丞相茵莫落江湖上遂與屈子鄰了不見喜慍子豈眞可人邂逅成一歡醉語出天眞士方在田裏自比渭與莘出試乃大謬芻狗難重陳嵗晚多霜霧歸耕當及晨

欒城次韻

劉貢父

貢甫少多才交遊一何眾談詞坐傾倒玉麈日揮弄逡巡不爲虐巧捷有微中羣情忌超邁微過出嘲諷南遷時已久未見肯力貢舌在終自奇髀滿定足痛人生百年內僅比一朝夢駿駿就消涸斗水傾漏甕江淮未可嫌遲晚聊自送試觀終日閒何似兩耳閧

孫巨源

巨源學縱橫世事夙討論著書十萬字辧如白波翻諫垣適多事憂心生病根立談信無補閉口出國門棄置臥江海閔嘿寧復言朝行共長嘆逐客繼二孫【謂莘老巨源】南方固鄕黨謫官侶鶴猿風俗未寧靜朋黨爭排拫引去良自得濁淸在澄源往者未可招冠蓋方駿奔

劉莘老

莘老奮徒步首與冠國賔儼然自約束被服韍與紳黽勉丞相府接迹輿臺臣顧嫌任安躁未忍裂坐茵推置冠獬豸謂言我比鄰三晉固多士骯髒存斯人竄責不敢辭狂言見天眞南方異風俗彊食魚尾莘應同賈太傅抱屈恥自陳猶有痛哭書受釐定何晨

甘露寺【並引】

欲遊甘露寺有二客相過遂與偕行寺有石如羊相傳謂之很石云諸葛孔明坐其上與孫仲謀論曹公也大鐵鑊二案銘梁武帝所鑄畫獅子一菩薩二陸探微筆李衛公所畱祠堂在寺手植柏合抱矣近寺僧發古殿基得舍利七粒並石記乃衛公爲穆宗皇帝造福所葬者也

江上豈不好獨遊情易防但有相攜人何必素所歡我欲訪甘露當途無閒官二子舊不識欣然肯聮鞍古郡山爲城層梯轉朱欄樓臺斷崖上地窄天水寛一覽吞數州山長江漫漫卻望大明寺惟見煙中竿很石臥庭下穹隆如伏羱緬懷臥龍公挾策事雕鉆一談收猘子再說走老瞞名髙有餘想事往無畱觀蕭公古鐵鑊相對空團團坡陁受百斛積雨生微瀾泗水逸周鼎渭城辭漢盤山川失故態怪此能獨完僧繇六化人霓衣掛冰紈隠見十二疊觀者疑誇謾破板陸生畫靑猊戲盤跚上有二天人揮手如翔鸞筆墨𨿽欲盡典刑垂不刊赫赫贊皇公英姿凜以寒古柏親手種挺然誰敢榦枝撐雲峯裂根入石窟蟠薙艸得斷碑斬崖出金棺瘞藏豈不牢見伏理可嘆四雄皆龍虎遺迹儼未刓方其盛壯時爭奪肯少安廢興屬造物遷逝誰控摶況彼妄庸子而欲事所難古今共一軌後世徒辛酸聊興廣武嘆不待雍門彈

欒城次韻

去國日已逺涉江嵗將防東南富山水跬步畱淸歡遷延廢行邁忽忘身在官淸晨陟甘露乘髙棄徵鞍超然脫闤闠穿雲撫朱欄下視萬物微惟覺滄海寛潮來勢洶洶望極空漫漫一一渡海舶冉冉移檣竿水怪時出沒羣嬉類豭羱幽陰自生火靑熒復誰鉆石頭古天險憑恃分權瞞疑城曜逺目來騎驚新觀聚散定王業成毀猶月團金山百圍石岌岌隨濤瀾猶疑漢宮廷屹立承露盤狂波恣吞噬萬古嗟獨完凝眸厭滉漾繞屋行盤跚此寺歷今古遺迹皆龍鸞孔明所坐石防防非人刋經霜眾艸短積靑苔寒蕭翁嗜佛法大福將力幹坡陁故鑊在甲錯蒼龍蟠衛公秉節制佛骨埋金棺長松看百尺畫像畱三嘆新詩語何麗傳讀紙遂刓嗟我本漁釣江湖心所安方爲籠中閉仰羨天際摶遊觀惜不與賦詠嗟獨難俸祿借升斗齏鹽嗜鹹酸何時扁舟去不竢官長彈

初到杭州寄子由二絕

眼看時事力難勝貪戀君恩退未能遲鈍終須投劾去使君何日換聾丞

聖明寛大許全身衰病摧頹自畏人莫上岡頭苦相望吾方祭竈請比鄰

欒城次韻

吏治區區豈不勝吳中已自富才能還應占位書名姓學取藍田崔縣丞

試盡風波萬里身到官山水卻宜人君知晏子恩仍厚還與從來舊卜鄰

臘日遊孤山訪惠勤惠思二僧

天欲雪云滿湖樓臺明滅山有無水淸石出魚可數林深無人鳥相呼臘日不歸對妻孥名尋道人實自娛道人之居在何許寶雲山前路盤紆孤山孤絕誰肯廬道人有道山不孤紙窓竹屋深自暖擁褐坐睡依團蒲天寒路逺愁僕夫整駕催歸及未晡出山回望云木合但見野鶻盤浮圖玆遊淡泊歡有餘到家怳如夢蘧蘧作詩火急追亡逋淸景一失後難摹

李杞寺丞見和前篇復用原韻答之

獸在藪魚在湖一入池檻歸期無誤隨弓旌落塵土坐使鞭箠環呻呼追胥連保罪及孥【近屢獲鹽賊皆坐同保徙其家】百日愁嘆一日娯白雲舊有終老約朱綬豈合山人紆人生何者非蘧廬故山鶴怨秋猿孤何時自駕鹿車去掃除白髮煩菖蒲麻鞋短後隨獵夫射弋狐兔供朝晡陶潛自作五栁傳潘閬畫入三峯圖吾年凜凜今嵗余知非不去慚衛蘧嵗荒無術歸亡逋鵠則易畫虎難摹

再次韻

東望海西望湖山平水逺細欲無野人疎狂逐漁釣刺史寛大容歌呼君恩飽暖及爾孥才者不閒拙者娛穿巖度嶺腳力健未厭山水相縈紆三百六十古精廬出遊無伴籃輿孤作詩𨿽未造藩閾破悶豈不賢摴蒲君才敏贍兼百夫朝作千篇日未晡朅來湖上得佳句從此不看營丘圖知君篋櫝富有餘莫惜錦繡償菅蘧窮多鬭崄誰先逋賭取名畫不用摹

遊靈隠寺得來詩復用前韻

君不見錢塘湖錢王壯觀今已無屋堆黃金斗量珠運盡不勞折簡呼四方宦遊散其孥宮闕畱與閒人娛盛衰哀樂兩須臾何用多憂心郁紆溪山處處皆可廬最愛靈隠飛來孤喬松百丈蒼髯須擾擾下笑栁與蒲髙堂防食羅千夫撞鐘擊鼓喧朝晡凝香方丈眠氍毹絕勝絮被縫海圖淸風時來驚睡餘遂超羲皇傲幾蘧歸時棲鴉正畢逋孤煙落日不可摹

欒城次韻

鳥依山魚依湖但有所有無所無輕舟沿溯窮逺近肩輿上下更傳呼翩然獨往不攜孥兼擅魚鳥兩所娯困依巖石坐巉絕行牽翠蔓隨纒紆道逢勤思訪其廬誦詩淸切秋蟬孤隠居羞踏陌上土何人起愛輪下蒲水南巷中羅百夫雞鳴朝謁至日晡人生變化安可料憐汝久遁終無圖鳬鷖不足鶴有餘一俯一仰戚與蘧嗟我久欲從逃逋方圓不敢左右摹

戲子由

宛丘先生長如丘宛丘學捨小如舟常時低頭誦經史忽然欠伸屋打頭斜風吹帷注面先生不愧傍人羞任從飽死笑方朔肯爲雨立求秦優眼前勃豀何足道處置六鑿須天遊讀書萬卷不讀律致君堯舜知無術勸農冠蓋閙如雲送老虀鹽甘似蜜門前萬事不掛眼頭𨿽長低气不屈余杭別駕無功勞畫堂五丈容旂旄重樓跨空雨聲逺屋多人少風騷騷平生所慚今不恥坐對疲氓更鞭箠道逢陽虎呼與言心知其非口諾惟居髙志下眞何益气節消縮今無幾文章小技安足程先生別駕舊齊名如今衰老俱無用付與時人分重輕

欒城次韻

我將西歸老故丘長江欲濟無行舟宦遊已如馬受軛衰病擬學龜藏頭三年學捨百不與縻費廩粟常慚羞矯時自信力不足從政敢謂學已優閉門卻掃誰與語晝夢時作鈞天遊自從四方多法律深山更深逃無術眾人奔走我獨閒何異端居割蜂蜜懷安已久心自知彈劾未至理先屈余杭軍府百事勞經年未見持幹旄賈生作傅無封事屈平憂世多離騷煩刑法非公恥怒馬奔車忌鞭箠藐藐何自聴諄諄諤諤未必賢唯唯求田問舍古所非荒畦敝宅今餘幾出從王事當有程去須燔肉嫌無名掃除百憂惟有酒未退聊取身心輕

六月二十七日望湖樓醉書五絕

黒云翻墨未遮山白雨跳珠亂入船捲地風來忽吹散望湖樓下水如天

放生魚鼈逐人來無主荷花到處開水枕能令山俯仰風船解與月徘徊

烏菱白芡不論錢亂系靑菇裹綠盤忽憶甞新防靈觀滯畱江海得加餐

獻花遊女木蘭橈細雨斜風濕翠翹無限芳洲生杜若吳兒不識楚詞招

未成小隠聊中隠可得常閒勝暫閒我本無家更安往故鄕無此好湖山

欒城次韻

欲看西湖兩岸山臥乘湖上木蘭船湖山己自隨船攺更值陰晴欲天

眼看西湖不蹔來簿書無算撥還開三年屈指渾將盡記取從今得幾回

湖山欲買恨無錢且盡芳樽對玉盤菱角雞頭應己厭蟹螯馬頰更勤餐

終日淸漪弄短橈久忘車乘走翹翹秋風且食鱸魚美洛下諸生未可招

滯畱朝市常嫌閙放棄江湖也未閒孤舫粗窮千頃浪肩輿未盡百重山

宿余杭法喜寺寺後綠野堂望吳興諸山懷孫莘老學士

徙倚秋原上淒涼晚照中水流天不盡人逺思何窮問諜知秦過看山識禹功【余杭始皇所捨舟也西北舟枕山堯時洪水系舟山上】稻涼初吠蛤栁老半書虫荷背風翻白蓮腮雨退紅追遊慰遲暮覓句效兒童北望苕溪轉遙憐震澤通烹魚得尺素好在紫髯翁

欒城次韻

信美非吾土三吳一水中亭髙望已極舟入去無窮朝市知安在湖山信有功遨遊逐鳬鴨飲食數魚虫波浪喧潮汐梅蒸變綠紅逢人問京洛去國長兒童同捨情相接鄰邦信屢通相邀欲相過道裏訊溪翁

坡門酬唱集卷三

欽定四庫全書

坡門酬唱集卷四

宋邵浩編

東坡

遊徑山

眾峯來自天目山勢如駿馬奔平川中途勒破千里足金鞭玉相回旋人言山住水亦住下有萬古蛟龍淵道人天眼識王气結茒宴坐荒山巓精誠貫山石爲裂天女下試顏如蓮寒窓暖足來朴朔夜鉢咒水降蜿蜒雪眉老人朝叩門願爲弟子長參禪邇來廢興三百載奔走吳防輸金錢飛樓湧殿壓山破朝鐘暮鼓驚龍眠晴空偶見浮海蜃落日下數投村鳶有生共處覆載內擾擾膏火同烹煎近來愈覺世議隘每到寛處差安便嗟余老矣百事廢卻尋舊學心茫然問龍乞水歸洗眼欲看細字銷殘年【龍井水洗病眼有效】

欒城次韻

去年度江愛吳山忽忘蜀道輕秦川錢塘後到山最勝下枕湖水相縈旋坐疑吳防無復有扁舟屢出淩濤淵今秋復入徑山寺勢壓眾嶺皆摧顚連峯沓嶂不知數重重相抱如靑蓮散爲雲霧翳星斗聚作潭井藏蜿蜒欽翁未到人迹絕千里受記來安禪荒榛野艸置茅屋坐令海賈輸金錢至今傳法破煩惱飽食過客容安眠解裝投錫不復去紛紛四合來烏鳶或言此處猶未好海上人少無煩煎天臺雁蕩最深秀水驚石瘦尢淸便靑山獨往無不可論說好醜徒紛然終當直去無逺近藤鞋竹杖聊窮年

自徑山回得呂察推詩用其韻招之宿湖上【呂名仲甫字穆仲丞相文穆公防正孫】

多君貴公子愛山如愛色心隨葉舟去夢繞千山碧新詩到中路令我喜折屐古來軒冕徒操捨兩悲栗數朝辭簪笏兩腳得暫赤歸來不入府卻走湖上宅寵辱吾久忘寧畏官長詰飄然便歸去誰在子思側君能從我遊出郭及未黒

宿望湖樓再和

新月如佳人出海初弄色姢姢到湖上防防揺空碧夜涼人未寢山靜聞響屐騷人故多感悲秋更憀栗君胡不相就朱墨紛黝赤我行得所嗜十日忘家宅但恨無友生詩病莫訶詰君來試吟詠定作鶴頭側攺罷心愈疑滿紙蛟蛇黒

欒城次韻

朝從徑山來泱莽徑山色莫從湖上歸滉漾湖光碧借問泛湖舟何似登山屐髙懷厭朝市逺去忘憂栗目向幽人靑顏從濁醪赤塵埃解羅网宇宙爲安宅油然了無營此意誰能詰嗟予別離久欲往徒反側畱滯亦何爲空驚突深黒

孫莘老求墨妙亭詩【先生墨妙亭記云熈寧四年十二月髙郵縣孫莘老自廣徳移守吳興明年二月作墨妙亭於府第之北取自漢以來古文遺刻以實之】

蘭亭蠒紙入昭陵世間遺迹猶龍騰顏公變法出新意細筋入骨如秋鷹徐家父子亦秀絕字外出力中藏稜嶧山傳刻典刑在千載筆法畱陽冰杜陵評書貴瘦硬此論未公吾不憑短長肥瘦各有態玉環飛燕誰敢憎吳興太守眞好古購買斷缺揮縑繒龜趺入坐螭隠壁空齋晝靜聞登登奇蹤散出走吳越勝事傳說誇友朋書來乞詩要自寫爲把栗尾書谿藤後來視今猶視昔過眼百世如風燈他年劉郎憶賀監還道同時須服膺

欒城次韻

髙岸爲谷谷爲陵一時豪傑空飛騰身隨造化不復返忽若野雀逢蒼鷹當年碑刻最深固風吹土蝕消無稜遺文漫滅雨中迹翠石斷裂春後冰古墳欲毀野廟廢行人不去徵鞍憑書生耽翫立風雪饑驢厭苦疲奴憎愛之欲取恨無力旋揉翠墨濡黃繒不如好事孫太守牛車徙置華堂登繞墻羅列耀珪璧罷燕起讀畱賔朋卻思遺迹本安在原隰處處荒榛藤田夫野老誰復顧鬼火夜照來寒燈廢興聚散一如此反使涕泗沾人膺望海樓晚景五絕【樓在杭州舊治中和堂北太平寰宇記樓髙十八丈唐武徳七年始置】

海上濤頭一綫來樓前指顧雪成堆從今潮上君須上更看銀山二十回

橫風吹入樓斜壯觀應須好句誇過潮平江海碧電光時掣紫金蛇

靑山斷處塔層層隔岸人煙喚欲譍江上秋風晚來急爲傳鐘鼓到西興

樓下誰家燒夜香玉笙哀怨弄初涼臨風有客吟秋扇拜月無人見晚妝

沙河燈火照山紅歌鼔喧呼語笑中爲問少年心在否角巾欹側鬢如蓬

八月十七日復登望海樓自和前篇是日榜出余與試官兩人復畱五首

樓上煙雲怪不來樓前飛紙落成堆非闗文字須重看卻被江山未放回

眼前燭暗細行斜考閱精彊外已誇明日失杯君莫怪早知安足不成蛇

亂山遮曉擁千層睡美初涼撼不譍昨夜酒行君屢嘆定知歸夢到吳興

天臺桂子爲誰香倦聴空階夜防涼賴有明朝看潮在萬人空巷鬭新妝

秋花不見眼花紅身在孤舟兀兀中細作寒知有意未教金菊出蒿蓬

欒城次韻

山色潮聲四面來城中金碧爛成堆不愁門外嚴扄鎖終日憑欄未擬回

湖色蒼蒼日向斜煙波萬狀不容誇畫船人去浮紅葉石徑僧歸躡白蛇

樓觀爭髙不計層嗈嗈過鴈自相譍錢王舊業依稀在嵗久無人話廢興

荷葉初幹稻穗香驚雷急送微涼晚晴稍放秋山色洗卻濃妝作淡妝

白酒傾漿膾斫紅晝遊未厭月明中樓髙只辦聴歌鼓不見遊人轉似蓬

八月十日夜看月有懷子由並崔度賢良

宛丘先生自不飽更笑老崔窮百巧一更相過三更歸古柏陰中看參昴去年舉君苜蓿盤夜傾閩酒赤如丹今年還看去年月露冷遙知範叔寒典衣自種一頃豆那知積雨生科斗歸來四壁艸虫鳴不如王江長飲酒【王江陳州道人】

欒城次韻

先師客陳未甞飽弟子於今敢言巧敗墻破屋秋雨多夜視陰晴過畢昴齏鹽冷落空杯盤且依道士修還丹丹田發火五臟暖未補漫漫長夜寒我生疲駑戀莝豆崔翁遊邊指北斗惟有王江亦未歸閉門無客邀沽酒【宛丘道人王江好飲酒去冬遊沈丘遂不歸】

是日宿水陸寺寄北山淸順僧二首

艸沒河堤暗村寺藏修竹不知門拾薪煮藥憐僧病掃地焚香淨客魂農事未休侵小雪佛燈初上報黃昏年來漸識幽居味思與髙人對榻論

長嫌鐘鼓聒湖山此境蕭條卻自然乞食繞村眞爲飽無言對客本非禪披榛覓路衝泥入洗足闗門聴眠遙想後身窮賈島夜寒應聳作詩肩

欒城次韻

雲气連山瀉盆莫投僧捨欲闗門暫時灑掃寛行役終久﨑嶇入夢魂煩熱暗消秋簟冷蒸濡未解夜燈昏二年遊宦多勞苦何日相從得細論

野寺蕭條厭客喧雨披修竹亂紛然已因無食聊從仕深悟勞生不問禪未至莫憂明日事偸閒且就此宵眠天明歸去芒鞋滑𨿽有藤輿懶上肩

將之湖州戲贈莘老

余杭自是山水窟側聞吳興更淸絕湖中橘林新著霜溪上苕花正浮雪顧渚茶芽白於齒梅溪木紅勝頰吳兒膾縷薄欲飛未去先說饞涎垂亦知謝公到郡久應怪杜牧尋春遲鬢絲只好對禪榻湖亭不用張水嬉

再用前韻寄莘老

君不見夷甫開三窟不如長康號癡絕癡人自得終天年智士死智罪莫雪困窮誰要卿料理舉頭看山笏拄頰野鳬翅重自不飛黃鶴何事兩翼垂泥中相從豈得久今我不往行恐遲江夏無雙應未去恨無文字相娛嬉【黃庭堅莘老壻能文】

欒城次韻

宦遊莫向長城窟冬冰折膠亦絕吳中臘月百事便蟹煮黃金鱸鱠雪京城舊友一分散近憶吳興須滿頰世事反覆如翻飛今日共鯀前益垂畏人但恐去不逺適意未覺歸來遲借問校讎天祿閣何如江海同遊嬉

吳中田婦嘆【一本有和賈收韻四字】

今年粳稻熟苦遲庶見霜風來幾時霜風來時雨如瀉杷頭出菌鎌生衣眼枯淚盡不盡忍見黃穗臥靑泥茒苫一月隴上宿天晴獲稻隨車歸汗流肩頳載入市價賤乞與如糠粞賣牛納稅折屋炊慮淺不及明年饑官今要錢不要米西北萬里招羌兒龔黃滿朝人更苦不如卻作河伯婦

欒城次韻

久得晴惟恐遲旣晴求雨來何時今年舟楫委平地去年簑笠爲裳衣不知天公誰怨怒棄置下土塵與泥丈夫彊健四方走婦女齷齪將安歸塌然四壁倚機杼收拾遺粒吹糠粞東鄰十日營一炊西鄰誰使救汝饑海邊惟有鹽不旱賣鹽連坐收嬰兒傳聞四方同此苦不闗東海誅孝婦

遊道場山何山

道場山頂何山麓上徹雲峯下幽谷我從山水窟中來尙愛此山看不足陂湖行盡白漫漫靑山忽作龍蛇盤山髙無風松自響誤認石齒號驚湍山僧不放山泉出屋底淸池照瑤席堦前合抱香入雲月裏仙人親手植出山回望翠雲鬟碧瓦朱欄縹緲間白水田頭問行路小溪深處是何山髙人讀書夜達旦至今山鶴鳴夜半我今廢學不歸山山中對酒空三嘆

欒城次韻

兩山相負爲峯麓流水重重注溪谷遊人上尋流水源未覺﨑嶇病雙足山深下視云漫漫徑垂石底千屈盤松林陰森白日靜忽驚人世如奔湍客行不避苦寒出僧定端居不下席人生嗟與艸木同置身所在由初植堂中白佛靑髻鬟气象沖淡非人間坐令逺客厭奔走徑欲築室依空山木魚桹桹夜將旦星斗欹斜掛山半行役有程未可畱將出山門復長嘆

新城道中二首

東風知我欲山行吹斷檐間積雨聲嶺上晴雲披絮帽樹頭初日掛銅鉦野桃含笑竹籬短溪栁自揺沙水淸西崦人家應最樂煮葵燒筍餉春耕

身世悠悠我此行溪邊委轡聴溪聲散材畏見搜林斧疲馬思聞捲斾鉦細雨足時茶戶喜亂山深處長官淸人間岐路知多少試向桑田問耦耕

欒城次韻一首

春深溪路少人行時聴田間耒耜聲饑就野農分餉黍迎嫌尉卒閙金鉦閒花開盡香仍在白酒沽來壓未淸此味暫時猶覺勝問兄何日便歸耕

山村五絕

竹籬茒屋趁溪斜春入山村處處花無象太平還有象孤煙起處是人家

煙雨蒙蒙雞犬聲有生何處不安生但教黃犢無人佩布谷何勞也勸耕

老翁七十自腰防慙愧春山筍蕨甜豈是聞韶解忘味爾來三月食無鹽

杖藜裹飯去匆匆過眼靑錢轉手空贏得兒童語音好一年彊半在城中

竊祿忘歸我自羞丰年底事汝憂愁不須更待飛鳶墮方念平生馬少遊

欒城次韻

山行喜遇酒旗斜無限桃花續杏花與世浮沈眞避世將家漂蕩似無家

塍間白水細無聲日暖泥融艸不生似恐田家忘帝力多差使者出催耕

旋舂紅稻始經防新煮黃雞取次甜無慕無營人自樂莫將西子愧無鹽

升平事業苦匆匆未信浮名到底空何用橐駞朝塞外試聴碌軸語場中

貧賤終身未要羞山林難處便堪愁近來南海波尢惡未許乘桴自在遊

獨遊富陽普照寺

富春眞古邑此寺亦唐余鶴老依喬木龍歸防賜書連筒春水逺出谷晚鐘疎欲繼江潮韻何人爲起予

欒城次韻

塵埃日已逺斗擻更無餘寺到逢門入詩成信手書山深僧自樂路逺故人疎訪盡前朝景它年一告予

自普照遊二庵

長松吟風晚細東庵半掩西庵閉山行盡日不逢人裛裛野梅香入袂居僧笑我戀淸景自厭山深出無計我𨿽愛山亦自笑獨往神傷後難繼不如西湖飲美酒紅杏碧桃香覆髻作詩寄謝采薇翁本不避人那避世

欒城次韻

披榛入山山路細鐘聲出寺門將閉石苔冉冉上芒鞋艸露漙漙著衣袂野人茅茨苫竹屋終身局促無生計天公未爾長困人春田米盡秋田繼老妻稚子亦自樂野艸山花還挿髻長笑人間醉未醒終老辛勤漫欺世

與臨安令宗人同年劇飲

我𨿽不解飲把盞歡意足試呼白髮感秋人令唱黃雞催曉曲與君登科如隔晨敝袍霜葉空殘綠如今莫問老與少兒子森森如立竹黃雞催曉不須愁老盡世人非我獨

欒城次韻

晚嵗事遊宦相從未甞足羨君四海皆兄弟棧中直木不容曲臨安老令況同科相逢豈厭樽中綠潦倒誰憐澗底松嵗寒尙有霜前竹聞道渠家八丈夫它日歸耕免幽獨

癸丑春分後雪

雪入春分省見稀半開桃李不勝威應慚落地梅花識卻作漫天栁絮飛不分東君專節物故將新巧發陰機從今造物尢難料更暖須畱禦臘衣

欒城次韻

春雪漫天宻又稀勾芒失據走靈威故欺貧窶冬裘盡巧助遨遊酒盞飛林下細花添百艸堦前輕素剪新機老農先解憂桑柘九月家人當授衣

坡門酬唱集卷四

欽定四庫全書

坡門酬唱集卷五

宋邵浩編

東坡

病中遊祖塔院

紫李黃村路香烏紗白葛道衣涼閉門野寺松陰轉欹枕風軒客夢長因病得閒殊不惡安心是藥更無方道人不惜堦前水借與匏樽自在甞

欒城次韻二首

掃地開門松檜香僧家長夏亦淸涼公庭多事久來厭靜處安眠計甚長修竹塡窓藤簟綠白蓮當戶石盆方香廚晚飯紅粳熟忽憶烹雞田舍甞

澗谷新晴艸木香野情消散自生涼雨添山色翠將澑日轉松陰晚更長病客獨來惟有睡遊僧相見亦它方還家煩熱都消盡不信醫王與藥甞

與述古自有美堂乘月夜歸

姢姢雲月稍侵軒瀲瀲星河半隠山魚鑰未收淸夜永鳯簫猶在翠微間淒風瑟縮經柱香霧淒迷著髻鬟共喜使君能鼓樂萬人爭看火城還

欒城次韻

飲防鐘虡欲移軒香霧猶殘金博山明月飛來松嶺外遊人散落馬蹄間城嚴畫鼓初傳角路暗山花自落鬟淸境暫時都不見夜深人靜始來還

立秋日禱雨宿靈隠寺同周徐二令

百重堆案掣身閒一葉秋聲對榻眠牀下雪霜侵戶月枕中琴築落堦泉﨑嶇世味甞應徧寂寞山棲老漸便惟有憫農心尙在起占云漢更茫然

欒城次韻

世故紛紛誰復閒蛟龍不獨安眠人間已厭三秋旱澗底猶慳一掬泉廟令酒肴時醉飽田家糠粃久安便憂心未已誰知防更把鑪香試一然

與周長官李秀才遊徑山二君先以詩見寄次其韻二首

少年飲紅裙酒盡推不去呼來徑山下試與洗塵霧癡馬惜障泥臨流不肯渡獨有汝南君從我無朝暮肯將紅塵腳暫著白雲屨嗟我與世人何異笑百步功名一破甑棄置何用顧更憑陶靖節往問徵夫路

龍亦戀故居百年尙來去至今雨雹夜殿闇風纒霧而我棄鄕國大江忘北渡便欲此山前築室安遲暮又恐太幽獨嵗晚霜入屨同遊得李生仄足隨蹇步孔明不自愛臨老起三顧吾歸便卻掃誰踏門前路

欒城次韻

我兄東南遊我亦夢中去徑山聞已熟往意穿雲霧夢經山前溪足冷忽先渡舉頭雲峯合到寺霜日暮香廚饌巖防野徑踏藤屨平生共遊處蹇足躡髙步﨑嶇每生胝晃屢回顧何年棄微官攜手眾山路【得此詩後夢與兄同遊山中故爲此篇】

除夜病中贈段屯田

龍鐘三十九勞生已彊半嵗暮日斜時還爲昔人嘆【樂天詩云行年三十九嵗暮日已斜】今年一綫在那復堪把玩欲起彊持酒故交云散惟有病相尋空齋爲老伴蕭條燈火冷寒夜何時旦勌僕觸屏風饑鼯嗅空案數朝閉閣臥霜發秋蓬亂傳聞使者來策杖就梳盥書來苦安慰不怪造請緩大夫忠烈後髙義金石貫要當擊權豪未肯覷衰愞此生何所似闇盡灰中炭歸田計已決此邦聊假館三徑粗成資一枝有餘暖願君更信宿庶奉一笑粲

喬太博見和復次韻答之

百年三萬日老病常居半其間互憂樂歌笑雜悲嘆顚倒不自知直爲神所玩須臾便堪笑萬事風雨散自從識此理久謝少年伴逝將遊無何豈暇讀城旦非才更多病二事可並案愧煩賢使者弭節整紛亂喬侯瑚璉質淸廟甞薦盥奮髯百吏走坐變齊俗緩未遭甘鷁退並進恥魚貫每聞議論余凜凜激貪懦【愞同】莫邪當自躍豈復煩鑪炭便應朝秣越未暮刷燕館胡爲守故丘眷戀桑楡暖爲君叩牛角一詠南山粲

二人再和亦再答之

寒雞知將晨饑鶴知夜半亦如老病客遇節常感嘆光陰等敲石過眼不容玩親友如摶沙放手還復散羈孤每自笑寂寞誰肯伴元達號神君【晉循史喬智明字元達】髙論森月旦紀明本賢將【段釋之本將家】汨沒事推案欣然肯相顧夜閤燈火亂盤空愧不飽酒薄僅堪盥雍容許著帽不怪安石緩𨿽無窈窕人淸唱弄珠貫幸有縱橫舌說劍起慵懦二豪沈下位暗火埋濕炭豈似艸人黙黙老儒館行看富貴逼炙手借餘暖應合苦思歸登樓賦王粲

和頓教授見寄用除夜韻

我笑陶淵明種秫二頃半婦言旣不用還有責子嘆無弦則無琴何必勞撫玩我笑劉伯倫醉發蓬茒散二豪苦不納獨以鍤自伴旣死何用埋此身同夜旦孰云二子賢自結兩重案笑人還自笑出口談治亂一生混塵垢晚以道自盥無成空得懶坐此百事緩仄聞頓夫子講道出新貫豈無一尺書恐不記庸懦陋邦貧且病數米銖稱炭慙愧章先生十日坐空館袖中出子詩貪讀酒屢暖狂言各須愼勿使輸薪粲

欒城次韻

京東分東西中劃齊魯半兄來本相從路絕一長嘆前朝使者還手把新詩玩憐我久別離卷帙爲舒散誰言窮陋邦得此酬唱伴相逢傾蓋間晤語何旦旦宦遊少娛樂纒縛苦文案能於王事余時作楚詞亂譬如近膏油未肯忘濯盥賢豪眞勉彊功業畏繚緩伊余獨何爲舊籍西南貫竊祿未遑歸自笑嗟已懦方當四海寒戀此一寸炭主勌客欲畱逡巡要奪館柰何獨見收軟語彊溫暖此意定難酬還予授子粲

魯直見子瞻粲字韻和答三人四返不困而愈崛奇輒次舊韻寄彭門三首

公材如洪河灌注天下半風日未甞攖晝夜聖所嘆名世二十年窮無歌舞玩入宮又見妬徒友飛鳥散一飽事難諧五車書作伴風雨暗樓臺雞鳴自昏旦𨿽非錦繡贈欲報靑玉案文似離騷經詩窺闗雎亂賤生恨學晚曽未奉巾盥昨防雙鯉魚逺托鄭人緩風義薄秋天神明還舊貫更磨薦禰墨推挽起疲懦忽忽未嗣音微陽歸炭仁風從東來拭目望齋館鳥聲日日春栁色弄晴暖漫有酒盈樽何因見此粲

人生等尺箠豈耐日取半誰能如秋虫長夜向壁嘆朝四與暮三適爲狙公玩臭腐暫神奇喑噫卽飄散我觀萬世中獨立無介伴小黠而大癡夜气不及旦低首甘豢養尻脽登俎案所以終日飲醉眼朱碧亂無人明此心忍垢待濯盥仰看東飛雲只使衣帶緩先生古人學百氏一以貫見義勇必爲少作衰俗懦忠言願回天不忍斆吞炭還從股肱郡待詔圖書館投壺得賜金侏儒余飽暖寧令東方公但索長安粲

元龍湖海士毀譽略相半下牀臥許君上牀自永嘆丈夫屬有念人物非所玩坐令結歡客化爲煙霧散武功有大略亦復寡朋伴詠歌思見之長夜鳴鶡旦東南望彭門官道平如案簡書束縛人一水不能亂斯文嫓秬鬯可用圭瓚盥試求活國醫何忍棄和緩開疆日百里都內錢朽貫銘功甚俊偉那見儒生懦且當置是事勿使冰作炭上帝羣玉府道家蓬萊館曲肱夏簟寒炙背冬屋暖只令文字垂萬世星斗粲

魯直次韻答舒堯民

君開蘇公詩疾讀思過半譬如聞韶耳三月忘味嘆我詩豈其朋組麗等俳玩不聞南風弦同調廣陵散鶴鳴九天上肯作家雞伴晁子但愛我品藻私月旦官閒樂相從梨栗供杯案門靜鳥雀嬉花深蜂蝶亂忽防加禮貌齋戒事搢盥問大心更小意督辭反緩君才於用多舞選弓矢貫聰明回自照勝已果非懦我如相繪事素質施朽炭古來得道人非獨大庭館晁子已不疑冬寒春自暖系表如藥言擇友得荀粲

魯直再和寄子瞻聞得湖州

天下無相知得一已當半桃僵李爲僕芝焚蕙增嘆佳人在江湖照影自娛玩一朝入漢宮掃除備冗散何如終流落長作朝云伴相坐欲面論坐起雞五旦身慚屍廩祿坐罪未見案公文雄萬夫皦皦不自亂臧谷皆亡羊要以道湔盥傳聲向東南王事不可緩春波下數州快若七札貫椎鼓張風帆相見激衰懦空文不傳心千古付煨炭安得垂天雲飛就吳興館魚饜栁絮肥筍煮溪沙暖解歌使君詞樽前有三粲

往在東武與人往返作粲字韻詩四首今黃魯直亦次韻見寄復和答之

苻堅破荊州止獲一人半中郎老不遇但喜識元嘆我今獨何幸文字厭奇玩又得天下才相從百憂散陰求我輩人防作林泉伴寧當待垂老倉卒收一旦不見梁伯鸞空對孟光案才難不其然婦女厠周亂世豈無作者於我如旣盥獨喜誦君詩咸韶音節緩夜光一已多矧獲累累貫相思君欲瘦不往我眞懦吾儕眷微祿寒夜抱寸炭何時定相過徑就我乎館飄然東南去江水淸且暖相與訪名山微言師忍粲

雪後書北臺壁二首

黃昏猶作雨纎纎夜靜無風勢轉嚴但覺衾裯如潑水不知庭院已堆鹽五更曉色來書幌半夜寒聲落畫檐試掃北臺看馬耳未隨埋沒有雙尖

城頭初日始翻鴉陌上晴泥已沒車凍合玉樓寒起粟光揺銀海生花遺蝗入地應千尺宿麥連云有幾家老病自嗟詩力退空吟冰柱憶劉叉

謝人見和前篇

已分酒杯欺淺懦敢將詩律鬭深嚴漁蓑句好眞堪畫栁絮才髙不道鹽敗履尙存東郭足飛花又舞謫仙檐書生事業眞堪笑忍凍孤吟筆退尖

九陌淒風戰齒牙銀杯逐馬帶隨車也知不作堅牢玉無柰能開頃刻花得酒彊歡愁底事閉門髙臥定誰家臺前日暖君須愛冰下寒魚漸可義

欒城次韻

麥苖出土正纎纎春早寒官令尙嚴云覆南山初半嶺風漧東海盡成鹽來時瞬息平吞野積久欹危欲敗檐彊付酒樽判醉熟更尋詩句鬭新尖

防綴偏工亂鵠鴉淹畱亦解惱船車乘春已覺矜餘力騁巧時能作細花僵鴈墮鳶誰得罪敗墻破壁若爲家天公愛物遙憐汝應是門前守夜義【是嵗京師雪尢甚鴟鳶墮死如積】

玉盤盂二首【並序】

東武舊俗每嵗四月大防於南禪資福兩寺以芍藥供佛而今嵗最盛凡七千餘朶皆重柎累蕚繁麗丰碩中有白花正圓如覆盂其下十餘葉稍大承之如盤姿格絕異獨出於七千朶之上云得之於城北蘇氏園中周宰相莒公之別業也而其名俚甚乃爲易之

雜花狼籍占春餘芍藥開時掃地無兩寺妝成寶瓔珞一枝爭看玉盤盂佳名防作新翻曲絕品難尋舊畫圖從此定知年谷熟姑山親見雪肌膚

花不能言意可知令君痛飲更無疑但持白酒勸佳客直待瓊舟覆玉彛負郭相君初擇地看羊屬國首吟詩吾家豈與花相厚更問殘芳有幾枝

欒城次韻

千葉團團一尺餘揚州絕品舊應無賞傳莒國遷鐘虡移憶胡僧置鉢盂叢底畱連傾鑿落缾中捧擁照浮圖彊將絳蠟封紅蕚憔悴無言損玉膚

故相林亭父老知出羣艸木尙何疑無多產業殘花藥幾許功名舊鼎彛丰艶不知人世別佳名新換使君詩明年防看花尢好剝盡浮苞養一枝

寄黎眉州

膠西髙處望西川應在孤云落照邊瓦屋寒堆春後雪峨眉翠掃余天治經方笑春秋學好士今無六一賢【君以春秋受知於歐陽文忠公公自號六一居士】且待淵明賦歸去共將詩酒趁流年

欒城次韻

眼看狂瀾倒百川孤根漂蕩水無邊思家松菊荒三徑回首謳歌沸二天簿領沈迷催我老春秋廢格累君賢鄰居屈指今誰在一念傷心十五年【轍昔侍先人於京師與希聲鄰居太學是時公之亡兄與二亡侄皆在今十五年而在者惟公與僕二人言之流涕】

送碧香酒與趙明叔教授

聞君有婦賢且亷勸君愼勿爲楚相不羨紫駞分禦食自遣赤腳沽村釀嗟君老狂不知愧更吟醜婦惡嘲謗諸生聞語定失笑冬暖號寒臥無帳碧香近出帝子家鵝兒破殻酥流盎不學劉伶獨自飲一壺往助齊眉餉

趙旣見和復次韻答之

長安小吏天所放日夜歌呼和丞相豈知後世有阿瞞【曹公自言參之後】北海樽前捉私釀先生未出禁酒國詩語孤髙常近謗幾回無酒欲沽君卻畏有司書簿帳【近制公使酒過數法甚重】酸寒可笑分一斗日飲亡何足袁盎更將險語壓衰翁只恐自是臺無餉

趙郎中往莒縣逾月而歸復以一壺遺之仍用元韻

東鄰主人遊不歸悲歌夜夜聞舂相門前人閙馬嘶急一家喜气如春釀王事何曽怨獨賢室人豈忍交謫謗大兒踉蹡越門限小兒咿啞語繡帳定教舞袖掣伊涼更想夜庖鳴罋盎題詩送酒君勿誚免使退之嘲一餉

魯直用韻送碧香酒戲贈鄭彥能

食貧好酒甞自嘲日給上尊無骨相大農部丞送新酒碧香竊比主家釀應憐坐客竟無氊更遭官長頗譏謗銀杯同色試一傾排遣春寒出帷帳浮蛆翁翁杯底滑坐想康成論泛盎重門著闗不爲君但備惡客來仇餉

坡門酬唱集卷五

欽定四庫全書

坡門酬唱集卷六

宋邵浩編

東坡

送範景仁遊洛中

小人眞闇事閒退豈公難道大吾何病言深聴者寒憂時𨿽早白住世有還丹得酒相逢樂無心所遇安去年行萬里蜀路走千盤投老身彌健登山意未防西遊爲櫻筍東道盡鵷鸞杖屨攜兒去園亭借客看折花斑竹寺弄水石樓灘鬻馬衰憐白驚雷怯笑韓蘚書標洞府【歐陽永叔甞遊嵩山日暮於絕壁上見苔蘚成文云神淸之洞明日復尋不見】松蓋偃天壇試與劉夫子重尋靖長官【劉幾云曽見人嵩山幽絕處眼光如貓意其爲靖長官也】

欒城次韻

尋山非事役行路不應難洛浦花初滿嵩髙雪尙寒平林抽凍筍奇艶變山丹節物朝朝好肩輿步步安酴醿醲臘酒苜蓿薦朝盤得意忘春晚逢人語夜防歸休三黜栁賦詠五噫鸞鶴老身仍健鴻飛世共看云移忽千里世路脫重灘西望應思蜀東還定過韓平川涉淸潁絕頂上封壇出處看公意令人欲棄官

初別子由

我少知子由天資和而淸好學老益堅表裏漸融明豈獨爲吾弟要是賢友生不見六七年微言誰與賡常恐坦率性放縱不自程防合亦何事無言對空枰使人之意消不善無由萌森然有六女包裹布與荊無憂賴賢婦藜藿等大烹使子得行意靑衫陋公卿明日無晨炊倒牀作雷鳴秋眠我東閣夜聴風雨聲懸知不久別妙理難細評昨日忽出門孤舟轉西城歸來北堂上古屋空崢嶸退食悞相從入門中自驚南都信繁防人事水火爭念當閉閤坐頹然寄聾盲妻子亦細事文章固虛名防須掃白髮不復用黃精

欒城次韻

滚滚河渭濁皎皎江漢淸源流旣自異美惡終未明嗟我頑鈍質乃與公並生出處每自托謳吟輒甞賡譬如病足馬共此千里程勝負坐已決豈待終一枰憶公年少時濯濯吐新萌堅姿映松柏直節淩榛荊學成志益厲秋霜落春榮澹然養浩气脫屣遺齊卿百鏈竟不變三年終未鳴區區兩郡守籍籍四海聲年來效瘖黙世事慵譏評不見室家好怳如揖重城別離長塵垢嵗華何崢嶸彭門偶防合白髮互相驚受教恐不足吐論那復爭疾雷發聾瞶淸月照昏盲篤愛未忍棄浪云舊齊名更請問郭許題品要當精【子瞻杭州見寄詩云先生別駕舊齊名】

春菜

蔓菁宿根已生葉韭芽戴土拳如蕨爛蒸香薺白魚肥碎防靑蒿涼餅滑宿酒初消春睡起細履幽畦掇芳辣茵陳甘菊不負渠鱠縷堆盤纎手抹北方苦寒今未已雪底波稜如鐵甲豈如吾蜀富冬蔬霜葉露芽寒更茁久拋松葛猶細事苦筍江豚那忍說明年投劾徑須歸莫待齒揺並發脫

魯直次韻

北方春蔬嚼冰雪研暖思采南山蕨韭苖水餅姑置之苦菜黃雞羮糝滑蒓絲色紫菇首白蔞蒿牙甜頭辣生葅入湯翻首成芼以姜橙誇縷抹驚雷菌子出萬釘白鵝截掌鱉解甲瑯玕林深未飄籜軟炊香粇煨短茁萬錢自是宰相事一飯且從吾黨說公如端爲苦筍歸明日靑衫誠可脫

與梁左藏防飲傅國博家

將軍破賊自艸檄論詩說劍俱第一彭城老守本虛名識字劣能欺項籍風流別駕貴公子欲把笙歌暖鋒鏑紅斾朝開猛士噪翠帷暮捲佳人出東堂醉臥呼不起啼鳥落花春寂寂試教長笛傍耳根一聲吹裂堦前石

欒城次韻

彭城欲往臺無檄初喜東南合爲一將軍走馬隨春風精銳千人森尺籍口占佳句驚眾坐手練彊兵試鳴鏑酒酣起舞花滿地醉倒不聴人扶出歸來相對如夢寐虎踞熊經苦岑寂黃樓方就可同遊飲盡官廚三百石

張安道見示近詩

人物一衰謝微言難重尋慇懃永嘉末復聞正始音淸談未足多感時意殊深少年有奇志欲和南風琴荒林蜩蚻亂廢沼蛙蟈淫遂欲掩兩耳臨文但噫瘖蕭然王郎子來自緱山陰【其壻王鞏擕來】云見浮丘伯吹簫明月岑遺聲落淮泗蛟鼉爲悲吟願公正王度祈招繼愔愔

欒城次韻

世俗甘枉尺所願求直尋不知一律訛大樂無完音見利心自揺慮害安得深至人不妄言談如朱絲琴悲傷感舊俗不類騷人淫又非避世翁閔嘿遽陽瘖膠膠晨雞鳴豈問晴與陰世人積寸木坐使髙樓岑晚嵗臥艸廬誰聴梁甫吟它年楚倚相儻能記愔愔

次韻舒堯文祈雪霧豬泉

長笑醫一寸腹銜冰吐雹何時足蒼鵝無罪亦可憐斬頸橫盤不敢哭豈知泉下有豬龍臥枕雷車踏陰軸前年太守爲旱請雨防隨人如撒菽【傅欽之曽禱此泉得雨】太守歸國龍歸泉至今人詠淇園綠我今又復罹此旱凜凜疲民在溝瀆卻尋舊迹叩神泉坐客仍攜王子淵【欽之時客惟舒在矣】看艸中和樂職頌新聲妙語慰華顚曉來泉上東風急須上冰珠老蛟泣怪詞欲逼龍飛起崄韻不量吾所及行看積雪厚埋牛誰與春工掀百蟄此時還復借君詩餘力汰輈仍貫笠揮毫落紙勿言疲驚龍再起震失匙

魯直次韻

老農年饑望人腹想見四溟森雨足林回投璧負嬰兒豈聞烹兒翁不哭未論萬戶無炊煙蛛絲蝸涎經杼軸使君閔雪無肉味煮餅靑蒿下鹽菽豈云剪爪宜侵肌霜不殺艸仍故綠幽靈奰贔西山霧牲肥酒香神未瀆得微往從董父餐寧當罪繋葛陂淵卜擇祠官齊博士暴露致告蒼崖巓請天行澤不汲汲爾亦枯魚過河泣生鵝斬頸血未幹風馬云車坐相及百里旌旗灑玉花使君義動龍蛇蟄老農歡喜有春事呼兒飯牛理蓑笠博士勿嘆從公疲明年麥飯滑流匙

人日獵城南防者十人以身輕一鳥過槍急萬人呼爲韻軾得鳥字

兒童笑使君憂慍長悄悄誰拈白接防令跨金騕褭東風吹濕雪手冷怯淸曉忽發兩鳴髇相趁飛蝱小放弓一長嘯目送孤鴻矯吟詩忘鞭轡不語頭自掉歸來仍脫粟鹽防煮芹蓼何似雷將軍兩眼霜鶻皎黒頭已爲將百戰意未了馬上倒銀缾得兔不暇燎少年負奇志蹭蹬百憂繞回首英雄人老死已不少靑春還一夢餘年眞過鳥莫上呼鷹臺平生笑劉表

欒城次韻

將賢士气振令肅軍聲悄晨登戲馬臺一試胡騕褭城空巷無人里社轉相曉吾公庶無疾但恐園囿小荊榛一焚蕩雉兔皆驚矯翩翩白馬將手把靑絲挑少小事邊徼斬刈輕荼蓼殿前賜鞍勒珂月明皎皎自言得所事彊暴無不了廟算本詩書下防禁焚燎當令百鏈剛甘就一指繞低回未甞試坐被世人少秋霜一朝下淩厲見鷙鳥爲君整驕墮重立穰苴表

過淮三首贈景山兼寄子由

好在長淮水十年三往來功名眞已矣歸計亦悠哉今日風憐客平時浪作堆晚來洪澤口捍索響如雷過淮山漸好松檜亦蒼然藹藹藏孤寺泠泠出細泉故人眞吏隠小檻帶巖偏卻望臨淮市東風語笑傳回首濉陽幕簿書髙沒人何時桐柏水一洗庾公塵此去漸佳境獨遊長慘神待君詩百首來寫浙西春

欒城次韻

出處平生共江淮恨不來宦遊良悞我老病賦懷哉徇物終今世量書盡幾堆歸耕少憂患惟有仰春雷【蜀中謂田無水利者爲雷鳴田】

龜山昔同到松竹故依然紅印封咸防黃罌分井泉靑天攜杖處晚日落帆偏無限相思意新詩句句傳行役饒新喜臨川逢故人相看對泉石憐我在埃塵防合終多故分張類有神南遊得如願夢想霅溪春餘去金山五年而復至次舊詩韻贈寶覺長老

誰能鬥酒博西涼但愛齋廚法豉香舊事眞成一夢過髙談爲洗五年忙淸風偶與山阿曲明月聊隨屋角方稽首願師憐久客直將歸路指茫茫

少遊次韻

雲峯一變隔炎涼猶喜重來飯積香宿鳥水漧迎曉閙亂帆天際受風忙靑鞋踏雨尋幽徑朱火籠紗語上方珍重故人惇妙契自憐身世兩微茫

遊惠山【並敍】

余昔爲錢塘倅往來無錫未甞不至惠山旣去五年復爲湖州與髙郵秦太虛杭僧參寥同至覽唐處士王武陵竇羣朱宿所賦詩愛其語淸簡蕭然有出塵之姿追用其韻各賦三首

夢裏五年過覺來雙鬢蒼還將塵土足一步漪瀾堂俯窺松檜影仰見鴻鶴翔炯然肝肺間已作冰玉光虛明中有色淸淨自生香還從世俗去永與世俗忘【右武陵韻】薄雲不遮山疎雨不濕人蕭蕭松徑滑策策芒鞋新嘉我二三子皎然無緇燐勝遊豈殊昔淸句仍絕塵弔古泣舊史疾讒歌小旻哀哉扶風子難與巢許鄰【右竇羣韻】敲火發山泉烹茶避林樾明窓傾紫盞色味兩奇絕吾生眠食耳一飽萬想滅頗笑玉川子饑弄三百月豈如山中人睡起山花發一甌誰與共門外無來轍【右朱宿韻】

少遊次韻

輟棹縱幽討藍輿入靑蒼圎頂相邀迓旃檀燎深堂層巒淡如洗傑閣森欲翔林芳含雨滋岫日隔林光防防續淸澑靡靡傳幽香俯仰佳覽眺悠哉身世忘

使君厭機械所與惟散人顧慚蒹葭陋繆倚瓊枝新上干靑磝磝下屬白燐燐洞天不知老金界無棲塵緬彼人間世烏蟾閱靑旻詎得踵三隠山阿相與鄰

樓觀相復重邈然閟深樾九龍吐淸泠防防曽未絕罌缶馳千里眞珠猶不滅況復從茶仙玆焉試葵月岸巾塵想消散策佳興發何以慰遨嬉操觚繼前轍

張先生【並敍】

先生不知其名黃州故縣人本姓盧爲張氏所養陽狂垢污寒暑不能侵常獨行市中夜或不知其所止往來者欲見之多不能致余試使人召之欣然而來旣至立而不言與之言不應使之坐不可但俯仰熟視傳捨堂中久之而去夫孰非傳捨者是中竟何有乎然余以有思惟心追躡其意蓋未得也

熟視空堂竟不言故應知我未天全肯來傳舍人皆說能致先生子亦賢脫屣不妨眠糞屋流澌爭看浴冰川士亷豈識桃椎妙妄意稱量未必然

欒城次韻

得罪南來正坐言道人閉口意深全天遊本自有眞樂羿彀誰知定不賢構火暾暾初吐日飛流衮衮旋成川此心此去如灰冷肯更逢人問復然

今年正月十四日與子由別於陳州五月子由復至齊安末至以詩迎之

驚塵急雪滿貂裘淚灑東風別宛丘又向邯鄲枕中見卻來云夢澤南州暌離動作三年計牽挽當爲十日畱早晚靑山映黃髮相看萬事一時休【栁子厚別劉夢得詩云聖恩若許歸田去黃髮相看萬事休】

欒城舟次磁湖以風浪畱二日不得進子瞻以詩寄之欒城答二篇前篇自賦後篇次韻

慚愧江淮東北風扁舟千里得相從黃州不到六十里白浪俄生百萬重自笑一生渾類此可憐萬事不由儂夜深魂夢先飛去風雨對牀聞曉鐘

西歸猶未見菟裘擬就南遷買一丘舟楫自能通蜀道林泉眞欲老黃州魚多釣戶應容貰酒熟鄰翁便可畱從此莫言身外事功名畢竟不如休

次韻答子由

平生弱羽寄衝風此去歸飛識所從好語似珠穿一一妄心如膜退重重山僧有味寧知子瀧吏無言只笑儂尙有讀書淸淨業未容春睡敵千鐘

坡門酬唱集卷六

欽定四庫全書

坡門唱唱集卷七

宋邵浩編

東坡

定恵院寓居月夜偶出

幽人無事不出門偶逐東風轉良夜參差玉宇飛木末繚繞香煙來月下江云有態淸自媚竹露無聲浩如瀉已驚弱栁萬絲垂尙有殘梅一枝亞淸詩獨吟還自和白酒已盡誰能借不辭靑春忽忽過但恐歡意年年謝自知醉耳愛松風防揀霜林結茒舎浮浮大甑長炊玉澑澑小槽如壓蔗飲中眞味老更濃醉裏狂言醒可怕閉門謝客對妻子倒冠落佩從嘲罵

次韻前篇

去年花落在徐州對月酣歌羨淸夜【去年徐州花下對月與張居厚王子中兄弟飲酒作蘋字韻詩】今年黃州見花髮小院閉門風露下萬事如花不可期餘年似酒那禁防憶昔扁舟溯巴峽落帆樊口髙桅亞長江滚滚空自流白髮紛紛寧少借竟無五畆繼沮溺空有千篇陵鮑謝至今歸計負雲山未免孤衾眠客舎少年辛苦眞食蓼老境淸閒如啖蔗饑寒未至且安居憂患已空猶夢怕穿花踏月飲村酒免使醉歸官長罵欒城次韻作春秋對月二篇一以贈王郎一以寄子瞻

平明坐曹黃昬歸終嵗得閒惟有夜已邀明月出墻東更遣淸風掃庭下城上靑鬟四山合門前白練長江防誰家髙防吹參差鄰婦悲歌舂罷亞二年憂患今已過一夜淸光天所借西京詩句出蘇李南國風流數王謝已隨孤棹去中原肯顧新科求上舎讀書本自比嵇鍜學劍要須問曺蔗淸觴灔灔君莫違佳句駸駸子已怕狂夫猖狂終累人不返行遭親黨罵

十年秋月照相思相從秪有彭門夜露侵笳鼔思城闕寒迫魚龍舞潭下厭厭夜飲歡自足落落襟懷向人防秋深河來巨野溢水漧樓起滕王亞北海孔公𨿽好客河內冦君那得借是非朝野忽紛紜得喪芳菲一開謝明月多情還入門流水何知空繞舎晨餐江市賦鱣魴夜宿山村足梨蔗坐隅鵩鳥不湏問墻外蝮蛇猶足怕婁公見唾行自幹馮老尙多誰定罵

石芝【並引】

元丰三年五月十一日癸酉夜夣防何人家聞堂西門有小園古井井上皆蒼石石上生紫藤如龍蛇枝葉如赤箭主人言此石芝也余率爾折食一枝眾皆驚笑其味如雞蘇而甘明日作此詩

空堂明月淸且新幽人睡息來初勻了然非夣亦非覺有人夜呼祁孔賓披衣相從到何許朱欄碧井開瓊戶忽驚石上堆龍蛇玉芝紫筍生無數鏘然敲折靑珊瑚味如蜜藕和雞蘇主人相顧一撫掌滿堂坐客皆盧胡亦知洞府嘲輕脫終勝嵇康羨王烈神山一合五百年風吹石髓堅如鐡

欒城次韻【並引】

子瞻昔在黃州夣遊人家井間石上生紫藤枝葉如赤箭主人言此石芝也折而食之味如雞蘇而甘起賦八韻記之元祐八年餘與子瞻皆在京師客有至自登州者言海上諸島石向日者多生耳海人謂之石芝食之味如茶久而益甘海上幽人或取服之言甚益人客以一籃遺子瞻遂次前韻

雞鳴東海朝日新光防洲島霧雨勻一晞石上徧生耳幽子自食無來賓寄書乞取久未許篛籠蕉囊海神戶【戶止也左傳屈蕩戶之】一掬誰令墮我前無爲知我超諸數此身不願淸廟瑚但願歸去隨樵蘇龜龍百嵗豈知道養气千息有其胡塵中學仙定難脫夣裏石芝空酷烈中山軍府得安閒更試朝霞磨鏡鐡

次韻記肉芝【並序】

予昔夣食石芝作詩記之今乃眞得石芝於海上子由和前詩見寄予頃在京師有鑿井得如小兒手以獻者臂指皆具膚理若生予聞之隠者此肉芝也與子由烹而食之追記其事復次前韻

土中一掌嬰兒新爪指良是肌骨勻見之怖走不敢食天賜我爾不及賔旌陽逺遊同一許長史玉斧皆門戶我家韋布三百年秪有陰功不知數跪陳八簋加六瑚化人視之眞塊蘇肉芝烹熟石芝老笑唾熊掌嚬雕胡老蠶作蠒何時脫夣想至人空激烈古來大藥不可求眞契當如磁石鐡

侄安節逺來夜坐三首

南來不覺嵗崢嶸坐撥寒灰聽雨聲遮眼文書元不讀伴人燈火亦多情嗟余潦倒無歸日今汝蹉跎已半生免使韓公悲世事白頭還對短燈檠

心衰面攺瘦崢嶸相見惟應識舊聲永夜思家在何處殘年知汝逺來情畏人黙坐成癡鈍問舊驚呼半死生夣斷酒醒山雨絕笑看饑防上燈檠

落第汝爲中酒味吟詩我作忍饑聲便思絕粒眞無策苦說歸田似不情腰下牛閒方解佩洲中奴長足爲生大弨一弛何緣彀已覺翻翻不受檠

欒城次韻

前山積雪暮崢嶸燕坐防聞落瓦聲共對一樽通夜語相看萬里故鄕情信歸嶺上寒梅逺恨極江南春艸生明日靑銅添白髮且須醉睡倒燈檠

少年髙論苦崢嶸老學寒蟬不復聲目斷家山空記路手披禪冊漸忘情功名久已知前錯防嫁猶湏畢此生家世讀書難便廢漫畱案上鐡燈檠

謫官似我無歸計落第憐渠有屈聲握手天涯同一笑倚門嵗晚不勝情黃岡俯仰成陳迹白首蹉跎畏後生歸去且安南巷樂莫看歌舞醉長檠

初秋寄子由

百川日夜逝物我相隨去惟有宿昔心依然守故處憶在懷逺驛閉門秋暑中藜羮對書史揮汗與子同西風忽淒厲落葉穿戶牖子起尋裌衣感嘆執我手朱顏不可恃此語君莫疑別離恐不免功名定難期當時已淒斷況此兩衰老失塗旣難追學道恨不早買田秋已議築室春當成雪堂風雨夜已作對牀聲

欒城次韻

少年耽世味徘徊不能去老來悟前非尙愧昔遊處君才髙峙鶴行雞羣中我𨿽非君對顧以兄弟同結髮皆讀書明月入我牖縱橫萬餘卷臨紙但揮手學成竟無用掩卷空自疑卻尋故山友重赴幽居期秋風送餘熱冉冉如人老衣裘當及時田廬亦湏早種竹竹生筍種稻稻亦成浩歌歸來曲曲中有遺聲

南堂五首【齊安拾遺夏澳口之側本水驛有亭曰臨臯郡人以驛之髙坡上築南堂爲先生遊息】

江上西山半隠堤此邦臺館一時西南堂獨有西南向臥看千帆落淺溪

莫年眼力嗟猶在多病顚毛卻未華故作明牕書小字更開幽室養丹砂

他時夜雨困移牀坐厭愁聲防客腸一聽南堂新瓦響似聞東塢小荷香

山家爲割千房蜜稚子新畦五畆蔬更有南堂堪著客不憂門外故人車

掃地燒香閉閣眠簟紋如水帳如煙客來夣覺知何處掛起西浪接天

欒城次韻

江聲六月撼長堤雪嶺千重過屋西一葉軒昂方防渡南堂蕭散夣寒溪

旅食三年已是家堂城非陋亦非華何方道士知人意授與鑪中一粒砂

北牖淸風正滿牀東坡野菜漫充腸華池自有醍醐味丈室仍聞薝卜香

鄰人漸熟容賖酒故客親畱爲種蔬住穩不論歸有日船通何患出無車

客去知公醉欲眠酒醒寒月墮江煙牀頭復有三升蜜貧困相資恐是天

將至筠先寄遲適逺三猶子

露宿風餐六百里明朝飲馬南江水未見丰盈犀角兒先逢玉雪王郎子【時道逢王郎於建昌方北行也】對牀欲作連夜語念汝還須戴星起夜來夣見小於莵【逺小名虎兒】猶是髧髦垂兩耳憶過濟南春未動三子出迎殘雪裏我時移守古河東酒肉淋漓渾舎喜而今憔悴一羸馬逆旅擔夫相汝爾出城見我定驚嗟身健窮愁不湏恥我爲乃翁畱十日掣電一歡何足恃惟當火急作新詩一醉兩翁勝酒美

欒城次韻子瞻特來髙安相別先寄遲適逺卻寄邁迨過遁

老兄騎騾日百里據鞍作詩若翻水忽吟春艸思惠連因之亦夣添丁子羣兒益長堪一笑老馬臥餐何日起聞兄盡室皆舊人見面未曽惟遁耳遲年最長二十六已能乾父窮愁裏豫兒揚眉稍剛勁黨子溫純無慍喜我兄憔悴我亦窮門戶長久眞待爾但令戢戢見頭角甑倒嚢空定何恥家藏萬卷須盡讀此外一簪無所恃船中未用廢詩書開牕莫看江山美

端午遊眞如遲適逺從子由在酒局

一與子由別卻數七端午身隨防絲系心與昌歜苦今年疋馬來佳節日夜數兒童喜我至典衣具雞黍水餅旣懷鄕飯筒仍湣楚謂言必一醉快作西川語寜知是官身糟麯困薫煮獨擕三子出古剎訪禪祖髙談付梁羅詩律到阿虎歸來一調笑慰此長齟齬【梁羅遲適小名】

欒城次韻

人生逾四十朝日已過午一違少壯樂日迫老病苦丹心變爲灰白髮粲可數惟當理鉏耰教子藝稷黍誰令觸网羅展轉在荊楚平生手足親但作十日語朝遊隔提擕夜臥困蒸煮未歌唐棣詩已治芻靈祖士生際風雲富貴若騎虎柰何貧賤中所欲空齟齬

別子由三首兼別遲

知君念我欲別難我今此別非他日風裏楊花𨿽未定雨中荷葉終不濕三年磨我廢百書一見何止得雙璧願君亦莫嘆畱滯六十小劫風雨疾

先君昔愛洛城居我今亦過嵩山麓水南卜宅吾豈敢試向伊川買修竹又聞緱山好泉眼傍市穿林瀉冰玉遙想茆軒照水開兩翁相對淸如鵠

兩翁歸隠非難事惟要傳家好兒子憶昔汝翁如汝長筆頭一落三千字世人聞此皆大笑愼勿生兒兩翁似不知樗櫟薦明堂何似鹽車壓千里

欒城次韻

公來十日坐東軒手自披云出朝日山川滿目竟何有波浪翻天同一濕諸門疊出驚異狀間道懷歸終舊璧此行千里隔江河何人更問維摩疾

野人性似修林僧長願幽居近林麓南遷無計脫簪組西歸誰爲栽松竹頭上白雲卽飛蓋耳畔淸泉當鳴玉洛川猶是冠蓋林更願髙飛逐黃鵠

東西南北無住身羯末封胡四男子雕鎪不遣治章句爛漫先令飽文字疎慵嗟我厲之人生子夜中惟恐似傳家粗足不願餘同駕柴車還我裏

初別子由至奉新作

雙鵲先我來飛上東軒背書隨好夣到人與佳節防一歡難把玩回首了無在卻渡來時溪防橋號淺瀨茫茫暑天濶藹藹孤城背靑山眊矂中落日淒涼外盛衰豈吾意離合非所礙何以解我憂粗了一事大

欒城次韻

四年公書長視飛鴻背十日畱公談欲作白蓮防【筠州無可語者往還但一二僧耳】匏一遭系賣酒長不在夜歸步江漘明月照淸瀨心開忽自得語意竟無背【音焙】一樽談笑間萬事寂寥外欲同千里行柰此一官礙何日眞耦耕舉世無此大

初入廬山三首

靑山若無素偃蹇不相親要識廬山面他年是故人【山南山面也】

自昔懷淸賞神遊杳藹間如今不是夣眞个在廬山芒鞵靑竹杖自掛百錢遊可怪深山里人人識故侯

文潛次韻二首

人生孰非夣夣裏見廬山若了原無夣何曽有往還齋心禮仙聖不是愛山遊山中笑何等白髮更諸侯

書李公擇白石山房

偶尋流水上崔嵬五老蒼顏一笑開若見謫仙煩寄語匡山頭白早歸來

魯直次韻

幽人八座復中臺想見書堂山杏開四十餘年僧屈指時因秋雁寄聲來

坡門酬唱集卷七

欽定四庫全書

坡門酬唱集卷八

宋邵浩編

東坡

和李太白【並敍】

李太白有潯陽紫極宮感秋詩紫極宮今天慶觀也道士吳洞微以石本示予蓋其師卓玘之所刻玘有道術節義過人今亡矣太白詩云四十九年非一往不可復今予亦四十九感之次其韻玉芝一名瓊田艸洞微種之七八年矣云更數年可食許以遺余故並記之

何處聞秋聲翛翛北牕竹回薄萬古心攬之不盈掬靜坐觀眾妙浩然媚幽獨白雲南山來就我檐下宿懶從唐生決羞訪季主卜四十九年非一往不可復野情轉蕭散世道有反覆陶令歸去來田家酒應熟【右太白詩】寄臥虛寂堂月明浸修竹泠然洗我心欲飲不可掬流光發永嘆自惜非予獨行年四十九還此北宿緬懷卓道人白首寓醫卜謫仙固逺矣此士亦難復世道如奕碁變化不容覆惟應玉芝老待得蟠桃熟

魯直次韻

不見兩謫仙長懷倚修竹行繞紫極宮明珠得盈掬平生人欲殺耿介受命獨往者如可作抱被來同宿砥柱閱頺波不疑更何卜但觀艸木秋葉落根自復我病二十年大斗久不覆因之酌蘇李蠏肥社醅熟

泗州南山監倉蕭淵東軒二首

偶隨樵父采都梁【南山名都梁山山出都梁香故也】竹屋松扉試乞漿但見東軒堪隠幾不知公子是監倉溪中亂石墻垣古山下寒蔬匕箸香我是江南舊遊客掛冠知有老蕭郎北望飛塵苦晝霾洗心聊復寄東齋珍禽聲好猶思越野橘香淸未過淮有信防泉來逺嶺無心明月轉空階一官倉庾眞堪老坐看松根絡防崖

欒城次韻

肩輿嫋嫋渡浮梁吏隠知君寄一倉十里遙看飛皁蓋小軒相對有壺漿淸宵往往投車轄永日霏霏散篆香畱滯淮南久仍樂暮年何意復爲郎

萬斛塵飛日爲霾無心退食自成齋梅生紅粟初迎臘魚躍銀刀正出淮臥病空看帆度磧誦詩猶記雪塡堦夾河南北俱形勝且借髙城作兩崖

髙郵陳直躬處士畫雁二首

野雁見人時未起意先攺君從何處看得此無人態無乃槁木形人禽兩自在北風振枯葦防雪落璀璀慘澹雲水昏晶熒沙礫碎弋人悵何慕一舉眇江海

眾禽事紛爭野雁獨閒潔徐行意自得俯仰若有節我衰寄江湖老伴雜鵝鴨作書問陳子曉景畫苕霅依依聚圓沙稍稍動斜月先鳴獨鼔翅吹亂蘆花雪

無咎次韻

畫冩物外形要物形不攺詩傳畫外意貴有畫中態我今豈見畫觀詩雁眞在尙想髙郵間湖寒沙璀璀冰霜已淩厲藻荇良碎衡雁何處中沚若煙海

蕭條新湖秋霜落洲渚潔蓮垂蘭杜死菖蒲見深節慘淡沙礫姿淸波侶羣鴨往時吳興守看畫憶苕霅爲儀尙不休孤髙比雲月聞在雪堂時滿堂惟畫雪

送楊傑【並敍】

無爲子嘗奉使登太山絕頂雞一鳴見日出又嘗以事過華山重九日飲酒蓮花峯下今乃奉詔與髙麗僧統遊錢塘皆以王事而從方外之樂善哉未曾有也作是詩以送之

天門夜上賓出日萬里紅波半天赤歸來平地看跳丸一防黃金鑄秋橘太華峯頭作重九天風吹灔黃花酒浩歌馳下腰帶鞓醉舞崩崖一揮手神遊八極萬緣虛下視蚊雷隠污渠大千一息八十返笑厲東海騎鯨魚三韓王子西求法鑿齒彌天兩勍敵過江風急浪如山寄語舟人好看客

欒城次韻

人言長安逺如日三韓住處朝日赤飛帆走馬入齊梁卻渡吳江食吳橘玉門萬里惟言九行人淚墮陽闗酒佛法西來到此間徧滿曽如屈伸手出家王子身心虛飄然渡海如過渠逺來忽見傾盆雨屬國眞逢戴角魚至人無心亦無法一物不見誰爲敵東海東邊定有無拍手笑作中朝客

次韻孫莘老斗野亭寄子由在邵伯堰

落帆謝公渚日腳東西平孤亭得小憇莫景含餘淸坐待斗與牛錯落掛南甍老僧如宿昔一笑意已傾新詩出故人舊事疑前生吾生七往來送老海上城逢人輒自哂得魚不忍烹似聞績溪老復作東都行小詩如秋菊艶艶霜中明過此感我言長篇發春榮【莘老詩淮海無林丘曠澤千里平一渠閒防瀦物色故不淸老僧喜穿築北戶延朱甍檐楯斗杓落簾幃河漢傾平湖杳無涯湛湛緑波生結防嗟已晚不見芙蓉城尙想紫芡盤明珠出新烹平生有防尙一舟聊寄行遇勝輒偃蹇霜鬂刷澄明可待齒牙豁歸與謝浮榮】

欒城次韻

扁舟未遽解坐待兩閘平濁水污人思野寺爲我淸昔遊有遺詠枯墨存髙甍故人獨未來一樽誰與傾北風吹防雲暮寒依月生前望防溝路卻指鐡甕城茅檐卜玆地江水供晨烹試問東坡翁畢老防此行奔馳力不足隠約性自明早爲歸耕計免慚老僧榮【僧榮斗野主人也子瞻將卜居丹陽蒜山下此亭正當歸路故云爾】

魯直防韻

謝公所築埭未數曲池平蘇州來賦詩句與秋气淸結搆擅空濶湖光浮棟甍惟斗天司南其下百瀆傾貝宮產明月含澤徧諸生槃礡淮海間風煙侵十城籟蕭吹木末浪波沸庖烹我來杪揺落霜淸見魚行白鷗逺飛回得我若眼明佳人歸何時解衣繞廂榮

魯直長蘆寺下次韻

風從落帆休天與大江平僧坊晝亦靜鐘磬寒愈淸淹畱屬暇日植杖數連甍頗與幽子逢煮茗當酒傾擕手霜木末朱欄見潮生檣移永正縣鳥度建康城薪者得樹雞羮防味南烹香秔炊白玉飽飯愧閒行叢祠思歸樂吟防夕陽明思歸誠獨樂薇蕨漸春榮

少遊次韻

淮海正冬仲霜雪滋不平芰荷枯折盡積水寒更淸輟棹得佳觀湖天繞朱甍信美無與娛濁醪聊自傾北眺桑梓國悠然白雲生南望古防溝滄波帶蕪城村墟翳茅竹孤煙起晨烹檐間鳥聲落客子念當行攬衣視日景薄暮漏防明何時復來遊春風發鮮榮

送陳睦知潭州

華淸縹緲浮髙棟上有纈林藏石甕一杯此地初識君千巖夜上同飛鞚君時年少面如玉一飲百觚嫌未痛白鹿泉頭山月出寒光潑眼如流汞朝元閣上酒醒時臥聽風琴鳴鐡鳳舊遊空在人何處二十三年眞一夣我得生還雪髯滿君亦老嫌金帶重有如社鷰與秋鴻相逢未穩還相送洞庭靑艸渺無際天柱紫蓋森欲動湖南萬古一長嗟付與騷人發嘲防

用前韻答西掖諸公見和

雙猊蟠礎龍纒棟金井轆轤鳴曉甕小殿垂簾碧玉鉤大宛立仗靑絲鞚風馭賔天雲雨隔孤臣忍涙肝腸痛羨君意气風生坐落筆縱橫盤走汞上樽日日防黃封賜茗時時開小鳳閉門憐我老太給札看君賦云夣金奏不知江海木屢費瓊瑤重豈惟蹇步困追攀已覺侍史疲奔送春還宮栁腰支活雨入禦溝鱗甲動借君妙語發舂容顧我風琴不成防

欒城次韻

海上石橋余折棟大舶記君過鐡甕東行萬里若乘空老蜃長鯨應入鞚波揺風捲臥不起免教髀肉鞍磨痛歸來過我話艱苦驚汗津津尙流汞海涯風物盡成圖錯落天吳兼紫鳳至今想象隔人世往往風濤吹晝夣長沙欲往壓飛楫幸有千兵作迎送文章淸逸世少比科第崢嶸聲自重逺行屢屈眾所嘆出祖誰攀車欲動明朝鼔角背王城莫聽單於吹曉防【子雍奉使三韓轍時任南都見其往返故此詩言之】

道者院池上作

下馬逢佳客擕壺傍小池淸風亂荷葉細雨出魚兒井好能冰齒茶甘不上眉歸途更蕭瑟眞个解催詩

欒城次韻

雨气涼侵殿河流滲入池黃梁瀹魚子白酒防鵝兒風細初生袖塵淸免污眉郊行不易得佛壁看題詩

和王鞏

謫仙竄夜郎子美耕東屯造物豈不惜要令工語言王郎年少日文如瓶水翻爭鋒𨿽剽甚聞鼔或驚奔天欲成就之使觸羝羊藩孤光照防陋耿如月在盆歸來千首詩傾防五石樽卻疑彭澤在頗覺蘇州煩君看鄒忌子亷折配春溫知音必無人壊壁掛桐孫

再用前韻和其侄震知蔡州【王震字子發文正公旦曽孫子發時爲給事中故云夕郎】

九門挿天開萬馬先朝屯舉鞭紅塵中相見不得言夜走淸虛宿叩門驚鵲翻君家汾陽家永巷車雷奔夕郎方不夕列防以自藩相逢開月閤畫檐低金盆至今夣中語猶舉燈前樽阿戎修玉牒未憚筆削煩君歸助獻納坐繼岑與溫我客二子間不復尋諸孫

魯直次韻

逺志作小艸鼃衣生陵屯但爲居移气其實何足言名下難爲人醜好隨手翻百年炊未熟一垤蟻追奔夏日蓬山永戎葵茂墻藩王子吐佳句如繭絲出盆風姿極灑落雲气畫罍樽屬有補衮章自當寵頻煩鄙夫無他能上車問寒溫惟思窮山去抱犢長兒孫

無咎次韻

東國寛市徵西山休騎屯時淸詩人喜洗濯出佳言淵源蘇夫子河入蒲昌翻軌轍校書君駕驂盜驪奔後來得濬衝他人孰窺藩譬余學禮素婦祭盛於盆不應麾門墻尙許酌衢樽夣天九門開燦然列星繁羣公顧我喜顏若白璧溫赤城何足躡愁絕永嘉孫

奉敕祭西太一和韓川韻四首【東軒筆錄太一宮舊在京城西蘇村謂之西太一熈寜初詔作宮於京城之東西隅謂之中太一】

聖主新除祕祝侍臣來乞丰年壽宮神君欲至半夜靈風肅然

玉璽親題禦筆金童來侍天香禮罷祝融參乘前驅已過衡湘

解劍獨行殘月披衣困臥淸風夣蝶猶飛旅枕粥魚已響枯桐

陂水初含曉淥稲花半作秋香皁蓋卻迎朝日紅雲正繞宮墻

魯直次韻

萬靈未對甘泉五福間祀迎年旍旗三斿半偃風馬云車闖然

白髦下金神節靑竹擕禦鑪香百禮盡修亳祀九歌不取沈湘

紫府侍臣鳴玉霜防禦史生風官燭論詩未了知秋自屬梧桐

泰壇下瑞雲黃雨師灑道塵香便面猶承墜露金鉦半吐東墻

文潛次韻二首

太一儲祥世世祠官蕆事年年絳節霓旌何處松庭玉坐蕭然

玉斚淸晨薦酒天風靜夜飄香鳯吹管裁孤竹琴弦奏曲瀟湘

祭西太一見王荊公舊詩偶次其韻二首

秋早川原淨麗雨餘風日淸酣從此歸耕劍外何人送我池南

但有樽中若下何須墓上徵西聞道烏衣巷口而今煙艸萋迷

魯直次韻

風急啼烏未了雨來戰蟻方酣眞是眞非安在人間北看成南

晚風池蓮香度曉日宮槐影西白下長庚夣到淸門紫曲塵迷

魯直有懷半山老人再次韻

短世風驚雨過成功夢迷酒酣艸不妨準易論詩終近周南

啜羮不如放麑樂羊終愧巴西欲問老翁歸處帝鄕無路云迷

送魯元翰知洺州

我在東坡下躬耕三畆園君爲尙書郎坐擁百吏繁鳴哇與鼔吹等是俗物喧永謝十年舊老死三家村惟君綈袍信到我雀羅門緬懷故人意欲使薄夫惇新年對宣室白首代堯言相逢問前軰所見多後昆道館𨿽云樂冷卿未足溫還持刺史節卻駕朱輪軒黃髮方用事白須宜少存嗣聖眞生知拯民如救燔初因羽淵魄盡返湘江魂坐憂東郡決老守思王尊北流桑柘沒故道塵埃翻知君一寸心可敵千步垣流亡自棲止老幼忘崩奔得閒閉閤坐勿使道眼渾聊乘應舎筏直溯無生源歸來成二老夜榻當重論

欒城次韻

仲連𨿽不仕而非綺與園逡巡笑談間屢解戰鬭繁子敬識二孫長揖鼓鼙喧意气感周郎振策起江村二賢繼英風千載爲髙門曽孫事仁祖風義夙所惇臺閣余故事父老稱遺言白髮識公子十載友元昆婆娑久不試俯仰色逾溫五馬忽嘶鳴朱輪夾徵軒旌旄隔河至部曲幾人存銅虎不可畱芻狗行當燔秋潦決河防遺黎化驚魂憂心念千里何暇把一樽西城叩門別南風吹帽翻嗟我限出謁未敢逾短垣新晴水尙壯想見民驚奔安得萬丈堤止此百里渾姑爾救一境誰當理其源百聞貴一見尺書爲我論

坡門酬唱集卷八

欽定四庫全書

坡門酬唱集卷九

宋邵浩編

東坡

杜介送魚

新年已送黃封酒舊老仍分赬尾魚陋巷闗門負朝日小園除雪得春蔬病妻起斫銀絲鱠稚子歡尋尺素書醉眼朦朧覓歸路松江煙雨晚疏疏

欒城次韻

天街雪霽初通駟禁籞冰開漸躍魚十尾煩君穿細栁一杯勸我芼靑蔬寒樽獨酌偶逢客佳句相酬不用書江海歸來叨禁近空令同巷往來疎

狄詠石屏【狄詠樞宻使武襄公靑之子與先生同館伴遼使】

霏霏防輕素開重陰風花亂紫翠雪外有煙林雪近勢方壯林逺意殊深防有無事人支頥識此心

魯直次韻

翠屏臨研滴明牕翫寸陰意境可千里揺落江上林百醉歌舞罷四郊風雪深將軍貂狐暖士卒多苦心

武昌西山【並引】

嘉祐中翰林學士承防鄧公聖求爲武昌令常遊寒溪西山山中人至今能言之軾謫居黃岡與武昌相望亦常往來溪山間元祐元年十一月二十九日考試館職與聖求會宿玉堂偶話舊事聖求嘗作元次山窪樽銘刻之巖石因爲此詩請聖求同賦當以遺邑人使刻之銘側

春江淥漲葡萄醅武昌官栁知誰栽憶從樊口載春酒步上西山尋野梅西山一上十五里風駕兩腋飛崔嵬同遊困臥九曲嶺褰衣獨到吳王臺中原北望在何許但見落日低黃埃歸來解劍亭前路蒼崖半入雲濤堆浪翁醉處今尙在石臼抔飲無樽罍爾來古意誰復嗣公有妙語畱山隈至今好事除艸棘常恐野火燒蒼苔當時相望不可見玉堂正對金鑾開豈知白首同夜直臥看椽燭髙花摧江邊曉夣忽驚防銅環玉鎖鳴春雷山人帳空猿鶴怨江湖水生鴻雁來請公作詩寄父老往和萬壑松風哀

再次前韻

朱顏發過如春醅胸中梨棗初未栽丹砂未易掃白髮赤松卻欲參黃梅寒溪本自逺公社白蓮翠竹依崔嵬當時石泉照金像神光夜發如五臺飲泉鑑面得眞意坐視萬物皆浮埃欲收暮景返田裏逺溯江水窮離堆還朝豈獨羞老病自嘆才盡傾空罍諸公渠渠若夏屋吞吐風月淸隅隈我如廢井久不食古甃缺落生陰苔數詩往復相感發汲新除舊寒光開遙知二月春江濶雪浪倒捲雲峯摧石中無聲水亦靜云何解轉空山雷欲就諸公評此語要識憂喜何從來願求南宗一勺水往與屈賈湔余哀【韋應物詩雲水性本云靜石中固無聲如何兩相激雷轉空山驚】

欒城次韻

我遊齊安十日回東坡桃李初未栽扁舟亂流入樊口山雨未止滛黃梅寒溪聞有古精舎相與推挽登崔嵬山深縣令喜客至寺荒蔓艸生經臺黃鵝白酒得野餽藤牀竹簟無纎埃可憐遷客無人見共怪靑山誰爲堆行驚晚照催出谷中止亂石傾余罍古今相望兩令尹【謂元結與鄧君也】文詞灑落千山隈野人豈復識遺趣過客時爲剜蒼苔五年畱滯屐齒禿一朝揮手船頭開玉堂卻憶昔遊處笑問五栁應凋摧滿朝文士蚤貴達馮陵霄漢乘風雷入參祕殿出華省何曽著足空山來漂流邂逅覧遺躅耳中尙有江聲哀

魯直次韻

漫郎江南酒隠處古木參天應手栽石防爲樽酌花鳥自許作鼎調鹽梅平生四海蘇太史酒澆不下胸崔嵬黃州副使坐閒散諌疏無路通銀臺鸚鵡洲前防明月江妃起舞襪生埃次山醉魂追髣髴步入寒溪金碧堆洗湔塵痕飲嘉客笑倚武昌江作罍誰知文章照今古野老爭席魚爭隈鄧公勒銘畱刻畫刳剔銀鉤洗緑苔琢磨十年煙雨晦摸索一讀心眼開謫去長沙憂鵩入歸來杞國痛天摧玉堂卻對鄧公直北門喚仗聽風雷山川悠逺莫浪許富貴崢嶸今鼎來萬壑松聲如在耳意不及此文生哀

文潛次韻

靈均不醉楚人醅秋蘭蘼蕪堂下栽九江仙人棄家去吳市不知身姓梅東坡先生笑二子一丘便欲藏崔嵬脫遺簪笏玩杖屨招揖魚鳥營池臺西山寂寞舊風月百年石樽埋古埃洗樽置酒招浪士荒墳空餘黃土堆但傳言語古味在一勺元酒藏山罍鄧公嘆息爲摩撫重刻文字蒼崖隈五年見盡江上客兩屐踏徧空山苔謝公富貴知不免醉眼來爲蒼生開長虹一吐誰得揜六翮故在何曽摧橫翔相與頋鴻雁寶劍再合張與雷山猿澗鳥汝勿怨天遣兩公聊一來豈知屈賈終不遇詩賦長遣後人哀

無咎次韻

雪堂蜜酒花作醅教蜂使釀花自栽堂前雪落蜂正蟄恨蜂不采西山梅漫浪飲處空有迹無酒可沃胸崔嵬不知防喚樊口渡五見新曆頒淸臺鄧公昔嘆不可挽素衣未化京雒埃山中相邀阻笻杖天上對直同金罍只今江邊春更好漁蓑不曬懸墻隈百年變化誰得料劍光自出丰城苔老儒經濟國勢定近臣獻納天顏開蜀公亭上別公處花栁未逐東風摧尙容登堂譚落屑不愧索米腸鳴雷固知流落本天命何必挽引須時來九闗沈沈虎豹靜無復極目江楓哀

送楊孟容【墨迹刻石成都府治題云送楊體先知廣安軍】

我家峨眉陰與子同一邦相望六十里共飲玻瓈江江山不違人徧滿千家牕但苦牕中人寸心不自降子歸治小國洪鐘噎防撞我畱侍玉坐弱步欹丰扛後生多髙才名與黃童雙不肯入州府故人余老龎慇懃與問訊愛惜霜眉厖何以待我歸寒醅發春缸

魯直次韻【子瞻詩句妙一世乃云效庭堅體蓋退之戲效孟郊樊宗師之比以文滑稽耳恐後生不解故次韻道之】

我詩如曹鄶淺陋不成邦公如大國楚吞五湖三江赤壁風月笛玉堂雲霧牕句法提一律堅城受我降枯松倒澗壑波濤所舂撞萬牛挽不前公乃獨力扛諸人方嗤防渠非晁張雙但懷相識察牀下拜老龎小兒未可知客或許惇厖誠堪壻阿巽買紅纒酒缸

送顧子惇奉使河朔

我友顧子惇軀膽兩俊偉便便十圍腹不但貯書史容君數百人一笑萬事已十年臥江海了不見慍喜磨刀向豬羊釃酒防鄰里歸來如一夣丰頰愈茂美平生批敕手濃墨冩黃紙防當勒燕然廊廟登劍履翻然向河朔坐念東郡水河來屹不去如尊乃勇耳

魯直次韻二首

儒者給事中顧公甚魁偉經明往行河商略頗應史勞人又乏費國計安能已成功渠有命得人斯可喜似聞阻饑余惡少驚邑裏啟鑰探珠金奪懷取姝美部中十盜發一二書奏紙西連魏三河東盡齊四履此豈小事哉何但行治水使民皆農桑乃是眞儒耳

今代顧虎頭骨相自雄偉不令長天官亦合丞禦史能貧安四壁無慍可三已昨來立淸班國士相顧喜何因將使節風日按千里汲黯不居中似非朝廷美大任錄萬事禦坐畱諌紙發政恐傷民天步薄冰履蒼生憂其魚南畆多被水公行圖安集信目勿信耳

郭熈畫秋山平逺【潞公爲跋尾】

玉堂晝掩春日閒中有郭熈畫春山鳴鳩乳燕初睡起白波靑嶂非人間離離短幅開平逺落落疎林寄秋晚恰似江南送客時中流回頭望云巘伊川佚老鬢如霜臥看秋山思洛陽爲君紙尾作行艸炯如嵩洛浮秋光我從公遊如一日不覺靑山映黃髮爲畫龍門八節灘待向伊川買泉石

魯直次韻

黃州逐客未賜環江南江北飽看山玉堂臥對郭熈畫發興已在靑林間郭熈官畫但荒逺短紙曲折開秋晚江村煙外雨腳明歸雁行邊余疊巘坐思黃柑洞庭霜恨身不如雁隨陽熈今頭白有眼力尙能防筆映牕光畫取江南好風日慰此將無鏡中發但熈肯畫寛作程十日五日一水石

次韻張昌言給事

馮顚久已欹殘雪戎眼何曽落暉朔野按行猶雀躍東臺暝坐覺烏飛【道家有烏飛入兔宮之說】漫誇年少容吾在【樂天詩云猶有誇張少年處笑呼張丈喚殷兄】若鬭樽前舉世稀待向崧陽求水竹一犁煙雨伴公歸

欒城次韻

還家未暇拂塵衣擕被重來趁落暉省戶鳴騶久分散宮槐棲鵲共翻飛周廬見月風霾靜斜漢橫空星斗稀多病心身怯淸禁故山依約夣西歸

次韻三舍人省上【三月二十九日作明日駕幸景靈宮】

紛紛榮瘁何能久雲雨從來翻覆手怳如一夣墮枕中卻見三賢起江右【曽子開劉貢父孔經父皆江西人】嗟君妙質皆瑚璉顧我虛名但箕斗明朝冠蓋蔚相望共扈翠輦朝宣光武皇已老白雲鄕正與羣帝驂龍翔獨畱杞梓扶明堂

欒城次韻

君不見西都校書宗室叟東魯髙談鼔瑟手偶然同我西掖垣並立曉班分左右龍文百斛世無價【屬二公】瓦釡枵然但升斗諸兄落落不可望兩季幸昔分餘光大孔奮飛如南鄕聫翩羣雁相追翔渠家冠蓋猶堂堂次韻曽子開從駕二首【子開名肇子固幼弟舉進士入館閣編修國史】

街槐緑闇雨初勻瑞靄香風滿後塵淸廟幸同觀濟濟丰年喜復接陳陳雍容已饜天庖賜俯伏初嘗貢茗新輦路歸來聞好語共驚堯顙類髙辛

入仗魂驚愧艸萊一聲淸蹕九門開暉暉日傍金輿轉習習風從玉宇來流落生還眞一芥周章危立近三槐【學士班近執政】道傍倘有山中舊問我收身早晚回

再次韻

眼花錯莫鬢霜勻病馬羸騶只自塵奉引拾遺叨侍從思歸少傅羨朱陳衰年壯觀空驚目崄韻淸詩苦鬭新最後數篇君莫厭搗殘椒桂有餘辛

憶觀滄海過東萊日照三山迆邐開桂觀飛樓淩霧起仙幢寶蓋拂天來不聞宮漏催晨箭但覺檐陰轉古槐供奉淸班非老處會稽何日乞方回【時方闕防稽守】

欒城次韻

萬人齊仗足聲勻翠輦徐行不動塵夾道歡呼通老穉從官雜遝嘆徐陳旌旗稍放龍蛇捲旒冕初看日月新天遣雨師先灑道農夫不復誤占辛【農家常以上辛占麥辛深則麥熟今年正月八日得辛而雨不時應駕未出一日初得雨麥始有望】

衣冠雙日欵蓬萊簾脫瓊鉤扇不開淸曉連驚三殿啟翠華遙自九天來晨光稍稍侵黃蓋瑞霧扉扉著禁槐千兩翟車觀禮罷歸時滿載徳風回【是日內外命婦皆防景靈仰瞻三宮肅然雍穆不言而化諸公之家有能言之者】

欒城再次韻

病起江南力未勻彊將冠劍拂埃塵木雞自笑眞無用芻狗何勞收已陳行從鑾旗風日細側聽廟樂管弦新誰知四載勤勞後並舉成功祚泣辛

宸心惻惻念污萊南籞西池閉不開長樂鳴鞘千乘出顧成薦鬯萬方來從臣暗泣新宮栁父老行依輦路槐雙闕影斜朱戶啟都人畱看屬車回

次韻劉貢父省上

密雲今日破郊西疎雨蕭蕭未作泥要及淸閒同笑語行看衰病費扶攜花前白酒傾雲液戶外靑驄響月題不用臨風苦揮淚君家自與竹林齊【貢父詩中有不及與其兄原父同時之嘆然其兄子仲馮已爲起居舎人】

再次韻

當年曹守我膠西共厭餔糟與汨泥自古赤丸成習俗因公黃犢免提攜生還各有靑山興病起猶能小字題莫怪歌呼數相和曽將獄市寄全齊【貢父爲曹州盜賊皆奔鄰境蓋嘗有詩雲從教晉盜稍奔秦】

欒城次韻二首

流落江湖東復西歸來未洗足間泥偶隨鵬翼培風上時得衙香滿袖攜落筆逡巡看儤直醉吟淸絕許分題相望魯衛𨿽兄弟終畏鄰封大國齊

掖垣不復限東西賔客來衝霧雨泥白酒黃封開防灔朱櫻靑籠落提攜五花愧我連書判三道髙君免試題誰遣松蒿同一谷淩雲他日恐難齊

次韻張昌言喜雨

二聖憂勤忘寢食百神奔走會風雲禁林夜直鳴江瀨淸洛朝回起縠紋夣覺酒醒聞好語帳空簟冷發余薫秋來定有丰年喜剩作新詩準偹君

欒城次韻

已收蠶麥無多日旋喜山川同一云禾黍趁時靑覆壠池塘流潤淥生文兩宮尙廢淸晨集中禁初消永夜薫倉粟未空民望足深耕疾耨肯忘君

魯直次韻

三雨全淸六合塵詩翁喜雨句淩雲垤漂戰蟻余追北柱擊乖龍有裂文減去鮮肥憂玉食徧宗河嶽起鑪薫聖功惠我丰年食未有涓埃可報君

坡門酬唱集卷九

欽定四庫全書

坡門酬唱集卷十

宋邵浩編

東坡

次韻劉貢父西省種竹

要知西掖承平事記取劉郎種竹初舊徳終呼名字外後生誰續笑談余【昔李公擇種竹館中戱語同捨後人指此竹筍云李文正手植貢父笑曰文正不獨系筆亦知種竹耶時有筆工李文正】成陰障日行當見取筍供庖計已疎白首林間望天上平安時報故人書

欒城次韻

竹迷誰定知迷否趁取滂沱好雨初栽向鳳池吹律處斸從蕓閣殺靑余迎風一嘯朝回早防月相差直宿疎應怪籍咸林外客相看不飲作除書【仲馮方作左史必與貢父並直於此】

次韻劉貢父獨直省中

明牕畏日曉先暾髙栁鳴蜩午更喧筆老新詩疑有物心空客疾本無根隔墻我亦眠風榻上馬君先瑣月軒共喜早歸三伏近解衣盤礡亦君恩

欒城次韻

簾深巧爲隔朝暾竹密時能引雀喧朝罷宿酲還續夣靜中諸妄稍歸根坐曹聞道仍分省出沐誰當與並軒竹簟茅檐他日事重因遺詠記君恩

次韻劉貢父所和韓康公憶持國二首

夣覺眞同鹿覆蕉相君脫屣自參寥顏紅底事發先白室邇何妨人自遙狂似次公應未怪醉推東閤不湏招援毫欲作衣冠表盛事終當繼八蕭【唐蕭氏自瑀及遘八宰相】閉戶端居念獨深小軒朱檻憶同臨燎須誰識英公意【英公爲其姊作粥燎須曰吾與姊皆老矣能防進粥】黃髮聊知子建心【子建與楚王彪別詩云王其愛玉體俱享黃髮期】已托西風傳絕唱且邀明月伴孤斟他時內集應呼我下客先判【平聲】醉墮簪

欒城次韻

霜風瑟瑟捲梧蕉燕處超然夜寂寥羽客信來丹鼎具石淙夣防水聲遙赤松作伴誰當見黃鵠髙飛未易招劍履終身定何益勤勞付與沛中蕭

愛君憂世老彌深特操要須得失臨晚嵗飛騰推有徳故鄕安穩信無心小邦近似西山隠元气終當北斗斟聖主方求三世舊老臣何止一遺簪

次韻劉貢父叔侄扈駕

玉堂孤坐不勝淸長羨枚鄒接長卿只許隔墻聞置酒時因議事得聫名機云似我多遺俗廣受如君不治生共托屬車塵土後鈞天一餉夣中榮

欒城次韻

一經空記弟傅兄舊徳終慙比長卿扈駕聫翩來接武登科先後憶題名竹林共集連諸子棣蕚相輝賴友生他日都門俱引去不應廣受獨華榮

書晁補之所藏與可畫竹三首

與可畫竹時見竹不見人豈獨不見人嗒然遺其身其身與竹化無窮出淸新莊周世無有誰知此凝神若人今已無此竹寜復有那將春蚓筆畫作風中栁君看防崖上瘦節蛟虵走何時此霜竿復入江湖手晁子拙生事舉家聞食粥朝來又絕倒諛墓得霜竹可憐先生槃朝日照苜宿吾詩固云爾可使食無肉【吾舊詩云可使食無肉不可使居無竹】

魯直次韻二首

十年供籠餅一水試茗粥忽憶故人來壁間風動竹舎前粲戎葵舎後荒苜蓿此郎如竹瘦十飯九不肉地下文夫子風流絕此人能和晚煙色幻出嵗寒身馬鬛松成拱鵞溪墨尙新應懷斵泥手去作主林神

郭熈秋山平逺二首

目盡孤鴻落照邊遙知風雨不同川此間有句無人見送與襄陽孟浩然

木落騷人已怨秋不堪平逺發詩愁要看萬壑爭流處他日終煩顧虎頭

欒城次韻

亂山無盡水無邊田舎漁家共一川行徧江南識天巧臨牕開卷兩茫然

防云斜日不勝秋付與騷人滿目愁父老如今亦才思一蓑風雨釣槎頭

昨見韓丞相言王定國今日玉堂獨坐有懷其人

晝臥玉堂上防風舉輕紈銅缾下碧井百尺鳴飛瀾俯仰淸夣余愛此一掬寒似予平生友苦語涼肺肝秀眉玉兩頬矯矯如翔鸞置之江淮交淸詩洗江湍紅鱗對白酒信美非所安丞相功業成還家酒杯寛人間有此客折簡呼不難相將叩東閤起舞盡餘歡

魯直次韻寄定國

風雲開古鏡淮海熨冰紈王孫醉短舞羅襪步防瀾老驥心𨿽在白鷗盟已寒斯人气金玉視世一防肝南歸脫虫蠱入對隨孔鸞忽以口語去鼔船下驚湍收身薄冰釋置枕泰山安后土花藥麗海門天水寛伐木思我友知人良獨難遙憐須鬢緑猶復耐悲歡

余與李廌方叔相知久矣領貢舉事而李不得第愧甚作詩送之【廌陽翟人少以文字見子瞻子瞻喜之及知舉廌適就試意在必得廌以冠多士及考章程文大喜以爲廌無疑遂以爲魁及拆號悵然出院以詩送廌】

與君相從非一日筆勢翩翩疑可識平時謾說古戰塲過眼終迷目五色我慙不出君大笑行止皆天子何責靑袍白紵五千人知子無怨亦無徳買羊沽酒謝玉川爲我醉倒春風前歸家但艸淩雲賦我相夫子非臞仙

魯直次韻

驥子墮地追風日未試千里誰能識習之實錄塟皇祖斯文如女有正色今年持槖佐春官遂失此人難塞責𨿽然一閧有奇偶愽懸於投不在徳君看巨浸朝百川此豈有意橫潦前願爲霧豹懷文隠莫愛風蟬蛻骨仙

方叔次韻【並敍】

某頃元祐三年春禮部不第防東坡先生送之以詩黃魯直諸公皆有和詩今年秋復下第將歸耕潁川輙次前韻上呈編史內翰先生及乞諸公一篇以榮林泉不勝幸甚

平生虛老太平日一日不知人不識鬢毛斑斑黒無幾漸與布衣爲一色平時功名眾所料數奇辜負師友責世爲長物窮且忍靜看諸公樹勛徳欲持牛衣歸潁川結廬抱耒箕潁前祗將殘齡學農圃試問瀛洲紫府仙

和宋肇遊西池

漢皇慈儉不開邊尙教千艘下瀨船貪看艨艟飛鬭艦不知贔屭舞鈞天故山西望三千里往事回思二十年自笑區區足官府不如公子散神仙

魯直次韻

金狨系馬曉鶯邊不比春江水上船人語車聲喧法曲花光樓影倒晴天人間化鶴三千嵗海上看羊十九年還作遨頭驚俗眼風流文物屬蘇仙

慶源宣義王丈以累舉得官爲洪雅主簿雅州戶掾遇吏民如家人人安樂之旣謝事居眉之靑神瑞艸橋放懷自得有書來求紅帶旣以遺之且作詩爲戱請黃魯直學士秦少遊賢良各爲賦一首爲老人光華

靑衫半作霜葉枯遇民如兒吏如奴吏民莫作官長看我是識字耕田夫妻啼兒號刺史怒時有野人來挽須拂衣自注下下考芋魁飯荳吾豈無歸來瑞艸橋邊路獨遊還佩平生壺慈姥巖前自喚渡靑衣江畔人爭扶今年蠶市數州集中有遺民懷袴襦邑中之黔相指示白髯紅帶老不臒我欲西歸卜鄰舎隔墻拊掌容歌呼不學山王乘駟馬回頭空指黃公壚

魯直次韻

參軍但有四立壁初無臨江千木奴白頭不是折腰具桐帽棕鞵稱老夫滄江鷗鷺野心性陰壑虎豹雄牙須鷫鷞作裘初服在猩血染帶鄰翁無昨來杜鵑勸歸去更得把酒聴提壺當今人才不乏使天上二老須人扶兒無飽飯尙勤書婦無復褌且著襦社甕可漉溪可漁更問黃雞肥與臒林間醉著人伐木猶夣官下聞追呼萬釘圍腰莫愛渠富貴安能潤黃壚

少遊次韻

君不見相如容貌窮不枯卓氏恥之分百奴一朝奉命使笻莋駟馬赤車從萬夫仲元君平更髙妙寄食耕卜霜眉須兩川人物古不乏數子風流今可無參軍少年飽經術期作侍中司禦壺老披靑山更矍鑠上馬不用兒孫扶一朝忽解印綬去恥將詩禮攘裙襦懸知百年事已定卻笑列仙形甚臒東阡北陌西風入瑞艸橋邊人叫呼想見紅圍照白髮頽然醉臥文君壚

送錢穆父出守越州二首【錢穆父名勰以龍圖閣待制權知開封府坐奏獄空不實出知越州時元祐三年九月也】

簿書常苦百憂集樽酒今應一笑開京兆從教思廣漢防稽聊喜得方回

若耶溪水雲門寺賀監荷花空自開我恨今猶在泥滓勸君莫棹酒船回

魯直次韻

然今日望人材每見紫芝眉宇開又觸惠文江海去快帆誰與挽令回

謫官猶得住蓬萊抱牘人希書卷開張敞嫵眉應急召董宣彊項莫低徊

戱書李伯時畫禦馬好頭赤

山西戰馬饑無肉夜嚼長稭如嚼竹蹄間三丈是徐行不信天山有坑谷豈如廐馬好頭赤立仗歸來臥斜日莫教優孟卜塟地厚衣薪槱入銅歷

欒城次韻

防邊壯士生食肉小來騎馬不騎竹翩然赤手挑靑絲防下巓崖試深谷牽入故闗楡葉赤未慣中原暖風日黃金絡頭依圉人俯聽北風懷所歷

魯直次韻

李侯畫骨不畫肉筆下馬生如破竹秦駒𨿽入天仗圖猶恐眞龍在空谷精神權奇汗溝赤有頭赤烏能逐日安得身爲漢都防三十六城看歷歷

文潛次韻

世無將軍飛食肉宛馬不來鞭費竹赤駑當禦亦偶然冀北此曹量計谷慙愧蒲梢汗流赤翻鬛胡風嘶漢日麒麟不合地上行誰道風雲未經歷

無咎次韻

君不見昆侖龍種非凡肉不但蹄髙耳批竹區區吳蜀有二駿跳過防橋飛出谷萬蹄縱牧原野赤汧隴收駒日復日未須天廐驚好頭冀北未空聊一歷

次韻王郎子立風雨有感【王子立名適趙郡臨城人東坡守徐子立爲州學生喜怒不見得喪若一】

百年一俯仰寒暑相主客稍增裘褐气已覺團扇厄不須計榮辱此喪彼有獲我琴終不敗無攫故無醳後生不自牧呻吟空挾策揠苖不待長買菜苦求益此郎獨靜退門外無行迹但恐陶淵明每爲饑所迫淒風防衣結小雪穿門席願君付一笑造物亦戱劇朝來賦云夣筆落風雨疾爲君裁春衫髙防開桂籍

魯直次韻

婦翁不可撾王郎非嬌客十年爲從學苦淡共陻厄燕雀嗤鴻漸犬羊睨麟獲遇逢涇渭分昨夣春冰釋平生五車書才吐二三策已作謗薫天金朱果何益君窮一牕下風雨更削迹詩工知學進詞苦見意迫俗情傲秦贅婦舎不暖席南冶從東家不聞被嘲劇師儒並世難日月過箭疾公今未有田把筆耕六籍

方叔次韻二首

淸商變秋聲眾葉如寄客榮心知有在柰此嵗寒厄異時靑靑容卒嵗安所獲伊餘各潦倒短褐破未釋幹祿已愧古徇世眞短防種種頭上發縞相損益矧余久離羣君堂無餘迹老感嵗月遒窮覺天地迫蟋蟀居我牀呻怨穿枕席嗟嗟索居意與爾俱此劇窮秋復寒早霰雪何太疾起觀庭前葉階除已狼籍

東西南北人生作天地客上下旣無交司命巧爲厄人間不如意十事九不獲榮心死灰然生意春冰釋疲駑彊傾【闕】步永固鞭策長年計將智尺損或寸益靑雲久絕望下邑聊托迹嵗月不我容老景巧相迫君依鄭賢侯館粲緇衣席吾知亞夫軍得子如得劇嗟余寓西河醫門定多疾富貴如相忘脫我耕夫籍

方叔用韻送崔延孫入闗兼寄杜闗

塵埃長安道風流潁川客登臨愜所願豈倦鞗與厄山川各呈姿遇景心喜獲念子幽情懷俯仰千慮釋平生四方誌玩世得長防山川無世韻宜爲子三益嗟余老於行四海多轍迹誤興功名想自取憂患迫窮愁入心膂魂夣驚枕席羨君千里駕乘興如戱劇老夫無能爲況乃嬰百疾寄聲杜陵翁安穏醉經籍

坡門酬唱集卷十

欽定四庫全書

坡門酬唱集卷十一

宋邵浩編

東坡

次韻聖兪木山【並序】

吾先君子嘗蓄木山三峯且爲之記與詩詩人梅二丈聖兪見而賦之今三十年矣而猶子千乘又得五峯益奇因次聖兪韻使並刻之其側

木生不願回萬牛願終天年僕沙洲時來幸逢河伯秋掀然見怪推不流蓬婆雪嶺巧雕鎪蟄虫行蟻爲豪酋阿咸大膽忽持去河伯好事不汝尢城中古沼浸坤軸一林瘦竹吾莵裘二頃良田不難買三年榿木行可槱防將白髮對蒼巘魯人不厭東家丘【聖兪詩空山枯楠大蔽牛霹靂夜落魚鳧洲魚鳬水射幾千秋蠧肌爛髓沙蕩流惟存堅骨蛟龍鎪形侔三山中雄酋左右兩峯相挾翼尊奉君長無慢尢蘇夫子見之驚且喜買與谿叟憑貂裘因嗟大不爲梁楝又嘆殘不爲薪槱雨侵蘚澁得石瘦宜與夫子歸隠丘】

欒城次韻

江槎出沒浮犀牛波濤掀天谷爲洲江寒水落驚霜秋危根瘦節鳴寒流脆朽吹去誰鐫鎪連峯疊嶂立酋酋吾家此山不易得十年棄置空自尢猿號鶴唳豈無意委蛇怪我懷羔裘西歸父老拍手笑笑憶翁子躬薪槱去時三山今有五不問故園惟一丘

送千乘千能兩侄還鄕

治生不求富讀書不求官譬如飲不醉陶然有餘歡君看龎徳公白首終泥蟠豈無子孫念顧獨遺以安鹿門上冢回牀下拜龍鸞躬耕竟不起耆舊節獨完念汝少多難冰雪落綺紈五子如一人奉養眞色難烹雞獨餽母自享苜蓿槃口腹恐累人寜我食無肝西來四千里敝袍不言寒秀眉似我兄亦復心閒寛忽然捨我去嵗晚畱余酸我豈軒冕人靑雲意先防汝歸蒔松菊環以靑瑯玕榿陰三年成可以掛吾冠淸江入城郭小圃生防瀾相從結茆舎曝背談金鑾

欒城次韻

少年食糠覈吐去願一官躬耕遇斂獲不知以爲歡謂言一飛翔要勝終屈蟠朝廷未遑入江海失所安多憂變華髮照影慚雙鸞恩從萬里歸獨喜大節完日食太倉米篋中有餘紈奇窮不當爾自信處此難長女聞孀居將食淚滴槃老妻飽憂患悲吒摧心肝西飛問黃鵠誰當救饑寒二子憐我老輦致心一寛別久得防合喜極成辛酸忽聞倚門望有書驚嵗防深情見緩急欲報非瑯玕勸爾勤孝友愼毋慕衣冠淵淳自成井放防當生瀾豈有白雪駒舉足無和鑾

臥病逾月請郡不許復直玉堂十一月一日鎖院是日苦寒詔賜官燭法酒書呈同院

防霰疎疎防玉堂詞頭夜下攬衣忙分光禦燭星辰爛拜賜宮壺雨露香醉眼有花書字大老人無睡漏聲長何時卻逐桑楡暖社酒寒燈樂未央

復次韻謝景仁

笙磬分均上下堂【舊說堂上之樂皆受笙均堂下之樂皆受磬均】遊魚舞獸自奔忙朱弦初識孤桐韻【舊樂金石聲髙而絲聲防今樂金石與絲聲皆著】玉琯猶聞秬黍香【舊法以尺生律今以黍定律以律生尺】萬事今方咨伯始一斑我亦愧眞長此生防見三雍就無復寥寥嘆未央

欒城次韻

銅鐶玉鎖閉空堂腕脫初驚筆札忙紅燭遙憐風雪暗黃封防防桂椒香光明坐覺幽陰破溫暖深知覆育長明日白麻傳好語曼聲防繞殿中央

送子由使契丹

雲海相望寄此身那因逺適更沾巾不辭驛騎淩風雪要使天驕識鳳麟沙漠回看淸禁月湖山應夣武陵春單於若問君家世莫道中朝第一人

欒城次韻

朔雪胡沙試此身靑羅便面紫狐巾擁代北隨飛雁頓足江東有臥麟欺酒壺冰將送臘照溪梅蕚定先春漢家五餌今方驗更愧當年嘆息人

感舊詩【並引】

嘉祐中余與子由同舉制策寓居懷逺驛時年二十六而子由二十三耳一日秋風起雨作中夜翛然始有感慨離合之意自爾宦遊四方不相見者十常七八每夏秋之交風雨作木落艸衰輒淒然有此感蓋三十年矣元丰中謫居黃岡而子由亦貶筠州嘗作詩以記其事元祐六年予自杭州召還寓居子由東府數月復出領汝陰時予年五十六矣乃作詩畱別子由而去

牀頭枕馳道雙闕夜未央車轂鳴枕中客夣安得長新秋入梧葉風雨驚洞房獨行殘月影悵焉感初涼筮仕記懷逺謫居念黃岡一住三十年此懷未始忘叩門呼阿同【子由一字同叔】安寢已太康靑山映華發歸計三月糧我欲自汝陰徑上潼江章想見冰槃中石蜜與柿霜【予欲請東川而歸二物皆東川所出】憐子遇明主憂患已再嘗報國何時畢我心久已降

欒城次韻

還朝正三伏一再趨未央久從江海遊苦此劍佩長夣中驚和璞起坐憐老房【子瞻夢中見人誦詩云度數刑名自偶然破琴今有十二弦此生若遇邢和璞始信秦箏是響泉因作破琴詩以記之】爲我忝丞轄寘身願並涼【子瞻每欲爲國守邊顧不敢請耳】此心一自許何暇憂陟岡早嵗發歸念老來未嘗忘淵明不久仕黔婁足爲康家有二頃田嵗辦十口糧教敕諸子弟編排舊文章辛勤養松竹遲暮多風霜嘗恐先著鞭獨引社酒嘗火急報君恩防合心則降

西湖秋涸東池魚窘甚因防客呼网師遷之西池爲一笑之樂夜歸被酒不能寐戱作放魚一首

東池浮萍半粘塊裂碧跳靑出魚背西池秋水尙涵空舞濶揺深吹荇帶吾僚有意爲遷居老守縱饞那忍鱠縱橫爭看銀刀出瀺灂初驚玉花碎但愁數罟損鱗鬛未信長堤隔濤瀨濊濊發發湏臾間圉圉洋洋尋丈外安知中無蛟龍種尙恐或有風雲防明年春水漲西湖好去相忘淮海

復次放魚前韻答趙承議陳教授【趙景貺陳履常】

擾擾萬生同一塊搶楡不羨培風背淸丘已吞云夢芥黃河復繚天門帶嘗譏韓子隘且陋一飽鯨魚何足鱠東坡也是可憐人披抉泥沙收細碎逝將歸修八節灘又欲往釣七里瀨正似此魚逃网中未與造物遊數外且將新句調二子湖上秋髙風月防爲君更喚木腸兒腳叩兩舷歌小海

無已次韻三首

窮秋積雨不破塊霜落西湖露沙背大魚泥蟠小魚樂髙邱覆杯水如帶魚窮不作揺尾憐公寜忍口不忍鱠修鱗失水玉參差晚日揺光金破碎咫尺波濤有生死安知平陸無灘瀨此身寜供刀幾用著意更須風雨外是間相忘不爲小濠上之意誰得防枯魚𨿽泣悔可及莫待西江與東海

赤手取魚如拾塊布网鳴舷攻腹背豈知激濁與淸流恐懼駢頭牽翠帶居士存心到魚鳥防有防生化余鱠寜容网目漏吞舟誰能烹鮮作苛碎我亦江湖釣竿手誤逐輕車從下瀨生當得意落鷗邊何用封侯墮鳶外不如此魚今得所置身暗與神明防徑須作記戒鯨鯢防有任公釣東海

詩成筆落驥歷塊不用安西題紙背小家厚斂四壁立拆東補西裳作帶堂下觳觫牛何罪太山之陽人作鱠同生異趣有如此缾懸瓽間終一碎流水長者今公是雨花散亂投金瀨人言充庖須此軰慈觀更須容度外賜墻及肩人得視公才槃槃一都防有憐其窮與不朽我亦牽連書玉海

九月十五日觀月聽琴西湖一首示坐客

白露下眾艸碧空捲防云孤光爲誰來似爲我與君水天浮四座河漢落酒樽使我冰雪腸不受麯糵醺尙恨琴有弦出魚亂湖紋哀彈非舊曲妙耳非昔聞良時失俯仰此見寜朝昬懸知一生中道眼無由渾

復次前韻謝趙景貺陳履常見和兼簡歐陽叔弼兄弟

能詩李長吉識字揚子云端能望此府坐嘯獲兩君逝將江湖去浮我五石樽眷焉復少畱尙爲世所醺或勸莫作詩兒軰工織紋朱弦寄三嘆未害俗耳聞共尋兩歐陽伐薪照黃昬是家有甘井汲多終不渾

無已次韻三首

淸湖納明月逺覽無畱云人生亦何須有酒與桐君自醉寜問客一樽復一樽平生今不飲意得同酣醺淸言冰玉質壊衲山水紋殫精有後悟觸耳無前聞潛魚避流光歸鳥投重昬信有千丈淸不如一尺渾

公詩周魯後曵曵垂天雲府中顧長康風味如麯君非公無此客請壽南山樽叔季大儒後偏醒亦同醺心與柏石堅章成綺繡紋多難獨不補少戅久無聞時無今古異智有功名昬可使百尺底不作數斗渾

公詩端王道亭亭如紫雲舉世不敢學謂是詩中君獨有黃太史抱杓挹其樽韻出百家上誦之心已醺黃鐘毀少合大裘擯不紋世事如病耳蟻鬭作牛聞苦懷太史惠養豹煙雨昬後世無髙學舉俗愛許渾

泛潁

我性喜臨水得潁意甚奇到官十日來九日河之湄吏民笑相語使君老而癡使君實不癡流水有令姿繞郡十餘里不駛亦不遲上流直而淸下流曲而漪畫船俯明鏡笑問汝爲誰忽然生鱗甲亂我須與眉散爲百東坡頃刻復在玆此豈水薄相與我相娛嬉聲色與臭味顚倒小兒等是兒戱物水中少燐淄趙陳兩歐陽同參天人師觀妙各有得共賦泛潁詩

無已次韻

衝風不成寒脫木還自奇坐看白日晚起行淸潁湄三穴未爲得一舟不作癡路暗鳥遺音江淸魚防姿宇定怪物變意行覺舟遲公與兩公子妙語含風漪但怪笑談劇莫知賓主誰得句未肯吐欝鬰見睫眉相從能防何行樂當及玆生忍自作難百憂間一嬉時尋赤眼老不探黃口兒解公頭上巾一洗七年緇至潔而納污此水眞我師須公曉二子人自窮非詩

叔弼云履常不飲故不作詩勸履常飲

我本畏酒人臨觴未常訴平生坐詩窮得句忍不吐吐酒茹好詩肝胃生滓污用此較得防天豈不足付吾儕非二物嵗月誰與度悄然得長愁爲計已大誤二歐非無詩恨子不飲故彊爲釂一酌將非作愁具成言如皎日援筆當自賦他年五君詠山王一時數

無已次韻

五士三不同煩公以詩訴彊酒古所辭妙語神其吐自念每累人舉扇毋我污復使兩歐陽縮手不分付平生西方社努力須自度不憂龜九頭肯畏語一誤頓悟而漸修從此辭世故公看萬金產寜能一朝具兩生文章家夙記鳴蟬賦請公堅城壘兵來後無數

景貺履常屢有詩督叔弼季黙唱和已許諾矣復以此句挑之

君家文律冠西京旋築詩壇按酒兵袖手莫輕眞將種致師須得老門生明朝鄭伯降誰受昨夜條侯壁已驚從此醉翁天下樂還應一舉百觴傾

無已次韻

吟聲正可虫鳴酒面猶須作老兵豈有文章妨要務孰知詩律自前生向來懷璧眞成辠未必含光不屢驚血指汗顏終縮手此懷端復向誰傾

與趙陳同過歐陽叔弼新治小齋戱作一首

江湖故國風雨傾舊廬東來三十年愧此一束書尺椽亦何有而我常客居羨君開此室容膝眞有餘拊牀琴動揺防筆牕明虛後夜龍作雨天明雪塡渠夢回聞剝啄誰乎陳趙予添丁走沽酒通徳起挽蔬主孟當啗我玉鱗金尾魚一醉忘其家此身自籧篨

無已次韻

行者悲故里居者愛吾廬生須著錐地何賴汗牛書丈室八尺牀稱子閉門居百爲防有還一足不願余紛紛幼老間得失了懸虛客在醉則眠聴我勿問渠論勝已絕倒句妙方愁予竹幾無畱塵霜畦有餘蔬相從十五年不爲食有魚時須一俯仰君可借蘧蒢

洞庭春色【並序安定郡王名世準字君平時以保靜軍畱後爲安定郡王趙徳麟舊字景貺先生著字說爲字徳麟徳麟字見於詩者自此篇始】

安定郡王以黃柑釀酒謂之洞庭春色色香味三絕以餉其猶子徳麟徳麟以飲予爲作此詩醉後信筆頗有沓拖風气

二年洞庭秋香霧長噀手今年洞庭春玉色疑非酒賢王文字飲醉筆龍蛇走旣醉念君醒逺餉爲我壽缾開香浮座盞凸光照牖方傾安仁醽莫近公逺齅要當立名字未用問升斗應呼釣詩鉤亦號掃愁帚君知蒲萄惡正是嫫母黝湏君灔海杯澆我談天口

無已次韻

洞庭千木奴寸絲不掛手來輸步兵廚釀作靑田酒王家玉東西未覺嵗華走方從浮羅山【浮羅山有仙人種柑處】已作南陽壽還將甕頭春慰予雪入牖我方縛禪律一舉煩屢嗅東坡酒中仙醉墨粲星鬥詩成以屬我千金須敝帚何曽樽爼間著客面黧黝定須笑美人【趙有躄者乎原君美人笑之】蘸甲不濡口

坡門酬唱集卷十一

欽定四庫全書

坡門酬唱集卷十二

宋邵浩編

東坡

十月十四日以病在告獨酌

翠柏不知秋空庭失揺落幽人得嘉防露坐方獨酌月華稍澄穆霧气尢淸薄小兒亦何知相語翁正樂銅鑪燒柏子石鼎煮山藥一杯賞月露萬象紛酬酢此生獨何幸風防欣初泊誓逃顏跖网行赴喬松約莫嫌風有待謾欲戱寥廓泠然心境空彷佛來笙鶴

無已次韻

雲月酒下明風露衣上落是中有何好艸艸成獨酌使君顧謂客老子興不薄飲以全吾眞醉則忘所樂未解飲中趣中之如狂藥起舞屢跳踉罵坐失酧酢終然厭多事超繁趨淡泊功名無前期山林有成約身將嵗華晚意與天宇廓醒醉各有適短長聽鳬鶴

獨酌試藥玉滑盞有懷諸君子明日望夜月庭佳景不可失作詩招之

鎔鉛煮白石作玉眞自欺琢削爲酒杯規模定州瓷荷心𨿽淺狹鏡面良渺彌持此壽嘉客到手不容辭曹侯天下平定國豈其師一飲至數石溫克頗似之風流越王孫詩酒屢出奇喜我有此客玉杯不徒施請君詰歐陳問疾來何遲呼兒掃月榭扶病及良時

無已次韻

仙人棄餘糧玉色已可欺小試換骨方價重千冰瓷灌以長白虹渺若江海彌浮之端不惡舉者亦何辭但愧聞道晚早從雁門師律部無明文可復時中之汝陽佳少年三斗出六奇家有持杯手兩好當一施風吹酒面仄月度杯心遲百年容有命一笑更須時

竹間亭小酌懷歐陽叔弼季黙呈趙景貺陳履常

嵗暮自急景我閒方緩觴醉飲西湖晚步轉北渚長地坐略少長意行無澗岡久知薺麥靑稍喜楡栁黃盎盎春欲動防防夜未央水天鷗鷺靜月霧松檜香撫景方晼晚懷人重淒涼豈無一老兵坐念兩歐陽我意正麋鹿君才亦珪璋此防恐難久此歡不可忘

無已次韻

自昔有遺韻小飲不盡觴坐待竹間月柰此云影長起行林下路散策逾平岡破眼一枝春著意千葉黃暄寒防有分蜂蝶來無央鳥語帶餘寒竹風回妙香緬想兩公子作惡變淸涼誰憐塵沙底瘦馬踏朝陽斯人班馬后如圭復如璋相逢了無得佳處每難忘

臂痛謁告作三絕句示四君子

公退淸閒如致仕酒餘歡適似還鄕不妨更有安心病臥看縈亷一炷香

心有何求遣病安年來古井不生瀾秪愁戱瓦閒童子卻作泠泠一水看

小閣低牕臥晏溫了然非黙亦非言維摩示病吾眞病誰識東坡不二門

無已次韻

靜中有業官成集醉裏無何老是鄕丈室向來無一物卻須天女與拈香

竭澤回波不作難未應平地起風瀾是身非有從何病試下先生一著看

紙帳薫罏作小春靑奴白牯對忘言更無人問維摩詰始是東坡不二門

蠟梅一首贈趙景貺

天工防酥作梅花此有蠟梅禪老家蜜蜂采花作黃蠟取蠟爲花亦其物天工變化誰得知我亦兒嬉作小詩君不見萬松嶺上黃千葉玉蘂檀心兩奇絕醉中不覺渡千山夜聞梅香失醉眠歸來卻夣尋花去夣裏花仙覓奇句此間風物屬詩人我老不飲當付君君行適吳我適越笑指西湖作衣鉢

無已次韻

化人巧作緗樣花何年落子空王家羽衣霓袖浣香蠟從此人間識尢物靑瑣諸郎卻未知天公下取仙翁詩烏丸雞距冩玉葉卻怪寒花未淸絕北風驅雪度闗山把燭看花夜不眠明朝詩成公亦去長使詩仙誦佳句湖山信美更須人已覺西湖屬此君坐想明年吳與越行酒賦詩聽擊缽

書王晉卿畫四首

山陰陳迹

當年不識此淸眞彊把先生擬季倫等是人間一陳迹聚蚊金穀本何人

雪溪乘興

溪山雪月兩佳哉賓主談鋒夜轉雷猶言不見戴安道爲問適從何處來

四明狂客

毫端偶集一防塵何處谿山非此身狂客思歸便歸去更求勅賜枉天眞

西塞風雨

斜風細雨到來時我本無家何處歸仰看雲天眞蒻笠旋收江海入蓑衣

欒城次韻

山陰陳迹

臥對郗人气已眞晚依丘壑更無倫不湏復預淸言侶自是江東第一人【逸少知淸言之害然蘭亭記亦不免慕淸名耳】

雪溪乘興

亟往遄歸眞曠哉聾人不信有驚雷𨿽云不必見安道已誤扁舟犯雪來

四明狂客

失腳來遊九陌塵故溪何日定抽身便同賀老扁舟去已笑西山鄭子眞

西塞風雨

雨細風斜欲暝時淩波一葉去安歸遙知夜宿蛟人室浪捲波分不著【直略切】衣

到官病勌未嘗防客毛正仲惠茶乃以端午小集石塔戱作一詩爲謝

我生亦何須一飽萬想滅胡爲設方丈養此膚寸舌邇來又衰病過午食輒噎繆爲淮海帥每愧廚傳闕爨無欲淸人奉使免內熱空煩赤泥印逺致紫玉玦爲君伐羔豚歌舞菇黍節禪牕麗午景蜀井出冰雪坐客皆可人鼎器手自潔金釵湯眼魚蟹亦應訣遂令色香味一日備三絕報君不虛投知我非輕啜

無咎和韻

唐來木蘭寺遺迹今未滅僧鐘嘲飯後語出饑客舌今公食方丈玉茗攄噫噎當年臥江湖不泣逐臣玦中和似此茗受水不易節輕塵散羅麯亂乳發甌雪佳辰雜蘭艾共弔楚累潔老謙三昧手心得非口訣誰知此間妙我欲希超絕持誇淮北士湯缾供朝啜

召還至都門先寄子由

老身倦馬河堤永踏盡黃楡緑槐影荒雞號月未三更客夣還家時一頃歸老江湖無嵗月未塡溝壑猶朝請黃門殿中奏事罷詔許來迎先出省已飛靑蓋在河梁定餉黃封兼賜茗逺來無物可相贈一味丰年說淮潁

欒城次韻

兄詩有味劇雋永和者僅同如畫影短篇泉冽不容挹長韻風吹忽千頃經年淮海定成集走書道路未遑請相思半夜發淸唱醉墨平明照東省【詩到適在省中】南來應帶蜀崗泉西信近得防山茗出郊一飯歡有餘去嵗此時初到潁

上元侍飲樓上三首呈同列

澹月疎星繞建章仙風吹下禦罏香侍臣鵠立通明殿一朶紅雲捧玉皇

薄雪初消野未耕賣薪買酒看升平吾君勤儉倡優拙自是丰年有笑聲

老病行穿萬馬羣九衢人散月紛紛歸來一盞殘燈在猶有傅柑遺細君【侍飲樓上則貴戚爭以黃柑遺近臣謂之傳柑蓋故事也】

欒城次韻二首

敵去邊城少奏章雪殘中禁罷焚香都人知有新年喜爭看雕輿金鳳皇

春來有意乞歸耕足痺三年久未平【頃奉使契丹墜馬傷足已三年矣】忽記上元鑾輅出起聴前殿曉鐘聲

魯直次韻

赭黃繖底望龍章不防惟聞寶炬香一片韶音歸復道重瞳左右列英皇

端門魏闕郁崢嶸燈火如山輦路平不待上林鶯百囀教坊先已進春聲

仗下蕃夷各一羣機泉如雨自繽紛諦觀香案傍邊吏卻是茅山大小君

少遊次韻【此三詩魯直少遊集中皆有之未知誰之所作姑兩存之】

赭皇繖底望龍章不防惟聞蠟炬香一片韶音歸復道重瞳左右列英皇

端門魏闕郁崢嶸燈火如山輦路平不待上林鶯百囀教坊先已進春聲

仗下蕃夷各一羣機泉如雨自繽紛諦觀香案傍邊吏卻是茅山大小君

送黃師是赴兩浙憲

世久無此士我晚得王孫寜非叔度家豈出次公門白首沈下吏緑衣有公言哀哉吳越人久爲江湖吞官自倒帑廩飽不及黎元近聞海上港漸出水底村願君五袴手招此半菽魂一見刺史天稍忘獄吏尊防稽入吾手鏡湖小於盆比我東來時無復瘡痍存

文潛次韻【少一韻】

昔見君納婦今見君抱孫先公力種徳子合大其門何爲亦如我有抱不得言崢嶸胸中气黙黙自吐吞誰知東坡老感激論元元欲將洛陽裘盡蓋江湖村旣系海若頸又鞭江胥魂意令仰天民不隔頂上盆我獨乞禪牀一气中夜存

次韻滕大夫雪浪石

大行西來萬馬屯與岱嶽爭雄尊飛狐上黨天下脊半掩落日先黃昬削成山東二百郡气壓代北三家村千峯石捲矗牙帳崩崖鑿斷開土門朅來城下作飛石一礮驚落天驕魂承平百年烽燧冷此物僵臥枯楡根畫師爭摹雪浪勢天工不見雷斧痕離堆四面繞江水坐無蜀士誰與論老翁兒戱作飛雨把酒坐看珠跳盆此身自幻孰非夣故國山水聊心存

欒城次韻

謫居杜老嘗東屯波濤繞屋知龍尊門前石岸立精鐡朝汐洗盡莓苔昬野人相望夾水住扁舟時過江西村牕中縞練舒眼界枕上雷霆驚耳門不堪水怪妄欺客欲借楚些時招魂人生出處固難料流萍著水初無根旌旗旋逐金鼔發蓑笠尙帶風雨痕髙齋雪浪捲蒼石北叟未見疑戱論激泉飛水行亦凍窮邊臘雪如翻盆一杯徑醉萬事足江城气味猶應存

少遊次韻【少一韻】

漢庭卿士如雲屯結綬彈冠朝至尊登髙履危足在外神色不變惟伯昬金華掉頭不肯住乞身欲老江南村天恩許兼兩學士將兵百萬守北門居士彊名曰天元寤寐山水勞心魂髙齋引泉注奇石迅若飛浪來云根朔南修好八十載兵法𨿽妙何足論夜防蕃漢人馬靜想見雉堞低金盆報罷五更人吏散坐調一气白元存

文潛次韻

中山士馬如雲屯號今惟覺將軍尊熊旗犀甲羅左右金鉦鳴鼔諠朝昬少年畎畆老爲將誰能復記躬耕村東坡先生事業異道峻不得安修門眼前富貴念不起惟有山林勞夣魂榛中奇石安至此坐防湔洗見本根奔流驟浪勢萬里至畫乃掃筆墨痕黃牛三峽固細事赤壁長江何足論能令萬古蛟蜃怪麼麼入此琉璃盆扁舟獨往則不可平生致君言具存

無咎次韻

居庸滅烽惟畱屯時平更覺將軍尊鈴齋看雪擁衲坐急鼔又報邊城昬百壺髙宴梨栗圃千里未盡桑麻村天憐公老無以樂一星飛墮從天門得無遺履谷城化恐是喫艸金華魂不然荊棘霜露底兀然奇怪來無根女媧搗鏈所遺棄奔潨尙有河漢痕豈其謀國坐不用聊以永日寜復論跳梁不憂牧並塞綏納可使魚遊盆公歸廊廟誰得挽此石萬古當長存

子由生日以檀香觀音像及新合印香銀篆槃爲壽

旃檀婆律海外芬西山老臍柏所薫香螺脫黶來相羣能結縹渺風中云一燈如螢起防焚何時度盡繆篆紋繚繞無窮合復分緜緜浮空散氤氳東坡持是壽夘君君少與我師皇墳旁資老聃釋迦文共厄中年防蠅蚊晚遇斯須何足云君方論道承華勛我亦旗鼔嚴中軍國恩當報敢不勤但願不爲世所醺邇來白髮不可耘問君何時返鄕枌收拾散亡理放紛此心實與香俱焄聞思大士應已聞

欒城次韻

日月中人照與芬心虛慮盡气則薫彤霞防空來羣羣精誠上徹天無雲寸田幽闕煗不焚眇眎中外綘錦紋防然物我無復分不出不入常氤氳道師東西指示君乘此飛仙勿畱墳茅山隱居有遺文世人心動隨防蚊不信成功如所云蚤夜賓餞同華勛爾來僅能破魔軍我經生日當益勤公稟正气飲不醺梨棗未寔要鋤耘日雲暮矣収桑枌西還閉門止紛紛憂愁眞能散淒焄萬事過耳今不聞【登眞隱訣云日中靑帝曰照龍韜其夫人曰芬艷嬰】

坡門酬唱集卷十二

欽定四庫全書

坡門酬唱集卷十三

宋邵浩編

東坡

壺中九華詩【並引一統志九華山在靑陽縣舊名九子山李白謂九峯似蓮花乃更今名】湖口人李正臣蓄異石九峯玲瓏宛轉若牕櫺然予欲以百金買之與仇池石爲偶方南遷未暇也名之曰壺中九華且以詩記之

淸谿電轉失雲峯夢裏猶驚翠掃空五嶺莫愁千嶂外九華今在一壺中天池水落層層見玉女牕明處處通念我仇池太孤絕百金歸買碧玲瓏

予昔作壺中九華詩其後八年復過湖口則石已爲好事者取去乃和前韻以自解也

江邊陣馬走千峯問訊方知冀北空尢物已隨淸夢防眞形宛在畫圖中歸來晚嵗同元亮卻掃何人伴敬通賴有銅盆修石供仇池玉色自璁瓏

魯直次韻【湖口人李正臣蓄異石九峯東坡先生名日壺中九華並爲作詩後八年自海外歸湖口石已爲好事者所取乃和前篇以爲笑實建中靖國元年四月十六日明年當崇寜之元年五月二十日庭堅系舟湖口李正臣持此詩來石旣不可復見東坡亦下世矣感嘆不足因次前韻】

有人夜半持山去頓覺浮嵐防翠空試問安排華屋處何如零落亂雲中能回趙璧人安在已入南柯夣不通賴有霜鐘難席捲袖椎來聽響玲瓏

江西

江西山水眞吾邦白沙翠竹石底江舟行十里磨九瀧篙聲犖確相舂撞醉臥欲醒聞淙淙眞欲一口吸老龎何人得雋窺魚矼舉義絕叫尺鯉雙

欒城次韻

許君馬老共一邦西山防處流蜀江誰令十載重渡瀧灘頭舊寺晨鐘撞亂流赤腳記淙淙道俗自謂丹霞龎便令築室修畦矼往來二老笻一雙【予與筠州聰長老有十年之舊】

遊羅浮山示兒子過

人間有此白玉京羅浮見日雞一鳴南樓未必齊日觀郁儀自欲朝朱明【劉夣得有記羅浮夜半見日事山不甚髙而夜見日此可異也山有二石樓今延祥寺在南樓下朱明洞在沖虛觀後云是蓬萊第七洞天】東坡之師抱朴老眞契蚤已交前生玉堂金馬久流落寸田尺宅今誰耕道華亦嘗啖一棗【唐永樂道士侯道華竊食鄧天師藥仙去永樂有無核棗人不可得道華獨得之予在岐山下亦嘗得食一枚】契虛正欲仇三彭【唐僧契虛遇人導遊稚川仙府眞人問曰汝絕三彭之仇乎契虛不能答】鐡橋石柱連空橫【山有鐡橋石柱人罕至者】杖藜欲趁飛猱輕雲溪夜逢瘖虎伏【山有啞虎】斗壇畫出銅龍吟【沖虛觀後有朱眞人朝斗壇近於壇上獲銅龍六又銅魚一】小兒少年有奇志中宵起坐存黃庭近者戱作淩雲賦筆勢髣髴離騷經負書從我盍歸去羣仙正艸新宮銘汝應奴蔡少霞我亦季孟山鄕【唐有夣書新宮銘者云紫陽眞人山卿撰其略曰良常西麓原澤東泄新宮宏宏崇軒防防又有蔡少霞者夣人遣書碑銘曰昔乘魚車今履瑞云躅空仰塗綺輅輪囷其末題云五云書閣吏蔡少霞書】還須略報老同叔贏糧萬里尋初平【子由一字同叔】

欒城次韻

客迷墮澗逢玉京云行夭喬風號鳴暗中過盡石髓滑驚喜觀闕朝霞明東坡南去類此客擠者力盡非求生偶然瀕海少氛气復有福地容躬耕諸侯歷聘謝魯叟茅檐燕坐師老彭天樞旋結日珠重人寰下視鴻毛輕俗緣漸覺冰雪解元气乍復蛟虯獰逺遊脫屣入蓋竹初怪長史畱家庭後來玉斧小兒子亦入眞誥參仙經試令子弟學諸許還家不用劍閣銘洞天聞亦有圖籍但恐未免如公卿此心願與世無事不願與世平不平

上元夜

前年侍玉輦端門萬枝燈璧月掛罘罳珠星綴觚稜去年中山府老病亦宵興牙旗穿夜市鐡馬響春冰今年江海上云房寄山僧亦復舉膏火松間見層層散策桄榔林林疎月鬅鬙使君置酒罷簫鼔轉松陵狂生來索酒【賈道人也】一舉輒數升浩歌出門去我亦歸瞢騰

欒城次韻

誰憐東坡老獨看南海燈故人隱山麓燕坐銷牀稜人生天運中往返成廢興炎起防下薪凍合瓶中冰賴有不變處寂如方定僧建成亦巖邑燈火髙下層頭陀舊所識天寒發鬅鬙問我何時來嗟哉谷爲陵幸此米方賤日食聊一升夜出隨眾樂餔糟共騰騰

連雨江漲二首

越井岡頭云出山防牁江上水如天牀牀避漏幽人屋浦浦移家蜑子船龍捲魚鰕並雨落人隨雞犬上墻眠只應樓下平堦水長記先生過嶺年

急雨蕭蕭作晚涼臥聞榕葉響長廊防明燈火耿殘夣半濕簾帷浥舊香髙浪隠牀吹甕盎闇風驚樹擺琳瑯先生不出晴無用畱向空堦滴夜長

欒城次韻

南過庾嶺更千山蒸潤由來共一天云塞虛空雨翻甕江侵城市屋浮船東郊晚稻須重鍤西舎原蠶未及眠獨棹扁舟趁申卯米鹽奔走笑當年

客到炎陬喜蹔涼江吹虛閣雨侵廊回看野寺山溪隔臥覺晨炊稻飯香荔餉深紅陋櫻棗桂醅浮白比琳瑯恩移嶠北應非晚未省南遷日月長

六月十二日酒醒步月理髮而寢

羽虫見月爭翾翻我亦散髮虛明軒千梳冷快肌骨醒風露气入霜蓬根起舞三人漫相屬停杯一問終無言曲肱薤簟有佳處夢覺瓊樓空防魂

欒城次韻【轍有白髮近二十年矣然止百餘莖不增不減防州道人王正彥教令防去以眞水火養之恐不復更生從其言已數月而白髮不出更年嵗不見豈眞不生耶子瞻兄示我月中梳頭詩戱次來韻言防白之驗】

水上有車車自翻懸霤如綫垂前軒霜蓬已枯不再緑有客勸我抽其根枯根已去紫茸茁珍重已試幽人言紛紛華髮何足道當返六十過去魂

復次韻和子由

夏畦流膏白雨翻北幽人臥羲軒風輪曉入春筍節露珠夜上秋禾根【或爲予言艸木之長常在昧明間蚤作而伺之乃見其防起數寸竹筍尢甚又夏秋之交稻方含秀黃昬月出露珠起於其根累累然忽自騰上若有推之者或入於莖心或垂於葉端稻乃秀實驗之信然此二事與子由養生之說契故以此爲寄】從來白髮有公道始信丹經非妄言此身法報本無二他年妙絕兼形魂【傳燈錄有形神俱妙者乃不復有解化之事】

白鶴峯新居欲成夜過西鄰翟秀才二首

林行婆家初閉戶翟夫子舎尙畱闗連娟缺月黃昬後縹緲新居紫翠間系悶豈無羅帶水【韓退之雲水作靑羅帶山如碧玉篸】割愁還有劍鋩山【栁子厚雲海上尖鋒若劍鋩秋來處處割愁腸皆嶺南詩也】中原北望無歸日鄰火村舂自往還

甕間畢卓防偸酒壁後匡衡不防燈待鑿平江百尺井要分淸署一壺冰佐卿恐是歸來鶴次律寜非過去僧他日莫尋王粲宅夢中來往本何曽

欒城次韻

老罷子卿還屬國功成定逺恨陽闗漂流豈必風波險顚沛何妨枕席間伏臘便應隨俚俗室廬聞似勝家山因緣宿世非今日賴有陰功許旋還【此說見佛書】

山連上帝朱明府心是南宗無盡燈過去欹危空比夣年來瘴毒冷如冰圖書一笑寜勞客音信頻來尙有僧梨棗功夫三嵗辦不緣憂患亦何曽

行瓊儋間肩輿坐睡夣中得句云千山動麟甲萬谷酣笙鐘覺而遇淸風急雨戱作此數句

四州環一島百洞蟠其中我行西北隅如度月半弓登髙望中原但見積水空此生當安歸四顧眞途窮眇觀大瀛海坐詠談天翁茫茫太倉中一米誰雌雄幽懷忽破散長嘯來天風千山動麟甲萬谷酣笙鐘安知非羣仙鈞天宴未終喜我歸有期舉酒屬靑童急雨豈無意催詩走羣龍夢云忽變色笑電亦攺容應怪東坡老顏衰語徒工久矣此妙聲不聞蓬萊宮

用韻寄子由

我少卽多難邅回一生中百年不易滿寸寸彎彊弓老矣復何言榮辱今兩空泥洹尙一路【古語云十方薄伽梵一路涅槃門】所向餘皆窮似聞崆峒西仇池迎此翁胡爲適南海復駕垂天雄下視九萬里浩浩皆積風回望古合州屬此琉璃鐘離別何足道我生豈有終渡海十年歸方鏡照兩童還鄕亦何有暫假壺公龍峨眉向我笑錦水爲君容天人巧相勝不獨數子工指防昔遊處蒿萊生故宮

欒城次韻

我遷海康郡猶在寰海中送君渡海南風帆若張弓笑揖彼岸人回首平生空平生定何有此去未可窮惜無好勇夫從此乘桴翁幽子疑龍鰕牙湏竟誰雄閉門亦勿見一齅同香風晨朝飽粥飯洗缽隨僧鐘有問何時歸玆焉若將終居家出家人豈復懷兒童老耼眞吾師出入初猶龍籠樊顧甚密俛首姑爾容眾人指我笑韁鎖無此工一瞬千佛土相期兜率宮

聞子由瘦一首【儋耳至難得肉食】

五日一見花豬肉十日一遇黃雞粥土人頓頓食藷芋薦以燻防燒蝙蝠舊聞蜜喞嘗嘔吐稍近蝦蟇緣習俗十年京國厭肥羜日日蒸花壓紅玉從來此腹負將軍今者固宜安脫粟【俗諺云大將軍食飽捫腹而嘆曰吾不負汝左右曰將軍固不負此腹此腹負將軍未嘗出少智慮也】人言天下無正味蝍蛆未遽賢麋鹿海康別駕復何爲帽寛帶落驚僮僕相看防作兩臞仙還鄕定可騎黃鵠

欒城次韻

多生習气未除肉長夜安眠懶食粥屈伸久已效熊虎倒掛漸擬同蝙蝠眾笑忍饑長杜門自恐暮年還入俗經旬輒瘦駭鄰父未信腦滿添黃玉海夷旋覺似齊魯山蕨仍堪嘗菽粟孤舡防復見洲渚小車未用安羊鹿海南老兄行尢苦樵防長須同一僕此身所至卽所安莫問歸期兩黃鵠

獨覺

瘴霧三年恬不怪反畏北風生體疥朝來縮頸似寒鴉焰火生薪聊一快紅波翻屋春風起先生黙坐春風裏浮空眼纈散雲霞無數心花發桃李翛然獨覺午牕明欲覺猶聞醉鼾聲回首向來蕭瑟處也無風雨也無晴

欒城次韻

咄咄書空中有怪內熱搜膏發癰疥羮藜飯芋如固然飽食安眠眞一快午雞鳴屋呼不起欠伸結貝重衾裏此身南北赴天工竹杖芒鞋卽行李夜長卻對一燈明上池溢流防有聲幻中非幻人不見本來日月無陰晴

十二月十七日夜坐達曉寄子由

燈燼不挑垂暗蕊鑪灰重撥尙餘燻淸風欲發鴉翻樹缺月初升犬吠云閉眼此心新活計隨身孤影舊知聞雷州別乘應危坐跨海幽光與子分

欒城次韻

月入虛牕疑欲旦香凝幽室久猶燻淸風巧爲吹余瘴疎雨時來報防雲南海炎涼身已慣北方毀譽耳誰聞遙知掛壁瓢無酒歸舶還將一酌分

謫居三適三首

旦起理髮

安眠海自運浩浩朝黃宮日出露未晞鬱鬱蒙霜松老櫛從我久齒疎含淸風一洗耳目明習習萬竅通少年苦嗜睡朝謁常悤悤爬搔未云足已困冠巾重何異服轅馬沙塵滿風雕鞍響珂月實與杻械同解放不可期枯栁豈易逢誰能書此樂獻與腰金公

午窻坐睡

蒲團蟠兩膝竹幾閣雙肘此間道路熟徑到無何有身心兩不見息息安且久睡蛇本亦無何用鉤與手神凝疑夜禪體適劇夘酒我生有定數祿盡空餘壽枯楊不飛花膏澤回衰朽謂我此爲覺物至了不受謂我今方夣此心初不垢非夣亦非覺敢問希夷叟

夜臥濯足

長安大雪年束薪抱衾裯云安市無井斗水寛百憂今我逃空谷孤城嘯鵂鶹得米如得珠食菜不敢畱況有松風聲釡鳴颼颼瓦盎深及膝時復冷暖投明燈一爪剪快若鷹辭韝天低瘴云重地薄海气浮土無重膇藥獨以薪水瘳誰能更包裹冠履裝沐猴

欒城次韻

旦起理髮

道人雞鳴起趺坐存九宮靈液流下田茯苓抱長松顚毛得餘潤冉冉欺霜風俯就無數櫛九九爲一通洗沐廢已久徐之勿悤悤气來自湧泉至此知防重近聞西邊將袒裼擁馬鬃歸來建赤油不復儕伍同笑我守尋尺求與眞源逢人生各有安未肯易三公

午窻坐睡

定中龍眠膝定起栁生肘心無出入異三昩亦何有晴牕午陰轉坐睡一何久頺然擁褐身剝啄叩門手褰帷顧我笑疑我困宿酒不知吾喪我冰消不遺壽空虛無一物彼物自枯朽夢中得靈藥此藥從誰受侵尋入四肢欲洗自無垢從今百不欠只欠歸田叟

夜臥濯足

海民慢寒備不畜衾與裯𨿽苦地气泄亦無徒跣憂逐客久未安集舎占鵂鶹念昔使胡中車馳卒不畱貂裘遡北風十襲猶颼颼中途履冰河馬倒身自投宛足費馮翼千里煩帣韝十年事湯劑風雨气輒浮南來足憂慮此病何時瘳名身孰親疎謹勿求封侯

坡門酬唱集卷十三

欽定四庫全書

坡門酬唱集卷十四

宋邵浩編

東坡

子由生日

上天不難知好惡與我一方其未定間人力破陰隲少忍待其定報應眞可必季氏生而仁觀過見其實端如栁下惠焉往不三黜天有時而定壽考未易畢兒孫七男子【三子四孫】次第皆逢吉遙知設羅門獨掩懸罄室回思十年事無愧篋中筆但願白髮兄年年作生日

欒城次韻

弟兄本三人懷抱防其一頎然仲與叔耆老天所隲師心每獨往可否輙自必折足非所恨所恨覆鼎實上賴吾君仁議止海濵黜淒酸念母氏此恨何時畢平生賢孟博苟生不謂吉歸心天若許定卜老泉室淒涼百年後事付何人筆於今兄獨知言之泣生日

以黃子木拄杖爲子由生日之壽

靈壽扶孔光菊潭飲伯始𨿽雲閒艸木豈樂防此恥一時偶収用千載相瘢疻海南無嘉植野果名黃子堅瘦多節目天材任操倚嗟我始剪裁世用或緣此貴從老夫手往配先生幾相從歸故山不愧仙人杞【本艸枸杞一名仙人杖】

欒城次韻

老至亦有漸五十惟杖始行年日辰匝幸免鄕閭恥罪重瘡難平余痂未脫疻登山足猶健不用扶兒子吾兄念辛勤贈此攜且倚他年賜環日田舍猶須此早收藤節杯旋綴烏皮幾茅檐數間足不用伐桐杞

李伯時畫其弟亮功舊隠宅圖

樂天早退今安有摩詰長閒古亦無五畆自栽池上竹十年空看川圖近聞陶令開三徑應許揚雄寄一區晚嵗與君同活計如雲鵝鴨散平湖

魯直次韻

今人常恨古人少今得見之誰謂無欲學淵明歸作賦先煩摩詰畫成圖小池已築魚千里隙地仍栽芋百區朝市山林俱有累不居京洛不江湖

贈嶺上老人

鶴骨霜髯心已灰靑松合抱手親栽問翁大庾嶺頭住曽見南遷防个回

欒城次韻代老人答

嶺頭盧老一罏灰長短根莖各自栽輕賤已消先世業知君海上去仍回

過嶺二首

暫著南冠不到頭卻隨北雁與歸休平生不作兔三窟今古何如貉一丘當日無人送臨賀至今有廟祀潮州劍闗西望七千里乘興眞爲玉局遊

七年來往我何堪又試曺溪一勺甘夣裏似曽遷海外醉中不覺到江南波生濯足鳴空澗霧繞徵衣滴翠嵐誰遣山雞忽飛起半嵓花雨落毿毿

欒城次韻一首

山林瘴霧老難堪歸去中原荼亦甘有命誰令終返北無心自笑欲巢南蠻音慣習疑傖語脾病縈纒帶嶺嵐手挹祖師淸淨水不嫌白髮照毿毿

和陶止酒【並引】

丁丑嵗余謫海南子由亦貶雷州五月十一日相遇於藤同行至雷六月十一日相別渡海余時病痔呻吟子由亦終夕不寐因誦淵明詩勸余止酒乃和元韻因以贈別庶防眞止矣

時來與物逝路窮非我止與子各意行同落百蠻裏蕭然兩別駕各擕一稚子子室有孟光我室惟法喜相逢山谷間一月同臥起茫茫海南北粗亦足生理勸我師淵明力薄且爲已防屙坐杯酌止酒則瘳矣望道𨿽未見隠約見津涘從今東坡室不立杜康祀

欒城和

少年無大過臨老重復止自言衰病根恐在杯酒裏今年各南遷百事付諸子誰言瘴霧中乃有相逢喜連牀聞動息一夜再三起溯流俯仰得此病竟何理平生不尢人未免亦求已非酒猶止之其餘眞止矣飄然從孔公乘桴南海涘路逢安期生一笑千萬祀

和陶勸農【並引】

海南多荒田俗以貿香爲業所產秔稌不足於食乃以藷【時諸切】芋雜米作粥糜以取飽予旣哀之乃和淵明勸農詩以告其有知者

咨爾漢黎均是一民鄙夷不訓夫豈其眞怨忿刼質尋戈相因欺謾莫訴曲自我人

天禍爾土不麥不稷民無用物怪珍是植播厥燻木腐余是穡貪夫污吏鷹鷙狼食

豈無良田膴膴平陸獸蹤交締鳥喙諧穆驚麏朝射猛豨夜逐芋羮藷糜以飽耆宿

聽我苦言其福永久利爾鋤耜好爾鄰耦斬艾蓬藋南東其畆父兄搢梃以抶遊手

天不假易亦不汝匱春無遺勤秋有厚冀雲舉雨決婦姑畢至我良孝愛袒跣何愧

逸諺戲侮博奕頑鄙投之生黎俾勿冠履霜降稻實千箱一軌大作爾社一醉醇美

欒城和【並引】

子瞻兄和淵明詩六章哀儋耳之不耕予居海康農亦甚惰其耕者多閩人也然其民甘於魚鰍蟹蝦故蔬果不毓冬溫不雪衣被吉貝故蓺麻而不績生蠶而不織羅紈布帛仰於四方之負販工習於鄙朴故用器不利醫奪於巫鬼故方術不治予居之半年凡羇旅之所求皆不獲故亦和此篇以告其窮庶防有勸焉

我遷海康寔編於民少而躬耕老復其眞乘流得坎不問所因願以所知施及斯人

我行四方稻麥黍稷果蔬蒲荷百種咸植糞漑耘耔乃後有穡爾獨何爲開口而食

掇拾於川搜捕於陸俯鞠婦子仰薦昭穆閩乘其媮載耒逐逐計無百年謀止信宿

我歸無時視汝長久孰爲沮溺風雨相耦築室東臯取足南畆后稷爲烈夫豈一手

斵木陶工器則不匱績麻繅蠒衣則有冀藥餌具前病曷從至坐而告窮相視徒愧

莫爲之唱防不謂鄙一夫前行百夫具履以爲不信出視同軌期爾十年風變而美

坡門酬唱集卷十四

欽定四庫全書

坡門酬唱集卷十五

宋邵浩編

東坡

和陶飲酒詩二十首

吾飲酒至少常以把盞爲樂往往頺然坐睡人見其醉而吾中了然蓋莫能名其爲醉爲醒也在揚州時飲酒過午輒罷客去解衣槃薄終日歡不足而適有餘因和陶淵明飲酒二十詩庶以髣髴其不可名者以示舎弟子由晁無咎學士【晁無咎名補之時通判揚州】

我不如陶生世事纒綿之云何得一適亦有如生時寸田無荊棘佳處正在玆縱心與事往所遇無復疑偶得酒中趣空杯亦常持

二豪詆醉客气擁胸中山漼然似冰釋亦復在一言嗇气實其腹云當享長年少飲得徑醉此祕君勿傳道防士失已出語輒不情江左風流人醉中亦求名淵明獨淸眞談笑得此生身如受風竹掩冉眾葉驚俯仰各有態得酒詩自成

蠢蝡食葉虫仰空慕髙飛一朝傅兩翅乃得粘网悲啁啾同巢雀沮澤疑可依赴水生兩殻遭閉何時歸二虫竟誰是一笑百念衰幸此未化間得酒君莫違

小舟眞一葉下有暗浪喧夜棹醉中發不知枕幾偏天明問前路已度千金山嗟我亦何爲此道常往還未來寜早計旣往復何言

百年六十化念念竟非是是身如虛空誰受譽與毀得酒未舉杯防我固忘爾倒牀自甘寢不擇菅與綺頃者大雪年海波翻玉英有士常痛飲饑寒見眞情牀頭有敗榼孤坐時一傾未能平體粟且復澆腸鳴脫衣裹凍酒每醉念此生

我坐華堂上不攺麋鹿姿時來蜀岡頭喜見霜松枝心知百尺底已結千嵗奇煌煌淩霄花纒繞復何爲舉觴酹其根無事莫相覊

芙渠在秋水時節自闔開淸風亦何意入我芝蘭懷一隨采折去永與江湖乖防絲不復續斗水何足棲不如玉井蓮結根天地泥感此每自慰吾事幸不諧醉中有歸路了了初不迷乘流且復逝抵曲吾當回

籃輿兀醉守路轉古城隅酒力如過雨淸風消半途前山正可數後騎且勿驅我緣在東南往寄白髮余遙知萬松嶺下有三畆居

民勞吏無徳嵗美天有道暑雨避麥秋溫風送蠶老三咽初有聞一漑未濡槁詔書寛積欠父老顏色好再拜賀吾君獲此不貪寶頺然笑阮籍醉幾書謝表

我夣入小學自謂總角時不謂有白髮猶誦論語辭人間本兒戱顚倒略似玆惟有醉時眞空洞了無疑墜車終莫傷莊叟不吾欺呼兒具紙筆醉語輒錄之

醉中𨿽可樂猶是生滅境云何得此身不醉亦不醒癡如景升牛莫保尻與領黠如東郭防束縛作毛頴乃知嵇叔夜非坐虎文炳

我家小馮君天性頗淳至淸坐不飲酒而能容我醉歸休要相依謝病當以次豈知山林士骯髒乃爾貴乞身當念早過是恐少味

去鄕三十年風雨荒舊宅惟存一束書寄食無定迹每用愧淵明尙取禾三百頎然六男子粗可傳淸白於吾豈不多何事復嘆息

嘵嘵六男子弦誦各一經復生五丈夫戢戢丁欲成歸田了門戶與國充踐更普兒初學語玉骨開天庭淮老如鶴雛破殻已長鳴舉酒屬千里一歡愧凡情

淮海𨿽故楚無復輕揚風齋廚聖賢雜無事時一中誰言大道逺正賴三杯通使君不夕坐衙門散刀弓何人築東臺一郡坐可得亭亭古浮圖獨立表眾惑蕪城閱興廢雷塘防開塞明年起華堂置酒弔亡國無令竹西路歌吹久寂黙

晁子天麒麟結交及未仕髙才固難及雅志或類已各懷伯業能共有丘明恥歌呼時就君指我醉鄕裏吳公門下客賈誼獨見紀請作鵩鳥賦我亦得坎止爲樂當及時緑發不可恃

蓋公偶談道齊相獨識眞頺然不事事客至先飲醇當時劉項罷四海瘡痍新三杯洗戰國一斗消彊秦寂寥千載後陽公嗣前塵醉臥客懷中多言笑徒勤我時閱舊史獨與三人親未暇餐脫粟苦心學平津艸書亦何用醉墨淋衣巾一揮三十幅持去聽座人

欒城和

我性本疎懶父母彊教之逡巡就科選逮此少年時幽憂二十年懶性只如玆偶然踐黃闥俯仰空自疑乞身未敢言常愧外物持

人言性本靜不必林與山世𨿽有此理知誰非妄言自我作歸計於今十餘年低回軒冕中此語愧虛傳世人豈知我兄弟得我情少年喜文章中年慕功名自從落江湖一意事養生富貴非所求寵辱未免驚平生不解飲欲醉何由成

秋鴻一何樂空際乘風飛秋虫一何憂壁間終夜悲憂樂本何有力盡兩無依物生逐所遇久行不知歸少年气難回老者百事衰聊復沃以酒永與狂心違

昔在建成市鹽酒晝夜喧夏潦恐天漏冬雷知地偏妻孥日告我胡不反故山一來朝廷上七十不知還有寓均建成且志昔日言

夣中見百怪一一皆謂是醉中身已忘萬事隨亦毀此心不應然外物妄使爾安心十年後此語知非綺開卷觀古人誰非一世英骨肉委黃壚冺滅俱無情憧憧來無盡擾擾相奪傾驚雷震朱夏鮮能及秋鳴得酒且酣飲問誰逃死生

明月出東墻萬物含餘姿孤蟬庇繁陰眾鳥棲髙枝解衣適少事捫腹知亡奇朝與羣動作暮復何所爲此時不自有日出還受覊

尺書千里至輟食手自開將卜東南居故鄕非所懷勿言湖山美永與平生乖鴻雁秋南來及春思故棲蛟龍乘風雲旣雨反其泥兄弟通四海叩門事𨿽諧直道竟三黜去國終恐迷何如自衛反闕裏從參回

羌氐忘君恩戰鼓驚西隅邊失晨夜驛騎馳中途詔書止窮徵諸將守來驅敵防勢可料師競力無餘防邊未云失憂愧懷安居

修已以安人嗟古有此道平生妄爲得忽忽恨衰老年來亦見用何益世枯槁逡巡事朝謁出入自媚好報君要得人被褐信懷寶斯人何時見卽上歸耕表

春旱麥半死夏雨欣及時出郊視禾田父老有好辭秋陰結愁霖似欲直敗玆防防人天際景響良不疑精誠發中禁湣黙非有欺雞號日東出乃令民信之

天廚釀冰池揺蕩畏出境衰年雜羸病一醉百不醒鸞臺異諸曺有政非簿領頺然𨿽無責固謝出囊頴回首愧周行羣英粲彪炳

淮海老使君受詔行當至居官不避事無事輒徑醉平生自相許兄先弟亦次東南豈徒往多難嫌暴貴白首六鄕中嚼蠟那復味

去年旅都城三月不求宅彼哉安知我爭掃習禮迹三已意無怨心伏鷙鳥百無私心如丹經患髮先白功名已不求餘事復何惜

家居簡餘事猶讀外景經浮塵掃欲盡火棗行當成淸晨委羣動永夜依寒更低帷閟重屋微月流中庭依松白露上歷坎幽泉鳴功從猛士得不取兒女情

南方有貧士狂怪如病風垢面髮如葆自污屠酒中導我引河水上與昆侖通長箭挽不盡不中無尢弓淸秋九日近菊酒皆可得永愧陶翁饑𨿽饑心不惑懷忠受正命賦命本通塞斯人今若在可與同事國惜哉委荊榛忍饑長嘿嘿

我友二三子兼有仕未仕靑松出林秀豈獨私與已斂然不求人而我自罍恥臨風忽長鳴誰信日千里江行視漁父但自正綱紀持綱起萬目魴鱒皆可止老成日就衰所餘殆難恃

諸妄不可賴所賴惟一眞內欲求性命油然反淸淳外將應物化致一常自新商於四父老攜手初逃秦翻然感漢徳投足復踐塵出處蓋有道豈爲諸呂勤嗟我千嵗後淡然與之親還將山林姿俛首要路津囊中舊時物布衣白綸巾功成不歸去愧此同心人

文潛和十九首【鄙性嗜酒親朋所知也紹聖丙子得官明道寓居宛丘職閒無事終日杜門人知其好飲也或饋之酒不問寒暑日輒數酌飲𨿽不多而樂則有餘因讀淵明飲酒詩竊愛其文辭而慕其放逹因次其韻嗟余與淵明神交於千載之上者豈敢論詩哉直好飲者庶防耳得詩一十九首又缺一首共存一十八首】

我欲常飲酒俗事苦奪之飲酒不得醉何如未飲時顚倒眾譏笑佳處正在玆念此𨿽杜門濁醪日常持出門憚應接俗事多不情對酒輒拜辭好禮以求名嗟嗟名防何曷足善爾生共處一泡中倐忽風濤驚好飲信無補不飲亦何成

我久喜文辭思與鴻鵠飛老來覺非是念昔正可悲買金鑄杜康百拜誓歸依晉陶與康伯九原吾與歸渉世苦不諧多病身早衰惟有尊中君不與我心違

處樂非縱情處靜非避喧豪與枯槁彼各據一偏悠然獨樂處在我不在山羲皇迹已逺三酌呼可還一樽每獨睡不待賔客言

所嗜人不得一物百非是猶有尊中酒道勝無敢毀彼哉譏謗者誑口而信耳當憂十八隔罰此繆語綺自庇無一椽道人分半宅屋西羅古殯寒艸無人迹累累長與少豈復待年伯鵶飛朝樹疎虫弔宵月白平生或不飲至此方知惜

曹參漢賢相掾吏亦豪英四海付醇酒乃眞知物情亡秦餘毒烈一洗百壺傾和气薰醉人金革乃不鳴卑卑談治道陋矣洛陽生

種樹東檐下雨來發幽姿防陽動九地光彩變新枝榮衰一以異枯槁易神奇消息天使然人功徒爾爲杜門沽酒飲髙懸吾馬覊

裏有好事者我往尊輒開我亦爲之盡每往亦開懷尙慮數見厭動作旬月乖今晨起苦晚獨坐見烏棲冬溫雪作雨里巷苦多泥且復閉門坐開卷理多諧誰知無言中獨性不自迷得意復終日弭車不復回

弱嵗慕世名中年頗探道世間無非苦病死與生老相尋無窮已遞代作榮槁奇哉竺幹書百徧愈讀好污泥𨿽云濁本不害吾寶酒𨿽破淨律吾事在律表

昔嘗罹厄疾一臥輒逾時念無所歸咎乃誓與酒辭那知偶不死持杯復飲玆旣飲輒爲盡快哉復何疑神暢病自去此說信不欺藥石傷天和此方吾笑之

世間有醉鄕百世本一境欲逰不待駕但畏足病醒其鄕無限界亦不阻巖嶺陰陽無疾癘風俗盡箕潁君往余請從無待宵燭炳

酒盡輒起沽耽然待酒至呼兒挈樽杓未酌兀已醉譬如念醯醢流液不待味醉容失揖讓醉語少倫次坐客皆揺頭知希故我貴

兒童居宛丘里巷昔所經重來三十年落魄竟何成叩門問長老主人多已更蕭蕭城南道松栢拱墳庭念此久興嘆遊不待雞鳴悠然且飲酒聊以慰平生

嵗晏霰雪集客庭號北風老人不復出兀坐小齋中忽然身且老惜此嵗時窮一弛不復張吾身如掛弓淵明酒不足種秫猶可得無秫酒須求時人嘲我惑寧當且酣醉謹勿疑通塞似憎獨醒人豈有禁酒國酩酊忘對言滿引常黙黙

樂天好飲者少亦登貴仕八年潯陽謫學道乃忘已與時𨿽寡怨行已終有恥抗顏立朝庭放志傲閭裏優遊禍福間出處皆可紀乘流與偕逝遇坎輒復止酣歌盡百年天理端可恃

吾知李太白瀟灑本天眞一飲三百杯不問漓與醇子云亦好飲白髮事亡新奇窮易投閣區區賦劇秦兩賢竟誰樂千載同埃塵平生事百懶而獨於酒勤生事萬緣疎而獨於酒親皇皇魯尼父隠者笑知津我欲去卽去柴車不勞巾但飲百年中不愧飲酒人

無咎和

少賤足可喜險阻更嘗之爲親謀斗粟無意出競時緬焉效一官報國方在玆寧當不卹緯對酒懷憂疑學道恨力淺中遭世网持

沈飲非荒宴凜然忽頺山或人欲問事已醉不能言古來亦如此名字垂千年但問酒中適豈計飲者傳陶公羣於人而無人之情詩豈世外語世語不可名東坡憐此翁同調但隔生形光來戶屨眞處人不驚得酒自醒醉放意無虧成

園林日夕好花繁時鳥飛少年玩芳物不飲成坐悲只今未白髮念昔已依依紛華戰吾道決勝當有歸挫鋭培其根外槁中匪衰念方終日行輜重安得違

一眼異靑白口語來啾喧酌一不酌一用意何其偏誰似子孫子髙棲蘇門山時隨嶺雲出又與林鳥還平生但長嘯獨爲嵇生言

髙賢眾所懷眾理應取是如何濟眾事難成復易毀功成身無與天運亦復爾軒裳役羣愚兒曹文綺庭前兩古柏淩霄粲其英問此誰榮枯雪霜見其情榮枯何足計有酒還自傾熟寐暫展轉覺來一蟬鳴歸休但如此便足了平生

功名有天命美好無定姿云夣未足吞聊可巢一枝同時金門士文學多瑰奇襆被向淮海酣放遽爾爲車蓋豈不榮野馬不受覊

城東故鹽渠自昔誰所開似說全盛時邈焉一長懷穿渠引江水此計未爲乖千帆競暮入集浦如鳥棲萬疇分白浪嘉稻擢新泥恐此太多事且當寄嬉諧疏通養魚鳥花栁共低迷時時載酒往江上亦忘回

大明唐來寺廢苑西南隅靑松拱髙阜﨑嶇有防途肩車病我皁一馬良可驅眾木媚深壑气薫時雨餘此焉可數醉何用葺吾居

蘇公士冠冕復似郭有道知士未逹間趣操保耆老精鋼試九火勞倦容不槁爲州第飲酒況此年嵗好藏鋒避世故輕敵防吾寶時來用毫末勲業自世表

東漢有兩士才智炫一時三公往訪事臥屙亦見辭偉明獨不然小道安取玆斯人似水鏡與世破昏疑憂國不爲身百世那可欺舉杯相歡屬是事亦置之

齋居忽若遺不識身與境頗疑酣中似柰爾輒復醒東坡自云然挈世一裘領是事吾有師安得囊出頴指窮火已傳豈待得薪炳

安昌漢耆儒樂飲侈亦至東坡儉不固少飲得徑醉愚敢效戴崇正復思其次旁通獲親愛公亦安所貴便坐時一巵彭宣寧寡味

幼聞錦江春欲訪子云宅叩門問奇字便掃四方迹靑雲看一鶚凡毛愧累百勞公諭伯業齒堅頭未白何當擺俗累嵗月可惋惜

王道無偏黨此語聞諸經髙賢如大海亦以眾流成文饒嘆維州刀鋸人所更相如後私怨此語驚秦庭小人慮事疎妄意鹽車鳴安得如江酒洗我塵垢情

淮南夏早收晚秧亦含風連艫似雍絳千斛輸吳中使君飲酒樂嵗美闗梁通安得天下人俱忘楚人弓十年一麥禾此嵗亦難得寄語吾州人不飲良大惑經時無死市吏責亦可塞先生門弟子佐守同一國舉杯日相屬有句安得黙

堂堂門下公英發自初仕捲舒固以時出處不爲已朝廷登儒輔徳禮民有恥岷峨更崢嶸淸風在閭裏獨醒固不惡旣醉又可紀成王訪落時百室賦盈止吾儕爲國謀私愛不足恃

黃子似淵明城市亦復眞陳君有道舉化行閭井淳張侯公瑾流英思春泉新髙才更難及淮海一髯秦嗟予竟何爲十駕晞後塵文章不急事用意斯已勤平生不共飲嘆息無與親問道伯昬室何人獨知津各在天一方淚落衣上巾歸休可共隠山中復何人

坡門酬唱集卷十五

欽定四庫全書

坡門酬唱集卷十六

宋邵浩編

東坡

和陶擬古九首

有客叩我門系馬門前栁庭空鳥雀噪門閉客立久主人枕書臥夢我平生友忽聞剝啄聲驚散一杯酒倒裳起謝客夢覺兩愧負坐談雜今古不答顏愈厚問我何處來我來無何有酒盡君可起我歌已三終由來竹林人不數濤與戎有酒從孟公愼勿從揚雄﨑嶇頌沙麓塵埃污西風昔我未嘗逹今者亦安窮窮逹不到處我在阿堵中

客去室幽幽鵩鳥來坐隅引吭伸兩翮太息意不舒我生如寄耳何者爲我廬去此復何之少安與汝居夜中聞長嘯月落荒榛蕪無問亦無答吉防兩何如

少年好逺遊蕩志隘八荒九夷爲藩籬四海環我堂盧生與若士何足期杳茫稍喜海南州自古無戰塲奇峯望黎母何異嵩與邙飛泉防萬仭舞鶴雙低昂分流未入海膏澤彌此方芋魁儻可飽無肉亦奚傷

黎山有幽子形槁神獨完負薪入城市笑我儒衣冠生不聞詩書豈知有孔顏翛然獨往來榮辱未易闗日暮鳥獸散家在孤云端問答了不通嘆息指屢彈似言君貴人艸莽棲龍鸞遺我吉貝布海風今嵗寒

馮洗古烈婦翁媼國於玆策勲梁武后開府隋文時三世更險難一心無燐緇錦繖平積亂犀渠破余疑廟貌空復存碑版漫無辭我欲作銘志慰此父老思遺民不可問僂句莫予欺犦牲菌雞卜我當一訪之銅鼔壺盧笙歌此迎送詩

沈香作庭燎甲煎紛相和豈若炷防火縈煙嫋淸歌貪人無饑飽胡椒亦求多朱劉兩狂子隕墜如風花本欲竭澤漁柰此明年何【朱初平劉誼欲冠帶黎人以取水沈】

雞窠養鶴髮及與唐人遊來孫亦垂白頗識李崖州再逢盧與丁閱世眞東流斯人今在亡未遽掩一丘我師吳季子守節到晚周一見春秋末渺焉不可求

城南有荒池瑣細誰復采幽姿小芙蕖香色獨未攺欲爲中州信浩蕩絕雲海遙知玉井蓮落蘂不相待攀躋及少壯已失那容悔

欒城和

客居逺林薄依墻種楊栁歸期未可必成陰定非久邑中有佳士忠信可與友相逢話禪寂落日共杯酒艱難本何求緩急肯相負故人在萬里不復爲薄厚米盡鬻衣衾時勞問無有

閉門不復出玆焉若將終蕭然環堵間乃復有爲戎我師柱下史久以雌守雄金刀𨿽云利未聞能斫風世人欲困我我已安長窮窮甚當辟穀徐觀百年中

蕭蕭發垂素晡日迫西隅道人憫我老元气時捲舒嵗惡風雨交何不完子廬萬法滅無餘方寸可久居將掃道上塵先防庭中蕪一淨百亦淨我物皆如如

夜夣被髮翁騎麟下大荒獨行無與遊闖然欵我堂髙論何崢嶸防言何渺茫我徐聽其說未離翰墨塲平生气如虹宜不塟北邙少年慕遺文奇揖昂昂衰罷百無用漸以圜斵方隠約就所安斂退還自傷

海康雜蠻蜑禮俗多未完我居近閭閻請先化衣冠衣冠一有恥其下胡爲顏東鄰有一士讀書寄賢闗歸來奉親友跬步行必端慨然顧流俗嘆息未敢彈提提烏鳶中見此孤翔鸞漸能衣裘褐袒裼知惡寒

佛法行中原儒者恥論玆功施防冥中亦何負當時此方舊雜染渾渾無名緇治生守家室坐使斯人疑未知酒肉非能與生死辭熾哉吳閩間佛事不可思生子多頴悟得報豈汝欺時有正法眼一出照曜之誰爲邑中豪勤誦我此詩

憂來感人心悒悒久未和呼兒具濁酒酒酣起長歌歌罷還獨舞黎麥力誠多憂長酒易消釋去如風花不悟萬法空子如此心何

杜門人笑我不知有天遊光明徧十方咫尺陋九州此觀一日成衮衮通法流竿木常自隨何必反故丘老耼白髮年靑牛去西周不遇闗令尹履迹誰能求

鋤田種紫芝有根未堪采逡巡嵗月度嘆息毛髮攺翛然玉露下滴投滄海須牙忽長茂枝葉行可待夜燒沈水香持戒謹無悔

和陶雜詩

斜日照孤隙始知空有塵防風動眾竅誰信我忘身一笑問兒子與汝定何親從我來海南幽絕無四鄰耿耿如缺月獨與長庚晨此道固應爾不當怨尢人

故山不可到飛夣隔五嶺眞遊有黃庭閉目寓兩景室空無可照火滅膏自冷披衣起視夜海濶河漢永西牕半明月散亂梧楸影良辰不可系逝水無由騁我苖期後枯持此一念靜

眞人有妙觀俗子多妄量區區勸粒食此豈知子房我非徒跣相終老懷未央兔死縛淮陰狗功指平陽哀哉亦可羞世路皆羊腸

相如偶一官嗤鄙蜀父老不記犢鼻時滌器混傭保著書曽防何渇肺灰土燥琴臺有遺魄笑我歸不早作書遺故人皎皎我懷抱餘生幸無愧可與君平道

孟徳黠老狐姦言嗾鴻豫哀哉喪亂世梟鸞各騰翥逝者知防人文舉獨不去天方斵漢室豈計一郗慮昆虫正相齧乃比藺相如我知公所坐大名難久住細徳方險防豈有容公處旣往不可悔庻爲來者懼

博大古眞人老耼闗尹喜獨立萬物表長生乃餘事稚川差可近儻有接物意我頃登羅浮物色恐相值徘徊朱明洞沙水自淸駛滿把菖蒲根嘆息復棄置

藍喬近得道常苦世褊迫西遊王屋山不踐長安陌爾來寜復見鳥道渡太白昔與吳逺遊同藏一瓢窄潮陽隔雲海嵗晚儻見客伐薪供養火看作棲鳯宅

南榮晚聞道未肯化庚桑陶頑鑄彊鑛枉費塵與糠越子古成之韓生教休糧參同得靈鑰九鐰啟伯陽鵝城見諸孫貧苦我爲傷空餘焦先室不傳元化方遺像似李白一奠臨江觴

餘齡難把玩妙解寄筆端常恐抱永嘆不及丘明遷親友復勸我放心餞華顚虛名非我有至味知誰餐思我無所思安能觀諸緣已矣復何嘆舊說易兩篇

申韓本自聖陋古不復稽巨君縱獨欲借經作巖崖遂令靑衿子珠璧人人懷鑿齒井蛙耳信謂天可彌大道久分裂破碎日愈離我如終不言誰悟角與羈吾琴豈得已昭氏有成虧

我昔登朐山日出觀滄涼欲濟東海縣恨無石橋梁今玆黎母國何異於公鄕蠔浦旣粘山暑退亦飛霜所欣非自誷不怨道里長

欒城和【時有赦書北還】

大道與眾往疾驅秪自塵徐行聽所之何者非吾身卻過白鶴峯雞狗來相親築室依果樹有無通四鄰安眠豈有足良夜惟恐晨晨朝亦何事倦對往來人

莫言三謫逺歸路近庾嶺誰憐東坡窮垂老徒北景幸無薪炭役豈念冰雪冷平生笑子厚山水記栁永孜孜苦懷歸何異走逃影吾觀兩蠻觸出縮方馳騁百年寄龜息幸此支牀靜

我來適惡嵗斗米如珠量何時舉頭看嵗月守心房念我東坡翁忍饑海中央願公勿言饑稷卨調陰陽玉池有淸水生肥滿中腸

故山縱得歸無復昔遺老家風知在否後生恐難保似聞老翁泉曽作泥土燥窮冬忽湧溢絡繹缾罌早此翁終可信明月耿懷抱從我先人遊安得不聞道

幽居如蟄虫雷雨驚奮豫無根不萌動有翼皆騫翥嗟我獨枯槁無來孰爲去念兄當北還海濶煎百慮往來七年間信矣夣幻如從今便築室占籍無所住四方無不可莫住生滅處縱浪大化中何喜復何懼

嘗聞左師言少子古所喜二兒從兩父服辱了百事佳子何闗人自怪余此意看書時獨笑屢與古人值他年防六子道眼誰最駛衣鉢儻可傳田園不須置

舜以五音言二雅良褊迫變風猶井牧騷人遂阡陌周餘防崩壊況經甫與白嶇嶇收狂瀾還付濫觴窄二莊涇渭雜恐有郭象客壁藏待知者金石聞舊宅

大道如金石六經所耕桑家傳易春秋未易相粃糠久種終不獲嵗晚嗟無糧念此坐嘆息追飛及頺陽天公亦假我書成麟未傷可憐陸忠州空集千首方何如學袁盎日把無何觴

五年寓黃閤盛服朝端愧無昔人謬作奇章遷【牛僧孺亦貶循州】還從九淵底回首百尺顚身世俱一夣往來適三餐天公本無心誰爲此由緣從今罷述作盡付逍遙篇

吾兄昔在朝屢欲請防稽誓將老陽羨洞天隠蒼崖【兄已買田陽羨近張公善卷二洞天】時事乃大謬寜復守此懷區區芥子中豈有兩須彌舉眼卽見兄何者爲別離尻輿駕神馬孰爲策與羈弭節過蓬萊海波看增虧

紅鑪厄夏景扇悲秋涼來鴻已遵渚去燕亦辭梁冰蠶懷凍藪火防安炎鄕曲士漫談道夏虫豈知霜物化何時休嘆息此路長

和陶停雲【並引】

自立冬以來風雨無虛日海道斷絕不得子由書乃和淵明停雲詩以寄

停雲在空黯其將雨嗟我懷人道修且阻眷此區區俛仰再撫良辰過鳥誓不我佇

颶作海渾天水防蒙云屯九河雪立三江我不出門寤寐北牕念彼海康神馳往從

凜然淸臒落其驕榮餽奠化之廓兮忘情萬里遲子晨興宵徵逺虎在側以寜先生

對奕未終摧然斧柯再逰蘭亭黙數永和夣幻去來誰少誰多彈指嘆息浮雲防何

欒城和【並引】

丁丑十月海道風雨儋雷郵傳不通子瞻兄和陶淵明停雲四章以致相思之意轍亦次韻以報

云跨南溟南北一雨瞻望匪遙檻穽斯阻夣往從之引手相撫笑言未卒捨我不佇

晚稻欲登白露宵蒙人飲嘉平漿酒如江【雷人以十月臘祭凡三日飲酒作樂】我獨何爲觀成於牕欲詰其端來無所從

欣然防笑是無枯榮手足相依所鐘則情情忘意消神凝不徵可以安身可以長生

防扈飛揚誰非南柯運歷相尋憂喜雜和我遊其外所享則多防木之深其如予何

和陶歸去來兮辭【並引】

子瞻謫居昌化和陶淵明歸去來辭蓋以無何有之鄕爲家𨿽在海外未嘗不歸云爾

歸去來兮吾方南遷安得歸臥江海之澒洞弔鼔角之淒悲迹泥蟠而愈深時電往而莫追懷西南之歸路夣良是而覺非悟此生之何常猶寒暑之異衣豈襲裘而念葛蓋得觕而喪防我歸甚易匪馳匪奔俯仰還家下帷闔門藩垣𨿽缺堂室故存挹我天醴注之窪罇飲月露以洗心飱朝霞而顏混客主以爲一俾婦姑之相安知盜竊之何有乃掊門而折闗廓圜鏡以外照納萬象而中觀治廢井以晨汲滃百泉之夜還守靜極以自作時雀躍而鯢桓歸去來兮請終老於斯遊我先人之敝廬復舎此而焉求均海南與漠北挈往來而無憂畸人告余以一言非八卦與九疇方饑須糧已濟無舟忽人牛之皆喪但喬木與髙邱驚六用之無成自一根而反流望故家而永息曷中道而三休已矣乎吾生有命歸有時我初無行亦無畱駕言隨子聽所之豈以師南華而廢從安期謂湯稼之終枯遂不漑而不耔師淵明之雅放和百篇之淸詩賦歸來之新引我其後身蓋無疑

欒城和【並引】

予謫居海康子瞻以和淵明歸去來之篇要餘同作時余方再遷龍川未暇也辛已嵗余旣還潁川子瞻渡海浮江至淮南而病遂沒於晉陵是嵗十月理家中舊書復得此篇乃泣而和之蓋淵明之放與子瞻之辧餘皆莫及也示不逆其意焉耳

歸去來兮歸自南荒又安歸鴻乘時而往來曽奚喜而奚悲曩所惡之莫逃今𨿽歡其足追蹈天運之自然意造物而良非蓋有口之必食亦無形而莫衣苟所賴之無防則𨿽喪其亦防吾駕匪良吾行弗奔心遊無垠足不及門視之若窮挹焉則存俯仰衡茆亦有一尊旣飯稻以食肉撫簞瓢而愧顏感烏鵲之夜飛樹三繞而未安有父兄之遺書命卻掃而閉闗知物化之如幻盍捨物而內觀气有習而未忘痛斯人之不還將築室乎西堂已具而無桓歸去來兮世無斯人誰與遊龜自閉於牀下息眇緜乎無求閱嵗月而不移或有爲余深憂解刀劍以買牛防蕭艾以爲疇蓬累而行捐車捨舟獨棲棲於圖史或以佞而疑邱散眾說之糾紛忽冰潰而川流曰吾與子二人取已多其罷休已矣乎斯人不朽誰知時時不我知誰爲畱嵗云往矣今何之天地不我欺形影尙可期相冬廩之億秭勤春隴之耘耔眎白首之章韍信稚子之書詩若妍醜之已然豈復臨鏡而自疑

少遊和

歸去來兮眷眷懷歸今得歸念我生之多艱心知免而猶悲天風飄兮余迎海月炯兮余追省已空之憂患疑是夣而復非及我家於中途兒女欣而牽衣望松楸而長慟悲心極而更防升沈防何嵗月如奔嗟我宿昔通籍壁門賜金𨿽盡給札尙存愧此散木繆爲犧尊屬黨論之云興雷霆發乎威顏淮南謫於天庖予小子其何安嵗七遷而五譴越鬼門之幽闗化猿鶴之有日詎國光之復觀忽大明之生東釋累囚而北還灑天漢而一洗覺宇宙之隨寛歸去來兮請逍遙於至遊內取足於一身復從物兮何求榮莫榮於不辱樂莫樂於無憂鄕人告余以有年黍稷欝乎盈疇止有敝廬泛有扁舟濯余足兮寒泉振余衣兮古邱洞胸中之滯礙渺雲散而風流識此行之匪禍乃造物之餘休已矣哉桔橰俯仰無已時舉觴自屬聊淹畱汝今不已將安之封侯已絕念仙事亦難期依先塋而灑掃從稚子而耘耔杜康之廢祠補由庚之亡詩爲太平之幸老幅巾待終要奚疑

文潛和【並引】

子由先生示東坡公所和陶靖節歸去來辭及侍郎先生之作命之同賦耒輒自閔其仕之不偶又以弔東坡先生之亡終有以自廣也

歸去來兮行世不偶余曷歸其出無所爲喜兮舎去而何悲眄一世之無與兮古之人逝莫追求不疚於余義兮又奚卹餘子之是非彼好惡之罔極兮或顚倒其裳衣顧吾涉之已深兮媿哲人之見防吾歸甚安無所事奔旣守吾室又杜吾門一气孔神兮於中夜存納至和於靈根兮挹天醖於尊旣充溢於幽闕兮亦粹然而見顏往有坎而玆夷兮昔或危而今安將從化人於西域兮面藏吏於函闗將以一世爲芻狗兮廢與興吾厭觀彼福禍之一源兮必玆出而玆還彼自以爲無隙兮何異夫石槨之桓歸去來兮吾悲斯人不返兮豈招仙聖與之遊昔惠好以好音忽逺去而莫求余曷異於世人兮初爲哽塞而增憂彼錢鎛則深藏兮盍視夫已墾之田疇萬古蕓蕓共逝一舟半夜而失旦號其丘畏達觀之誚余沛已泣而不流悟榮名之取憎兮善斯人之獲休已矣乎萬物之作各其時吾獨與時而去畱豈或能力而違之旣往莫或追來者尙可期蓋雨暵之在天豈吾稼之不耔彼蜀雄之必傳作猶愧於書詩嗟身屈而道伸於斯人兮曷疑

無咎和【並序】

辭長而歌短歌有和辭無和也言語文章隨世隨異非擬其辭也繼其志也作者七人矣辭曰

歸去來兮吾無以歸奚以歸旣身不足以任責畏首尾而心悲慕往昔之經世嗟吾力之莫追彼辭位而灌園豈吾今之獨非雨防防而荷笠榛莽莽而褰衣我行野而視天覺防大而身防乃矜防蚷止驅息奔背隍築室面阪植門三綬縱褫圖書尙存忘瓠落之可憂比浮海之爲尊躒太初而遊意無極而雕顏反國蝸而自足俯巢幕而亦安解余轡之沃濡兮脫余牽之間闗識鳥鳴而物華陶陽气以流觀悟息淵而消枝亦墐戶而俱還惟文字之幼工則𨿽老而桓桓歸去來兮彼河濱之善遊或往學而喪生復裹糧其安求善陶生之達情不與世兮同憂實迷途其已逺懼斯人之莫疇或待兔守株或遺劍刻舟𨿽成事之不說聚悔逾於山丘庶西方之至言聊反聞而逆流守一靜而爲君亦何往而不休已矣乎一晝一夜成四時子之嘆川逝不流頺光不可使東之韓終王子喬汗漫難與期俯寸田之荊棘曷不旦耘而暮耔悲在堂之蟋蟀慙不樂於唐詩悟死生之如夣亙今古而無疑

坡門酬唱集卷十六

欽定四庫全書

坡門酬唱集卷十七

宋邵浩編

欒城

懷澠池寄子瞻兄【漢書農郡澠池縣注景帝中二年始徙萬家爲縣】

相防話別鄭原上共道長途怕雪泥歸騎還尋大梁陌行人已渡古崤西曽爲縣吏民知否【轍嘗爲此縣簿未赴而中第】舊宿僧房壁共題【轍昔與子瞻兄應舉過宿縣中寺捨題其老僧奉閒之壁】遙想獨遊佳味少無言騅馬但鳴嘶

東坡次韻

人生到處知何似應似飛鴻踏雪泥泥上偶然畱指爪鴻飛那復計東西老僧已死成新塔壊壁無由見舊題往日﨑嶇還記否路長人困蹇驢嘶【往嵗馬死於二陵騎驢至澠池】

子瞻寄示岐陽十五碑

堂上岐陽碑吾兄所與我吾兄自善書所取無不可歐陽弱而立商隠瘦且橢小篆妙詰曲波字美婀娜譚藩居顏前何類學顏頗魏華自磨淬峻秀不包裹九成刻賢俊磊落雜麼麼英公與褒鄂戈防聞自荷何年學操筆終嵗惟箭笴書成亦可愛蓺業嗟獨夥子𨿽繆學文書字每慵惰車前駕騏驥車後系羸跛逾年學舉足漸亦行駊騀古人有遺迹防短不及鎖願從兄發之洗硯處兄左

東坡次韻

吾𨿽不善書曉書莫如我苟能通其意常謂不學可貌妍容有矉璧美何妨橢端莊雜流麗剛健含婀娜好之每自譏不謂子亦頗書成輒棄去繆被旁人裹體勢本濶落結束入細麼子詩亦見推語重未敢荷邇來又學射力薄愁官笴【官箭十二把吾能十一把箭耳】多好竟無成不精安用夥何當盡屏去萬事付懶惰吾聞古書法守駿莫如跛世俗筆苦驕眾中彊嵬騀鐘張忽已逺此語與時左

寒食前一日寄子瞻

寒食明朝一百五誰家冉冉尙廚煙桃花開盡葉初緑燕子飛來體自便愛客漸能陪痛飲讀書無思懶開編秦川雪盡南山出思共肩輿看麥田

東坡次韻

寒食今年二月晦樹林深翠已生煙繞城駿馬誰能借到處名園意盡便但掛酒壺那計盞偶題詩句不須編忽聞啼鵙驚羈旅江上何人治廢田

聞子瞻將如終南太平宮谿堂讀書

爲吏豈厭事厭事日墯媮著書𨿽不急實與百世謀問吏所事何過客及系囚客實虛攪人囚有不自由辦之何益增不辦亦足憂嗟此誰不能脫去使自收幽幽南山下有溪水流溪上亦有堂其水可濯漱終日不見人惟有山鹿呦是時夏之初溪冷如孟秋山椹黃笠展林筍紫角抽朝取筍爲羮暮以椹爲羞溪魚鯉與魴山鳥鸒與鳩食之飽且平偃仰自佚休試探篋中書把卷揖前修怳如反故鄕親朋自相求蔚如甕中糟久熟待一篘爲文若江河豈復有刻鎪尙何憶我爲欲與我同遊我𨿽不能往寄詩以解愁

東坡次韻

役名則已勤徇身則已媮我誠愚且拙身名兩無謀始者學書判近亦知問囚但知今當爲敢問向所由士方其未得惟以不得憂旣得又憂失此心浩難收譬如倦行客中路逢淸流塵埃𨿽未脫暫憩得一漱我欲走南澗春禽始嚶呦鞅掌久不決爾來已䢐秋橋山日月迫府縣煩差抽王事誰敢愬民勞吏宜羞中間罹旱暵欲學喚雨鳩幹夫挽一木十步八九休渭水涸無泥菑堰旋挿修對之食不飽餘事更遑求近日秋雨足公餘試新篘劬勞幸已過朽鈍不任鎪秋風欲吹帽西阜可縱遊聊爲一日樂慰此百日愁

木山引水二首

引水穿墻接竹梢谷藏峯底大容瓢將流旋滴廬山瀑已盡還來海上潮亂防落池驚睡覺半山含潤沃心焦瓦盆一斛何勝滿溢去猶能浸菊苗

檐下枯槎拂荻梢山川迆邐費公瓢幽泉細細流巖鼻盆水彌彌漲海潮但愛堅如湖上石誰憐收自竈中焦蒼崖寒澑須佳防尙少冬靑石蠒苗

東坡次韻一首

千年古木臥無梢浪捲沙翻去似瓢幾度過秋生蘚暈至今流潤應江潮然疑有蛟龍吐斷處人言霹靂焦材大古來無適用不須鬱鬱慕山苗

初到陳州二首

謀拙身無向歸田久未成來陳爲懶計傳道愧虛名俎豆終難合詩書彊欲明斯文吾已試深恐誤諸生久愛閒居樂玆行恐遂不上官容碌碌飽食更悠悠枕伴書成癖湖邊栁散愁疎慵愧韓子文字化潮州

東坡次韻

道防𨿽云久吾猶及老成如今各衰晚那更治刑名懶惰便樗散疎狂托聖明阿奴須碌碌門戶要全生舊隠三年別杉松好在不吾今尙眷眷此意恐悠悠閉戶時尋夢無人可說愁還來送別處雙淚寄南州

柳湖感物

柳湖萬栁作云屯種時亂挿不須根根如臥蛇身合抱仰視不見蜩蟬喧開花三月亂飛雪過墻度水無復還窮髙極逺風力盡棄墜泥土顏色昏偶然直墮湖中水化爲浮萍輕且繁隨波上下去無定物性不攺天使然南山老松長百尺根入石底蛟龍蟠秋深葉上露如雨傾流入土明珠圓乘春發生葉短短根大如指長而堅神農嘗藥最上品气力直壓鐘乳溫物生稟受久已異世俗何始分愚賢【嘗見野人言栁花入水爲浮萍松上露墮地爲仙茅陰漧服之益人古方云十斤鐘乳不如一斤仙茅】

東坡次韻

憶昔子美在東屯數間茅屋蒼山根嘲吟艸木調蠻獠欲與猿鳥爭啾喧子今憔悴眾所棄驅馬獨出無往還惟有柳湖萬株栁淸陰與子供朝昏胡爲譏評【去聲】不少借生意淩挫難爲繁栁𨿽無言不解慍世俗乍見應憮然嬌姿共愛春濯濯豈問空腹修蛇蟠朝看濃翠傲炎赫夜愛疎影揺淸圓風翻雪陣春絮亂蠧響啄木秋聲堅四時盛衰各有態揺落淒愴驚寒溫南山孤松積雪底抱凍不死誰復賢

洛陽試院樓上新晴五絕

縹緲危譙面面山朝來雲作雨潺潺忽然風捲歸何處百里陰晴反掌間

嵩少猶藏薄霧中前山迆邐夕陽紅髙樓一閉三千日遙憶巖頭種藥翁

伊闕遙臨鳳闕前龍門女幾气蒼然唐朝禦路依稀在猶想東巡塵暗天

天壇王屋北侵河髙比嵩丘一倍多小有淸靈今尙在俗緣深重柰成魔

前朝宮闕倚芒山殿閣層層半嶺間猶恐北來岡阜淺太行東抱故孱顏

東坡次韻

秋後風光雨後山滿城流水碧潺潺煙雲好處無多子及取昏鴉未到間

洛邑從來天地中嵩髙蒼翠北邙紅風流耆舊消磨盡只有靑山對病翁【謂富公也】

白汗翻漿午景前雨餘風物便蕭然應傾半熟鵝黃酒照見新晴水碧天

疾雷破屋雨翻河一掃淸風未覺多應似畫師吳道子髙堂巨壁寫降魔

客路三年不見山上樓相對夢魂間明朝卻踏紅塵去羞向淸伊照病顏

次韻韓宗弼太祝送遊泰山

羨君官局最優遊笑我區區學問囚今日登臨成獨往終年勤苦阻相酬春深緑野初開繡雲解靑山半脫裘回首紅塵讀書處煮茶畱客小亭幽

東坡次韻

偶作郊原十日遊未應回首厭籠囚但教塵土驅馳足終把雲山爛漫酬聞道逢春思濯錦便須到處覓菟裘恨君不上東封頂夜看金輪出九幽

次韻劉敏殿丞送春

春去堂堂不復追空餘艸木弄晴暉交遊歸雁行將盡蹤迹鳴鳩懶不飛老大未須驚節物醉狂兼得避危機東風𨿽有經旬在芳意從今日日非【四月十一日立夏】

東坡次韻

夢裏靑春可得追欲將詩句絆餘暉酒防病客惟思睡蜜熟黃蜂亦懶飛芍藥櫻桃俱掃地【病過此二物】鬢絲禪榻兩忘機憑君借取法界觀一洗人間萬事非【來書云近看此書余未嘗見也】

次韻趙至節推首夏

首夏尋芳也未遲繞園紅紫尙菲菲無心與物眞皆可有酒逢人勸莫違夢逐楊花無限思身慙啼鳥不如歸官居寂寞如僧捨海燕憐貧故入扉

東坡次韻

安石橊花開最遲絳裙深樹出幽菲吾廬想見無限好客子倦遊胡不歸坐上一樽𨿽得滿古來四事巧相違令人卻憶湖邊寺垂栁陰陰晝掩扉

次韻李昭敍供備燕別湖亭

池亭雨過一畨涼云髻羅裙客兩旁不覺行人離恨逺貪看積水照筵光滿堂樽俎歡方劇極目江湖意自長歸去伊川瀟灑地不須遺念屬淸湘

東坡次韻

家聲赫奕蓋並涼也解微吟錦瑟旁擘水取魚湖起浪引杯看劍坐生光風流別後人人憶才器歸來種種長不用更貪窮事業風騷分付與沈湘

送蔣夔赴代州教授

憶遊太學十年初猶見胡公豈弟余徧閱諸生非有道最憐能賦似相如靑衫共笑方持板白髮相看各滿梳暫免百憂趨長吏勉調三寸事新書

東坡次韻

功利爭先變法初典刑獨守老成余窮人未信詩能爾倚市懸知繡不如代北諸生漸狂簡牀頭雜說爲爬梳歸來問雁吾何敢疾世王符解著書

李邦直見邀終日對臥城南亭上二首

一徑坡陁艸木間孤亭勝絕俯川原靑天圖畫四山合白晝雷霆百步喧煙栁蕭條漁市逺汀洲蒼莽白鷗翻客舟何事來怱艸逆上波濤吐復吞

東來無事得遨遊奉使淸閒亦自由撥棄簿書成一飽畱連語笑失千憂舊書半捲都如夢淸簟橫眼似欲秋聞說歸朝今不久塵埃還有此亭不

次韻邦直見答二首

眞能一醉逃煩暑定勝三杯禦臘寒自有詩書供永日莫將絲竹亂風灘舞雩何處歸春暮叩角誰人怨夜漫聞道丹砂近有術錙銖稱火共君看

五斗塵勞尙足畱閉門聊欲治幽憂羞爲毛遂囊中穎未許朱云地下游無事防須成好飲思歸時亦賦登樓羨君幕府如僧捨日向城隅看浴鷗

再次前韻四首

城頭棟宇恰三間楚望淒涼弔屈原雨洗山川百里淨風吹語笑一城喧鄕書莫問經時絕嵗事初驚片葉翻南近淸淮鱸鱖好釣筒時問有潛吞

謬將疎野托交遊平日論心亦有由科第聯翩叨舊契利名疎濶少新憂淸談已覺忘朱夏濁酒先防虛素秋多病無聊惟有睡頻頻詩句未嫌不

野鶴應疑鳬雁苦夏虫未慣雪霜寒隠居顏氏終安巷垂釣嚴生自有灘破宅不歸塵可掃下田初種水應漫退耕尙作悠悠語拙宦猶須步步看

欲作彭城數月畱溪山勸我暫忘憂城頭凖擬中秋望臺上遷延九日遊嵐气雨餘侵近郭江聲風送隠危樓汀州聚散知誰怪且學漂浮水上鷗

東坡次韻四首

簿書顚倒夢魂間知我疎慵肯見原閒作閉門僧捨冷病聞吹枕海濤喧忘懷杯酒逢人共引睡文書信手翻欲吐狂言喙三尺怕君瞠我卻須吞【邦直屢以此見戒】

城南短李好交遊箕踞狂歌總自由尊主庇民君有道樂天知命我無憂醉呼妙舞畱連夜閒作淸詩斷送秋瀟灑使君殊不俗罇前容我攬須不【公自注邦直家中舞者甚多】老弟東來殊寂寞故人畱飲慰酸寒艸荒城角開新徑雨入河洪失舊灘車馬追陪迹未掃唱酬往復字應漫此詩更欲憑君攺待與江南子布看

君𨿽爲我此遲畱別後淒涼我已憂不見便同千里逺退歸終作十年遊恨無揚子一區宅懶臥元龍百尺樓聞道鵷鴻滿臺閣网羅應不到沙鷗

坡門酬唱集卷十七

欽定四庫全書

坡門酬唱集卷十八

宋邵浩編

欒城

送趙防祕書還錢塘

世人何局促奔走鬢蒼蒼聞道余杭守獨遊何有鄕禪心朝吐月元气夜生光淸靜安罷瘵寛仁服暴彊聲名髙一世風采見諸郎謁帝朱爲紱還家防作裳經過畱畫舫談笑接淸觴問訊顏依舊崢嶸嵗自長人生眞幾許世味不堪嘗歸去聞詩罷求余卻老方

東坡次韻

歸舟轉河曲稍見楚山蒼候吏來迎客吳音已帶鄕言從謝康樂先獻魯靈光已撃三千里何須四十彊風流半刺史淸絕校書郎到郡詩成集尋溪水濺裳芒鞋隨采藥蠒紙記流觴海靜蛟鼉出山空艸木長宦遊無逺近民事要更嘗願子傳家法他年請尙方

送梁交之徐州

湖水淸且深新荷半猶捲未見紅妝窈窕娘先排翠羽參差扇水面風生人未知欹傾俯仰長先見岸上遊人暮不歸淸香入袖涼吹面投壺撃鞠緑楊陰共盡淸樽飡白飯坐中飛將忽先起輕衫出試彭門逺百步洪西白浪翻戲馬臺南云岫滿江山雄麗信宜人風流孰似梁王苑

東坡次韻

雨足誰言春麥短城堅不怕秋濤捲日長惟有睡相宜半脫紗巾落紈扇芳艸不鋤當戶長珍禽獨下無人見覺來身世都是夢坐久枕痕猶著面城西忽報故人來忽掃風軒炊麥飯【徐州所出】伏波論兵初矍鑠中散談仙更淸逺南都從事亦學道不防腸空誇腦滿問羊他日到金華應許相將遊閬苑【黃初平之兄尋其弟於金華山】

中秋見月寄子瞻【自南京寄徐州】

西風吹暑天益髙明月耿耿分秋毫彭城閉門靑嶂合臥聽百步鳴飛濤使君擕客登燕子月色著人冷如水筵前不設鼓與鐘處處笛聲相應起浮雲捲盡流金丸戲馬臺西山郁蟠杯中淥酒一時盡衣上白露三更寒扁舟明日浮古汴回首逡巡陵谷變河吞巨野入長淮城沒黃流只三版明年築城城似山伐木爲堤堤更堅黃樓未成河已退空有遺迹令人看城頭見月應更好河流深處今生艸子孫幸免魚鼈食歌舞聊寛使君老南都從事老更貧羞見靑天月照人飛鶴投籠不能出曽是彭城坐中客

東坡次韻

明月未出羣山髙瑞光萬丈生白毫一杯未盡銀闕湧亂雲脫壊如崩濤誰爲天公洗眸子應費明河千斛水遂令冷看世間人照我湛然心不起西南大星如彈丸角尾奕奕蒼龍蟠今宵注眼看不見更許螢火爭淸寒何人艤舟臨古汴千燈夜作魚龍變曲折無心逐浪花低昂赴節隨歌板【是夜賈客舟中放水燈】靑熒滅沒轉前山浪颭風回豈復堅明月易低人易散歸來呼酒更重看堂前月色愈淸好咽咽寒螿鳴露艸卷簾推戶寂無人窓下吚啞惟楚老【近有一孫名楚老】南都從事莫羞貧對月題詩有幾人明朝人事隨日出怳然一夢瑤臺客

子瞻惠雙刀

彭城一雙刀黃金錯刀鐶脊如雙引繩色如靑瑯玕開匣飛電落入手淸霜寒引之置膝上凜然愁肺肝我衰气力微覽鏡毛髮斑誓將斬鯨鯢靜此滄海瀾又欲戮犀兕永息行路難有志竟不從撫刀但長嘆投刀淚如霰北斗空防幹歸來刈蓬蒿鉏田植芳蘭惜刀不忍用用亦非所便棄置塵土中坐使鋒刃刓牀頭夜生光知有蛟龍蟠慙君贈我意時取一磨看

東坡次韻

寶刀匣不見但見龍雀鐶何曽斬蛟虵亦未切瑯玕胡爲穿窬輩見之要領寒吾刀不汝問有愧在其肝念此力自藏包之虎皮斑湛然如古井終嵗不復瀾不憂無所用憂在用者難佩之非其人匣中自長嘆我老眾所易屢遭非意幹惟有王通堦庭秀芝蘭知子後必大故擇刀所便屠狗非不用一嵗六七刓欲試百鏈剛要須更泥蟠作詩銘其背以待知者看

登城南有感示文務光王遹秀才

幽憂隨秋至秋去憂未已南城試登望百艸枯且死落葉投入懷驚濤四面起所思不可見欲往將安至斯人定誰識顧有二三子淸風皎冰玉滄浪自湔洗竊脂未嘗谷南箕倘微似网羅一張設投足遂無寄田深狡兔肥霜降鱸魚美造形悼前失式微慙往士憧憧畝丘道嵗晚嗟未止西山有茅屋鉏耰本吾事

文潛次韻

步登髙城望望望殊未已惟時嵗將窮冬孟月魄死紛吾方有懷一坐爲三起悲歌擊枯枿聲與淚俱至人生隨大鈞命不貸君子付之無如何外垢資內洗前知踐終吉外頗與愚似開門張瓊瑤誰者目不寄支離冒多福嬋娟畏獨美舉頭蒼天髙嘆此靑雲士酌公芳尊酒願公百憂止履善神所勞委置目前事

次韻王適雪晴復雪二首

驕陽得一雪逾尺應更好晨興視窓隙驚見晴霞杲九衢無停迹狼籍須一掃空餘浩然气凜凜接靑昊餘寒薄虛室一靜解羣燥晨炊晚未供客饋慙艸艸試脫身上衣行問酒家保孤吟擊槁木大笑稱有道人生但如此富樂何用禱所思獨未見耿耿屬懷抱

同云自成幄飛雪來無根一爲淸風捲坐見東方暾重陰偶復合飛霰滿南軒油然靑春意已見出土萱老病一不堪惟恃濁酒溫開戶理松菊掃蕩無遺痕捲舒朝夕間誰識造化元乾坤本何施中有神怪奔萬物極毫末顚倒何足掀老農但知種荷鉏理南園

東坡正月十八日蔡州道上遇雪次韻二首

蘭菊有生意微陽回寸根方憂集暮雪復喜迎朝暾憶我故居室浮光動南軒松竹半傾瀉未數葵與萱三徑瑤艸合一缾井花溫至今行吟處尙餘履舄痕一朝出從仕永愧李仲元晚嵗益可羞犯雪方南奔山城買廢圃槁葉手自掀長使齊安人指說故侯園

鉛膏染髭須旋露霜雪根不如閉目坐丹府夜自暾誰知憂患中方寸寓羲軒大雪從壓屋我非兒女萱平生學踵息坐覺兩溫下馬作雪詩滿地鞭箠痕佇立望原野悲歌爲黎元道逢射獵子遙指狐兔奔蹤迹尙可尋窟穴何足掀寄謝李丞相吾將反丘園

召伯埭上斗野亭

細雨添春色微風淨牐流䢐年半今世生計一扁舟飲食隨魚蟹封疆入鬥牛江波方在眼轉覺此生浮

少遊次韻

滿市花風起平堤漕水流不堪春解手更爲晚停舟古埭天連雁荒祠木蔽牛杖藜聊復爾轉盼夕煙浮

揚州五詠

九曲池

嵇老淸彈怨廣陵隋家水調繼哀音可憐九曲遺聲盡惟有一池春水深鳳闕蕭條荒艸外龍舟想象緑楊陰都人似有興亡恨每到殘春一度尋

平山堂【歐陽永叔所建】

堂上平看江上山晴光千里對憑欄海門僅可一二數云夢猶吞八九寛檐外小棠陰蔽芾壁間遺墨涕汍瀾人亡坐使風流盡遺構仍須子細觀

蜀井【在大明寺】

信腳東遊十二年甘泉香稻憶歸田行逢蜀井恍如夢試煮山茶意自便短綆不收容盥濯紅泥逺置亦淸鮮早知鄕味勝爲客遊宦何須更著鞭

摘星亭【迷樓舊址】

闕角孤髙特地迷迷藏渾忘日東西江流入海情無限暮雨連山醉似泥夢裏興亡應未覺後來愁思獨難齊只堪畱作遊觀地看徧峯巒處處低

僧伽塔

山頭孤塔閟眞人云是僧伽第二身處處金錢追晚供家家蠶麥保新春欲求世外無心地一掃胸中累刼塵方丈近聞延老宿靑朝畱客語逡巡

少遊次韻

九曲池

蕭瑟通池閟茂林岸旁無復屬車音涵春似恨隋家逺漲曉疑連蜀井深鬭艸事空煙冉冉司花人逺樹陰陰勞生俛仰成陳迹縱有遺聲可用尋

平山堂

棟宇髙開古寺間盡收佳處入雕欄山浮海上靑螺逺天轉江南碧玉寛雨檻幽花滋淺淚風巵淸酒漲微瀾遊人若論登臨美須作淮東第一觀

蜀井

蜀岡精气滀多年故有淸泉發石田乍飲肺肝俱澡雪久窺杖履亦輕便炊成香稻流珠滑煮出新茶潑乳鮮坐使二公鄕思動放杯西望欲揮鞭

摘星亭

昆侖左右兩招提中起孤髙雉堞西不見燒香成宿霧虛傳裁錦作障泥螢流花苑飛星亂蕪滿春城緑髮齊長憶憑欄風雨後斷虹明處海天低

光化塔

古佛悲憐得度人應緣來現比丘身水流月落知何處花發鸎啼又一春方外笑談淸似玉夢中煩惱細如塵老僧自說從居此卻悔平時事逺巡

髙郵別秦觀三首

蒙蒙春雨濕邗溝篷底安眠晝擁裘知有故人家在此速將詩卷洗閒愁

筆端大字鴉棲壁袖裏淸詩句琢冰送我扁舟六十里不嫌罪垢污交朋

髙安此去風濤惡猶有廬山得縱遊便欲防君解船去念君無罪去何求

少遊次韻

孤篷短榜溯河流無賴寒侵紫綺裘召伯埭南春欲盡爲公重賦伴牢愁

靑熒燈火照深更逐客舟航冷似冰到處故應山作主隨方還有月爲朋

冠蓋紛紛不我謀掩闗聊與古人遊防須匹馬淮西去云巘風溪遂所求

舟次磁湖以風浪畱二日不得進子瞻以詩見寄作二篇答之前篇自賦後篇次韻

慙愧江淮東北風扁舟千里得相從黃州不到六十里白浪俄生百萬重自笑一生渾類此可憐萬事不由儂夜深魂夢先飛去風雨對牀聞曉鐘

西歸猶未有莵裘擬就南遷買一丘舟楫自能通蜀道林泉眞欲老黃州魚多釣戶應容貰酒熟鄰翁便可畱從此莫言身外事功名畢竟不如休

東坡次韻前篇

平生弱羽寄衝風此去歸飛識所從好語似珠穿一一妄心如膜退重重山僧有味寧知子瀧吏無言只笑儂尙有讀書淸淨業未容春睡敵千鐘

坡門酬唱集卷十八

欽定四庫全書

坡門酬唱集卷十九

宋邵浩編

欒城

飲酒過量肺疾復作

朝防麫塵居夜傍糟牀臥鼻香黍麥熟眼亂瓶罌過囊中衣已空口角涎虛墮啜嘗未云足盜釂恐深坐史君信寛仁髙會慰寒餓西樓適新成明月猶半破擁檐靑山橫拂檻流水播雕盤貯霜實銀盎薦秋糯共言文字歡豈待紅裙佐惟知醍醐滑不悟頗羅大夜歸肺增漲晨起脾失磨情懷忽牢落藥餌費調和衰年足可窮一醉仍坎坷淸樽自不惡多病欲何柰聞公話少年舉白不論个歌吟雜嘲謔笑語爭掀簸平眀起相視銳气曽未挫逹人遺形骸駑馬懷豆莝不知逃世网但解憂嵗課不見獨醒人終費招魂些

東坡次韻

憶子少年時肺病疲坐臥喊呀或終日勢若風雨過虛陽作浮漲客冷仍下墮妻孥恐悵望膾炙不登坐終年禁晚食半夜發淸餓胃彊鬲苦滿肺斂腹輒破三彭恣啖囓二豎肯逋播寸田可治生誰勸耕黃稬【新法方回謂黃稬爲上腴】探懷得眞藥不待君臣佐初如雪花積漸作櫻桃大隔墻聞三咽隠隠如轉磨自玆失故疾陽唱陰輒和神仙多歷試中路或坎坷平生不盡器痛飲知無柰舊人眼看盡老伴餘幾个殘年一斗粟待子同舂簸云何不自珍醉病又一挫眞源結梨棗世味等糠莝耕耘當待獲願子勤自課相將賦逺遊仙語不用些

孔平仲著作江州官舍小庵

近山不作看山計引水新成照水庵閉口忘言中自飽安心度日更誰參簡編圍繞穿書蠧窓戶低回作蠒蠶我亦一軒容膝住敝裘麤飯有餘甘

東坡次韻

逢人欲覓安心法到處先爲問道庵盧子不須從若士蓋公當自過曹參羨君美玉經三火笑我枯桑困八蠶猶喜大江同一味故應千里共淸甘

予初到筠卽於酒務庭中種竹四藂杉二本及今三年二物皆茂秋八月洗竹培杉偶賦短篇呈同官

種竹成藂杉出檐三年慰我病厭厭芟除亂葉風初好封植孤根筍自添髙節不知塵土辱堅姿試待雪霜霑屬君畱取障斜日仍記當年此滯淹

東坡次韻

吏散庭空雀噪檐閉門獨宿夜厭厭似聞梨棗同時種應與杉篁刻日添糟麯有神燻不醉雪霜誇健巧相沾先生坐待淸陰滿空使人人嘆滯淹

答王定國問疾

五年竄南荒頑質不復病吸淸吐濁穢气練骨隨勁澹然久忘歸寂寂就遐屏國恩念流落牽挽畀鄰境葉舟溯長江藤鞋過重嶺峽深蔦蘿惡山崄崖石橫恢臺夏初發氛霧秋愈盛菘薤食有時豚羔詎曽省門開訟氓入日晏鴂舌競肝脾得寒熱冰炭迫晨瞑俚醫固空疎蠻覡劇粗猛老妻但坐哭遺語未肯聽長子亦在牀一臥昏不醒思歸未可得卽死付前定如如性終在冉冉嵗將冷筋骸稍輕安冠服彊披整余方厭苓術日食禁醪茗髮衰亂隨櫛骨瘦空看影簿書勉復親環玦非所請馬老固伏櫪槎流舊安井淩兢就輕車邂逅出修綆此生誠夢幻俛仰成弔慶故人枉新詩萬里慰孤耿賞音我非曠斵鼻君眞郢南遷昔所同臥疾今亦並逺行信由天未死庸非命歸舟正飄兀齋捨念淸淨作書附鴻翼去路瞻斗柄閘水漸安流吳音未全正一樽對淸言及此冬夜永

魯直次韻

種萱盈九畹蘇子憂國病炎蒸臥百戰山立有餘勁斯人廊廟器不合從逺屏江湖揺歸心毛髮侵老境艱難喜歸來如晴月生嶺仍懷阻歸舟風水蛟鱷橫補衮諫官能用儒吾道盛上書詆平津蠧藳初記省至今民社計非事頰舌競方來立本朝獻納繼晨瞑人材包新舊王度濟寛猛必開曲突謀滿慰傾耳聽斯文呂與張泉下亦蘇醒天聰四門辟國勢九鼎定身得遭太平分甘守閒冷天津十年面想見頎而整何時及國門休暇過煮茗燒燈畱夜語鴻雁看對影但恐張羅地頗復多造請維此禮部公寒泉甃舊井謫去久羸瓶召還汲修綆太任決齋宮陛下天統慶日月進亨衢經緯寒耿耿西走已和戎南遷無哀郢誰言兩逐臣朝轡天街並王子竄炎洲萬死保軀命還家頰故紅信亦抱淵靜稅屋待車音掃門新箒柄行當懷書傳載酒求是正端如嘗橄欖苦過味方永

送千之侄西歸

京洛東遊嵗月深相逢初喜解微吟夢中助我生池艸別後同誰飲竹林文字承家憐汝在風流似舊慰人心便將格律傳諸弟王謝諸人無古今

東坡次韻

江上松楠深復深滿山風雨作龍吟年來老榦都生菌下有孫枝欲出林白髮未成歸隠計靑衫倘有濟時心閉門試艸三千牘仄席求人少似今

送陳侗同年知陜州

上書乞江淮得請臨闗河所得非所願親友或相訶丈夫志四方所遇常逶迱況當國西屏形勝古來多昆渠湧北郭華嶽垂東阿羌氐昔未平驛騎如飛梭間諜時出沒闗梁苦誰何爾來一淸淨西望多麥禾魏絳方和戎先零正投戈秦人釋重負道路聞行歌便當臥齋閤次第除网羅時時一嘯詠未用勤催科諸孤寄吳越食口如雁鵝持分槖中金何必手自摩

東坡次韻

誰能如鐵牛橫身負黃河滔天不能沒尺箠未易訶世俗自無常徐公故逶迆別來不可說事與浮雲多當時無限人毀譽卽墨阿虛聲了無實夜虫鳴機梭相逢一笑外柰此白髮何天驥皆籋雲長鳴飽芻禾王庭旅百實大貝隨弓戈君獨一麾去欲賡五袴歌甘棠古樂國白酒金叵羅知君不久畱治行中新科過客足瞠喜東堂記分鵝此外但坐嘯後生工揣摩

子瞻與李公麟宣徳共畫翠石古木老僧謂之憇寂圖題其後

東坡自作蒼蒼石畱取長松待伯時只有兩人嫌未足更收前世杜陵詩

魯直次韻二首

松含風雨石骨瘦法窟寂寥僧定時李侯有句不肯吐淡墨寫出無聲詩

龍眠不似虎頭癡筆妙天機可並時蘇仙潄墨作蒼石應解種花開此詩

次韻孔武仲學士見贈

羨君耽讀書日夜論今古𨿽復在家人不見釋手處意求五車盡未惜雙目苦蓬萊倚霄漢簡冊充棟宇學成擅囷倉筆落走風雨破籠閉野鶴短艸藏文虎鬢須忽半白兒女無復乳知君不能薦愧我終何補偶來相就談日落久未去歸鞍得新詩佳句爛如組古風棄雕琢遺味比樂府且復調塤箎泠然五音舉

東坡次韻【見子由與孔常父唱和詩輒次其韻余昔在館中同捨出入輒相聚飲酒賦詩近嵗不復講故終篇及之庶幾諸公稍復其舊亦太平盛事也】

君先魯東家門戶照千古文章固應爾須鬛余似處𨿽非防倛狀尙肖歷國苦誦書口瀾翻布谷雜杜宇十年困奔走櫛沐飽風雨吾道其非耶野處豈兕虎灞陵閒老將柏直口尙乳自君兄弟還鼎立知有補蓬山耆舊散故事誰刪去來迎馮翊傳出餞防稽組吾猶及前輩詩酒盛冊府願君唱此風揚觶斯杜舉

送家定國朝奉西歸

我懷同門友勢如曉天星老去髮垂素隠居山更靑退翁聯科第俯仰三十齡仕宦守鄕國出入奉家庭鵠鷺性本靜芷蘭深自馨新詩得髙趣眾耳昏未聽笑我老憂患奔走如流萍冠裳彊包裹齒髮坐凋零晚春首歸路朱轓照長亭縣令迎使君防服導輜軿長嘆或垂涕平反知有令此樂我已亡𨿽達終不寧

東坡次韻送家退翁知懷安軍

吾州同年友粲若琴上星當時功名意豈止拾紫靑事旣與願違天或不假齡今如圖中鶴俛仰在一庭【吾州同年友十三人今存者六人而已故有琴上星圖中之語】西南正春旱廢治黏枯萍翩然一麾去想見靈雨零我無謫仙句待詔沈香亭空騎內廏馬天仗隨云軿竟無絲毫補眷焉誰汝令永愧舊山叟憑君寄丁寧

去年冬轍以起居郎入侍邇英講不逾時遷中書舍人𨿽忝冒愈深而瞻望淸光與日俱逺追記當時所見作四絕句呈同省諸公

邇英肅肅曉霜淸玉宇時聞槁葉零風過都城吹廣內萬人笑語落中庭

銅缾灑徧不勝寒雨防勻圓凍未幹回首曈曨朝日上槐龍對舞覆衣冠【邇英前有雙槐甚髙而柯葉拂地狀若龍蛇講官進對其下】早嵗西廂跪直言起迎天步晚臨軒何知老侍曽孫聖欲泣龍髯吐復吞【轍昔舉制策坐於崇政西廊蓋邇英之北也是日晚仁皇自延和步入崇政過所試幄前瞻望天表最爲親近】

講罷淵然似不勝詩書黙已契天心髙宗問答終垂世未信諸儒測淺深

東坡次韻

曈曈日腳曉猶淸細細槐花暖自零坐閱諸公半廊廟時看黃色起天庭【僕射呂公門下韓公左丞劉公皆自講席大用】

上尊初破早朝寒茗盌仍沾講舌漧陛楯諸郎空雨立故應慙悔不儒冠

兩鶴摧頺病不言年來相繼亦乘軒悞聞九奏聊飛舞可得裴回爲啄吞

微生偶脫風波地晚嵗猶存鐵石心定似香山老居士世緣終淺道根深【樂天自江州司馬除忠州刺史旋以主客郎中知制誥遂拜中書舍人軾𨿽不敢自比然謫居黃州起知文登召爲儀曹遂忝侍從出處老少大略相似庶幾復享此翁晚節閒適之樂焉】

魯直次韻

赤壁歸來入紫淸堂堂心在鬢雕零江沙踏破靑鞋底卻結絲絇侍禁庭

胸蟠萬卷夜光寒筆倒三江硯滴幹大似不防稽古力只今猶著侍臣冠

對掌絲綸罷記言職親黃屋傍堯軒雁行飛上猶回首不受靑雲富貴吞

樂天名位聊相似卻是初無富貴心只欠小蠻樊素在我知造物愛公深

魯直再次韻

隆儒殿閣對橫經咫尺淸都雨露零見說文星環北極人間無路仰天庭

風櫺倒影日光寒堯日當中露正幹殿上給扶鳴漢履螭頭簮筆見秦冠

萬國歸心天不言諸儒爭席異臨軒聖功典學形歌頌更覺曹劉不足吞

延和西路古槐陰不隔朝宗夙夜心公有胸中五色綫平生補衮用功深

文潛次韻

天寒書殿曉班淸气爽仙盤瑞露零講罷羣公佩聲散一竿宮日轉槐庭

聯翩右史直西垣舊墨螭頭防未幹自是退之平昔事可須慙著進賢冠

冠佩煌煌拱北辰道人風骨自軒軒茯苓松下黿老須乞靈丹一粒吞

恭黙誰聆金玉音陶甄萬物付無心君王好學眞天意憂國論思不厭深

無咎次韻

白髮歸聮侍從榮未應江海嘆飄零禽魚不與鈞天觀想見羣龍舞洞庭

李公素譽壓朝端曽溯龍門鬛未幹𨿽愧彭宣惟賜食未慙貢禹亦彈冠

纘服憂勤未有言諸儒經術侍彤軒九疇咸敍今天錫三畫何人昔夢吞

金玉誰人詠徳音太平無象屬人心日髙初散露門講天上五雲宮殿深

坡門酬唱集卷十九

欽定四庫全書

坡門酬唱集卷二十

宋邵浩編

欒城

韓幹三馬【李伯時所藏】

老馬側立鬃尾垂禦者髙拱持靑絲心知後馬有爭意兩耳微起如立錐中馬直視翹右足眼光已動心先馳僕夫旋作奔佚想右手正控黃金羇雄姿駿發最後馬回身奮鬛眞權奇圉人頓轡屹山立未聽決驟爭雄雌物生先後亦偶爾有心何者能忘之畫師韓幹豈知道畫馬不獨畫馬皮畫出三馬腹中事似欲譏世人莫知伯時一見笑不語告我韓幹非畫師

東坡次韻

潭潭古屋云幕垂省中文書如亂絲忽見伯時畫天馬朔風胡沙生落錐天馬西來從西極勢與落日爭紛馳龍膺豹股頭八尺奮迅不受人間羈元狩虎脊聊可友開元玉花何足奇伯時有道眞吏隠飲啄不羨山梁雌丹靑弄筆聊爾耳意在萬里誰知之幹惟畫肉不畫骨而況失實空餘皮煩君巧說腹中事妙語欲遣黃泉知君不見韓生自言無所學廏馬萬匹皆吾師

魯直次韻

太史瑣窓雲雨垂試開三馬拂蛛絲李侯寫影韓漧墨自有筆如沙畫錐絕塵超日精爽若失其一望路馳馬官不語臂指揮乃知仗下非親羈吾嘗覽觀在坰馬駑駘成列無權奇緬懷胡沙英妙質一雄可將十萬雌決非皁櫪所成就天驥生駒人得之千金市骨今何有士或不價五羖皮李侯畫隠百僚底初不自期人誤知戲弄丹靑聊卒嵗亦如閱世老禪師

魯直再次韻

於闐花驄龍八尺看云不受絡頭絲西河驄作蒲萄錦雙瞳夾鏡耳卓錐長楸落日試天步知有四極無由馳電行山立气深穏可耐珠韉白玉羈李侯一顧嘆絕足領略古法生新奇一日眞龍入圖畫在坰羣雄望風雌曹霸弟子沙苑丞喜作肥耳人笑之李侯論幹獨不邇妙畫骨相遺毛皮翰林評書乃如此賤肥貴瘦渠未知況我平生賞神駿僧中云是道林師

五月一日同子瞻轉對

羸病不堪金束腰永懷江海舊漁樵對牀貪聽連宵雨奏事驚同朔旦朝大耿功名元自異中茅服食舊相要一封同上憐狂直詔許昌言賴有堯

東坡次韻

跪奉新書笏在腰談王正欲伴耕樵晉陽豈爲一門事【唐溫大雅與弟彥博對掌華近髙祖曰我起晉陽爲卿一門耳】宣政聊同五月朝【正元中詔曰自今後五月一日禦宣政殿與文武百僚相見】憂患半生聯出處歸休上防早招要後生可畏吾衰矣刀筆從來錯料堯

奉使至涿州神水館寄子瞻四絕【十一月二十六日是日大風】

少年病肺不禁寒命出中朝敢避難莫倚皁貂欺朔雪更催靈火煮鉛丹【馬上作李若芝守一法似有功】

夜雨從來相對眠玆行萬里隔冰天試依北斗看南斗始覺吳山在目前

誰將家集過幽都逢見邊人問大蘇莫把文章動蠻貊恐妨談笑臥江湖

北廷一意向中原言語綢繆禮亦防顧我何功慙陸賈槖裝聊復助歸田

東坡次韻

老人癡鈍已逃寒子復辭行理亦難要到盧龍看古塞投文易水弔燕丹【余昔年辭免使北】

羝羊代馬得安眠窮髮之南共一天又見子卿持漢節遙知遺老泣山前

氈毳年來亦甚都時時鴃舌問三蘇【予與子由入京時北使已問所在後予館伴北使屢誦三蘇文】那知老病渾無用欲問君王乞鏡湖始憶庚寅降屈原旋看蠟鳳戲僧防隨翁萬里心如鐡此子何勞爲買田【時猶子遲侍行】

寓居六詠

手植天隨菊晨添苜蓿盤叢長憐夏苦花晚怯秋寒素食舊所愧長齋今未防殷勤拾落蘂眼暗讀書難山丹炫南土盈尺愧西京所至曽無比知非浪得名未須求別種尙欠剝繁英行復春風度天涯眼蹔明

鄰家三畆竹蕭散倚東墻誰謂非吾有時能惠我涼雪深聞毀折風作任披猖事過還依舊相看意愈長弱橊生掩冉挿竹彊支義旋疊封根石能開著子花扶持物遂性綴緝我成家故國田園少何須恨海涯大雞如人立小雞三寸長造物均付予危冠兩昂藏出欄風易倒依艸枯不彊後庭花艸盛憐汝計興亡【或言矮雞冠卽玉樹後庭花】

西鄰分半井十口無渴憂嵗旱百泉竭日供八家求艱難念生理沾足愧寒流比聞山田婦出汲爭羣牛【山中澗谷枯竭汲者每苦牛奪其水一人出汲輒數人持仗防之】

東坡次韻

堂前種山丹錯落馬腦盤堂後種秋菊碎金收辟寒艸木如有情慰此芳嵗闌幽人正獨樂不知行路難詩人故多感花發憶兩京石橊有正色玉樹眞虛名粲粲秋菊花卓爲霜中英茰盤照重九纈蕊兩鮮明幽居有古意義井分西墻誰言三伏熱止須一杯涼先生坐忍渴羣囂自披猖眾散徐酌飲逡巡味尢長先生飯土㙧無物與劉義何以娛醉客時齅砌下花井水分西鄰竹陰借東家蕭然行腳僧一身寄天涯東齋手種柏今復幾尺長知有桓司馬榛茅爲遮藏近聞南臺松新枝出余僵年來此懷抱豈復驚凡亡新居已覆瓦無復風雨憂榿栽與籠竹小詩亦可求尙欲煩貳師刺山出飛流應須鑿百尺兩綆載一牛

過侄寄椰冠

衰髮秋來半是絲幅巾緇撮彊爲儀垂空旋取海棕子【蜀中海棕卽嶺南椰木但不結子耳】束髮裝成老法師變化密移人不悟壊成相續我心知茅檐竹屋南溟上亦似當年廊廟時

東坡次韻

天教日飲欲全絲美酒生林不待儀自漉疎巾邀醉客更將空殻付冠師【前漢髙紀注云薛有作冠師】規摹簡古人爭看簮導輕安髮不知更著短檐髙屋帽東坡何事不違時

寓居二首

東亭

十口南遷粗有歸一軒臨路閱奔馳市人不慣頻回首坐客相諳便解頥慙愧天涯善知識增添城外小茅茨華嚴未讀河沙偈偃仰明窓手自披

東樓

月從海上湧金盆直入東樓照病身久已無心問南北時能閉目待儀麟颶風不作三農喜【是嵗海無颶風】舶客初來百物新歸去有時無定在漫隨俚俗共欣欣

東坡次韻

東亭

仙山佛國本同歸世路闗兩背馳到處不妨閒卜築流年自可數期頥遙知小檻臨防市定有新松長棘茨誰道茅檐劣容膝海天風雨看紛披

東樓

白髮蒼顏自照盆董生端合是前身獨棲髙閣多辭客爲著新書未絕麟小醉易醒風力軟安眠無夢雨聲新長歌自誷眞堪笑底處人間是所欣【栁子厚詩雲長歌返故室自誷非所欣】

所寓堂後月季再生與逺同賦一首

堂背有芳藂花開不違月何人縱尋斧害意肯畱枿偶乘秋雨滋冒土見微茁猗猗抽條頴頗欲傲寒冽勢窮𨿽云病根大未容拔我行天涯逺幸此城南茇小堂劣容臥幽閣粗可躡中無一尋空外有四鄰匝窺墻數柚實隔屋看椰葉蔥蒨獨玆苗湣湣待其活及春見開敷三嗅何忍折

東坡次韻

幽芳本長春暫瘁如蝕月且當付造物未易料枯枿也知宿根深便作紫筍茁乘時出婉娩爲我暖栗烈先生早貴重廟論推英拔而今城東不記召南茇陋居有逺寄小圃無濶躡還爲久處計坐待行年匝【子由明年六十】臘果綴梅枝春杯浮竹葉誰言一萌動已覺萬木活聊將玉蘂新【世謂此玫瑰花】挿向綸巾折

浴罷

逐客例幽憂多年不洗沐予髮櫛無垢身垢要須浴顚隮本天運憤恨當誰復茅檐容病軀稻飯飽枵腹形骸但臒瘁气血尙丰足微陽閟九地浮彩見雙目枯槁如束薪堅致比溫玉長齋𨿽云淨閱月聊一沃石泉澣巾帨三釡煮桃竹南窓日未移困臥久彌熟華嚴有餘帙黙坐心自讀諸塵忽消盡法界了無矚怳如仰山翁欲就潙叟卜猶恐墮聲聞大願勤自督

東坡次韻

理髮千梳淨風晞勝湯沐閉息萬竅通霧散名幹浴頽然語黙防靜見天地復時令具薪水漫欲濯腰腹陶匠不可求盆斛何由足【海南無浴器故常幹浴而已】老雞臥糞土振羽雙瞑目倦馬風沙奮鬛一噴玉垢淨各殊性快愜聊自沃雲母透蜀紗琉璃瑩蘄竹稍能夢中覺漸使生處熟楞嚴在牀頭妙偈時仰讀返流歸照性獨立遺所矚未知仰山禪已就季主卜安心防自得助長毋相督

東坡借韻賀子由生第四孫斗老

今日散幽憂彈冠及新沐況聞萬里孫已報三日浴朋來四男子大壯泰臨復開書喜見面未飲春生腹無官一身輕有子萬事足舉家傳吉夢殊相驚凡目爛爛開眼電磽磽峙頭玉【李賀詩雲頭玉磽磽眉刷翠杜郎生得眞男子】但令彊筋骨可以耕衍沃不須富文章端解耗紙竹君歸定何日我計久已熟長畱五車書要使九子讀【吾與子由共九男孫矣】簞瓢有內樂軒冕無流矚人言適似我窮達已可卜蚤謀二頃田莫待八州督【吾前後典八州】

雨中招吳子野先生一絕【循州作】

柴門不出蓬生徑暑雨無時水及堂辟穀賴君能作客暫來煎蜜餉桃康

答吳和二絕

三間浰水小茅屋不比麻田新艸堂問我秋來气如火此間何事得安康

慣從李叟遊都市久伴藍翁醉畫堂不似蘇門但長嘯一生畱恨與嵇康【子野昔與李士寧縱遊京師與藍喬同客曽魯公家甚久】

東坡次韻

馬迹車輪滿四方若爲閉著小茅堂仙心欲捉左元放癡疾還同顧長康

江令蒼苔圍故宅謝家語燕集華堂先生笑說江南事祗有靑山繞建康

陪子瞻遊百步洪

城東泗水平如席城頭逺山涵落日輕舟鳴防自生風渺渺江湖動顏色中州過盡石縱橫南去淸波頭盡白岸邊怪石如牛馬銜尾舳艫誰敢下沒人出沒須臾間卻立沙頭手足幹客舟一葉久未上吳牛回首良間闗風波蕩潏未可觸歸來何事嘗艱難樓中吹角暮煙起出城騎火催君還

東坡次韻

平明坐衙不暖席歸來閉閤閒終日臥聞客至倒屣迎兩眼防籠余睡色城東泗水步可到路轉河洪翻雪白安得靑絲絡駿馬蹙踏飛波栁陰下奮身二丈兩蹄間振鬛長鳴身自幹少年狂興久已謝但憶嘉陵繞劍闗劍闗大道車方軌君自不去歸何難山中故人應大笑築室種栁何時還

坡門酬唱集卷二十

欽定四庫全書

坡門酬唱集卷二十一

宋邵浩編

黃魯直

古詩二首上蘇子瞻

江梅有佳實托根桃李場桃李終不言朝露借恩光孤芳忌皎潔冰雪空自香古來和鼎實此物升廟廊嵗月坐成晚煙雨靑已黃得升桃李盤以逺初見嘗終然不可口擲置官道旁但使本根在棄捐果何傷

靑松出澗壑十里聞風聲上有百尺絲下有千嵗苓自性得久要爲人制頽齡小艸有逺志相依在平生醫和不並世深根且固蔕人言可醫國何用太早計小大材則殊气味固相似

東坡次韻

佳谷臥風雨稂莠登我場陳前漫方丈玉食慘無光大哉天宇間美惡更臭香君看五六月飛蚊殷回廊玆時不少假俛仰霜葉黃期君蟠桃枝千嵗終一嘗顧我如苦李全生依路旁紛紛不足慍悄悄徒自傷

空山學仙子妄意笙簫聲千金得奇藥開視皆豨苓不知市人中自有安期生今君已度世坐閱霜中蔕摩挲古銅人嵗月不可計閬風安在哉要君相指似

次韻張詢齋中晚春

學古編簡殘懷人江湖永非無車馬客心逺境亦靜挽蔬夜雨畦煮茗寒泉井春去不窺園黃鸝頗三請立朝無物望補外倘天幸想乘滄浪船濯髮晞翠嶺

用韻答晁無咎

翕翕一日炎耽耽萬年永四海仰首觀頃復歸根靜時雨瀉玉除潢流漲天井性不耐衣冠人門疎造請煮餅臥北窓保此已徼幸空餘見賢心忍渴望梅嶺

文潛次韻

文章慙骩骳談舌罷雋永年來屏百事但願兩耳靜黃公安禪室不覺在市井客來飽淸風可是徒造請犧尊與樗社妄計幸不幸願君妙觀察金門等云嶺

戲詠猩猩毛筆

桄榔葉暗賔郎紅朋友相呼墮酒中政以多知巧言語失身來作管城公

明窓脫帽見防茸醉著靑鞋在眼中束縛歸來倘無辱逢時猶作黒頭公

欒城次韻一首

不悟身邊一斗紅聖賢隨世亦時中何人知有中書巧縛送能書陳孟公

雙井茶送子瞻

人間風日不到處天上玉堂森寶書想見東坡舊居士揮毫百斛瀉明珠我家江南摘云腴落磑霏霏雪不如爲君喚起黃州夢獨載扁舟向五湖

東坡次韻

誦詩得非子夏學防史正作丘明書天公戲人亦薄相略遣幻翳生明珠賴君年來屏鮮腴百年燈光同一如書成自寫蠅頭表端就君王覓鏡湖

答子瞻

一月空回長者車報人問疾遣兒書翰林貽我東南句窓間黙坐得珠故園溪友膾腹腴逺包春茗問何如玉堂下直長廊靜爲君滿意說江湖

子瞻以子夏丘明見戲聊復戲答

化工見彈太早計端爲失明能著書邇來似天防事發淚睫見光能隕珠喜公新賜紫琳腴上淸虛皇對久如請天還我讀書眼願載軒轅訖鼎湖

省中烹茶懷子瞻

閤門井不落第二竟陵谷簾定誤書思公煮茗共湯鼎蚯蚓竅生魚眼珠置身九州之上腴爭名焰中沃焚如但恐次山胸磊隗終便酒舫石魚湖

以雙井茶送孔常父

校經同省並門居無日不聞公讀書故持茗椀澆舌本要聽六經如貫珠心知韻勝舌知腴何似寶云與眞如湯餅作魔應午寢慰公渴夢吞江湖

常父答詩有煎防徑須煩緑珠之句復次韻戲答

小鬟𨿽醜巧妝梳掃地如鏡能檢書欲買娉婷供煮茗我無一斛明月珠知公家亦闕掃除但有文君對相如政當爲公乞如願作牋逺寄宮亭湖

戲呈孔毅父

管城子無食肉相孔方兄有絕交書文章功用不經世何異絲窠綴露珠校書著作頻詔除猶能上車問何如忽憶僧牀同野飯夢隨秋雁到東湖

謝黃從善司業寄惠山泉

錫谷寒泉橢石俱並得新詩蠆尾書急呼烹鼎供茗事晴江急雨看跳珠是功與世滌羶腴令我屢空常晏如安得左轓淸頴尾風鑪煮餅臥西湖

有惠江南帳中香者戲答六言二首

百鏈香螺沈水寶薫近出江南一穟黃雲繞幾深禪相對同參

螺甲割昆侖耳香材屑鷓鴣斑欲雨鳴鳩日永下帷睡鴨春閒

東坡次韻

四句燒香偈子隨香徧滿東南不是聞思所及且令鼻觀先參

萬卷明窓小字眼花只有斕斑一炷煙消火冷半生身老心閒

子瞻繼和復答

置酒未容虛左論詩時要指南迎笑天香滿袖喜公新赴朝參

迎燕溫風旎旎潤花小雨斑斑一炷煙中得意九衢塵裏偸閒

有聞帳中香以爲熬蠍者戲用前韻

海上有人逐臭天生鼻孔司南但印香嚴本寂不必叢林徧參

我讀蔚宗香傳文章不減二斑誤以甲爲淺俗卻知麝要防閒

東坡再次韻

置酒未逢休沐便同越北燕南且復歌呼相和隔墻知是曹參

丹靑已自前世竹石時窺一斑五字當還靖節數行誰似髙閒

以團茶洮州緑石研贈無咎文潛

晁子智囊可以括四海張子筆端可以回萬牛自我得二士意气傾九州道山延閣委竹帛淸都太微望冕旒貝宮胎寒弄明月天网下罩一日收此地要須無不有紫皇訪問富春秋晁無咎贈君越侯所貢蒼玉璧可烹玉塵試春色澆君胸中過秦論斟酌古今來活國張文潛贈君洮州淥石含風漪能淬筆鋒利如錐請書元祐開皇極第入思齊訪落詩

文潛次韻

洮河之石利劍刃磨之日解十二牛千年塞地困沙礫一日見寶來中州黃子文章妙天下獨駕八馬森幢旒平生筆墨萬金直奇煤利翰盈篋收誰持此研參案几風瀾近手寒生秋包持投我棄不惜副以淸詩帛加璧明窓試墨吐秀潤端溪歙州無此色野人齋房無玩好慙愧衣冠陳裸國晁侯碧海爲文辭盤礡萬頃澄淸漪新篇來如徹札箭勁筆更似劃沙錐知君自足報蒼璧愧我空賦瓊瑰詩

無咎次韻

黃侯閱世如傳郵自言何預風馬牛艸經不下天祿閣詩入雞林海上州兼陳九鼎燦玉鉉並綴五冕森珠旒後來瑰磊有張子姓名並向紫府收靑春一篇更奇麗勢到屈宋何秋秋洮州石貴雙趙璧漢水鴨頭如此色贈酬不鄙亦及我刻畫無鹽譽傾國月團聊試金井漪排遣滯思無立錐乘風極目興不淺愁報孟侯無好詩

新諭道中寄元明

中年畏病不舉酒辜負東來數百觴喚客煎茶山店逺看人秧稻午風涼但知家裏俱無恙不用書來細作行一百八盤防手上至今猶夢繞羊腸

罷姑熟次韻寄元明

追隨富貴勞牽尾凖擬田園略濫觴本與江鷗成保社聊隨海燕度炎涼未栽姑熟桃李徑卻入西江鴻雁行別後常同千里月書來莫寄九回腸

宜陽別元明次韻

霜須八十期同老酌我仙人九醖觴明月灣頭松老大永思堂下艸荒涼千林風雨鶯求友萬里雲天雁斷行別夜不眠聽防囓非闗春茗攪枯腸

元明畱別

桄榔筍白映玉箸椰子酒淸宜貝觴市井衣裘半夷夏陰晴朝暮變炎涼莫推月色共千里不寄江南書一行無賴笳聲上云漢曉來偏繞九回腸

夢中寄東坡次韻【並序】

崇寧二年正月己丑夣東坡先生於寒溪西山之間予誦寄元明觴字韻詩數篇東坡笑曰公詩更進於曩時因和予一篇語意淸奇予擊節賞嘆東坡亦自喜於九曲嶺道中連誦數過遂得之

天教兄弟各異方不使新年對舉觴作雲作雨手翻覆得馬失馬心淸涼何處胡椒八百斛誰家金釵十二行一丘一壑可曳尾三沐三薰取刳腸

觀伯時畫馬禮部試院作

儀鸞供帳饕虱行翰林濕薪爆竹聲風簾官燭涙縱橫木穿石槃未渠透坐窓不遨令人瘦貧馬百藖逢一豆眼明見此五花驄徑思著鞭隨詩翁城西野桃尋小紅

東坡次韻

少年鞍馬勤逺行臥聞齕艸風雨聲見此忽思短策橫十年髀肉磨欲透那更陪君作詩瘦不如芋魁歸飯豆門前欲嘶禦史驄詔恩三日休老翁羨君懷中雙橘紅【黃有老母】

無咎次韻

東房攜捲繞幕行西房捲作墮地聲紙山間出筆陣橫李侯畫若禪眼透觀魚沙骨棘瘦舟中淵明細若豆歸心祗愛玉花驄不須棘鍼學癡翁惱渠愁作【闕】鬭紅【數物伯時試院所作】

嘲小徳

中年舉兒子漫種老生涯學語囀春鳥塗窓行暮鵶欲嗔王母惜稍慧女兄誇解著潛夫論不妨無外家【後漢王符傳符無外家隠居著書譏當時失得號潛夫論】

東坡次韻小徳魯直子其母微故其詩云解著潛夫論不妨無外家

進饌客爭起小兒那可涯莫欺東方星三五自橫斜名駒已汗血老蚌空泥沙但使伯仁長還興絡秀家

食筍十韻

洛下斑竹筍花時壓鮭菜一束酬千金掉頭不肯賣我來白下聚此族富庖宰蠒栗載地翻觳觫觸墻壊入中廚如償食竹債甘葅和菌耳辛膳胹姜芥烹鵝雜股掌炮鼈亂帬介小兒哇不美防壤有餘嘬可貴生於少古來食共噫尙想髙將軍五溪無人采

蕭巽葛敏修二學子和予食筍詩次韻答之二首

北饌厭羊酪南庖丰筍菜自北初落南幾爲兒所賣習知價亷平百態事烹宰鹽晞枯臘瘦蜜漬眞味壊就根煨茁美豈念炮烙債咀吞千畆余胸次不蠆芥二妙各能詩才名動江介詩論多佳句膾炙甘我嘬因君思養竹萬籟聽秋噫從此繕藩籬下令禁漁采【一作下書示漁采】韭黃照春盤菇白媚秋菜惟此蒼竹苗市上三時賣江南家家竹剪伐誰主宰半以苦見疎不言甘易壊葛陂雕龍睡未索兒孫債獺膽能分杯虎魄妙拾芥此物於食殽如客得儐介思入帝鼎烹忍遭饑涎嘬懶林供翰墨碪杵風號噫每下嘆枯株焚如落樵采

胡朝請見和輒復次韻

人笑庾郎貧滿胸飯寒菜春盤食指動筍茁入市賣回首萬錢廚不羨廊廟宰民生暫神奇胞雋伐性壊忍持芭蕉身多負牛羊債籜龍不稱寃易致等拾芥蕭蕭煙雨姿壯士持戈介駢頭沸鼎烹可口垂涎嘬霜叢負後凋玉食香餘噫續詩無全功葑菲倘可采

東坡次韻【時魯直知吉州太和縣】

飽食有殘肉饑食無餘菜紛然生喜怒似被狙公賣爾來誰獨覺凜凜白下宰【太和古白下也】一飯在家僧至樂甘不壊多生味蠧簡食筍乃餘債蕭然映樽俎未肯雜菘芥君看霜雪姿童稚已耿介胡爲遭暴橫三嗅不忍嘬朝來忽解籜勢迫風雷噫尙可餉三閭飯筒纒五采

嵗寒知松柏

松柏天生獨靑靑貫四時心藏後凋節嵗有大寒知慘淡冰霜晚輪囷澗壑姿或容螻蟻穴未見斧斤遲揺落千秋靜婆娑萬籟悲鄭公扶貞觀已不見封彛

東坡次韻

龍蟄𨿽髙臥雞鳴不廢時炎涼徒自變茂悅兩相知己負棟梁質肯爲兒女姿那憂霜貿貿未喜日遲遲難與夏虫語永無秋實悲誰知此植物亦解秉天彛

伯父祖善耆老好學於所居紫陽溪後小馬鞍山爲放隠齋逺寄詩句意欲庭堅和之幸師友同賦率爾上呈

樵入千巖靜松含萬籟寒兒童給行李藜蓧對衣冠小檻聊防虎時來卽解鞍阿翁吹笛罷懷昔淚相看

文潛次韻

老鶴閱世久歸來毛骨寒田園半拱木兒稚總勝冠愛客能沽酒尋山不跨鞍平生未見面試作阿咸看郭明父作西齋於潁尾請予賦詩二首

食貧自以官爲業聞說西齋意凜然萬卷藏書宜子弟十年種木長風煙未嘗終日不思潁想見先生多好賢安得雍容一樽酒女郎臺下水如天

東京望重兩並州遂有汾陽整綴旒翁伯入闗傾意气林宗異世想風流君家舊事皆靑史今日髙材未白頭莫倚西齋好風月長隨三徑古人遊

東坡次韻

樹頭啄木常疑客客去而瞠定不然脫轄已應生井沫解衣聊復起庖煙平生詩酒眞相污此去文書恐獨賢早晚西湖映華髮小舟翻動水中天

寂寞東京月旦州徳星無復綴珠旒莫嗟平輿空神物【輿音預】尙有西齋接勝流春夢屢尋湖十頃家書新報橘千頭雪堂亦有思歸曲爲謝平生馬少遊

黃大臨奉寄子由【大臨字元明魯直兄此詩亦見魯直集中】

鐘鼎功名淹筦庫朝廷翰墨寫風煙遙知道院頗岑寂定是壺中第幾天歷下笑談漫一夢江南消息又餘年動心忍性非無意吏部如今信大顚

欒城次韻黃大臨秀才見寄

故人聚散霜前葉往事眇茫風際煙遊宦一生非有已隠居萬事不由天﨑嶇檻穽方謀食嘯傲山林肯計年賴已將心問盧老相逢他日笑風顚

次韻元明奉寄子由

半世交親隨逝水幾人圖畫入淩煙春風春雨花經眼江北江南水拍天欲解銅章行問道定知石友許忘年脊令各有思歸恨日月相催雪滿顚

欒城次韻答魯直

病臥江幹須帶雪老拈書卷眼生煙貧如陶令仍耽酒窮似湘累不問天令弟近應憐廢學大兄昔許叩延年比聞蔬茹隨僧供想見能容醉後顚【魯直兄舊於齊州以養生見教】

再次韻奉答子由

蠆尾銀鉤寫珠玉剡藤蜀繭照松煙似逢海若談秋水始覺醯雞守甕天何日淸揚能覿面只今黃落又凋年萬錢買酒從公醉一鉢行歌聽我顚

再次韻寄子由

想見蘇耽攜手仙靑山紫柘冒寒煙麒麟墮地思千里虎豹憎人上九天風雨極知雞自曉雪霜寧與菌爭年何時確論傾樽酒醫得儒生自聖顚【出素問】

次韻寄上七兄

學得屠龍常縮手鏈成五色化蒼煙誰言遊刃有餘地自信無功可補天啼鳥笑歌追暇日飽牛耕鑿望丰年荷鋤端欲相隨去邂逅靑雲恐疾顚

欒城復次韻答元明魯直見寄二首

水竹遮藏自一川日髙茅屋始炊煙犬牙舂米新秋後麥粒蒸茶欲社天冠蓋只今成棄物松杉它日記栽年定應笑我勞生在夘睡聞呼不爲顚

十載懷思寤寐間新詩態度比雲煙淸風吹我無千里明月隨人共一天歸去林泉應避暑北徵道路恐經年與君共愧知時鶴養子先依黒柏顚

虛飄飄

虛飄飄虛飄飄花飛不到地虹起漫成橋入夢云千疊遊空絲萬條蜃樓百尺橫滄海雁字一行書絳霄虛飄飄比人身世猶堅牢

東坡次韻

虛飄飄虛飄飄畫檐蛛結网銀漢鵲成橋塵漬雨梧葉霜飛風栁條露凝殘防見紅日星曳餘光橫碧霄虛飄飄比浮名利猶堅牢

少遊次韻

虛飄飄虛飄飄風寒吹絮浪春水暖冰橋勢緩垂綫聲榦葉下條雨中漚防沒流水風裏防雲橫碧霄虛飄飄比時富貴猶堅牢

謝送碾賜壑源揀牙

矞雲從龍小蒼璧元丰至今人未識壑源包貢第一春緗奩碾香供玉食睿思殿東金井欄甘露薦椀天開顏橋山事嚴庀百局衮司諸公省中宿中人傳賜夜未央雨露恩光照宮燭右丞似是李元禮好事風流有涇渭肯憐天祿校書郎親敕家庭遣分似春風飽識太官羊不慣腐儒湯餅腸搜攪十年燈火讀令我胸中書傳香已戒應門老馬走客來問字莫載酒【衮司一作補衮】

以小團龍及半挺贈無咎並詩用前韻爲戲【說苑曰建州茶李氏取其乳作片號曰金挺】

我持圭與蒼璧以暗投人渠不識城南窮巷有佳人不索賔郎常晏食赤銅茗椀雨班班銀粟翻光解破顏上有龍文下棊局探囊贈君諾已宿此物已是元丰春先皇聖功調玉燭晁子胸中開典禮平生自期莘與渭故用澆君壘塊胸莫令鬢毛雪相似曲幾團蒲聽煮湯煎成車聲繞羊腸雞酥胡麻畱渴羌不應亂我官焙香肥如瓠壺鼻雷吼幸君飲此勿飲酒

無咎次韻二首

都城米貴斗論璧長饑茗椀無從識道和何暇索防榔慙愧雲龍羞肉食壑源萬畆不作瀾上春伐鼓驚山顏題封進禦官有局夜行初不更驛宿冰融太液俱未知寒食新苞隨賜燭建安一水去兩水易較豈如涇與渭右丞分送天上余我試比方良有似月團淸潤珍豢羊葵花瑣細胃與腸可憐賦罷羣玉晚寧憶睡餘雙井香大勝膠西蘇太守茶湯不美誇薄酒

相茶眞似石韞璧至精那可皮膚識溪牙不給萬口須往往山毛俱入食雲龍正用餉近班乞與麄官誠靦顏崇朝一盌坐官局申旦形淸不成宿平生樂此臭味同故人貽我情相燭黃侯發軔日千里天育收駒自汧渭車聲出鼎細九盤如此佳句誰能似遣試齊民蟹眼湯扶起醉頭湔腐腸頗類他時玉川子破鼻竹林風送香吾儕幽事動不朽但讀離騷可無酒

寄晁元忠十首【以將窮山海迹勝絕賞心晤爲韻】

國工裁白璧巧冶鑄幹將成爲萬乘器貫日吐寒光其誰湔拂汝嵗月海生桑蛛网連城玉苔生百鏈剛子云賦逐貧退之文送窮二作𨿽類俳頗見壯士胸晁子行問津欲濟無山防著書蓬蒿底端有古人風沙擁大江水泥封函谷闗古來世上雄宰木風雨寒魯儒守一經亦有澗谷槃何事窮愁極江南庾子山河淸無人待蘭芳無人采山空露團團葛蔓石磊磊世有傾國媒一笑珠百琲往時禰處士顚倒孔北海楚宮細腰死長安眉半額比來翰墨場爛漫多此色文章本心術萬古無轍迹吾嘗期斯人隠若一敵國北書來無期雁不到梅嶺欲之雙鯉魚楓葉江路永平生心中願褊短不獲勝富貴安可爲吾亦有岑鼎濟岱有佳人肌膚若冰雪我願從之遊補我黥與刖了不解人嗔眞成一癡絕櫟社定願然聊用神吾拙山公懷涇渭濬仲遭鑑賞代豈無若人吹噓靑雲上念君如濟水抱淸伏泉壤行潦酌尊彛吾猶恃源往峨眉在蒿萊金玉千里音遙思甑生塵汗漫觀古今沈防驚人句摹寫詠時禽無爲愁肝腎君子要刳心臨川往長懷神交可心晤文章不經世風期南山霧化虫哦四時悲喜各有故吾獨無間然子規勸歸去

無咎次韻

鳲鳩興獨居百兩誰與將未見憂忡忡旣見爲龍光吹竽沸齊市零雨暗空桑寒歌牛軛底激烈气彌剛雁以無能烹鼠亦有技窮古來達生者神不馳其胸物或似而非藳本奪芎防臧否何間然吾師阮生風倉鶊知陽春喬木聲闗闗白駒不食苗柰此空谷寒昔有丹徒士防榔貯金盤富貴懷隠憂無寧歸故山吾期瑤之圃玉英良可采昆侖在萬里積石更磊磊學經倘無用詩禮廢含琲叢臺尙何爲袨服若煙海鼓吹出西羌光華動眉額鞬櫜望酒泉面有可憐色念身匪兕虎少日四方迹百計等畫蛇老大悲故國謝公文章余幽事課伐嶺淸詩如酒胡乃澹而永得無西堂夢春艸句彌勝但使田野傳何須論銘鼎江南盛鬱蒸代北紛霰雪卞生無出遊何以得此刖一朝有天運春華未萎絕吾猶托雄鳩而彼固不拙平生莫逆交斷寄心賞相思望靑楓目極江水上念當及時節農事動春壤來者不有年何能咎吾往楚有吹竹者工作百獸音削格爲爾多滔滔寧適今嘗俾範馳驅終日無一禽復之倘或可詭遇亦何心葉公好畫龍龍固不可晤安知下其室驚駭暗楹霧昭王亦貿骨冀以得馬故相者競舉肥終然駒逺去

坡門酬唱集卷二十一

欽定四庫全書

坡門酬唱集卷二十二

宋邵浩編

秦少遊

別子瞻

人生異趣各有求系風捕影祗懷憂我獨不願萬戶侯惟願一識蘇徐州徐州英偉非人力世有髙名擅區域珠樹三株詎可攀玉海千尋眞莫測一昨秋風動逺情便憶鱸魚訪洞庭芝蘭不獨庭中秀松柏仍當雪後靑故人持節過鄕縣教以東來償所願天上麒麟昔漫聞河東鸑鷟今才見不將俗物擬天眞北斗已南能幾人八塼學士風標逺五馬使君恩意新黃塵防防日月換中有盈虛亦何算據食蛤暫相從請結後期遊汗漫

東坡次韻

夜光明月非所投逢年遇合百無憂將軍百戰竟不侯伯郎一鬥得涼州翹闗負重君無力十年不入紛華域故人坐上見君文謂是古人吁莫測新詩說盡萬物情硬黃小字臨黃庭故人已去君未到空吟河畔艸靑靑誰謂他鄕各異縣天遣君來破吾願一聞君語識君心短李髯孫眼中見江湖放浪久全眞忽然一鳴驚倒人縱橫所值無不可知君不怕新書新千金敝帚堪換我亦淹畱豈長算山中旣未決同歸我聊爾耳君其漫欒城次韻秦觀秀才攜李公擇書相訪

濟南三嵗吾何求使君到後消人憂君言有客輕公侯扁舟相從古揚州致之匹馬恨無力千里相望【音忘】同異域誦詩空使四座驚隠居未易凡人測使君南歸無限情鴻飛攜書墮我庭此書兼置昔年容袖中秀句淮山靑老夫彊顏依府縣堆案文書本非願淸談亹亹解人頥安得坐右長相見狂客吾非賀季眞醉吟君似謫仙人未契長遭少年笑白髮應慙傾蓋新都城酒貴誰當換塵埃污面非良算歸來泗上苦思君莫待黃花秋爛漫【秦君與家兄子瞻約秋後再遊彭城】

李端叔見寄次韻

君文豪贍無與儔使我吟諷忘離憂浩如沅湘起陽侯翻星轉日吞數州華章藻句饒風力頃刻朱紅迷畛域一斑縱復爲管窺萬派終難以蠡測區區文墨倦髙情解鞅還遊恍惚庭半槽新水六尺簟臥視云物行空靑伊我籃輿抵京縣溽暑黃埃負初願君家只在禦城東彌月不能三兩見求仙未若醉中眞蟻鬭鵝飛愁殺人淸都夢斷理歸棹回首一樹瓊枝新歸來艸木春風換世事蝟毛那可算幸謝故人頻寄書莫笑元郎自呼漫

和黃法曹憶建溪梅花

海陵防軍不枯槁醉憶梅花愁絕倒爲憐一樹傍寒溪花水多情自相惱淸涙斑斑知有恨恨春相逢苦不早甘心結子待君來洗雨梳風爲誰好誰云廣平心似鐵不惜珠璣與揮掃月沒參橫畫角哀暗香消盡令人老天分四時不相貸孤芳轉盼同衰艸要須健步逺移歸亂挿繁華向晴昊【參寥師亦和詩云朔風蕭蕭方振槁云壓茅齋欲欹倒門前誰送一枝梅問訊山僧少病惱彊將筆力爲摹寫麗句已輸何遜早碧桃丹杏空自妍嚼蘂齅香無比好先生攜酒傍玉叢醉裏雄詞驚電掃東溪不見謫仙人江路還逢少陵老我𨿽不飲爲詩牽不惜山衣同借艸要須陶令挿花歸醉臥春風軼軒昊】

東坡次韻太虛

西湖處士骨應槁只有此詩君壓倒東坡先生心已灰爲愛君詩被花惱多情立馬待黃昏殘雪消遲月出早江頭千樹春欲闇竹外一枝斜更好孤山山下醉眠處防綴裙腰紛不掃萬里春隨逐客來十年花送佳人老去年花開我已病今年對花還艸艸不如風雨捲春歸收拾餘香還畀昊

東坡次韻參寥

化工未議蘇羣槁先向寒梅一傾倒江南無雪春瘴生爲散冰花除熱惱風淸月落無人見洗妝自趂霜鐘早惟有飛來雙白鷺玉羽瓊枝鬭淸好吳山道人心似水眼淨塵空無可掃故將妙語寄多情橫機欲試東坡老東坡習气除未盡時復長篇書小艸且撼長條飱落英忍饑未擬窮呼昊

欒城次韻太虛

病夫毛骨日凋槁愁見米鹽惟醉倒忽傳騷客賦寒梅感物傷春同懊惱江邊不識朔風勁墻頭知有南枝早未開素質夜光明半落淸香春更好鄰家小婦學閒媚靚妝惟有長眉掃孤芳已與飛霰競結子仍先百花老苦遭橫笛亂飛英不見遊人醉芳艸可憐物性空自知羞作繁華助芒昊

欒城次韻參寥

憐君古木依巖槁西江飲盡須彌倒野花幽艸亦何爲險韻髙篇空自惱萬防浮溪輒長嘆一枝過嶺仍誇早拾香不忍遊塵污嚼蕊更憐眞味好道人遇物心有得瓦竹相敲緣自掃誰知眞妄了不妨令我至今思璉老妙明精覺昔未識但向閒窓看詩艸浮雲時起鳥四飛畢竟安能亂淸昊

魯直次韻

夢蝶眞人貌黃槁籬落逢花須醉倒雅聞花光能畫梅更乞一枝洗煩惱扶持愛梅說道理自許牛頭參已早長眠橘洲風雨寒今日梅開向誰好何況東坡成古丘不復龍蛇看揮掃我向湖南更嶺南系船來近花光老嘆息斯人不可見喜我未學霜前艸寫盡南枝與北枝更作千峯倚晴昊

覿覯二弟作小室讀書魯直名曰寄寂作此寄之用孫子實韻

力田不逢年識者未宜閔他時嵗在金百兩無虛稛士生當自量天道平如凖汝兄魯叔山正坐不前謹有琴亦無弦何心尙求軫客來欲頽玉大白輒滿引官長旣屢罵諸生亦時囅一口吸西江哉居士蘊嵗寒知蒼松日暮識丹槿夢想八九椽森然羅玉筍

魯直次韻子實題少章寄寂齋

虛名誤壯夫今古可笑閔屍裹萬里歸書載五車稛安知衡門下身與天地凖秦晁兩美士內行頗修謹余欲造之深抽琴去其軫寄寂喧哄間此道有汲引獄戶聞笞榜市聲雜嘲囅二生對曲肱圭玉發石蘊小大窮鵬鷃短長見椿槿欲聞寂時聲黃鐘在龍筍

魯直再次韻寄少遊

薛宣欲吏云季氏或招閔此公胸中秋萬物欲收稛賣藥偶知名艸非近凖才難不易得志大略細謹士生要毅天地爲蓋軫驥夾鹽車驂井下短綆引難甘呼爾食聊寄粲然囅誰能借前籌還婦用束緼吾聞調羮鼎異味及枌槿豈其供王羞而棄防稽筍

春日寓直有懷參寥

觚稜金爵自岧嶤藏室春深更寂寥捫虱幽花欹露葉岸巾髙栁轉風條文書幾上須髯變鞍馬塵中嵗月銷何日一笻江海上與君徐步看生潮

文潛次韻

衰疲久厭五更朝每愧防鴻在泬寥顧我塵冠凋舊鬢愛君山桂長新條文詞畫虎工逾拙世味春冰老益消只欲歸依香火社髙堂時聽法音潮

元日立春三絕

此度春非艸艸回美人休著剪刀催直須殘臘十分盡始與新年一並來

發春獻嵗偶然同新曆觀天最有功頭上兩般幡勝影一時飛入酒杯中

攝提東直斗杓寒驟覺中原气象寛天爲兩宮同號令不教春嵗各開端

東坡次韻

省事天公厭兩回新年春日並相催慇懃更下山陰雪要與梅花作伴來

己夘嘉辰壽阿同願渠無過亦無功明年春日江湖上回首觚稜一夢中【子由一字同叔元日己夘渠本命也】

詞鋒𨿽作楚騷寒徳意還同漢詔寛好遣秦郎供帖子盡驅春色入毫端【立春日翰林學士供詩帖子】

張文潛

初到都下供職寄黃九

千里不相見勞勞復何辭不應一城中耿耿令我思僦捨酒家樓椎壚捲其旗防壤敗晨炊守翁噪羣兒馬傍挾兩羸雙踵待刻移五日長安塵故山夢中歸何以洗我心望君靑松姿懷情久不吐古屋弦悲詩

魯直次韻

短褐不燐緇文章近楚辭未識想風采別去令人思斯文已戰勝凱歌偃旍旗君行魚上冰忽復燕哺兒學省得佳士催來費符移方觀追金玉如許遽言歸南山有君子握蘭懷令姿但應潔齋俟勿詠無生詩

贈無咎以旣見君子云胡不喜爲韻

平生懷想人握手良未易接君同捨歡此事非此世十年淮海夢一笑相逢地投分白首期願言何有旣賢愚譬觀形美醜不自見醫肱待三折劍鐵要百鏈磨君古靑銅汰揀寄明辧一智出千愚食芹敢忘獻文風還正始磊落有諸君長者進後生亦使我有聞譬如貍與虎偶使並稱文然終不可反困我力空勤文衰東京後特起得韓子支撐誹笑中久乃化而靡籍湜旣灑掃後生始歸市垂君拯溺手請效我一指詩壇李杜後黃子擅奇勲平生執羈靮開府與防軍舉詩秉筆徒吟哦漫云云安知握奇律一字有風雲觸有羸其角進有跋其胡膏車秣吾馬白日在修途𨿽乏無何杯頗多未見書力學致事功良田本深鋤黃子少年時風流勝春栁中年一鉢飯萬事寒木朽室有僧對談房無妾持帚此道人人事誰令余獨不南山縛虎師肯顧世書字揚眉哦楚喉鼎畔倒侯喜詩聲一蒼蠅下到霹靂耳庸庸老尋常物外有奇偉

魯直次韻

以靈故焦雉以文故翳本心如日月利欲食之旣後生玩華藻照影終沒世安得八紘罝以道獵眾智談經用燕說束棄諸儒傳濫觴𨿽有罪末派彌九縣張侯眞理窟堅壁勿與戰難以口舌爭水淸石自見野性友麋鹿君非我同羣文明近日月我亦不如君十載長相見逝水川沄沄何言談絕倒茗椀對鑪薫北寺鎖齋房塵鑰時一啟晁張跫然來連璧照書幾庭柏郁防防紅橊罅多子時防吐佳句幽處萬籟起先皇元丰末極厭士淺聞只今舉秀孝天未喪斯文晁張班馬首崔蔡不足云當令橫筆陣一戰靜楚氛張侯窘炊玉僦屋得空壚但見索酒郎不見酒家胡𨿽肥如瓠壺胸中殊不粗何用知如此文采似於莵荊公六藝學妙處端不朽諸生用其短頗復鑿戶牖譬如學捧心初不悟已醜玉石恐俱焚公爲區別不吾友陳師道抱獨門掃軌晁張作薦書射雉用一矢吾聞舉逸民故得天下喜兩公陣堂堂此事可摩壘

次韻秦覯

琬琰非世珍昔以羊皮換嗟君復何求眾棄乃所玩十年少遊兄閉口受客難二毛才一第俗子猶憤惋人間異巧拙善斵愧顏汗嬋娟守重閨倚市爭倩盼君胡寶滯貨屢辱訪衰懦譬猶臥僕塗更侑觥與散球然瑚璉質磨琢爭璀璨遲君三年鳴更用驚我慢

魯直次韻

山林與心違日月使鬢換儒衣相詬病文字奉娛玩自古非一秦六籍蓋多難詩書或發冢熟念令人惋秦君鋭本學驥子已血汗相期參天衢伯樂嘗一盼士爲欲心縛寸勇輒尺懦要當觀此心日照雲霧散扶疎萬物影宇宙同璀璨置規豈惟君亦自警弛慢

初伏大雨戲呈無咎【集本無戲字】

初伏炎炎坐湯釡長安行人汗沾土誰傾江海作淸涼云駕風橫白雨普陁眞人甘露手能使渴乏厭膏乳且欲當風展簟眠敢辭避漏移牀苦淸貧學士臥陶齋壁上墨君淡無語翰林但解嘲苜蓿彭宣不得窺歌舞聯詩得句笑出省策馬涉泥歸閉戶牀頭余榼定何嫌窓外黃橊堪薦俎

無咎次韻

蓬山前臨九軌路三月街晴案吹土直廬鑿牖面宮垣靑壁嶄嶄看垂雨殿閣風斜碧瓦寒翅濕蒼鳶不能乳卻思窮巷亦可憐一掃蚊防通昔苦鬱蒸書課未須忙午漏傳休聽天語平生豪气對尊酒山雞見鏡猶能舞城南寺近晚堪過笙歌涼月聞千戶但憂伏日細君須割肉無緣侍歸俎

復用韻

火焚眞金融作暑南風無聲蒸厚土省門下馬不讀書急掃藤牀臥聽雨朝涼已覺飯有味紫盌新茶如潑乳天工未費一杯水已變炎涼異甘苦晁侯笑顧北窓竹知君吟詩得佳語忽驚秋近梧桐落未厭野潤商羊舞快洗晚空作晴碧三更月華淸萬戶不怕泥深滑馬蹄更自無金謀燕俎

用韻答蔡天啟

黃鐘無聲登瓦釡蔡子靑衫在塵土逼人爽气百步寒知子胸中有風雨三年河東走胡馬絕口魚鰕便酪乳歸來萬卷付一讀不學兒曹用心苦周瑜陸遜久寂寞千年北客嘲吳語莫徒彩筆云錦張要是寶劍蛟龍舞天兵百萬老西北快馬如飛不出戶看公大纛出麒麟走取單於置刀俎【蔡天啟詩張侯胸中包覆釡百里奔流無寸土蛟白鼉有時作一洗乾坤三日雨詩雄變怪有如此震動稍能止啼乳已傾太白酒船空更壓少陵飯山苦昨朝東門同拜勅玉齒猶能道中語閉門十日無一事坐對空庭秋葉舞何時禦史出霜臺便前騶辭棘戶城南邀我倒余尊紫栗黃橙已登俎】

無咎次韻贈文潛

蔡侯飽學囷幹釡濯足淸江起南土放談頗似燕客雄快奪範雎如墜雨東城增羽未足論柏直何爲口方乳蔣侯山中伴香火三年不厭長齋苦平生豪偉有誰同要得張侯三日語晝閒那自運甓忙時淸不用聞雞舞桓榮懽喜見車馬書冊辛勤立門戶要當食肉似班超猛虎何嘗窺案俎

欲知歸期近贈天啟

欲知歸期近屈指不滿手豈無兒女心惜此良邂逅蔡郎吾未見心已想雄秀那知風雨夜聽此龍劍吼八荒一驥了萬馬空去廏鐘山淨明老爲子不惜口頗聞國士薦固自君所有惟應功名地他日客老丑【蔡天啟詩欲知歸期近朱墨復在手出門豈無時官事少邂逅張公晚定交千仞仰森秀華堂耿靑燈夜半獅子吼眞龍服內閒爽气凜羣廏新詩陳五鼎斟酌皆可口光華委行色於我亦何有緘藏不知報刻劃無鹽醜】

無咎次韻

眉山見張侯心許出一手臨川得蔡子千載慰邂逅鄧君起南園磊磊看三秀譬如黃鐘陳我尙瓦釡吼欲知歸期近喚馬牽出廏官醪持餉婦傾瀉僅漬口千章輸明堂勿問艸澤有羣公自凜凜水鏡照妍醜

謝錢穆父惠髙麗松扇

三韓使者文章公東夷守臣親掃宮淸亷不受槖中獻萬里歸來兩松扇六月長安汗如洗豈意落我懷袖裏中州剪盡霜雪紈千年淳風古箕子

東坡次韻

可憐堂堂十八公老死不入明光宮萬牛不來難自獻裁作團團手中扇屈身防垢君一洗掛名君家詩集裏猶勝漢宮悲婕妤网虫不見乘鸞子

休沐不出二首【闕】

魯直次韻二首

風塵車馬逐得失兩闗心惟有張仲蔚門前蓬藋深自公及歸沐畢願詩書林墻東作瘦馬萬里气駸駸與世自少味閉闗非有心戎葵一笑粲露井百尺深著書灑風雨枯筆束如林蘇公嘆妙墨逼人太駸駸

魯直見和前詩再用前韻

濟物非僕僕功名愧無心倚市安能美汲泉不厭深老人夙有尙缾鉢好叢林安能紅塵裏徒使老駸駸

無咎次韻二首

張侯經濟術見遇未容心揚子執防老蔣生開逕深子亦拙造請素懷愛園林閉門鳥雀喜朝日上駸駸文史平昔契淮山別離心省中並日直天上靑春深買屋近城塢往來成竹林詩摹黃著作吾亦意駸駸泊南京登岸有作呈子由子中子敏逸民

客行嵗雲暮孤舟衝北風出門何蕭條驚沙吹走蓬北涉濉河水南望宋王臺落葉舞我前鳴鳥一何哀重城何諠諠車馬溢四郭朱門列大第髙甍麗飛閣湯湯長河水赴海無還期蒼蒼柏與松崗原常不移覽物各有嘆誰者知我心口吟新詩章手撫白玉琴鳴琴感我情一奏涕淚零伯牙久已死何人爲我聽推琴置之去酌我黃金罍幽憂損華姿流景良易頹

欒城次韻

客舟逝將西日夜西北風維舟罷行役坐令鬢如蓬偶從二三子步上百尺臺雲煙徧原隰惝怳令人哀山中難久居浮沈在城郭欲學揚子云避世天祿閣浮木寄流水行止非所期何須自爲計水當爲我移外物不可必惟此方寸心心中有樂事手付瑟與琴夜吟感秋詩惜此芳物零幽人亦多思起坐再三聽白駒在空林缾罄有恥罍盡我一杯酒愁思如雲頺

文周翰邀至王才元園飲

朝衫衝曉塵歸帽障夕陽日月馬上過詩書篋中藏心疑長安人一一如我忙城西有佳友延我步閒坊入門見主人防客無簮裳蒲團烏皮幾密室畱妙香門前佳木陰堂後羅眾芳飯客炊雕胡防酒來上方盈盈雙鬟女身小未及牀執板歌一聲賔主無畱觴潄井消午醉掃花坐晚涼主翁塵外人三十辭明光閉門自灌園種木見老蒼有才不試事歸臥野僧房知君非徒然顧我不能量始知同一國喧靜自相忘眾緑結夏帷老紅駐春妝何惜君馬蹄坐令風雨狂

魯直次韻

移竹淇園下買花洛水陽風煙二十年花竹可迷藏九衢流車馬相值各匆忙豈有道邊宅靜居如寶坊幅巾延客酒妙歌小紅裳主人有班綴衣拂禦鑪香常恐鶗鴂鳴百艸爲不芳故作曳尾頗深漆園方初開蝸牛廬中置師子牀買田苑丘間江漢起濫觴今此百畝宮冬溫夏淸涼身閒閱世故宇靜發天光安肯聲利場牽黃臂老蒼張侯筆瑞世三秀麗齊芳作詩盛推賞明珠計斛量掃花坐晚吹妙語益難忘重遊樊素病捧心不能妝來日猶可追聽我歌楚狂

無咎次韻

霜雪埋百花及時鬭春陽城南有髙士買屋入花藏經時不出門爲花日日忙我居在何許近止東數坊亦有佳公子連車換帷裳隔墻蜂蝶喧開戶艸木香仙人朱桃椎髮緑童臉芳此公不可見此畫來逺方竹欹屠蘇塢栁拂轆轤牀素兒𨿽小小亦足侑客觴尙書廊廟具气若冰壺涼忘年此賔主吾黨有輝光人生走塵土嵗月顏鬢蒼曷不休沐暇過此薫修房宴坐二十年非癡實難量【王才元未四十休官】張侯不出家在家說緣忘尙擬問兩卿攜肴借紅妝妍歌聽黃子不飲亦淸狂

臥病月餘呈子由二首

蔀室悠悠昏復朝彊披莊子說逍遙四禪未到風猶梗九轉無功火不燒學道若爲調鹿馬是身不實似芭蕉丹砂赤箭功何有想聽淸言意自消

風葉鳴窓已復朝喚回歸夢故山遙酒壺暗淡浮塵集藥鼎靑熒敗葉燒閉戶獨依寒蟋蟀移牀更就雨芭蕉雪深更請安心術長日如年未易消

欒城次韻

一臥憐君三十朝呼醫仍苦禁城遙靈根自逐新陽發病枿從經野火燒吻噪未須尋麯蘗囊空誰與典絺蕉何時匹馬隨街鼓睡起頻驚髀肉消

塵垢污人朝復朝病中吟嘯夜方遙長空雁過疑相答虛幌螢飛坐恐燒稍覺新霜試松竹未應寒雨敗梧蕉從來百錬身如劍火滅重磨未遽消

無咎次韻一首

防笻過子約朝朝況是門無百步遙午臥檐曦茶可煮夜談窓霰栗堪燒範魚何用驚生釡鄭鹿應知夢覆蕉試作文殊問居士從今一飯久如消

立春三首

天上春來誰報人江山气象一時新懶將白首簮幡勝壽酒三杯慰逐臣

風光先著竹間梅和气應從九地回桃李滿園渾未覺微紅先向寶刀開

蒼龍闕角回金斗文徳門南散曉班車馬紛紛殘雪裏鏤銀剪防舞新幡

魯直次韻

然今日望歐梅已發黃州首更回試問淮南風月主新年桃李爲誰開

誰憐舊日靑錢選不立春風玉筍班傳得黃州新句法老夫端欲把降幡

江山也似隨春動花栁眞成觸眼新淸濁盡須歸甕蟻吉凶更莫問波臣

魯直再次前韻

春工調物似鹽梅一一根中生意回風日安排催嵗換丹靑次第與花開

久狎漁樵作往還曉風宮殿夢催班鄰娃似與春爭道酥滴花枝防剪幡

酒有全功筆有神可將心付白頭新春盤一任人爭席莫道前銜是近臣

次韻鄧忠臣呈同院後至諸公

驄馬嘶將近天門報欲回妻孥憐別久鄰里問歸來左學徒仍在【嘗官太學】西城宴許陪【官得與聞喜宴】腹毛何足問奇捷看渠魁【鄧忠臣詩秋日同文館飛章待報回絲綸先日降鵷鷺忽朋來諸彥俱精鑑防生亦濫陪紛紛五千牘誰定冠倫魁】

無咎聞謹思話舊隠用回字韻

聞在豪塘隠松林日百回當年鹿何往異世鶴歸來未許茅齋並終朝蠟屐陪丹畱杉不死夜气看星魁【謹思家臨湘壕塘晉陶淡隠此山嘗養一白鹿蓋乘鶴仙去藏丹於杉今大十餘抱矣】

嘲無咎夜起明燈聽謹思詩

翠屏香暖秋眠穏霜冷寶奩金錯刀誰信苦吟無睡客挑燈起聽楚人騷

無咎次韻奉答文潛戲贈

倦遊年少憶安巢歸夢嘗慚斷織刀【樂羊子遊學來歸妻何氏引刀趨機曰君損失成功猶斷斯織也】老去周顒𨿽有婦黃經對幾夜騷騷

再謝周顒之句

煙飛小玉吳王國栁暗朱樓鐵甕城見說周顒經案外亦聞荀粲並牀聲

無咎次韻

秋日照歌淮上舫春花引醉福昌城何如閶闔門西北臥聽秋風枕畔聲

次韻鄧忠臣夜話達旦

燈花昨夜已分明更聽朝檐喜鵲聲明日朱門閉空館秋風駿馬大梁城【鄧忠臣詩書窓燈火夜深明窓外蕭蕭雨葉聲對榻不眠談往事渾如五鼓過嚴城】

無咎次韻

疎林小雨月籠明商頌瑯瑯夜半聲鄧子弓彊殊未發欲馳桑本犯堅城

同魯直無咎遊啟聖

西方金仙千嵗身天上伐木役天人閻浮檀光照世界作此無量勝妙因九龍寶地赤精宅湧出宮殿壓風輪化人南來爲守防震動六種走鬼神錦幪老人常住世宴坐說法無冬春故人蕭公作塵土白蓮花葉光如新妙道無邊世眼窄眞心徧通人智貧可憐端居敝宇宙幾見疑惑談僞眞檐牙森森鐵鳳啄殿顏眈眈金獸蹲官冷何妨近香火時容勝絕洗埃塵

無咎次韻【少一韻】

至人如幻千億身若以色觀皆世人大千初自一漚發變化誰能知本因移天宮殿著人世斷取無異陶家輪當年紫磨已殊勝後來浮海亦有神緬懷此地初啟聖眞人繼出天下春莊嚴事祕理莫測萬世鎭守無陳新寶坊千柱眾八百衣食隨念何由貧天寒急景過駒隙坐穏不去同鴟蹲歸來想象法光影一洗百慮無餘塵

寒夜擁鑪有懷淮上

長安暮冬雪如山堅冰錯落於其間八荒一云同慘淡北風怒回江海翻老人此時不復出閉戶然薪守蓬蓽忽憶去年淮上船有客致酒頗豪逸三更堂下霜折木坐上美人鳴寶瑟人生有情亦可憐明眸皓齒如眼前主人金章作塵土煙飛星散江南天知非蘧公時一嘆讀書梅叟亦蕭然百年萬事費排遣軟語試問東家禪

無咎次韻【少一韻】

老人得坐安如山畏寒縮頭衣裘間不如公子擁樽酒詩材春富詞濤翻想見楊家美人出玉面朱唇映琴瑟冰船著炬光照淮雪亂風筵飲方逸只今愁坐私自憐寒書凍硯塵滿前人生何者非昨夢還如歸去散花天老人已復形槁木眞幻那知然不然蚓鳴小鼎藜羮熟開眼圓蒲不是禪

竹堂

誰道淸貧守冷官繞家十萬翠瑯玕直應流水深相與不待淸風已自寒學得鳳鳴眞自許化成龍去不終蟠知君何世無來者可是王郎獨與歡

無咎次韻

梅福當年守此官荊山誰見韞瑯玕人如修竹三冬好詩與淸溪九夏寒未信簮裳妨小隠及時雷雨起深蟠春風攬轡河陽縣痛飲狂歌憶舊歡

坡門酬唱集卷二十二

欽定四庫全書

坡門酬唱集卷二十三

宋邵浩編

晁無咎

東坡先生移守廣陵以詩往迎先生以淮南旱書中教虎頭祈雨法始走諸祠卽得甘澤因爲賀

去年使君道廣陵吾州空市看雙旌今年吾州歡一口使君來爲廣陵守麥如櫛髮稻立錐使君憂民如已饑似聞維舟禱靈塔如絲气上淮西脽隨軒膏澤人所待風伯何知亦前戒虎頭未用沈滄江龍尾先看掛淸海爲霖功業在傳巖如何白首擁彤幨世上讒夫亂紅紫天教仁政滿東南靑袍門人老州佐幹世無成志消惰封章去國人恨公醉笑從公神許我瓊花芍藥豈易逢如淮之酒良不空一釂孤鴻煙雨曲平山堂上快哉風

東坡次韻

少年獨識晁新城閉門卻掃捲斾旌胸中自有談天口坐卻秦軍發墨守有子不爲謀置錐虹霓吞吐忘寒饑端如太史牛馬走嚴徐不敢連尻脽裴回未用疑相待枉尺知君有家戒避人聊復去瀛洲伴我眞能老淮海夢中仇池千仞巖便欲攬我靑霞幨且須還家與婦計我本歸路連西南老人飲酒無人佐獨看紅藥傾白墮每到平山憶醉翁懸知他日君思我路旁小兒笑相逢齊歌萬事轉頭空賴有風流賢別駕猶堪十里捲春風

閻子常擕琴入村

閻夫子通古今家徒四壁猶一琴今年二月雨霖霪喜君壠麥如人深屋間幽黙咸池音髙山流水我非聽聽我說君辛苦吟薛君村西十里地旱日燎原無栁林芒鞋曳杖逐防籠當午未食饑燒心蕓蕓麥田翻黃波蝻虫盤穗如蝸螺麥未收打催種豆屋下迹少田間多閻夫子時我過我與夫子良同科四體𨿽勤口餔眾煮豆然萁窮柰何人謂君琴語辛苦此曲無乃傷天和君不見夫子宋圍不糝猶弦歌

魯直次韻

士寒餓古猶今向來亦有子桑琴倚楹嘯歌非寓淫伯牙山髙水深深萬世丘壠一知音閻君七弦抱幽獨晁子爲之梁父吟天寒絡緯悲向壁秋髙風露聲入林冷絲枯木拂蛛网十指巧能寫人心村村撃鼓如鳴鼉豆田見角谷成螺嵗丰寒士亦把酒滿眼飣餖梨棗多晁家公子屢經過笑談與世殊臼科文章落落映晁董詩句往往如陰何閻夫子勿謂知人難使琴抑怨久不和明光晝開九門嘯不令髙才牛下歌

及第東歸【闕】赴【闕】寄李成季

先輩觀濤滄海口長嘯橫槎拂牛斗野人醉著夢遊天九門歷盡驚復還嘈嘈廣樂猶盈耳出門依舊重人間不知先輩今何往仙標玉骨天應賞千里東歸暮景淸桑麻暗地日銜城黃金宮闕初回望靑艸恩袍偶自榮歸來澣濯親甘防卻嘆京塵悞遊子家人飯黍慰辛勤鄰媼壺漿佐歡喜君不見馮驩一見星防幹短歌慷慨不堪彈男兒得意貴穎脫功名有分榮躋攀折腰正爲五斗米得飽約君尋故山

復用前韻答明略並呈魯直

廖君憤世談刺口人言寧食蔥三斗軒然【闕】鼻頥隠肩日日醉市驅驢還我初目病視髣髴望君有異天人間新丰兩行惜不上竹林風來虛自賞俯頭落筆千人驚一戰取齊余兩城田生龍甲賴束葦詭勝尾熱安知榮盈盈府中誰憐此爲君愧慙黃夫子論功欲識非戰罪試使喑啞走楊喜君不見方朔髙才良獨難割肉要令生自彈北軍給食誰致爾羊裘平昔安能攀偶然捧檄忽擲板鳥自知還云出山

復用前韻答魯直並呈明略

黃子人談不容口豈於常人計升斗文章屈宋中阻艱子欲一身追使還離騷憭栗悲艸木幽音細出芒絲間陽春絕句自云上折楊何煩嗑然賞橫經髙辧一室驚乍似逺人迷廣城隔河相和獨許我枯枿亦有條之榮廖君不但西南美誰見今人如是子多髯府掾正可謔蠻語防軍寧素喜君不見古來皆醉餔糟難沐浴何須仍振彈斵冰無處用蘭拽芙蓉木末安能攀只無相報靑玉案自有平子愁闗山

復用前韻並答魯直明略且道見招不能往

銅斗承糟醉張口口和漁陽拍銅斗去年拋卻靑竹竿女嬃嬋娟呼我還我初不解世中語淡面那久王侯間未須頭出千人上要與廖君黃子賞竹林淸風前日生豫章防防云擁城二人不來艸木長帶鋏陸離誰與榮步行奪馬從此起談笑封侯誰氏子平生不識笳鼓悲虛讀君詩含然喜君不見大賢逺抱與俗難何須酒盤柔指鳴哀彈二人髙韻已寥廓黃鵠之飛那得攀繩橋可度見可喜家貧馬骨髙三山

復用前韻答唐公唐公有一日紙貴傳都城之句且訟其不我知也並呈魯直成季明略

諸公辯壯懸河口唾落紛紛珠百斗井陘酣戰我已慳赤幟忽立無由還唐公斷後不容北腹背未殊秦宛間明光侯印懸天上下有死夫懸重賞書生懦志安足驚饑死索米長安城獻君賜帛等優笑覆醬未知傳紙榮泮宮先生誠國士可是同年予二子雜吟未減聽匏竹能使窮愁發孤喜君不見新聲欲至舊聲難十指毋勞千萬彈平生不遇感知己過此身外誰能攀它年常侍幸見訪不因豆落悲南山

復答唐公並呈魯直成季明略

窮邦無以糊吾口嵗嵗荒山收橡斗商歌白石不勝寒非爲荊州三往還天下無人知我意得君相合一言間三書丞相何煩上再見客卿寧用賞願聞闗中季布名何得此聲梁楚城論心四子誰許我百金一諾玆爲榮唐公才非今世士不見聖人見君子我今正似逃虛室聞人跫然心已喜君不見玉川月蝕詩律難不獨蝦蟇遭罵彈憑陵百怪付公等靑天蜀道寧容攀它時鄒湛名亦好常在我如因峴山

復用前韻呈明略

茅焦逆訐磨虎口何似淳於飲一斗終軍乘傳驚漢闗何似富春投組還天下同心乖出處豈徒黃白馬毛間鄙夫紛紛煩觖望負日可堪希國賞竹林居士亦何營江花無限老江城那知橋上四馬寵能作山間蕙帳榮興國寺中四月尾海棠雪落【闕】紅子呼門日午醉不譍昨夜君恩賜聞喜君不見卒然佳防髙歡難幸值野王聊一彈人生岐路易南北明發雲散何由攀知君未試餐玉法我亦欲返焦城山

復用前韻呈魯直

懷英名髙長史口獨以一人當北斗黃公崛起與之班奄有斯名唐以還文章破觚賴聖世筆墨未逃蹊徑間湖州太守諸儒長可獨進賢無上賞曽語黃公四座驚競吟佳句汶陽城【丁巳年餘謁蘇湖州於汶上座中爲余誦魯直詩】飲茶未勝薄酒傾若人所辱伊人榮鳳兮徳衰眾鳥恥陳蔡不憂顏氏子窮吟百軸傳未已短髮頻搔爲君喜君不見富貴及時行樂難𨿽無趙女有秦彈夢中自古不識路月在雲際勞梯攀何時半嶺聞淸嘯相值蘇門百尺山復用前韻遣懷呈魯直唐公成季明略

涇水爲渠食萬口一石論功泥數斗嗟涇獨不似渭閒安流赴海又西還天下楩柟盡隆棟何如櫟社不材間無能飽食猶天上巧智憂勞緣利賞我無懋功突厥名橫身爲國作長城又非石堡將軍勍帶刀奪取紫袍榮世上此身愚莫比霧縠翻慙漢童子壯心𨿽欲彊自挽鳬脛元慳續非喜君不見西京對策濟時難羞死王嬙馬上彈時平鳥雀須食爾鴻羽可用髙難攀從今識路窘捷徑求我莫傍終南山

復用前韻答十五叔父任城相防見和詩任城有李白舊遊處錄於詩中

太華玉蓮甘適口我欲求之靑壁斗昆侖不覩覩大宛何異學射中途還平生傲世予南阮臧否未容畱齒間七賢逺迹防鴻上咸也復幸靑雲賞歸來濁酒厭獨傾疲馬卻走諸任城紅桃白李晚寂寞黃菊獨暴秋陽榮謫仙酒樓余舊址明月年年飄桂子不見山東故小吏鬥酒雙魚誰共喜慟哭窮途自古難不應更待雍門彈田今嵗初自墾柴車後日復誰攀東阿下望有歸意且爲子建畱魚山

魯直次韻

晁子抱材耕谷口世有髙賢踐臺斗頃隨計吏西入闗闗夫數日傳車還封侯半屬妄校尉射虎猛將猶行間無因自致靑雲上浪說諸公見嗟賞驥伏鹽車不稱情輕裘肥馬鳳凰城歸來作詩謝同列句與桃李爭春榮十年山林廖居士今隨詔書稱舉子文章宏麗學西京新有詩聲似侯喜君不見古來良爲知音難絕弦不爲時人彈已喜瓊枝在我側更恨佳樹無由攀千里風期初不隔獨憐形迹滯河山

魯直再次韻呈廖明略

吾覩三江五湖口湯湯誰能議升斗物誠有之士則然晚得廖子喜往還學如雲夢吞八九文如壯士開皇間十年呻吟江湖上靑楓白鷗付心賞未減北郭漢先生五府交書不到城【漢汝南廖扶】相者舉肥驥空老山中無人桂自榮君旣不能如鐘世美匭函上書動天子且向華陰郡下作防軍要令公怒令公喜君不見晁家樂府可管弦惜無傾城爲一彈從君補掾百寮底九闗虎豹何由攀男兒身健事未定且莫著書藏名山

魯直再次韻走答明略適堯民來相約奉謁故篇末及之

君不見生不願爲牛後寧爲雞口吾聞向來得道人終古不忒如維斗希價咸陽諸少年可推令往挽令還俗學風波能自拔我識廖侯眉宇間省庭無人與爭長主司得之如受賞東家一笑市盡傾略無下蔡與陽城生珠之水砂礫潤生玉之山艸木榮觀君詞章亦如此諒知躬行有君子更約探囊閱舊文蛛絲燈花助我喜賢樂堂前竹影斑好鳥自語莫令彈比鄰著作相勞苦整駕謁子邀同攀應煩下榻煮茶藥坐待月輪銜屋山

魯直再次韻答明略並寄無咎

可以忘憂惟有酒淸聖濁賢皆可口前日過君飲不多明日解酲無五斗古木淸陰丹井欄夜來涼月屋頭還論交撥置形骸外得意相忘樽俎間冰壺不可與夏虫響秋月不可與俗士賞已得樽前兩友生更思一士濟陽城𨿽無四至九卿之規畫猶有千秋萬嵗之眞榮空名未食太倉米今作斑衣老萊子卿家嗣宗望爾來不獨我聞足音喜西風索寞新葉幹長鋏歸來亦罷彈窮巷蓬蒿深一丈朱門亷陛髙難攀吾儕相逢置是事百世之下仰髙山

魯直再次韻呈明略並寄無咎

夏云涼生土囊口周鼎湯盤見科斗淸風古气滿眼前乃是戶曹報章還只今書生無此語已在貞元元和間一夫諤諤獨無望千夫唯唯皆論賞野人泣血漫相明和氏之璧無連城防軍拄笏看雲气此中安知枯與榮我夢浮天波萬里扁舟去作鴟夷子兩士風流對酒尊四無人聲鳥聲喜夢回擾擾仍世間心如傷弓怯虛彈不堪市井逐幹沒且願朋舊相追攀寄聲小掾篤行李落日東面空雲山

魯直再次韻答明略二首

挾策讀書計糊口故人南箕與北鬥江南江北萬重山千里寄書聲不還當時朱弦寫心曲果在髙山流水間梧桐滿腹生蛛网忍向時人覓淸賞廖侯文字得我驚五嶽縱橫守嚴城萬夫之下不稱屈定知名滿四海非眞榮富於春秋已如此他日卜鄰長兒子一丘各自有林泉扶將白頭親宴喜秋風日暮衣裳單深巷葉落已如彈數來防面復能幾六龍去人不可攀短歌混公更一和畱乞淮南作小山

廖侯言如不出口銓量古今膽如斗度越崔張向二班古風蕭蕭筆追還前日辭家來射策聲名籍甚諸公間華陰白雲鎖千嶂勝日一談誰能賞君不見曩時子產識然明知音鬱鬱閉佳城勿以匣中之明月計校糞上之朝榮我去丘園十年矣種桑可蠶犢生子使年七十今中半安能朝四暮三浪憂喜據席談經只彊顏不安時論或譏彈愛君艸木同臭味頗似葛相依攀我有仙方煮白石何時期君藍田山

答陳無已秀才謔贈

驅車觸熱中煩滿苦無蔗漿凍金盌陳君詩巷可洗心持作終朝晤言伴男兒三十四方身布衣不化京洛塵白駒皎皎在空谷黃鳥睍睆鳴靑春子桑之居十日雨入門不復聞人語形骸正是吹一吷安用虛名齊后土文章初不用意成黼黻帝躬臨下民時花俚服誚新巧牛馬安所辭吾名禹穴幽奇行可彊江南江北正相望乘濤鼓枻何當往愛惜水仙桃竹杖不應越女三年畱相見還須未白頭蘧生知非苦不早巨壑夜半遺藏舟達人一言蒿矢疾相從琢磨悔去日菖蒲正是可憐花我獨聞名不曽識

無已次韻

西湖欲雨廚煙滿風葉倒囊云覆盌望湖樓上白頭人獨倚防幹誰肯伴獨有詩人記病詩淸風千里寄行塵【闕】華淸有回天力驚開桃李閒新春往事不回如過雨醉夢恍然忘惡語【前在澶淵有讀無咎文編詩因以戲之無咎今以爲言】人生如幻此何尢未信黃金貴於土愛子千篇頃刻成借將胸腹詫吳人吟哦怪有芳鮮气卻被湖山識姓名【蘇子瞻詩雲遊徧錢塘湖上境歸來文字帶芳鮮】文章廢退知難彊身外虛華本無望何曽臨水惜芒鞋卻解逢人拈拄杖眼根淸淨塵不畱登迦過盡不回頭【來詩云不應越女三年畱】家在中原歸未得江淮斷道無行舟兩山相逢翻手疾欲謀一笑寧無日卻慙懷朴似周人秪可聞名不須識

飲謝公輔家

皇天於春自著意安排未遣東皇家朝雨已教潤壓土曉風更將寒約花詩篇驅使到老得酒船拍浮卽生涯四年逢春今日好可是芳物年年加

文潛次韻

愛酒苦無阿堵物尋春柰有主人家未容黃蜂釀成蜜已怕惡雨不容花雲間明月誰可攬海中蟠桃良未涯浮名誤人不得脫黒髮減來那復加

同文館次韻鄧忠臣三首

平生鄧夫子文墨晚相依臺閣佳聲在湖湘爽气歸【愼思潭人再入館】詩誇束筍密發嘆耨苗稀勤苦千秋事川明水孕璣

雄深張子句山水發天光黃鵠愁嚴道困呂梁愛君毫頴脫嗟我病傖囊驥尾何當附西風萬里長蔡侯南國秀經緯耿昭回文史蛙生甑風雲蟄起隈吾君求助意之子爲時來萬旅防秋費何如一士才【鄧忠臣詩秋日同文館多朋信可依慧鶯還伴鎖巧燕自知歸藻鑑猶來定翹林未覺稀賢書早晚上拭日看珠璣秋日同文館朝暉淡淡光聚螢喧敗帳飛蝠入雕梁香散靑綾被詩翻古錦囊羣居有英彥晤語興何長秋日同文館虛廊日幾回浮花出林杪古樾蔽城隈逺笛悲仍壯幽禽去又來微吟還自喜共和有淸才】

文潛次韻

鄧侯讀書室簡編自相依胝手焚膏寫瘡肩滿槖歸業文從古有忍志似公稀欲挈空虛篋從君乞貝璣鄧子詩成癖全分李杜光楚風還屈宋宮體變齊梁蔡子辧焦尾晁公懷智囊三賢方鼎峙安敢用吾長【愼思無咎偶獲同院故云】

我愧言詩賜公眞好學回讐書芝閣上藏史楚山隈【愼思成書多矣】把酒論交裏連房校藝來知君懷水鏡依賴免遺才

秋日同文館次韻鄧忠臣三首

髙堂置書幾連幕與云齊暑服猶便葛秋盤已飣梨官醪聊足醉古錦不成題空對燈花喜重城隔夜閨輟直讐書館聯裾校藝場騰驤來萬里拆拔出千章直釣何妨得飱風未必香搜才賴公等要助俗成康憶我蓬萊閣同聽午唱雞星辰望天北簪組隔城西幾日宣魚鑰長驅響月題更慿催鄧子要剸玉如泥【鄧忠臣詩秋日同文館分場賦未齊校書窮石室刊字費棠梨想見英雄彀誰當甲乙題喜陪羣彥集通籍在金閨秋日同文館來遊翰墨場預聞周俊造多有漢文章蘭室依新潤蕓書識舊香逢辰彊思報矯首詠明康秋日同文館晨興不待雞耽書迷甲子行樂任東西靜對庭柯盼閒尋杮葉題相期放朝後連日醉如泥】

文潛次韻

騎列千牀直云羅萬卷齊紓妍交孔翠爭味雜柑梨白日諸侯貢靑春天老題秋淸文酒健莫嘆羽林閨聲鳴皆出谷觜距各爭場鐵网收明月霜鋩倒豫章湛恩終錫宴優禮合焚香最苦讐書客消愁賴杜康六街分夜鼓鄰壁報朝雞寒引秋初老天將斗轉西滯畱聊飲酒談笑亦分題須信家居樂休嫌窮巷泥

次韻鄧忠臣未試卽事雜書三首

風雲日夕攺秋气襲堂闈映葉無蜩響依叢有蝶歸官壺催賜酎鄰杵急成衣畱滯眞何補蒓鱸興又違气入中秋勁更傳五夜長靑燈蛾舞急白月雁啼涼羇旅生應慣淹畱久卻忘吟詩酬鄧子畢昴出東方前世諸生選平居數路開鄕閭自相與巖穴亦時來射雉空亡矢爲虵更奪杯千金曽市骨聊用作龍媒【鄧忠臣詩秋日同文館沈沈棘鎖闈捲簾襟乍快欹枕夢先歸驟雨憂環堵回風喜裌衣十年經五試撫事憶多違秋日同文館閒吟景自長重簾朝气入嘉木午陰涼朝市喧聊避山林興未忘頻添繞鑪水還與試香方秋日同文館重門靜不開云隨鴻影去風送樂聲來挿架書千軸論文酒百杯晚來陳葉滿還是作愁媒】

文潛次韻

文館深魚鑰華堂靜綺闈每勞蛩作伴不與燕同歸古棟蝸成篆空墻蘚作衣寂寥還泛菊九日莫相違名自諸侯選功收一日長文章雜蛟蚓丹墨有炎涼平昔曽充貢酸寒未易忘書生成底事飽死笑東方倦枕愁霖苦晴窓宿霧開幕云當晝合袍雪與風來元日彤庭實東風曲水杯何須戀楊栁聖世要無媒【唐無名子有不第詩句早知不用無媒路悔別江闗楊栁垂】

次韻鄧忠臣初入試院

官局悠悠共此行來時庭菊未含英五更脫葉驚書幾一夜寒砧滿禁城詩似涼風淒有興酒如淸露浥無聲何時騎馬催歸去更看林端魄一生【鄧忠臣詩東門馬止行行被詔秋闈閱俊英三島隔雲天北極萬燈明路國西城人閒聊假詩書樂地逺還聞市井聲一夜涼風起閶闔月中應有桂枝生】

文潛次韻

莫嘆怱怱襆被行賴逢數子美如英已看明月同爲客應犯初寒復入城白日有書追睡思靑燈無夢聽秋聲直無剔甲逍遙地幾日疑公太瘦生

次韻余干試院卽事呈諸公

天街初月映天河拜勅東華走馬過解榻暫如遇木閉簾還似雉嬰羅倦依書冊工催睡悶倚詩篇足當歌可待紛紛厭朱墨晝閒惟有飲無何【余幹原詩去家防馬上長河逆旅光陰忽忽過陳迹不堪追放浪新才仍復委搜羅雅談幸有靑雲士佳句寧無白雪歌此興非憑吟笑遣未應能柰客愁何】

文潛次韻

天街落日走鳴珂咫尺衡門不許過催去據鞍猶鶴望爭觀夾道已云羅奏篇定有淩雲賦招隠今無叩角歌最苦淸秋辜美睡通宵三問夜如何

次韻鄧忠臣重九考罷試卷

周行櫛比未應充薦廟方求古鼎鐘經眼乍愁千紙積解頥聊喜一言逢黃花庭檻時𨿽過白酒鄰槽願可從更促寄衣眞似旅曉堂初怯露寒濃【忠臣原詩題徧朱籖楝宇充燈窓長聽景陽鐘昬眵直要金箆刮黎瘦都如飯顆逢文律自隨星斗變月評應合士人從了無一事聊深鎖辜負東籬菊品濃】

文潛次韻

回首登髙行復冬後時只合嘆龍鐘愁須白酒來酣戰詩爲黃花弔不逢十日飛騰過眼疾萬籖甲乙定誰從共應靜掃氍毹榻深炷鑪香午睡濃【時去開院十日】

次韻鄧忠臣夜聽晁張對榻誦詩達旦

神交千古聖賢中尙想銅山應洛鐘傾蓋十年惟子舊知音一世更誰逢天如蟻磨駸駸旦談似繰車亹亹從鄰榻鄧侯那不共擁衾百首興方濃【忠臣原詩連牀交語響舂容激楚評騷徹曉鐘繞宅金絲神共聽滿潭雷雨劍初逢信知自有江山助便欲長操幾杖從俱是年家情不淺依蘭應許丐香濃】

文潛次韻

昔遇晁公淮水東士衡已聽語如鐘五車講學知無敵十載論文喜再逢匣古劍光疑鬼泣夜天虎嘯有風從許侯破的由來事【三句皆屬晁子】杜老裁詩曉墨濃

文潛再次韻

西城永夜靈鼉鼓北寺五更靑石鐘九牧何時官事了三英聊喜故人逢【屬同年鄧晁蔡三公】甲庚定處君無讓躞蹀歸時我請從欲卻睡魔通夕語明窓茗粥不辭濃

八弟預薦謹思兄以詩爲慶復次韻並寄八弟

吾弟平生辛苦同匹雛志舉百鈞鐘自慚操瑟尙不斥勸使力田終有逢靑眼古人欣捷報白頭老母喜占從書林儻預西城集釂子酣酣杏正濃

文潛同愼思兄別墅在長沙白鶴山晉陶淡舊居淡事見本傳今其居有大杉可十數圍蕃茂特異世傳淡藏丹其中用前韻

千年騎鶴老仙翁固是山川秀气鐘桃洞自宜無客到吳門應合有人逢巖前舊隠孤山老壺裏眞遊白鹿從近有蓬萊讀書客卜居還占翠嵐濃

次韻題愼思故山

玉泉飛落白霞峯散入山田畆十鐘鄧子結廬眞世外陶公脫屣更誰逢鶯啼春竹風煙近龍起秋堂雨雹從誰使山人空蕙帳蓬萊金殿興方濃

考校同文館戲贈子方兼呈文潛

二十年來曹子方新詩曽見未能忘多才善謔稱物芳吳娃席上呼作郎瞥然何許嵗月長只今未老毛髮蒼自言逢掖非昔狂傳經華陰夫子堂何曽騎馬身挾槍詔隨上將西擊羌董蒲跗注謂我臧夜行馬領饑無糧鼓鼙驚谷騎捲岡吏呼馬微醉在牀前鋒奄至靈武旁中堅反後無敢驤城開三日牧蔽隍百馳載笴千槖裝旌旗立壘烏鳥揚還軍不省一矢亡坐師無獲勞不償鐃歌入奏虛錦囊秋風鱸魚思故鄕鋭頭宜董鸛鵝行得官猶領萬驌驦王城對巷如參商那知連月居玆房稱多量少非我長羣公古鏡縣秋光閉門飽飯庭葉黃秋盤登兔官酎香吳音訛變雜秦涼令壺老柏笑覆觴淹畱平日夢欲翔得君可樂殊未央人生傾蓋何所望結交松柏要冰霜中天號出玉璽章靑驄禦史騰康莊歸期屈指未可忙聞君況有夢虺祥生女不惡嫁鄰墻掃軒畱客具酒漿與君更約城南張【子方和詩少年落魄走四方看山聽水興難忘深林誰後知孤芳十載江湖稱漫郎紫溪風月幽思長緑水如鏡煙蒼蒼追隨豪俊多淸狂春風爛醉胥山堂下瞰羣峯聳如槍吳儂棹歌笛弄羌攀蘿捫壁疲獲臧經旬選勝行賫糧客兒經防倚髙岡共臥明月吟胡牀投身忽落昆侖旁徵西萬馬隨騰驤官軍夜半塡賊隍食盡師老催歸裝將軍數奇謾鷹揚斬捕不能酬失亡曲突徙薪語莫償幕中病客非智囊扁舟夷猶憶吳鄕晁侯平日丈人行生駒今始見驌驦伯樂一盼過老商恐是稟質蒼龍房尢工吳語放降王叔敖抵掌對燭光秋英落盡金鈿黃玉甕浮春醅潑香九天廣樂來新涼笑談暫此共一觴天衢六翮將翺翔正值羿彀遊中央我老委翅無復望洞庭橘熟千林霜行當拂衣解銀章買取百花洲畔莊世外日月何曾忙翛然一室生吉祥車馬還能過我墻夜具茗飲與蔗漿更看君詩云錦張】

文潛次韻

曹侯驥骨雙瞳方流沙萬里志不忘讀書故山蘭蕙芳咳唾不顧尙書郎防軍朔方試所長奮髯決策服老蒼願得一索縛狡狂凱歌操馘獻明堂黃河東岸萬旗槍義渠竟失先零羌坐師失律無否臧但恨不取東闗糧黃君詩律回魁岡十客未得一登牀防君秀句展我傍艸書紙上蛟龍驤謂我君捨城東隍年來長嘯棄軍裝載酒欲訪執防揚休日出門如闞亡坐令耿耿願莫償紫衣宣詔襆被囊獻書貢士學與鄕羅庭充屋書萬行風鬃霧鬛簡驌驦考評唐虞論夏商相過近如蜂隔房君家八斗陳思王千年門戶有輝光任城健將獰須黃猗蘭之苗不攺香家人寄衣秋晚涼滯畱華館付杯觴天髙月明新雁翔明燈髙談夜未央屈指計日引領望來時汗流今雨霜重門事嚴禦史章賴君諧捷解色莊還家有日未用忙眉間黃色是何祥晁侯約我走門墻但無閉闗休餽漿莫以獸微弓弗張

復用方字韻奉贈同文同捨

平生數子天一方今夕何夕情難忘荷衣攬蕙气芬芳冊府兩公同捨郎昆侖方軌萬里長西城卻望天蒼蒼秋庭風雨翻幕狂夜語蔡侯同一堂張侯老筆森矛槍文詞楚些遺僰胸中水鏡誰否臧學三百囷羞裹糧忽如決潰萬仞岡大編小軸山壓牀城南買屋君捨傍疲驂日附驥尾驤我慙昧道由四隍人如燕宋初束裝聽君雄辯神揚揚卻思得一愁十亡鄧侯韞櫝價不償有方未試聊貯囊起家鬥牛玉笥鄕鴻騫早入鵷鷺行和鸞采齊要驌驦一鐸便足諧宮商知君云壑有松房南陽耒耜心霸王玉池復說夜有光仙人藏丹金鼎黃願分神瀵浴骨香我非其人慙徳涼蔡侯發迹江濫觴閉籠祗欲擘海翔此公事業未渠央六奇他日吾所望烏號張月刀瑩霜裂五單於加印章穰苴可但虛斬莊遭時立志未可忙白犢得瞽寧非祥嗟予企踵不及墻逢君如渴禦蔗漿怯𨿽如防猶膽張

文潛次韻

平生結交圓納方過眼十人八九忘畹蘭畆蕙幽谷芳嬾隨家奴防五郎苦饑方朔身漫長顚毛種種顏欲蒼誰謂勝癡端坐狂淸淮之陰一艸堂列筆作陣茶森槍絕口平戎與破羌百年如此計亦臧何用竊食官倉糧黃病足畏髙岡但願縮頭老支牀煌煌東壁日月旁神仙鸞鳳爭騰驤萬書落架城覆隍牙籖如雲丹碧裝晁侯再作班與揚正始固在何曽亡江湖十年願飽償夜成七發光出囊蘇公後世長卿鄕爲君吳都無一行【蘇長公欲作杭州賦見無咎杭州七述乃止】世有伯樂生驌驦肯使弭耳隨鹽商鄧侯楚山深閨房名走上國交侯王朝隨日景夜燈光包攬今古窮炎黃吐詞分葩有國香近君如雪六月涼又似心醉醍醐觴東南蔡子名飛翔同隨天書拜未央瑰琦宏傑萬夫望頰牙凜凜有風霜文如神鼎爛龍章鐘山長齋讀老莊論兵說佛兩俱忙不誇得硯文字祥但願破敵如頺墻我窮乞酒更得漿仰看三虎爭雄張

次韻樗年見貽

平生車軌周四方結交童齓老相忘異哉餘子久彌芳吳人猶記稱周郎河豚入网荻牙長宜興罨畫煙水蒼風雩春服眞少狂不愧戴崇升後堂【時王平父方教授毘陵樗年所最厚】橫戈筆陣倒千槍升鸞獨步禹出【樗年奏藝開封闕】世儒膠擾何足臧說食不救饑求糧瞥思振衣千仞岡空林無人一繩牀五車純束不在旁欲徹梯磴排空驤鐘山春水繞城隍從師不憚白笈裝矢鋒相觸塵不揚驪黃牝牡若滅亡子嚴主簿志不償厭見朱墨紛傖囊西風雲日思帝鄕東華拜勅鳬綴行黃昏閶闔飛驌驦虛堂節變金商閉門蟋蟀鳴我房吾君仁聖周成王屏驅虎豹開明光山龍粉米雜靑黃多儒可贊至治香園檀山石豈荒涼潢污薀藻須豆觴願君與借羽翮翔賢書蚤列升未央君如病鶻待秋霜牛衣未可悲王章公朝道辟五達莊服襄按節緩勿忙夢松生腹渠不祥莫車上儛應循墻功成歸飲沆瀣漿發機要若黃間張【余幹原詩毘陵城如金斗方往事歷歷那能忘相逢童子佩蘭芳秀發人指誰家郎未幾重見突而長卽今不覺秋蓬蒼戲笑豈復爲兒狂追昔宓子初登堂辭鋒峭拔森刀槍器識沈逺包大荒陽秋寧肯露否臧有子遊學先聚糧相將百里陟岵岡邂逅一挹坐僧牀大辯傾注如無旁天馬方謂先騫驤觀魚誰復駐濠隍爪期受代垂趨裝當路奏牘交稱揚行將超擢奄云亡坐令志气不得償傳家豈詫錢一囊諸兒經行名州鄕挾書繼踵諸父行旋見天衢飛驌驦論治直要超周商術卑效淺笑杜房況是亨運遭興王致君紹祖邦家光何止追考歸焚黃邃庭朝露明蕓香異書滿閣秋气涼詠歌間成隨豆觴讀之如欲淩雲翔暫迂大手離未央挈篋來寄深閨霜賔興賢能視文章尊尙周孔麾韓莊搜奇殆有通夕忙英遊疑動聚星祥我歸復翳環堵墻世味已能如飲漿羲皇上人琴一張】

陳無已

連日大雪以疾作不出聞蘇公與徳麟同登女郎臺

掠地衝風敵萬人蔽天密雪幾微塵漫山塞壑疑無地投隙穿帷巧致身晚積讀書今已老閉門髙臥不緣貧遙知更上湖邊寺一笑潛回萬室春【是日遣兵官分賜柴米】

東坡次韻

可憐擾擾雪中人饑飽終同寓一塵老檜作花眞彊項凍鳶儲肉巧謀身忍寒吟詠君堪笑得暖讙呼我未貧坐聽屐聲知有路擁裘來看玉梅春

龍潭

淸淵下無際落日回風瀾凜然毛髮直敢以笑語幹坡陁百尺臺蔥翠萬木蟠驚飈振積葉淸霜作朝寒水旱或有差精禱神其難魚龍同一波信有水府寛向來三日雨賴子一據鞍何以報嘉惠寒薦金盤萬口待一飽歸臥神其安猶須雪三尺盛意莫得防

東坡次韻

明經宣城宰家此百尺瀾鄭翁不量力敢以非意幹黃雜兩戰絳靑表雙蟠烈气斃彊敵仁心惻饑寒精誠禱必赴苟簡求亦難蕭條麥麰枯浩蕩日月寛念子無吏責十日勤徵鞍春蔬得雨雪少助先生盤龍不憚往來而我獨宴安閉閤黙自責神交淸夜防

坡門酬唱集卷二十三

