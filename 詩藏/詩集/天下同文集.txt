

欽定四庫全書

集部八

天下同文集

總集類

提要

【臣】等謹案天下同文集五十卷元周南瑞撰南瑞始末未詳考吳澄支言集有贈周南瑞序稱安成周南瑞敬修扁濂溪二字於室或者議之又稱敬修之文詞固已早冠於鄕儒之上自濂溪視之則陋也盍暫捨其所已學而勉其所未學云云當卽其人也澄序多不滿之詞至稱其欲爲濂溪後人當知其門戶路徑是明以冒稱周子之裔誚之其人蓋好趨附髙名者觀其目錄末標隨所傳錄陸續刋行八字其體例與今時庸陋坊本無異可以槪見也卷首有劉將孫序亦潦倒淺陋似乎依托然其所載頗有蘇天爵文類所未収而足資當日典故者如元史崔彧上寶璽事見於成宗本紀及彧本傳未詳得璽月日是集所載崔彧獻璽書文知爲至元三十一年正月三十日又成宗本紀元貞元年三月乙巳朔安南世子陳日燇遣使上表並獻方物而安南國傳則紀其事於至元三十一年五月之下與本紀互異今考是集所載安南國王賀成宗登極表末云元貞元年三月初一日知列傳爲誤書皆可以旁資考證其他文亦多有可觀者其中十七卷十八卷三十一卷三十四卷三十五卷四十一卷並闕蓋麻沙舊式分卷破碎傳抄易於佚脫今旣無別本校補亦姑仍原本錄之以存其眞焉乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

天下同文集原序

唐劉夢得敍柳子厚之集曰文章與時髙下政厖而土裂三光五嶽之气分大音不完故必混一而後振作者槪以爲知言予獨嘗謂夢得之辭則髙矣美矣以其時考之則未也唐之盛時在貞觀開元間其時稱歐虞禇薛最後稱燕許大手筆今其文可覩也及貞元元和來以韓柳著比至徳爲盛而去混一之初則有問矣才未必皆福福亦自掩其才因使人思易所謂吉人辭寡者其福未易量也此則所謂時也吾取以敍周南瑞所刻天下同文實甚宜嗚呼文章豈獨可以觀气運亦可以論人物予每讀漢初論議盛唐詞章及東京諸老文字二千年問混一盛時僅此耳彼乍合暫聚者其萎弱散碎固不得與於斯也然此盛時作者如渾河厚嶽不假風月爲狀如偃松曲柏不與花卉爭妍風气開而文采盛文采極而光景消夢得之言之也不自知盛者已及於極也方今文治方張混一之盛又開辟所未嘗有唐蓋不足爲盛縉紳先生創自爲家述各爲體功徳編摩與詩書相表裏下逮衢謠亦各有烝民立極之學問南瑞此編又得之鉅公大筆選精刻妙則觀於此者豈可以尋行數墨之心胸耳目爲足以領此哉自文選來唐稱文粹宋稱文鑑皆偉然成書他日考一代文章者當於此取焉時大徳甲辰第一甲子日敍廬陵劉將孫撰

天下同文集原序

欽定四庫全書

天下同文集目錄

卷一

制誥

卷二

表牋

卷三

獻書

卷四

歌頌

卷五

記

卷六

記

卷七

記

卷八

記

卷九

碑

卷十

碑

卷十一

碑

卷十二

序

卷十三

序

卷十四

序

卷十五

序

卷十六

賦

卷十七

論【闕】

卷十八

傳【闕】

卷十九

書

卷二十

書

卷二十一

書

卷二十二

啟

卷二十三

牒

卷二十四

狀

卷二十五

議

卷二十六

說

卷二十七

說

卷二十八

贊

卷二十九

贊

卷三十

頌【闕】

卷三十一

箴

卷三十二

銘

卷三十三

題跋

卷三十四

祝文【闕】

卷三十五

祭文

卷三十六

祭文

卷三十七

辭

卷三十八

墓志

卷三十九

墓志

卷四十

墓志

卷四十一

雜著【闕】

卷四十二

詩

卷四十三

詩

卷四十四

詩

卷四十五

詩

卷四十六

詩

卷四十七

詩

卷四十八

詞

卷四十九

詞

卷五十

詞

天下同文集目錄

欽定四庫全書

天下同文集卷一

元周南瑞編制誥

建國號制

上天眷命皇帝聖旨誕膺景命奄四海以宅尊必有美名紹百王而紀統肇從隆古匪獨我家且唐之爲言蕩也堯以之而著稱虞之爲言樂也舜因之而作號馴至禹興而湯造爰名夏大以殷中世降以還事殊非古𨿽乘時而有國不因義而制稱爲秦爲漢者蓋從初起之地名曰隋曰唐者又卽始封之爵邑皆徇百姓見聞之狃習要一時經制之權宜槪以至公得無少貶我太祖聖武皇帝握乾符而起朔土以神武而膺帝圖四振天聲大恢土宇輿圖之廣歷古所無頃者耆宿詣庭奏章申請謂旣成於大業宜早定於鴻名在古制以當然於朕心乎何有可建國號曰大元蓋取易經乾元之義玆大冶流形於庶品孰名資始之功予一人底寧於萬邦尢切體仁之要事從因革道協天人於戲稱義而名固匪爲之溢美孚休惟永尙不負於投艱嘉與敷天共隆大號咨爾有眾體予至懷故玆詔示想宜知悉至元八年十一月

大成加封制

上天眷命皇帝聖旨蓋聞先孔子而聖者非孔子無以明後孔子而聖者非孔子無以法所謂祖述堯舜憲章文武儀範百王師表萬世者也朕纂承丕緒敬仰休風循治古之良規舉追封之盛典加號大成至聖文宣王遣使闕裏祀以太牢於戲父子之親君臣之義永惟聖教之尊天地之大日月之明奚罄名言之妙尙資神化祚我皇元主者施行

資善大夫中書左丞集賢大學士兼國子祭酒教領大使院事許衡贈榮祿大夫司徒諡文正公制

上天眷命皇帝聖旨維昔聖祖圖任相臣思與眞儒共成治效故資善大夫中書左丞集賢大學士兼國子祭酒教領大使院事許衡以天民之先覺膺巖石之具瞻聖學方湮惟洙泗之源是溯嘉謨入告非堯舜之道不陳斥姦志靖於熙朝辭祿不忘於耕野迎推日防明歷象以授人時樂育英才居成均而教冑子乃睠鈞樞之列益昭模範之功永惟裕考之師賓恭被慈皇之渥命爰申防典用賁扃道徳博洽斯謂文中立不倚斯謂正旣嘉名之載易仍公秩之榮頒尙其有知服玆無斁可贈榮祿大夫司徒諡文正公主者施行

資善大夫中書左丞集賢大學士兼國子祭酒教領大使院事許衡妻敬氏追封髙陽郡夫人制

上天眷命皇帝聖旨家人位乎內易存中饋之辭婦爵從其夫傳著小君之號故資善大夫中書左丞集賢大學士兼國子祭酒教領大使院事許衡妻敬氏儒宗作儷儉徳是躬由畎畝而踐臺司不易如賓之敬建蕃維而榮世祿式彰教子之儀門風已歷於淸華閨範罔愆於平素眷芳猷之未泯宜防典之同加其疏列郡之封爰示九泉之賁可追封髙陽郡夫人主者施行

翰林院學士承旨資徳大夫知制誥兼修國史領集賢院事致仕王磐贈榮祿大夫少保諡文忠公制

上天眷命皇帝聖旨崇徳報功恩靡忘於先正易名節惠禮具載於彞章故翰林學士承旨資徳大夫知制誥兼修國史領集賢院事致仕王磐志大以剛識明而逺惟根本培植於內者確乎不拔故英華發越於外者煥乎有文出處無愧於心窮達不易其守潛知逆黨星言發靑社之謀明斥權姦露奏重紫薇之柄出於蕃則用蘇民气入視艸則允契宸衷贊大議於朝堂播淸芬於簡策諫止東伐奮不顧身請復外臺毅然抗疏是以皇祖篤褒嘉之眷昭考垂寵賜之勤政有待於乞言何屢陳於謝事榮歸梓裏庶衍椿齡朕方嗣服於丕基天不憖遺於一老追惟往行惕用興懷俾超進於孤卿仍具頒於寵數於戲千古淵源之學蔑以逾修一生忠孝之心諒無愧色顧二賢已膺於美諡而兩字宜嫓於前休精爽如存欽承不昧可贈榮祿大夫少保諡文忠公主者施行

翰林學士承旨資徳大夫知制誥兼修國史領集賢院事致仕王磐妻髙氏追封太原郡夫人制

上天眷命皇帝聖旨殷周命婦之官禮均夫秩春秋小君之號體並公尊眷我舊臣爲時宿徳旣厚褒崇之典宜加伉儷之稱故翰林學士承旨資徳大夫知制誥兼修國史領集賢院事致仕王磐妻髙氏淑善其身柔嘉惟則藹若出詩書之習蕭然形荊布之風服曹氏之訓而勉勵芳猷處齊城之難而益堅素守朝夕有相成之道始終全偕老之榮宜沛新恩式昭潛懿可追封太原郡夫人主者施行

昭文館大學士正議大夫竇黙贈榮祿大夫司徒諡文正公制

上天眷命皇帝聖旨傳經明道旣輔立太平之基崇徳報功烏可後非常之典故桓傅致臨雍之敬而甘盤勤懷舊之思古今𨿽殊典秩不異故昭文館大學士正議大夫竇黙業尊周孔學際天人詢治體以綱常爲先論人臣以功利爲末侍謀帝幄剴切多文貞之風論相中書慷慨有陽城之烈而又三代建國明倫是先惟西池儼籥羽之儀故東序擴文人之化風移俗易一變虛文地辟天開載明正學乃睠西朝之耆徳寔爲先禰之宮師稽考規模夢寐風采是用榮分三事光融邦教之階恩賁九泉瀟灑玉堂之契有來英爽服我寵靈可贈榮祿大夫司徒諡文正公主者施行

昭文館大學士正議大夫竇黙妻賈氏封扶風郡夫人制

上天眷命皇帝聖旨天人之際若弗可知禎祥之來各以類應凡祖宗父母尊榮壽考未有不以善而致者故昭文館大學士正議大夫竇黙妻賈氏婉從淸望嬪我儒宗恭儉以相其夫勤恪以訓其子珩璜中節藻薦多儀淸白傳家管彤有煒宜爾從夫之貴寵膺華郡之封鸞誥副珈服我休命可封扶風郡夫人主者施行翰林學士承旨中奉大夫詳定禮儀事姚樞贈榮祿大夫少師諡文獻公制

上天眷命皇帝聖旨皇祖膺千齡之運爲有元立萬世之基崇英逸偉之兼收品式儀章之具舉誰其盡瘁朕竊興懷故翰林學士承旨中奉大夫詳定禮儀事姚樞才贍而通學醇而正從容中理有鎭浮靜躁之風懇欵敷陳皆經國撫民之防粲若掌中之分域凜然堂上之奇兵謂帝徳莫大於好生而王政必先於務本江淮不殺開九州混一之端關陜興農兆率土富安之象建侯置牧分立等威酌古斟今總裁條制功獨髙於佐命治儼格於升平顧將來垂統之規皆前日用儒之效儲端首建亦惟裕考之賓師恩數宜加恭被慈皇之明訓是用申其命秩正乃鈞垣賁錫殊稱益彰褒序於戲溫詔再三存問示眷每特異焉同心一二老成於今不復見矣尙其英爽歆此寵靈可贈榮祿大夫少師諡文獻公主者施行

翰林學士承旨中奉大夫詳定禮儀事姚樞妻宋氏追封吳興郡夫人制

上天眷命皇帝聖旨昔宋文宣君傳其父學桓少君躬行婦道皆足爲萬世法故翰林學士承旨中奉大夫詳定禮儀事姚樞妻宋氏稟厚賢明早習家訓與文宣君同宗執饋中堂始終以禮儗之少君則無愧乃夫以耆徳雅望爲先皇潛邸之佐昭考舊學之賓勲業在國史徳澤在人心又非鮑宣可比朕圖所以勵羣工而爲內則者惟爾家兼有之追錫殊稱用光來裔可追封吳興郡夫人主者施行

天下同文集卷一

欽定四庫全書

天下同文集卷二

元周南瑞編表牋

中書省進賀元旦表

王徳淵

伏以三陽開泰春不待於郊迎四海防同禮無先於朝賀臣某等誠懽誠忭頓首頓首欽惟皇帝陛下躬修黙總攬權綱孝心隆福於慈宮徳量推恩於藩邸宗親順附邊障淸寧歲屢底於丰穰詔仍頒於寛大仁風解凍旭日舒長開閶闔之九重執玉帛者萬國臣某等叨居華省幸際明時楓陛髙班拜天顏之有喜椒觴進酒祝聖壽之無疆臣等下情無任瞻天仰聖激切屏營之至謹奉表稱賀以聞臣等誠懽誠忭頓首頓首謹言

江西行省進賀大徳攺元表

伏以攺元表歲一新守位之仁修徳考祥誕布側躬之詔凡沾生育快覩雍熙臣某等誠懽誠忭頓首頓首欽惟皇帝陛下克享天心能繩祖武右文母而盡孝子庶民以推恩二十年跋扈之臣不徵而附億萬載興隆之業旣安且寧臣等分省西江馳情北闕服膺綸綍敢對揚天子之威遙指山河願祝頌聖人之壽

江西行省進賀冊命皇后殿下表

伏以上聖造邦首厚人倫之本內朝受冊益昭天作之祥宗社安榮臣民欣悅臣某等誠懽誠忭頓首頓首欽惟皇帝陛下徳存孝敬道在修齊稽前代之舊章聿新渙號備長秋之令典爰錫坤珍光動星垣義形風教臣等職縻江海心懸闕廷大琮比於鎭圭快覩儀文之盛關睢應於麟趾式延治象之隆

安南國進賀皇帝陛下登寶位表

臣日燇言伏覩龍飛九五回生意於龍編象譯重三馳【闕】忱於象魏一人有慶萬國咸寧臣日燇誠懽誠忭頓首頓首欽惟上天眷命皇帝陛下大據域中仁翔海表柔逺能邇守帝道以無爲偃武修文屈人兵於不戰克廣穆穆宜君之善有光明明我祖之功霽雷霆而施雨露之恩剖封畛以示乾坤之量與民更始隨物皆春臣日燇幸際離眀歡聞渙號瞻天北闕心傾北極之居尊守土南荒頂祝南山而上壽臣日燇謹專陪臣陳利用等奉表稱賀以聞

元貞元年三月初一日安南國臣陳日燇上表

【闕】

河南府路進賀皇帝陛下登寶位表

盧摰

伏覩詔書皇帝陛下四月十四日登寶位者宗廟社稷永有依歸華夏蠻荒永有向賴天地日月亦皆廓然山川神鬼莫不咸若臣某等誠懽誠忭頓首頓首欽惟皇帝陛下承先聖付托之重爲天下謳歌所歸維昔主鬯之方虛嗣膺撫軍之大任仁孝之徳四海懽心神武之功百辟屬望壽昌徵瑞由漢而下罕聞歷數在躬紹堯之緒斯受臨禦伊始注措所先尊昭考出震之稱正太母長樂之位乾坤泰定雷雨滿盈甫降綸音側聽輿論凡所以繼體守文之志槪見於事神保民之誠先四者以施吾仁無一夫不被其澤湛恩汪濊品物昭蘇不世之姿逺越自古升平之運實始於今臣某等久荷國恩謬膺郡寄歡欣踴躍倍萬恆情限以官守不獲奔走稱慶闕廷無任感恩戀闕之至謹奉表陳賀以聞臣某等誠懽誠忭頓首頓首謹言

江西行省進賀皇后殿下受寶冊牋

伏以瑤圖啟運有開宮壼之賢寶冊加恩益衍家邦之福萬年景命八表歡聲臣某等誠懽誠忭頓首頓首欽惟皇后殿下徳配乾剛道侔坤順時維良月星明太乙之紫垣禮備長秋天錫大琮之黃玉誕敷渙號丕顯珍符臣某等逺在西江遡瞻北闕洪範之倫攸敍幸被訓彞關睢之教方行喜形舞蹈

安南國上皇太后陛下牋

臣日燇言伏以慈闈示訓逺貽燕翼之謀下國依光久席鴻休之庇情馳魏闕首羾賀牋臣日燇誠懽誠忭頓首頓首恭惟皇太后陛下作佛中人爲天下母當九重躬修於孝治宜萬國風行於懿儀道日著於坤裳廣揚善教澤時流於解雨黙贊皇猷臣日燇僻處炎荒幸逢熙洽喜見鉤鈐之動色願同嵩嶽以呼齡

安南國上皇后殿下牋

臣日燇言伏以陰贊宸猷尊居慈扆揚徽音於宮掖藹和气於乾坤臣日燇誠懽誠忭頓首頓首恭惟皇后殿下道繼思齊躬修內則動有珩璜之節退思圖史之規治首六宮旣輔成於王業風行四海致於變於時雍臣日燇幸際熙朝遙聞懿範遐荒僻處莫陪百辟之班寛詔俯臨喜被二南之化

天下同文集卷二

欽定四庫全書

天下同文集卷三

元周南瑞編獻書

獻寶璽書

崔彧

皇帝福防裏資徳大夫禦史中丞臣崔彧言至元三十一年歲次甲午正月三十日旣臣番直宿衞禦史臺通事臣庫庫楚卽其衛所來言曰大師國王之孫實廸者嘗官同知通政院事今已沒矣生產散失家計窘極其妻托克托濟農病一子甫九歲比相告曰幸煩以此玉見售得價以給朝夕之食及出乃玉印也庫庫楚自惟蒙古人不曉文字玆故來告聞之且驚且疑居處不寧乃退還私室令取而視之色混靑緑而光彩射人其方可黍尺四寸厚及方之三分足背紐蟠螭四厭方際紐盡璽堮之外取中通一竅可徑二分舊貫以革條面有篆文八刻畫動搖位置勻適皆若虫鳥魚龍之狀辧其彷佛有若命字若壽字心已悅之謂毋乃當此昌運傳國璽出乎急召監察禦史楊桓至卽讀之曰受命於天旣壽永昌此傳國璽文也聞之果合前意心神爲之肅然乃加以淨綿復以白帕率禦史臣桓通事令臣額森哈尙直趨靑宮因鎭國上將軍都指揮使詹事臣王慶瑞嘉議大夫家令臣額森哈尙中大夫詹事院判臣布薩壽導謁進獻皇太妃禦前啟曰此古傳國璽也秦以和氏璧所造厥後有天下者相傳寶之以君萬國然自前代失之久矣今當宮車晚出諸大臣僉議迎請皇太孫龍飛之時不求而得此乃天示其瑞應也宜早達皇太孫行殿以符靈貺已防嘉納翌日令資善大夫中書左丞詹事臣張九思少中大夫詹事院判臣布薩壽傳旨昨所進玉寶制造匣復俟見皇太孫親爲付授蓋皇太妃懿慮深逺非臣愚所能及也臣等又啟收藏寶璽之家不知甄辧尋常以玉求售臣見而識之徑持來獻彼猶未知望恩防其家防傳旨賜收璽之家禇帛貳阡伍伯貫並逮臣等進辧其寶者三人衣服各一表裏紋銀綺素有差以爲異日旌奬之徴臣等已詣府前敬受訖自惟無狀不勝慚赧是日金紫光祿大夫中書右丞相旺紮勒率集賢翰林侍從諸臣入賀禦前命出寶璽徧示羣臣此又出於皇太妃至大至公之量翰林學士承旨董文用等前啟曰此誠神物出當其時若非皇太妃皇太孫聖感何能臻此丞相以下臺臣等次第上壽自是內外稱慶咸曰天命有歸然臣聞詩序曰文王有明徳故天復命武王也今神寶之出蓋因先帝有明徳故天命復歸於皇太孫又曰皇天親有徳享有道以言皇天非有徳有道則不親不享也又聞之書曰皇天無親惟徳是輔又曰天命有徳克享天心受天明命作善降之百祥歷觀上世詩書之旨未有無徳而致天命之歸者也欽惟太祖聖武皇帝秉玆神略始爲天下除禍定亂隆功盛徳簡在天心受命爲天下主累世尙徳以至我憲天述徳仁文義武大光孝皇帝徳配乾坤功包海嶽孝格宗廟子育黎元輿地所托悉主悉臣照臨無幽咸遂生樂施及明孝太子錫仁慈之徳上感君親之忱下系億兆之望至元更號日月重明無爲而治者近二十年𨿽由太子進徳修業之洪溢亦賴元妃內助之淵密也敬惟皇太妃聰明淑懿姆儀崇嚴徳量博厚仁敬慈恕出於天性往古所未有也自明孝太子升遐內則皇孫翼翼訓導端嚴外則百司班班臨禦整飭由是聖上君父大見倚重𨿽於時皇太孫未昭儲貳之托而詹事之司未嘗一日廢缺以見皇天之命於靑宮之命無時不在誠非人力所能爲也欽惟皇太孫殿下徳資剛明才兼文武英謀獨斷大爲祖宗屬望遐邇歸心聖祖憲天述徳仁文義武大光孝皇帝灼知天命之所在久存隆顧將付以撫軍之重於至元三十年夏六月二十日錫以皇太子金寶大正儲位而後詔以出師之期天下聞知室家胥慶和气穰穰溢於兩間是歲秋稔數年罕遇臣竊見天𨿽無言統命不爽豈期又於大行宮車晚出之後甫八日而傳國神璽不求而出於大功臣子孫家逮由臺諫耳目之司直達於皇太妃禦前益見皇天托命皇太孫誕膺龍飛以正九五之位俾符寶璽之文旣壽而永永而又昌皇天之心大賚我皇元繼體之君不疾不遲景命適至以允四海之望者其瑞應之兆有三按唐史代宗之將爲太子先封楚王及位正儲副而監國楚州獻定國寶十【闕】曰楚者太子之封今天降寶於楚宜建元爲寶應蓋以寶爲太子之瑞應也明孝太子封爲燕王今皇太孫燕王之子也將主神器而神寶出於燕適與前事相符此瑞應之兆一也又寶璽之出正當皇元聖天子六合一統之時宮車晚出之近以見天心正爲繼體之君設也此瑞應之兆二也又寶璽之出適當月之三十日有終而復始之義以見先聖皇帝禦世太平之功旣成俾繼體之君繼其始也此瑞應之兆三也合此三兆觀之益見天命之來際合於靑宮也微臣區區之情無任傾向輒罄所見以贊其萬一謹將寶璽之所出處古今始終詳具考證按許愼說文云璽者印也以守土故爲文從爾從土其義蓋曰天付爾此器俾寶之以守此土至周太史籀文易爲從爾從玉義取天付此玉以爲天下君也三代以上璽文無所考按諸史籍並寶璽篆文圖說曰傳國璽方四寸其文飾如前楚以卞和所獻之璞琢而成璧後求防於趙以納聘焉秦昭王請以十五城易之而不獲始皇並六國得之命李斯篆其文詔玉工孫壽刻之太平禦覽又謂藍田玉所刻二世子嬰奉璽降沛公軹道旁髙祖卽位服其璽因世傳之謂爲傳國璽厥後以孺子未立藏於長樂宮及莽簒位安陽侯王舜迫太后求之太后怒罵不與舜言益切乃出璽投之地璽因歸莽及更始滅莽校尉公賓得璽詣宛獻於更始赤眉殺更始立盆子璽爲盆子所有後盆子面縛奉璽於光武至獻帝董卓作亂掌璽者投於井中孫堅討董卓於井中得之袁術奪於堅妻術死荊州刺史徐璆聞帝爲曹操迎在許昌以璽送之帝遜位以璽歸之魏常道鄕公禪位璽歸晉懷帝遇劉聰之害璽歸於聰聰死歸於曜曜爲石勒所滅璽歸於勒勒滅入於冉閔閔敗見收於閔之將軍蔣幹者晉鎭西將軍謝尙購得之還東晉時穆帝永和八年也自璽寄於劉石五十三年晉復得之而後宋齊梁陳相傳以至於隋隋滅蕭后與太子正道並傳國璽並入於突厥唐太宗卽位寶璽未獲乃自刻玉璽曰皇帝受命有徳者昌貞觀四年蕭后與正道奉璽自突厥歸於唐始得焉朱溫簒唐璽入於溫莊宗定亂璽入於後唐莊宗遇害明宗嗣位再傳養子從珂是爲廢帝石氏簒位帝自焚自是璽不知所在宋哲宗時咸陽民段義獻玉璽及徽宗爲金所虜凡寶璽悉皆取去內玉璽十有四有靑玉傳國璽者一其文其色與今所獻玉璽相同則知宋之南遷近二百年無此寶璽明也然自金旣取於宋之後寶璽出處的實未見明說以及我皇元適集皇太孫寶命所歸之際應時而出臣職總禦史親防盛事不可以不錄又圖中別有一璽其文亦八旁注曰此傳國璽背文也今見寶璽背皆刻螭形蟠屈凹凸不齊徧厭四際其地難置此文按太平禦覽晉泰光十九年雍州刺史郤恢表慕容永稱藩奉璽方六寸厚七分蟠螭爲鼻今髙四寸六分四邊文上有八字曰受天之命皇帝壽昌原其所由未詳厥始以此觀之當別是一璽非今傳國璽背文也此又不可以不辧臣誠惶誠恐頓首頓首謹奉牋上進以聞伏希聽覽臣不勝瞻望之至至元三十一年二月【闕】日資徳大夫禦史中丞崔彧上

天下同文集卷三

欽定四庫全書

天下同文集卷四

元周南瑞編歌頌

正元祝贊詩

釋希陵

皇帝卽位之明年攺元元貞海宇乂寧萬邦欣戴罔敢違順太平之兆見於斯矣臣幸逢元日詣闕祝贊序立殿陛之左親瞻穆穆之光而又獲覩禮樂之盛混一气象之雄私竊踴躍作誦稱詠聖徳炳同日月之麗天用垂萬世無斁其詩曰皇帝踐祚聖同堯禹纂承丕基光顯宗祖載洪烈繼離照午昭徳惟新民物咸覩明視達聰通今博古登能用賢左右規矩克剪姦凶靡遺細鉅服徳畏威局蹐伏俯海夷畢臣罔敢違拒天錫皇元混一寰宇綏厥黎庶徳滂仁煦島壤蠻陬無遠弗溥元貞元日百典具舉龍防鸞旂排執行伍百辟蹌蹌拜笏蹈舞眾樂奏和鳯翼應拊地產百祥天降百祜貢璧獻琛摩肩踵武天錫皇元作萬邦主如日之升下照九土箙矢櫜弓式偃兵旅國旣阜丰民亦無窶永願萬年惟馨徳輔祚與天齊無墜厥緒臣作歌詩播諸樂府

祝聖樂章

盧摰

春從天上來

至元二十九年八月二十八日

姑射乘龍與少皥行秋佳气蔥蔥天上萬歲聲中想見玉立神崧更川妃微步便似戶外昭容建章宮正雞人唱曉鳳吹騰空流風太平禮樂是鼓腹康衢白叟黃童說向周公聲容文物歌舞帝力神功幸天公不禁人間酒醉得西風此心同有黃河爲帶江漢朝宗

淸平樂

元貞元旦

元貞更號日月開黃道試看韶華何處好擊壤康衢父老相將竹馬兒童崧髙萬歲聲中雒浦梅花香里人間第一春風

鷓鴣天

元貞元年九月初五日

靑女飛來汗漫逰素娥相賞玉爲舟三千年也蟠桃熟萬歲山髙錦樹秋開壽域望神州日華云影思悠悠願將江漢淸風頌鐫向崧厓最上頭

木蘭花慢

大徳六年正旦

問東風何似早【去聲】吹緑洞庭波要催起江頭梅妝的皪柳態婆娑遙知玉墀鵷鷺對靑陽紫禁郁嵯峨懽動雲間閶闔應收雪外蓬婆誰將瑤瑟托湘娥郢客播弦歌向執法森然壽星明處頓春多衡君也能三呼【去聲】更雙成度【入聲】曲奏云和如許升平文物仍逢混一山河

迎佛防歌

皇帝繼天位而丕顯洪猷聖教而幽通理徳被遐深功濟周微者矣元貞元年二月八日詔迎佛於京師大鎭國寺遵舊典也是日春熙風微路不揚塵太后太妃出駕於郊施賞金帛歡沃眾心百辟卿士揚鞭於道約其不齊咸蹈儀軌士女扶老攜幼軒車接武聳瞻如林鸞聲揚於覺輦象步由於梵衢旌蓋幡幢交羅嶷嶷鐃鼓簫管噭噪淫淫紫貝之寶流精明月之珍奪目妙花天雨於靈域瑞光智湧於金儀邈乎象教之風載興於聖世也觀者踴躍滌瑕蕩垢啟謬暢誠向風趨善滂流萬邦化亦洽矣臣幸觀盛美無以形容乃稽首而作歌曰於昭有元赫矣其昌洪休載揚敷明徳以王幽抽教鑰密紐釋綱澤流彌萬世惟法之光覩金儀勝天人來引乘駕龍十二頭五云流慶天開地辟日月正韶奏鳯儀和之應萬邦稽首稱天子聖

天下同文集卷四

欽定四庫全書

天下同文集卷五

元周南瑞編記

皇帝遣使代祀中嶽記

盧摰

皇貞厥符誕荷詒謀寅恭萬防人神具依曰若稽古以遣使者於是近侍臣布哷齊臣雅爾哈奉白金錦旛禮器香幣以至元三十一年五月十九日傳遽自京師至祝涓吉致嘏得翌日己巳奠於中嶽中天大寧崇聖帝諭旨少中大夫河南府路總管臣摯等上咸秩山川昭事神祗之意甚勅其思所以副稱臣摯等謹百拜稽首承詔旣謂摯汝文人今以守臣在列其爲祝詞其辭曰朕仰承祖考付托之重俯從輿議推戴之情夏四月十四日卽皇帝位深惟繼述先皇帝所以事神保民尢爲守成大事臨禦翌日制詔天下矣維神駿極卓偉嶽玆中土載籍以來禎祥光烈焯示萬世者不可殫記是用敬遣使者代朕詣祠惟神願歆景貺昭答鎭衛社稷阜康民物以鞏固我丕丕基亦惟肅恭苾芬以永永事神也明年攺元元貞三月十八日壬戌近侍臣諾海奉議大夫前功徳使司副使臣答理禡尅敵至如初禮二年二月十三日辛亥中奉大夫給事中兼修起居注臣瑪努勒衝素崇道法師臣吳全節至如元年禮知事臣張中攝土臣旣事臣全節謀之臣買奴謂摯曰上搜文揆典三遣使者走儀幣供祀事踐祚以及元年秩於駿嶽公皆與焉今滿代寓是邑而給事全節輩寔來將刻石以賁盛禮當有紀也摯拜稽首曰上聿繩祖武皇建有極致嚴祀典凡所以斂福錫民者方昭假於天於嶽鐘奇蘊粹畀靈臣鄰柔嘉惠直伯仲甫申式百辟明邦國將肅命以賦政四方於蕃於宣以翰帝室天子萬年令聞不已臣摯固𨿽蔑焉孔碩穆如之風尙當踶跂林野彊勉蕪陋虫吟雀躍形於篇牘聲諸金石以自附雅音之末況摯身親目覩者固宜特書俾有紀焉獲托名以耀永久使者之言不惟大神之所歆艶輿人之所觀感其在臣摯尢爲幸際也

代祀南嶽記

盧摰

大徳二年春正月中書舉世祖詔言禋祗古巡狩事甚重遣使代祀甚選誠意多儀以獲景貺甚答帝曰兪咨三公今揆典當秩海嶽河伯遣使者宜如中書言二月詔近侍阿都齊集賢學士大中大夫盧摰乘十乘傳走望中嶽淮南嶽南海崧桐柏竣事三月丙申至衡翌日丁酉奠於南嶽司天大化昭聖帝如元年禮加幣焉上臨禦五載聖治日躋嗣歷之初守文熙績民阜歲穰是皆戢兵祥刑輕徭薄賦所致其爲格神之休不旣大矣乎臣摯敢以聖天子事神保民誠敬之志金石玉衡以永南土戴履髙厚之心或以雲風雨暘一時適然爲奠嶽之瑞者摯皆不書是日臣摯拜手稽首爲之記

天下同文集卷五

欽定四庫全書

天下同文集卷六

元周南瑞編記

新修滕王閣記

姚燧

龍興卽唐之洪都宋之隆興世祖賜今名以封裕皇者也故辟省於是其治所及北始於江而南際於海三千里其俯而聽命者龍興南康江撫建昌袁瑞吉贑南安臨江南防韶廣潮惠連封肇慶徳慶爲總管府二十英徳南丰寧富南恩循梅新爲州八凡二十有八城又封裕皇母弟於吉北安王於臨江贑俾茅土相錯教令相及所以彊本固磐石也故龍興爲大藩於天下其基城爲閣乃唐滕王元嬰所爲王中觀察江西已一葺之韓文公記其上終唐歷五代宋不廢大抵非唐屋矣省臣見今風雨淩瘁榱桷腐落曰不治將傾乃請皇太后出隆福宮錢五千緡始爲重屋大其故制三霤七楹飛枅題節五筵崇七尋其勢則山出而雲飛矣落成之日省之三公與尹是府者各偕其屬攜燧登望江山數百里官寺民廬才萬區皆列之軒戶一觴相屬曰壯哉是觀皇太后之賜也今始落之而子適至宜爲記之燧曰中之後不知其防葺矣莫有記者蓋不敢韓亞也燧何爲者乃勇爲數百年人所不爲者乎然惜公不生是時也五帝三王以降能一天下者秦漢晉隋唐與宋六家其疆理惟唐爲大今世祖天戈所加正朔所頒南極於闍婆東至於倭奴西被於日入之西澨而北盡於人迹所不可踐者才三分有一地不足並也滕王爲髙祖支子而視裕王爲世祖元適今天子皇考其位與聖又不足並也觀察非有是省之尊所觀察地止於八州亦無有是二十八城之遠之眾葺者中特易所故敗非若今出錢隆福宮一瓦一木不階其舊悉毀而新之如是不變其名猶曰滕王閣者蓋不欲求勝於前人又以見皇太后之仁也於戲得公記之其侈甚矣當何如哉當何如哉今記者之遇閣之不遇也𨿽然事有可知有不可知由可知言龍興南去兩都數千里塗非乘輿所出尹府之臣圖閣上之亦必一經聖覽或者裕皇后在天從先王風馬云車遐狩八極過而一息者人則不得而知也

至元三十一年十月旣朢前翰林學士奉政大夫知制誥同修國史姚燧謹記

龍興府學奎章閣記

姚燧

臣嘗官外每聞詔下惟諭行省院臺宣慰廉訪轉運三司與職軍民之官讀已則還之中書或掌於行省院臺廉訪轉運而宣慰與職民者省治之職軍者院臨之故受其成文以行無有所掌三司中宣慰班最諭所及者猶無所掌況提舉學校五品居職軍民官下受其成文以行無惑也然其治必居宣慰廉訪所治府州教官聽其約束者其地與二司等此實世祖建元復故事也二十有五年始分降詔復江淮多士力役俾一提學自掌其一由是師生鼓舞相語以爲平日諭所不及一旦與行省院臺廉訪轉運者同有是掌卑於名而尊其實其職反若居宣慰職軍民者上自十三年平宋後所無北方人士聞之曰是豈獨無於平宋之後列聖玆降所無實興起斯文萬世之成規也今皇帝當寧首致意於學校焉分降詔如世祖而加密焉其宏綱曰聖人之道垂憲萬世其目則還貢莊學田爲釋奠養老完廟與師生之廩俾有司舉其才徳亦一提學自掌其一江西道儒學提舉臣黃謙亨龍興路儒學士友等相與謀曰至矣聖祖神孫之惠縫掖也復其力役旣富之還正學田以廩師生又教之俾有司舉其才徳又庸之士生斯時何其幸哉觀今掌詔者多隨印所歸祕之私家其完是六經閣表曰奎章鏤櫝而丹髹之錦韜而金鐍之職教之官日夕番直其下庶以遠防而致崇亦小臣報上萬分之一也請諸省臣省臣曰宜令臣爲記臣聞虞夏商周四代之書曰典也謨也訓誥與誓與命也爲體者六詔有其五焉曰尙書所請近於謨誕告多方鈞乎誥爲法於來玆則訓俾職教官恪以持則命先儒說典文曰冊在丌上尊閣之也今是重屋上以除風雨下以遠坌濕旣翼翼矣今其上豈不逾尊於丌孰曰非典也耶表曰奎章所以侈兩聖作之君作之師宜其風勵是道方千里之士使人人自飭責成徳達才於其躬

至元三十有一年記

天下同文集卷六

欽定四庫全書

天下同文集卷七

元周南瑞編記

江浙行中書省新署記

閻復

至元二十九年夏五月江浙行中書省新署成明年夏五月復逰杭省府防宴政事堂請記興造之迹於石謹按中書漢官名魏晉以來始攺祕書省爲中書省唐置三省中書其一也地位尊崇列尙書門下之右國初政尙簡古有中書之名而僚屬未備中統建元更定官制乃置中書總握機務尙書六曹隸焉又酌近代之典立行中書省分鎭方國荒服諸郡隸焉蓋古方伯連帥之任也王師渡江詔命巴延丞相行省軍中江南旣平遂置數道行中書省撫綏鎭遏之惟兩浙東南上游襟江帶湖控扼海外諸番貿遷有市舶之饒歲入有蘇湖之熟貨有酒鹽之利節制凡百餘城出納以億萬計實江南根本之地蓋兩浙安則江南安江南安則朝廷無南顧之憂膺是責者非股肱大臣威望素著鮮克稱任粵自政化更張今榮祿大夫平章政事烏瑪喇首拜玆命榮祿大夫平章政事阿喇卜丹資善大夫左丞趙仁榮中奉大夫參知政事特穆爾嘉議大夫簽行中書省事郭筠前後接武同寅協恭若夫內給弓兵外通海漕理財以經國勤政以綏民以至築圍田以備水平糴價以賑饑盜賊止息人安田裏以布宣皇澤惟謹先是省署居亡宋之祕閣屬有回祿之變今福建行中書省平章政事史弼時爲右丞共議作而新之杭州路達嚕噶齊斡齊爾理問官栁澤寔董其役度材於官傭力於民規制有經工用有節閱數月而後畢前逮政事堂爲發號施令之所後爲便閣以居八座左右二防爲郎幕東西二廡爲掾吏捨旁起兩公廨一爲理問所一爲鎭守萬戶府中堂有甓棨防有門宏敞壯麗視舊有加焉愚聞古者堂室座右皆有銘所以陳箴規示儆戒也省府以臺鼎之重統治三吳生民之休戚系焉中外之供億賴焉東南之安危寄焉勿謂玆庭距京師遠甚慶賞刑罰得以專之洪惟聖天子明見萬里之外愚願居是任者入門踧踖如趨文陛之下踵堂祗肅如侍丹扆之側威顏咫尺如天日之在目玉音諄誨如雷霆之在耳相與兢兢業業正已以率天下安靜以致治功協和以熙庶績一善未宏思務舉之一才未進思務與之一獘未除思務去之俾三吳百郡之民以至海隅遐陬咸被維新之化歲樂丰登域躋仁壽異時述職天朝褒徳賞勲薦膺寵渥新之又新煥然宜自作省新署始先民有言詢於芻蕘勿以老生常談而棄日新之功也

髙麗國大藏移安記

閔淸

昔甘蔗氏初成正覺普觀一切眾生具有如來智慧徳相但以妄想執著而不證得因起大悲欲以佛之知見開示悟入然機根萬差不可以一法而度故出廣長舌演種種法四十九年無說之說洋溢乎大千無非應病之妙藥也於是有經有律或顯或密分則爲五教合則爲一法及乎佛日旣沒諸聖繼作發揮奧義文而成論如是三藏自漢明已來波及於東夏者並諸傳記無慮六千餘軸是所謂大藏也若比龍宮所藏則須彌一塵大海一滴耳然法無不具願無不遂凡人天富貴大小湼槃莫不由斯而出則三界中所謂大寶者能有過於是乎惟我國家專慿法力創業垂統歷代嗣王莫不克遵前典式至於今休由是大藏寫成者有金字銀字墨字印成者有遼本宋本鄕本鄕本則現有流行之板故內外名剎靡不有焉南嶽鐵山和尙稔聞海東山水之勝欲一觀覽而本國道俗想望其髙風者有年越大徳八年甲辰秋因受諸公之請浮杯而至閤國尊崇如見佛日瓶錫所止四乘如雲隨根適器咸防玆澤若非古佛權現疇克爾耶師因防化到江華普門社見藏經三本問其來由曰二本乃往古君臣所安一是今奉翊大夫知密直司事軍簿判書上護軍許評同瑞原郡夫人廉氏了因所營也師喟然嘆曰往者志不可奪今者意或可遷也譬如鑿百尺之井者牢閉而不肯惠人則井有何功哉得如意之珠者深藏而不令【闕】則珠有何徳哉今此藏經𨿽或披轉似不能及【闕】何異閉井藏珠者乎彼江西宜春之大仰開山祖師曰小釋迦粵有梵僧禮祖曰我來東土禮文殊卻見小釋迦由是得名祖嘗記云住此山一紀者是吾再來而雪巖欽公住餘一紀果符慧記予曾以己事參叩嘗防啟迪且示以偈曰拈起集雪峯上月人前拋作百花毬今𨿽爲古人想之如在現住者亦欽公之子也地靈境勝代不乏人但以寺經回祿法寶有缺耳倘減一於此補彼之缺則豈非開井於八達之衢置珠於輪王之手乎許公聞之喜若發防尅日將付歸舟欲事之與彼山不朽請淸爲記予辭以非才且病繼有和尙請書辭意懇欵淸於師戒香亦有一日之燻不能獲已忍病操毫聊識其事於戲普門在大虛中一微塵耳而所藏法寶大千經卷也若非慧眼明見破塵出經則許公之九仞功山未免一簣之虧矣況彼仰山號爲釋迦再來之地亦中夏之靈山也我和尙雪巖嫡嗣亦釋迦之長子也因其言使斯經傳於斯地則靈山一防復回今日其所饒益可量哉則許公之獲勝功徳又可量哉𨿽在見聞亦可爲慶者與大徳十年丙午九月日記

安福州學新鑄祭器記

劉坦

大徳甲辰秋七月安福州學新鑄祭器成教官率諸生觀於堂上旣乃藏諸禮庫設掌器一員愼其出入凡爲簠若簋各十爵十有五坫如之六樽惟犧象各一杓如樽之數餘四樽各一並罍洗鑪缾爲七十一皆銅也鈔費伍伯有奇蓋自開禧丙寅遷學迨今百年物久而敝莫有諮省春秋捨奠隨時繕補知禮者以爲詬蘇侯旣宅牧視頖宮加重未幾王侯來贊郡治首相與言曰器皿不備不可以祭矧非求舊惟新議克合亟召冶鑄氏按圖考古盡發養士餘財以充其費不足則於二侯取具焉逾月釁成行且有事於廟滌濯告潔先聖先師洋洋臨之在上或曰古器有用玉者禮之玊爵是也有用角者記之角散是也簠簋字皆從竹笵金爲質何居余嘗觀集古錄不但龔伯之彛伯庶之惇亦有叔髙父之簋則器之用金三代時巳然矣於今夫何疑惟是事也二侯協成之職教者與有力焉坦舊諸生俾記厥始不敢以耄辭

天下同文集卷七

欽定四庫全書

天下同文集卷八

元周南瑞編記

臨江軍新諭縣學大成殿記

劉辰翁

諭學丙戌之修禮殿爲大教官吳鳳孫以丁學諭敬直來請曰老生無能爲於鄕黨視前楹碑宋紹定戊子李侯仁任所修也於今六十年矣柱崩梁壞風雨巋然乃乙酉十月廉部眞定趙公秉政旣定先聖弟子籍百又二十人復其終身常調不徵縣旌別有加命修學於是令丞簿尉各以其力爲倡士之經營勸相者奔走來防月三朢而功畢廟辟丈餘櫺星翼張越佚舊貫夐焉出於震蕩殘缺之後蓋勞於創造而大於興繼鳳孫則承乏視成而已此部使者奉宣之實意而諸大夫邑人學愛之大誼也念於玆敢請余惟是邑名公多士非猥遠凡陋者之所敢及旣辭不獲則受言而載之於篇道猶天也凡干戈潰亂之出於宇宙如雷霆風雨危不可處而天體霽然不待明日光復其舊必歸於禮樂情性道徳風俗如使古聖人之所以爲天下國家者不用而一出於兵與刑則民之類滅絕矣孰非命也由周公而上千有餘歲命世而爲君由孔子至今亦千有餘歳命世而爲儒君道未嘗非儒儒者實輔是君以明其道故誦堯之言行堯之行是亦堯而已矣誦夫子之言行夫子之行是亦夫子而已矣居敬行簡以臨其民南面之夫子也敬事而信節用愛人千乘之夫子也一日無是道則國非其國矣而儒者猶歉然曰不用道未嘗不用於世而世有無用之儒代之所以絕續存亡民之所以死生利病特系於理之是非而不在於人之用捨得乎道而爲天得乎天而爲命道命一物也古今一日也道在是則夫子在是夫子在是則君道在是故事道如事夫子事夫子如事君記曰能爲師而後能爲長能爲長而後能爲君夫子教爲君者也律有煩有省令有遷有攺惟經之爲訓毋敢畔是故春秋者撥亂反正萬世太平之書也利欲之橫流也甚於洪水然平成之後不聞復有洪水也由今之俗望春秋猶治世非春秋之世治也所以爲春秋者治也刑之而有不懲也兵之而有不遏也君君臣臣父父子子受之天爲中國受之王爲嘉師必有推明人極之立與天地並其效常得於世教之所不及而後知今之致治者容有未盡昔之暫廢者本未嘗亡也夫視學告朔豈直觀美哉諸生低徊習禮具瞻冕服其亦思夫東家之匹夫陳蔡之環轍時君遺之鄕國違之而所以致此者亦其遁世無悶不怨不尢屈於一時者爲教萬世故必以迂晦爲世守阨窮爲家法而況上之人優重之作成之當路簡拔之著定之閤邑茂異之顧其踽踽涼涼一或不能專志於道而終安於命則所以爲天下國家者又未見其有可望而天下國家亦卒若外之者未必皆世之咎也余旣言三代餘民受罔極之賜於夫子者又欲陋巷時賢以身之貧賤學其爲夫子者蓋進取之事不在科舉而在學術與人品此世道之古也孰非命也儀封人語二三子雲天其或然者【闕】

紫薇書院記

王夢應

東南書院毋慮百數多賜額賜書紫薇創晚獨未賜亦未有田廩士故山長列部缺過者弗顧邑校領焉其棟宇城極南依山瞰江瓠落孤寄乃者化兵燼假進士莊寓其名士散業荒講席不見其後有以莊入書院爲田若干前學官市民居莊右時方復儒又旴江余公任乘廉使車行部凡前之戾儒者悉誅且起前撫州崇仁簿陳君中子長紫薇君曰此鄕人士講學地寓不便請新之乃計程出力乃慮材命陶經始庚寅八月落成十月不煩公費毫髮殿堂門廡上下瓦甓俯仰秩秩如見闕裏余惟與時講學如三代惟石鼓起唐鹿洞起南唐餘皆三百年之故凡舂陵關洛湖湘武夷江浙書院卽冠弁象設稱大講席當時渠渠欵欵竟以誰爲風雨雷霆之後使人思孔曾思孟於無窮獸壙水下更逺更甚夫能使人心一日見仁義禮樂之懿世道百年有勝殘去殺之盛其道端在講學乃心胸異歲月遠後之視今今之視昔終或不然何哉周漢以下爲三國六朝爲劉趙石趙爲秦建元爲魏永明又爲數百年唐宋君臣事行師友道遠皆隨世有學皆隨輕重精粗有成吾黨之士盛時之初不勝宇宙民物憂責以爲猶夫一日則焦然蹙然不得於天地者免夫夫數畝之宮通天下似之旦旦深衣立乎此者所以不徒生於今之世也君以一人之力爲鄕國百世之地難矣謂講學於此時也然則君明經才進士用世當偉然【闕】

大藏新增至元法寶記

趙璧

金人夢漢象教以興白馬來東龍藏斯峙若稽古伯益山海述天毒之國偎人而愛人郭璞謂卽天竺浮圖也偎愛蓋大慈之義是三五之世其國已名東方朔昆明之對系其後矣劉向傳列仙敍七十四人在佛經佛經之稱昉見於此至三國六朝迄唐而文字富又自唐迄五季及宋而議論長惟我聖元祖宗以仁立國其道胥契於是尊崇信慕有隆於古而西域異書種種而出帝師國師譯新采舊增廣其文名以至元法寶刻在京邑流布人間江南去萬里而遙傳持未徧松江僧錄管主八翻梓余杭凡諸路庋經而未有者許自裝印藏教以完防其部得一千四百四十總其捲得五千五百八十有六與髙駢所記五千四十八卷云者眞若有羨考之信史梁武總集於華林園中已及五千四百卷隋志所載則凡一千九百五十部六千一百九十八卷較今爲部四僅及三爲卷十不見一厥後無漢壇之異夫何爲數不逮於昔遂言增廣於今耶吾聞有大經卷量等三千大千世界藏在一微塵中而西土華嚴殆不止百千偈頌仿是而推又可部帙計哉鹿苑金河四十九載橫竪其說遽曰於是二中間未嘗談一字香智國子荷法東驅一花開芬遂有今日究厥大防又謂不立文字直指人心後之人因其直指了所未談知一大藏教是个切腳以此遮眼以此照心會有言語道斷心行處滅而筌蹄之者皇恩佛恩一時俱報不然塵剎熾然編集等百億須彌盧則何益矣朂哉禪流毋負流通之意

天下同文集卷八

欽定四庫全書

天下同文集卷九

元周南瑞編碑

聖元重建南泉山大慈化禪寺碑銘

姚燧

皇慶之元普蓮宗主明照慧覺大師慈昱書遣弟子嗣瑞嗣泌敍南泉山大慈化寺爲臨濟十三世孫普庵印肅所基以勝國乾道己丑示化旣累諡矣至皇元大徳庚子實百三十一年昱再爲之請諡於朝成廟制可卽以其年大徳者加舊諡寂感妙濟眞覺昭貺之上其褒其徳無以侔大視昔八字猶爝火之當皎日黯不輝矣又敍寺火於至元壬辰之春主僧去之府縣且僚合諸山髙徳請南源山廣利萬安正叟禪師紹中經理其費後四年乙未昱始繼席修復完矣當是加諡之歲再火再繕治之逾紀乃成且錄劉必大爲國博應奉翰林文字翰林修撰提舉湖廣儒學所撰加贈大徳禪師萬佛寶閣圎堂普蓮堂普度橋袁士趙璧之橋墩吉士宋處仁之昭烈廟與主仰山太平興國寺佛鑑大師希陵之壽山慈化寺與主南康開先寺了萬之天竺圎通殿及昱自爲髙麗金字經諸記丐燧曰以是爲迹銘之寺碑爲讀盡捲漫不知位置何地乃詢瑞輩俾圖示之而統其要寺蓋距州百二十里蓮蕩橫前三門之內對峙二塔儲金字經左右鼓鐘二樓中拱二殿相沓前曰普光明以事佛後曰定光以覆普庵塔次萬佛寶閣雨華堂達本堂圎堂樓下祠武安忠靖兩王武安之爲關侯者世則知之忠靖爲五季漢周張翼佐南嶽者世則莫聞廡以周之門左右則東西藏殿儲經三藏自余齋閣方丈香林書院月臺仍普庵之舊爲大圎堂諸小殿僧寮賓館倉庫庖湢再廡周之凡三重中兩廡皆重屋凡千四百楹南泉之山環其外盤盤如城天竺圎通與昭烈皆在西北黃圃市香山之間昭烈則忠靖原廟普蓮堂與橋則在洲中堂有亭閣廊門橋堂隆興吉瑞鄂潭東西南北通塗石墩十四跨江中貫而梁其上有佛閣鐘鼓樓與普蓮各五十楹亦大役也役大則不出已力之獨其攻金攻木攻石陶冶髹漆防繪百工無一可後又衣食其徒多至千人若是其眾也眾則用奢而寺無寸田以自業惟恃昱之言出化行鼓舞作興於江湖西南方三千里地之民最歲施入多至中統楮泉千以計者百萬有奇而佐力操畚鍤具薪爨者猶不與存何修而臻此哉謂普庵澤歟何前乎此學佛之人不能振舉至昱爲人心服而勸趨於事者非直其才致然亦有道也且人之情能勉志專力於一燬之後再燬則弛而怠焉昱不加退規制益侈輪奐益媺易曰神而明之存乎其人豈不信哉𨿽然猶當上求其所自西方之教行中土也漢唐而下正朔所及有遠逾海國若今日者乎星羅棊錯小而鄕縣大而府州爲佛宮者何啻萬區爲其言而遁迹空門者其徒又亡慮百有餘萬列聖爲制不雜民版又屢降璽書禁人無侵覬其產驛傳不宿官物不儲飲食燕樂不聽肆筵囂雜於中其崇禮而保佑之已至矣皇上又以司是僧爲正錄者衣食百需取足諸山虞日繭絲使就困削爲罷黜之歲一再誦經五千四十八卷天下何啻千藏集披緇之徒散幣饋食果茗膏燭之微一出公帑人又別加賜焉是舉天下爲徒百有餘萬霑浹恩波無有一人或遺也於戱昱所以能就事功與人之風行艸靡樂推與者豈不亦乘是機偶是時哉予儒者也文乃儒之一事言之不文則行之不逺昱其有見乎此逺以求予予惟浮屠之書防歸奧妙其徒自非警頴童而習之白首不知其原矧予平生未踐其域不嚌其味者茍剽而彊爲之知終亦膚近而多所謬失適爲自欺且欺人以速專門者所訾韓子嘗曰如欲聞浮屠之說當自就其師而問之何故謁吾徒而來請予知守此故不敢效必大之博洽爲浮屠說探其懷以與之祗屢書其善興而教日夕祝釐上酬帝力下昭祖徳者而詩之其詞曰

普庵肅公僧中之雄由篤其道爲世所崇遇有潦熯爲民祈禴曰雨曰暘罔不時若眾向其化爲新攸居日月幾何云屋渠渠尋復示寂其在勝國八言用褒節惠巳【闕】去世攸逺傳之昱孫猶以哀榮上敷帝閽於皇成廟閔其克孝不斥異代加諡有詔維玆大徳表歷紀年不惜【闕】之其仁普天肅由是名充塞普率𨿽昱於藍未敢曰出作室燼余田無菑畬人以賄來如取如攜伐材赬山鑱楚窮石百工鼎鼎孰後爾職杵之騰騰斧之矜矜眎址相方其直引繩楹以負棟寔千四百丹漆之塗如翚斯赫嘗觀有司鉅室責爲有書以徵有罰以隨人將趨事憚貽已勩巧爲避逃猶幸不至於何浮屠無罰與書視所欲爲諾不待呼功成不有歸之其祖於橋殿堂必字以普倡其徒千釋言日宣於以祝釐天子萬年天子萬年期昱孫子有來原原世受其祉

天下同文集卷九

欽定四庫全書

天下同文集卷十

元周南瑞編碑

湖廣廉訪使題名碑

劉辰翁

春正月而歲新人情攺飭修潔必無肯復仍其舊者重天道也故湖南肅政廉訪司之題名始此肅政廉訪司者至元二十有八年以按察司玩廢更其名首選當世人望有風力者爲之觀聽竦然如霆行空必將有所滌蕩震勵至之日列城肅然湖南帶嶺嶠隔江漢地大去天遠地大故難治去天遠故不盡聞今其民安俗便不待愬而救貪夫逺利知恥𨿽欲假一二以徇而厥罪無由又如秋之爲令行於艸木巳而惟見天髙而气淸潦霧俱盡自亦不知其所以然者於是廉使之建逾年矣伻求文於廬陵以爲之記重新制也按春秋未筆削之前楚有檮杌專記人之惡夫子以春秋易之而義著於春秋湖南故楚貪利之地昔也如檮杌而諸君子之肅也亦如夫子之爲春秋恭惟聖天子之命則有辭矣且按察猶廉訪也而必易之而肇揆之曰肅如加冠彌尊豈貴名哉顧諟之矣按察者日求人之過而肅政者先正已而已矣漢萬石君家不言而令行小不釋意子弟至無所容措況立乎百官庶民之上不見其形視其影所謂不怒而民威於鈇鉞者豈可以旦暮致哉意必有出於擊斷斬伐之外矣方諸君子之來也湖南之人相與聞而喜曰是嘗爲某官者在事之諸賢又必有聞而興者曰是嘗以玉雪稱者則亦不待褰帷正色攬轡揚聲而不仁者遠矣此其想見丰采隠然而在題名之先者也他日之奏事而歸也都人士聚而觀者不又曰是嘗爲湖南廉訪者夫使天下移風易俗回心而向道者其在斯人乎此其屬饜厚望藹然而在題名之後者也吾江西人也昔者得之徐公子方焉曰是嘗爲湖南按察者是嘗爲湖南按察而肅者是碑之立鏘然如子方前後聯裾疊佩鳴玉相應不知其亦萬一有能爲江西來者乎獨後我乎蓋願言不獲如見其人

天下同文集卷十

欽定四庫全書

天下同文集卷十一

元周南瑞編碑

華陰淸華觀碑銘

盧摰

大華維嶽頫崧瞰岱培塿天下山山多嵌巖峻峯恑石水多飛瀑駛湍樹多柏松栝檜杉櫧土田上腴與九貢雍合種宜良麰嘉谷其艸木知方術志服食者能采掇以供靈餌奇品其民好老氏言有漢文景相國何參涵靡余俗其巓明星玉女諸峯古列仙之所往來故其下多黃冠居中峯之麓曰雲臺宮址東峯而觀者曰淸華巋廈屋於灌木叢薄間仰髙爲適必之雲臺淸華規制殺隆雲臺蜿蟺紆余而擅登望之勝鄕予自秦移洛懼暗劣不任郡寄宿畱於華容渭南壖隠者郝氏凡在月時道介主捨生徜徉雲臺覽略天寧欵白雲紫微之扃過華嶽觀酌醴泉醊玉女以造眞常之宇窮探幽討得淸華焉予遨淸華屢矣每之焉必自郝氏遵行畎澮徑通衢而南陂陁起伏樹林防迷雜英野蔓轇轕聯綴雞犬之音喔嘐狺嚨迆墟曲旄耋稚乳痀僂提攜於荊扉棘楚之間始則熙然以喜復然疑得無山靈善幻斷武陵仇池挈之華以境於淸華也耶旣盤壑陟阜而至則徘徊徙倚縱目八極渭流騖東入於河中條欲西馳馮翊沙苑之野平蕪防樹漠無際叢祠防防樓觀切雲霄俯接邑聚阡陌防井如畫蒼龍騰空仙掌下招飄飄然有乘虛禦風之想髙嘯孤詠磅礡宇宙不覺日之夕也主是觀者鏈師張姓名曰志希其字望之其術得之養素養素得之無礙無礙得之丹陽丹陽得之重陽重陽得之象罔無礙田姓元普名子和字無礙號也幼服道士服入秦耽悅山藪恬夷朴素气拔倫類旣遇至人以全其貞丹陽之歸海上無礙侍行畱庵於華承師訓也逰方所得取友必端於是王姓居中名者晦迹業履號稱有道煦濡求聲蘭襲玉琢切乎其相資薰乎其相成居中之蛻田復東邁遵海以印術丹陽參契劉長生神山而還無礙之道標望關中矣弟子殆千餘指以居隘不足受眾南其居裏所裏曰小堡墅曰王墅土膏墳埴地勢敞爽其主王氏以無礙之樂之也歸以其地叢力徙築其興歘焉崇構睟象旣翼孔嚴列徒之序休賓之舍庖庾庫廏圃畦之類井然有條無一不具謂之南庵畱迹未防上徵及期夫綿用谷神先後天地奚贅於儼冠履敷言筌而詒其徒神委形以慫世然眞粹之精見諸物化者亦靈異哉元命維新仁物尙卽無礙之號冠以慧照追贈眞人田逝金季庵燬於兵養素復之踵武前模無替其舊閱紀而後有成昔之囿蓬藋址蕢礫者翚題節絢丹艧矣宅狐兔場樵牧者環簮裾鏜鐘鼓矣淸和尹君名庵曰淸華後因名匾觀其庵者貞常李君養素姓毛氏道行大槪與夫淸華肇基再造之緒儕素之厪者凡八人記刻詳焉素終希嗣淸整肅括幹力裕然益崇增睟斥廣田疇丰積饒蓄倍蓰先業趙尊師者志堅其名號曰通眞與咸希績趙姓敬信名者實左右之蓋予見聞淸華者如此元貞丙申予滿河南卽移家登封崧亦多隠人羽客之所棲托間仍其徒經丘緣崖周章跌宕抵掌言論極海內名山水之區未嘗不西望悠然亹亹淸華時也歲雲暮矣志希敬信犯栗冽跋嶇嵚發潼華出崤澠往返千有餘裏東抵洛汭又東逾轘轅訪予於山中曰昔公寓華不陋淸華不野希輩頻枉後乘以寵丘壑旣貞公之詩於鐫惟是淸華田渠毛彠日登其隆庸次於希藐焉希也觀水無術負薪有靦顧於前人經營敕藏之謹期待畀予之重夙夜憂惶圖維副稱徒玩歲愒日竟不能一發又嗒焉兀坐不求之昭代篤古修辭善言徳行不移流俗者揭兩師之懿將遂沈冺無聞希咎責逾不可逭倘夫子不靳貽之文亂以聲章裁葛天氏之謠頌諧軒轅之律呂希則持以歸醮靈皇祖奠師眞也擇善步虛者歌以格神然後樹碑無爲之庭式耀今古豈惟鍰希之愆淸華慧照而亦相與不朽矣予惟今之老其流全眞其學者防人能退伏沖漠守雌用晦下後其髙先果於師說以合乎吾子顏子實虛有無者誰歟能矣能尙文悅古道不庸骩俗者誰歟求如之人也久矣望之望之詩不云乎彼美人兮西方之人兮又曰惟其有之是以似之望之望之鐘者然耶【闕】所得耶𨿽然予非其人也子無以應其求也予有激於中也予不獲辭也旣述其事復凖楚人詞太乙司命諸神者系之辭俾後擬騷學仙者交有稽焉無礙趙城人養素平陽人志希秦人記淸華者奉天陽煥然今文其碑者涿郡盧摰其詞曰

曩恭皇之渥命兮返周原於載驅將稅駕於洛汭兮乃東遵乎少皞之墟旣儃徊以翺翔兮賾貞人之所廬澡蘭湯之芳潔兮饇沆瀣之餔被虹霓之奇服兮英云連蜷以承車騑蒼螭駟素虯之蠖略蚴蟉兮鸞鳯翽翽其翼予挾關尹於巖之阿兮求柱史之焉如羨門肅以摛言兮趨王喬之飛鳬摶扶搖而上九萬兮羌六月之一息彼蜩與鸒鳩兮搶楡枋於丈尺夫微心於大空兮卽無礙之貞宅麗其所以棲神兮亦猶抱一者之營魄火昆岡於曠塵兮孰職牉乎玉石化榛莽而金碧兮疊嗣之孔力擊鐘兮考鼓靈皇皇兮來下丰隆導前兮從蜚廉戒羲和爲之禦瑤席兮雕俎蕙肴兮桂醑邀廣成兮崆峒來浮丘兮縣圃驅厲鬼兮四裔遂嘉生兮九土民欣欣兮阜康紛穰穰兮靈之祜穹堂兮邃宇華之祗兮訶護壽吾皇輿兮終古

天下同文集卷十一

欽定四庫全書

天下同文集卷十二

元周南瑞編序

送暢肅政純甫序

姚燧

歐陽子爲宋一代文宗一時所交海內豪雋之士計不千百而止及謝希深尹師魯二人者死序集古錄遂有無謝尹知音之恨嗚呼豈文章也作者難而知之者猶難歟余嘗思古之人惟其言之可以行後爲恃以待他日子云者出將不病夫舉一世之不余知也今乃若是亦以有知者爲快而失之爲悲歟余冠首時未嘗學文然視輩流所作惟見其不如古人者𨿽不敢輕非諸口而亦未嘗輕是之於心也過而自思人之能者余操慮持論且然余不能之何以勉人無嫉賢之譏乎年二十四始取韓文讀之定筆試爲持以示人譬如童子之鬭艸彼能是余亦能是彼有是余亦有是特爲士林禦侮之一技耳或謂有作者風私心益不喜以爲彼忠厚者不欲遽相斥笑姑爲是防言以愚之不然殆鼓舞之希進其成也自是防恥益作旣示之人且就正於吾先師先師亦賞其辭而戒之曰弓矢爲物以待盜也使盜得之亦將待人文章固發聞士子之利器然先有能一世之名將何以應人之見役者哉非其人而與之與非其人而拒之均罪也非周身斯世之道也余用是廢作有亦不以示之人矣純甫自言得予隻字一言不棄而錄之又言世無知公者豈惟知之讀而能句句而能得其意者猶寡嗚呼世固有厭空桑之瑟而喜鼓缶者乎然文章以道輕重道以文章輕重世復有班孟堅者出表古今人物九品中必以一等置歐陽子則爲去聖賢也有級而不逺其文𨿽無謝尹之知不害於行後猶以失之爲悲下下之外豈別有等可以置予爲哉則爲去聖賢也無級而絕遠其文如風花之逐水霜葉之委土朝夕腐耳豈有一言防乎古可聞之將來乎純甫獨信之自余不可不謂之知己足爲百年之快恐純甫由此而取海內不知言之非也然純甫寔善文其不輕以出者將以今爲未積而至於他日以騷雅末流典謨一代乎將恃夫蒞民旣爲循吏持憲旣爲才禦史富民又爲良大農道行一時無暇於爲言乎豈以世莫已知有之而退藏於密也由積而爲書他日與道行一時無暇於言則可由莫已知而不出若予也𨿽不善文而善知文則純甫爲失人矣今以農副行田隴右於其別也敍以問之

天下同文集卷十二

欽定四庫全書

天下同文集卷十三

元周南瑞編序

送段郁文序

劉辰翁

郁文段君以東平書生爲吾州知事數相過論文說詩气相同甚善然北來馬上君獨守文飾吏視書如律得不迂滯疏廢吾南士政坐此他日聞某事某事彊人意必郁文郁文及甚剛難事之長防茸枘鑿鮮不決裂敗意君從容其間能使曲就條理感移變化而人不知亦由其審細不倦而又平心以觀理微言以達意故侃然獨立而弗忤使專政得民不愆於素所爲講畫詎止此吾平生觸事感憤或急欲語不自達𨿽消磨至盡終覺激至梗塞故知爲郁文者難也吾州事紛糾百他郡語言成市吾閒居絕物猶有議其傲病其貞者罪不可亮故知爲郁文者難也惜也君去我使我無益友以文過使吾民不得豈弟以遡獨有一於此推此心事長上位宜得輔推此心事君無遂事而諫物之防利者當益廣而予獨不得不闕然者郁文不當獨厚我也嗟乎復有虛心好問如郁文者乎蓋顚倒羅列之餘而皆君所自有也

長沙死事本末後序

趙文

嗚呼丙子之事長沙郡死事者不可勝數其大者帥肯齋李公芾總漕泉巖鐘公蜚英不至一時溝瀆如趙府園池赴水死者數千運司園樹自絕脰者如偃仰累累城破日城中無虛井而家自相屠縱火焚屍者比比而是圍城三月死鋒刄死矢石復不知防千人是何楚之多鬼雄也抑聞其死而無名以傳者旣可悲至如泉巖鐘公死而不得名更得謗𨿽公心事上通於天自靖自獻於一祖十四宗者浩然無愧怍天下後世之知與否非所計然志士仁人殺身而不得成名閭巷小人但見其迹自爲臆說知其事者復坐視不爲一言曰何預我事如此何以學士大夫爲余得李君元美所爲長沙本末載公死事甚悉元美在圍城中親見公死非他人傳說者比則又曰元美公之婿論出於其壻誰能信之計公是時所欲爲預謀者不過心腹數人數人之中生存者無防幸而有一元美親見其事述之以語人則又不此之信而閭巷臆說之信亦眞昌黎所謂不樂成人之美者矣余毎見長沙士人嘗在圍城中者以李鐘二公之死問之往往有能言者大抵與元美說合公生平以人物自負亦頗好奇其死而得謗亦好奇之報也太史公言臧獲婢妾猶能引決長沙一城人引決者何限豈以公之勇而不能求一決而死自以爲賢於溝瀆公之止如此而不知其事之難計之左以受身後之曖昧也夫所貴乎昭讒雪枉悼屈哀窮者謂其拔之曖昧而光明之也若肯齋之死則何俟乎言程嬰曰死易立孤難爾公孫杵臼曰子彊爲其難者吾爲其易者請先死悲夫使程嬰之事不成亦孰知嬰之後死難於杵臼之先死哉觀肯齋之告泉巖曰芾老矣不能爲此公善自圖之萬一事成芾爲厲鬼相助此與公孫杵臼自爲其易而使程嬰爲其難蓋相類泉巖之事不幸無成使其得如豫讓一擊衣而死誰不快之誰謂公之死不光明俊偉哉公倅廬陵時寔提督鷺洲書院余以諸生間得見頗以文字見知未防則公去廬陵矣非深交也竊獨悲公盛心大節不表見於後世故書之元美編後公之精神往來霄漢之表未必不聞吾言而猶然笑之也至元癸巳十二月前太學進士廬陵趙文拜手書

天下同文集卷十三

欽定四庫全書

天下同文集卷十四

元周南瑞編序

送郭肅政安道序

姚燧

書有道有體有勢謂爲大耶周官則班之六藝謂爲細耶次之禮樂射禦難耶舉天下之人孰不爲之易耶則曠一代能名世者不數人若是者亦未可以細視易言之也斯其道也其體則有篆隸艸三等本而上之艸出隸隸出篆則篆者書之源或曰隸而下有正走則曰唐湖刺楊漢公跋幹祿字書以顏魯公隸書爲盡鐘繇之精能則正者實隸也其勢則有拘有放篆譬則弁冕端委之人將執事於郊廟於於其趨縮縮其循周旋則至圎不能加規折旋則至方不能過矩隸則常服燕居不可以多拘家人視以爲嚴君而亦不可少放艸則雄勇武夫纓曼胡而衣短後挺矛運鈹進踴退躍橫入旁出頓挫起抑揮霍斫拂極其放而惟吾意之所至焉然爲是者𨿽出乎手而心爲之師心拘亦拘心放亦放未有心放而能篆心拘而能艸勢必至理必然者也走嘗觀今爲篆者無枚舉其誰求一蹴而可臻古人之閫戺者則郭肅政安道一人焉耳夫曰爲是拘藝則心存而不放豈不防於克念作聖者耶視走之惟事乎艸心放而不知拘者逺相萬也安道號西埜好學而善文無乎是則書不能獨振耀今之世矣將別而糾郡於嶽敍以問之

送易數梁生序【並詩】

李謹思

易堂梁氏丁挾數以遨求詩若文歸華其堂屢質於予予曰嘻乎而將歸乎而誰與歸歸有方乘焉有鄕先生焉習其讀問其傳不知其人可乎某也漢上某也梁溪其於易也醉心焉平生脫稿神爲護持硯池筆冢靈气浮動至於今不死公宜避堂以捨之潔齋十旬四無人聲函吾詩亂以商徴其趣虛而一其音淸越以長若恍若惚若或感通從而端拜俟命焉若或夢兩翁鑿其方心納以神防厥惟休符厥學當大進詩曰

羲皇去我久無地供冥搜妙言聊云云遐瞻莽悠悠晨薌展瑤匣夕炬橫牙籌爲言古龍不隔風馬牛向來實地人亦企空中樓居然神界敞倐爾飛先遒寥寥北學余奕奕東家儔叢書擁西洛挾防行南陬芟荒出邃景決湘延淸流事當艱虞初功與經濟侔靈蹤逓蚴蟉逸響遙飇颼何當夜半期彊作三日畱三燻奉談塵再拜停歸驑盤礡了卓濶抉擿窮微幽爲天補閏餘與世懸春秋時傾付墮甑運值仍虛舟不聆車馬喧賴有逍遙逰千歲我幾傍兩翁公屋頭城古鶴方還山深虹更浮物化難重尋客行將小休筳篿擬吉旦椒桂隨嘉羞遺子送迎詞非翁誰諒謀

天下同文集卷十四

欽定四庫全書

天下同文集卷十五

元周南瑞編序

送防古荊教授序

趙文

古今書殊文一貨字也黃帝帝嚳髙陽商周之貨齊莒之刀凡十三文一金字也古幣黃帝貨帝昊帝嚳金商之鐘周之鉦晉之鼎凡七文蓋古之書特以代結繩有文無義其依緣意想而取象皆古人所爲爾吾嘗疑國書本於梵書華以一音該一字梵以一字貫數音其左旋其偏纒其橫綴皆有今國書意華有象形之文梵亦有之如歲之爲縛是也其二合三合四合而成字皆字母所生華嚴經載善知眾藝童子得菩薩字智已有四十二字字母之說故知國書似出佛書也今天下言佛之言字佛之字吾佛國之民也防古教授眞定荊飛卿精於國書初丰城旣攺富州頒州印用之且十七八歲飛卿至辧之曰此撫州非富州也然後州請於朝而攺鑄焉富州印字荊教授始飛卿教授於此人人愛其和易可親吾極欲從君學奇字恨老矣

送黃觀樂連州學正序

劉將孫

往予將入閩與觀樂遇東湖之上觀樂慨然有歸志予彊之小忍觀樂掉頭不顧曰吾館谷幸不乏徒爲諸君甘言飴我使我在此如雞肋予復上下前輩出處遇合以窒其意去四三年予歸自汀聞觀樂奉省檄爲連州學正相見復愀然曰吾歸休矣問何故則具言連遠諸不便狀今年方厓蕭禦史別時約爲金陵來訪治行而方厓遽盛年去我念平生知已初出山也惟是公之故今其已矣初遇處復爾吾本色止合教書爾三誦後山妾薄命篇相視澘然復示予以其祭文詞指尢哀予爲鄕舉先進魁大學第初筮掌教連州今以州不設教學正教授等耳其亦不可少也觀樂誼髙而志遠殊不屑焉惟斯人斯才之日老也則張皇連州之美倡其親若友而道之以言曰陽山天下之佳處也山水之勝昌黎固以爲有名平生作記惟燕喜亭與滕王閣而二劉夢得以炎州之涼墟則與中土無異張南軒賦爲八景則又與衡湘抗衡唐之劉韓後來魏公父子皆嘗居之若東西州繁富雄麗則有之矣人物地望無是也君所爲不足者特夫人而得所宜乃鬱鬱居此抑吾聞之無味者其足味者也地𨿽僻必有善士道𨿽遠未若昌黎夢得之所爲來學𨿽少廩稍薄亦未必無一囊粟也率其父兄朂其子弟友其賢士大夫飲水而讀書觀山而訪古安往而不得吾貧饗儉有餘福用寡無遺責擅淸事足盡興以此視彼豈不足味耶抑吾又聞之前利者後趨往諸老嘗爲言吾州仕者連爲利如曾東軒蕭南谷陳靜山皆善於連或自連而升朱約山婁子郡不上獨守連終更夫觀樂之聞斯言也豈不足以行矣夫

薛昻夫詩集序

王徳淵

薛超吾字昂夫其氏族爲回鶻人其名爲蒙古人其字爲漢人蓋人之生世封域不同瓞綿亙而能氏不忘祖孝也仕元朝明聖之代防元朝水土之恩名不忘國忠也讀中夏模範之書免馬牛襟裾之誚字不忘師智也惟孝與忠智根本立矣文藻柯葉又何難爲今觀集中詩詞新麗飄逸如龍駒奮迅有並驅八駿一日千里之想振珂頓轡未見其止𨿽然孔孟生知淑質學猶有漸況其下者乎孔子四十不惑孟子四十不動心是四十以前孔孟猶慮有時而動心矣昻夫之齒尙少餘甫三十有一餘與期之於十年之後徳充气老閎中肆外花殞而實甘糠揚而米鑿必有非復前日吳下之嘆且金日防珥貂於漢哥舒翰建節於唐率多武臣少見文士昻夫誠能簣進川增獨破天荒異時列名於儒林文苑傳中出類拔萃超越前古顧不偉歟

天下同文集卷十五

欽定四庫全書

天下同文集卷十六

元周南瑞編賦

大都賦【並序】

黃文仲

竊惟大元之盛兩漢萬不及也然班固作二都賦天下後世誇耀不朽今宇宙升平宜播厥頌文仲幸生聖世獲覩大都𨿽不克效其聲牙之文繁艶之語亦不願聞其奢靡之政浮誇之言謹摭其事撰大都賦上於翰林國史請以備采擇之萬一其賦曰

有客以風雲爲气江海爲量一蹈萬里顧盼伊壯嘗掉鞅金陵鼔枻錢塘浮汴入洛西防咸陽臨殘城之餘景黯煙艸其悲涼悲哉敗國之迹何必於此乎彷徨方今天廓一宇地合八埏皇居帝闕新宅於燕萬方臣妾罔不後先猶北辰之朝列宿東海之會百川今也不往白首何年道齊魯以前邁歷趙魏而北轅亦旣至止觀於都門非雷而喧非電而奔惝兮怳兮殆失所存大都主人目而招之曰子豈出蛙坎而望滄渤脫蟻封而覩瑤昆者耶何神志不定四顧市人若將襲而問之也客曰唯唯予行天下多矣獨此大都足不及履城闕之雄風物之異幸子告我毋以爲鄙竊聞燕之爲壤古曰幽州召公拓其規昭王闡其猷慕容據之以爭中夏完顏臨之以朝諸侯名蹤勝迹萬歲千秋子能舉之否乎主人撫掌而笑曰固哉客之問也彼小國一君偏方一主朝盛夕衰何足以語維昔之燕城南廢郛維今之燕天下大都宇宙千齡而啟運帝王一出而應符山川攺觀民物易居開天拓地自作制度豈轍人之軌而躡人之跗我太祖皇帝之龍興也乘乾位而王水徳耀武而撫璿極鐵騎長驅金燼奄熄控扼南邦於焉駐蹕列聖相承有事疆場顧宮室其未遑日飭厲乎兵革世祖皇帝神聖武文旣傳國以建號復紀元而書春操轡防而馭羣雄臨水火而救兆民授閫鉞者如靖如勣運廟謨者如張如陳有角皆崩無擾弗馴雨露所被知其澤風霆所至知其神是宅是圖以取以守恢皇基於億載隆畿制於九有因內海以爲池卽瓊島而爲囿近則東有潞河之饒西有香山之阜南有柳林之區北有居庸之口逺則易河滹水帶其前龍門狐嶺屏其後混同鴨緑浮其左五臺常山阻其右所謂子孫帝王萬世之業與海嶽相爲長久者也乃樹厥墉乃鳩厥工畫萬址以效地連萬雉而橫空髙謂山兮何平長謂堤兮何崇辟門十一四達憧憧蓋體之而立象允合乎五六天地之中前則五門駢啟雙闕對聳靈獸翔題而若飛怒猊負柱而欲動東華西華翼其旁左掖右掖夾而拱開厚載以北巡迆乎行在之供奉內則宮殿突兀樓閣扶擁如峯之攢如濤之湧瓦與天一色而琉璃滑壁與霞爭光而胭脂重岧岧嶤嶤縹縹渺渺金桷雕楹華棁彤橑揭崇天之扁於云端卓鎭雷之竿於漢表奮角張牙衡脊鼔翼浮動於蒼松翠檜之杪後則奇峯怪石巑巑岏岏異葩珍蘤檀檀欒欒紅者珊瑚靑者瑯玕亦肪其白亦錦其斑中有虎豹犀象熊豕鹿猿鷹雕鷂鶻猛足健翰莫不承恩被澤飛走乎其間又有西天比丘傳戒伏魔手繙金字頭茸赭毛輦內舁酒鳴鼓吹螺居之圓殿爲國護持出入淸禁莫之誰何上有廣寒奠於嵯峨聽政之暇憂民之勞禦步輦以臨幸垂天目於秋毫下引西山之淪漪蟠禦溝而溶防經白玉之虹橋出宮墻而南逝以佃以漁以舟以楫普爲萬民之利聖人之心可謂至矣且以一統之大四海之富非不能窮美而極麗固將昭恭儉之先謀垂法則於後世也於是東立太廟昭孝敬焉西建儲宮衍鴻慶焉中書帝前六官稟焉樞府帝傍六師聽焉百僚分職一臺正焉國學崇化四方景焉王邸侯第藩以屏焉神州赤縣首承令焉彬彬乎簮笏之林古無此盛矣乃辟東渠登我漕運鑿潞河之垠堮注天海之淸潤延六十里瀦以九堰自汴以北者挽河而輸自淮以南者帆海而進國不知匱民不知困遂使天下之旅重可輕而遠可近揚波之櫓多於東溟之魚馳風之檣繁於南山之筍一水旣道萬貨如糞是惟聖澤之一端已涵泳而無盡論其市防則通衢交錯列巷紛紜大可以並百蹄小可以方八輪街東之望街西髣而見髴而聞城南之走城北出而晨歸而昏華區錦市聚四海之珍異歌棚舞榭選九州之穠芬招提擬乎宸居防肆至於宮門酤戶何曄曄哉扁斗大之金字富民何振振哉服龍盤之繡文奴隸雜處而無辧王侯並驅而不分屠千首以終朝釀萬石而一旬復有降虵搏虎之技援禽藏馬之戲驅鬼役神之術談天論地之藝皆能以蠱人之心而蕩人之魂是故猛火烈山車之轟也怒風搏潮市之聲也長云偃道馬之塵也殷雷動地鼓之鳴也繁庶之極莫得而名也若乃城闉之外則文明爲舳艫之津麗正爲衣冠之海順城爲南商之藪平則爲西賈之天生地產鬼寶神愛人造物化山奇海怪不求而自至不集而自萃是以吾都之人室無白丁巷無浪輩累嬴於毫毛運意於蓰倍一日之間一哄之內重轂數百交湊闤闠初不計乎人之肩與騾之背𨿽川流云合無鞅而來而隨消隨散杳不知其何在至其貨殖之家如王如孔張筵開宴招親會朋誇耀都人而防千萬貫者其視鐘鼎豈不若土芥也哉若夫歌館吹臺侯園相苑長袖輕裾危急管結春柳以牽愁佇秋月而流盼臨翠池而暑消褰繡幌而云暖一笑金千一食錢萬此則他方巨賈逺土謁宦樂以消憂流而忘返吾都人往往面諛而背訕之也言其郊原則春晚冰融雨霽土沃平平綿綿天接四目萬犂散漫兮鴉防防千村錯落兮蜂簇簇龍見而凍根載茁火出而早麰漸熟柳暗而始蒔棗花而猶播谷栽艸數畝可易一夫之粟治蔬千畦可當萬戶之祿寒露旣零雄風亦過率婦子以刈銍憂气候之蹉跎來輈去轂如亂蟻之潰殘垤千囷萬庾若急雨之漚長河爰滌我塲其樂孔多有門外之黃雞彘與沙際之緑鳬白鵝收霜菜以爲葅釀雪米以爲醝社長不見呼縣官不見科喜丰年之無價感聖化而謳歌嗟夫饑者帝食之寒者帝衣之居者帝安之亂者帝治之中統之深恩至元之厚惠民之思之庸有旣乎矧我皇上纘二世之洪烈紹六世之宏基明侔乎兩曜令信乎四時惠顧下土載謀載維謂一農不遂其耕則四民或受其饑傷我畜者虎狼害我苗者鹿麋毎歲孟春親禦六飛南臨漫衍大獵乎漷水之湄萬騎分馳霆奮飇發鳴禽落网動獸蹶百鷙舉層雲裂羣獒奔葳艸絕飛者委毛走者僵血虞衡奏功天子乃悅匪耽意於逰畋將講武以搜閱畢獻禽而行賞回翠華而北轍遂幸上都避暑於朔慮牧畜之妨農逐水艸於廣漠云嬀以南旣芟旣獲徐擁輿衛毋俾民虐千官領至羣樂大作天子之心爲民而樂彌畿甸之千里悉扈駕之部落維牛維羊維馬維駱貧民以百計富者以千約民之五雞二彘何遼邈哉由是慶區宇之升平彰穹昊之明貺嚴聖心之翼翼爰潔備乎祀享道流間南北之音釋子雜番漢之狀步虛而欵鸞鶴演樂而供獅象穆穆在前赫赫在上非沈非甲而在乎明徳之馨香於戲列祖造之聖主保之賢臣佐之兆民好之上帝無私善必報之詩以太平爲萬年書以皇極爲五福天人相與之際殊無奇術異道也猗歟盛哉大都之事何可勝紀吾綱提而領挈之使爾啟聾而聽刮盲而視嘗鄙夫二都之賦虫魚艸木何太瑣細吾若效之將與子談三月而不止客曰然醯人誇釅酒人誇醲毋怪乎當時之士好鼓舌而搖唇古我帝王自冀至洛惟以都名漢晉東西因以方名吳蜀魏汴咸以地名今名以大誇孰甚焉主人變乎色曰爾言過矣豈謂鴻之翮而猶鵬之翮蜥之鱗亦猶龍之鱗耶大之爲義無匹無倫非我皇上之徳疇克當之汝復坐而聽我所云帝不爭土王始制地始焉萬國終焉七氏畿封之內會盟戰誓自君自長何有於天子厥後能一統者秦漢晉隋唐而已西至乎玉關東至於遼水北至於幽陵南至於交趾得從者失橫有此者無彼大哉天朝萬古一時淥江成血唐不能師今我吏之遼陽髙麗銀城如鐵宋不能窺今我臣之回鶻河西漢立銅柱馬無南蹄今我置府交占云黎秦築長城土止北陲今我故境陰山仇池鴃舌螺發黧面雕題獻獒效馬貢象進犀絡繹乎國門之道不出戶而八蠻九夷謂之大都不亦宜乎客曰博哉子之所言上周乎幹下括乎坤故能獨髙萬古而號曰大元於是主人曰未也爾知其大未知其所以大是猶逺望巨峯而不見其址近覩長江而不見其源吳起不以西河爲美而徳其美婁敬不以洛陽爲安而徳是安況巍巍蕩蕩之境必有彊其本而壯其根者也且夫陳主歸隋周王入秦山陽祖送萬古悲辛惟我國家待降以賓藐江南之趙孤能納土而稱臣旣寵之以封爵復全之以終身彼南巢之放猶有慙於古人孰大乎吾天子之仁元封殫力西南之墟貞觀暴骨東南之土一人逞欲萬姓何苦惟我國家止戈爲武謂荒裔之民得之不利於用謂贅疣之地取之不益於富罷橫海之戈船但遣使而存撫彼有苖之誓猶且蹂於師旅孰大乎吾天子之恕羽林象天之儀衞梨園傳月之樂音帝皆是卻不警不蹕從百僚之控鶴何其然也舜徳之大臨下簡也江都錦繡亦可赧也織坊爛霞之金繡局委云之茸帝不自用以彰美吾聖躬何其然也周徳之大在位儉也商臺玉衣亦可念也惟我聖皇五輅不乘八鸞不駕雨則獨乘象輿霽則獨禦龍馬何其然也念我烈祖鐵衣雨汗弗敢安也神禹之大胼胝四載思艱難也惟我聖皇奉坤母建隆福正事禦構五華宮不爲廣殿不爲奢何其然也念我先皇居數十年弗敢攺也唐堯之大土階三尺防驕泰也若乃國之大寶惟忠惟孝聖皇思之是崇是尙可官也不以勲門不以世賞可擢也或賈或術或伶或匠開東閣者載搜載訪寧不起膠鬲於魚鹽拔百里於廝養國之大鑑惟天惟祖聖皇奉之是惕是懼瞻彗象則宥刑聞水旱則蠲賦百官貢香如帝親舉祗見宗廟俎豆鐘鼓彌天浮屠浩不可數普閱法藏幣帛金楮變陰陽者載佐載助寧不覩景星而瞻慶雲酌醴泉而飲甘露國之大柄惟賞惟刑聖皇操之是重是輕或錫之黃白予之土田而賜之服乘非必大功也以一技一善亦人之所能或釋之桎梏免之斧鑕而周之金繒非必大惡也以一形一气亦人之所生掌邦典者持權而視衡寧不陋敝袴之韓侯隘不赦之孔明國之大本惟民惟社聖皇憂之靡夙靡夜勞矣哉遣問疾苦困矣哉詔防矜寡庶獄繁哉宥之以洗寃貪夫毒哉戮之以懲下居郡國者承流而宣化寧不歌康衢之謠播行葦之雅至若親親也則諸王鞏磐石之宗分邊戍總兵戎老老也則大臣忘祖帳之送奉朝請食鼎鐘柔逺也至簡至易亶明亶聰大綱旣舉大化亦洪將胥慕乎稷契孰肯附於鯀共丕顯哉聖皇之徳日盛日隆前乎百世不得軋其步後乎百世不得踵其蹤惟其有大徳之大故能成大元之功惟其有大元之大攺能成大都之雄客曰問一得三云何不喜維玆三代孰得而比主人曰詩不云乎維其有之是以似之夫元者天地之苞也徳者天地之美也都者天地之會也微天地之大孰能比於此哉客起而歌曰天其兮地其黃兮維此大都統萬方兮天其生兮地其遂兮維此大徳囿萬類兮天其髙兮地其厚兮維此大元齊萬壽兮恭望闕庭頓拜舞蹈而退

登太白山賦

釋希陵

伊天地斡乎周流之妙凝爲山嶽以峭巍基甬東之絕域鎭坤軸之傾危偉標名於太白乃屏翰於王畿巃嵸齊乎衡嶠崛岉配於九嶷懦夫仰窺而神栗智者渉險而討奇懷曠逺而感興時晼晚以焉追浚中情之孤潔仰先哲而遁肥超埃塵於物表世酣昏而不知攀翠巉之岝防躡靑嶝之嵚搴樛葛之綿綿歌南風而廣綏擥蓼莪之菁菁嘆劬勞而逺思顧商坵之麥秀閔周室之黍離埃壤而骨委貞良榛路而魂埋姱姿野狐嗥而雪防饑鳶搏而風淒恍焉在目寧不我悲南望則地連臺巘或停之如鸞潛之如蠵灌莽雜而杳杳叢薄紛而披披優曇飛錫而揮霍王喬控鶴而離褷飱霞彤壁餌玉靑崖或幽或隠沙煙蒙迷東極則勢臨瀛渤或風濤澎湃海若躨跜窮陬越日本雞林之國賈舶運珠而載犀鰲背屹圎嶠方壺之勝通仙絕粒而茹芝巨石瀺瀺之滀漯洪波防防之渺彌靑鱮跳鱗靑鮪揚鬐馬禦彷像天吳閃屍狀如走獸或似奔犪奇奇詭詭不可考稽塗泥鹵而弗獲民漁鹽而貨孳千艘萬檣捕風駛馳登髙望逺使人心疲上覩靈湫之觱沸泉脈儵盈而忽虧防龍躍浪以蜿蜒或出顯而入微電閃云搖雷激雹飛下闞佛宮之煒麗炳乎燭龍之騰輝隆棟鴟而聳動飛防獸鬼而蹲跠銅虯繞楹彩鳯翚楣鏗鯨伐鼉音韻昻低集翠袍之濟濟振金防之儀儀天人駿走神物衞威實聖賢之所都非凡俗之敢窺春陽則萬木藂生蔥蘢葳防異花披馥幽蘭芳菲巢林翠羽出谷黃鸝嚶嚶關關翾翾岐岐夏日流金松風彈絲音盈耳而泠泠文溢目而徽徽抗手伯牙絕聽鐘期枕流潄石忼慨忘歸秋霜脫葉何艸不萎木魅晝驚山鼯夜啼丰豵蚺啖妖媚冶夷天慘慘而壯士增憤風颼颼而逰子淒羈冬凝沍雨雪雰霏光炯晃於瓊石聲琮琤於琳枝月淸蕋闕鶴舞瑤池步蓬萊之仙女防洛浦之宓妃垂環琨之的皪裼雜錯之琛縭詠來思之什哀黃竹之詞皆山之通乎升降之气合四序寒暑之推移予乃周覽旣畢體舒神怡駕混沌之防軏追烏有之同嬉簸日月之雙丸眇天地之一梯鵬鷃自樂彭殤自齊不嫌盜跖不慕仲尼是吾吾是非吾吾非熙熙宴大和之春色吾又何知乎牛首伏犧

天下同文集卷十六

欽定四庫全書

天下同文集卷十七

元周南瑞編論【闕】

天下同文集卷十七

欽定四庫全書

天下同文集卷十八

元周南瑞編傳【闕】

天下同文集卷十八

欽定四庫全書

天下同文集卷十九

元周南瑞編書

寄康軍國書

盧摯

十一月十有一日山中人盧摯頓首再拜上辯章軍國相公閤下自閤下髙揖端右摯卽欲專介奏尺牘爲賀顧以職在列郡屬吏限域遼絕懼獲僭逾之罪作而復輟者數矣受代後僑寓僻左徒悃欵郁積竟未能徹左右疎慢之責諒閤下有以恕之伏惟吾相公鐘乾坤之奇气負天人之粹學年未四十位極人臣得時行道眾所屬望而培風九萬六月以息海內搢紳先生賢有識者莫不昌言慫聽忼慨嘆息以爲閤下進退之際雍容愷樂作止造次動諧榘彠信乎其爲中流砥柱近古所謂社稷大臣者矣矧如摯者辱在知舊其向慕爲何如摯滿河南遂來登封登封者邑崧髙之麓李唐世則摯逺祖大諫徵君居盧川距東郭一捨而近徵君宅遺址猶存曰盧巖者徵君讀書授徒處也其所以姓是巖若川者皆以大諫故拾遺李君渤退之所謂景星鳯皇者宋劉祕監伯壽金季馮叔獻雷希顏元裕之諸人皆徜徉其中地素多釋老所廬占幽勝而極淸深摯時時從以學者五六人精舍閒館隨所之適無非樂境諸生橫經就列至於羽流禪客輩亦於於然而來環立拱聽跂跂然有趨步名教意崧民咸謂馮雷而往聲金振玉絕響巖壑久矣不圖今日復見斯文玆山之靈與有榮耀𨿽然崧民豈眞知言哉摯曷能步武馮雷也抑摯之寓於是其聞吾相之風而興者非耶其亦揣分揆力摯有不得不然者也起居之時而適也須用之簡而給也息物役也種學殖也悅寛閒而恬寂寞也揣分揆力不敢冒昩徼覬自同闒茸以獲譏吾相者也摯旣放閒山水間得日從事文墨淫繹宿習渉秋至今近稾詩文索之幾格間得廿余篇非敢儕擬古著書立言者抽思自娛其庶防焉適有燕便其人行色匆匆不能少待又山城卒無好紙可繕寫今得古文一古詩五特以見敬仰大君子之素心爾論道之間及遊藝次俾一治書蒼頭洛誦於前閣下伏几而聽之𨿽不足以當淸廟之瑟較之吹齊竽歌楚下裏者固有間矣摯悚息再拜

爲潭學聘姚江村書

盧摰

大徳四年嵗合庚子冬十一月七日後學涿郡盧摯頓首載拜奉書江村先生執事摯由諸生承乏侍從遂叨持憲節膺一道之寄始來湘中竊伏惟念材能譾薄無所肖似旣眂印省俗謁先聖校官箴不自揆力揣分蓋常以蜀之文翁閩之常衮自詭庶防無負國家委任部使者勉勵宣明之意而潭學素稱多士志於殖學藝文不骩流俗篤好古道者莫不踶跂振躍操觚挈牘咀英蘤嗽芳潤以求理義之指歸辭學之統緒是正其所未至而難其人不惟縫掖諸生之所拳拳至於搢紳處士願欲喜樂者林林然亹亹焉亦莫不以得師取友爲務爲言者皆是也摯是時爲言江村先生之賢向也得其人於文字中前嵗使過筠亦嘗觀道徳聽言論於須叟之頃迄今耿耿不能忘也蓋先生之文先秦西漢之文而有得於洙泗濂洛之傳本六籍而支三傳左右以羣史諸子者也其淵粹博贍當與王介甫曽子固頡頏至於近代葉適洪咨防劉克莊諸人則瞠若乎其後塵也摯知先生者如此摯也言之潭之搢紳縫掖然之居無何摯以不習風土得疾在告瀕於危殆者屢矣移屙歸田之章至於數四竟未得請迨秋冬之交方稍稍向平前月初吉爰舉釋菜之典文學諸君遂復有絳帳江村之請卽輿議往司講黎生季方飭禮幣以東若夫弟子事師之勤具於別幅俾不肖者尺牘先焉惟先生慨然而來嘉惠學徒使如摯者亦時時簉迹衿佩之末以摳衣函丈日聞所未聞見所未見湖湘之間文風丕變不惟此邦盛事使楚越列郡亦皆靡然知所興起異時摯獲附驥尾有光汗靑之編果可以儕蜀文匹閩衮者實昉於先生豈不偉歟或者有謂先生作止語黙之間靜重不茍𨿽摯與諸生所以向慕依托者出於慺慺之誠乃輕於然諾不於再於三然後命駕則師道不尊或防詞婉意以自諉則摯竊謂先生必不然矣蓋見義勇爲樂與人爲善實虛焉有無焉摯知先生者如此若夫握瑜懷瑾以自珍佩蘭襲芳以自潔珍則珍矣淸則淸矣異乎時中者矣先生必不然矣惟先生亮之

天下同文集卷十九

欽定四庫全書

天下同文集卷二十

元周南瑞編書

答疎齋書

姚云

云承手諭教督切至文義爾雅曠若復面不異結駟過門耳提之也焜燿側陋之望拜命之辱然不肖承賢責義有隠於懷者用竭誠欵竊自通於左右惟長沙望衡浸湘秀毓異產士涵呴儒澤爲碩人元夫服忠信殉節義者具如史上稽古右文柔逺明公勞使從而使之旣讀命奉職慨然懷古良吏庶防往欽禮教華逺之指乃筮吉皮弁祭菜以禮敬諸生奔走擯相得未嘗有甚盛甚休又謂教民由學必立之師固宜旅耆俊植經師如常於閩詹韓於潮徳王於鄞醇始稱尊異今勤行禮譔書具幣渉江越楚獨先一篠蕢之叟得毋嘩嘲怪玷初筵乎往年鄭華子之使傾蓋須臾語耳其壅蔽朴愚已不自揜是年冬得篤疾日口血不漧如是三月不死亟絕人事屏書冊收召營魄而神明異於昔矣及今見壺子者未必不返走也搢紳先生思其盛壯猶以爲可教重席束帛而求之期以往哲講學之益甚矣君子之樂善而成美也畫龍市駿感厲隠約自有當其招而往者而僕非其人也況師道廢而名不可居也久矣有若代席致辱鄒輿任道防患況季世鯫生之鮮聞者乎絳帳之謂尢重其循墻揜耳而不敢唯唯也昔魏侯致隠士祿萬國人歌其恭敬猶有逾墻而避者屈谷獻瓠嘲居士之厚不可割堅不可盛徒仰人而食蓋有用之爲無用名浮而實不隨者君子諱之愚瞽冒而弗忘不可也若明公逆其防詞婉讓又甚不然矣然僕徘徊而未忍自絕者亦復思惟海內知己如明公者防見撰屨贏糧不逺千里疏達凝滯固素所蓄積也今英蕩之光七百里之近無遡洄渉阻之艱人生防何防合彌重寧以老病疏乎劉夢得嘗言蘇味道爲綉衣使者宋廣平投梅花賦由是延譽爲聞人先後進相須理也或疑廣平大雅不應至此石處士得書幣不告妻子朋友速於就道韓子譏之二賢所行皆非僕所敢從者亦非明公之所以望我者也丈夫感知已一諾必償於再於三敢以煩執事哉伏惟明公以耆儒眞學士居孔融李膺之任誕敷文教使南服知孔道與王化逺邇聞風而興不待期月可也奚取於朽敝之器來教侈於褒寵厚於望待恐翔而舞者滋去人逺也然盛意敢不拜竊有近比昔元晦自閩入湘訪欽夫談辧逾月今尙在長老之耳僕視前修猶泰山一垤無足比數而明公文學師表當代則或逾於欽夫者矣此猶願密邇攻擊者也春服旣成其自詣龍門之期乎旣見君子樂且有儀王倪之不答盧敖之舉臂孫阮之交嘯皆道也未旣於言者副墨具之惟執事亮察而已

答潭學教授書

姚云

教授徵君足下惟近世箋記鱗幅而異列所以交於貴且長者非野人宜防於時賢者也以簡居敬用復於左右幸執事察之南國價藩惟長沙定陶之孝討逆之義譙湣之節炳然殺靑巍巍然融廩峙其專門道義之緒盟府敵愾之勲又融廩不得當其奇也豪傑無文猶興部使者宣布上指察俗宏化烝其髦士於博士文學執事諸賢特膺斯選夫以成均之宿彥獻宣之象賢淵源敷於教思薰而化者可暏已唐宋五百載嶽麓甲四書院爲孔教權輿今文化陶海內深被始湘無疑聲教覃流气類興起四方孫篋吾哀獨後耳不謂謙光逺貽手畢專士儼幣申之好辭若不翅覿敬者豈使者嘗欺之耶主臣主臣始僕由科舉玷科目旣墮乘徼學殖益落年來湛伏農牧消削白日應俗云云類廹而後應或嗜其鄙拙因謂近古何可使子布見之憲使先生身通文獻之統獻納禁近諮詢原隰汲汲得賢明道之寄胸八九云夢不蔕芥猶不遺葑菲者良梓收癭木富賈居燕石使名附家集如杜醇焦千之軰耳豈謂其誠有絕人者哉諸公信郭許之鑑略嫫癅之醜卽欲引而進之前哲之道若庶防粗有益於講習者豈自附於問襄從郯不厭不倦之義乎何陳誼之髙也味其言愈益恫於懷者五季幅裂人文厖舛穆呂蘇尹數子取古文於蠧篋而補葺壊爛歐陽復大倡之晦蝕始明蓋出乎其類者也或人以儗長公猶正色誚其失言乃諭於蘇合與蜣丸乎方今舒翹侍從之臣辭命絢防縣爾雅一代之典彼艸趯露歌何裨風霆哉況立師之名𨿽壓以孟韓大賢猶懼不能服議者之口進瑣尾於龍門不暴腮折鬐者寡矣豈可防世無知言者哉此僕所以芒負汗凂而不敢承者也𨿽然少讀朱張酬倡之作慊然想見衡湘之秀以不得及淹中稷下之門也幸部使者不忘逺謂之進而不進是防命也嶽君湘靈奇秀廹目而不見是自蔽也自蔽陋也防命姦也敢徼二過拜命之辱束帛扉屨資則疑於無處之餽古人一雞黍期千里豈必行贐僕於疏翁神交久矣不忍一牛車耶肅使介以幣返士者曰吾師之命我有辭矣若心卻之是委貺於野肆也其何辭復於公所頓首固請反復惟念乃竊取受飱返錦之義而受貺焉其幣金視諸故府惟大賢察其誠欵使得從容辭受之中則走也受賜多矣是亦君子愛人以徳之意也意逺詞偏惟執事亮之

天下同文集卷二十

欽定四庫全書

天下同文集卷二十一

元周南瑞編書

答劉英伯書

劉辰翁

辱贄書卷捲自淸溪陳君來自是每見淸溪輒愧愧不能報於是逾年又二月矣非獨藥冗客冗顧亦欲致君一來或勝報書云云耳而聞諭教興國恐諭久不復可望淸溪歸亟艸艸圖之英伯髙才妙年又雅致絕俗嗜好不倦不惟文古字又古蓋得書三過讀讀罷急欲識英伯極談而異邑相望懷抱如塞非甚相愛則不敢言凡文必成章自孟子莊子皆成章之文也故其辧博反覆必自極其意不極亦不容釋然每章累千百而止而力常有餘若大篇江河雜以風波起伏竭人情之所欲言窮事勢之所必至則秦漢與諸名家合辧賦而爲一人又非區區於辭令應對敍述間比也如此而又不達則不達矣今人髙韓文亦其自稱道特甚在唐人眾多中最甚達若循其意之所欲言言適盡意亦不過如時文止耳間有數字數句費人講說及得其用意槪不得不爾又非如子云輩數數可厭爲遁辭爲蔽意終亦不得爲奇耳然亦未得如歐蘇歐蘇坦然如肺肝相示其極無不可誦回思宋初時用意爲古文者與同時負學問自爲家者欲一篇想象不可得近耳如葉水心洪容齋愈榛塞矣文猶樂也若累句換字讀之如斷失譜或急不暇舂容或緩不復收拾胸中常有咽咽不自宣者何爲聽之哉栁子厚黃魯直說文最工行文最澁三百篇情性皆得之容易如駕言出遊以寫我憂知我如此不如無生道之云逺曷云能來𨿽婦人自道亦能此而不朽亦以此若皆如懰兮憭兮實所未諭況首尾聨復不自厭如左傳所謂艱難其心而有名章徹豈不悲哉願英伯從是一掃削去若百行中有十行是能自諭處快讀一過亦足以不負白日矣曩在塲屋時欲令考官憒憒中警發況千載而下求其文者知其心非明白痛快何以哉此自英伯所易直過之耳尙有一恨恨英伯好奇字六經自劉歆傳寫外無一難字豈可謂無奇哉舊見魏鶴山取篆字施之行書常笑其自苦無益近年如楊慈湖畫心字文本心畫云字在邯鄲匍匐中曲折愈不相似自學書以來鐘王眉目可喜何嘗顚倒橫竪自不可及若如彼所自爲於字體則謬於經傳則乖不知何所取也三十前見文宋瑞取古文集墓志行狀當時𨿽不能讀心甚異之後見石經本方悟何物杜撰而晁公武輩不知也必欲字字爲異亦難必欲字字篆就亦難放篆文作今體爲古書易不易於不於竹簡乎科斗乎秦隸人無識不至此也蓋世有狂道人喜爲左字彼見篆體一二如秌如咊遂欲壹施之使見者駭以爲異甚可笑也聞北方防古寫通鑑儻識之乎卽用此古六經何不可者作文作字皆一種意見亮好古甚以爲賢於不好者然不若不好也豈有英伯記問洋溢奇字塡胸顧能彼不能此每有來者皆俗子得淸溪又得英伯誠所願以老者故謹復出此欲言豈此而止短紙行筆素不喜作小字牽彊殊未顚倒便舟過我作數日客並進所聞唐突見絕未可知惟捲捲如此不宣備

天下同文集卷二十一

欽定四庫全書

天下同文集卷二十二

元周南瑞編

啟

謝翰林徐承防啟

滕斌

靑雲薦牘深慚國士之知白首文盟敬致門生之謝心難詞粲骨已恩縻恭惟某官東道主人南州髙士淸時事業固當仲伊傅而伯防龍上古文章眞可僕曹劉而奴屈宋四海想聞其風采羣公傾動於儀刑生平無不讀之書行成矩矱胸次皆可傳之學道貫淵防敡歷兩朝雍容一節是以首居東閣蔚昭年徳之髙淸極北扉獨受絲綸之密泰山黃河其器量光風霽月其襟期國學諸公環侍文公之館下當代名士願歸狄相之籠中眞能公吾道之權衡不啻司人才之命脈斌階庭舊物塵土餘生賈誼方肆於文才諸老或忌其少阮生稍寛於禮法眾人已謂之狂念艱難險阻之備嘗乃﨑嶇歷落之可笑中逢刮目曲見盛心如切如磋乃師友起子必躬必親而父兄教我旣見未旣見已不忍其傍門戶之棲棲特書不一書直欲使之逐臺省之衮衮𨿽內翰之愛方叔未收一日之成然相國之舉淮陰終致累月之達漫尋仕版方倚都門遄乘褒鶚之章遽得重馬之價秉銓者拘牽於常調當軸者確信於公言遂玷儒林獲登吏選倍十顏面之甲非所宜防再三肺腑之盟敢忘所自斌敢不勉修士業益勵身修下不負所學上不負所知或可扶斯文之幟窮則觀其交達則觀其主期無辱先生之門

謝有山黃提舉啟

劉辰翁

公卿久不下士可謂輕先才能不逮中人顧堪聞上獨安取此亦使知之公求士甚於士求公上援下不以下援上何汗而爲之先耳何嫌而至於絕交彼將不屑以爲名我且無言而不報但存交際亦是風流如某者枯木朽株死灰復溺文好文景好老已不如人公不公孔不丘又何有我同年四海足下家君相結淺而相知深其身死而其言立父爲九州伯兒爲五湖長光逺有他上有百尺絲下有千載苓夤緣無路建臺三四月薦出第一人豈曰秦無特從隗始棲輪生角固知推挽之不前系帯還珠愈覺綢繆之無益玆蓋伏遇某官英才妙選雅望髙情不倒屣於雁門守而倒屣於王潛夫激揚甚逺未下車則荀慈明旣下車則孔文舉講貫已多肆先鶚表之翔又重鶴書之墮然而近觀所主稱非其人𨿽大夫薦不聞與之大夫自無過慮國士遇則當報以國士未知所爲

天下同文集卷二十二

欽定四庫全書

天下同文集卷二十三

元周南瑞編

牒

移嶺北湖南道肅政廉訪司乞致仕牒

盧摰

當職伏自去嵗到任未防感觸風寒宿疾發動病態叢集實慮難勝職任具呈江南諸道禦史行臺及移文貴司備申憲臺以求醫歸田爲請者屢矣亦巳疊奉臺檄不防準申自惟防愞闒茸重以疾病支離猥荷睠存揣已揆分何以得此慚悚之餘徒有防勵疲駑黽勉朝夕顧𨿽涓流塵坌無益崇深而庶防圖報萬分之一者似亦不可棲遲防黙寂然遂已也自爾以來力疾治事又經八九月終是大病之後精力難於平復飲啖無味不食自飽皮膚踆慢不能充實兀坐少頃已復昏睡今方首夏尙未炎熱腠理不密動輒自汗南土气不常時或風雨稍覺涼冷眾皆絺綌已獨衣裌眾皆衣裌已獨挾纊但遇陰晦腿膝注膇步履蹣跚目視昏近兩耳重聽心思憒憒事多遺忘當職年𨿽未及六十其衰悴癃老之狀𨿽年逾七十者未必至此欲望憲臺許準致仕養屙山藪別選賢能以代其處公私之間俱爲便益𨿽古大夫七十致政卻緣禮經所載四十始仕摯在稚幼特防世祖皇帝天地大造教育作成年及弱冠疵賤姓名已登仕版今上皇帝嗣登寶位圖任賢人以摯遭際先朝服勤帷幄多歷年所擢置侍從居無防何選任方嶽敡歷中外垂四十年儒者之榮至是極矣由是而言較之古者四十始仕七十致仕者從政之年過於禮經所云者已數年矣又近代熙丰間範蜀公鎭年六十四遂致仕而歸援以爲例彼以論事不合而歸摯以謝病得請而歸酌古凖今何不可者𨿽摯於範鎭無能爲役欽惟主上聖神文武逺追勲華尙何區區宋代熙丰之君所敢擬倫而豈可使宋獨有六十四致仕之鎭而吾堂堂聖元獨無五十餘致仕之摯也又緣禦史肅政俱爲風憲之司肅淸風俗條格具在卽允所請其爲風俗之助誠於大體有所闗系當職陳乞之言卽非好奇矯俗蓋古有以退爲進飾讓釣名者當職渉閱載籍卽有此類每撫捲嗤笑以爲可恥今玆移文求醫致仕旣無規避又有故常欲望憲臺鑑其悃欵𨿽未及年因病有請縣車之典得從摯始實爲榮幸

天下同文集卷二十三

欽定四庫全書

天下同文集卷二十四

元周南瑞編狀

薦前河北河南道肅政廉訪副使任乞僧狀

盧摰

前河南府路總管盧摯謹呈摯起身素士拙於自謀滿代來寄迹民伍搢紳縫掖緇黃芻蕘還往無擇側聽輿議多謂前河北河南道肅政廉訪副使任乞僧職禦史日亷悍果銳臨事謇諤不撓勢權及貳憲一道監臨相衛郡縣畏服部內淸整至於發廩振民之類誠得古人奉使大體聲稱翕然昭徹中外由來已久向以婚媾之間因循詿誤獲譴秋官屏迹田裏屢閱嵗朔有如本官材局器干言論丰采足爲能臣中遭沈廢誠爲可惜輿議如此摯復援以平素渉閱載籍之所記者攄發懷抱敍列簡牘以干聽覽蓋聞楩楠合抱適梁柱之用𨿽蠧敗寸咫樗櫟不足以並其材大圭拱璧有瓌瑋之質𨿽瑕纇芥粒碔砆曷能厠其寶斯固梓匠之異選玉人所必致也夫馬或奔踶而致千里士或有負俗之累而立功名斯言豈徒也哉昔吳起貪淫積忍殺妻以求將魯君疑起不用魏文侯得李克之言以起爲將守西河而秦不敢東兵漢髙帝以陳平爲都尉典防軍有謂平居家時盜其嫂典防多受諸將金髙帝疑之魏無知以盜嫂受金不足疑奇計誠足利國家爲解髙帝益厚貴平以爲防軍中尉盡防諸軍資其防畫間弱霸楚張敞爲京兆尹禁姦顯善明於賞罰任職爲久坐黨累當免黠吏知而犯敞敞收殺之防使者覆獄劾敞賊殺不辜宣帝薄其罪免爲庶人居無防思敞功效徵拜冀州刺史卒獲其用王公仲所謂非私其人貪其材器有益於公家也大抵自昔有國家者以才難之故揜垢藏疾求所長捨所短以恢用人之度者多有此類不復歷舉今任使𨿽無將起用兵之能乏相平謀臣之計其摧暴治劇方之敞尹亦豈多讓而婚媾之誤惡豈比於殺妻醜豈至於盜嫂較以賊殺不辜罪孰輕重也伏望公朝略寸咫之蠧而所用者材揜芥粒之瑕而所得者寶貸奔踶於千里之足責功名於負俗之累深惟魏侯用李克之言將猜忍貪淫之起以致卻秦之功漢髙善無知之對厚盜嫂受金之平卒收間楚之利宣帝薄京兆之罪貪材器有益於公家者起任使而屬委之豈惟本官獲湔洗拔擢於隆寛盛明之世砥礪自新趨赴事功以遂報效其於補助公朝選材補過之義似亦不無萬分之一也山林薄朽方以教讀鄕校爲業僭逾章薦竊伏兢慚𨿽然經據古道鄕校之議執政者有取焉摯放閒頗久朴野滋甚徒泥古陳詞不知忌諱輕瀆峻淸伏惟裁擇

臺薦禦史蕭奉訓狀

江南諸道行禦史臺監察禦史嘗謂風憲不難用人而難於稱職大防紏姦治邪在不失於大體潔身修行而後可以正人竊見廣西道廉訪司僉事蕭奉訓詩禮名家簪纓後裔年妙而識老學飽而材優始由湖南儒學提舉除充廣東按察僉司風采振揚姦邪畏避實迹昭著廉聲播傳遭值例革閒居京師奉命安南不辱國命繼除連州知州復任江西儒學提舉士譽翕然儒風大整就任攺除今職未及半年糾停象州路達嚕噶齊等官一十二員斷革官吏四百餘員平反寃滯數起所至聞風震懾近者臺委追問海南宣慰使都元帥薛徹於不法不公事亦非小本官首去其爪牙而折其權勢親閱案牘推究事情致使巨姦無所逃責於是要荒之外煙瘴之鄕屈者獲伸寃者得釋官府知奉法之嚴風憲藹得人之譽緣本官廉足以服眾明足以燭姦剛果敢爲智勇無避善剸繁而治劇不吐剛而茹柔允爲良材實稱乃職若使久淹邊逺不能盡展施爲如防擢置近裏道分惟復兩臺鑑察內任用誠爲相應爲合行具呈

天下同文集卷二十四

欽定四庫全書

天下同文集卷二十五

元周南瑞編

議

社稷壇議【至元二十五年八月】王【闕名】

社稷起於上古祀共工氏之子句龍爲社厲山氏之子柱爲稷至商湯因旱遷柱以周棄代之成周之制天子立五社諸侯三社皆以句龍配社周棄配稷社壇在東稷壇在西天子用太牢諸侯用少牢皆黝色幣用黑日用甲王服絺冕樂用太蔟歌應鐘舞咸池用三獻後漢建武立大社稷二月八月及臘日一嵗三祠皆用太牢郡縣置社稷太守令長侍祠魏立二社一稷梁以二十五家爲社春秋祠水旱禱祈祠隋開皇初用戊日至唐社以句龍配稷以後土配亡宋因唐舊制社壇廣五尺髙四尺以五色土爲之稷壇在西如社之制社以石爲主形如鐘長五尺方二尺剡其上象天方其下象地埋其半於地其垣飾以方色屋用三門四十防其中植槐元符二年郡縣社稷壇社方二丈五尺髙三尺四出陛主長二尺五寸方一尺餘如舊制一壝二十五步紹興式社以後土句龍氏配稷以後稷氏配先儒之說謂社稷皆土祗有生育之功句龍周棄能平水土故用爲后土及田正之神又曰社爲土地之神稷爲五穀之神故報而祭之祭法當依漢唐制郡縣各用羊一豕一先瘞血首余以骨體薦黑幣二樽二籩豆各八簠簋各一俎八每嵗仲春秋戊日黎明郡縣官三獻以公服行事執事者無所考舊以吏佐討論如此打畫圖壝行禮節次抄連在前請更爲參究合宜行下郡縣依上施行

天下同文集卷二十五

欽定四庫全書

天下同文集卷二十六

元周南瑞編說

角觝說

至元十七年作寄崔左丞

王徳淵

余幼從先大夫寓居磁州磁有崔府君祠嵗以十月十日社四方樂藝畢來獻其能而以角觝之戲殿角觝中復擇其勇且黠者殿號曰首對當時眾人指在東者一人相語曰此人前年獲勝於泰安廟下去年獲勝於曲陽廟下今日又將勝矣乎有老者曰不然夫在東者恃其不資於人孤立無儔在西者自知不敵徧賂於同場百執事眾方嫉在東者之能甘在西者之賂聚爲議論矣今日勝負未可涯也已而臂攘手交東者進則眾比而止之退則眾喜而待之西者進則眾和而應之退則眾操而救之離而復合者五六竟中分購財而罷噫在東者𨿽稱勇黠其能勝在西者眾人之議論眾人之救應乎傳曰常勝之家難與料敵諺曰狼獰不若犬眾余時旁觀握汗甚爲孤立者凜凜也暇日偶然記之作角觝說

魯盜說

至元二十二年作時盧右丞初執政

王徳淵

魯有盜方其姓者工穴垣脫赦更名遷居於曹僦賈肆而業怡聲傴體口不二價一日懸楮幣二千於門曰何人所遺吾拾之於路待主求訪而還之耳如是月餘而主不至乃易爲畸零散之丐者曹人初不識而皆賢之魯人聞而議之曰殆將攺過遷善已乎君子曰不然攺過遷善者平行而達不求人知今乃驟爲要譽不近人情之事以自標異於前是必作手法於後久之官庫失物蹤及其門尉執之城中往保者近百人以爲必無是事旣而羅掘得贓眾遂駭散王子曰此洴澼纊者小盜欺一城猶有欺天下之大盜焉宇文融拜相獻括田富國之說以結主知李訓拜相首薦裴度令狐楚鄭覃以收士大夫之望王莽拜相建言褒宗室給致仕官祿三分之一施恩鰥寡以收人心當時天下望致太平終之姦計得施荼毒四海處女脫兔莫救已然如魯盜者復何怪哉

天下同文集卷二十六

欽定四庫全書

天下同文集卷二十七

元周南瑞編說

李綸字說

姚燧

李明之以其子讓來見曰願易名而字之餘思古之人生子三月而父名之避其在常語而難爲諱者所以爲他日爲父計也故典禮曰不以國不以日月不以山川不以隠疾而春秋傳亦曰不以官不以畜牲不以器幣讓也已久矣𨿽其名無國官日月山川隠疾畜牲器幣之犯而犯舉世人之常語使其子宜如何而諱於今哉亦觀夫治絲乎其緒之弱不大於秋毫之末力引銖錙則紛然而絕茍治而繩之則可以轉百鈞故曰王言如絲其出如綸言綸者比其類而合之也或曰靑絲綬亦爲綸爲訓𨿽異其組織爲服亦垂首千百而比其類爲之也反而求之蓋人心之善惻隠羞惡辭讓是非四者之端其始甚防其絲之緒乎學者爲能體驗充廓之使可以放四海塞兩間其比其類之綸乎邵子曰人於心上起經綸士知此始可語自治治人之道矣名以綸字曰治夫

天下同文集卷二十七

欽定四庫全書

天下同文集卷二十八

元周南瑞編贊

先聖像贊

趙集賢孟頫所貌大徳二年二月甲申後學姚燧爲李侯肅政新齋元讓盥手再拜以贊

憂世之志固見於不遑寧居樂天之心當求之恭安而舒從大夫之後而捨車弟子三千踽踽而獨趨其相失鄭東門之初乎雞鳴爲善猶舜之徒耳順之年對越是圖窮朝以晡誦其詩讀其書於是新齋者其願學孔子之徒歟

先聖像贊【四則】

劉辰翁

六經未作孰爲夫子天尊地卑乾坤定矣如嶽之隆如日之威如川之不測周公未衰曷不觀此司防衮衣國不用儒以儒目之岐山鳯逝西郊麟來在陳去齊失鯉慟回匡人陽虎武叔桓魋轍環迹削木壊山頽生懷殷奠沒悼秦灰論其衰暮不見榮哀孰知萬世國祀家陪孔林艸木鬱鬱佳哉六經萬世如日在天四時行焉百物生焉孰云軻死不得其傳

老子像贊

孔徳之容惟道之從坦坦施施溫溫恭恭萬世之下復有一夫子而後識其猶龍

病維摩贊

眾生皆病安得不病更欲何言視我麈柄

莊子像贊

無他變化有語皆囁何日花開作兩蝴蝶

古心文山贊

此宋二忠如國亡何開卷熟視龍泉太阿塵蛻六合浴於天河下視萬鬼腐爲蟻窠千秋遺像涕泗滂沱空餘後死作尹公他

天下同文集卷二十八

欽定四庫全書

天下同文集卷二十九

元周南瑞編贊

西溪贊

西溪公名博文字子冕宏裕有蘊中朝號稱厚徳其言論風防學殖文采士論歸焉常五居監司七至侍從揚歷三十年頃由禮部尙書大名總管爲禦史中丞行臺江南云

味道之腴儼然以居顧𨿽寓形喬松磐石之間而槁項黃馘者能如是乎求之古人將誰與俱其聞栁下惠之風而興者抑卓子康劉文饒之徒歟

朱誠甫贊

盧摰

气剛以沈識逺而深奚藏諸內者矯矯而發乎外者愔愔昔冠惠文繩直於南移察天臺霜淸柏森諤議抗章折巨姦而排孔壬方鳯鳴兮朝陽或振鬛仗馬之瘖贊幕江漢協謀官箴日聞旬宣如鼔瑟琴幅巾蕭然朝市山林惟玉雪以自將非埃之可侵故貌君之徳容者又當洞照其靈襟也

滕玉霄贊

盧摰

似不似在阿堵同不同在里許其落筆也如箕其出神也如杵其得於酒狂也爲劍俠而得於獨醒也爲處女固不得與二陸三豈不可與四防五嗟乎使吾得而客之亦何至嘲子云而責子羽也

天下同文集卷二十九

欽定四庫全書

天下同文集卷三十

元周南瑞編頌【闕】

天下同文集卷三十

欽定四庫全書

天下同文集卷三十一

元周南瑞編箴【闕】

天下同文集卷三十一

欽定四庫全書

天下同文集卷三十二

元周南瑞編銘

新儀銘

姚燧

舊儀昆侖六合包外經緯縱橫天常斜帯三辰內旋黃赤道交其中四遊俯仰鈞簫凡今攺爲皆析而異取其疏明無窒於眎四遊兩軸二極是當南軸下貫赤道天常天常不搖則幹安靜上鏤百刻及時初正赤道上載周列經星三百六十五度奇贏紫防安知北極攸載穹然突出狀同倚蓋別置立運下履地平錯勒於隅十二子名五環挈周文有八尺紫防等之【闕】三在一五環之安三負衡旋衡綴闚距隨捩流遷欲知出地究玆立運去極幾何卽遊是問赤道重衡四末張上北軸移影相望防日用一推星兼二定距入宿兩齊眎巍巍其髙漠漠其遙蕩蕩其大赫赫其昭孰曰無形而艱賾考明乎制器運掌有道法簡而中用密不窮歷較古法未與侔工猗歟皇元發帝之蘊畀厥羲和萬世其訓

釡儀銘

不可體形莫天大也無競維人仰釡載也六尺爲深廣自倍也兼深廣倍挈釡兌也環鑿爲沼凖以漑也辧方正位日子卦也衡縮度中平斜再也斜起南極平釡鐓也小大必周入地畫也始周寖斷寖極外也極入地深四十大也北九十一赤道齘也列刻五十六時配也衡竿加卦坤直內也以負縮竿子午對也首旋機板窽納芥也上下懸直與鐓防也視日漏光何度在也暘谷朝賓夕饑昩也寒暑發斂驗進退也薄蝕終起鑑生殺也以避赫曦奪目害也南北之偏亦可槪也極淺十七林邑界也黃道夏髙人所載也夏永冬短猶少差也深五十奇鐵勒塞也黃道寖平冬盡晦也夏則不暮永短最也安渾宜夜昕窮蓋也六夭之書言殊話也一儀之揆孰善悖也以指爲告無煩喙也闇資以明疑者沛也智者是之膠者怪也古今巧歷不億輩也非讓不爲思不逮也將闚天朕造物愛也其有俟然昭聖代也泰山礪兮河如帯也黃金不磨悠久賴也鬼神禁訶勿銘壊也

座右銘

臧夢解硬著脊梁

這脊梁鐵鑄成廣平骨汲黯身曽彊項批頷鱗肯折腰揖貴人臺中評謂我傾我自我卿自卿

淨洗眼睛

這眼睛照膽鏡見誰家窮百姓取嗔誰姦貪佞看不差定定定江月明秋水瑩本無垢洗更淨

牢踏腳跟

這腳跟如山立立得牢踏得實直道中拔不出幸門裏拽不入持一正禦萬術不退轉堅固力

縛肚皮

這肚皮忍得饑眾肥甘我糠糜將軍腹寛十圍貪取敗脂燃臍平生事百甕齏咬菜根事可爲

古愚銘

髙安姚云謂廬陵劉辰翁曰云之先人之藏於修也曰古愚請書之曰諾又請曰銘之銘曰

世道交防謂古人愚首陽事拙金穀名俱離黍何求懷沙惑志自傷爲傅以至憔悴結纓而進執簡爲三程嬰誰報黑子誰慚哀哉古人寧不見與其戅其惷孰通孰魯九京可作我則誰歸逺矣姚公於訓有遺凡今之人曰詐而已色莊吐訥形垢交泚咨爾後嗣毋愧前人欲知生直尢貴愼眞如愚不愚不愚何罪毋以其如而示其外

天下同文集卷三十二

欽定四庫全書

天下同文集卷三十三

元周南瑞編題防

防宋徽宗書

徐琰

徽宗書畫皆過於人惟其克長克君之道有愧於其祖宗以致失國故收藏之家頗不以爲貴重此帖端莊嚴麗首尾如一似非末年盤遊無度之日之所作劉彥明得於錢塘攜至長沙出示子曰帝王翰墨當時得見甚難況後世散亡之餘乎茍眞不僞吾將蓄之使後人觀焉見其善於此則知其不善於彼獨不可爲有國有家者之鑑哉如齊人刺魯莊公云頎而長兮美目揚兮巧趨蹌兮射則臧兮終篇美之而不言其惡千載而下讀之則莊公之所不足者隠然見於言外吾意亦猶是也請防之子復之曰防已竟矣奚煩他議至元戊子九月下日

防張夢卿所藏紫陽楊先生墨迹

姚燧

此先婦翁紫陽辭翰也嘗聞自幼孩時文已奇猶歌白水滿長幹紫陽閣底淸風細後遂號紫陽初名煥後由上金季主河朔中興頌季主壯之置紅篋中黃龍戰北紅篋爲我元所獲恐蹤迹物色姓名獲戾乃避更爲奐及後受我太宗簡文制誤奐爲英遂不敢私更始就名英其平生於書差喜米南宮故筆法時時似之其卒以乙夘時燧已聞公遺命托二事於我先世父一遺文二以先妻見配時燧未婚也其嵗上距今二十四年當至元戊子張總管夢卿持來求題夢卿嗜古博雅該洽之士慮其未得平生之槪故斂襟書此其年二月子婿姚燧觀於穰城寓捨

天下同文集卷三十三

欽定四庫全書

天下同文集卷三十四

元周南瑞編祝文【闕】

天下同文集卷三十四

欽定四庫全書

天下同文集卷三十五

元周南瑞編祭文【闕】

天下同文集卷三十五

欽定四庫全書

天下同文集卷三十六

元周南瑞編祭文

祭須溪文

鄧光薦

嗚呼天地間奇詭超邁之气於是乎絕四十五年如手如足之情於是乎訣疇昔燈前髙歌執別曽未三宿云何奄忽欲訪何之山陰無雪欲見何期屋梁未月斜日寒冰鄰笛爲裂思君平生肝膽火熱相知靡三相於何切嗟彼俗人焉知毫末君防哭予於亂離予忍慟君於羸劣防防予生種種予髮倘幽防其相待曽防何其闊絕顧原隰之相求已不勝其淒咽何時宇宙復見此傑

祭蕭方厓文

王應梅

嗚呼廬陵俯仰百年丞相文山精忠貫日月而志無成大博須溪文章昭河漢而時不用今禦史方厓勁气搖山嶽而不得年以死吾未暇哭吾私而爲蒼生慟未暇爲蒼生慟而爲吾廬陵長太息嗚呼廬陵

祭禦史蕭方厓文

黃瑞節

嗚呼天不可信善不可爲小人之是君子之非大江以南二三人物公於其間尢爲超出有時有命有志有才南馬援柱北李陵臺淺之量公功名富貴一至之性於人有濟凡今之官茍且相師以爲得體以爲時宜公每行部必搏猛虎搖毒反噬亦莫彼顧此豈有他不過肯廉莫邪鉛刀無鈍無銛一二就斃防福何限局於分守掛一漏萬庶防公論擢在臺僚憂者膽掉喜者意消名實所加上下通信立功立言矢決川迅斯時斯人而可死耶斯人斯年而可死耶乾坤生气在結數輩世皆欲殺天不少悔古今豪傑中路無成黃間黑業殆未欲平運茍如此理不勝欲嗚呼嗣祖焉知非福回首平生言危行危剛固不折隘亦有之奴婢小人妄論交舉事至今日此固其所存者奄奄去者堂堂百年有頃孰短孰長地下此心死而死矣爲人爲神幽明一理吾哭吾私能防何時作七載緣結一語知春風廬阜夜雨滕閣隆興執別金陵後約料理余迓鞭辟余前余之不遇其人其天余未能來公未有暇剪紙江頭乃有今者病之萌芽曷不歸來家書闊絕亦已焉哉往嘗諌公疏用剛劑豈其壊防竟生此獘見謂錢塘買棺自隨此時此情此地此詩豈必尸解豈必滅度乘雲而來抱月而去捐世未老惠妾無終習聞其語忽系其逢天地恨事爲陰爲雨其於人也爲病爲怒余於公死意敗神傷如寤如寐如存如亡昔者有言丈夫千載四海斯文執筆誰待

天下同文集卷三十六

欽定四庫全書

天下同文集卷三十七

元周南瑞編辭

哭須溪墓

王夢應

紹定壬辰後六十有六年丁酉閏月庚申四方學者防葬須溪先生北郭外其同門生長沙王夢應以是日祗役故鄕先塋越明年正月十有五日壬寅昩爽始克奉巵酒哭先生嗚呼廬陵自六一公以正學繼孟韓起千載小歐公忠孝義理鳴穆陵紹陵間天下學者再變先生奮兩公後卓然秦漢巨筆淩厲千萬年蓋炎士訖籙及於今南北士不得先生一言不爲名士殆盛於眉山矣惟盛時不以所學大用不奮筆大典冊成一經以彰休明爲宇宙闗作使天下士觖然夢應又念早從小歐公廬山公師門托交四十載晚更流落防賴實厚追惟吾感永愧負土且斯文千載之托一日永已悲悼何限謹吟短些尙鑑之

宇宙兀有千載兮安得夫子之復生昔余俟而不敢惑兮卓哉廬山公所評天能爲命世之盛兮不能贏之以百年斯文克當天運兮信有屬而無傳偉夫子之立言兮神气超乎古今豪縱雄力不可控兮淵杳不得窺而深千奇萬態春行天兮又爲秋冬之刻厲豈惟嬉笑怒罵之間兮平易亦千人之俱廢蓋防莊太史之恢恢兮諸子百氏之不可窮廬山休休嘆復起兮眉山再變而亦雄應龍矯乎靑空兮神虵黑蜧之儔伍謇獨立而還顧兮橫四海其誰語帝典王誥豈不浩積兮淸廟生民之何時仰嘆俯弔復下引兮來哲又不可期蘭闍汨其同塵兮荒荒四裔板照之語有大而莫能載兮吾亦委夫蚩蚩嗟夫子之時命兮生死乎盛明余侘傺其誰從兮愴被髮乎大荒非今世之爲慟兮有揜捲而遐追望江山之坡陁兮雜風雨而鳴悲埋文光而不得兮終古尢於秋日誰將告夫春秋兮有尊王發防之初筆出生平毫末兮震動百世之上下嗚呼靖康日逺兮人知南道之叔夜亂曰我卽仰髙不可階兮風霆一世此山埋兮神光在天秋灑灑兮墓而藏者麈尾佳兮

天下同文集卷三十七

欽定四庫全書

天下同文集卷三十八

元周南瑞編志碣

聖元故光祿大夫中書左丞相神道碑銘

姚燧

初公以中書右丞下江陵驛聞大帝爲大燕三日曉近臣曰巴延東兵阿爾哈雅孤軍戍鄂朕嘗深憂或荊蜀連兵順流而東人心未牢必翻成爲內應根本斯蹶孰謂小北庭人能覆全荊江浙聞是肝膽落矣而吾東兵可無後虞朕喜以此禦筆爲北庭書昔羅羅格西地所生阿爾哈雅爲大將有功信實聰明而安詳其加卿爲阿吉爾阿古齊嫡近伊勒噶齊給日別平章求今億萬維臣之中降是宸翰昭乎云漢之章藹如天語之溫崇功襮徳匪繄一時可華及子孫百世者才公一家視古丹書鐵劵出臣子手者何足道也卽江陵民封之千家始公防時侍燕惟席地坐後特置榻班諸侯王愛實拉下賜之金罍曰俟至而省必合樂歌某曲飲是他雜以靑白縹色龍鳯禦服禦防金玉珠帯白貂裘西錦珠衣海東白鶻凡所以侈服貴近曲娛其心者靡不及公嗚呼盛矣公北庭人妣夫人獨堅呼突盧化胞生剖而出公巧阿撒合徹弗善也將棄之夫人未忍益謹鞠視幼聰穎而辧長躬農耕喟然曰大丈夫當樹勲國家何至與細民勤於畎畝遂棄耒去求讀北庭書一月而盡其詩學甚爲舅氏錫喇岱達爾罕所異嘆曰而家門戶其由子大及從事大將卜鄰吉帯俾其子故中書右丞相呼魯僕化從受北庭書又薦其忠謹以是得宿衛大帝潛藩已未從濟江帝射虎未殪公捨馬而徒挺矛舂殺之攻鄂先眾而登禽一人還流矢貫喉出項帝勇之賜錫爲兩半百先是聞吐蕃有貯甘露寶函石室藏山穴者凡再使求之皆爲大奇獸所懼莫致最後遣公至其所無見竟與俱歸勸進之初諸侯王議未一惟一王塔齊爾嘗有書帝忘其誰在也顧左右問公曰臣所有之書出而決兩事皆甚合防中統三年制以爲中書省郎中褒曰久侍禁庭已著勞績至元攺元加朝請大夫參議中書省事發言惟以當可事宜爲心不憚伯相而阿其所志人有小疵必白帝前眾畏其口明年進嘉議大夫僉南京河南大名順徳洺磁彰徳懷孟等路行中書省事始罷世而易其地又明年轉廉訪使虎符領鷹坊凡鳥獸皮角筋羽悉徵輸官尋領諸路鷹師獵戶再兼中都路闌遺又明年進中議大夫僉制國用使事又明年故中書左丞劉武敏公拯爲防襄陽吾故物由棄弗戍使宋得竊築爲彊藩復此浮漢入江則宋可平帝大然之徵天下兵領以元帥府觀武襄陽城白河別開行中書省以我先少師文獻公僉省公爲同僉凡襄鄧唐申裕在太宗世所殘漢上諸州之民避荒汴洛間與下戶賦寡者悉徙而南屯田給餉尋罷帥府又明年詔故平章哈丹開府儀同三司平章軍國重事贈太尉史忠武公天澤來蒞師宋遣人餽鹽茗襄陽乃築長圍起萬山包百丈楚山盡鹿門以絕之又城峴首開省其上兵興事劇星火公專入奏能日馳八百里敗宋殿帥今平章範文虎於灌灘又明年分中書爲尙書拜中奉大夫參知河南等路行尙書省事又明年兼漢軍都元帥分將新軍四千六百及廢尙書復以爲河南等路行中書省事宋遣都統張貴張順將舟師從上游送袍甲犒師自萬山接戰二十里斬順殺溺過所當貴獨以餘眾入後水暴漲慮貴乘出下令軍中舟置燈篝岸積薪槱貴果結艦爲陳宵遁盡燃燈薪戰四十餘里斬之櫃門闗明年遂請以西域礟攻樊拔而屠之無噍類遺襄陽甚慘移攻具臨之且曉守帥呂文煥君以孤軍禦我數年今鳥飛路絕帝實嘉能忠而主信降必尊官重賜以勸方來終不仇汝置死所也文煥感而出降十年二月也詔公偕以入覲廷拜參知政事明年授資徳大夫中書右丞同忠武公行荊湖等路樞密院公防能籍民爲兵十萬合舊軍丞相安圗巴延一人將之南伐宋社必墟制皆從之故太傅巴延與忠武時皆以左丞相贈開府儀同三司太保並國武宣公阿珠以平章與公及故平章文煥以參政行省將大軍發襄陽將至郢忠武疾還敵宿兵數萬築新郢夾江爲城橫鐵絙鎖戰艦江中巢礟彍弩遏我舟師郢北黃灣岸西去江三里所港通藤湖達漢敵壁其上攻拔之拖舟入港丞相惟與公數十騎覘新郢趙範兩都統鼔伏兵發葭林諸將倉卒有未甲者人人奮先殄其一軍兩將之首皆致公割趙腦膚撓酒飲之行克沙洋新城以臨復守臣翟貴逆降大軍去而復叛及漢陽故平章夏貴以制置舟陳漢口水軍千戶馬成爲導由已未濟江沙武口塗入江拔陽邏靑山白湖諸壁走貴軍鄂守臣張晏然王該王勝以城下遂徇州民衣冠闗防仍其服行鄕郭帖然無有奪菜秉者民爭徳吾元仁政義聲恨服化晚檄下漢陽壽昌信陽徳安大兵旣東分四萬人戍鄂咨公畱後尋進官榮祿大夫自陽邏置驛以便行商至蔡方請移師江陵而荊閫安撫髙世傑將艨艟千六百艘卒二萬規襲鄂公分兵禦之大敗之荊江口降諸洞庭桃花灘嶽下公承制以守臣孟之紹爲安撫使卽西師至公安誓曰自今功者健兒陞長百夫百夫長千夫千夫長萬夫萬夫長取進止因南風火沙市戰城上又戰城中坑之江陵精銳於是焉盡制使朱防孫辭疾髙節度達出降下令安集如鄂嶽傳檄歸峽澧常徳辰沅靖荊門隨郢復皆下之官其守臣除宋苛法衣食閭裏窮黎詔故平章廉希憲以右丞行省江陵以世傑窮而來歸棄江陵市朱防孫徵至京師死猶沒入其妻子還公於鄂移兵長沙拔湘陰斷滉柱江中自喬口及城十五所又拔城西柵射書招其守帥李芾速下以活州民不然攻拔屠矣不答乃令諸將畫地分圍決隍水以樹梯衝礟鐵壩石心臺百日公中流矢創甚益急責戰申命諸將凡所由久頓兵者卒伍前驅諸將安行其後也自今萬夫千夫百夫之長皆居前列有退衂者定以軍興法從事三日而拔謂諸將曰國家爲制城拔必屠是州生齒甚繁口數百萬非大帝諭巴延以曹彬不殺防也其屈法生之發倉以賑餓人傳檄下郴全道桂陽永衡武岡寶慶江西袁連幼主向服公入覲賀始廷拜平章政事還移兵靖江破嚴闗敗馬都統臨川陳張兩總管小溶江諭經略馬曁不下凡攻三十餘日而拔公以靖江逺中土民性驁嚚而易叛難服非長沙匹不重刑之廣西他州不可言以綏徠其阬之市斬曁檄下慶逺栁郁林橫邕廉象潯藤梧貴昭融賓宜賀化髙容欽雷廣東肇慶徳慶封諸州特磨農士貴南丹牧莫大秀皆請內屬乃閘全之湘水三十六所以通逓舟承制以萬戶史恪行宣慰司靖江還潭宋餘孽益衛兩王攺元海中啗人以爵規復其舊全永諸州與潭屬縣之民文才諭周隆張虎羅飛之倫大或集眾數萬小亦千數在在爲羣與江之北黃蘄相煽以動皆削平之僞將張世傑傳欲襲肇慶雷詔公討之且略地海外無爲賊巢過栁州嶺時暑軍士病渇所乘馬蹄地出泉人資沃飲至今名馬蹄泉而僞安撫趙與珞已戌海南白沙港公航海五百里不崇朝而至擊與珞並獲僞使冉安國王之紀皆磔之諭降瓊南寧萬安吉陽聞僞王陷南恩公還襲走之降方經略防衛王死厓山乃還復諭降八番以其酋龍文入覲置宣慰司從鎭南王伐交趾其君蹈海去得文毅昭國兩王以歸後二年入覲廷拜光祿大夫湖廣等處行中書省左丞相再月而疾勅尙醫四人診視忿思求見登馬而劇歸卽與夫人訣當廿三年丙戌五月廿五日薨上都享年六十葬都城西髙梁河公元配特哩帝旣才公勅陳亳頴元帥郝謙女爲亞妃前卒敕復以其妹爲繼自陳三召傳至京師順聖皇后爲加幗服白金爲兩二千五百男六人特哩生故資善大夫湖廣行中書左丞和碩哈雅姊郝生正奉大夫湖廣行中書省參知政事虎符監兩淮軍貫哲格妹郝生輔國上將軍湖南道宣慰使虎符監潭州軍賜玉帯一品服華善如夫人者蕭生巴圖爾哈雅阿爾斯蘭哈雅媵生圖嚕黙色哈雅女子五人一適故嘉議大夫同知廣西道宣慰司事虎符齊哩克薩巴一適承務郎大司農少卿僧嘉努一適中書省斷事官埒爾錦一適昭勇將軍監平陽太原軍虎符布延一適傳詔必雅男孫三人蘓爾約蘓哈雅呼圖克哈雅和塔拉哈雅女孫三人一適郝一適平章克哷濟蘇子索羅一適太原監平陽軍子徳希後公薨十四年今正奉輔國以神道未碑出公凡受制書與禦筆及其平生行實請某曰徵是爲銘鳴呼兄弟爭與昭揚先徳於其子職責已塞矣嘗讀望諸君書善作者不必善成善始者不必善終未嘗不興慨嘆於武敏開用兵端視南國爲奇貨思圖丹靑垂譽竹帛於今與後者如取諸懷及襄陽下方戍淮西功已不出乎已大師南伐復分兵淮東渡江捷聞一失聲而死豈先福始禍者誠如道家所忌耶而公鼓其孤軍畱戍所餘不能倍萬名城通都身至力取利盡海表圖地籍民半宋疆理其時將相𨿽瞠後塵猶不可望公總計其所下州荊之南十四淮西四湖南九江之西二廣西二十有一廣東海南各四凡五十八自余峒夷山獠荷氊被毳大主小酋棊錯幅裂連數千里受縻聽命猶不與焉其依日月之末光張雷霆之餘威以防其成功者亦一世之雄哉今列其由省幕戎麾與所受降登宰相者丞相二防古岱阿里罕平章十二鄂囉齊呼圖克特穆爾阿哩史恪呂文煥特穆爾布哈李庭李順張宏範劉國傑程鵬飛史弼右丞四索多完顏諾海塔齊哈裕勒雅爾鼐左丞四塔齊哈唐古岱劉深趙修已參政十三賈文備鄭伊克何偉張鼎樊楫朱國寶張榮實囊嘉特烏瑪喇索羅喀達爾髙達馬應龍雲從龍都元帥宣慰使總管萬夫長千夫長又什伯是觀出其門眾多又足徵公善推勞人也初北土田租畝取三戶調嵗惟四兩及定湖廣稅法畝取三升盡除宋他名徴後徵海南度不足於用始權宜抽戶調三之一佐軍時以爲虐今較江浙諸省槪增倍蓰獨西南賴以輕平其境館傳修潔甲他省生祠所在嶽潭栁雷公安興安皆一而嚴闗與全獨二銘曰疇曰江漢南北之限天裂幅員可恃爲捍天混皇輿其險則那古以求之同軌不多秦漢斯降吳平於晉陳兼於隋矧趙遺曜靈生東有炎朱光爝火之防宜爾滅藏於皇大帝神武不世行乎睿思效若龜筮由夫潛藩自將六師鵃防浮江亦旣越之歸正丹扆羣防明試加兵襄陽五稔克止公曰乘勝籍民授兵將以大臣南國是平帝曰兪哉惟爾協朕假爾以鉞誅彼幹禁大師克鄂鼔行而東四萬其徒畱後畀公公乃按圖吾與吾守待敵伺先孰與進取自鄂而嶽自嶽而荊長沙桂林皆劗以兵余州數十𨿽定走檄勢詟言綏心亦孔棘又鋤武庚於海之南左右皇子交州是戡疇知公勞大帝簡在衣裘禽隼靡有遺賚不事故常墮其奎章捷捷翩翩龍騰鳯翔又錫金罍合樂而飲臣鄰之家寵未有甚猶若未然丞相是崇與太傅公同元元功甲子一終元閭是宅壽止名垂晰晰竹帛北方諸流所王維河九里漸濡尙其餘波宜公有子匪相伊使不專美虞賞克延世其北居庸盧溝在西有碑斯丰流峙與齊

天下同文集卷三十八

欽定四庫全書

天下同文集卷三十九

元周南瑞編墓志

陳禮部墓志銘

劉辰翁

寶祐丙辰之防士也旣日昃駕臨軒有少年首上對輒親覽卷首有臨禦以來如日正中語及唱第進呈次第七上首擢易首唱第七旣又不滿寘首唱第四第四則三山陳兪也於是寶慶三十又三年矣特諱言久前別院命賦題久於其道以忤聞故艸茅附防如再中然前徹覽後易寘皆命也而兪防亦實有及霅丘者舜卿嘗語予考官不能使兪第一天子不能使兪第七其自信無怨如此而亦從是退飛矣初君授靖江軍節度推官開慶與吉州推兩易故君以已未東至廬陵辦守禦明年江上淸軍閒得予詩於他許疑不屬子爲舉子美丸藥流鶯囀君矍然曰是在兪術中而不悟自是莫逆於心每坐尙友齋倚梧竹極談世事成壊卽使長急召不顧募辦粲然無所回屈其辭可著爲令李肯齋芾健吏事稱不及不及去之日有誓心錄三卷取歐公夷陵語也人民至今徳之而媢者謗者爲不少矣有以科斗竹書獻當國者喜且驚曰彼白屋安得此必平國公家物也詎止此獻者懼詭曰我出陳推官後矣語由是喧不辯遲嵗年得書庫稍遷大學錄咸淳除博士竟坐前語逐不辯他日謝丞相啟云人之云云謂盜周公之寶玉其蕭然坦迆玩世無悶如此而亦從是老矣又四年而差充福建帥幹闕至閩以鄕嫌攺添差不釐務久之又攺添差福建運幹待次於是咸淳八年矣復除大博十月免廼徳祐前予湖州別駕徳祐攺建寧於是國事非矣肯齋李公之爲湖南也彊起君君亦浩然以身許之防文丞相脫身渡淮歸行都建督景炎以大著除君督機君請據汀搖贑出江西毋緩君本赴湖南至是哭湖南嵗盡以所部福安軍發谷口道病至汀卒有趙同捨文自君歸能言巷居人夢絳紗籠甚盛迎陳禮部去旦果然文公哭之慟葬之伏虎山題曰艸亭先生之墓君年二十九出文榜至是四十九又明年文公北日門人林達可始以塘記來請銘則死十九年矣其言正羽檄徵兵時君丁蕭夫人憂苫塊寱語於用武之無地最後作蒼雪林辭二疊不可忍聞李公期君以管葛之事君亦贊文公以張李之功其反覆防軍事謀國基語如史驗如卜當未行夢丞相予黑筆視黑籍如軍書少焉登一舟若之貶所風月淒冷殆非人世境也吾死已夫親朋共畱其行不可曰平生故人與我握右手左乃右之穽士爲知已死茍利社稷何恨吾登艸亭望風雨欲一人共死不可得嗚呼我知舜卿使朝坐燕與誼肯棄老母弱子遁荒在人間哉星言赴難縞素爲資得君軍師尙其旗不甚敗臨河救溺不卜命之短長每誦郭元瑜此語悲之其乘飛至屋天也傷哉吾友生不得志於前死無知已於後其心之所樂直文字耳而文史亦絕嗚呼吾欲觀乎九京也其有恨乎無恨乎以君自言其死爲不恨則知如予者不死而恨也悲夫景定末余畱建君畱京君作隆中雷澤二圖寄余題曰甲子上元日並贊每展圖誦贊後死何爲自吾所知所厚周旋離合何限求仙才與靈气惟舜卿惟舜卿古心江公嘗薦君館職不合黃華甫國雲臺中日月論公容添一客耶十五年間夷混跖廉衣冠道盡君不惟少合亦少可閒居日長奪虎豅起艸亭俯晴晦其在下種梅數百長歌入室俗子無足還顧頽然自愛韻度乃出蘇子美上爲文達大家數四六尢髙宕詩本荊公而每見每進𨿽在怨誹有栁州南澗之風初學六一公帖卒自爲體如閒花異艸風日淸美皆余所不及嘗手寫楞嚴圓覺金剛三經去廬陵日棄之先死七年葬其妻鄭氏般若山面艸亭中爲壽藏君死子弱不克歸葬每嵗寒食馳僕裹飯灑伏虎山而已旣十五年辛夘乃啟而合諸鄭宜人之兆陳氏長樂世次見石室翁碑二子瑒環環爲族父企後君兄防弟龠皆同捨防先二年卒龠後六年卒瑒謀銘於達可達可曰有先生之友孟顧道逺日廹請刻之墓上其可由是林君之請勤矣林君之誼髙矣吾銘成則葬後之五年乙未四月也君著述多壙志傳之矣此不載銘曰

長歌兮莽蒼靑松闗兮白玉堂奄塵昏兮夕陽我不起兮不如彼童汪君墨縗兮何壯操余彗兮彗霣光忽反顧兮魁淪降君不歸兮猶葬湖山兮朝行蘭萎蕙絕兮諂子浪浪信終古兮誰芳君余銘兮墓上泣麟兮不祥行倀倀兮不得四方蹇思君兮天望君爲龍兮奚傷

天下同文集卷三十九

欽定四庫全書

天下同文集卷四十

元周南瑞編墓志

元故翰林侍讀學士國信使郝公神道碑銘

盧摰

公諱經字伯常郝氏自潞徙澤之陵川始公八世祖祚曽祖升祖天挺父溫旣沒其徒相與號靜直處士有三男公其長子也八世祖而下皆同居業儒不仕以淑其裏堨休滀慶乃發於公壬辰之變靜直君流寓燕趙間公年十餘嵗沈塞靜重狀貌瓌奇精敏有志趣盡力子職及其爲學晝或忘餔通昔詰旦衣冠危坐諷誦不輟劬勞如此凡五六年剞劂捖摩磊呵而直廉防而輝涵積揉累日殊月異擷芳雋腴充而足之溯源洙泗比肩周程雷風斯文陶冶當世慨然以爲已任山峙川決天遊神遇屹乎莫移浩乎莫禦變化不可測矣旣冠順天道左副元帥賈公輔一見待以國士萬戶張蔡公柔館公帥府張賈子弟皆從質學海內諸侯聞伯常之風者莫不飭使介走書幣庶防屈爲賓友公一一謝絕世祖在潛邸羅致異雋挹其聞遣使者一再起公旣奉淸問上稽唐虞下逮湯武所以仁義天下者緩頰以談粲若所陳也帝喜逾所聞凝聽忘倦且俾書所欲言者條數十餘事皆援據古義劘切時病及踐祚更化用公之言居多嵗已未憲皇自將伐宋建益上流世祖總東師跨荊鄂公建議大槪以謂彼無釁可乘未見其利惟修徳以應天心發政以慰民望簡賢以尊將相惇族以壯基圖撫殊俗制列鎭以防窺竊結盟保境興文治飭武事育英才卹罷氓以培植元气藏器於身待時而動則宋可圖矣帝偉所論以爲江淮荊湖南北等路宣撫副使然勢不中止遂絕江圍鄂守將賈似道駴遽請和屬憲廟升遐王師言還世祖卽皇帝位詔公以翰林侍讀學士使宋號使曰國信錫金虎符公方逾淮邊將李璮輒潛師侵宋兩淮制置使李庭芝寓書於公蔑以欵兵館畱眞州爲口實公答書弭兵息民通好兩國實出聖衷日諭邊將戢戍守圉以契和議眾所聞知今啟釁自璮一旦律以違詔將無所逃罪此何與使人事也公復上書宋主移文其執政論辧古今南北戰和利害甚悉皆不報顧窮極變詐以撼公之志知其終不可怵於恑數也揵鐍館所塹垣薦棘驛吏訶閽夜士鳴柝防閒挫抑獄犴之嚴不啻如此介佐而下久於囚羈戚嗟尢怨無復生意公語之曰卿顧望不前將命之責一入宋境死生進退聽其在彼守節不屈盡其在我者豈能不忠不義以辱中州大夫士乎但公等不幸須忍死以待揆之天時人事宋祚殆不逺矣眾服其言亦皆振勵至元十一年右丞相伯顏奉辭南伐江漢名城望風向附世祖命禮部尙書詰宋執行人之故遂以禮歸公聞嬰疾在途醫問絡繹旣至錫燕路朝以張異睠隠其瘁於厪事也詔治疾於家病遂殆不起以聞天子悼焉官其子采麟奉訓大夫起家知林州初公之使宋也內則時相王文統忌公重望排置異國陰屬邊將違詔侵宋沮撓使事欲以欵兵假手害公外則宋權臣似道竊卻敵爲功取宰相畏公露其匄盟幸免之迹遂主羈畱舉國皆知其非似道不卹也公拘直館十有六年去國未防而文統伏誅甫歸國宋探誤國之罪似道殛宋隨以滅然則懷姦怙寵傾陷善良𨿽暫若得計機發禍敗曽不旋踵抑宋有亡徵公與阨防其患難不渝始終名節僒一時而穹百世者初非不幸也公歸以十二年四月卒以是年七月乙酉春秋五十有三是月丁酉權厝保定府西靜直君墓次公幼至孝撫諸弟極厚待宗族疏近如一篤友樂施徳於已者𨿽細惠必報然偉特方嚴風岸峭立眾不可攀薫良蕕姦題帖無貸故用世之志適際可爲已墮奇擯旣處幽所日以立言載道爲務撰續漢書絀丕輩權還統章武以正壽史之失著春秋外傳太極演原古錄通鑑書法王衡貞觀刪注三子一王雅行人志各數十卷公於辭以理爲主雄渾有气文集若干捲傳於世嗚呼公娶張氏淑明祗修嫓徳君子後公卒子男三人二蚤卒一采麟也以文學行治擢寘侍從今爲集賢院直學士朝請大夫女子二人皆已嫁孫二人皆幼其孤采麟謀徙公之兆厝孟州河陽縣某鄕某里卜協則次公生平事來謂某曰先子葬有日墓隧之碑宜得銘得銘非信後遺逺者銘猶無刻也夫子宜銘某惟侍讀公以宗儒文雅有勞烈於國敍徳鼎庸莫詳史氏其堅毅忠壯抱負不可揜者名聲昭徹𨿽走卒牧豎深閨婦人皆能道公姓字與沒世無聞者異信後遺逺何待墓刻然固不可無銘也銘曰

鐘气之奇惟志是持緒道之防而才可爲振轂鄒魯驂乘濓伊獵徳遊藝載馳載驅孰濬其瀦孰植其滋孰芬其敷孰喣孰吹有實其居賓吾能戲聖潛於藩髦選無遺裾曳冠巍憲言祁祁淵躍天飛鱗公云逵廼眷南顧廼休王師廼命鴻碩柔逺淮夷夷速其巓公凜乎危削槧操觚榮觀幽羈刪述臚分名義昭垂薄言還歸昔壯今耆胡不康寧胡不期頤胡不三事爲國蓍龜淸廟宗彜不旣厥施【闕】

輿論嗟嘻蒸蒸嗣慶圖永孝思刻文墓碑以詩顯之

天下同文集卷四十

欽定四庫全書

天下同文集卷四十一

元周南瑞編雜著【闕】

天下同文集卷四十一

欽定四庫全書

天下同文集卷四十二

元周南瑞編詩

春晚歙郡髙齋

盧摰

憑髙得華構燕坐臨此州偶來稅塵鞅得與靜者遊甿俗仍楚越城居帯林丘川明云物閒風暄鳥聲幽羣峯舉自獻春溪亦爭流餘花殿芳序春苖緑平疇臨觴詎能飲對時思悠悠將指訪凋瘵摩撫庶有瘳曠職固所虞永日聊淹畱

宣城南郊何氏遊集

懷屙苦無悰撫節驚嵗暮淹旬屬休告寧復嬰物務幽人偶相賞蕭散隨所遇寒郊聨騎出崇岡時延駐山家如可卽雞犬隔煙霧舉鞭問樵丁始識林下路亭榭歘軒敞巖壑郁盤互主人能愛客何必論雅素濁醪散襟顏池鮮足供具𨿽非窮勝踐政自得野趣日夕歸影亂嵐霏襲衣裾鳴騶愼毋前悠然望江樹

書梓山寺經室

問俗來山郭攜春到隔溪花香破禪寂林樾受鶯啼欲和觀音偈聊乘醉墨題閒雲若畱客不肯爲予西

淸華觀西軒

琳宇夏天曉官曹今日閒深林欲無路疎竹不遮山靜對黃冠語時看白鳥還平生林壑趣聊復此牕間

少林寺贈達禪師

是日得至面壁庵觀達摩石影

古剎東風裏逢僧一解顏收經出深竹披衲下空山未要天花墮聊看石影閒何妨病居士明日到田間

用韻答李肅政承之

隩室儆嵗暮半菽供朝餐忽聞農父言東田出遊觀兀兀遵防行隕籜探茅菅霜風亦云厲松栢那可幹勝寄動暌濶幽素勞音翰如何煙霞姿乃在原隰間叢祠構前驅一笑開襟顏豈不懷簡書悠然有餘閒衡門可棲遲濡轡聊盤桓明晨下巖防相望邈河闗

郡齋書事兼答汴梁夾谷左丞

十年皇華使咨度愧淸袠承命甫爲郡慮無理人術簡書劇沈迷將迎靡虛日星言入公府短髮不遑櫛首夏气淸淑鳥鳴庭樹密疎箔懸永晝南風泛瑤瑟退食方息偃卒吏已盈室孤臣偶紆組豈不懷曠佚賴有同心人魁然位丞弼昭昭麟鳯瑞渾渾金玉質革緘畏稱題髙誼寡儔匹矢心報知已言語詎能畢河流衍洪源嵩髙屹靑出期公山水間千秋恆若一

送程中丞介甫赴雲南行臺

蕭蕭徵馬鳴冽冽驚飈吹聞君逺行邁執法西南夷六詔漢始通有唐亦羈縻今𨿽郡縣置綏懷不在玆物產富金具吏習爲燐緇垢衣可無澣直繩詎易持肅躬行所素舉綱植其維寒霜固非厲春陽竟何私坐令蠻風革仰報國士知泛泛江海客區區簡書期恨恨久別離去去長相思

古城

劉因

我行常山尾髙城墮吾前按轡覽形勢依依見前燕易水開前襟飛狐連右肩遙想豪傑塲撫已增慨然薪人過我前一笑如相憐指城前問子考古今防年沈思未及答行歌入蒼煙

登武陽

朝遊樊子館晚上武陽城潮接滄溟近山從碣石生斷虹雲淡白返照雨疎明日暮悲吟發樵歌已愴情

銅雀硯

諸侯負漢巳堪憐直筆何爲亦魏編卻愛曹瞞臺上瓦至今猶屬建安年

愼獨

一葉下秋水防波去不停望中猶隠隠直欲到滄溟

觀化

風雨何方來呼童出門望歸報是羣蜂聲在庭花上

易臺

望中孤鳥入銷沈云帯離愁結暮陰萬國河山有燕趙百年風气尙遼金物華暗與秋光老杯酒不隨人意深無限霜松動巖壑天教搖落助秋吟

宋理宗南樓風月橫披

試問陰山勅勒歌朔風悲壯動山河南樓風月無多景緩步防吟柰爾何

物理興衰不可常每從气運見文章誰知萬古中天月只辦南樓一夜涼

滴水龕

膚寸徧天下至靜含氤氳因看石滴水窺見禾生云

偶成

夢回聞雨聲忽覺是風葉問予何以知仰見梁間月

曽防扇頭

獨向舞雩風下來坐忘門下欲生苔歸時過著顏家巷說與城南花正開

宋髙宗題李唐秋江圖

秋江吞天雲拍水濤借西風扶不起斷雲分雨入江村回首龍沙防千里淡庵老筆搖江聲仿佛阿唐慘愴情千秋萬古靑山恨不見歸舟一葉橫

今日

今日柴闗防客來擬從屐齒數莓苔求文道士花前至載酒門生雨後回

盆池

自慚眼孔一盆多柰此無邊風月何莫道渾非九云夢不妨能著百東坡斡旋在手天隨轉虛靜如心景自過誰道扁舟托吳越爲言吾老怯風波

懷古

李謹思

昔我從耆英圖史娛朝昏咄嗟陵與谷永謝西州門夢中亦識路欲往先銷魂往還無須臾失聲彊復吞西山照公檻南山亙公垣平生五畆池東海遙崩奔公門山海並遂斡造化元招公有薇菊酬公有佳尊行吟聞地籟飛奏劘天閽公來月星懸公歸江漢翻六籍未渠央百聖諒斯存翩翩媚學子風節當誰惇我髮日以變洮面畱心源庶無騂汗流獨此淸淚痕英英出靈變杳杳通緒言因風薦商參秋思隨孤鶱

補疎齋題鵝湖

客來誰與期防鐘度山椒松風如起子間以笙與簫逸向諒斯存幽蹤莽難招極目不知還新詩生泬寥

王以道三防未舉

豈無一弓地載子三世碑碑端語云云碑下冢累累白楊秋气深碧艸春露滋翻憐防稽山禹穴不得窺

天下同文集卷四十二

欽定四庫全書

天下同文集卷四十三

元周南瑞編詩

絕句

劉辰翁

江栁長天艸色齊新晴何物不芳菲無因化作千蝴蝶西蜀東吳欵欵歸

初晴

初日入髙樓歸云雜江樹魚遊新雨晴鳥語晨光吐天容起復覩煙色轉輕素墻花麗車前巷溝映泥路牕明祛宿潤礎滑防步防朝有宿客過午無來屨沿砌上苔衣虛庭竿犢袴人生足無事世故非所慮彼語吾不聞淸風有時度

戲題

無人知坦腹水影半簾苔驚謂靑虫墮垂絲忽上來

觀絮

新燕池塘緑雨肥初晴未暖日光防角巾猶帯花梢濕才倚闌干見絮飛

山行雨中

雨行如漏篷側身半車中風翻荷葉白難可爲芙蓉向來三重茅仰屋嘆穿空已經離亂苦志念常從容

又

入城過新雨路靜市人稀吾家林塘間水鴨狂欲飛門闌稚子笑隔樹見翁歸何人無此樂頽暮樂知希

春歸

畱春一日不可種樹十年未成芳艸斷腸花落緑牕攜手鶯聲

夜雨

夜半起雷車天門報曉衙何消如此雨又有未開花綉被人中酒茅檐客夢家一晴天地濶稽首見重華

漁歌效陳自堂作

石頭城落淮水劉郎浦對伍洲越沼吳湖安在月明人唱湖州

寄王憲使立夫

姚燧

庭樹生秋風炎熾奪如失小虫鳴喓喓髙隼飛鴥鴥緬懷素心人若髮未忘櫛百年能防見過眼䢐電疾而君有官事出言千里律何暇喜跫音情與逃空一昨因趙卿至戒遣書新述篇軸不害多無憚費紙筆且約來北州罇酒畱十日晴天逼佳夕共看華月出非不思餘論門無一親卽吾私如汲車已脫復縈繘晚菘生待種蚤稻行可銍少須黃花發秋風亦蕭瑟倒冠獨山巓玆遊或能必

次韻閻子濟

我友宋僉憲頗聞思湘中每云所遇奇未易言說窮崇蘭春風花巖桂秋露叢三年一官內身在香國東朝航汨羅波翻雲海日紅暮揖嶽麓寺蒼煙樓觀隆喧喧名都邑百貨聚商工何時訪君遊盡歷西南雄

又

霜水收風濤江船穏歸路惟應江間月照汝來往屢長沙隔南云尙飽艱險趣天涯念棊錯暌濶皆舊故新知茍防心何必懽有素黃鐘未懸業眾目齊瓦釡大音故希聲欲說難至戶況我言毛輶誰復聽其句所恃君盛年學仕猶未暮文人重道義自足輕外騖觀今紛華儔慍喜隨一芋願終藏山書榮於鹿眠賦

寄徐中丞容齋

李侯安慶來遭君江間柂問雲歸湍水示聲偶及我自揆衰鈍質舊學日兼墮百事於大賢資取無一頗始疑逄防弓亦有虛發笴終知匠石斧材不捐瑣瑣增慚失喜余背覺芒刺荷平生聲相接睟盎見未可文字親友間屢得觀藻火況聞閒世故盤走夜光顆仰止髙山思願並餘子夥歷推天日行蟻右風輪左吾徒不相值其故政此坐何時廣陵遊傾蓋願終果

同栁山和尙登落星寺

抵掌女媧前功捐鏈石力盡還霣天怒飛十有八萬里擲陷彭蠡三重淵藏山於澤信有力愚公欲移重萬肩黃家亞父更癡絕漫向麟史求何年安知自分牛斗躔天穴上當匡廬顚銀河一塞【闕】

至今飛流掛長川我來正逢槐火節艤磯少系東吳船相攜詩僧上佛閣箕踞對酒談其然渠聞舌撟若自失子辧乃出鄒衍前無書太古何所得爲言烏有先生傳

雈葦嘆

瀕江不可禾嵗惟葭葦茁靑林無端倪永與江水匹由爲薪蒸時責以租賦出園人誠貪夫苞苴黃金鎰暮夜鉆權幸入牒妻子質輸課或未償沒之良不防他家皆辦爲得者皆富室秋風霜露落百谷時已實處處傭千夫豚酒健力銍稛載向城市官外私羨溢遺笴狼藉陳入者必見叱或因取束緼隨以盜采律春風將新萌剪伐未十七下防付一炬炎火赤天日坐視煨燼空不丐民貧疾因推是爲心可見無仁術周官衡虞置爲法未爾密亦已開利源千年誰能窒

雨歸

彭元遜

我行方旬浹禾生已扶疎蛙鳴滿阡陌水中有遊魚萬物不知長我還安得歸好風時時來拂我幾上書癡兒習晏起飽飯亦有蔬爾不念稼穡不學將何如

種牽牛

開門見防雨傍竹種牽牛未有歸田日開花且及秋

江上

飲啄畏途廹農商生理防山寒行旅急江晚渡人稀老樹秋仍立饑鷹夜自歸儒冠空得誤無復舊戎衣

得防雨行視新種松子

春雨種松子秋風吹樹苖防生同度世千嵗聽幹霄艸木慈心長虫魚惡念消暮年容晏坐羽葆眾山朝

夜雨

黃葉委門巷暮歸村徑荒寒兼山外合聲與夜深長雞老聽風雨鷹饑夢雪霜畏人疎嗜酒俯仰失周防

嵗晏

嵗晏憐童稚村荒愧老夫牛羊各有主鳥雀自相呼橋雪昏迷逕山風夜擁鑪白雲歸落木無復共窮途

春雁

年年見來往處處隔悲懽羈旅偏憐客飄颻復過寒飛遲先逺喚聞近亟相看未有淸明雨天長羽翮幹

登華山

天涯俱得嵗嶺外闃無人空濶浮元气蒼寒接上春波濤容一旅風日照遺民俯仰乾坤在悠悠寄老身

夜歸庵中

禦風旬五日數數記山扉野度中流黑農談隔樹防桔橰罷世故絡繹動天機露足燈前坐城中洗鉢歸

山中夜起

徵鴻中夜行何不就我宿山深金气壯明月何肅肅鳥獸四無聲虎狼臥空谷星河落樹外龍蛇散平陸區區平生心無以少自贖

次韻防孟惜別

蟋蟀有幽意早催寒女機村舂聞雨飽客袂見秋歸飄泊寧堪別懽娯自欲稀長年加愛惜涼冷近房闈

客居

口腹勤天地客居何所操田園催麥李風日過櫻桃鶯起靑梅落風回亂絮髙艸心空自老老去自劬勞

淸都館

上帝髙居擁絳霄人間宮館故漂搖海山自隔蒼涼日章水空來寂寞潮誰見赤書持浩劫時通羽蓋集陽寥衰年無路披丹悃下有巫陽不盡招

衣曲

盧朔

昨夜砧聲忙今朝聲較緩停手拭淚痕不教老姑見

病中有省

示疾得髙眠嵗月委一榻驀然有防意言不待問答病是檢身方睡卽出世法竹風語我來時時一蕭颯

二恨

讀書恨無書鄰非東魯家對客恨無酒黃壚頗難賒靑鞋共短防請謁山翁茶向來禹稷事悠悠在桑麻一笑復何說新春天日佳去年醉西塢曽約小桃花

花信

櫻桃新買試單初團扇胡姬笑倚壚曽被楝花風信誤春衫未可典春酤

天下同文集卷四十三

欽定四庫全書

天下同文集卷四十四

元周南瑞編詩

古樂府

趙文上之回

武帝元封初因之雍遂通回中道後數臨幸焉

動皇輿回中道龍爲驅虎爲導樂蕃釐祠雍後息甘棠飫天酒淡穆淸冰熱惱四裔服咸稽首臣三祝皇萬壽

有所思

古樂府有所思後半篇殊不可解略攺正之

有所思乃在大海南何用贈遺君雙珠瑇瑁簮聞君有他心當風燒之揚其灰從今已往勿復相思勿相思又相思秋風動薄帷心思君兮君不知

公無渡河

公無渡河或作箜篌引朝鮮津卒霍裏子髙妻麗玉所作也髙晨起刺船有白首狂夫被髮提壺亂河流而渡其妻隨止之不及遂墮河水死於是援箜篌而鼓之作公無渡河之曲聲甚淒愴曲終自投河而死子髙還以其聲語妻麗玉傷之乃引箜篌而寫其聲聞者莫不墮淚飲泣焉

河之水深復深舟以濟猶難諶被髮之叟狂不可箴豈無一壺水力難任與公同匡牀恨不挽公襟亂流而渡直下千尋我泣眼爲枯我哭聲爲瘖投身以從公豈不畏胥沈同歸尙可忍獨生亦難禁公死狂妾死心蛟龍食骨有時盡惟有妾心無古今河之水深復深

團扇歌

晉王瑉與嫂婢有情好嫂鞭撻過苦婢素善歌而瑉好持白團扇故雲團扇復團扇許持自遮面憔悴無復理羞與郎相見

私衣必見污葛屨必遭踐生世不爲男托身況防賤悲痛只在心憔悴更障面出入懷袖中羨郎白團扇

丁督防

宋髙祖女夫徐逵之爲魯軌所殺髙祖使督防丁旴收殯之逵之妻呼旴至閣下自問斂送事每問輒嘆息曰丁督防其聲哀切後人因其聲廣而爲歌焉

丁督防爲我行去時馬上郎今作野外殤男兒肯斷頭閨兒空斷腸丁督防聽我語欲從君臂不羽嫁時所結髮剪之隨君去丁督防念我苦未亡人殤鬼婦古若無銜寃乾坤無風雨

上陵

上陵漢章帝元和三年自作爲上陵食舉

上古陵古陵無可上苔雨綉澀艸煙淒愴鴟鴞號荒林狐貍穴空壙丰碑去梁何處津堲周作竈誰家煬不如東鄰一抔土樵牧侵陵白官府

銅雀臺

魏武帝遺令婕妤美人皆著銅雀臺上施八尺牀繐帳日晡上酒脯月朝十五向帳作伎汝等時時登臺望吾西陵墓田後人悲其意而爲之詠魏志云建安十五年太祖作臺於鄴鑄銅爲雀置於臺上因以名焉

朝望西陵墓夕望西陵墓望望不復歸月朝又十五月朝十五可柰何更對空幃作歌舞銅雀昻然飛不去當時美人髮垂素我生不如陵上樹年年樹根穿入土

法壽樂歌

古詩未始道佛事梁武帝卽位後更造新聲帝自爲之辭帝旣篤敬佛法又制善哉天樂天勸天道仙道神王龍王滅過惡除愛水斷苦輪等十篇名爲正樂皆述佛法又有法樂童子伎童子倚歌梵唄今所謂舍利佛法壽樂歌皆所自出也

西云垂天飛流黃寶鬘百萬隨風揚帝居摩醯首羅鄕采女如花侍帝傍珠啼玉唾天花香淡然神情無世妝下視邢尹紛酲狂梵唄瑯瑯出淸吭天庖供饌薦豆觴帝飲食之壽以康恆沙世界俱來王天王神聖臣忠良春風萬里酣耕桑雨滴可數海可量無有能知法壽長願梵天釋帝萬億嵗嵗嵗壽杯天下醉

天下同文集卷四十四

欽定四庫全書

天下同文集卷四十五

元周南瑞編詩

林慮山

許衡

我愛林慮山不處要路津玆焉防千古絕彼朝市塵我來成素交淡淡日益親形骸兩相忘誰主復誰賓充然樂我饑怡然棲我神朝光連暮色佳意含餘春心境一融防世味殊未眞奕奕艸木光熙熙禽鳥馴眾物欣有托吾廬行亦新詩書詠而歸況有耆徳鄰

姚敬齋同遊黃華

我生愛林泉俗事常鞅掌十年苦煩劇一念愈傾仰峯巒看畫圖雲煙入想象久成心上癖欲忍不可彊荷有敬齋公恆以善相長攜我遊黃華一洗塵慮爽行行嘆奇絕舉目皆勝賞鏡臺聳百險瀑布落千丈石苔積重痕溪風動幽響使我躁競息使我心志廣恍如夢中身翶翔千古上回首聲利場誰能脫塵网我老得仁人動作皆可象還家擬鄰居求田冀接壤便許朴鈍姿於此靜中養

送竇淸叔

初來識君面此行見君心匡時有長防慮逺憂且深俗情取近效雅意入幽沈人生貴所依所依貴知音知音得展布身將比黃金我本貧賤士多思委相尋未能辦一飯胡爲遽分襟徵鴻出逺塞西風動疏林去去萬里何年酒同斟含情望無極白雲障孤岑

歸興

歸興不可遏歸程待何時悠悠故鄕心一夕千里馳西風動霄漢慘慘令人悲況我多病身天涯久棲遲交遊義難忘豈忍輕別離重念丘隴逺嬌兒正愚癡因循死異邑後世將何遺所願經營日及此未全衰樹桑墻以下開畦水之湄旣得舒困難且可爲鎡基幼無孝弟稱老無恩澤施惟有近先塋一死乃其宜諸君苦畱連雅意金蘭期我自無遐福形骸變焦痿生平尙求友得友還差池中懷起愁嘆欲別難爲辭試問將吾廬何日當西之緩急有擬議行止更無疑作詩敍懇欵爲報吾友知

七月望日思親

思卻千思與萬思音容無復見當時艸牕夜靜燈前教蔬圃春深膝下嬉將謂百年供色養豈期一日變生離太山爲礪終磨盡此恨緜緜未易衰

病中有感

十載天涯客寄身今年憔悴不堪論病來與死傳消息老去無家遺子孫故里歡遊頻入夢春城凝眺獨消魂如何借我知音力五畝歸耕沁北村

別友人

永懷不得遂偃臥惜分陰沁北田園計山東故舊心

永州黃溪遇雪

宋渤

黃溪永奇山近在百里內丰林與長壑崄峭蔽郁薈柰何不遙迢乃敢中睚眥坐令淸勝境橫遭蹂伐害我畱大防川十日陰雪晦分卒搜洞穴徑造厲戈祋日暮效丑馘山氓喜且拜啁嘐語莫曉大要意稱快楚俗本悍獷狃亂恃荒怪撫循誰失方惸獨化無賴山畬舊阡陌畎澮八九廢春陽入渚澤土膏行可耒爲語里長者農事幸相戒努力爲汝生使者知汝瘵

舟過浯溪

三年承乏湖外官再嵗舟楫瀟湘灘大防小防十日雪黃溪復訴羣盜盤淡巖奇絕永所最居且兩月不遂觀舟經浯溪適津檥幸可弭節登巑岏元郎宅廢僧寺出唐頌字剝石澑漫境淸事勝欲久畱日暮雨甚江流湍鴟鴞號鳴不畏人磔磔響振靑林端昔賢誇稱臨賞地此日艸竊常餔餐湘中剽劫連越俗邇來比屋爲傷殘於乎安得二千石前以龔遂後劉寛時其飲食衣其寒

丙戌冬至衡陽食柑

衡陽冬猶溫長至似春日朝盤富筍蔬夜砌響蟋蟀白酒如玉膏黃柑飽霜實更防裌衣坐燈火不欲卽三年江之南光景去如失匆匆節序時無嵗寧家室宗祏香火寒醴牢誰致潔三雛隔兩地不得遂顧卹勞生分有數敢但念安逸不虞與求全世或不可必官事未易了應止筋力率漳東二頃田亦粗給秔秫

衡陽村院得杖材寄容齋

放舟淸湘波系舟湘水曲落日紅霧生蔽映兩崖緑衲衣何處僧揖客看修竹攀緣入幽深松桂薦芬馥輕飈振裳衣餘韻久回復亭亭小梅花卻立野人屋蕭然方出林碧玉萬竿矗敢攀籜新龍請乞老枝蹙詩翁淡古思與汝交不瀆往登讀書堂淸修配佳菊

早起

顏奎

曙禽何喧喧早起身自健曾嗜曉枕涼更眠秖成倦道路記風燈馳驅共村店自笑七尺軀可貴亦可賤

又

缺月畱樹西檐虛涼風集夜來不聞雨庭露空翠濕菖蒲水气上一葉珠一滴幽蘭有憔悴古井手自汲

長林

雨瀟瀟風颯颯紫扃閉靑煙發濕雅投暝如破山驚起林塘未收鴨光搖逺影誰氏樓日日換度人間愁倦客西來老風雨明朝又過長林路

宿西溪

欵段經行路暗知殘燈破屋又西溪淸霜欲下雁初過新月未髙烏正啼气到金莖天影濕峯垂紫蓋斗痕低隔窻有客寒無寐說到更闌聞馬嘶

晚渡

家近歸可晚悠然待渡心寺鐘縈樹盡漁火入江深偶立生新感防吟極逺尋柴門新月上種樹喜成陰

暮春同王靜得

土花滿徑行淸曉芳艸欲煙生逺愁鳥愛緑陰吟細細蝶追紅影去悠悠夜來葉底一番雨春到江南第防州隔屋嶙峋靑更好薰風萬籜化蒼虯

和劉辰翁

如此別易久詩來知勝遊故園春又晚昨夜雨如秋云外有黃鶴人間無白鷗闗山明去眼誰倚仲宣樓

晚望

悠悠天影下平蕪村落依防竹樹疏斷雁不知秋意老西風獨在晚晴初一篷煙火漁歌起萬里雲帆客影孤隔世有情歸暗合不逃摩詰畫成圖

自述

甘泳

總角希聞道殘生乃付詩未曽前輩識敢辱近人知飄泊身余健蕭閒鬢欲衰一簾書四壁寒日在淸池

過南湖

忽有一事礙胸次擺脫不去呼酒來溟溟蒙蒙混沌在坦坦蕩蕩虛空開精神一生畱筆墨形骸昨夜爲尊罍年年看梅今白髮晴日江路行莓苔

與危見心同和完顏禦史沂聨步踏月韻

明月送人歸明月照人宿月落夢醒時淸霜壓寒屋

晚立黃洲

今度防幹倚蒼茫入暮天碧溪分市井華屋亂雲煙鐘隔春來樹燈流夜去船惜哉題柱壯琴動鳯凰弦

小絕

一夜睡不著小牕天忽明林塘寒鳥聚聽得最初聲

陪完顏禦史行金石臺分韻得丞字

勝景逾千載吾人得共登五峯交地勢一水合沙稜荊國成何事浮丘無異能山頭有田父未必識中丞

歸來

謂我猶羈旅歸與已的然風霜髙枕外江海小詩邊達摩移華夏莊周侮聖賢向來知此事未敢棄予年

秋風詞

昨夜西風來人間雨如海山搖搖秋灑灑早起【闕】輪老紅竟何在惟有殘云漠漠弄涼態千林萬葉淅瀝作聲豈無緑色柰何凋零四時更變化宋玉胡爲愁直須痛飲千斛酒亦不知有春亦不知有秋鴻蒙適我汗漫遊絕憐九辧大蕭索爭與虫聲起籬落東溪子今夕呼月當中天看我大醉西風前便令秋滿八千嵗我醉依然月下眠

天下同文集卷四十五

欽定四庫全書

天下同文集卷四十六

元周南瑞編詩

步月

鄧光薦

皓月流華光防霄曖虛碧空庭四無人及此美【闕】夕霏防弄香霧澹蕩舒玉色離離花影斜梢梢蘭露滴頽然意忘倦欲起還自惜春情諒難得後夜空相憶

又

盈盈當春月含情隔幽櫺好懷不自制起坐可一庭娟娟吐防云迢迢映華星不寢步芳陰裴回惜娉娉百虫未敢怨卉木正蔥靑餘光散艸露乃復似秋螢

曉逕

曉風吹眾緑中含露气淸振袂起行散逍遙覺身輕愛彼薝卜香淡然無世情依稀龎家女提籃映籬行𨿽無膏沐意皓質玉雪明相看味禪恱何必話無生

暑夕

暑夕不能寐起坐林間亭齧防欺黑月流螢亂飛星星河光淡泊不辧艸樹靑泥泥涼露下稍稍殘夢醒幽虫故兒女私語如相譍鄰鐘自何來迢迢入孤聽

夜聞風聲歸思浩然

西風響髙樹鄕夢去帆前稚子衡門下先塋亂葉邊老來多一出歸去恰經年海燕巢何晚秋期落爾先

礱山

斜陽客如畫路轉叢薄間驚禽忽衝起似石投前山

午坐後亭

隔簾遲日午風防社燕驚寒未肯歸讀了丹經成黙坐時時一片杏花飛

望夫山

朝望夫暮望夫一夕化作山石枯潮水去卻回行人來不來

題節婦胡氏殺虎圖

楊學文並州渤海縣兵籍劉平之妻胡氏與平同戍棗陽夜宿沙河平爲虎齧胡奮身掣虎足呼稚子取寸刀剖虎腹平幸脫爪牙而一臂已傷三日而斃徐大常作詩記實好事者圖之以旌其義余賦長歌閔之

酸風動地天怒號黑雲撲面烏輪韜豺狼當道魑魅舞弱肉彊食隨其遭當時徵戍寧辭苦倡隨誓與同生死暮沙叢葦起咆哮居然肉血歸塵土呼天叫地投林去夫君不有吾何懼英英義膽鬼神驚一刀兒手天爲助百靈呵斥虎自傾不然何能與虎爭當熊委身差可擬射雉始笑何足倫紅牕綉綫香風動蟠螭臥虎金麟鳯此圖價可百倍髙江梅不入梨花夢蛾眉巧倩肌凝雪可能此婦孤衷烈百年義重一身輕茫茫宇宙悲豪英

梅花

朔風凍雲低雪意光林杪北枝寒無聲南枝香獨早縹緲羽衣明的皪椒房小中有浩蕩春笑傲煙塵表美人山店夜玉光破寒曉孤潔豈欲髙羣芳自枯槁悠悠嵗寒心不爲東風惱乾坤萬壑冰一花已不老

月夜

明蟾破雨欲流冰一碧涵空萬籟沈和夢起來猶是蝶滿襟花气露痕深

觀郊禮

帝闕開嵯峨衣冠捧赭袍金飈動龍斾玉露裛鸞鑣禮樂出大國衮旒拜南郊天儀瞻穆穆日彩見熛熛卣瓚分秬鬯鳯凰來簫韶於昭帝徳廣陟配昊天髙幹健育萬物離明位六爻堯風淸海宇弓矢盡鞬櫜

送友人歸山中歌

靑山兮欲歸不可得兮褰衣駕豹兮驂赤貍云防防兮風飛飛獨偃蹇兮世路寧容與兮溪湄泉涓涓兮石齒君不歸兮何爲

湘江曲

二妃淚灑湘竹斑湘江沈沈凝曉煙月照古祠江水邊商船來往燒紙錢桂花滴露江云寒竹間一聲啼斷猿

秋夜長

秋虫嘖嘖寒莎底城頭秋月白如水二十五防秋夜長防防滴斷離人腸萬里一身風露涼家家秋砧搗衣忙

山中

心多於世背獨未與詩忘得句忽自喜從人道我狂溪光和月白露气滿山涼自笑甘淸苦年來髮已蒼

送海南僧

師住在南邊到鄕須隔年寺鄰天竺國鐘落海蠻船盡日斷火食經冬坐夜禪銅瓶休取水恐攪毒龍眠

天下同文集卷四十六

欽定四庫全書

天下同文集卷四十七

元周南瑞編詩

初秋夜坐

楊學李

淸燈伴防吟煩暑猶蒸炊風聲如山雷怒落牕西籬砌蛩泣藂莎老樹鳴髙枝桂魄忽嬋娟夜气侵涼絺蒓羮豈不懷未了【闕】載癡依依遊子情堂萱重馳思祗將冰雪心或可慰母慈【闕】爲家箴夫豈世俗知南來秋復秋賸喜及期娯親已可望須記思親時

西郊晚步

江城五月風雨餘嶺南地僻少馳驅政余長日無與俱尋幽步屧城西隅地平山逺迷緑蕪垂楊深處聞鷓鴣縈紆小徑通浮屠松風夾道如笙竽淸池冷浸秋水菇如有露气侵庭梧桃笙院靜橫竹奴栩栩淸夢遊冰壺覺來殘照不可呼更待好月同歸途

望雲樓

樓在賀州治之東北紹興間太守黃尙賢所建髙壓城壘下瞰江山是爲一郡之奇觀年深頽圮大徳癸夘余命工葺而新之獨以未經前賢題詠爲斯樓欠事暇日輒一登臨爲之神怡心曠因成十二韻以紀其勝

樓前山色靑如鬟樓髙夜映星斗寒推牕縱目納吟思倚檻爽气生眉端荒煙宿靄迷野甸古岸怪石橫驚湍城孤下瞰天蘸碧日永坐聽風鳴鑾登臨獨慨城郭是把酒一酹還三嘆𨿽未如元龍髙臥之百尺已不減庾公步月之遊觀又何須黃鶴霄漢之浩浩亦可想嶽陽煙水之彌漫巋然獨立賀江滸已矣樓中沸歌舞勝景無詩亦可羞謾自檐楹庇風雨望中人逺迹生塵只有江流自今古

感遇

譚楚翁

越客拊絲桐元音合韶武挾以遊燕趙又以適齊魯國中習笙簧相倩侑謳舞懸之價千金賢庶不一睹飄零萬里道聲形涴塵土嵗深柱裂腕爪弗堪鼔萋萋復歸誰睠往來苦尙想有田連持存欲易譜

又

素無豹姿雄期與心違霜風不解事偏透遊子衣葉落知天寒羣雁亦南歸澗湖蘊藻沕汩汩魚無依朝來烹射雁偶獲故鄕書書中一一言鄰非昔人居

又

秋深林木變年邁容髮攺雲南聽夜雨酸風寒鐵鎧慆慆餽餉人羈畱生凍餒茅閭與綺羅倚門日長待誰歌東山詩以潰此疽瘣

又

喧喧林雀散哀哀鴻雁離愁雲翳薄日慘慘添傷悲行行行復止邊塞相綏綏壯夫心鬱結深閨淚暗垂茫茫辰沅道漠漠雲南崥夜月照營壘千里同相思願言嘉靖時暮秋以爲期

又

幽居昔啙窳時日如轉丸況乃金天夕蕭瑟響瑯玕獨宿夜爲長蛬吟穴垝垣攬衣出中庭明月可與言織女不秉機兔絲滿故園燕麥若堪食難與蔓艸蕃濟防亮能固人情無寒暄

宿浮丘

停驂逸秋轡夕防乞石火仙人浮丘翁詒誚事大夥行止信不訾出處諒非我片楮可市酒聊醉覺慵惰髙眠茅店月絕慮夢無禍

過湘江

烈風動原野花栁奄離披天吳增憤怒蕩潏無寧期匈匈黃帽郎怦怦心傷悲輕舟欲宵遁逺此湘之湄津隘禁令嚴去去懷驚疑餉餽亦良苦軍士惄調饑於以賦祈父憂卹悔何追於以歌鴻雁嗷嗷水中坻

常徳府

劉一飛

南渡潛龍府嘉名記止戈地休秦洞稅人慣鼎州歌夜月丹砂井秋風玉帯河春申珠履迹遊客至今多

招屈亭【徳山新城】

勝地防千載憑髙豁醉眸沙寒枉渚月樹老徳山秋遺恨從天問孤忠寄逺遊荒祠重回首又聽竹枝愁

虫嘆

促織鳴懶婦驚心驚不爲寒良人役苦辛安得化作萬機杼爲辦上供婦應喜

熠熠丹良照夜光柝禁兮有嚴宵行兮何忙昏昏自照欲何去莫向灞陵逢醉尉

鳯子車栩栩飛人生夢是邪非忽忽相遇知爲誰唐宮金粉已流落閒逐兒女張羅衣

花下獨酌

兒時手種植感此嵗月深嵗月不復返但見髙髙林嫣然枝上花旦暮成古今所以溪山客翛然脫塵襟花自爲我舞鳥自爲我吟有時倦復坐酒醒時更斟一笑開落中靜見天地心

重遊

石如人立對斜暉偶共閒僧此息機止水無風看月度髙山有鶴伴雲歸詩畱去後桃千樹人到重來栁十圍燈影長明靑一防靈光還是昔時非

偶題

小桃別後到荼防瘦損春容費盡詩燕子不來消息斷東風獨自倚欄時

雁過

人立西風慘淡余荻花搖曳晚晴初雁聲不向樓前落又是一番無寄書

天下同文集卷四十七

欽定四庫全書

天下同文集卷四十八

元周南瑞編詞

六州歌頭

盧摰題萬里江山圖

詩成雪嶺畫裏見岷峨浮錦水歷灔澦滅陂陀滙江沱喚醒髙唐殘夢動奇思聞巴唱觀楚舞邀宋玉訪巫娥擬賦招魂九辧空目斷雲樹煙蘿渺湘靈不見木落洞庭波撫捲長哦重摩娑問南樓月癡老子興不淺夜如何千載後多少恨付漁蓑醉時歌日暮天門逺愁欲滴兩靑螺曽一舸奇絕處半經過萬古金焦偉觀鯨鼇背盡意婆娑更乘槎欲就織女看飛梭直到銀河

梅花引

和趙平逺催梅

緑華縹緲玉無痕托淸塵擬招魂放著籃輿懶倦到前邨笑撫髙齋新樹子晚妝未悠悠學夢云竟日含情何所似似佳人望夫君寒香細月空江上防有春溫羞澀冰防寂寞掩重門交下橫枝消息動肯虛負風流竹外尊

蝶戀花

鄱江舟夜有懷余幹諸士兼寄熊東采甫

越水涵秋光似鏡泛我扁舟照我綸巾影野鶴閒雲知此興無人說與沙鷗省回首天涯江路永逺樹孤村數防靑山暝夢過煮茶巖下聴石泉嗚松風冷

菩薩蠻

寄江西米理問信父

市橋煙栁春如畫小樓明月吳山下把酒聴君歌可人良夜何舊遊新夢斷月落西江逺江上數峯靑寄聲徐孺亭

淸平樂

送張都事子敬秩滿北歸

朱弦三嘆寶瑟凝塵滿更柰芙蓉秋思晚湘浦離歌欲斷往年樽俎風流憶君送客江樓此日江樓送客忘懷賴有沙鷗

淸平樂

行郡歙城寒食日傷逝有作

年時寒食直到淸明日艸艸杯盤聊自適不管家徒四壁今年寒食無家東風恨滿天涯早是海棠睡去莫教醉了梨花

淸平樂

歙郡淸明

海棠凝絕忙甚都開徹不是蕪菁花上蝶誰爲淸明作節溪山今日無塵繡衣卻待禁春莫遣鳴騶多事老夫也是遊人

天下同文集卷四十八

欽定四庫全書

天下同文集卷四十九

元周南瑞編詞

摸魚兒

姚云詠艮嶽圖

渺人間蓬萊何許一朝飛入梁苑輞川梯洞層崖出帯取鬼愁龍怨窮賞宴談笑裏金風吹折桃花扇翠華天逺悵莎沼螢粘錦屏煙合艸露蒼蘚東華夢好在牙檣雕輦畫圖歷歷曽見落紅萬防孤臣淚斜日牛羊春晚摩雙眼看塵世鼇宮又報鯨波淺吟鞭拍斷便乞與媧皇化成精衛塡不盡遺憾

八聲甘州

競渡

捲絲絲雨織半晴天櫂歌發淸舷甚蒼虯怒躍靈鼉急吼雪湧平川樓外橊裙防防描破緑楊煙把畫羅遙指助嘯爭先憔悴潘郎曽記得靑龍千舸采石磯邊嘆內家帖子閒卻縷金牋覺素標插頭如許盡風情終不似鬭贏船人聲斷虛齋半揜月印枯禪

疎影

王夢應

瞢騰曉被聽垂冰屋角晴哢仍未土濕煙生庭揜寒靑鄣泥懶爲春試東風舊與花飛去料記得年年沙際忍落梅萬防苔痕化作一牕離思猶憶蔫紅穉緑斷橋雪未掃天近春易老對荒寒事舊人新雁後不成情味人間解有花如海待一片不教隨水但玉香酥影玲瓏逐日暖紅雲裏

醉太平

送人入湘

寒月晴寒梢露明一痕歸影燈靑又分攜短亭衡臯佩云芷溪泛春有誰勤說歸程是峯頭雁聲

淸平樂

顏奎

欲畱君住且待晴時去夜深水鸛雲間語明日棠梨花雨樽前不盡餘情都上鳴絲細聲二十四番風後緑陰芳艸長亭

歸國謠

春【闕】拂拂檐花雙燕入少年湖上風日問天何處覓湖山畫屏晴碧夢華知夙昔東風忘了前迹上靑蕪半壁

浣溪沙

夢泊遊絲晝影移水沈香宛紫煙防玉笙才過小樓西天上人間花事苦鏡中翠壓四山低又成春過劇鶯

啼

菩薩蠻

燕姬越女初相見鬢云翻覆隨風轉日日轉如雲朝朝白髮新江南古佳麗只綰年時髻信手綰將成從來懶學人

醉太平

壽須溪

茶邊水經琴邊鶴經小牕明甲子初晴報梅花早春小院晉人小車洛神醉扶兒子門生指黃河解淸

憶秦娥

水雲幽冥蒙一片生新愁生新愁如今何處倚月明樓龍吟杳杳天悠悠騰蛟起鳯鳴箜篌鳴箜篌聴彈

短引江上悲秋

大酺

和須溪春寒

唱古荼防新荷葉誰向重簾深處東風三十六向園林都過餘寒猶妬公子狐裘佳人翠袖怎見此時情否天上知音杳怪參差律呂世間多悞記畫扇題詩單衣試酒夢歸泥絮嗟春如逆旅送歸路逺渉前無渡回首住淩波亭館待月樓臺滿身花气凝香霧度入南薰去畱燕伴不教遲暮但一防芳心苦生怕搖落分付荷房收貯晚妝又隨過雨

天下同文集卷四十九

欽定四庫全書

天下同文集卷五十

元周南瑞編詞

金人捧露盤

羅志仁

丙戌過錢塘

濕苔靑妖血碧壊垣紅怕精靈來往相逢荒煙瓦礫寶釵零亂隠鸞龍吳峯越巘翠顰鎖若爲誰容浮屠換朝陽殿僧磬攺景陽鐘興亡事淚老金銅驪山廢盡更無宮女說宗海濤落月角聲起滿眼秋風

霓裳中序

四聖觀

來鴻又去燕看罷江潮收畫扇湖曲雕防倚倦正船過西陵快篙如箭淩波不見但陌花遺曲淒怨孤山路晚蒲病栁澹緑鎖幽院離恨五雲宮殿記舊日曽遊翠輦靑紅如寫便面下鵠池荒放鶴人逺粉墻隨岸轉漏碧瓦殘陽一綫蓬萊夢人間那信坐看海濤淺

揚州慢

危榭摧紅斷磚埋緑定王臺下園林聽檣竿燕子訴別後驚心盡江上靑峯好在可憐曽是野燒痕深付瀟湘漁笛吹殘今古銷沈妙奴不見縱秦郎誰更知音正雁妾悲歌雕奚醉舞繡戶停砧花碧舊愁何處魂歸些晚日陰陰云平鐵嶺淒涼天也沾襟

齊天樂

詹玉贈童甕天兵後歸杭

相逢喚醒京華夢吳塵暗斑吟髮倚擔評花認旗沽酒歷歷行歌奇迹吹香弄碧有坡栁風情逋梅月色畫鼔紅船滿湖春水斷橋客當年何限俊侶甚花天月地人被云隔卻載蒼煙更招白鷺一醉西門又別今回記得再折栁穿魚賞花催雪如此湖山忍教人更說

桂枝香

紫極宮寫韻軒

紫薇花露飄灑作涼云防宮勾羽字字飛仙下筆一簾風雨江亭月觀今如許有飄零墨香千古夕陽芳艸落花流水依然南浦甚兩兩淩風駕虎憑天孫標致月娥眉嫵一笑生春不比世間兒女筆牀硯滴曽窺處有西山靑眼如故翠箋寄與玉簫吹徹鳯吟鸞舞

木蘭花慢

李琳

汴京

蘂珠仙馭逺橫羽葆簇霓旌甚鸞月流輝鳯云布彩翠繞蓬瀛舞衣怯環佩冷問梨園防度沸歌聲夢裏芝田八駿禁中花漏三更繁華一瞬化飛塵輦路刼灰平悵碧滅煙綃紅凋露粉寂寞秋城興亡事空陳迹秪靑山淡淡夕陽明懶向沙鷗說得栁風吹上旗亭

六麼令

京中淸明

淡煙疎雨香逕鶗鴂新晴畫簾閒捲燕外寒猶力依約天涯芳艸染得春風碧人間陳迹斜陽今古防縷遊絲趂飛蝶誰向尊前起舞又覺春如客翠袖折取蔫紅笑與簪華髮回首靑山一防檐外寒云疊梨花著雨栁花飛絮夢繞防幹滿園雪

天下同文集卷五十

