

欽定四庫全書

集部八

月泉吟社詩

總集類

提要

臣等謹案月泉吟社詩一卷宋吳渭編渭字淸翁號潛齋浦江人嘗官義烏令入元後退居吳溪立月泉吟社至元丙戌丁亥間徴賦春日田園雜興詩限五七言律體以嵗前十月分題次嵗上元収捲凡収二千七百三十五卷延致方鳯謝翺吳思齊評其甲乙凡選二百八十人以三月三日揭榜此本僅載前六十人共詩七十四首又附錄句圖三十二聨而第十八聨佚其名蓋後人節錄之本非完書也其人皆用寓名而別注本名於其下如第一名連文鳯攺稱羅公福之類未詳其意豈鳯等校閱之時欲示公論以此代糊名耶首載社約題意誓文詩評次列六十人之詩各有評論次爲摘句次爲賞格及送賞啟次爲諸人覆啟亦皆節文其人大抵宋之遺老故多寓遁世之意及聴杜鵑餐薇蕨語王士禎池北偶談稱其淸新尖刻別自一家而怪所品髙下未當爲移第六名子進爲第一第十三名魏子大爲第二第九名全泉翁爲第三第五名山南隠逸爲第四第十五名躡雲爲第五第四名仙村人爲第六第十一名方賞爲第七第三名髙寜爲第八第四十二名兪自得爲第九第二十五名槐空居士爲第十第四十三名東湖散人爲十一第三十七名徐端甫爲十二第四十四名仇近村爲十三第三十一名陳希邵爲十四第五十三名子直爲十五第二名司馬澄翁爲十六第四十五名陳緯孫爲十七第五十一名聞人仲伯爲十八第五十九名君瑞爲十九第十七名田起東爲二十第一名羅公福爲二十一然諸詩風格相近無大優劣士禎所移與鳯等所定均各隨一時之興未見此之必是彼之必非也李東陽懷麓堂詩話曰元季國初東南人士重詩社每一有力者爲主聘詩人爲考官隔嵗封題於諸郡之能詩者期以明春集捲私試開榜次名仍刻其優者略如科舉之法今世所傳惟浦江吳氏月泉吟社取羅公福爲首其所刻詩以和平溫厚爲主無甚警防而卷中亦無能過之者云云則鳯等所定東陽固以爲允矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

月泉吟社詩原序

月泉吟社者浦江吳子之所作也吳子名渭字淸翁其號潛齋按重本有邑人黃灝首序序渭故宋時嘗爲義烏令元初退食於吳溪延致鄕遺老方韶父與閩謝臯羽括吳思齊主於家始作月泉吟社四方吟士從之三子者乃爲其評較掲賞云據錄有刻本迨從於集賢學士直方並其子貞文公萊及諸孫元帥輩相嗣傳焉中更兵燹是本泯沒其裔孫克文防金華錢世淵獲舊所刻本復重刻焉蓋正統十年春月之日也有長史義門鄭楷教諭文江張用並敍諸末云石洲王子攜至江右間以授予其詩多律五七言四韻近體其詞婉防其气平澹其音淸翕𨿽不逮唐制若曰元初

月泉吟社詩

本社預於小春月望命題至正月望日收卷月終結局請諸處吟社用好紙楷書以便謄副而免於差舛明書州裏姓號以便供賞而不致浮湛切望如期差人來問浦江縣西地名前吳吳知縣位對面交卷守回標照應俟評校畢三月三日掲曉賞隨詩冊分送此固非足凂我同志亦姑以講前好求新益云春日田園題意

所謂田園雜興者凡是田園間景物皆可用但不要拋卻田園全然泛言化物耳

歸去來辭全是賦體其中木欣欣以向榮泉涓涓而始流善萬物之得時感吾生之行休四句正屬興此題要就春日田園上做出雜興卻不是要將雜興二字體貼只爲時文气習未除故多不體認得此題之趣識者當自知之

誓詩壇文

月泉舊社久褰詩錦之華季子後人獨仿禮羅之意遂從昨嵗徧致新題春日田園頗多雜興東風桃李又是一畨鄕邦之勝友云如湖海之英防雷動古囊交集鉅軸橫陳誰掲靑銅尙詢黃髮無舎女學何至教琢玉哉不用道謀是在主爲室者俾得臣而寓目與舅犯以同心睠惟騷吟良出工苦所貴相觀而善亦多自負所長能雄萬夫定羞與絳灌等伍如降一等乃待以季孟之間欲辛甘燥濕之俱齊固甚難以曲直輕重而見欺亦不可念偉事或偶成於戱劇彼防言特借譽而揄揚我詩如鄶曹何幸縱觀於諸老此聲得梁楚誓將不負於齊盟一防無他三辰在上詩評

詩有六義興居其一凡陰陽寒暑艸木鳥獸山川風景得於適然之感而爲詩者皆興也風雅多起興而楚騷多賦與比漢魏至唐傑然如老杜秋興八首深詣詩人閫奧興之入律者宗焉春日田園雜興此蓋借題於石湖作者固不可舎田園而泛言亦不可泥田園而他及舎之則非此詩之題泥之則失此題之趣有因春日田園間景物感動性情意與景融辭與意防一吟風頃悠然自見其爲雜興者此眞雜興也不明此義而爲此詩他未暇悉論往往敍實者多入於賦稱美者多近於頌甚者將雜興二字體貼而相去益逺矣諸公長者惠頋是盟而屑之教形容模冩盡情極態使人誦之如逰輞川如遇桃源如共柴桑墟裏撫榮木觀流泉種東臯之苖摘中園之蔬與義熈人相爾汝也如入豳風國耜者桑者競載陽之光景而倉庚之載好其音也如夢寐時雍之世出而作入而息優防乎耕鑿食飲而壤歌之起吾後先也其餘瓌辤藻思粲然畢陳應接有所不暇姑次第其篇什附以管見俟覽者細訂之若曰拆衷則渭豈敢嵗彊圉大淵獻修禊節婺月泉吳渭拜手書【時元之前至元二十四年也】

欽定四庫全書

月泉吟社詩

宋吳渭編

春日田園雜興【律五七言四韻余體不取】

第一名羅公福【杭淸吟社三山連文鳳伯正號應山】評曰眾傑作中求其粹然無疵極整齊而不窘邊幅者此爲冠

老我無心出市朝東風林壑自逍遙一犂好雨秧初種幾道寒泉藥旋澆放犢曉登云外壠聽鶯時立栁邊橋池塘見說生新艸已許吟魂入夢招

第二名司馬澄翁【義烏馮澄字澄翁號來靑】

起善包括兩聨說田園的而雜興寓其中末語亦不泛

編闌春思倩吟鞭著面和風軟似綿黃犢烏犍秧谷候雄蜂雌蝶菜花天把鉏健婦踏煙壠抱甕丈人分野泉忙事闗心在何處流鶯不聽聽啼鵑

第三名髙宇【杭州西塾梁相字必大】

前聨妙於紐合後聨引陶範不爲事縛句法更髙末借言雜興的是老手

膏雨初晴布谷啼村村景物正熈熈誰知農圃無窮樂自與鶯花有舊期彭澤歸來惟種栁石湖老去最能詩桃紅李白新秧緑問著東風總不知

第四名仙村人【古杭白雲社】

頷聨十字一毫不費力自與粘泥體者不同余見雜興

芳艸東郊外疎籬野老家平疇一尺水小圃百般花靑篛閒畊雨紅裙鬭采茶村村寒食近挿栁徧檐牙第五名山南隠逸【義烏劉應龜字元益號山南】此卷七言凡六首律細韻髙如畊余樹有牛磨癢稅足溪無人照瘢靑春卻付鳴鳩管白日全輸臥犢門此等語夐未易及鼎嘗一臠余可防知

獨犬寥寥晝護門是間也自有桃源梅藏竹掩無多路人語雞聲又一村屋角枯藤粘樹活田頭野水入溪渾我來拾得春風句分付沙鷗莫浪言

第六名子進【分水魏石川先生名新之字徳夫】起有頓挫二聨善琢句善鏈字末意尢永

農圃誰言與世違韶華正恐屬柴扉天機花外聞幽哢野色牛邊睨落暉膏雨平分秧水白光風小聚藥苗肥行歌隠隠前村暖忽省深山有蕨薇

第七名栗裏【金華楊龍溪名本然舜舉】

起敍石湖出處善粘綴本題頷聨引淵明爲對語有斟酌頸聨就範詩狀田園結有悠揚不盡之興此詩若止如前半篇則於義當屬賦矣

春風建業馬如飛誰肯田園拂袖歸栗裏久無彭澤賦松江僅有石湖詩踏歌槌鼓麥秧緑沽酒裹鹽菘芥肥吳下風流今莫續杜鵑啼處艸離離

第八名倪梓【義烏陳堯道字景傳號山堂】

起聨有力五六亦新傍花隨栁人多正說此乃翻用之意新

化日邨田樂春風畊織圖秧肥蝌斗動桑暗鵓鳩呼罷社翁分胙占蠶媼得符傍花隨栁處此事不闗吾第九名全泉翁【孤山社名璧字君玉號遁初子】見趣髙格調別觀前聨八字及末句語可想其人

倦逰歸隠白雲鄕芳艸庭閒晝日長晉世衣冠門外栁豳人風俗屋邊桑靑林伐鼓村村社緑水平疇處處秧未分東風欺老眼一編牛背臥斜陽

第十名呂澹翁【東陽名文老】

引用田園事全與諸作不同覃思一致於此末句亦縝密

月筩紀閏附靑煒民野陶然化日熈祀備枌楡祈稔嵗宴酣花栁樂淸時洛中富貴斜陽恨緜上勛勞千古思浩興歸來吟不盡陶詩和後和豳詩

第十一名方賞【桐江徙居新城方徳麟號藏六】

繞畦晴綠弄潺湲倚杖東風卻黯然往夢更誰憐秀麥閒愁空自托啼鶻犂鉏相踵地力盡花栁無私春色偏白髮老農猶健在一蓑牛背聽鳴泉

第十二名鄧艸逕【三山劉汝鈞君鼎號防山寓杭】

意圓語妥五六善冩物態用韻尢工

年來夢斷百花場安分農桑萬慮降爲喜麥靑行暖逕因看蠶出倚晴艸坪間見烏犍防畬水飛來白鷺雙滿飲茅柴爛醉踏歌社下自成腔

第十三名魏子大【武林九友防梁必大】

前四句詠題後乃述意末二句亦不離春興格韻甚髙五言中未易多得

麥疇連艸色蔬逕帶蕪痕布谷叫殘雨杏花開半村吾生老農圃世事付兒孫但遇芳菲景髙歌酒滿尊第十四名諭似之【分水何教名鳴鳳字逢原】

語健意深𨿽首句疊字微欠推敲後聨與末韻過人矣

東風轉矚又東臯久賦將蕪力未薅古木陰深巢燕弱荒陂水淺怒蛙豪兒癡方擬半栽秫身隠尙嫌全種桃何許蕨薇君欲采饑眠堪羨華山髙【木一作屋】

第十五名躡雲【建徳梓州翁合老仲嘉】

春日雜興意已具首句二聨工致後聨句更髙結句所引與興字相闗尢有深味

韶華到處入防搜郭外人家事更幽土脈正融催觳觫林陰微合聽鉤輈誰家酒熟社公醉明日桑空蠶妾愁只恐春工忙裏度又吟風雨滿城秋【春工一作東風又吟風雨一作催租又迫】

第十六名玉華吟客【分水林東岡名子明】

前聨細翫見田園次聨較分曉結意尢有含蓄

一防陽和薰萬宇最饒佳致是山莊雞豚祝罷成長席鶯燕聽來隔短墻嗜酒不嫌多種秫無襦長恨少栽桑東郊勸相何煩爾農圃吾生自合忙

第十七名田起東【昆山劉防山】

此眞雜興二聨組織甚工

桑風吹緑滿原頭西崦東臯暖气浮村婦祈蠶分麪絸老農占嵗說泥牛田烏飛逐畊煙犢桑扈鳴隨喚雨鳩鄰叟相邀同社飲旋將新酒向花篘【叟一作曲】

第十八名唐楚友【孤山社白湛淵名珽字廷玉】前聨不束於題而栁處蛙時一聨題意俱足格調甚髙結亦不浮

雨後散幽步村村社鼓鳴陰晴𨿽不定天地自分明栁處風無力蛙時水有聲幾朝寒食近吾事及躬畊第十九名識字畊夫【武林社泰州周暕字伯陽號方山】

不事排奡而意語新妥自是佳作

蛙聲似吹雨初足桑椹欲紅風始和少婦每憂蠶利薄老夫惟喜秫苗多舊栽花木山鶯識新買陂塘野鷺過此境東風元自好當年金穀事如何

第二十名學古翁【桐江趙必範號古一】

此卷八詩一起一結中六篇分詠三春節序曲盡田園間景態如元日云卜嵗聊慿六壬課有生未識五辛盤元夕云幸有漁樵同此樂苦無車馬自相諠社日云幾防飛花芳徑雨一雙新燕荻簾風淸明云茭白生苗藏蛤地桑黃含椹浴蠶天皆佳句也今全錄其首篇

一嵗農功只在春夫夫婦婦幾艱辛靑門舊有種瓜地緑埜新添躬稼人早把牛衣教諸子欲修蠶具問良辰夜來谷口東風過只恐逢人問子眞

第二十一名社翁【釣臺姚潼翔】

壁冩新年百事昌春盤次第蓼芽香燒燈過了爭挑菜祭社歸來便撒秧布谷幾聲催耜畆吳蠶三伏正條桑一春忙過無多日又聽鸝鶊報麥黃

第二十二名騎牛翁【前婺教三山髙鎔聲玉號悅云】五六作意就雜字上形容略似爲气格之累然而不可少也第二句頴拔末用淵明意尢佳

已學淵明早賦歸東風吹醒夢中非鶯聲睍睆來談舊牛背安閒勝防肥時聽樵歌時牧笛間披道氅間農衣篇詩那可形容盡何似忘言對夕暉

第二十三名天目山人【義烏吳天祐侄防字貴叔】全篇是雜興本色而田園參貫其中且無一語塵腐

野水渾邊戱乳鵞疎籬缺處曬耕蓑艸靑隨意牛羊臥門靜無人燕雀多夫倦倚犂需婦饁翁歡擊壤和孫歌新來別有營生計又喜巡檐住蜜窠

第二十四名安定書隠【義烏胡南字景山號比心】

二聨俱入細末意尢永

世數有遷革田園無古今鳥喧爭樹暖牛倦憇墻陰水活土膏動風防花气深淵明千古士佇立此時心第二十五名槐居士【浦陽長塘黃景昌】

細潤中見雜興若知田園俜亭則有當進盧前矣

野色搖春麥正肥煙村閒寂往還稀未多桑葉蠶初浴更小茅茨燕亦飛行市綠蛆花潑眼臥依黃犢艸侵衣數聲桐角歸來晚楊栁移陰月半扉

第二十六名姜仲澤【金華名霖】

頷聨妥帖五六語尢勝末不雷同

老盆傾酒試新嘗社鼓村村閙夕陽麥壠風防牛睡穏芹塘泥滑燕歸忙半村飛雨斷煙濕一逕落花流水香鼎貴安知此中意徒能學犬吠村莊

第二十七名陳柔著【武林社三村陳必曽字孝先號潮原】

終篇可謂淸新之作三四尢有味

噀緑郊原春事深治生幽趣豁塵襟聲聲禽語畊人意種種花開老圃心桑葉漸舒梯欲整麥苗暗長路難尋日長𨿽有荷鉏倦薄莫歸來常醉唫

第二十八名方尙老【桐江雲村方子靜】

頷聨停當五六有感觸結三四字尢警

東臯雨后土膏肥夙駕烏犍出短扉秧水平疇蛙閤閤菜花滿稜蝶飛飛比鄰社酒歡猶在墻壁農書事已非獨喜桑麻今正長淵明歸去最知幾

第二十九名朱孟翁【東陽】

平妥中用字有工二聨不拘體貼而題自見末感興深

餖飣蔬槃已竹萌如何布谷未催畊牧兒懶散騎牛過逰子牽連信馬行秧際窺魚翹白鷺花間捎蝶下黃鶯東風嵗嵗添新緑獨我霜髯多幾莖

第三十名愛云仙友【杭白雲社趙必拆】

一段佳山水芳時事正妍犢畊靑燒雨鶴臥碧桃煙社老邀甞煮鄰僧伴摘鮮莫嫌陶令拙農圃得餘年【事正作事事】

第三十一名陳希邵【義烏陳舜道】

此卷首尾吟十篇題上生題摹寫各盡其妙與其他畫蛇添足者不同姑寘諸此以爲手抄之冠紙價當爲髙矣

春來非是愛吟詩詩是田園漫興時無事花邊繙冊有時桑下課牛醫乍隨父老看秧去還共兒童闘艸嬉偶物興懷渾不柰春來非是愛吟詩

又

春來非是愛吟詩詩是田園樂興時淸入吟懷花月照紅生笑面栁風吹村聲蕩耳烏鹽角社酒柔情玉練槌閒悶閒愁儂不省春來非是愛吟詩

又

春來非是愛吟詩詩是田園飲興時艸酌乍舒情眊矂花生陡覺眼迷離才呼枌社人同醉又問杏邨家有誰長日作勞無不得春來非是愛吟詩

又

春來非是愛吟詩詩是田園懶興時放艸地牛眠易熟聽花村鴂起來遲蠶桑辛苦從渠婦稼穡勤勞任我兒疎散情懷收不起春來非是愛吟詩

又

春來非是愛吟詩詩是田園引興時聞布谷聲驚緑野聽提壺語憶靑旗曽因鬭艸爭心起每爲看花樂意隨景物撩人禁不定春來非是愛吟詩

又

春來非是愛吟詩詩是田園寄興時稼穡但慿牛犢健陰晴每付鵓鴣知托尋花去將予樂借捲桐吹寫所思撫景寓言良不淺春來非是愛吟詩

又

春來非是愛吟詩詩是田園乘興時得暇分畦秧韭菜趂晴樊圃樹棠梨山煙靑笠等閒去沙地烏犍和醉騎一片野情羈不住春來非是愛吟詩

又

春來非是愛吟詩詩是田園遣興時行傍山翁驅犢父坐觀鄰嫗試鵞兒看秧時測水深淺行菜閒占春早遲白日漸長消不去春來非是愛吟詩

又

春來非是愛吟詩詩是田園盡興時蓐食出門天欲曙荷鉏歸路月相隨踏靑漫有心情在畊緑寧甘體力疲个段工夫償不足春來非是愛吟詩

又

春來非是愛吟詩詩是田園感興時艸地畊牛才有犢花村吠犬那生犛麥靑未必三時粥桑緑其如二月絲觸物興懷言不盡春來非是愛吟詩

第三十二名劉時可【雙溪】

前聨語圓味永後四句婉順而有結束

土膏初動雨初收艸逕茅亭趣最幽坐睡略無朝市夢踏歌時有裏閭遊半丘秧秫醉堪酒五畝樹桑寒可裘老圃老農誠足學不成吾道付滄洲

第三十三名嶽重【武林九友防寶覺寺僧了慧字嶽重】田園對起已占地步頷聨得闔辟之妙余佳

平疇水繞徑防分小圃云深景不繁此處農桑𨿽是僻多情鶯燕不嫌村倦眠芳艸閒黃犢靜對幽花倒綠樽見說弓旌方四出欲更名姓掩衡門

第三十四名云東老吟【義烏許元發】

起善摹冩五六用淵明摩詰語卻以第七句承之可謂得格

片雲豈是出山時曽被東風誤一吹歸意不煩啼鴂勸閒情只許落花知桑麻窮巷扉長掩煙火空林秫自炊栗裏輞川非謬計晴子細味渠詩

第三十五名避世翁【義烏洪貴叔】

全效坡體

棄官杜甫罹天寶辤令陶潛嘆義熈暖日浣溪仍舊迹春風栗裏只前時苗生阡陌培嘉種花繞林塘發故枝佳興二公能領防可能胸次太多詩

第三十六名觀我【金華楊舜舉】

有防檢無疎漏二聨能以俗爲雅和根帶葉𨿽只舊對卻轉移得好末押和陶更佳

露畦煙陌裏名利等秋毫引犢隨牛放祈蠶望繭繰和根挑薺菜帶葉摘櫻桃讀罷歸來賦臨風欲和陶第三十七名徐端甫【義烏居禪定】

如是而後爲雜興詩中二聨尢得趣末無奇

曉出東郊跨蹇驢弄晴防雨潤如酥犬依桑下烏犍臥鳩雜花間黃鳥呼楊栁嫩搖風气力稻秧新著雨工夫農家滋味誰知得飽飫豚蹄酒一盂

第三十八名潭朱釋老【金華孝順鎭】

前聨說田園輕快第二句體貼興字五六帶春景體貼雜興二字更工然而气格不甚髙亦坐此

家山萬象春歸好詩筆拈來感物情泉脈動時毋待灌土膏起處正宜畊無窮懷抱風和暢不盡形容雨發生試問封侯萬里客何如守拙晉淵明

第三十九名樵逸山人【桐江李蕚】

全篇辭气雍容末韻哀不傷怨不怒深得詩人之防

村居只是舊衣冠北墅南園熟往還雨外泥深牛觳觫花邊風暖鳥間闗躬耕自得莘郊樂日涉誰知陶逕閒只說桑麻元自好不須釋耒嘆時艱

第四十名栁圃【月泉竹臞陳君用】

詠雜興甚工但失之刻露然其好處亦在此

春風冗我田園務野思芳情約不齊檢防瓜丘仍芋壠按行桑野更秧畦偶陪靈運山前屐或學東坡雨外犂薄莫倦歸專一事旋誅生菜甕黃虀

第四十一名冷泉僧志寧【杭人熈山蔡潭托名】

詩人詩韻度自別起聨甚工

云過催花雨風收困麥煙一鋤天地裏三月翠紅邊朝市𨿽無夢郊墟似有緣種瓜何代叟豈識趣熈然第四十二名吟隠兪自得【金華孝順鎭】

語新而對巧所謂多識於鳥獸艸木之名但末二句不過敷演起句耳

暄和春景好供詩日暖風輕土脈肥白鷺時窺秧刺刺黃鶯頻說栁依依幾回野水聞姑惡數樹春英叫姊歸物態滿前看不足等閒吟詠對斜暉

第四十三名東湖散人【古杭】

前聨得詠物之工後聨句法亦好末見雜興

物色天成畫不如東風又到野人廬蜜蠭辛苦供常課科斗縱橫學古書小雨杏花村問酒澹煙楊栁巷巾車汀洲水暖蘆芽長更買扁舟伴老漁

第四十四名仇近村【古杭山村仇逺字仁近】

社酒農書一聨厥有深意不但全篇淸婉而已

一灣新綠護茒廬艸細泥松已可鉏野老但知分社酒地官寧復進農書鶯花眼界人煙外蠶麥生涯谷雨餘我愛賦歸陶令尹栁邊時見小籃輿

第四十五名陳緯孫【分水何】教【名鳴鳯】

雋味寓於細律中防作者不及此

星明天駟兆興農稼圃犂鉏處處同播谷競趍新禹甸條桑猶記舊豳風艸緣疆畎縱橫綠花隔藩籬深淺紅自笑偸生勞種植西山輸與采薇翁

第四十六名陳鶴臯【月泉竹臞陳君用】

前聨平後聨有思索

世事不掛眼寄情農圃中鉏犂衝曉雨杖屨立東風芽谷驗仁脈澆花趲化工獨余眞意味濁酒自燒菘第四十七名臨淸【建徳王進之】

有悠長味無艱澁語後半篇視前略不及

桑田滄海幾興亡嵗嵗東風自扇揚細麥新秧隨意長閒花幽艸爲誰芳午橋蕭散名千古金穀繁華夢一場滿眼春愁禁不得數聲啼鳥在斜陽

第四十八名感興吟【桐江】

此詩無一字不佳末語𨿽似過直若使采詩觀風亦足以戒聞者

兒結蓑衣婦浣紗暖風疎雨趲桑麻金桃接種連花蕋紫竹移根帶筍芽椎鼓踏歌朝祭社賣薪挑菜晚回家前村犬吠無他事不是鹽定茶

第四十九名王進之【建徳】

以雅健語寫髙潔操悠然之興見於篇末

東風私我此身輕脫卻靑衫野服更桑可以絲麻可績麥宜續食韭宜羮分甘壠上畊云隠夢不湖邊拾翠行物意豈知滄海變曉風依舊語流鶯

第五十名元長卿【義烏陳希聲】

回文二首俱妥順亦出苦心

香紅眼纈防英竹杖扶吟縱步行桑眼蟇含靑蕾小麥須蝦磔翠芒輕黃花菜圃午風軟緑水秧畦春野平芳樹幾聲鳩雨過蒼蒼栁色弄煙晴

又

犂鉏徧野沸畊農血吻鵑聲一樹紅畦矗秧鍼靑刺刺隴翻麥浪翠芃芃雞鳴晝寂花村雨蛤吠朝寒艸岸風溪外云過橫笛亂微煙野色樹籠蔥

第五十一名聞人仲伯【義烏陳希聲】

三春分作三首曲盡變態非苟爲敷演者所能及

田園興在早春時眼纈生紅喜上眉門巷日髙人埽雪池塘煙漲水流澌杯柈新歳歡同社燈火元宵閙古祠野老告餘春事及夜來小雨過前陂

又

田園興在半春天春事闗心夜不眠護撒秧畦須擁水辟栽蔬圃更隄川靑囊子粒鄕風舊翠篛靈芽社雨前獨立斜陽無限意一聲撥谷野橋邊

又

田園興在晚春頭且說田蠶兩事休楡莢雨酣新水滑楝花風軟薄寒收靑楓蛾子催桑月緑樹鸝鶊報麥秋但願花村無吠犬時呼薄酒背眠牛

第五十二名戴東老【月泉】

三詩狀三春之景得處亦多起頭一句欠嚴重

飲了椒盤收了燈翁擕稚子步新晴茅柴初熟勝臘醖萊菔久虀宜晚羮伏卵雞畱上春種出欄牛試吉辰畊去年官賦今年罷寂甚門前犬吠聲

又

昨夜西郊雷隠鳴金穰檢歷兆秋成槍旗味向茶畦蓄餅餌香從麥隴生拂去梁塵招燕乳撥開檐网看蜂營誰家子女羣喧笑競學賣花吟叫聲

又

野花村醖賞淸明挑菜踏靑魚隊行禊水戱浮觴白羽廚煙不禁飯黃精田功宜早秧勤挿桑價方髙繭告成莫道犂鉏忘學問讀書聲間織機聲

第五十三名子直【分水魏石川】

起句快便結意深逺兩聨亦髙不得已屈寘諸此

野景入時務東風劚滿鋤笛聲牛出後酒味燕來初谷種天心在桑枝帝澤餘紅塵幾飛鞚肯信有農書第五十四名襲慶陳文增【苕水】

起見題意兩聨中五六尢工

熙熙壠畆扇和風簇簇人煙野意濃培漑桑麻沿汲路經行薺麥省畊農飲牛澗暖山搖影接果枝靑蘚拆封酒熟花香村欲社芒鞵藤杖盡從容

第五十五名九山人【寓杭】

前聨就事映帶田園次聨韻度迥別末尢有趣

軒裳一夢斷塵寰桑柘陰陰靜掩闗種秫已非彭澤縣采薇何必首陽山因憐社鼓剛催老轉覺儒冠不負閒君看浣花堂上燕芹泥𨿽好亦知還

第五十六名桑柘區【金華】

起四字絕佳二聨分明見田園惜尾句弔字太過

粟爵瓜官懶覬覦生涯雲水與煙腴晚風一笛麥秧隴春雨半鉏桑柘區可是樊遲宜請學肯教陶亮嘆將蕪斜陽芳艸闗情處更把新詩弔石湖

第五十七名栁州【月泉】

二聨見田園分明第四句最好曬字欠工

東風生意閙農圃正宜勤稻種開包曬菊苗依譜分疇西曉畊雨舎北莫鉏云莫待荒三徑歸歟陶令居第五十八名艸堂後人【古杭】

第二句入田園快便前聨絕好後半篇意順

桑眼已開芳晝長西疇東墅足相羊麥風初暖燕爭壘林雨忽晴蛙滿塘野老新衣逢社喜山妻椎髻爲蠶忙紛紛逰騎踏花去誰識吾家舊艸堂

第五十九名君瑞【桐江】

此眞雜興詩起頭便見作手

白粉墻頭紅杏花竹槍籬下種絲瓜廚煙乍熟抽心菜篝火新榦捲葉茶艸地雨長應易墾秧田水足不須車白頭翁嫗閒無事對坐花陰到日斜

第六十名靑山白雲人【居杭】

頷聨語意深頸聨尢儁

昨夜東風雨一犂曉晴鄰巷共熙熙遮門賸喜有桑柘輸國不憂無繭絲小婦餉耕因廢織老夫觀社忽成詩眼前物物是生意卻恨淵明歸計遲

摘句圖

起句

名利有危機老於農圃宜【無機老農】

驅卻餘寒碎土牛田園生計又從頭【子問】

桃李場中已免參只將農圃繋頭銜【田農夫】

風暖柴荊鳥語幽麥髙麻矮野桑柔【唐人機軸】

聨句

寸地不可棄東風何處無【忘懷老人】

種瓜思夏實分菊待秋花【五雲山人】

幸存畊雨地況值養花時【老農】

麥苗花下綠犢子艸邊黃【劉存行】

水暖眠秧珥風香竪茗旗【石姥寄客】

雨露桑麻淸夜話晴明花栁少年心【雙澗】

晴雨花時逰子意寒暄秧信老農心【雲水】

犢外醉分芳艸臥鶯邊吟踏落花行【白雲人】

生意滿腔秧出谷飛花有思栁飄綿【傅宣山】

耕鉏曉雨有餘地應接東風無暇時【自家意思】

野犢正忙犂曉雨谷鶯才出管東風【栁耆】

鳥隨牛後窺秧谷蜨趂蜂來戀菜花【兪如山】

有酒便嘗烹筍蕨無花聊自賞桑麻【跨犢者】

社近記穿黃蠒子雨前趲摘紫槍旗

鶯藏楊栁金歌舞蝶宿棃花雪夢魂【山野人】

桃林我憶放牛日葵圃誰思逸馬時【盤隠末子】

一生甘作扶犂手萬變寧移抱甕心【扶杖夫】

蛙鳴莫夜官何爲蝶戀芳菲夢不知【廷云】

鴉趂犂翻爭啄食蜂粘絮落苦貪香【翁自適】

煙連艸色迷平野雨趂鳩聲過別村【郭建徳】

烹罷籜龍新上筯修來秧馬尙依墻【駱儒賔】

淸曉蛙聲引啼鴂夕陽牛背立歸鴉【陳帝臣】

牛飲芳陂鴉立背馬過秀野蝶隨蹄【晚靜】

蠶一二眠催出伏秧三四葉尙憂風【竹簑笠翁】

郎罷耕歸呼囝牧阿翁眠起問姑蠶【兪埜處】

結句

晴原望新麥一片緑云香【藍田道人】

桃李公門者將蕪胡不歸【林泉生】

笑他思著蒓鱸者卻感秋風始去官【傅九萬】

山翁不識時宜甚猶學淵明裹葛巾【才人】

送詩賞小札

月泉社吳淸翁盟詩預於丙戌小春望日以春日田園雜興爲題至丁亥正月望日收卷月終結局收二千七百三十五卷選中二百八十名三月三日掲榜第一名公服羅一縑七丈筆五貼墨五笏

第二名公服羅一縑六丈筆四貼墨四笏

第三名公服羅一縑五丈筆三貼墨三笏

第四名止第十名各春衫羅一縑筆二貼墨二笏第十一名止二十名各深衣布一縑筆一貼墨一笏

第二十一名止三十名各深衣布一縑筆一貼第三十一名止五十名各筆一貼墨一笏吟箋二沓

以上所送並就縑端筆貼墨銘用月泉詩賞潛齋記號通榜仍各送本社新詩一冊

羅公福

伏以月泉舊社久盟湖海之交春日新題賸冩田園之興得周南而正始可冀北之空羣執事振響武林舒翹文苑種秧澆藥已朝市之無心放犢聽鶯更池塘之入夢杼機自別冠冕爲宜某心所甚欣手之不釋詩成奪錦誦珠玉者翕然禮以爲羅愧瓊瑤則多矣餘如穎並致篚筐

司馬澄翁

執事淸涵繡湖香並班史菜花天秧谷候偶迎著面之風野泉甕煙隴犂總是闗心之事𨿽居蕭次猶占盧前

髙宇

伏以交連湖海夙聞詩錦之名題借田園尙媿禮羅之意有來匡鼎豈遜盧前執事文陣稱雄武林擢秀四時春始成石湖老去之吟三徑人閒得彭澤歸來之趣襟期樂只囊頴宜哉某得是髙吟從而深刻問巢父之珊瑚安在此則長畱縱衛人之瓊玖可將終然匪報

仙村人

山南野逸

月泉里社夙儌繡水之齊盟春日田園誰繼石湖之雜興新篇吟就舊夢喚醒執事嘉遁山南大觀物表追前哲而尙友不肯同今雨之交呼市人如使兒可但拾春風之句能多益善實罕其儔某見之心降傳者腕脫自非三昧難誇得奪錦之華欲效七襄終愧禮爲羅之厚

子進

執事皇著分陽選髙無氏牢籠物態成天機野色之聨玩弄韶華得膏雨光風之句塵外之柴荊自適山中之薇蕨尢香

栗裏

執事秀气桐檐髙情栗裏想建業當年之飛馬深羨勇歸聽吳淞今日之啼防益增永嘅試提一律幾壓同盟

倪梓

田園雜興偶儌舊社之同盟湖海俊遊爲賦長城之五字【云云】執事假富春山爲通徳裏耕織圖村田樂放開塵外之懷社翁胙蠶媼符道盡眼前之景以俗爲雅此詩可羣

全泉翁

執事東晉衣冠西豳風俗閒庭芳艸倦遊甘隠於白雲緑水新秧歸牧穏眠於斜日卓爾有立異乎所聞

呂澹齋

月泉里社分來鄰燭之光春日田園攪動奚囊之興翩其寄驛幸甚盟鷗執事駿極峴峯淵源麗澤洛中富貴斜陽追恨於繁華緜上勛勞終古慨思於羈絏寓吟不盡覃思何深某飽觀瑰奇祗覺雋永【云云】

方賞

執事望聳東安羣稱北冀晴畦自繞鵑聲謾寄於閒愁春色𨿽偏牛背獨誇於老健細觀妙格知出淸芬某一諷一吟起敬起慕珠投甚寵愧無玉案之酬紵獻𨿽微尙篤緇衣之好余遵元式並奉新編

鄧艸逕

執事鄧林秀出吳防倦遊麥逕蠶安分斷花場之夢艸坪畬水踏歌成社下之腔意境俱融辭翰具美某手之不釋心則爲降金玉其相豈勝集珍之喜紵絺厥篚第難贈繡之酬余若頴並登幾格

魏子大

湖海俊逰九友自聨於芳社田園雜興五言難敵於長城壯哉齊盟昭然逺耀執事居吳都防得魏大名吟自在詩無脂粉气遇芳菲景適農圃情先生髙哉弟子服矣某識韓𨿽未說項良勤縱欲酬金難答愔愔之韻敢因獻薴先陳戀戀之情

諭似之

執事如合浦珍爲汾陽望將蕪已賦頗思舒嘯於東臯采蕨無從且欲饑眠於西華若栽秫種桃之句與怒蛙巢燕之聨允矣淸新加之蒼勁某咀華不厭刻梓以傳縱有瓊琚莫報投桃之意可無筐篚以昭獻薴之誠

躡雲

月泉壤地宻依鄰燭之光春日田園賸喜奚囊之興翩其傑制壯我齊盟執事絲瀨淸風鑪峯瑞气土脈融林陰合吟不赦於韶華社公醉蠶妾愁敗意直憂於秋雨誠爲蒼勁可但淸新

玉華吟客

執事【云云】某快覩吟篇恍陪逰屐式如金玉庸起敬於席珍篚厥紵絺第難酬於囊錦

田起東

執事昆玉無瑕壺冰徹底詩材抉剔面繭泥牛物態牢籠田烏桑扈總是淸新之句足覘灑落之懷某識韓𨿽賖說項不置贈我以繡段所愧報瓊好賢如緇衣敢忘獻薴餘如頴輩並致籖房

唐楚友

田園春日偶爾分題湖海名流翩其入社長城自屹前敵無勍執事塵厭軟紅節存淸白其楚波之及於晉有堯風而謂之唐雜興悠然社村耕事一聨佳甚栁處蛙時意復寓於陰晴誰敢言其非是

識字耕夫

農圃餘生結同盟之吟友湖山佳處有識字之畊夫所謂伊人夫豈卑我執事語無排奡體不效昆野鷺山鶯動金穀當年之感婦蠶夫秫逼石湖春日之吟和易所形淸奇可愛【云云】

學古翁

執事秀毓蒼泱奧探眇忽謂眾作追隨世好非愚則諛而八詩模冩農時以俗爲雅一臠固知於鼎味寸莛猶咽於鐘音某【云云】無靑玉案徒慚玖佩之貽有古錦囊應笑紵衣之獻

社翁

執事气孕蒼泱學宗葩正以俗爲雅一年先百事之書因險出奇八句盡三春之景眞成巧中奚取多爲【云云】式如金玉庸起敬於席珍貢厥紵絺亦難酬於段繡束毫不腆鏤本云初奉以敷陳尙惟鑑在

騎牛翁

伏以月泉舊社久依文字之輝春日新題洊寫田園之興如五雜組敵雙南金執事刺手鯨牙射光牛背覺東風之吹夢寧不委心對夕暉而忘言還有眞意埽空俗韻增重齊盟某披吟以還起敬無斁觚不觚而堪嘆乃令識良梓之斧斤布不布則已微所願應深衣之繩矩束毫匪腆鏤板再供

天目山人

月泉社友爰防舊盟天目山人爲題春興不勝佳甚豈果逺而執事望邑鄰輝平齋宗派詠牛羊茁壯仍觀戱水之乳鵞知燕雀生成又喜巡檐之窠蜜有嗿其饁或拊而歌

安定書隠

執事昔者中庸今之安定趣雄物表牛倦鳥喧景入用中風微水滑且能慕義熙之士豈欲追正始之音

槐居士

執事名稱東國越之雄句比西家施之麗浴蠶飛燕野色搖春依犢市蛆扉陰移月摹成小景曲盡巧心

姜仲澤

月泉里社竊雙溪明月之餘輝春日田園動白雪陽春之絕唱【云云】執事采摭羣言牢籠百態歸燕忙睡牛穏頗歡顏社酒之甞斷煙濕流水香更切齒村莊之吠髙標聳若秀句宜哉

陳柔著

月泉舊社惠儌湖海之同盟春日新題駿發田園之雜興

方尙老

執事【云云】秧疇麥稜畫圗巧寄於聲中社酒農書詩史隠存於言外烏龍嶺之地靈尙矣白雲村之宗派依然某薄雲薴獻並以頴歸

朱孟翁

愛云仙友

農圃餘年惠儌同社江湖偉士駿發髙吟此五言詩可萬人敵執事愛云自命與世相違臥碧畊靑慣尋幽趣摘鮮甞煮閒對芳時宛如驢上風雪詩不帶人間煙火气某未及識面已相知心縱有紫磨難答綺琴之逺贈𨿽微白防敢隨毛穎以前陳輶凟悚然鑑存幸甚

回送詩賞札

羅公福

讀淵明詩久識田園之趣從夫子學願爲農圃之民未敢望其下風胡遽延之上座執事雅懷月霽淸思泉寒撫景興思慨唐科之不復以詩爲試覬同雅之可追竊知扶植之盛心正欲主維乎公是某羨珠玉之在側忝糠粃之播前舊擬秋聲曽占桐江之風景新題春日又分婺女之星輝豈好爲朱公之變姓易名深恐蹈栁子之召閙取怒慙非重寶俾獲與錦囊之榮賜侈香羅復喚起靑衫之夢受絲毫而皆感與筆墨以忘言謹述謝私伏祈鑑在

司馬澄翁

品題得佳士公方司風月之盟塗抹如阿防自笑得田園之樂寘諸榜眼壯此詩脾執事襟韻石湖標儀栗裏腰嫌束帶寸榮不入於夢中酒無燥尊諸公要出我門下某濁慙繡水淸傍月泉借來靑之矮屋三間閒鉆故紙想環翠之臥樓百尺分合下牀有來駢四儷六之文濫中拔十得五之選錄其善者願爲吟社之門生羅而致之景仰騷壇之座主恩欲酬於奪錦敬少俟於摳衣

髙宇

賦月泉之雜興問一得三觀詩社之題名吾十有五鑑明攸在雨射奚工恭惟先輩墨綬銅章綸巾羽扇樓髙風月淸標逺邁於隠矦春滿田園佳趣適同於陶令吟盟是宰公道以明某信手推敲何心得失誤入品題之列有何格調之髙愧甚少年的非老手衮褒匪稱鼎貺謂何薴細羅香寔過鄭僑之縞帶筆精墨妙粲垂郇氏之防箋三復以還一忱兼謝參前未卜能照是祈

山南埜逸

橫山有吳佚老著名東萊太史之文南塘稱劉潛夫畱意盛唐諸公之作頃因月泉之續社分示石湖之舊題有栗裏輞川之風老子興復不淺無魏野林逋之句吾黨斐然成章詎意惡詩亦占前列旣不迷五色而失方叔抑且出一頭而放子瞻狎墜華緘過勤褒衮裂絹喜朶云之到手唘匳駭疊雪之浮香兼有煙翰之珍逺賁柴荊之陋旌儀侈甚刋冊粲然勉用拜嘉豈勝銜感美人贈繡段心匪吝於捲還小奚背錦囊句尙慙於拾得未涯申謝並冀丙融

子進

牛邊寫景敢言琢句之工龜列標名似直賞音之誤無心得此有目榮之恭惟某春滿河陽趣髙彭澤謂六義之中有興風雅則然豈三代之後無詩田園故在胡取蕨薇之采不令葑菲之遺札墜飛雲香分疊雪某靦顏褒寵拜手登嘉當春服之成時旣竭兩端之教窺潛齋之深處敢忘一字之師

栗裏

騷壇元帥獨主夏盟里社晚生謾吟春興媿無好語誤辱賞音敬惟執事吳下華宗洛中耆徳因詩取友髙拍方英之肩下筆如神參透範石湖之體吟哦不輟鑑裁尢精某自顧濫竽敢當褒衮香羅委貺更兼頴之珎繡段𨿽華愧乏瓊瑤之報

倪梓

山堂隠廬未醒白木鑱之夢月泉詩社許沾靑玉案之榮名殿七賢才空八斗恭惟執事吟髯似防笑面如靴彭澤歸去來遂尋壑經丘之趣廬峯老其下拓買田築室之規某曾借屐於東山且叨尊於北海篆銘未已褒賞謂何纎縞勤渠旣出吳延陵之賜瓣香皈向當如陳師道之言

全泉翁

田園將蕪穹節羨陶翁之賦池塘生艸浪吟慙靈運之才品題侈甚於衮華愧靦凜乎其甲厚自大雅不作久矣嘆絕響以無聞然小子何莫學夫覺用心之徒苦謾爾警一鳴於楚豈期次八米之盧敬惟執事心醉六經眼空四海學探月窟吐老桂之秋芬詞湧泉源障狂瀾之東倒小退靑雲之步甘爲緑野之逰隨栁傍花舞雩風於春莫裁雲剪霧主吟社之夏盟妙選穿楊亦兼采菲如某者麄工虫刻頗學蚓鳴其聲嗚嗚然安知格調之別所言平平耳何有見趣之髙誰歟防朱衣之頭幸矣殿頭之目人謂采珠之偶得我慚奪錦之罔功試擲地當作金聲難造興公之妙如舊識與之縞帶敢忘季子之知或承之羞未知所報

呂澹齋

夏盟有主池塘之舊夢喚醒春興無邊田園之新吟閱徧自愧非壇場之作手亦浪叨鄕黨之榮名【云云】

方賞

仲尼刪後誰明雅頌之遺音元亮歸來自得田園之眞趣廼作成於後進爰宗主於芳盟敢圗朴之林誤玷鈞陶之選恭惟【云云】如某者偶捐農圃彊就檠讀豳什者半生僅知諷詠拜劉公之一紙過辱品題有來厚賞之逺貽頓覺窮櫩之暴富輕衫裁白紵敢忘今日之恩方冊對靑燈庶亦他時之報

諭似之

學吟農圃政欠推敲布武壇場誤防鑑賞寵榮殊甚登領赧然恭惟執事陶徑春融宓琴調古植月泉之赤幟足張吾軍續風雅之淸音旁招同社士每難於知已公獨譽其過人顧此斗筲曷當筐篚某棲遲分水企仰仙華詩可以興幸囊封於古錦服之無斁敬紳佩於深衣

躡雲

君詩大國難爲入社之才吾學老農頗識歸田之趣居慙出醜浪被褒嘉恭惟執事遺蛻浮榮潛心大雅以六義之中曰興能感性情而一年之計在春盍知稼穡旣率蕓子蕘夫而分其席且招騷人墨客而與之盟刻在新編傳爲佳話某學嗟晚士思苦防搜奪延靖之錦袍愧無傑句分延陵之衣薴徒佩盛心得此何修服之無斁使毛頴陳同傳尙欲發揚與長沮桀溺耦畊終甘隠逸謝言不足宥鑑是祈

玉華吟客

大將登壇孰匪當家之作偏師失律敢希醲賞之頒玆誤辱於搜羅第倍增於慙悚適情聊爾於畦逕以未知寄興謂何亦田園之謾慰豈料暗中之摸索猶爲望後之嬋娟寫白紵詞就命文房之二益酬絲箋寄難同筆法之雙鉤語謝渠渠占辭艸艸

唐楚友

大鐸采詩喜三百篇之典型復見達圖結社數十八賢之地位偶同豈湖海之乏人寔菲葑之下體香浮雲朶光挾星躔得之若驚愧無以稱顧苦吟寫閒中之情性而躬畊亦分內之生涯題命田園興尋筆硯有以自樂頗慙九首之俱前無非至公敢恥八名之在後若曰廷玉良笑冶金流水桃花誰其具眼蛙時栁處已是知音瓦礫多辱於品題篚筐例承於頒寵寶之遺子期在傳家誦雪鬢四袠之詩別才頻減評煙艸六朝之句良晤匪遙謹此申酬伏祈丙在

鄧艸逕

月下分泉淸甚詩翁之致逕中借艸淒其田父之儔離奇方有愧於鄧林品題乃獲班於昆玉恭惟執事冑髙姬長派接唐英秋風歸栗裏之田久灰官夢春日動石湖之興載防騷盟雅道有賴扶持類句亦防甄錄某愧非範蠡旣名鴟夷又名陶朱大類燕人先誑國城復誑里社驢馬亦直戲耳熊魚乃兩得之覆瓿增慙擊轅獻笑靑山白紵荷見眷之不涼烏玉紫毫姑卽施以爲報艸玆布復莫旣謝私

識字畊夫

畱心大雅聿追三百篇之遺僂指同盟辱寘十九人之列視前茅而有靦感下菲之居多敬惟執事文思湧泉書眼如月唐英嗣響擅歌詩之芳名彭澤賦歸得田園之眞樂尙友湖海之士相期文字之交許後進以言詩凡先登者有賞敢期庸下亦預選中某識字畊夫學詩小子客邊夜雨惟海陽二頃之田湖上春風續都再來之句豈眞得意誤防賞音榮哉華衮之褒感甚白紵之賜貳以頴銘之肺肝小好小慙固已在羣譏之數曰比曰興所願聞六義之言

學古翁

效休文之八詠知類農歌拔毛遂於眾中允髙匠目矧謝池僅止五字而魯語尢戒多爲首而錄全思則過半恭惟執事雙桐政美五栁門深續雅道於一綫之餘亦言其興尋吟盟於千里之外夫豈無人乃采艱辛之辭特置次癸之列月泉分貺云壑懷慚某夢斷鈞天心逰樂地視穎可爲至寶奚有於今裁白紵而制深衣於焉學古

社翁

云岫無心夙羨淵明之先見月泉入社偶居毛遂之後塵【云云】

騎牛翁

彭澤賦歸飽田園之眞樂廣文坐冷瀕溝壑以猶歌適騷伯之建壇縱吟翁之劘壘不知技癢聊遣旅懷牛從陳舜舉之騎頗諳幽興魚效韓昌黎之釣良用自悲過眼之日無迷在手之月可掬𨿽愧於萬選萬中幸列之二十二人乃厪寵翰之臨過沐賞音之賁將之禮幣感此誼襟紅帛弗施且見頒於防筆靑衫無用尙托庇於深衣僕僕拜嘉惓惓言謝

天目山人

枯腸索句未除石氏之村褒筆過情爲揜徐凝之惡俾陪前列以勸後生恭惟執事溫詩社盟嗣騷壇響獨得田園之興掲以爲題徧行郡邑之間聞者皆作至令猥瑣亦彊精神某【云云】負才非夷簡麄無慙叔父之薦揚典試得歐陽幸不遇主人之黜落

安定書隠

田園動興得專風月之盟湖海倦逰未接雲霄之武辱招吟社敢詫長城敬惟執事气防雄豪襟期光霽種花多暇賸畱潘縣之濃陰夢艸生春拈起謝池之舊話比司文之有在咸賈勇以先登某非其人而居此選侈白絹斜封之寵敬用珍藏慕深衣獨樂之風益深銘佩

槐居士

執事【云云】彭澤琴書歸去不孤長嘯石湖風月邇來轉入淸吟

姜仲澤

某【云云】範詩凡廿四首之多我甘落後戴席半五十人之數何敢爭先誤辱衮褒特勤旌勸麻衣如雪逺勝牛背之蓑筆陣掃云好寫兔園之冊

陳柔著

仰止潛翁酌水夙稱於處黙慙非著姓求田自笑於元龍曾謂推敲猥防品藻恭惟執事以義熙人物續吳下風流七步成詩一變至道石湖有作𨿽聞托興於田家月泉以前幾見盟詩於春日力扶大雅誤采陳言某豈無異聞於鯉庭亦有一經於牛角卽老圃寒花之句還以祝君歌靑山白紵之章惠而好我永言感著曷旣揄傳

方尙老

泉流明月獨分詩派之淸村隠白雲逺借騷盟之重誰爲堊斵忽拜衮褒恭惟執事富貴故鄕風流別墅念寥寥大雅久亡山川艸木之風而勉勉後生俾識谷粟桑麻之理載舉石湖之雜興稍舒彭澤之閒情不鄙互鄕亦爲同社某章逢晚學句律新知無二十八宿之奇胸曷膺厥選作數千百年之佳話端在斯編誇之老農有此盛事天吳翻短褐頓更白紵之華霜兔禿長毫難寫靑瑯之報函修謝幅伏冀照原

朱孟翁

某子產惠人也紵頒奚啻衮榮毛君中書耶頴禿曷殫瓊報

愛云仙友

田園歸隠夙欽彭澤之髙風筆硯久荒難得石湖之秀句不慙鄙劣冒爾擬騷誤入甄收敢言奔殿敬惟執事山林富貴軒冕錙銖釣月畊云詎輸制錦傍花隨栁雅稱調琴可見知幾之老成居然逺世而肥遁遹憑佳興用拂淸人餌絲枲釣江湖貨頴貿珠璧此意古矣其利溥哉某溝壑餘生泥塗下役有懷農圃靡就犂鉏玆效顰唐士之五言恰輳足周耼之一轂僅逃孫外免愧盧前自謂狂吟思復靑氊而逺矣或云駝榜防歌白紵以誇之

月泉吟社詩

