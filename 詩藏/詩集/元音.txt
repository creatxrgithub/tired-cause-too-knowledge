

欽定四庫全書

集部八

元音

總集類

提要

【臣】等謹案元音十二卷不著編輯者名氏前有洪武甲子烏斯道序稱寧波孫原理彚輯又有曽用臧序稱爲定海丞張中達所刻末題辛已九月下澣而空其年號兩字考辛已爲建文三年殆以靖難革除鏟削其板蓋猶明初本也所錄自劉因至龍雲從凡一百七十六人每人之下略注字號爵裏大抵詳於元末而略於元初末附無名氏詩十一首又陳益稷詩一首程文海詩四首滕賓詩一首虞集詩五首別爲一卷而題曰補遺均爲原目所不載其中無名氏諸篇尢爲淺俗與全書體例稍異或中達刻板之時以意增入歟顧嗣立元百家詩選凡例嘗議宋公傳元詩體要蔣易元風雅及原理是書所收均爲不廣然是書於去取之間頗具持擇𨿽未能盡汰當時穠縟之習而大致崇尙風格已有除煩滌濫之功矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

元音序

元詩若干捲合古詩歌行律詩若干首寧波孫原理采輯陳孟誠編選定海邑丞張侯中達校正其子再昌再隆請鋟梓侯俾予敍諸篇端予謂侯之詩已板行於時膾炙人口孟誠以科第進宰古田而歸尢精於詩原理亦精於詩者也用心若是予可已於言哉昔吳之季子聘於魯請觀周樂魯命工歌二南雅頌列國之詩未嘗篇舉而什陳也而季子能審其音而知國家之盛衰後之君子𨿽不能審樂之音如吳之季子茍觀詩之辭而國家之盛衰亦庶防可得而知歟厥後詩自漢魏至於趙宋國家之盛衰可知矣至若元之盛衰觀其詩又不可知歟夫士之生也𨿽各以已之所遭發之於歡欣閒冶悲懷感慨之辭萬有不同然其音節調度則未始有不同焉者其可不類而輯之以備乎一代之典也哉予嘗見古今選詩者眾矣而必以已之好尙者爲善未免倚於一偏爲識者之所陋也譬之衣服飲食人各有所好尙未若布帛菽粟芻豢眾人之所同也眾人之所同者則善矣今夫元詩選其尢者合於三君子之手或臧或否或去或取論歸於一而定焉固非倚於一偏者也猶好尙布帛菽粟芻豢眾人之所同也以是而鏤板傳之天下後世使觀詩者知元之世運何若又以取而法焉豈不可哉洪武十七年嵗在甲子冬十月旣望四明山人烏斯道序

元音序

作詩爲難校正尢難作而不知蹊徑刻鵠猶可冀其類於騖校而不知詩之髙下淸濁鄙雅精粗何足爲校正哉校而不能探作者之指意而妄去取之焉何益故曰校正尢難邑人張君中達學愽見髙凡有前輩述作一經於目若賈者之市物自能識其貴賤而價苐之故丞於淛之定海也得以閒日校正元朝百餘年間諸公詩歌而板行之其淑人也逺矣哉近年此板幾於徧傳而君之美意竟泯予懼夫後有怠於類編選采校理之心則板行亦幾乎鮮矣君有子曰再隆今充邑庠生惓惓以其尊甫校正元音而不得表白其姓名爲恨故徵予言以弁其端俾觀者開卷卽可以見公之用心是亦再隆繼志能孝之一端也【闕】辛巳九月下澣同裏曽用臧追書

欽定四庫全書

元音卷一

劉因【字夢吉號靜修容城人太子贊善】

黃金臺

燕山不攺色易水無新聲誰知數尺臺中有萬古情區區後世人猶愛黃金名黃金亦何物能爲賢重輕徳輝照九仭鳳鳥才一鳴伊誰腐防棄坐見饑鳶爭周道日東漸二老皆西行養民以致賢王業自此成黃金與山平不救兵縱橫落日下荒臺山水有餘淸

翟節婦詩

昔金源氏之南遷也河朔土崩天理蕩然人紀爲之大擾誰復維持之者而易之西山乃有婦人曰翟氏年二十餘其夫從軍死於王事出入兵刃往復數百里晝伏夜行以其屍歸負土而葬之旣葬自以早寡無子遭時如此思以義自完乃自決於墓側鄰里救而復蘇終始一節今八十餘年矣夫人心之極有世變之所不可奪者於此亦可以見之餘聞之於是作詩俾其外孫田磐刻之石使翟氏風節如在亦庶幾乎吳人河女之章焉

兵塵浩無際烈士難自全婦人無九首志欲不二天燕山翟氏女旣嫁夫防邊一朝聞死事健婦增慨然生有如此夫早寡非所憐求屍白刃中負土家山前事去哀亦深義盡身可捐無兒亦何爲所依惟黃泉鄕鄰救引訣烈日丹懸誰辧節孝翁重賦睢陽賢我昨過其鄕山水猶淸妍聞風如竹飄飄動疏煙千年吟詩臺峨峨大寜顚爲招馮太師和我節婦篇【大寜山有馮道吟詩臺距翟居甫數十里】

燕平學僊臺

碣石來海際西南奄全燕中有學仙臺燕平欲升天燕平骨已朽遺防猶相傳𨿽復生靑松嵗久摧爲煙極【目】望海波不見三山巓三山巨鰲簮山人蟣虱然使無不足論信有亦可憐大塊與洪鑪金石難久堅天地防有盡何物爲神仙空山無笙鶴落日下饑鳶今古非一臺浩嘆秋風前

宋理宗書宮扇

杭州宮扇二好事者得之燕市一畫雪夜泛舟一畫二色菊理宗題其首有興盡爲期及晚節寒香之句諸公賦詩餘亦同作

天津月明啼杜鵑梁園春色凝寒煙傷心莫說靖康前吳山又到繁華年繁華幾時春已換千古萬古合歡扇銅雀香銷見墨痕秋去秋來幾防怨一聲白鴈落西風冠蓋散爲煙霧空百錢襪錦天畱在禍胎要鑑驪山宮當時夢裏金銀闕百子樓頭無六月瓊枝秀發後庭春珠簾晴捲天門雪棹歌一曲白雲秋不覺金人淚暗流乾坤幾度靑城月扇影無情也觧愁五云回首燕山北燕山雪花大如席雪花漫漫冰峨峨大風起兮柰爾何

歸去來圗

淵明豪气昔未除翺翔八表淩天衢歸來荒徑手自鋤艸中恐生鐂寄奴中年欲與夷皓俱晚節樂地歸唐虞平生磊磊一物無停雲懷人早所圗有酒今與龎通沽眼中之人不可呼哀歌撫捲聲嗚嗚

防安濯足圗

漢家無復雲臺功生平不識大耳公眼中天意鏡中語此身只有扁舟東關東諸公亦英雄百年能辦山陽封歸來老栢號秋風世事悠悠七十翁乾坤故物兩足在霜海浮雲空復空無刀可斷華太尉有死不爲丕太中丹靑皁防凜冰雪髙山目送防飛鴻爲問蘇家好兄弟萬古北海誰眞龍【長公愛文舉次公愛防安蓋气質各以類云】

采菊圗

天門折翼不舉袖手四海橫流前長星飲汝一杯酒畱我萬古羲皇天廟堂衮衮宋元勲誰信東籬有晉臣南山果識悠然處不惜寒香持贈君

易臺

望中孤鳥入消沈云帶離愁結暮陰萬國河山有燕趙百年風气自遼金物華暗與秋容老杯酒不隨人意深無限霜松動巖壑天教揺落助淸吟

海南鳥

越鳥羣飛朔漠濵气機千古見眞純紇幹風景今如此女國園林亦暮春精衛有情銜太華杜鵑無血到天津聲聲觧墮金銅淚未信吳兒是木人

過方古故居

古金大定間人常舉進士不第遂歸獨居一室置琴書其側不妄與人交縣令佐公服門亦以遜詞謝遣之有田數十畆食其獲如菽熟惟食菽鄕人好事者欲以米易之不聴曰是天所食者不可易也監察禦史接行郡邑聞其行上之不報其爲人蓋亦近於聖學之所謂狷史學之所謂獨行者歟先父每舉以律鄕人之貪鄙者故鄕人至今能道之古歿無後其丘隴已爲樵牧區今過其居亦莽爲荊棘矣不覺感嘆夫發潛徳而紀先賢實後生之責也顧力未能焉姑題詩以紀先父之訓

名姓初聞自過庭山田食力老窮經鄕閭月旦歸公論耆宿風流尙典刑盛事重吟鳬繹集懷賢誰築聘君亭還家遊子悲千種念舊思親淚最靑

銅雀瓦

諸侯負漢已堪憐直筆何爲亦魏編卻愛曹瞞臺上瓦至今猶屬建安年

題理宗煙波橫披圗

自古興衰不可常每從運气見文章誰知萬古中天月只辦南樓一夜涼【太祖常詠月云才到中天萬國明理宗和云並在南樓一夜涼故以寓其意云云】

許衡【字仲平號魯齋河內人中書左丞儒教大宗師】

趙氏南莊

曉起北窻涼淸談戢羽觴入簾花气重落紙燕泥香夢裏靑山好吟邊白髮長秋風載書籍相對築茅堂

憶賈君玉

賈君淸介士吾輩鮮能羣守志王元伯甘貧範史云銅臺書廢讀東郡酒方醺何日尋先約靑燈共夜分

元好問【字裕之號遺山】

箕山

幽林轉陰厓鳥道人迹絕許君棲隠地惟有太古雪人間黃金貴物外秪自潔尙厭一瓢喧重負寜所屑降均義稟汩利妄智決得隴又望蜀有齊安用薛干戈幾蠻觸宇宙日流血魯連蹈東海夷叔采薇蕨至今陽城山衡華兩丘垤古人不可作百念肝肺熱浩歌北風前悠悠送孤月

西樓曲

遊絲落絮春漫漫西樓晚晴花作團樓中少婦弄瑤瑟一曲未終坐長嘆去年與君西入闗春風浩蕩隨金鞍今年匹馬妾東還零落芙蓉秋水寒並刀不剪東流水湘竹年年淚痕紫海枯石爛兩鴛鴦只合雙飛便雙死重城車馬紅塵起幹鵲無端爲誰喜鏡中獨語人不知欲挿花枝淚如洗

結楊桞怨

長樂坡前一杯酒鄭重行人結楊桞可憐楊桞千萬條防防盡入行人手輕煙細雨緑相和惱亂春風態度多路人愛此風流樹無柰朝攀暮折何朝攀暮折何時了不道行人暗中老素衣今日洛陽塵白發明朝塞城艸桞色年年嵗嵗靑闗情何事管離情春風誰向丁寜道折盡柔條莫再生

杏花落後分得歸字韻

獺髓能醫病頰肥鸞膠無那片紅飛殘陽淡淡不肯下流水溶溶何處歸煮酒靑林寒食過明妝髙燭賞心違寫生正有徐熈在漢苑招魂果是非

閻復【字子靜東平人】

遺山先生挽詩

蕭寺秋風捲玉荷月明人影共娑娑誰知別後驪駒曲便是先生薤露歌野史夜寒虫蠧簡錦機春暖鳳停梭只應前日西州路常使羊曇忍淚過

亷平章挽詩

海嶽儲精五十秋早聞仙馭躡金虯梁公獨擅斗南譽老範長懷天下憂東閣閒闗蒼蘚合西山埋玉白雲稠鳳池人物誰優劣合在元龍百尺樓

姚樞【字公嚴號靈春栁城人學士承防】

被顧問題張萱畫明皇擊梧按樂圗

阿萱五季名畫師尢工粉墨含春姿君王遊蕩墮聲色不知聲色傾人國開元無逸致太平天寶奢風生五兵偃月堂近幽薊逺潛謀不入芙蓉苑咸陽行色馬嵬塵萱筆𨿽工恐未眞四海蒼生半魚肉歸來豈爲香囊哭一日重開日月光黃金卻鑄郭汾陽

徐世隆【字威卿陳州西華人】

挽文丞相

大元不殺文丞相君義臣忠兩得之義似漢王封齒日忠於蜀將斫顏時乾坤日月華夷見海嶺風霜艸木知只恐史官編不盡老夫和淚寫新詩

郝經【字伯常陵川人侍讀學士充國信使】

巴陵女子行

已未秋九月王師度江大帥巴圖自鄂渚以一軍覘上流遂圍嶽嶽潰入於洞庭俘其遺民以歸節婦巴陵女子誓不辱於兵書詩衣帛見意赴江而死其自敍曰巴陵女子韓希孟魏公五世孫歸於尙書賈公之男璚嶽州破被俘之明日以衣帛書詩願好事君子知吾宋家有節婦者其詩悲婉激切有漢魏歌謡風气如天果喪宋氏出門淚如我本瑚璉器安肯作溺皿借此淸江水葬我全首領皇天如有知定作血靣請願魂化精衛塡海使成嶺殆數百言辭意壯烈有古義士未到者余旣髙希孟之節且悲其志作巴陵女子行

北來諸軍飛渡江突騎一夜滿嶽陽樓頭火起入閭巷曹伍偶走如牛羊巴陵女子尙書婦生平不識門前路亂兵駈出勢倉皇夫婿翁姑在何處吞聲掩淚行且啼啼痕沾濕越羅衣此身忍使人再辱裂帛暗寫臨終詩上言社稷安危事下說投江誓天志一回宛轉一悲辛心折魂飛不成字詩成淚盡赴江流蛾眉蕭颯天爲愁芙蓉零落入秋水玉骨直葬靑海頭古來烈婦才一二誰似巴陵更文理名與長江萬古流丞相魏公還不死

太平頂讀秦碑

岱宗太平頂磨崖皆天齊左列則天頌右刻張說辭文采與書法不離近代規漢封宛在周觀東秦壇夐出絕頂西壇前圎平值中突兀上有始皇碑年深雨漬百裂余折作兩峯蹲半規靣陽數字仍可辧隙縫重銜苔蘚皮中間隠約見制可完好可辧惟臣斯拳如釵股直如筯屈鐵碾玉秀且奇千年瘦勁益飛動廻視滿山肥更癡當時風雨有餘怒豈容誇石獨在玆祗應神明愛尢物不肯轟擊常防持昔年韓文公曾賦嶁詩字靑石赤皆傳聞漫爲咨嗟涕漣洏何如親登防山日觀峯光怪特見絳气纒金虹摩挲細讀秦相碑天門髙詠來淸風乃知山靈不相負夜宿天邊不忍去醉依云牕重回顧

姚燧【字端甫號牧庵洛陽人學士承防】

別王良輔

只聞官罷尙荊州不謂相逄郢水秋如我避賢三退舍與君爲客一登樓人才妄自金鳴冶世事從渠劍刻舟明日分攜武昌去應煩南夢到滄洲

楊果【字正卿蒲陰人】

羽林行

銀鞍白馬鳴玉珂風花三月燕支坡侍中女夫領軍事黃金買斷靑樓歌少年羽林出名字隨從武皇偏得意當時事少遊幸多禦馬禦衣嘗得賜年年春水復秋山風毛雨血金蓮川歸來宴賀滿宮醉山呼揺動東南天明昌太和承平久北人嵗獻葡卜酒一聲長嘯四海空繁華事往空回首懸瓠月落城上墻天子死不爲降王羽林零落只君在白頭辛苦趨路傍腰無長劍手無鎗欲語前事涕滿裳洛陽城下嵗華暮秋風秋气傷金瘡龍門流出伊河水北望臨潢八千里蔡州新起髑髏臺只合當年抱君死君家父兄健如虎一旦倉皇變爲防錦衣新貴見莫嗤得時失時令人悲

洛陽懷古

洛陽雲樹欝崔嵬落日行人首重回山勢忽從平野斷河聲偏傍故宮哀五噫擬逐梁鴻去六印休驚季子來惆悵靑槐舊時路年年無數野棠開

過狄仁傑墓

牝雞聲裏紫宸寒神器都歸竊弄間一語喚回鸚鵡夢九霄奪得鳳雛還荒墳寂寞臨官道淸節孤髙重防山爲問模稜蘇相國當時相見果何顏

梁棟

四禽言

不如歸去錦官宮殿迷煙樹天津橋上一兩聲叫破汴京無住處不如歸去

行不得也哥哥湖南湖北春水多九疑山前叫虞舜柰此乾坤無路何行不得也哥哥

脫卻布袴貧家能有幾尺布閒機織盡無得裁可人不來亷叔度脫卻布袴

提壺蘆提壺蘆今年酒賤頻頻沽眾人皆醉我亦醉哀哉誰問醒三閭提壺蘆提壺蘆

楊奐【字煥然號紫陽奉天人】

金穀行

洛陽園池天下無金穀近在西城隅晉時花艸不復見野人猶觧談齊奴齊奴豪奢誰比數酒酣愛擊瑚株後堂春風滿桃李中有一枝名緑珠千金買步障百金買氍毹時時吹笛替郎語云牕露戶長歡娛層階欲下湏人扶豈料一日能捐軀紅飛玉碎頃刻裏空使行客悲躊躇樓頭小婦感恩死君臣大義當何如

長安感懷

此心直欲作東周再到長安已白頭往事無慿空擊楫故人何處獨登樓月揺銀海秦陵夜露滴金莖漢殿秋落日酒醒雙眼淚幾時淸渭向西流

讀汝南遺事二首

軹道牽羊事已非更堪行酒著靑衣裹頭婢子那知此爭逐君王烈熖歸

六朝江水故依然隔斷中原又百年長笑桓溫無逺略竟畱王猛佐苻堅

李冶【字仁卿欒城人】

楊白花

帝家迷樓春晝長紫笙吹破百花香蒲萄凝碧琥珀光燕語鶯啼空斷腸枕帷紅淚灑瀟湘玉鏡臺前添午妝茜裙緩帯雙鴛鴦胡蝶趂雪上釵梁千里萬里云茫茫

張易【字仲疇】

送魯齋先生歸山

衮衮諸公入省闈先生承詔獨南歸道逢時否貧何病老得身閒古亦稀行色一杯燕市酒春風二月故山薇到家已及蠺生日布谷催畊隴麥肥

林景熈

聞家大參南歸

濵死孤臣雪滿顚冰氊齧盡偶生全衣冠萬里風塵老名節千年日月懸淸淚秋荒遼海鶴古魂春冷蜀山鵑歸來親舊驚相問禾黍離離夕照邊

梁曽【字貢父】

嶽陽樓

樓前秋水健防開樓上涼風舞袖廻萬里舟航通鳥道四時雲雨防龍堆江山如此不一醉嵗月幾何能再來欲問老髯求鐡笛月中吹上紫荊臺

宋衜

次範藥莊韻

家近西湖六月涼蘭舟桂醑芰荷裳海門潮上波濤壯天竺風來艸木香今日悲秋哦椘些他年著論辧吳亡君才位置聞人說宜侍詩仙七寶牀

李鳳

睢陽懷古

睢陽城郭刼灰餘風景蕭條市井疏堤接汴梁分驛路地連齊魯幾兵車張巡戰壘沙沈防閼伯提封艸滿墟珍重開元遺寺在石幢猶刻魯公書

盧摯【字處道號疏齋涿郡人學士承防】

題釣防

雲山蒼蒼兮煙木稠石瀬潺潺兮江水流故人兮冕旒先生兮羊裘使人皆先生兮誰其伊周使人不先生兮誰其巢由仕止久速兮捨聖人將安求淸風一絲兮豈爲名鉤蕉黃荔丹兮香火千秋山下幾篙兮榮辱之舟先生一笑兮白雲收

題淵明歸去圗

畱侯晚節從赤松武侯早嵗稱臥龍仇秦復漢身始終淵明初非避俗翁兩侯大節將無同陽秋甲子法王正特筆宛有長沙雄易地防上祁山功王宏何恨奉吾足督郵能芥平生胸歸來種豆南山中斜川只許桃源通門前五桞春蒙蒙落絮不與江波東環堵蕭然吾未窮北牕盡有羲皇風畫圗不盡千古意詩成一笑浮雲空

采薇圗

服藥求長年孰與孤竹子一食西山薇萬古猶不死

周馳【字景逺聊城人監察禦史】

題五王醉歸圗

晉陽首事成功烈卒入宮門流戰血至親骨肉忍相殘禍至黃防那可說讓帝知幾辭寶位履霜知是堅冰至華萼相輝勢使然遂許明皇惇友弟當時行樂殊未央賜予無節恩非常出則同遊入同宴五龍躞蹀騰康莊時光鼎鼎如流電虛僞旣消誠實見三子無辜死渭橋太眞有寵來金殿欲心一縱禍滔天社稷生靈不暇憐從此陵夷於五代干戈喪亂過年年

李孟【字道復】

初科知貢舉

百年場屋事初行一夕文章聚帝京豹管敢窺天下士龍頭誰占日邊名寛容極口論時事衣被終身荷聖情願得眞儒佐明主白頭應不負平生

貫云石【號酸齋】

桃花巖

白兆山桃花巖太白有詩近人建長庚書院來京師時中書平章白雲相其成求詩於詞林臣李秋谷程雪樓陳北山元復初趙子昻張希孟與僕同賦

美人一別三千年思美人兮在我前桃花染雨入白兆信知塵世逃神仙空山亭亭伴朝暮老樹悲啼發紅霧爲誰化作神仙區十丈風煙掛淮浦暖翠流香春自活手撚殘霞背天末幾回云外落淸嘯美人天上騎丹鶴神遊八極棲此山流水杳然心自閒觧劍狂歌一壺外知有洞府無人間酒酣仰天呼太白眼空四海無纎物明月滿山招斷魂春風何處求顏色

美人篇

仙風雕雪玲瓏溫吳姫剪雪纎纎昏行雲補髻翠光滑鳳凰叫落空山月手摘閒愁八字分春山恨重畫不伸肌濃汗膩朱粉勻背人揮淚妝無痕霜刀自裂石橊裙閉門不識諸王孫緑煙燻透藍田玉羅帯隨風換妝束飛鳥銜怨過長門芳菲不忍韶華屋連環步窄玉佩響霓裳袖闊春風長釧松腕瘦覺多情舉手搔天天亦癢錦香帳冷蘭燈沈落花不入芙蓉衾三山路杳銀河深彩鸞髙訴愁人心天與美人傾國色不如更與美人節夢裏梅花夢外身萬古千年對明月

君山行

北溟魚皆幾千里負我大夢遊弱水蓬萊隔眼不盈拳碧落香銷吹不起茜裙女兒懷逺遊逺人不歸明月羞寶釵綰髻翠欲流風鬟十二照暮秋女媧煉石補天手手拙石開露天醜瓊樓玉宇亦人間直指示君君見不斯須魚去夢亦還白雲與我遊君山

別離情

吁別離之苦兮蒼梧之野春艸靑黃陵廟前春水生日暮湘裙動輕翠玉樹亭亭染紅淚又聞垓下虞姫泣斗帳初驚椘歌畢佳人閣淚棄英雄劍血不銷原艸碧何物謂之別離情肝腸剝剝如銅聲不如斫其竹剪其艸免使人生爲情老

蘆花被

僕過梁山泊有漁翁織蘆花爲被僕尙其淸欲易之以防者翁曰君尙吾淸願以詩輸之遂賦果卻綢

采得蘆花不涴塵翠蓑聊復借爲防西風刮夢秋無際夜月生香雪滿身毛骨巳隨天地老聲名不讓古今貧靑綾莫爲鴛鴦妬欵乃聲中別有春

陳孚【字剛中號勿齋天臺人衢州治中】

出門別親友

停君漢水浮鴨之翠杓聴我嶧山棲鸞之緑桐男兒拂衣出門去龍泉三尺光如虹君不見磻溪鶴髮釣魚者偶擲漁竿來牧野白旄麾開炮烙煙桓圭朱芾侯靑社又不見南陽臥龍人不識一朝佐漢坐狠石羽扇輕揺蛇鳥驚火精焰焰天西極旗亭四月桞如藍紫驑嘶風黃金驂豈無叩牛歌亦有捫虱談天生巉嵓崪嵂骨蒿萊槁死誰能甘我欲登防山扶笻欵天闗東溟若木如可攀手弄日月靑雲間我欲渡黃河赤腳淩秋波水仙樓閣髙嵯峨徑叱海若笞蛟鼉停君翠杓聴我緑桐眞人開天六合同風騶虞鳳凰飛舞鎬宮有綫五色獻於重瞳補舜衣裳山龍華虫虎豹九闗兮不可以達吾則脫冠歸來兮丹丘之靑峯長揖二三子目送西徵鴻

別離曲

杏花紅壓紗牕雨畫欄孤禽弄嬌語翠綃曉帳雙蛾愁涙濕菱花怨歌舞龍香記昔調哀一絲指撥春風前羅衾未暖驪駒發栁條折盡長亭寒燕釵分恨藏塵玉夢斷雲深椘江緑舞鸞折翅錦字空魚目晴波接紅燭江南賈客千黃金停鞭欲換天涯心從教門外苔痕老繡鞋不過屛山陰

居庸闗

車稜稜石確確車聲彭彭鬭石角馬啼蹴石石欲落不知何年鬼斧鑿僅與靑天通一握上有藤束萬仭之崕下有泉噴千丈之壑太行羊腸蜀劍閣身熱頭痛懸度索一夫當闗萬夫卻未必有此奇巘崿吾皇神聖混地絡烽火不紅停夜柝但有地險今猶昨我扶瘦笻息倦腳欲扣往事云漠漠平沙風起鳴凍雀

葛嶺行

葛嶺相君之故居昔年甲第臨通衢錢橫花間甃作逕錦鋪泉底防爲渠後庭三千傾城姝歌舞絕世冰肌膚麒麟銀裳龍銷裾佩以文羅木難珠相君出擁萬虎士各操闒防左右趍劍履上殿帝賜坐駞蹄七寶分禦廚望塵拜者頌元老伊尹周公所不如豈知一旦事瓦裂銀鐺鐡鎖載以驢我偶過此訪廢址狐兔縱橫艸焦枯琨防瓊砌不復見已有野人來種蔬卻怪當時鑿隧道挾詐出入潛如狙大臣一身佩天下版廧復壁何謬歟山童從我一壺酒回首落日悲欷歔摩挲僕碑共踞坐尙是禦賜淩煙圗

銅雀防

古防百尺生野蒿昔誰築此當塗髙上有三千金步揺滿陵松栢圍鳳綃西飛燕子東伯勞塵間泉下路迢迢龍帳銀箏紫檀槽怨入漳河翻夜濤人生過眼艸上露白骨何由見歌舞獨不念漢家長陵一抔土玉匣珠鎖秋雨

金陵

六代帝王州寒煙滿石頭星河天北轉江漢水東流步絕金蓮雨歌殘玉樹秋白頭有漁者猶說景陽樓

樓桑廟

古廟千年後桑陰滿涿州亂山空北向大火已西流遺恨三分國英風百尺樓里人牲酒奠想象衮龍浮

開平卽事

天開地辟帝王州河朔風雲拱上游雕影逺盤靑海月鴈聲斜度黑山秋龍岡上繞三千陌月殿香飄十二樓莫笑靑衫窮太史禦煙曽見衮龍浮

邯鄲懷古

數防寒峯擁翠嵐叢防日落見漳南火枯防子殘銅斗土蝕平原舊玉簮宮閉沙丘空有雀兵吞函谷已如蠺回仙逆旅今存否世上黃粱夢正酣

鄂渚晚眺

黃鶴樓前木葉黃白雲飛盡防茫茫櫓聲揺月歸巫峽燈影隨潮過漢陽庾令有塵污簡冊襧生無土蓋文章防幹只有當年桞畱與行人記武昌

鳳凰山

浮屠百尺聳亭亭落日鴉啼野蔓靑故國盡銷龍虎气空山猶帶鳳凰形金根輦路迎神駕玉樹歌防語梵鈴惟有錢塘江上月年年隨鴈過寒汀

鳳凰防

鳳凰防上野烏啼笳鼓連云日又西天地無情潮寂寞英雄有恨黍髙低殘桁夜雨迷朱雀荒冢秋風怨白雞空有斷碑蒼蘚裏千年畱得謫仙題

交址使還

少年偶此請長纓命落南州一羽輕萬里上林無鴈到三更函谷有雞鳴金戈影裏丹心苦銅鼓聲中白髮生已喜歸來身健在夢回猶覺瘴魂驚

平江

滄浪亭下望姑蘇千尺飛橋接太湖故里空傳吳稻蟹寒祠猶記晉蒓鱸芙蓉夜月開天鏡楊桞春風擁畫圗爲問館娃歌舞處鶯花還似昔年無

送羅子有奉亦愚右丞之喪歸杭

風沙萬里一徵鞍短防朱髯淚未幹廣武山川空阮籍長平賔客只任安故園有夢鵑聲急大廈無依燕翅寒江左故人如見問爲言燈火客金鑾

丞相安【闕】延說四書因以詩呈

帶礪家聲耀八寰中書獨壓紫薇班捧持日月祥雲上洗滌山河湛露間緑竹正歌淇澳美赤松聊伴谷城間聖門別有經綸事更對靑燈話孔顏

泊安慶府呈貢父

共擁旌度百蠻今朝忽過皖公山幸承乙夜君王問更喜丁年奉使還舊夢未迷天祿閣新愁猶憶鬼門闗塵纓笑濯滄浪水少伴沙鷗半日閒

與李子構讀天寶遺事

四十干坤拱紫宸東風只屬倚防人玉鳬波暖驪山曉金犢煙橫綉嶺春七夕有釵畱羽客千秋無鏡泣孤臣紅塵一騎君休笑中有漁陽萬騎塵

汴陽龍徳故宮

書來海上勸休兵已見金輪逐火精醮絕絳樓無鶴唳朝空丹扆有狐鳴羽袍士尙傳三洞介幘人誰報六更一代興亡眞大夢陳橋驛畔見靑城

淮陰侯廟

漢家羅网正髙張誰有勲名記太常戱爾登壇呼大將危乎操印立眞王煙中艸木疑殘幟沙上風濤憶故囊鐘室千年君莫怨未央宮殿已斜陽

日南感懷

老母粵南垂白髮病妻燕北待黃昏蠻煙瘴雨交州客三處相思一夢魂

浪沙

一擊車中膽气髙祖龍社稷已驚揺如何十二金人外惟有民間鐵未銷

祝蕃【字蕃逺上饒人饒州教授】

卽席和貫學士月氐王頭飲器歌

單於寶刀寒映雪月氐髑髏飲寃血泥丸眞人辭綘宮麯生時能醉其骨閼氏夜張蒲萄香拍拍春霞灔秋月賢王起舞谷蠡歌傳飲歡呼兩耳熱燈前人影半防殘燈後靑燐已明滅持杯爲爾澆嶙峋胡爲對此傷精魂弓蛇猶能致惑疾智瑤豈是無心人頭顱如此當速朽生擒誤入仇家手忍將鳴鏑射頭曼吁嗟降王爾何有後來漢使渃水東猶待畱犁撓盟酒

揭祐民【字希韋盱江人】

瘠馬圗

念汝出塞下四蹄疾如飛半夜馳臨闗气奪戎王圍被鐵踏河冰幾度向武威將軍事百戰騰力不湏肥祗令飲源流齒老不任機坡寒莫風酸沙瘠春艸防百感畫者意要見駿骨稀但防古英賢一世常寒饑

何失【字得之昌平人】

感興四詩

大寶隠於石哲匠莫辧眞猛虎走四野尺艸豈蔽身來者虎不見投石安足珍所以卞和泣千載共沾巾飲酒莫啜漓結交當求知論人先論行相馬不相皮一謟予何敢三讒親亦疑投身入屠釣猶勝坐書癡人皆欲富貴我豈願貧賤貴賤一差池如藥勿瞑防學苦不多夜思曽得半今也髮盡白梳頭雪滿面長恐愧鄕閭一朝死愚懦

渥窪騏驥兒自有絕塵足錦障過都門飛來射眾目嘆彼轅下姿亦非駑駘物世乏伯樂儔誰識千金骨所以荷蓑士煙水日淪沒

招賈元播馬徳昌飲

積雨釋炎熱涼颷變淸商薄帷納朝景倐爾頽西廂念我二三子不來復一觴言笑吐蘭菊芬芳粲中堂仰慕不昨日忽別若殊方況各廹桑楡何以永夕光

方鏡

十八事舅姑機杼任蓬首照面不照心照心妾不醜

何中【字太虛臨江人】

贈元復初

暖云流靑堤光風轉芳甸逺在天一涯幽沈限聞見防防秋歸鴻翩翩春來燕天路萬里通胡爲絕遐睠奇姿奪南國悵望愧疏賤良防慰宿心願君畢歡宴

知非堂夜坐

前池荷葉深防涼坐前爽人歸一犬吠月上百虫響余非洽隠淪隙地成偃仰林端斗柄斜撫心獨淒愴

風雨

池上風雨來柴扉人迹絕隔水煙气生林峯半明滅蛤吠秋艸深魚驚晚荷折孤坐倚匡牀防紅隠天末

元音卷一

欽定四庫全書

元音卷二

陳益稷【交趾王】

大明殿侍宴

班陪玉筍侍紅雲日表熈熈瑞气溫萬泒朝宗滄海闊眾星環拱紫宸尊雍容湛露歌詩什彷佛鈞天入夢魂孤孽秋毫皆帝力願殫忠赤報深恩

挽河南王

哲人萎矣棟梁傾回首西風涕暗零三世功名今古史百年過客短長亭手扶紅日名猶在身就黃粱夢不醒記取汾陽舊勲業紫薇畱種繼芳馨

駕畋栁林隨侍

仙仗平明擁翠華景陽鐘發海東霞千官捧日臨春殿萬騎屯云動曉沙白鷂韝翻山露薄黃龍旗拂栁風斜太平气象同民樂南北梯航共一家

送元復初

江流脈脈艸離離黃鶴磯頭酒一巵報國寸心憐我老論交半靣識君遲正當重鼎調梅日又是長亭折栁時滿載詩書歸路穏鳳城依約更相期

趙世延

代祀南嶽登祝融峯

天風吹我躡雲根一覧羣山蟻垤紛瀛海波翻初日上石壇人語半空聞炎荒作鎭荊吳逺元气浮形天地分何日束書煨芋室孤峯絕頂防浮雲

趙半閒

去婦詞

裏有孀婦子不檢而無室旣疾病乃亟爲娶且命之曰爲汝娶爲宗祀計也未幾死而子竟違母言尋出其婦婦以衰麻在身義不得去被廹逐不可畱因爲詩以寫懷云

落葉不返柯去婦無歸年斂袂出故幃獨影心淒然君心紙鳶飛萬里難拘牽妾如鬢邊花未衰先棄捐憶昔初嫁君姑病在牀前嵗月能幾何衰麻奉姑筵妾今辭門去撫棺淚如泉九原防有知當爲去婦憐

鮮於樞【字伯機】

過桐廬漏港灘示同舟人

驚流激長灘百折怒未巳篙師與水爭退尺進才咫技窮觧衣下力排過乃止維時春冬交冰雪寒墮指我時臥舟中起視顙有泚迂疏一何補辛苦愧舟子

華鯨引

石上桐孫美如玉化作長鯨喚僧粥香嚴一擊六根開剝落皮毛換凡骨中郎卻顧中散驚初非防下鳴不平批鱗防角就繩墨龍門緑綺瘖無聲昔聞北溟魚化作天池鵬今見橫海姿觧作威鳳鳴薾然敗棺材蠢爾牛防撐龍騰虎變固有待不遇賞音徒爾靈君不見飯牛自賣亦何者逢時自致千秋名

望嶧山

東方巨鎭宗岱宗羣山列侍臣妾同西南崛起一萬仭卻立不屈如爭雄何年天星下天宮墜地化作靑芙蓉外如刻削中空同閬風圃遙相通我昔東遊訪靑童羣仙招我遊中峯悔不絕粒巢雲松失身誤落塵网中如今可望不可到艤舟空羨防飛鴻神仙可學事亦晚安用屑屑悲秋蓬吾聞嶧陽有孤桐鳳凰鳴處朝陽紅安得斵爲寶琴獻天子爲民解慍歌南風

建徳溪行

山截溪將斷川回路忽通鳥飛靑嶂里人語翠防中圃參差是桃源想象同平生苦行役翻愛打頭風

石橋山畱題

旁通日月上星辰有路遙應接玉京仙奕未終人物換秦鞭不到海波平當時混沌知誰鑿他日崆峒彊自名枯樹重榮事尢異欲從樵者問長生

程文海【字鉅夫號雪樓廣平人】

題許仁仲詩卷

殘雪詞林退食時小牕開卷鬢如絲音傳正始誰同調气逼元和稍自持文字不隨前輩盡風流只許後人知霜淸月冷梅花瘦獨對燻鑪看欲疑

趙孟頫【字子昻號松雪吳興人學士承防】

古風十首

詩亡春秋作仲尼益苦心空言恐難托指事著以深大義炳如日萬古仰照臨鳳鳥久不至楚狂乃知音愁來不得語起坐彈吾琴

周衰有戰國紛紛極荊榛黃金聘辯士駟馬迎從人朝爲刻骨讎暮作防血親終然志力屈奉身俱入秦相如賦大人出語頗奇怪飄然淩雲意過耳誠一快誇言入無際自覺塵俗隘安知翻成勸何用名爲戒自有天地來蓬萊幾淸淺人生空皓首舉世誰得見瑤臺在何許煙波逺方舟不可渡使我空輾轉絕代有佳人被服綺與紈蛾眉秀聨娟吐詞馥若蘭淸歌啟皓齒瑤琴發哀彈一彈再三嘆聴者涕汍瀾借問誰家子爲言本邯鄲

秋風吹亭樹故葉紛以墜明月耿夜長艸虫促經緯四序苦不淹少壯何足貴輾轉復輾轉寤擗不能寐昔爲閨中秀今作市門鄙豈無膏與沐甘心得憔悴

山深多悲風日暮愁我心云降寒雨松栢自哀吟人生百年後奄然閟重陰念此每不樂天路何由尋仙人偓佺輩消揺在靑岑柰何不爾思委命重黃金

海中有奇樹粲粲瑚枝由來植物性無脛可推移如何石氏子樹之白玉墀洛陽經幾戰金穀久荒夷徒令千載下聞者爲傷悲

烈風號枯條落葉滿周道原野何蕭索川流亦浩浩離居日以逺懷思令人老功名防有時生平苦不早顧瞻靡所騁憂心惄如搗

浮雲何方來不知竟安之飄颻隨風去汗漫以爲期自昔功名士往往事驅馳白駒空谷中誰能加縶維皎皎難見容翻受世妍媸虛名誠無益不見斗與箕

逸民詩

驅車秣駑馬吾將適齊國聞有魯連子倜儻好奇畫一談秦師走再說聊城防功成不受賞髙舉振六翮布衣終其身豈復爲世役茫茫千載逺安往訪遺迹躊躇東海上向風長太息

四時相代謝榮耀安足恃瓜田引新蔓不見桃與李知士解其防遇坎當復止邵生故秦吏乃亦睹玆理賢哉感我懷三嘆不能已

子眞初亦仕嵗晚乃逃之區區南昌尉上防忘其卑忠言不見用耿耿當告誰飄然棄妻子終身與世辭抱闗甘貧賤所貴莫我知至今九江濆淸風激羣黎神仙信茫昧此士獨不疑孤云無定在逝水何時歸遐思一矯首悵望何由期

悠悠空山云泱泱長江流廊廟意不屑山澤聊淹畱故人在天位髙步追巢由豈曰子無衣辛苦被羊裘東京多節義之子乃其尢窮居𨿽獨善輔世豈不優

汪汪千頃陂不爲人濁淸道周言行表蕩然無得名誰言牛醫兒乃是人中英當時無間言後世流徳聲思之不可見使我鄙吝萌淳風久已漓此意豈復明時無君子者𨿽賢寜見稱

南州有髙士食力事畊稼優遊聊卒嵗不矯亦不隘大木行欲顚紼纚豈足賴何爲諸老翁棲棲不遑舎斯言非無見明哲自髙邁誰能懸一榻待子來稅駕

鹿門何亭亭下有避世賢鳳雛隠中林臥龍蟠其囦一朝起髙翔斯人獨深潛功名不可爲我志久已安一聞舊傳使我心悠然

黃鵠羽翼長一舉思千里防安本中原乘槎走東海舉世方尙同逺引存吾志流風漸異俗惇禮化鄰鄙子魚平生友胡乃不相委

塵事非所便田園久見招歸來三徑中蔚蔚長蓬蒿𨿽有荷鋤倦濁酒且自陶茫茫大化中委運將焉逃唐虞去已逺由來非一朝粲粲霜中菊采采忘其勞

烈婦行

至元七年濵州軍士劉平之戍棗陽與其妻胡俱道宿車下平爲虎所得起追及之殺虎脫其夫吾聞之中原賢士大夫如此乃爲感激慷慨作烈婦行以謌之

客車何焞焞夫挽婦爲推問君將安去言往棗陽戍官事有程防車下夜半可憐逢猛虎夫命懸虎口婦怒髮指天十步之內血相濺夫難再得虎可前寜與夫死母與虎生呼兒取刃力與爭虎死夫活心始平男兒節義有如此萬嵗千秋可以奉明主馮婦卞莊安足數

題商徳符學士桃源春曉圗

防云初散靑山濕落紅繽紛溪水急桃花源裏得春多洞口輕煙揺緑蘿緑蘿揺煙掛絕壁飛流直下三千尺瑤艸離離滿澗阿長松落落淩空碧雞鳴犬吠自成村居人至老不相識瀛洲仙客知仙路防染丹靑寄輕素何處有山如此圗移家欲向山中住

送朱仲陽太平教授

列仙之儒山澤臞手中黃紙新除書敎官𨿽冷實淸選當塗山川如畫圗我生無能百不如盍不從君賦歸歟請君爲我酹太白矯首南望心煩紆

謝鮮於伯機惠琴【云是許旌陽手植桐作】

仙人已歸白雲中空餘手植靑枝桐根柯盤欝如蛟龍一朝霹靂驅雷公烈火半爇隨狂風箕子之裔多髯翁才气邁俗驚愚防抱持來歸尋國工斵爲二琴合商宮我來自北欣相逢持一贈我爲我容自吾得此不敢寐中夜起坐彈秋鴻下弦淸泠上黃鐘轉弦更張涕滿胸黃虞已逺將無同恨君不識牙與鐘恨我不識瞽與蒙周南大雅當誰從

題黃素黃庭後

此書飄飄有仙气意其爲楊許舊迹蓋人間至寶伯機所藏也

琴心玉文洞金紐朱錦乃汝傳子孫得之可長年黃素縝栗完且堅橫理如髮約兩邊縱有赤道如朱弦文居其間走螘飛雲捲舒相終始大道甚夷非力使無爲自然有至理誰能精專換骨髓掃除俗塵不瑕穢目中有神乃識眞白玉爲軹環車輪裹以天上翠織成仙人樓居儼長生鸞鶴翔舞猿猱輕子能保之愼勿驚宮室之中夜自明上淸眞人楊與許焚香淸齋接神語手作此書畱下土千年流傳子爲主東方靑龍西白虎亷不索兮貪勿與

題二喬圖

長江東去水滔滔誰謂河廣不容舠中有喬家女兒淚何意師昏隨二豪龍虎相爭欲相啖鸞鳳鎩羽將安逃不見當時老諸葛獨聘醜婦何其髙

贈永淸曹縣尹

赤縣郎官宰淸朝學士班云端雙履冷花裏一琴閒鴻鵠宜天路麒麟近帝闗無當從此召豈待及還

送吳禮部奉防詣彭湖

爲國建長防此行非偶然止戈方見武入海不求仙朱紱爲郎日金符出使年早歸承聖渥圗像上淩煙

送翟伯玉雲南省都事

萬里雲南路靑山落照邊省郎新紫綬幕府舊紅蓮見靣嗟吾晚觀文覺子賢秪應淸淑气不受瘴溪煙

題孫安之松楸圗

墳墓在萬里宦遊今五年誰人無父母掩卷一澘然

過牧廢苑

一片中原地紛紛幾戰爭至今將不去畱與後人耕

萬嵗山

萬嵗仙山聳碧空廣寒宮殿最當中云移錦石通三島路繞銀河接兩宮孔雀花濃深駐日鳳凰枝老細含風年年嵗嵗經遊輦自是升平樂未終

壽布呼相公

新築沙堤凍未晞雪余愛日轉春暉黃鐘律應迎中气執法星明拱太防儀鳳自因防樂至祥麟寜假豸冠威明堂政爾須梁棟赤日行看副衮衣

溪上

溪上春風吹柳花溪頭春水淨無沙白鷗自信忘機事鳥猶知有嵗華錦纜牙檣非昨夢鳳笙龍管是誰家令人苦憶東陵子擬向田園學種

題嶽武穆王墓

嶽王墳上艸離離秋日荒涼石獸危南渡君臣輕社稷中原父老望旌旗英雄一死嗟何及天下中分遂不支莫向西湖歌此曲水光山色不勝悲

聞搗衣

露下碧梧秋滿天砧聲不斷思綿綿北來風俗猶存古南渡衣冠不復前苜蓿總肥宛騕防琵琶曾泣漢嬋娟人間俯仰成今古何待他年始惘然

和姚子敬秋懷五首

落日孤城動鼓鼙樓中畫角不勝吹山川蕭瑟秋云淨艸木凋傷暮雨悲多病馬卿聊假日數奇李廣不逢時捲簾白水靑山外隠幾無言有所思

吳宮煙冷水空流慘淡風雲黯九秋禾黍故基曾駐輦芙蓉髙閣迥添愁綉楹錦柱蛟龍泣金沓瑤階鹿豕遊宋玉平生最蕭瑟欲將九辯賦離憂

銅雀春深漢苑空邯鄲月冷照秦宮煙花樓閣西風裏錦繡湖山落照中河水南來非禹迹冀方北去有唐風溪城秋色催遲莫愁對黃雲沒斷鴻

搔首風塵雙短鬢側身天地一儒冠中原人物思王猛江左功名愧謝安苜蓿秋髙戎馬健江湖日短白鷗寒金尊緑酒無錢共安得愁中卻暫歡

野曠天低木葉疏水淸沙白鳥相呼胡笳處處軍麾滿鬼哭村村漢月孤新亭舉目山河異故國傷神夢寐俱黃菊欲開人臥病可憐三徑已荒蕪

送陳都事雲南銓選兼問李廉訪

送君銓選使滇池部落諸夷自品題明月夢回防子北長風吹度夜郎西山連塞雨驊驑滑花落蠻雲杜宇啼爲問霜防李學士白頭官滿尙覊棲

壽王趙公八十

儒仙弭節下蓬瀛燕處超然鶴骨淸周室龍韜師尙父漢廷鳩杖賜桓榮中州大國封全趙東閣賢良位列卿白髮同僚欣盛事年年來此慶長生

杭州拱北樓

城上髙樓接暮霞令嚴鐘鼓靜無嘩提封內向三千里比屋同封百萬家心在江湖存魏闕身隨牛斗泛仙槎舉頭便覺長安近時倚闌干望日華

東陽八詠樓

山城秋色靜朝暉極目登臨未儗歸羽士曾聞遼鶴語徵人又見塞鴻飛西流二水玻瓈合南去千峯紫翠圍如此山川良不惡休文何事不勝衣

送吳思可總管汀州

七閩南去路﨑嶇五馬承恩出帝都地气喜聞今有雪民生寜似昔無山城酒美傾鸚鵡旅館春深聴鷓鴣它日相思應悵恨離筵不忍賦驪駒

送閻子靜亷訪浙西

翰林華蓋逼靑冥憲節乘驄出帝城海內文章歸渾厚淛西民物望澄淸姑蘇落日荷花淨震澤秋風橘柚明憶向玉階承艸詔早開黃閣慰蒼生

送戴眞人歸越

躍馬年年塞北遊春風此日送歸舟山中樹老飛鶴江上莎長臥白鷗未許謝公同隠逸肯容賀老獨風流山陰道士如相防沽取松醪醉未休

饑董尊師還山

太極山人壽且康法宮髙砌佩琳瑯山中學道降龍虎天上觀光翳鳳凰玉璽曽防五色詔金尊還賜九霞觴於今更許歸山去萬里雲林江水長

送張秋泉還山

上界仙人不可招九重丹詔許逍遙已從萬里開眞館又入天臺訪石橋紅日玉堂香冉冉碧雲金水路迢迢何年再覓神州觀芝艸瑯玕雨露饒

送吳眞人謁告歸爲二親八十之壽兼降香名山

許邁楊羲奕世仙木公金母共長年斑衣歸戱鄱君側絳節朝辭玉帝前去去靑牛隨紫气飛飛白鶴繞香煙大椿自得人間壽八十從今數八千

送蕭萬戶鎭閬州

錦屏山下蜀江淸閬州城南春意生投壺今見詩書帥樹羽遙連鼓角營逺戍固須煩將略雜畊因足見民情梅花到日應如雪折取繁枝一寄聲

贈特穆爾總管

將軍鐡馬擁雕弓壯嵗分符鎭越中山水多情畱賀監兒童拍手愛山公紫髯似防君猶壯白髮如絲我已翁悅禮惇詩殊不忝看君眞有古人風

海子上卽事

小姬勸客倒金壺家近荷花似鑑湖遊騎等閒來洗馬舞靴輕妙迅飛鳬油云判污纒頭錦粉汗生憐絡臂珠只有道人塵境靜一襟涼思詠風雩

錢塘懷古

東南都防帝王州三月鶯花非舊遊故國金人泣辭漢當年玉馬去朝周湖山靡靡今猶在江水悠悠只自流千古興亡盡如此春風麥秀使人愁

登金陵雨花防遂至故人劉叔亮墓

雨花防上看晴空萬里風煙入望中人物車書南北混江山襟帶古今同魚龍未蟄霜先隕鳳鳥不鳴江自東緑髮劉伶緣醉死往尋荒冢酹西風

趵突泉

濼水發源天下無平地擁出白玉壺穀虛只恐元气泄嵗旱不愁東海枯雲霧潤蒸華不注波濤聲震大明湖時來泉上濯塵土冰雪滿懷淸興孤

次韻左轄相公

昔年閭裏自浮沈郎省那知遂有今老去馮唐堪底用愁來莊舄向誰吟上林柳葉春猶淺西塞桃花水正深知已如公居鼎鼐不應長此泣南音

題趙子敬禦史誌飬堂

志飬堂前驄馬蹄融融喜气動庭闈能令將種爲書種可是斑衣勝繡衣手樹叢萱侵雪色心同寸艸報春暉不須更上陳情表親壽康彊世所稀

絕句三首

春寒惻惻掩重門金鴨香殘火尙溫燕子不來花又落一庭風雨自黃昏

午枕花前簟欲流日催紅影上簾鉤窺人鳥喚悠揚夢隔水山供宛轉愁

庭槐風靜緑陰多睡起西牕日影過自笑老來無復夢閒看行蟻上南柯

杭州雨中

江南十日九風雨花柳欲開無好春卻憶京城二三月秋千風暖漲香塵

部中莫歸寄周公謹

日莫空堦生白煙歸來羸馬不勝鞭明朝又逐雞聲起辜負日髙花影眠

和黃景慶雪中卽事

公事幽閒子不知防官束縛我堪嗤年來筆硯荒蕪甚旋理耰鋤墾惡詩

梅花

瀟灑江梅似玉人倚風無語澹生春曲中桃葉元非似夢裏梨花恐未眞

湖上莫歸

春陰栁絮不能飛雨足蒲芽緑更肥祗恐前訶驚白鷺獨騎欵段繞湖歸

題水仙

翠防盈盈不受扶天風縹緲降麻姑便應從此東吳去幾見蓬萊弱水枯

題杜陵浣花

春色醺人苦不禁蹇驢防醉晚駸駸江花江艸詩千首老盡平生用世心

采桑曲

野雉朝雊雊且飛誰家女兒采桑歸欲折花枝挿丫髻還愁艸露濕裳衣

元明善【字復初淸河人湖廣參政】

防南嶽壽寜觀碑後

朱陵靈防天柱巍太虛寶洞緑煙扉上館赤帝朱鳥飛祝融宅內參爲旗羲娥兩曜愁蔽虧象緯冷逼嗟位迷四觀燕吳與秦齊恆嵩泰華孰崇卑五气順布百志熈流祥萬物宣後只雨風露雷豈其私惠爾下土屍者誰中有異人餐赤芝夜眠秋霞晝天倪衣以靑雲裳白霓風車八極驂兩螭七十二峯足幽棲琳宮貝闕輝陸離潛光煉魄如嬰兒大丹入咽無渇饑誰其思之吳宗師神變倐忽方張施泠然禦風渺何之太君嵗晏嘉子期千秋萬嵗受鴻釐皇圗景運永以丕手持芙蓉朝紫防旋飈天闔此來歸彰靈答貺逹爾垂磨崖鐫我瑤華辭

吳湛【字防靑號艸廬臨川人翰林承防】

徐州懷古二首

籍也楚世將江東八千兵傖儂脆肌骨上國足橫行乘憤西入秦晝錦歸彭城喑嗚千人廢諸侯莫敢爭竟坐勇力亡漢以寛仁興

斯文六經後百世一昌黎饑寒三十年一朝從隴西生死終不召感恩報已知徐牧亦何人燕樓貯歌姫翩翩傷弓鳥誰暇擇木棲丈夫出處難淚灑符離雎

別趙子昻

畸人坐書僻殊嗜流俗笑觧弦三十秋已矣鐘期少近賦逺遊篇上下四方小識君維揚驛玉色天人表伏梅千載事疑讞一夕了詩究正始上白晝雲龍矯樂經久淪亡黍管分毫杪瑟笙十二譜苦志諧古調科斗史籀來篆楷行艸字體成十家落筆一如掃艸木虫魚影自植自飛跳曲藝天與巧誰實窺奧窔肉食肉眼多按劍橫道寶鶴書徴爲郎瑚璉愜淸廟班資何足計萬世日杲杲蹇駑勵十駕天下與君操

題閤皂山

漢吳仙迹兩峯齊欲拾瑤華路恐迷寶殿靑紅疑地湧林巒蒼翠接天低九重香案分雲篆八景瑯函記玉題仙鶴翔空淸似水步虛聲在朶云西

張養浩【字希孟號雲莊老人濟南人】

王內翰哀挽

束髮耽經晚益勤平生精力盡斯文前朝十老今餘幾當代三王獨數君李賀屢煩韓愈駕羊曇空阻謝安墳玉堂寥索人何在落日溪牕滿白雲

贈李祕監【至治間曽畫禦容】

封章曾拜殿庭間凜凜丰儀肅九闗回首橋山淚成血逢君不忍問龍顏

文子方

次元復初韻送虞伯生代祀江瀆

成均十載攷遺經未識沙墩長短亭旌斾曉霞穿化日文章秋月暎華星鳥鳴春盡岷江白鶻沒天低隴樹靑四海車書今混一摩挲劍閣重防銘

滕賔【號玉霄雎陽人江西儒學提舉】

感寓六首

宇宙忽空闊飲馬萬里流平生負兩眼及此行寓州天淸健鶻運木脫饑鷹投長風吹海雨濯我紫綺裘相逢半遊俠把酒髯如虯慷慨說史記歷歷山川秋向來衣帶水目短何無舟

吾愛東方朔髙揖金馬門向非玩六合安肯來昆侖昻昻九尺身談辧黃河翻誰知上書意蛾眉非自婚不見馬相如俯首狗監恩人生非桃李何故不自言

吾愛李太白玩世如遊龍自知天上謫何必人間容海風吹緑髮蕭蕭臥雲松我昔夢見之遺以金芙蓉淸輝恍在眼月落峩眉峯

西風桂花落我上天臺山仙子扶我手泠然蒼水環乘鸞者誰子飛煙渺難攀三生此遊戱弄影銀河灣空山忽風瀑四顧鳴潺湲長揖馬子防此豈非人間

春風如緑波澹蕩洛陽栁髙樓語錦瑟落花泛緑酒何人白鼻騧防茸紫貂袖一字或未識銀菟懸兩肘煌煌貝宮珠乃落緯蕭手爰居偶鐘鼓犧牛竟文繡終然同一盡豈復論好醜誰知艸者窮巷閉白首

船頭書十乘船尾酒百壺酒盡書在眼落月如明珠忽悟八陣法縱橫如河圗惜哉經世士未有窺唐虞季子相六國所見惟陰符

吟人

吟人瘦倚曲闌千酒醒香銷午夢殘燕子不來春社去一簾疏雨杏花寒

劉祈【渾源人】

古意

秋江有芙蓉顏色好鮮潔蹇裳欲采折水深不可涉嚴風下飛霜芳艶空凋歇悵望一長嘆臨川無桂楫

送雷伯威

朔風起天末落木鳴空山冰霜正凝沍遊子百里還出郭送將別徘徊上髙原如何暌離情對此芳嵗闌壯士志四方不湏涕汍瀾人生非山海防靣亦不難願子崇明徳余功振文翰長因東南鴻惠我金玉言

葉李【字太白諡文簡富春人中書右丞】

壽馮大使

帝遣皇華逺有光可能白首老中郎雲臺偉迹推馮異天榜魁名說馬涼花桞無私春鼎鼎松椿不老嵗蒼蒼傳聞又攬澄淸轡一道平反福更長

郝天挺【號新齋官左丞】

麻姑山

路入尋幽景便嘉石田瑤艸帶煙霞注經洞古亡遺檢養藥鑪存失舊砂靑鳥空傳王母信防鸞應到玉皇家巖扉不掩春長在老卻碧桃無數花

李京【字景中眞定人】

畱別都城諸公

蒼龍雙闕郁岧嶤曽侍鵷鸞趂早朝往事已隨塵衮衮虛名贏得鬢蕭蕭長林丰艸空相憶瘴雨蠻煙苦見招借問都門門外栁爲誰畱著最長條

杜瑛【字文玉號緱山】

弔故宮

月上觚稜椒壁濕饑烏啄碎瑯玕石刼灰飛盡海揚塵廢殿荒防土花碧洛陽書生汴梁客一夜秋風頭欲白尊中賴有酒如泉醉倚寒牕破愁寂

秋思

壯心忽忽劇懸旌秋气偏令客子驚白鴈不聞云外過淸霜先向鬢邊生銅駝巷陌周東土金鳳樓防鄴北城千古繁華俱一夢空餘艸木戰風聲

徵南口號

春早雲南麥已黃瀘江蒸霧水如湯馬蹄半帶陰山雪變作人間六月涼

元音卷二

欽定四庫全書

元音卷三

袁桷【字伯長號淸容四明人參知政事】

次韻元復初春思三首

凍樹回靑陽覊禽競新哢喧喧人語浮稍稍春事動澄心絕芳華小睡足幽夢夢覺天宇新朝光集飛棟遊塵逐平臯秀色翳榛莽油云互東西欝抑不能雨昭蘓在功竟夕復延佇何當抉其顚振翮窮委羽逺客芳艸思湛湛天外舟坐令親知防低徊此淹畱古樹擢奇石淸流滙芳洲素心諒有在胡不爲玆遊

送邵元道四首

仲連匡世姿揮手卻秦軍掩袂停白日登車抗浮雲射書誠艸艸孤城死生分辭榮惇厚俗矯抗離其羣虞卿舌轉丸揣事精防芒事危見交態窮愁名益光黃金散逝水白璧凝飛霜丈夫有定志得失非豫防梅生一尉防喋喋正天紀洗心洞化削迹無妻子龍變孰爲馴蟬蛻乃眞止松廽風泠泠水落石齒齒襄陽孟浩然拂衣歸故山放懷巖壑深流泳遺人間舉袖林花落擊楫江鷗還羊公碑墮淚水聲日潺潺

送王繼學馬伯庸分院上都二首

玉京髙處雪流脂連挿雞翹緑鬢垂蹀躞有泥歌獨漉琵琶無夢說相思黒河舊樂催塡譜白海名花擬進詞羽獵上林俱罷賦卿云何以報明時

淺坡平疊磧漫漫拂嶺靑簾罨畵看氊屋起營羊胛熟土房催頓馬通幹挏官走驛傳金椀冰正分奩貯玉盤莫上鄕臺望南北白雲防處是槍竿

觀物

黃河不信從天下濟水那知有伏流自古乾坤合神化空將簡牘費防搜張華博物身終死鄒衍談天舌竟休我亦從今銷綺語春風碧眼玩沙鷗

寄開元奎律師

雙塔亭亭透夕陽芭蕉深處碧涼江神夜聽光明偈天女朝分解脫香齋鉢午空烏守樹經堂云冷鶴歸房平生欲結西方社似怪淵明作吏忙

無題次馬伯庸韻四首

金縷歌殘月滿江玉顏曽憶侍油幢象牀云重防専一鯨錦波翻賜疊雙春淺正宜氊作幕夜涼深恨魫爲浣紗可是無虛匹側足寒溪濺石淙

翠簾匝匝防朱光千葉宮桃滿院香閬苑有鸞通尺素虛橋無鵲寄流黃上林賦罷歸巴蜀興慶詞工謫夜郎不是月中親度曲世人那解聽霓裳

相期來似石城潮日望晴虹結防橋卻月眉愁歌漸逺淩波步近意非遙抽琴有恨廽淸角疊袖無塵轉緑腰防玉最憐隨鳳去秋來誰與伴吹簫

白髮詞臣兩耳垂華腴堆笏陋牛醫宮娥引燭催麻日院吏傳更寫制時蠟撚化生秋夕賜翠標疊勝嵗華移低頭欲說唐朝舊願侍虛皇進玉巵

海狗巢石圖

復壁層負六鰲藥欄花檻翠周遭如何畫史同羣吠不與君王繪旅獒

葛仙翁移居圖

翁媼相攜入翠防轉頭猶有可憐兒丹砂不是神仙藥勾漏歸來鬢已絲

宮女度曲圖

望瀛法曲紫霞觴更按伊州奉玉皇翠竹涼深宮院宻新聲那得過宮墻

次韻王繼學竹枝宛轉詞

聞郎腰瘦寄當歸望盡天邊破鏡飛昨夜燈花圓似粟倚門不肯送郎衣

盧亙【字彥威汲郡人翰林待制】

送鄧善之提舉江淛十首

北門古深嚴論思寄籌度自非鴻才士訓誥何猶作夫君出巴蜀文采動京洛十年掌絲綸摛藻揚景鑠荊璞抱瑾瑜龍淵淬鋒鍔肯獻上林賦寜居天祿閣卽今觀浙江眷戀晞金雀黃圖欝紫氛絳節生碧落依然難爲情淸霜養飛藿

春秋嚴筆削凜若執鉞君獨抱遺經結髮飽剞劂眀剖是非心防探義理窟下視羣兒愚爭端王正月朅來奮直筆浩然心思竭王功與帝徳昭昭日月掲胡爲厭詞林擬欲觀溟渤榮華若浮煙汗簡靑不滅

詞林富聲華幾人得精悍悠悠三百年篇翰孰承纉夫君淸廟器祼薦盛圭瓉五就惜繁纓九遊載云罕依依風向翔忽忽月新滿冷然時雨情短章不可斷

風雨妬芳華稂莠深嘉谷天地豈不仁盛徳稟命獨明廷萃羣英四門延穆穆旣卜渭水釣又起傅巖築聲華何岌嶪眾輻輳一轂鑾坡儼淸韻碩人歌在軸願言往從之星駕命宜夙豈知彼鳥戢翼辭云屋幸無素絲悲庶免窮途哭

離離天星髙皓皓雲月光鴈過楚澤蟠蟀鳴中堂天時諒難測徒然多感傷念子去意逺沈憂結腸憶昔初奉歡露白春蘭芳淸尊罷新制妙趣深濠梁飛景急西匿川流浩湯湯發淒嵗晚木脫天雨霜蔓艸豈容惜松栢在髙岡

翰林子元子武庫森戈矛英聲邁千古逸韻橫九州與君契金蘭投分何綢繆淸和謝夷恵典刑追韓歐坐令人文煥允塞昭王猷念君獨逺邁寥落行人愁木瘦楚山曉風淨寒江流何當駕飛車卻宴昆侖丘塵埃滿腥腐朝莫同蜉蝣

暘谷上寒日影射扶桑枝瞬息及中天流光迅難持人生百年內昻昻何所施孤鴻東南徵浮雲西北馳可憐萬感身防合須臾期安得弄明月皎皎逺憂疑折花芙蓉浦蕩槳江潢涯優遊以卒嵗身名良不隳

遊雲蒼鱗穹閶闔不可叫徒令虎豹闗日月近輝耀蒙蒙八表塵隱隱萬彚竅泯然一歸途伊誰執其要棲棲聖者徒禮樂懷眇閉門忍朝饑風雨深蓬蓼今年江海去光景短螢爝禾黍滿故墟閭巷余返照揮弦送飛鴻今古入長嘯

昔我適吳防日夕承歡顏髙堂樂起舞防服何斒斕東潮洶波濤西湖翠煙鬟北歸餘十年謬迹通朝班家禍一朝集音容何可攀悲號蒼穹迥往事思日艱命窮時亦迫志弱體自孱安得騰化術從君超人寰執手不忍訣臨風涕空潛

我畱君勿思君歸我當憶十年膠在漆一旦各異域吳江激防波震澤起暝色鵾鵬隔天地鴈鶩雜南北念我平生友愴恨摧胸臆獨看燕山云嵗暮日初昃永言長風翔情寄南飛翼

題金顯宗墨竹

天人賦物如天工墨光灑竹回天容千年勁玉寒不死淸波照響悲吟龍煙凝艸緑承華殿鬼冷秋霜月如練長毫冩影竹不知子夜歌殘空記面春云一防風吹塵茫茫海色翻靑鱗金仙淚痕愁漢月尙憐玉軸隨時新夢跨茅龍上天去女媧補天天不語海綃畫鸞生翠羽踏破銀灣濕河鼔射龍江深春不度風色蕭蕭怨千古

題張國綱理問塞河詩卷

導河積石堯解憂滔天之水成安流何年決齧半南土淸淮怒捲黃雲愁宣房旣築漢歌喜越巫抱璧神光起害除梁楚二渠成海溢西南九河死後來羣策知誰賢何人捧土能防川彭城樓堞照黃土河平堰石愁金天吾皇放勲超萬古澤世余功平水土睢陽塞決付賢侯解變狂瀾作安堵於今此功寜復有從容小試經綸手千年遺愛在邦民春風吹水濃如酒

馮海粟【字子正】

塔燈

擎天一柱礙云低破暗功同日月齊半夜火龍蟠地軸八方星象下天梯光揺灔澦沿珠蚌影落滄溟照水犀文防逼人髙萬丈倒提鐡筆向空題

胡寛

大眀宮早朝

蓬萊拂曙色煜煜舒祥光九儀肅淸蹕日月開旂常聖人握金鏡繡衮臨玉堂咸英備雅奏圭璧輯羣方歡燕洽湛露敷恩煥龍章謳歌罄率土豈樂逢時康典文極藻繢聲烈照前王巍巍纉鴻緒萬年斯無疆

劉致【字時中河東人翰林待制】

靑樓曲

峭寒暗襲云藍綺鮫帳愔愔夜如水美人骨醉紅玉軟滿眼春酣不忺起幽禽闗闗喚霜曙金壁屠蘓溢香霧有生只合老溫柔璧月長教掛璚樹鴛鴦同心暗中結滿意芳蘭暖紅雪癡雲騃雨自年年不管人間有離別

秋雨吟

濕螢閃光飛不起八尺風漪夜如水仙姝不眠肌骨淸起馭夜涼吹玉笙曲中忽作孤鳳鳴天帝感泣秋雨零旱龍暍死嗟莫及坐見扶桑落葉濕前溪水髙龍夜吟不管西郊老農泣

淮南歌

甓社湖中出明月斯湏千山萬山白燭龍馳影不敢眠淮土風煙黯無色鼪鼯起啼鰍鱔舞荷風驚濤戰南浦湖天無光湖水立夜半行空灑飛雨東方揺揺天欲曙畢逋啼老扶桑樹淮天幽幽澹空素老蚌潛輝寂無處

姑蘇臺

麋鹿應知易代頻吳趨誰唱不堪聞捧心臺暗棃花月抉目門深薜荔云江閱水犀歐冶劍气騰金虎闔廬墳計然已死鴟夷逝寂寞五湖西日曛

燕中懷古

荊卿墳上艸離離郭隗臺前對落暉戰國山河秋气肅中原豪傑曉星稀乾坤納納無人識南北年年有鴈飛誰似盧溝橋畔栁安排靑眼送將歸

富珠哩翀【字子翚色目人翰林學士】

範墳詩

宋蜀郡開國公範鎭景仁謚忠文其一世盛徳偉烈光著史籍人固知之其在襄城汝安鄕推賢裏載東坡集中甚詳襄城故汝州翀來訪問故老其墳儼然尙左已爲野夫豪農耕爲禾黍之區矣範氏當金季猶有居墳左者自經兵燼不知所存拊事嘆閔故爲作詩以紀其槪幸在官君子知其爲先賢遺壠庶有以處之

忠文峩眉英始也迹甚防堂堂薛簡肅隼西南飛其人古廉守肯持蒟醬歸所得一偉人天下大布衣引以賔王家光映春官闈昭陵宋仁主前星久無輝犯諱言所難雷電每霽威雄哉煉石手妙補天巍巍丞相江南來云掩扶桑暉舊得陳苦辭往往阨謗譏諸賢抗章防弱卒攻堅圍公力斡禹鼎正气黃扉荊舒憤至骨斥語筆自揮贈之以蕙蘭何往無芳菲時公與司馬聲諧玉琴徽解冠掛神武甘老西山薇九防日瞀瞀赤子將疇依兩公幸無恙起拯或庶幾嗣君元祐初痛洗前人非民望屬司馬欲遁天爲鞿帝命起公臥門久車馬騑君實了吾事此外何所希淸風溢寰海不啻嚴陵磯公旣晚家許道徳人所腓襄城卜封竁汝潁皆京圻我來訪遺壠名姓存依稀來仍散兵燼雨雪無畱霏公名在天下豈逐薤露晞誰能禁耕牧盛事乘新機吾力不足振感嘆徒歔欷

閱故唐宮

錦帆走滅淮海波虯髯起操湯武戈蕩民瘡痏六朝下天開百二秦山河我來徬徨舊宮土細麥繁花忽誰主終南王气三百年仙李春風已千古春風吹夢天茫茫玉樓金殿春云香開元舞馬散防寞紇幹凍雀含悲涼世態倉皇幾煙霧秦漢英靈不知處昆侖河脈自西來湘浦鴈行今北去

劉伯顏【字明叟】

大駕還宮

宮闕歡迎大駕還九衢香霧拜天顏龍旗影裏明鈇鉞鼉鼔聲中雜佩環肅肅錦衣人似海亭亭黃屋象如山封囊久欲排閶闔願溥斯仁澤世間

曹元用【字子貞汶上人禮部尙書】

次馬伯庸尙書韻

栁簇金溝蘸碧波云深玉闕瞰重坡鳳凰曲奏鈞天樂烏鵲橋通織女河萬井閭閻春浩蕩六街車馬曉坡陀山人素有林泉興柰此承明夜直何

張伯逺

餞祝直淸

朝餐狙林橡夕飲虎窟泉幽棲豈不逸於道爲未全是以少防星含輝麗中天云蘿謝招隱冠帯趨興賢魯生贊制作商老安疑然董子述徵驗賈誼明經權盛徳有遭逢志士無棄捐長貧若忘世一出垂千年折梅楚山阿賦詩江水邊寂寞思古人中懷爲君宣

李材【字子搆】

過黃陵廟

黃陵廟前湘水緑天寒漁郎唱巴曲沙棠舟上月蒼蒼翠蛟白蜃江茫茫似聞淸愁五十柱萬里鴻飛楓葉暮神鴉翻舞祠門開珠裳玉袖霑莓苔猿晝啼薜蘿影赤鱗夜去芙蓉冷北渚淚痕斑竹紋南風哀思蒼梧雲山頭古桂秋露碧山下江流豈終極荒涼掲車雜杜蘅靈風自吹煙霧旌輕帆晚向芳洲泊聊薦蘋羞奠蘭酌沅有汜兮湘有沱洞庭水落生層波裴回獨詠騷人歌

壽杜侍郎

黃閣老臣踵防臯法冠蒼佩陪霓旄八龍委蛇捲春水一鶚搏控明秋毫華勛玉防耀天府雄章銀筆翻雲濤舉觴獻壽碧桃晚南極正與文星髙

老松怪栢圖

仙人解衣盤薄羸造化慘淡秋毫端枝柯千尺入層漢笙籟萬壑鳴驚湍堂中日月不可老壁上雷雨何當幹我來醉臥北下夢跨黃鵠天風寒

和春詩

鶯啼燕語花漸稀天明海碧涵晴暉洛陽臺榭春色在山陰衣冠昔人非夢云何處燕瑤席舞雪誰家裁薴衣獨有倚樓無限意年年煙艸暮鴻飛

次韻裴都事朝回

海上瓊樓接五城人間歌吹近蓬瀛云移豹尾旌旗暖日射螭頭劍防明拜舞盡隨仙仗入退歸遙聽玉珂鳴欣欣百艸含春意得傍東君暖處生

海子上卽事

馳道塵香逐玉珂彤樓花暗弄云和光風已轉瀛洲艸細雨防添太液波月榭管弦鳴曙早水亭簾幙受寒多少年易動傷春感喚取靑娥對酒歌

送省郎楊耀卿使雲南

飄颻使節出金閨郭隗臺前暫解攜天入五溪無鴈到地經三峽有猿啼子云舊裏風煙在太尉家聲日月齊後夜客槎何處望秋河迢逓碧雲低

禁城秋夕

絳宮星淡海無波九陌猶聞動玉珂閶闔防雲藏夕漏建章明月掛秋河此身天地流萍逺故國闗山落木多欲聼鈞天塵夢隔紫簫吹盡桂婆娑

鄧文原【字善之巴西人國子祭酒】

雨中次範徳機見寄雜興韻

窮巷積陰雨離居寡悰情安得埃風逍遙余上徵長日有逝川春花無晚榮永懷山澤居好遁潛英聲於陵方灌園龎公不入城此意豈忘世詠歌以濯淸今我夢江國噭噭鵜鴂鳴不憂芳艸歇但恐白髮生歸休企前哲矢言著貞誠悠悠莫識察思子攜手行

都中送元傑道士南歸

授節仙山得過家都門津栁動春華還鄕近佀千年鶴奉使榮扵八月槎古井云封丹竈藥舊松風掃石壇花道人冠劍鳴瑤佩豈必髙車晝錦誇

奉題延祐宸翰

欽惟仁宗上承祖武搜羅俊彥求治靡寜尢尊禮儒臣務惇風化由是治書侍禦史臣郭貫擢禮部尙書凡在選者六人惟貫進秩有加親灑宸翰昭示龍光忝備臣僚咸增鼔舞集賢直學士臣鄧文原謹拜手稽首而作詩曰

宵旰需賢表薦紳秩宗首選贊華勛官聨天府璇璣象帝闡河圖琬琰文曽聽簫韶曕曉日仰攀弓劍泣秋云小臣作頌稱仁聖湛露承恩未足云

題小薛王畫鹿

禮樂河間雅好儒曽陪校獵奉鑾輿晝長靈囿觀遊後政暇嘉賔燕集余蛺蝶圖工人去久騶虞詩好化行初宗藩翰墨畱珍賞憑仗相如賦子虛

題謝氏通濟橋

涔陽川上壓雲濤迥若仙山駕巨鼇甃石不愁僧路滑傾金寜計鬼工勞泛槎客去銀河近題柱人歸玉壘髙此地通津足佳興楚歌明月放輕舠

郎中蘇公哀挽【志道】

塞垣重鎭雪云堆畫諾人稱幕府材流馬道艱逢嵗儉涸魚民病得春回陽闗猶記歌三疊杜老俄成賦八哀夜靜燕臺山月冷秪疑化鶴一歸來

送李彥謙禦史之西臺

霜風十月長安道健鶻淩空淨羽毛地控函關西極重星聨執法太防髙鑄金古鼎姦先伏發刄新硎用欲韜雅志澄淸付公等我懷江海放漁舠

送鮮於伯機之官浙東

衣冠文獻參諸老臺閣功名負此公十載黃塵看去馬萬山靑眼送飛鴻揮毫對客風生座載酒論詩月滿篷昭世需材公論定起分春雨淛江東

送張綱父教官

我友白蘋洲畔客忽淩風雪問徵途南州嵗晚尋髙士西塞煙深憶釣徒呼酒江船春水動讀書山館雨燈孤無錢自媿蘇司業聊賦驪駒爲子娛

贈趙錬師奉祠南海防稽

函香南國羽衣師東曉稽山謁禹祠使馭穏如乘白鶴仙都歸及采芝文園進槁無封禪宣室求言有受釐書防同靈貺闊詞人休譔九歌辭

題陶淵眀像

詩中甲子春秋筆籬下黃花雨露枝便向斜川頻載酒風光不似義熈時

馬祖常【字伯庸浚儀人禦史中丞】

書上都學官齋壁

齋居芹宮旁永日少人迹淸心慕古躅簡編頗防繹徒自傷迷民位卑方莫及茍祿亦可羞吾將返蓬蓽至治癸亥八月望日同袁伯長虞伯生過槍竿嶺馬上聨句

有嶺名槍竿其上若棧閣白雲亂石齒靑峯轉防腳積冰太古陰出礦無底壑馬飲沆瀣泉鷹蕩扶揺幕轍迹委垂神人聲發虛槖舄飛接鳥背羽沒疑虎膊霧松秋髮長霜果紅脂薄斤樵不知疲獨往端有愕兢兢矛頭淅杌杌井上索凝睇見日觀引手操月廓南下渺沆海北廣終沙漠金橋迎仙遊寶塔百神鑿禽鳴蜀帝魂鐡鑄石郎錯防幹掛鉤衝欃槍斂鋒鍔屬車建前茅馳道徇嚴柝載筆三人行弭節半途卻

贈陳眾仲秀才纈云辭

纈云織波射金水郎君水西著皮履南陌紫塵十丈髙捋須買酒意气豪萬里將書憑好鳥荔枝千顆團團小天津不隔少防星閶闔門開夜光曉

寄家書

春雲閣雨花泥少池上波平飛白鳥薊中河外盡天涯蓮葉圓時身到家

挽何得之先生

手織烏紗日賣錢全家移住五云邊伏生有女書空在伯道無兒世共憐北市行歌花爛漫西亭坐嘯月嬋娟少防光气今年暗知是詩隨過海船

送王參政上京奏選二首

滇池細馬踏龍沙宰相朝天路不賒峽裏琴泉春作乳月中珠樹夜生花三千禮樂尊儒術百二山河壯帝家魚上禹門無防額直郎宣奏日當衙

千官吉日聽宣麻白髮詞臣帝汝嘉池鳳有毛皆五色蕋珠無樹不三花緑綈詔底書分雨紅錦囊中字剪霞天路北盤三十六歸時秋月滿京華

開平事

金馬門東畫省西千官花覆曙光低九莖芝蓋云衣合百石銅盤露顆齊鹿柵已營修竹隖燕巢還補落花泥上林伏日金桃熟鸚鵡來時不敢棲

還過龍門

紫塞秋髙鳳輦回龍門有客去還來蕩摩日月昆侖坼吐納風雲混沌開天帝有神司主宰地靈無力載崔嵬誰吹石瀬成飛雨不使時人污酒杯

駕發

紫繡鸞旗不受風北都駕發日曈曨九秋宮殿明天外十部簫韶起仗中白海水波浮曉緑赤城花蕋帶春紅神臯不用淸塵雨輦路龍沙艸借重

龍虎臺應制

龍虎臺髙秋意多翠華來日似鑾坡天將山海爲城塹人傍雲霞作綺羅周穆故慙黃竹賦漢髙空奏大風歌兩京巡狩非行幸要使蒼生樂至和

正月十一日大眀殿後寢殿進講畢賜侍宴

勸講經帷只尺天聖恩畱侍大眀筵東風律應軒轅樂左个陽開月令篇春動仗旗回彩暈日浮牕炫華鮮百珍水陸難名品因笑傳柑詫昔年

宣徳府九十三嵗老人

我無麯蘗爲春酒翁得期頥作壽朋鳩杖賜來堪佚老鵜梁辭去不同升五原白艸春迷樹一曲黃河夜合冰古有乞言今可待逍遙全福見曽

光山縣孔宰幽風亭

光山近在故山西樹滿岡頭稲滿畦鄰屋讀書相教授社祠醉酒共提攜水牛礪角嫌耕淺野繭抽絲喜價低春雨行田無從吏獨騎齋馬畏靑泥

次韻進士宋顯夫海岸春行

靈沼春波殿影髙行人苑外望蟠桃街塵曙雨沈紅霧宮瓦晴霏動翠濤鳥度鏡中還避彈魚跳船尾不因篙曲江別有新承宴笑我官曹似馬曹

次韻送上官伯圭

閶闔風吹禹別州才華生世重前旒終軍闗右須乘傳王粲荊南不上樓黃鶴白雲鸚鵡夢金陵江水鳳凰遊東船載雨瀟湘上柿葉題詩寄十洲

送宋顯夫南歸

琵琶溝北識君初借甚朱華二十餘欲賦兔園幹孝邸不同狗監薦相如瀟湘路熟逢知已韋杜天低望故居攜防歸來拜丘隴南遊莫戀武昌魚

菊枕

東籬采采數枝霜包褁西風入夢涼半夜歸心三徑逺一囊秋色四屏香牀頭未覺黃金盡鏡底難教白髮長幾度醉來消不得臥收淸气入詩腸

寄淡淵提防

仙客吹簫踏月輪因遊淮海誤尋眞松花搗藥分貧士柿葉題詩寄逺人秋浦有潮畱載酒春雲不雨取裁巾江都千樹隋宮栁曽見先生緑髮新

禦溝春日偶成

禦溝流水曉潺潺直似長虹曲似環流入宮墻才一尺便分天上與人間

劉濩【字聲七三山人】

贈臧魯山廉訪

肅政光華逺淸臺啟授公節移梅嶺北軺發桂江東楮帳篩寒月椰杯鼓朔風瘦童空挾杖貧病不裝狨徼俗三年問威名百郡雄星芒垂許洛雪色照賔融敷教有虞廟講經夫子宮端嚴銀鑛戾易直牖倥侗吏猾加笞竹官貪解印銅寃銷千褐父恩浹萬黃童花縵戱冬暖瓠笙吹嵗丰仁頻苞嫩緑古辣醸輕紅象迹煙中堞鯨波雨外篷夷珠人有斛粵布我無筒剖決心如水驅馳髩已蓬六條方奏最四牡欲歌功爲有澄淸志遲輸獻納忠織云添衣繡鞭霆亦乘騘楚尾吳頭防三湘七澤通天文恢翼軫地蓋接潭洪牙纛聨分政旌旗列揔戎鶩爭肥似鴈羆搏猛扵熊懷璧枉無罪見金忘有躬化源安混混獄市積怱怱大器能繩物先聲已擊防道傍豺果避窟底兔幾空勿珥終凶筆毋闗報怨弓左饘並右粥後稑更先穜采菊賦歸老愛蓮無極翁理明輕勢利語妙入盲聾文祖歐陽古詩宗魯直工挽回鉛槧習超出簿書叢顧盼山須動揄揚石可礱羽儀傾振鷺啄菢徧哀鴻念昔初騰踏時方息戰攻考工崖黯黯試壘海曨曨赤芾彼三百素絲玆五總穏行卑劍閣善納小云夢甲子從頭數冠紳進秩穹階蘭香浣露田玉气噓虹世或探斯吾寜牿爾犝察魚應小慧聽蟻豈眞聰靜躁聆徽外剛柔省彀中江湖歸獨步宇宙渉丹徳驥曽思附仙舟偶未同耐寒衣故白好古佩仍蔥夢枕頻鮮荔覉帆幾落楓泥塗各曵霄漢鳳稀衝厲操期霜栢吞聲等防桐漸忘身顯晦得防學初終韓子哦雙鳥莊生感二虫樂莘晞衎衎憂杞笑忡忡選舉繄唐盛方聞及漢崇貢琛淩渤澥懷組際穹窿谷欠防饑斂鹽因析利籠駭民牛觳虛士鶴黼黻需俊饔飱給老癃防看楊綰貴不許孟郊窮溫井覘陽長明奎卜道隆斵辭規愛助華髮尙狂侗

春日郊行書與鄧善之別五首

在山水非淸出山水非濁泉源但無壅滄海端可學風急低捲帆潮來直扶柁我舟如我心鷗鳥亦忘我動心趨蹶間治气憐不早緩步勿貪髙登山良有道東風吹紙鳶眾目看不出處亦兒嬉善收存一綫文雞照水影五彩何繽紛鳳凰靈且瑞在徳不在文

戴表元【字帥初剡溪人】

題範文正公書伯夷頌後

有耳不聽下俚巴人有手不冩劇秦美新天生靈物寄我體可惜穢棄同埃塵淸風百世希文老一字流傳今是寶誰知堂堂伯夷頌曽借春暉發枯槁韓子也復英雄姿冰寒斗峻余文辭吹噓自起北海隠膾炙聊慰西山饑天荒地老精靈在處處江湖虹散彩書離孔氏忽自歸金遇龔侯如有待世情愛古兼愛奇書奴滿眼非吾師請君焚香盥手拜此帖歸洗人間兒女癡

胡長孺【字汲仲號石塘永康人寜海主薄】

題段郁文雪石

白雲飛來著春空翕霍變化生奇朝曦照耀舒復捲碧華忽擁玻瓈宮秋潮初壯眀扵雪千雷動地吳山裂濤頭出海夕陽防百鏈靑銅浮玉玦云容濤勢偉且奇乍出乍沒須臾時幹竺雪山白盈尺晴天萬里窺蛾眉似識詩翁作詩苦獨擁淸妍照環堵河翻月落夜未央如虹光气飛屋梁

題醉王母圖

宴罷瑤池醉不任仙人那有世人心良工欲冩無言意自托丹靑作酒箴

元音卷三

欽定四庫全書

元音卷四

範梈【字徳機臨江人憲司知事】

贈方永叔往教重慶路

汲水得明月倒影上靑天客行三十年未識蜀月圓中宵夢巴蜀秣馬辭燕服成都𨿽云逺未到意已足逺意不可期宿夕宛見之云迷飛鳥道雨急臥龍祠干戈何艸艸秖說渝州好但得渝州官甘就渝州老渝州古雄城彭君舊建旌至今江石上猶有古時名豪傑世已矣空城俯流水復有江東人來教渝州士方侯天機深大雅托遺音沈濳萬夫敵脫略五湖心翩然別我往長揖仙人掌疾風吹大旗落日明斜舫卽此少相知相知長恨思巫山桂樹發折寄定何時

節婦王氏

妾年四二三始識月團圓十二學女工刺綉如鴛鸞十九嫁夫家事姑施衿鞶夫婿良家兒世籍爲王官𨿽聨朱紫貴不習綺與紈過庭執詩禮開口若驚湍風儀在一時爭作玉人看天地忽降毒摧折靑瑯玕回首四十春景光若流丸貞心守松栢芳性軼芝蘭落月簾帷曙西風機杼寒沈思往昔事涙下紅防幹豪客至茅屋舉家竄林巒入房衛病姑身死白刃攢相向義憐釋視死色無難親知爲嘆息保社爲辛酸欲與上州府爲妾旌門闌妾實無所願所願在所安婦人往從人阿毋涕汍瀾送行遺之語敬順無違歡匹偶固有時寜知憂患端辛苦蹈物變豈羨身獨完殷勤謝舊故聞者摧肺肝

濡露亭

初秋白露降爽气逼虛幃薄林方泥泥灑漢復霏霏暗襲玉堂悄斜飄金掌微鶴眠寒屢警螢火濕猶飛葉垂知月朗花艶怯陽晞蘭飲畏朝墜艸沾傷夕歸爲霜當宿戒去日寖增欷娉婷吳宮女三月采薔薇挹彼枝上香入舞裳衣千嵗亦不減但恐願初違君子保世澤在久愈光輝

贈別張淸夫還吳

新雨不作泥鉤輈樹上啼徵夫懷逺路家在太湖西別家今幾度楊栁江邊樹念卿車輪下漸是中年路萬事中年尙可期人生旦暮長別離長別離向何方九河落花淸浦香王睢斑斑鳬乳黃南望不見三髙堂柰此防子思故鄕我家朱公濟時早功成身退合天道當時未必知者賢挽不回之臥煙島後來閱盡虧成事始識從初去時好我不能赤手縛虹蜺又豈委身同艸木生逢堯舜世肯受泥塗辱昨者誤奮龍門雷蝘蜓嘲之自云足憂來舉觴酹白日惟有皇天照空谷張公子吳江生我有千載意不羨身後名爲君冩作送行曲曲中鏗戛難爲情君行不聽我意不平明日買船棹秋聲亦欲東下窺滄瀛飄然始去白玉京湏君禹穴相逢迎相迎不見湏相待客行𨿽遲心不攺

題先天觀山水圖

學仙之人與山爲徒住在匡廬之奧湖江之區張公錬丹作龍虎丹成禦气逰六虛後來作者絕代無復有逸人住都都之壇井角孤上摩萬里之黃鵠下伏千尺之饑鼯陰森檜筠自太古斬種力與開辟俱榑桑朝日掛絕壁照見樓觀靑糢糊擘厓控弦冩哀壑秋云春露芝田腴我亦人間山澤臞偶隨防龍賔唐虞興來醉倒黃公壚震風三日撼不蘇折花不得度弱水揮手始識仙凡殊玉堂仙人危與吳遺我玆山之畫圖尋牕數戶久嘆息無緣置我雙摴蒱獨行幽人不受呼掃葉靑澗聽啼烏日暮蘿逕相縈紆相縈紆向何處明朝爲借麻姑鵬我亦騎之上天去

贈海康舉進士者

聖主徴儒用文學翩翩五士起海角元戎虎帳飛薦鶚泮水成材玉新琢吉日舉餞鐘鼓作皇華大夫繡朱襮快馬鑿蹄輪脫斵相送西風出郊郭問君此行事何若於莵要是赤手縛候鴈南飛不逾嶽洞庭山秋木葉落詞塲先鋒奪霜鍔萬里靑山上黃鶴明光宮中問禮樂董生策有經濟略一朝聲名動河朔往取靑紫如六博前年禮闈開峻擢明當接武絲綸閣歸來錦衣照丘壑人生無如進士樂嗚呼人生無如進士樂朂爾髙步翔寥廓

王氏能逺樓

逰莫羨天池鵬歸莫問遼東鶴人生萬事湏自爲跬步江山卽寥廓請君得酒勿少畱爲我痛酌能逺之髙樓醉捧勾吳匣中劍斫防千秋萬古愁滄溟朝旭射燕甸桑枝正搭虛面昆侖池上碧桃花舞盡東風千萬片千萬片落誰家願傾海水溢流霞寄謝尊前望鄕客底湏惆悵惜天涯

杏葉黃

杏葉黃天雨霜穹窿攜日照八荒回光照見白玉堂堂中美人雙佩璫中宵抱被直西廂忠君愛親兩不防柰何零露沾衣裳淸曉樓頭見徵鴈不如謝官歸故鄕

轆轤怨

門前水揚聲似雨幽人當碧弦語東裏徵夫去不歸一雙蛾眉鏡中舞年年井上攀轆轤勞心只恐秋葵枯他年種得長生艸梅花落盡靑靑好

雲林歌爲貢供奉作

朝望宣城夕企雲林掃花釣月淸我閒心城東之山倚天碧手捫南斗近咫尺幽人築堂面山坐絕似謝公故時宅謝公今何在蒼苔翦行迹調笙誦新詩流水照白石看水作明鏡年光靜來往夜深敬亭雨坐見南湖長淸風被長阪鳥度菱葭響云之林兮不可攀中有靑狷白鶴相盤桓林之云兮不可縛時來宿我靑檐端昻藏老仙人抱琴臥山側憶在中華時相逢鬢未白問之不笑亦不言阿家中子瀛州客卻起遺我寶字書依稀攝精練魂魄相期後天無極年共爾守之合自然禦气還得同飛仙未登雲林堂試作雲林歌嗟我久客意衰邁雲林雲林柰爾何

釣防歌

吾慕嚴子陵隠居富春山故人乘六龍身隨魚鳥閒羊裘大澤雪在須忽來導從入皇都掉頭不受諌大夫髙風逸節何代無愼勿滄浪輕釣徒

首陽山圖

山漠漠兮谷逶迆中有二士形容饑問之不答告者誰在昔父死人致國弟讓兄辭俱去之一朝隠居北海北去亂就治歸人師遇世偶有戰伐事叩馬垂血陳忱辭君王知名臣義直直不退聽將疑爲見兵不果事乃定恥食其粟隠於斯終然饑死玆山下到今稱誦猶當時白旄黃鉞不可追功業甚盛徳甚衰救民水火事誠危三綱一失誰扶持是以聖人表其怨謂彼仁者良由玆首陽之墳髙防尺自古富貴埋沒野艸空累累我欲酹北斗薦以黃金巵展圖涕漣洏此意畫者宜不知

贈李右丞

恂恂李右轄行義古人期緩急倉公傳勤勞衛母詩滄波大地轉白首老天知莫冩靑田鶴鳴臯重我思

贈別徐教授之欽州

冉冉嵗月暮悠悠闗塞長歌鐘凝旅宴舞袖拂徵艎到日梅花亂來春蕙艸芳南金自昔重寄贈可能忘王繼學晚過舎下翌日恵詩一章用韻答貺

平生病太史淺陋愧曹邦自足封函谷聊湏壘受降黃鐘知和寡白璧動成雙天外誰招得淸風滿八

和李漑之園居雜詠四首

書劍上靑霄鄕闗雨雪遙年華侵水竹客思墮山苗防想商巖綺捋從鄭裏僑文辭誠小伎秖比俗情饒豈是幽棲地飛騰亦未量城根分鼠壤池面合魚梁名久喧郎署歌時感女桑畏卿音調苦疇復貴相忘圃色依簾障天光切戶庭艸生連夜雨花落徧池星未遂翔寥廓眞堪托晦暝逢時湏紫燕得意拂靑萍亦欲依家耳衡門斗極邊鄕心徴化鶴宦逕跕飛鳶白日拋書送靑山拂檻延風流自無已憶上五湖船

絕句二首

江上打魚船有頭那無尾與卿相見時不望如魚水鄕路西州是延平那向東片帆儂防使秖是怕隨風

十月九日詣天光門上進三朝實錄

儀鸞簇仗滿云端玉鑰初聞眾樂攢三後龍光周典冊羣臣鵠立漢衣冠鑪煙著日浮晴靄宮樹班香試曉寒千騎前頭都不避秖傳學士拜金鑾

辛酉嵗元日

西山千仭郁崔嵬山下樓臺紫翠開玉帛防同來萬國璣衡縣運屬三臺嘗聞海客談金鼎更見詞官進玉杯慚愧辭臣今白首久無賦頌獻蓬萊

四月十六日詣東華門奉迎香輿

天香曉報出宮城已辧隅頭合樂迎黃鳥低斜衝隊過紫驑疏蕩著班行百王盛祀無遺典萬乘深居有至情失喜快傳湯沐賜禮官識姓未知名

送白無咎太守之郡

瀟灑中書舊省郎排云曾攬舜衣裳一麾況復守名郡萬事不如歸故鄕馬首漸違燕闕雨鴈聲欲度晉城霜漢廷擇相皆良吏蚤奉潘輿謁建章

寄上甘肅吳右丞二首

要使唐虞化逺覃玉門闗下屈徵驂多憂總爲民心苦有喜惟聞郡姓甘日晚邊沙黃浼浼天晴隴樹碧國風不系秦州外自此西人識召南

塞上孤鷹白雪毛塞門風物靜蕭騷黃河西去從天下泰華東來防地髙枸杞莫捋如薏苡醍醐足飲勝蒲萄遙瞻圭衮還舟日正屬江湖心緒勞

寄題集賢周司直悠然閣

番陽東下萬山圍魁閣崢嶸面翠微云接大荒回古色波涵落木動晴暉宦情靜與防魚逝詩思長隨夕鳥飛久待倚闌成獨酌癡兒了事各湏宜

張畱公母

山風遙引紫雲車樓閣崢嶸阿母家更五十周重甲子後三千嵗一桃花防衣故綰封畱印白璧新隨蜀使查見說麻姑舊行防至今源上有丹砂

奉和王繼學懷濟南舊遊

前輩風流逐斷澌濟南舊錄故人詩遙知靈運初防日正是元方後載時靑社寥寥成異物丹丘皛皛屬遐思壯年易動離居感繾綣花前金屈巵

開嵗

自違北極向南辰重見東皇似故人合席管弦方殿嵗殊鄕花栁覺先春水歸楚澤魚俱化土覆周郊獸亦仁薄宦於時無補報且湏康濟百年身

艸堂

艸堂不在萬山峯時有幽人步往蹤雨壓墻煙籠薜荔石行渠水鑑芙蓉淸名豈讓陶貞白共住猶湏陸士龍忽憶鴈行天外去歸來期在粵城中

送毛錬師奉祠禮成還京

仙官持節下靑防海瀆嚴祠衛百靈行爲治平循禹服禮從禋祀想虞廷東風到防隨神雨南極歸來奏壽星致福要當宣室問鶴書先報白雲扃

奉和吳宗師退朝

栁外朝冠古進賢雲開觀戶舊通仙蓬萊豈隔三千里華頌宜過一萬年香並衮龍浮瑞日聲隨簫鳳下晴天丈臣不願金莖賜但想黃封到竹邊

弔張錬師

名家接武依丹陛壯嵗招魂入翠微遂使老聃成自弔不知丁令竟何歸蛇蟬豈戀尋山蛻雞犬曽聞挾日飛獨有皇恩無以報昨傳天語慰松扉

平臺晚懷

落日微風生晚涼平臺西上萬山蒼佳人獨不生同世樂土那知是異鄕海嶽雲霞千古意鄕闗道路九回腸丹靑不冩歸田賦徒以虛名累霍光

送別周儀之官錢唐並柬李四祕書

武帝龍飛第一春京華相送各沾巾詎知邂逅文身地同是棲遲皓首人山驛蛟眠星滿洞水鄕鴈起月迷津若逢李泂南天竺爲說前書感謝頻

將赴雷陽送羅提舉之任廣東

松滋蹔泊薊門船復指番禺路幾千茉莉香深和酒露桄榔葉暗煮鹽煙齊人舊算無遺策漢史新藏有剰錢莫爲遐荒心力怠朱崖更在海南邊

送人之五羊

豫章逺接五羊城白鳥飛邊道路明昔我乘槎遊汗漫今君攬轡度崢嶸湖堧夕下潮聲轉鬥角寒深寶气橫總爲觀風揚職業有詩才不負玆行

以瓊扇一握奉致黃明府

拾得炎州月一團殷勤持贈比瑯玕情知已是秋風後畱作明年九夏寒

鐘陵夜宿聞鐘

中年江海夢靈皇夜半聞鐘似上陽一百八聲猶未已更兼云外鴈啼霜

錢生幽禽圖

誰人剪下碧梧枝誤落西風粉墨池立斷小禽飛不去朝陽何事鳯鳴遲

渡端州峽

櫂郎得便溯淸流忽報舟前曉霧收蠻語酬人翻自苦好山不敢問何州

挽西蜀【闕】先生

八十猶傳隠者名乾坤未是負先生無端白帝城邊水欲載哀歌上玉京

憶得

憶得佳人白薴詞幾捋天外數歸期自從落盡庭前樹夜夜秋聲總不知

聞東郊夜歌

促拍繁歌沸不停月髙弦語轉明星莫令知有西鄰客獨坐挑燈看六經

楊載【字仲宏建之浦城人官翰林編修】

雪軒

北風海上來大雪何壯哉上下九萬里洗淨無纎埃君家十二樓軒牕洞然開吹笙撃鳴鼓呼賔與銜杯名言落四座大笑聲如雷舉頭望長空髙興驚防鴻仙人五六輩飛下白雲中粲粲眀珠袍相從萬玉童問君何所事未就丹鼎功翩然如攜手共入蓬萊宮

題文丞相書梅堂

大廈就傾覆難以一木支惟公抱忠義挺然出天姿死旣得所處自頋乃不疑惻愴大江南名與日月垂我行見遺墨再拜墮涕洟名堂有深意亦惟嵗寒枝可知平昔心慷慨非一時峨峨著棟宇昭昭示民彛勿使風雨敗永慰千古思

次方韶父逰九鎖山韻

平生一枝笻畏踏市朝路出門見靑山如鶻追狡兔玆辰正炎暑赤日那肯暮振衣得冷風超若防世故防防九鎖云未覩心已慕想當挾良朋盡取奇絕處曠哉天壤間寓物豈爲痼歸來思舊丘我服寧攺素無官正爾佳有子亦堪據誰歟事虛名白首不知誤

太古雪爲楊友直賦

往時天大風能吹華山裂墜此一拳石或云太古雪粵自開辟初雲气所凝結已經六萬嵗變化同嶫望之色正白表裏共澄澈塵土不能涴光彩燿日月願君勿愛此持以獻金闕回中避暑時持用消毒熱

東山詩爲葉子實賦

東山髙幾許上有浮空云葉君居其間好道夙所聞窮年絕人事矻坐攷遺文松闗晝常掩石田朝自耘葆眞去汨昏養息襲氤氳軒冕有遺榮髙舉謝世紛悠悠阻林莽長與麋鹿羣由來巢許臣不事堯舜君

次韻袁伯長

盤盤海底石並樹靑瑯玕至陽生至陰龍宮常苦寒揚光炫朝彩吐气蒸微瀾根株歷千載莫測榮悴端端如巢居子艸木皮衣冠超然去人羣取友蹄與翰日誦黃帝言浩歌涙闌干柰何天下治必以云爲官佩紉黃金環咀丹白玉盤自聞至人徳積熱生肺肝黃塵日暮起對面不相看三山在何處使我師王韓聊歌紫芝曲倚君淸夜彈

次韻虞彥髙防陽明洞

憶昔神禹奠九州玆山防計功始休諸侯玉帛何許但見萬水從東流衣冠永閉陽明洞夜聞鬼哭巖之幽珠宮貝闕號龍瑞天造地設非人謀槎牙怪樹凍不死化作千丈蒼玉虯丹洞呀然仙掌裂翠峯巧矣蛾眉修梅梁飛去鐡鎖斷往往雷雨生靈湫軒轅緱神極祕怪海上笙鶴時相投平生閉門讀史記子乃探穴先吾防明當挾子騎汗漫題詩更在最上頭不妨山水樂吾樂豈有饑溺憂民憂故家喬木尙可求有子有孫百世畱臥橫玉簫泛歸舟吹散萬斛江南愁

古墻行

建炎白馬南渡時循王以身佩安危疏防治第壯輿衛縮板載幹由偏禆下鍤江城但沙鹵往夷赤山取焦土帳前親兵力如虎一日連云興百堵引錐試之鐵石堅長城在此勢屹然上功幕府分金錢讙聲如雷動地傳爾來息逾百年髙崖爲谷驚推遷華堂寂寞散文礎喬木慘淡棲寒煙我入荒園訪遺古所見惟存丈尋許廢壊終嗟麋鹿逰飄零不記商羊舞王孫欲言涙如雨爲言王孫毋自苦子孫再世隳門戶英公尙及觀房杜如君百不一二數人生富貴當自取況有長才文共武公侯之後必復初好把家聲繼其祖

時中兄示余畫一軸畫一老翁推獨輪小車上載兩巨甕意其爲警世之爲因爲賦詩

小人無他獨嗜利兩甕載車捋逺致肩赬足趼汗澘然冉冉修程胡不畏世人但笑愚翁愚甕破卽與瓦礫俱不知人有千金軀前行險道方乘車

壽姚承防

上帝黃金闕仙人白玉堂皇猷資黼黻大筆主文章間气生奇偉休期際吉康四朝承寵渥多士仰輝光盡發瑯函祕重繙石室藏成書侔二典有道述三皇碩望髙天下榮光近日旁謀謨湏稷契羽翼借園黃上殿扶鳩杖開筵接蟻觴九重師道徳千載合明良共說綸如綍能推繡作裳人思興禮樂國待理陰陽舊族名先著髙門慶甚長賜書餘萬卷納笏過三牀轉覺勛庸盛還欣體力彊朱顏朝映日素髮曉欺霜已注長生籙曾傳卻老方宜齊周李耳逺邁漢張蒼松柏深逾秀芝蘭久益芳願公多壽祉仍見子孫昌

題信州先天觀圖

髙林褰翠气虛谷散虹光道士多騎虎仙人自牧羊澗泉通地逺山嶺際天長戴子文爲記流傳示不防

寄劉師魯

想君防宦處正值洞庭湖落日波濤壯晴天島嶼孤舟航通漢沔風物覽衡巫天下文章敝非君孰起予

蠧簡

往古韋編在何年始汗靑蠧虫深卜宅科斗少成形泯滅阽秦火捜羅出漢廷斯文天未防不敢望全經

斷碑

摩挲不成讀上有蘚斑斑字畫鐘王輩文章漢魏間趺凋贔屓螭首落孱顏渤海神明逺今同磑石頑

送孫大方歸朝元宮

髙臥林泉表超然謝世紛空山鳴白雨古石系蒼云不作防龍伍甘從鹿豕羣都門防宦客回首總慙君

饒國吳文康公挽詩二首

厚徳修天爵崇資拜地官粲然周典禮偉甚漢衣冠共喜懸金印俄聞蓋玉棺史臣書寵數光照碧防岏道學由賢子推防自聖皇白茅分壤土華衮賜衣裳漫注長生籙虛傳卻老方神防終不返瀛海路茫茫

送胡汲古之吳中

有客佩蒼精居然得此生山開棲越迹水溯入吳程佚老悠悠計傷離戀戀情食蒓方未已應不爲魚羮

贈方韶父處士

蜀郡蘇明久襄陽孟浩然成名兼二子得句詫羣賢口絕人間事身如物外仙卓然能有此未信獨無傳

宗陽宮望月

老君臺上涼如水坐看冰輪轉二更大地山河微有影九天風露寂無聲蛟龍並起扶金榜鸞鳯雙飛載玉笙不信弱流三萬里此身今夕到蓬瀛

大明殿早朝

玉气浮空禦殿開金衣照日近臣來絲囊已進千秋錄黼座還稱萬壽杯王子吹簫雙鳯下羲和攬轡六龍回衢尊此日沾防澤散作祥風徧九垓

次韻陳子仁黃河

禹功疏鑿過憂勤海內山川自此分元气渾淪通地脈孤光迢遞貫天文毋金伏礫秋逾盛陰火藏淵夜不焚多少魚龍爭變化總歸西北防風雲

送戶部康裏尙書

經濟才髙負重名早趍蘭省執權衡唐除宰相同三品漢拜司農列九卿禮樂正圗興美化錐刀先務已苛徵公家事業齊周召重使斯民望太平

紀夢

海上垂綸已有年平居無事夢朝天蒼龍觀闕東風裏黃道星辰北極邊治世只今逢五百前程如此隔三千揚雄曾奏甘泉賦應有聲名達帝前

題拱北樓

殷地鼓鞞迎日出倚天梁棟與云浮北瞻帝闕三千里南控臣藩二百州江海無波沈罔象旌旗垂野駐貔貅鸞回麗榜多深意綉衮於今有魏牟

題本齋王公畫像

詩禮傳家徳望隆一門三世拜三公五營帶甲軍容盛九府流泉國賦充房魏素懷尊主術龔黃先奏養民功欲將恵澤量深淺楚浸洋洋與海通

錢唐懷古四首

山回禁籞入雲長無復陳兵衛兩廂千石金鐘埋野艸萬年珠樹落秋霜龍文不徙陽人聚鳥篆終降軹道旁九市塵埃來衮衮一江波浪正茫茫

西湖淸濁自天開鴻雁鳬鷖日往來黃道星辰環太乙紫雲宮殿擁蓬萊論文競奏王褒頌獻壽深傾阿母杯九域輿圖今混一百年耆舊獨興哀

斜界鉤陳通大道中分魏闕對層巒云生殿上金鑪暗露下庭前玉井寒江漢飛龍俄杳杳滄溟泛鷁竟漫漫中天防合寜非數坐見蒼生奠枕安

化人宮闕被層阿棟宇髙低若湧波翠石文章書日月寶珠光焰燭山河空桑說法黃龍聽貝葉翻經白馬防誰謂一無超眾有只今塵土重來過

送袁伯長扈駕

【闕】前驅盛國容黃麾仙仗衛重重星流曠野飛蒼鶻日【闕】

馭赤龍耀武邊陲湏北狩合祛天地待東封論才孰可銘休烈扈聖還宜祀岱宗

懷錢唐故人柬應中父

防年流滯客京師每憶江邊話別離落魄已甘心似鐵蹉蛇無柰鬢成絲艸思苦無人問彈鋏長歌只自悲滿目塞雲飛去盡倚笻獨立更多時

畱別京師

嚢衣橐載道傍車人事匆匆嵗欲䢐風雨四更雞亂叫闗河千里雁相呼蕪菁散澷根猶美桑柘蕭條葉盡枯卻上髙丘重逥首五雲飛繞帝王都

送薛卿歸龍虎山

金門詔下羽人歸欲向山中采蕨薇琥珀懸崖松樹老瑯玕倚澗竹根稀髙巖蓄雨星辰濕古石緣云逕路防養性可無軒冕累防塵元不涴仙衣

送羅云叔歸山

黃石山原風物幽賤子往年曾一逰舊行檿柘已成徑新藝麻禾應滿疇馮衍能忘白首嘆謝安湏爲蒼生憂余杭溪上明日發愁殺楊花吹客舟

壽饒國公

可樂無如父母全旣賢旣貴又長年金壺賜出靑雲上玉佩朝辭白日邊楚木論春猶五百蟠桃稱壽必三千佀聞黃綺歸來後長向山中作隠仙

贈同院諸公

詔編國史有程期正是諸郎儤直時虎士守門宮杳杳雞人傳箭漏遲遲間夜雨銷銀燭城上春云壓彩旗才大各稱天下選書成當繼古人爲

送吳眞人

具嚴威命領祠官歷祀名山不厭難上帝乘龍防下土眞人騎鶴上靈壇已刋白玉爲封檢更鑄黃金作冠國壽延洪千萬嵗願祈谷熟小民安

寄吏部尙書張公

復喜淸朝用大賢玉音俄對廣庭宣姚崇已托君臣契李泌終持將相權此日經綸湏展布他時簡策要流傳淵明有待公田米可念江湖久棄捐

次韻辛良史早朝

掖垣迢遞到城回魏闕嵯峨此日開赤芾防同宵仗引朱輪爭道曉鐘催三泉忽報藏金甲萬嵗徒聞進玉杯樂奏象箾從此畢小臣思見鳯凰來

題鐘呂傳道圖

濟世曾聞有大才超然脫屣去塵埃劍光昱昱今何在上下乘龍戲九垓

題鄭子眞畫像

躬耕谷口雜編民寜肯懷金媚賊臣揚子解言如許事不知執防是何人

元音卷四

欽定四庫全書

元音卷五

虞集【字伯生號邵庵蜀郡人翰林學士】

題商徳符華山圖

昔祠雲臺館行穿禦階栢夕陰嵐气深重碧照行客獨訪張超谷漸覺巖險迫冰生玉井頭日射仙掌側豈無鐵鎖懸翻身若飛鶻恐煩華陰令不柰昌黎伯王事況有程車馬何忽忽流觀終南山周覽天府國爾來十七年欲往不再得山河想邈悠傷殘轉蕭索摩挲商老圖彷佛希夷宅髙哉蓮花峯白雲澹秋色

次韻陳溪山椶履

頗憶蜀井西椶櫚每易討披心割魚子束皮充彗掃淛工巧紉履文織象花艸輕松隔沮洳緩步得堅好長跪獻圯下防期後三早知君貴踐履陟降恆有道憐我渉世深垂誠不待造兢兢歷淵冰縮縮奉師保時行不違矩庶慊嵗年老

題薛外史瓊林臺

髙臺積方石瓊林樹交柯晨光白雲夕景纒紫蘿每聞樵子唱恐是仙人過塵世在足下豈能聞笙歌過海只騎鶴開池還養鵞外史正瀟灑太白焉足多

題許願夫抗雲樓

城居苦廹隘層防上苕嶤措身方丈間千里能自超可以抗浮雲誰能顧塵囂擬峴有古臺遺碑正蕭條子固若星斗其魂安可招龎公輟耕際曠懷見淩霄賦詩托飛鳥長空何寥寥

次韻袁伯長賦陶心

憶昔白雲君髙居保黃寜夕煉黃帝鼎晨注神農經羣眞時滿座逸響每盈庭寸田旣無畔幽闗那有扃飛淩萬物表婆娑垂帶鈴歸來塵世外曽孫宴虛亭所志在髙逺三峯列靑防頽然得所止一念三十齡昆崘安明珠旭日曜帝靑槃桓有童子松根求茯苓

趙千里出峽圖

巨舟臨峽口眾工志如一各以所操濟𨿽危萬無失所憂在平曠玩肆生縱逸毋俾持釣翁倚岸三太息

哀陳童子

南山有鳯雛飛來上林樹秖承朝陽輝不食秋夕露珠零海气盡璧毀月光曙巫陽不能招荔丹滿洲嶼

於仲元舎賦紅梅

白雪不成夜丹霞遂崇朝妙質承日暎飛英向風飄醉來紅袖近歌罷防云消揚州問何遜可似董嬌嬈

題儋耳東坡載酒堂

翳翳儋耳城歷歷桄榔樹百年遺故丘新堂設賔阼淸風海上至朝陽在庭戶丹山五色鳯覽徳屢來下

應制題王朏畫吳王納涼圖

雨過太湖上風生響屧廊紅綃拂幾席白紵制衣裳朱光淪厚地明月在髙堂何以保玉體長年樂未央

題水木淸華亭

中流泛蘭枻望彼嘉樹林落日蕩野水浮雲生夕陰魚防戀芳藻鳥鳴在幽岑爲樂恐易老吾將脫朝簮

出直次韻

月下白玉階露生黃金井疏條棲鵲寒衰蕙流螢冷戀闕感時康懷歸覺宵永晨鐘禁中來白髮聊自整

酬上淸道士鈔陰何詩

殘雪松上落輕冰硯裏生寫詩過夜半欹枕又天明少陵愛何遜太白似陰鏗不愁勞弱翰亦足助髙情

金人出塞圖

海風吹沙如捲濤髙爲陁磧深爲壕築壘其上嚴周遭名王専居气振豪彊弓大馬田爲遨八月艸白風颼颾馬食艸實輕骨毛加試弓復置櫜今日不樂心慅慅什什伍伍呼其曹銀黃兔鶻明繡袍鷓鴣小管隨鳴鞉背孤向虛出北臯海東之鷙王不驕錦鞲金簇紅絨絳按習久蓄思一超是時皛淸天翳絕駕鵝東來云帖帖去地萬仭天一瞥離婁屬望目力竭微如聞音鷙一掣束身直上不回折遂使孤飛一片雪頃刻平蕪灑毛血爭誇得雋頓足恱旌旗先歸向城闕落日悲風起蕭屑煙塵滿城鼓微咽大帥要王具甘歠王亦欣然沃焦熱閼支出迎騎小驖琵琶兩姬紅顴頰舞歌疊進醉燭滅穹廬斜轉氍毹月

題柯敬仲畫

子先世居隆州州治之後山石室翁守郡時隆爲陵州州事簡時來就吾家拾故紙背作茅蘭竹木之屬所得頗多吾防時尙收得數紙今亦亡之丹丘生用文法作竹木而坡石過之近又以新意作墨花甚妙從子恱有眉山學官之行丘爲作此予愛而賦之

昔者老可守陵州守居北山吾故丘太守時來看山雨每畫紙背成滄洲老蒲松煙色過重揮霍陰崖交劍矛百年離亂亡故物敝篋江南誰復收新圖篔簹枝葉修使我不樂思昔侯碧雞祠前杜防叫玉女井上叢篁幽棠梨樹髙靑子落碧花翠蔓縈牽牛揚雄無家不歸老蠨蛸蟋蟀寒相求丹丘先生東海客何以見我空山秋蕭條破墨作淸潤殘質刋落精英畱陂陀重復分細艸山石縈紆生亂流眉山學官莫厭冷言歸故鄕非逺逰石田茅屋儻可得萬里欲上東吳舟百花潭深濯新錦持報以比珊瑚鉤

爲達兼善禦史題墨竹

蜀道荒涼多古木篔簹千尺相因依少年慣見今白髮杜宇夜啼愁不歸老可嘗作陵州守古木蛟龍多入手春雷毎恐破壁去神鼎空令防魅走丹丘越人不到蜀修葉何以能縱橫內府人家爛漫寫使可見之心亦驚江南禦史龍頭客蹔別那能不相憶知君深識篆籀文故作寒泉澑崖石

子昻墨竹

吳興畫竹不欲工腕指所至生秋風古來篆籀法已絕止有木葉雕蠶虫黃金錯刀交屈鐵大陰作雨山石裂蛟龍起陸眞宰祕云暗蒼梧泣湘血吳興之竹乃非竹吳興昔年面如玉波濤浩蕩江海空落月年年照秋屋

送戴眞人歸越

戴先生日飲五斗醉不得再飲一石不肯眠昨從桃源來兩袖攜風煙長安道上小兒女拍手攔道呼神仙馬如防龍花如雨蹴踏春秋作朝暮東方不作間戲上帝還令海邊去海邊玉虹夜不收貝宮珠闕皆蛟虯芝田玉樹久相待天上老仙那肯畱戴先生鑑湖之水三千丈不可以鑑可以釀明朝亦脫錦袍去與汝酣歌釣船上

題柯愽士畫

磯頭風急潮水長蒹葭蒼蒼系魚榜靑山一髮是江南白頭不歸神獨往幽篁繞屋茅覆檐木葉脫落秋滿簾買魚沽酒待明月定是黃州蘇子瞻子瞻文章世希有謫向江波動星斗夜投斷岸發淸嘯棲鶻驚飛怒蛟吼圖中風景偶相似欣然揮灑春雲開子瞻應是念鄕裏還化江東孤鶴來

題金馬圖

賈客自騎千金馬解囊小憩荒城下平原無樹起秋風夢入陰山雪橫野太平疆宇大無外外戶連城無閉夜不然安有獨行人懷寶安眠如畫者

題花鳥圖

吳中女兒顏色好洗面看花花爲悄調朱弄粉不自施寫作間雪衣鳥緑牕沈沈春晝遲半生心事花鳥知花殘鳥去人不歸細雨梅酸愁畫眉

白翎雀歌

烏桓城下白翎雀雌雄相呼以爲樂平沙無樹托營巢八月雪深黃艸薄君不見舊時飛燕在昭陽沈沈宮殿鎖鴛鴦芙蓉露冷秋宵永芍藥風暄春晝長

慶史顯甫治書父八十

治世尊三壽髙年見八朝羽儀參漢皓神觀邁周喬柱下聲名逺壺中日月饒微酡霞灼灼新沐雪蕭蕭地厚源初浚天全玉不雕一經傳令子貳憲肅羣僚侃侃稱時望英英樹國標繡衣兼防服白日上靑霄上壽歸榮異推防錫爵超紫深宗伯槖金重列侯腰珍膳應恆設安車必見招乞言逾藥石報徳稱瓊瑤千嵗庭來鳯羣工韻合韶陳詩方懿頌撃壤比康謡

題秋山圖

峯回畱深隠天淸襲素袍棲身斷人迹防目送鴻毛樹掛棲厓鷙藤懸飲子猱龍眠石潤冷虎撼樹根牢木客吟時共山樵奕處遭浮雲過水盡孤月挾霜髙羽使來三島胎仙舞九臯左招玉斧飲右攬赤松遨空色收寥廓虛聲起繹騷彈琴遺古散載酒棹輕舠遂向圖中見誰能世外逃乘槎防日至一泛九秋濤

正月十一日朝回卽事

宮樹春陰合霓旌拂曙來天光臨閣道雲气轉蓬萊晝漏沈沈鼓晨尊灔灔杯香霏簾底霧樂殷殿前雷祥瑞儀曹奏珍淳尙食催舞庭分鷺序效獻過龍媒融雪微生艸輕風不動埃老人南極至王母上方回玉色何多喜金華得重陪裁詩賀新雨西閣待門開

次韻馬伯庸少監四首

仍嵗從巡幸山川識重臨講帷來濟濟馳道止駸駸三月衣裘薄諸生坐席深歸耕何待老莫問二疏金移蹕宮城曙煙花繞閣重來王俱屬籍稱使不傳烽賜席還親問囊書更手封恐煩宣室召眡日轉蒼龍臣甫多愁思長歌拜杜鵑鑿厓通閣道積水放樓船惆悵霜橫野棲遲雪滿顚經行看宿艸碧色自年年太平知永日漸老惜芳晨論說慚孤學推揚負相臣退思嘗感慨拜賜每逡巡郊藪多閒地餘生托鳳麟

奉別阿勒呼木東泉學士逰甌越

憶昔同經幄春明下玉除掛冠俄去國連舸總盛書筍脯嘗紅稻蒓羮斫白魚莫言江海逺咫尺玉堂廬

送長沙守

白髮長沙守循良又好文近辭金馬去逺有玉魚分對竹聽湘雨開簾看嶽雲漢廷思賈誼一飯莫忘君

代眾仲作

昔在泉州住將軍每見招春雲山對屋夜雨水平橋池鴨穿荷葉溪魚上栁條禁城鐘鼓起車馬晚蕭蕭

送王照磨之官雲南

遺廟珍珠浦歸舟僰道溪飛鳶愁暑雨走馬畏山泥官署尊丹鷲祠宮勝碧雞題詩逺相送紅日五云西

八月八日有感題視艸堂壁

載筆趨蕓閣探囊索緼袍坐銷秋日淨心折夜風髙識字頭先白謀生計轉勞文園多病渴常想賜蒲萄

禦溝詩次宋顯夫韻

禦溝雪融三月初鳬鷖鴻雁總來居蒲萄水緑可爲酒楊栁條靑堪貫魚逶迆天河起箕尾滉漾雲海浮靑徐舟前花落傍飛燕隄上風來濕舞裾翠輦時畱金騕褭錦波不著玉芙蕖臨流宋玉偏能賦莫待東都客問予題故太子少傅翰林承防李野齋幽居圖

車蓋歸來托逺林魯山崷崒魯原深漁樵相識頻分席賔客時過共賜金百嵗儀刑猶近古五朝文物至於今披圖想見登臨地松滿䢐徠起夕陰

賦張志甫八十

身閱升平近百齡顏如玉雪鬢如星逺移湘竹堪扶老舊種蒼松已茯苓頓見大官躬致饋早令掌故口傳經古來名士多肥遁徧與題詩歷下亭

送韓伯髙僉憲淛西

正月樓船過大江海風吹雨灑船云消虹蜺橫山閣潮落黿鼉避石矼闕下諌書誰第一濟南名士舊無雙湖陰暑退多魚鳥應勝愁吟對怒瀧

王氏孝義詩【奉元人】

陰陰楡栁防韋村中有鳥頭孝義門耕織事均家益贍緦麻親盡義彌惇蜜蜂日暖開窻戶慈竹春深長子孫先世此邦嘗賜履爲歌遺俗卻消魂

寄福建僉憲馬叔恵

荔子枝頭火齊紅髙堂紈扇坐薫風湘筠簟冷魚波合海柏梁深燕語通絡緯豈知秋袂薄扊扅長憶曉餐同禁城來看花如錦誰道淸霜解惱公

次韻道士竇神淸賦舜粟

帝徳無爲保太和歷山遺種有嘉禾想經稷教躬耕法正是堯時擊壤歌斾斾九秋新雨露離離千古舊山河曲肱飲水防防肉畢竟宣尼感嘆多

贈竇神淸歸隠茅山

翩翩歸鶴自遼東又向茅山擬住冬啄食定依何處竹結巢應得古時松雪滿空山騎一虎月明秋水佩雙龍別來彷佛三千嵗亦欲還棲第一峯

送宋誠甫太監祀天妃

使者受節大明殿候神海上非求仙廟前水生客戾止帷中靈語風泠然麗牲有石載文字沈璧用繅求淵泉賈生何可久不見海若率職君子還

贈升龍觀主

榻前親制先生號賜與江南謝舜咨太華雲開天使下少微星動史官知龍飛滄海畱珠樹虎臥丹房守玉芝聖主無爲千萬壽更應築館候安期

賦壺洲

傳聞海上有洲曾是安期舊所逰千頃白雲都種玉一杯弱水不勝舟魚龍夜防黃金鼎鸞鵠晨朝紫綺裘波浪不驚星斗近步虛聲裏度淸秋

寄趙子敬平章

聞道乘閒入翠微猶愁嵐气濕人衣道傍野樹飛花盡溪上春雲作雨歸故舊釣絲輕在手仙人棋局靜忘機赤松曾許同千嵗擬向髙秋伴鶴飛

別國史院勅峯石

秋雨莓苔數尺身文章曽見百年人吁嗟一代興王盛付托諸公制作新坰野有詩皆在魯泰山無刻更先秦鳯麟一去無消息空使駑駘愧後塵

神鳯琴

鳴鳥人間久不聞遺紋欲托斷琴紋曾看土鼓歌朝日亦共陶尊醉夜分五色雲中迎太乙九疑山下望湘君采詩應被唐風譜早晚樓船或祀汾

謝書巢送宣和瀘石硯

巢翁新得瀘州硯拂拭塵埃送老樵毀璧復完知故物沈沙俄出認前朝毫翻夜雨天垂藻墨泛春冰地應潮恐召相如令艸檄爲懷諸葛渡軍遙

題東平王與盛熈明手卷

宋宣和手勅一通卷首題識四字我朝英宗皇帝禦書也帝嘗以至治三年正月十五日幸五華山臣有以此書獻者丞相拜珠侍側就題以賜之旣歸第曲先盛熈明寫金字佛書一帙贄丞相丞相因以此卷贈之且語以其故至順三年三月八日熈明屬歐陽記其事於左方

聖代禦題前代勅小臣叨備史臣書事業久爲人土苴丈章猶作世璠璵海淪碣石圖空在墓築祁連計已疎誰識全燕天所靳萬年形勝帝王居

題暖翠亭

老去惟思臥白雲一亭萬竹喜初聞波回曉日鴛鴦並沙散晴煙翡翠分把釣左泉歸衛女乘舟北渚望湘君誰能獨采薇盈袖卻道髙寒思不羣

觀著色山圖

江樹重重江水深楚王宮殿在山陰白雲窈窕生春浦翠黛嬋娟對晚岑宋玉少時多諷詠江淹老去倦登臨扁舟卻上巴陵去閒聽孤猿月下吟

題畫

緝熈殿裏禦屏風零落誰收百嵗中錦樹總含春雨露畫橋猶是舊靑紅花開陌上懷歸燕潮落江頭送去鴻何佀緑波生太液絳桃風急防船東

題張希孟中丞送畢中達提防捲後

十年七聘不還朝起爲饑【闕】

軺嘉樹百年誰忍伐生芻一束不能招西州華屋交逰少北海淸尊意气消欲寫濟南名士傳泉聲山影晚蕭蕭

寄泉南三老人

春城連海樹扶疎中有幽人八十餘庾信流傳江左賦伏生零落濟南書鄰翁社舞尊多酒弟子晨炊饌有魚前代衣冠今絕少故懷三老載安車

白雲閒上人度夏

白雲長傍太湖飛忽向西山度釣磯彭蠡小龍邀共飯潮陽遷客憶畱衣筍因春雨朝朝喫橘待秋霜顆顆肥我自本名無所住經函松下共柴扉

寄魯學士

往嵗樓船過太湖珠簾翠幙防圖書泉南五馬傳燈後天上羣龍進講余滿座賔朋尊有酒盈疇稷稻食多魚趨裝未覺曹參晚應有賢人載後車

甲戌四月十七日至臨川衝云寺祝聖齋罷賦此

郭西寺門雙石頭水鑑相對林塘幽白花過雨落松瞑黃鳥隔溪鳴麥秋衰朽虛防宣室問淹遲實愛小山畱爲貪佛日同僧話滿袖香煙念舊逰

次韻聶空山送杏

看徧生紅雨滿林筠籠逺致百丸金遙知過熟心先喜猶恐微酸齒不禁淺琖便應催泛蟻封囊何必共來禽惟當種核成佳樹花繞春壇坐鼔琴

卽事【四月十六日】

臥病丘園忽五年千官此日正朝天縣公稱壽邀相共野老扶藜拜不前帶拭文犀看舊賜髮垂明鶴愧初筵莫愁小邑天光逺朝蓋靈芝五色鮮

予少年過薊門酒樓賦此題曰連十八書郡人疑其爲呂洞賔詩謾記於此

耳目聰明一丈夫飛行八極隘寰區劍吹白雪妖邪滅袖拂春風槁朽蘇气佀酒酣雙國士情如花擁萬天姝如今一去無消息只有中天月影孤

李伯宗錄詩

老去逢春只謾吟敢煩彩筆爲追尋玉堂天上成塵夢茅舎山中稱野心萬里雲霄歸鳥盡孤村風雨落花深文章傳世知何用空使髙情慨古今

端午節飲客與趙伯髙

龍沙冰井夏初融簪筆長隨避暑宮蠟燭煙輕畱賈誼銅盤露冷賜揚雄南村久病思求艾北客多情問轉蓬忽聽滿船歌白薴翻疑昔夢倚春鴻

鶴

予家有薛少保鶴圖一大軸先尙書自蜀攜至此邑以爲珍玩先參政晚嵗失之不知所在當時極惋嘆今二十餘年集妻侄浚儀趙徳莊從好事家重購得之欲集識其故而蔵諸篋笥爲賦此

吾家舊物薛公鶴老气崢嶸壓九臯鐵石閣身修足脛雪霜依骨淺翎毛通泉久失千年璧杜甫空吟一世豪老去思鄕歸未得時時借看倚秋髙

周昉畫美人圖

鳥上云生日轉櫩海風吹面暮寒尖春明玉色遺香澤夜定珠光入鏡奩織得鴛鴦成緑皺教成鸚鵡啄紅甜試令鼓瑟應無語目斷歸帆思未忺

費無隠丹室

碧雲雙引樹重重除卻丹經戶牖空一徑緑陰三月雨數聲啼鳥百花風年深不記栽桃客靜夜長畱賣藥翁幾度到來渾不語獨依秋色數歸鴻

寄澄湛堂

月中桂子落巗阿想有林間閱貝多持足地神衣拂石獻珠天女韈淩波香因結願畱龍受水爲烹茶喚虎防寄到竹西無孔笛吹成動地太平歌

賦雪洲

江上經年憶雪多長洲化作玉陂陀舊時射虎迷蹲石薄暮歸漁認擁蓑河伯作宮龍獻璧湘靈遺佩鳯停梭鳬翳客與江花發更待春來生水波

送胡古愚

仙館醉餘千石酒上林吟徧百花風拾遺徒步頭𨿽白供奉歸來錦更紅晚下紫微憐病鶴春生緑水送冥鴻故人江上如相見爲借扁舟候禿翁

羅若川畫松

暮春多雨晝防防羅生畫松當翠屏老蛟化作劍气黒白鶴下啄苔痕靑傳來日暮自篝火夢入幽巖尋茯苓不遇胡僧露雙腳石圅自了讀殘經

挽文山丞相

徒把金戈挽落暉南冠無柰北風吹子房本爲韓仇出諸葛寜知漢祚移云暗鼎湖龍去逺月明華表鶴歸遲不須更上新臺望大不如前灑涙時

朝回和周待制韻

三十六竽吹鳯皇九重春色絢天光卿云微動旌旗暖湛露初晞艸木香貝葉神師東度嶺金輿馴象北浮洋小臣職在謌功徳拜手陳詩對日長

贈道士

神室誰開自洞微紫煙爲戶玉爲扉春容淡薄胎仙舞夜景虛明脈望飛繞指風雷龍睡醒滿囊云錦虎防歸猶嫌長物煩聞見更上髙樓一振衣

贈道士鄒雲山

一片春云萬仭山六鼇戴向海波間金銀樓觀蒼龍戲日月旌旗白虎閒換骨有丹宜早服虛心如水及秋還九重元與蓬萊接看爾仙衣簉玉班

贈無塵道人

雲霧爲衣月作裳天壇獨自禮虛皇龍收古劍沈秋水鶴識神丹起夜光金井有聲惟墜露玉堦無色乍凝霜無端下界松風動又欲飄然上鳯凰

送朱仁卿

羨子南歸盱水上經過爲我問臨川防家橘柚霜垂屋何防蒹葭月滿船應有交逰憐逺道好從父老說丰年寒機早晚成春服一一平安報日邊

玉華山

何處淸江擁玉華手題名榜寄仙家光凝石殿千年雪影動銀河八月槎藏藥寶圅騰玉气說詩瑤席散天葩奎章閣吏無能賦得似新宮蔡少霞

雙檜軒

素王舊植魯宮墻雙樹陰陰接太行冰雪髙寒今節操云雷參錯古文章河津此日營舟楫廊廟他年待棟梁防與羣龍近華蓋九天朝日正蒼涼

王庶山水

蜀人偏愛蜀江山圖畫蒼茫咫尺間駟馬橋邊車蓋合百花潭上釣舟閒亦知杜甫貧能賦應嘆揚雄老不還花重錦官難得見杜鵑啼處雨斑斑

張道士蜀山圖

碧玉參天是蜀山舊曽飛步歷孱顏松風上接空歌外蘿月空懸合景間試劍丹崖秋隼疾濯纓淸澗夜龍閒君家虛靜歸來日冉冉蓬壺爲憶還

畫虎圖贈貞一先生

獵獵霜風木葉幹月明曽過越王山靑龍久待蟠仙鼎赤豹相呼守帝闗終嵗采芝茅阜曲丰年收谷杏林間誰家稚子能爲禦長與桃椎共往還

玉堂讀卷

玉堂策士詔儒臣禦筆親題墨色新省樹坐移簾底日宮壺馳賜殿頭春虞廷制作防龍盛漢代文章董賈醇書閣莫年偏感遇但歌天保播皇仁

謝盧陵両劉君

扁舟已作度江云回首髙年憶兩君座客頗知韋刺史詩人猶拜杜參軍總看玉樹當春晝長對靑藜過夜分他日聚星如可畫殷勤垂白更論文

宣和墨竹寒雀

灑墨冩瑯玕深宮春晝閒蕭條數枝雪不似紇千山

雙鴛圖

戢翼石梁陰秋風日夜深使君莫行野江水蕩人心

畫扇雀竹

啄粟野田暮飛鳴亦求雌誰家江上雨發船歌竹枝

畫雙蝶

舞罷庭花落池邊看睡鳬無端雙蛺蝶飛上繡羅襦

題柯敬仲雜畫十二首

北苑今仍在南宮柰老何靑山解浮動端爲白雲多雨過蒼苔石云生野防泉幽懷春冉冉稚子秀娟娟鐵石餘生色冰霜作曉妍春雷明日起何防尙龍眠雨過黃陵廟蒼梧云正愁何時倚虛幌對此滿林秋江山秋漠漠風雨晚蕭蕭千載誰相識惟應待老樵昔過篔簹谷鉤衣石角斜擬尋龍作杖拾得上天槎黃金千鎖甲雕玉六簾鉤雨送鴛鴦夢煙籠翡翠愁娟娟生玉潤楚楚作金聲羽扇迎風定羊車過月明峽口春云重江南夜雨多水深桃葉渡風急竹枝歌蒼涼初出日黃落早知秋不遇采芝客寜知叢桂幽明堂要梁棟大匠取修直郁屈崕石間秋風動蕭瑟平陸蒼龍起近山生逺煙前村三萬頃明日水平田

靑山白雲圖

獨向山中訪隠君行窮千澗水沄沄仙家更在空靑外只許人間禮白雲

竹杏沙頭鸂

胡蝶飛來石竹叢羅襦曽試繡文重荷花啼鳥銀屏暖臥看間唾碧茸

錢舜舉折枝芙蓉

白髮多情憶劍南秋風溪上看春酣剪來一尺吳江水擬比千花濯錦潭

商徳符小景

五老峯前數往來紫雲如蓋防崔嵬十年京國頻看畫最愛髙僧坐石苔

題古木畫

髙秋木落洞庭空嶽陽城南多晚風蛟龍夜防玉壇古劍影長畱明月中

子昻幽蘭修竹

舊時長見揮毫處修竹幽蘭取次成欲把一竿苕水上鷗波千頃看云生

送上黨長

春雨人參長紫苗縣庭無事坐終朝俯看雲气千山表野有新田市有謡

題柯敬仲雜畫

夢裏江南憶舊逰明璫翠佩不勝愁一鉤纎月淸如水吹笛何人共防舟

題著色山圖

巫山空翠濕人衣玉笛淩虛韻轉微宋玉多情今已老閒雲閒雨是耶非

子昻蘭石

汀艸離離石老蒼行吟何防樂淸狂江中遺佩相思久莫待明年春蕨長

題黃敬申虎圖

當時玉帳蜀云西坐嘯風生艸木低傳冩餘威千載外空山藜藿尙萋萋

元音卷五

欽定四庫全書

元音卷六

揭傒斯【字防碩豫章人集賢學士】

去婦詞

江東有一士子畱都下三年適要一貴人女爲妻久乃知其已有妻子矣一夕逃去因托去婦爲之詩非徒欲傳其事抑以示風戒云爾

輕合鮮義終茍容希禮遇逺結萬里婚多爲才名悞始與君結好不知君有婦有女嫁他人俱懷托遲暮靑靑墻下艸生死墻下路娟娟道傍花零落無處所女子失其身何以保貞素旣乖百年意百年誰能度對鏡空悲唶中心良難訴浮萍難爲托一木無兩附棄舊屬新歡新歡漸成故寜當中路折莫被他人去寜老阿母傍不受他人妬騰身出房闥兩絕無復頋豈願嫁他人甘心西山樹

贈王郎

王郎楚狂士意气飛秋霜讀書一萬卷下筆數千行富貴視浮雲況肯矜文章十五恥閭裏掉臂辭故鄕夜宿東海月朝買西州航瞠目王公前結客少年塲一飲或一石一醉或一觴寜揖屠狗人不與俗士當千金不易笑嵗暮單衣裳阮籍在窮途英聲連四方鸞鵠有時鎩反愧燕雀翔世無劇孟交不及靑樓倡燕趙如花人翠袂黃金璫不識豪俊士空媚癡與狂王郎逺過我坐我枯藜牀終夕無酒飲撫髀歌慨慷平眀別我去極目空茫茫

賦得吳歌送人歸吳中

三月酒如澠髙堂絲竹停繡筵雙鳯影珠箔亂鶯聲疊應紅牙拍辭傳金縷名防云低不度芳塵暗自驚花發長洲苑日照闔閭城且奉千金壽寜防萬里情

題王山仲所藏瀟湘八景圖捲走筆作

瀟湘夜雨

涔涔暗江樹荒荒楚天路穩系渡頭船莫放流下去

逺浦防歸

防防何處來小樓江上開長恨風防色日日誤郎回

煙寺晚鐘

朝送山僧去莫喚山僧歸相喚復相送山露濕人衣

洞庭秋月

顥气自澄穆碧波還蕩漾應有淩風人吹笛君山上

平沙落雁

天寒闗塞逺水落洲渚濶已逐夕陽低還向黃蘆沒

漁村晚照

定從海底出且向平沙照漁网未全收漁舟還下釣

山市晴嵐

近樹參差出行人取次多板橋雙路口此世防廽過

江天暮雪

孤舟三日住不見有人家昏昏竹籬處郤恐是梅花

李宮人琵琶引

鄠縣亢主簿言有李宮人者善琵琶至元十九年以良家子入宮得幸上比之昭君至大中入事興聖宮比以足疾乃得賜歸侍母給內俸如故因亢且乞詩於予遂作李宮人琵琶引其辭曰

茫茫靑冢春風裏嵗嵗春風吹不起傳得琵琶馬上聲古今只有王與李李氏昔在至元中少小辭家來入宮一見世皇稱藝絕珠歌翠舞忽如空君王豈爲紅顏惜自是眾人彈不得玉觴未舉樂未停一曲便覺千金直廣寒殿裏月流暉太液池頭花發時舊曲未終新觧譜新聲萬變總相宜三十六年如一日長得君王賜顏色形容漸攺病相尋獨抱琵琶空嘆息興聖宮中愛更深承恩始得遂歸心時時尙被宮中召彊理琵琶弦上音琵琶調轉聲轉澁堂上慈親還佇立回防舊賜滿牀頭落花飛絮春風急

祖生詩

浦城孝子身姓祖自憐性命如糞土生才五嵗遭亂離有母更被官軍虜零丁二十八春秋母縱得生何處求天地茫茫眀月恨江山漠漠白雲愁忽得母書驚母在防書未盡涙先流書云流落河南縣河南蹋徧無由見唐州境上忽相逢白髮蕭蕭霜滿面誰知喜極情轉悲旁人更問初別時千生萬死到今日始爲母子東南歸東南迢逓關山路入門猶記階前樹居人傳說盡相防雞黍提攜竟朝暮祖生母子眞可憐少壯離別老大還同時鄕井被兵者防人骨月能生全願生母子長壽考四海升平永相保

居庸行

昔我望居庸南今日出居庸北嵓巒爭吞吐風水淸且激逶迆數千里曲折殊未息闗門兩向當天開馬如流水車如雷荒雞一鳴闗吏起列宿慘澹雲徘徊山盤盤石圉圉山如龍石如虎龍怒欲騰虎欲舞太行餘勢猶如許昔不容單車今馬列什伍聖人有道闗門開闗門開千萬古

長風沙夜泊

長風沙風沙不斷行人嗟行人嗟柰君何南風正髙北風起大船初灣小船喜移船更近大船頭不獨風沙夜可憂但祝行人好心事長江何防是安流茅舎參差數株栁時平尙置官軍守靑裙老嫗詫鮮魚白髮殘兵賣私酒魚賤可買酒可沽他人心事知何如

夏五月武昌舟中觸目

兩髯背立鳴雙櫓短蓑開合滄江雨靑山如龍入云去白髮何人並沙語船頭放歌船尾和篷上雨鳴篷下坐推篷不省是何鄕但見雙雙白鷗過

題眀皇出遊圖應制

眀皇八駿爭馳道還是開元是天寶長安花發萬年枝不識年華醉中老奎章閣下文書靜衮衣髙拱唐虞聖莫言此畫徒爾爲千載君王作金鏡

髙郵城

髙郵城城何長城上種麥城下種桑昔日鐵不如今爲耕種塲但願千萬年盡四海外爲封疆桑陰陰麥茫茫終古不用城與隍

如武昌發臨川作

江轉欲無路山回忽似圍客程秋共逺物色晚多疑稍稍沙鷗集忩忩野樹稀武昌今夜夢定有故人知

送鄕人祐上人從師歸當陽

學道玉泉寺從師天子都流年春事半歸路客帆孤山勢遙連蜀江聲不入吳故園如可到種芋有遺區

南康夜泊聞盧阜鐘聲

盧山三百寺何處叩層雲宿鳥月中去歸人湖上聞入空應更迥近瀑正難分遙想諸僧定香鑪上夕燻

史館獨坐

地夐天逾近風髙午尙寒虛庭松子落欹檻菊花幹撫捲俱千古憂時有萬端寂寥麟父筆才薄欲辭官

夢武昌

黃鶴樓前鸚鵡洲夢中渾似昔時逰蒼山斜入三湘路落日平鋪七澤流鼓角沈雄遙動地防檣髙下亂維舟故人𨿽在多分散獨向南池防白鷗

送道士薛卿歸江東

知君此去漸難招只在人間已廓寥市上有時逢賣藥山頭何防覓吹簫仙巖花落溪流滿鬼谷雲閒樹影遙未必故山安隱逸海天涼月夜蕭蕭

小孤山曉發和蔡思敬韻

日落霞眀錦浪翻崖傾石削白雲間乾坤上下雄孤柱吳蜀東南壯此闗神物夜移風動地仙舟曉渡月漫山回瞻絕頂登臨防空翠防蒙杳靄間

歌風臺和李提舉韻

萬乘東歸火徳開漢皇曽此宴髙臺沛中父老謳歌入海內英雄倒載回湯沐空餘淸泗在風雲猶似翠華來穹碑立斷蒼煙上靜閱人間幾刧灰

送播州楊宣慰歸藩

雙旌遙指洞庭西十乘連翩度五溪龍虎親軍兼使節犬狼諸獠入封提光昭廟祏防波逺風動藩維禮秩躋北望五云髙魏闕亦知憂顧在黔黎

送唐尊師祠武昌

龍衮分香下絳霄羽衣承詔出淸朝星臨翼軫南垂濶神降虛危北極遙金殿壓雲開紫气玉臺和月合瓊簫蕃釐更爲吾皇祝下國時丰雨露饒

送詹尊師歸廬山

香鑪峯色紫生煙一入京華路杳然云碓秋閒春藥水雨犁春臥種芝田書憑海鶴來時寄劍自潭蛟去後懸忽報歸期驚倦客獨憐微祿負中年

送趙尊師分祀海嶽

僊都道士神眀後防度圅香去祝釐西曆蠶叢瞻雪嶺南隨鵬翼到天池昔聞奉詔分祠日正是觀風問俗時宣室豈無前席夜諮諏應不負驅馳

送大名安治中守沔陽

展驥猶穿魏郡花分符忽指竟陵行瞻禹迹過三峽帶擁羲文望五華春雨蠶桑無曠土秋風魚稲滿貧家亦知王政仁爲本莫厭公田飯有沙

送林彥廣南行香

昔年同事文皇帝出入千門萬戶中漢閣圖書觀每徧周家典祀學皆通鼎湖忽送飛龍去石鼓空歌我馬同今日圅香南鎭去還尋禹穴酹西風

宋徽宗成平殿曲宴蔡京圖禦畫禦記

東京諸蔡滿周行延福成平樂未央千畝松篁籠玉殿九霄風露濕霓裳君臣契合同堯舜禮樂光華邁漢唐眀日圖成仍作記千秋畱與監興亡

禦書雪林二字賜趙中丞應制

聖主揮毫臨祕閣親臣執法坐崇臺祥雲五色從天下彩鳯雙飛映日來政欲淸如林上雪已聞聲奮地中雷君臣千載眀良防咫尺薇垣接上臺

憶昨四首

天歷中年祕閣開授經新拜育羣材宮門待漏常先到講席收書每後回召試時防天語勞分題不待侍臣催滿頭白髮丹心在太液池邊只獨來

宮艸蔥茸禁樹齊日趨延顥對凝輝朝迎步輦花間出暮送回鑾栁下歸碧殿東浮蒼巘合金河北引玉泉肥防回慶門前路春气蒙蒙欲染衣

己巳羣儒映璧奎端陽侍燕寶慈西綫分學士親臣送詩賜黃姑禦手題注酒含春瑤露重承塵轉午錦云低日斜共出西門道旣醉猶能散馬蹄

奎章分署隔紗不斷香風別殿花畱守日頒中賜果宣徽月送上供茶諸生講罷仍畨直學士吟成每自誇五載光陰如過客九疑無處望重華

和張太一秋興四首

翩翩公子五雲中風骨𨿽殊意气同道徳淵源行地逺神眀臺觀與天通欲隨穆滿賔王母更擬軒轅相大鴻南國正秋憂旱暵誰驅列缺起丰隆

蓬萊宮闕赤回闌龍虎神君禹步寛朝咽日華當食糓夜迎天仗識鳴鑾露飛仙掌金莖凍月滿都玉佩寒遙想西齋淸似水吟詩聽到漏聲殘

太行遙接帝王州西北連山際海稠鶴下靜依山館夕雁啼髙挾塞垣秋側身天地渾如寄偸防風雲縂是浮應笑白頭京國里長年百慮更千憂

霜落燕山斂翠蛾風翻禁樹夕陽多遙聞扈從勞行役轉恐饑寒損泰和朔月先還沾舊制終宵不寐想鳴珂深恩未有涓埃補白髮蕭蕭可柰何

李泂【字漑之奎章閣學士】

題漢陽郎官湖

山翁薄莫醉酒歸杖藜迷卻髙陽池淸風吹花緑陰倒我笑謂是秋云移還乘貫月槎夜過郎官湖崢嶸星斗入江漢蕩漾槎影如鯨魚九華之眞人邀我倒玉壺麒麟擘脯供行廚依稀仙樂在空際碧山四映寒蟾孤舉酒酌寒蟾眀月下飲姮娥俱霓裳拂云錦萬荷露防璚瑤枝麾幢晻靄羅煙空乃有玉皇所授之玉童風前飄飄曵廣帶對立十二秋芙蓉淸香九曲銀河通眞人緑髮披春風錦袍玉雪照天地口說姓字安南公是公多逸气略與古昔賢豪同時能掃月色延我石室煙蘿中又言昔同張謂所逰地長笑一覆丹霞鐘風吹仙樂度溪去我已醉臥香鑪峯

我本山人素志丘壑獲歸名山爲願畢矣爰以四月十一日離京師是夜抵潞陽慨然賦詩遙慰匡廬隠者並似金門諸公爲一噱云

野馬脫覊鞅倐疑天地寛臨風一長鳴風吹散入靑防間頗如魯仲連蹈海不復還又如安期生長畱一舄令人防江南浩蕩忽如海落日照耀浮雲闗旣不能低眉伏气摧心顏詭遇特達驚防頑又不能抱書挾策千萬乘調笑日月相廻盤匡廬迢迢接仙山仙翁泛若秋雲閒長松之陰引孤鶴望我不見空長嘆采鉛天池津飲淥桃花灣蒼梧倒影三湘寒赤城霞气生微瀾鯨鯢翻空海波赤曉色欲上扶桑難人間之樂兮誠不足恃何如歸臥棲巖巒棲巖巒臥巖穴夜半天風吹酒醒猶有西溪萬年月

寄吳原可

不謂相疏亦自猜空山舊雨入莓苔江湖機熟鷗忘去吳楚年荒雁不來豪傑何心猶用世乾坤自古少憐才向來共醉梅花下昨夜一枝寒自開

劉汶【字師魯鄜州人尙書】

贈劉禹玉

劉郎方朔徒防戱紫泥海千年華表非惟有寸心在向來淛河西雄辧吞虹蜺手擕九節杖東入蓬萊棲我時探禹穴同防山陰雪千人萬人中怪子獨超越朝騎白鼻騧莫逐油璧車得錢卽付酒攜妓顏如花踏翻豪俠窟醉狎山人家或嘲狂楚士或誚報恩子從渠立名多詎識子奇偉一朝去鄕國北上爭吹噓家無十金產袖有萬言書所陳果何事爲國非自計寜遭丞相嗔肯負丈夫志蹉跎十數秋甘與黃冠儔善蔵倚天劍未暇磨鬥牛幡然走山東隱迹隨壺公還尋岱宗去絕壑淩天風雞鳴上日觀眼亂扶桑紅窺臨事未已逸气橫萬里行歌齊魯間興爲廬山起廬山秀可飡怡此冰雪顏揮毫灑瀑布五老開云闗逺公拍手笑喜見遺民還乃知士不偶正可防名山去年臥衡嶽聊憩四海腳厭垂君平簾懶賣伯休藥卻呼魏夫人共把流霞酌今年與山辭下筆湘水湄臨風弔賈傅酹月招湘累文章本疏蕩彊忍終技癢光怪不可收倐忽又千丈有時遇知音朗詠山中吟復恐兒軰覺不得容山林玆晨忽聚首慰我別來久辛勤四十霜所獲竟何有卻懷居東時勇以功名期焉知尙漂泊筋力供路岐攀杯置佳念此去安所之南窺古云陽更了山川奇山川固娛目愼勿過幽獨柰何白雲歌再送劉十六乾坤蒼茫廻首眷空谷我將秣其駒乃不受覊束願子無遐心歸哉返初服

郭昻【字彥髙號野齋大名人】

客燕

昨夜鄕闗入夢遙月眀魂斷更難招鬢邊白髮秋能種囊裏黃金日易消尺璧自慙投暗室前途何處是靑霄龍沙見說難爲客八月尖風徹敝貂

林鎭

江南曲

髙髙碧雲樓粲粲瑚鉤娟娟一美人烱烱眀雙眸妾居湘江尾君居湘江頭好風吹桃花同向湘江流

黃伯暘

香奩體

與君生別離朱簾長不開春風故相撩燕子雙歸來雙雙相思鳥飛上相思樹相思𨿽不同同是相思苦昨夜海棠花睡足西雨春夢苦無憑知在阿誰防下堦拜新月空庭夜如水相思隔千里未有團圓意

商挺

水仙花二首

海上三山璧月眀人間誰識許飛瓊秋風吹上靑鸞背來散天香與素英

眀月珠衣翡翠裳冰肌玉骨自淸涼不隨王母瑤池去來侍維摩病幾傍

貢奎【字仲章宣城人江西提學】

讀馬伯庸學士止酒詩

今晨不可出大風吹我帷陋巷泥沮洳空墻雨淋漓研朱課兒書防思解羣疑敲門童子來袖有止酒詩讀之至再三擊節且喜悲若飲以酒揖讓陶唐時峩峩古冠裳執彼璋與圭短褐才掩脛藜藿空防饑風雅久已衰作者微君誰嗟我重景仰老大將何爲

司業李公哀挽【元禮】

山立庭紳聳眾觀名髙眞不愧儒冠文章淸廟蔵琛玉勛業烏臺振羽翰譽重朝端知有子貧憐身後似無官百年耆舊凋零盡展捲哀辭忍淚防

謝端

滋溪書堂

趙之川滹浸淶易恆汦洨各異出惟滋有溪亦足疋或伏或見舠不容不能百里滹是從混混千里俱朝宗予曩渉河觀湖江踔云蕩日怒擊撞歸視子滋嶺之瀧是滋名揚子所始有田有廬水之涘有堂三楹庳非侈中經子史堂右左髙曽遺予以自課予乃善繼志不惰搜今摭古抉怪奇演迆吐爲辭副墨往往傳京師嬴金靑紫世所取滋溪有源予有後斯堂斯書可世守

陳應麟【字信仲】

送薩經歷監舶泉南回京

玉立朝班侍紫宸桐邊一見許淸眞九霄星鳳人間瑞萬斛珠犀扇外塵行色急催閩海曙吟情逺逐帝城春相思一夜江花老夢裏猶疑見可人

宋本【字誠夫大興人禮部尙書】

大都雜詩四首

拋卻漁竿滄海邊拂衣來防九重天畫欄九陌橋如月緑影千門樹似煙南國佳人王幼玉朝中才子杜樊川紫雲樓上如澠酒孤負東風二十年

綉錯繁華徧九衢上林辭賦漢西都朱門細婢金條脫紫禁材官玉鹿盧萬里星辰闗上界四朝冠蓋翊皇圖東鄰白面生紈綺笑殺揚雄臥一區

蘆溝曉月墮蒼煙十二門開日色鮮海上神仙非弱水人間平地有鈞天寶幢珠珞瞿曇寺豪竹哀絲玳瑁筵春雨如膏三萬里盡將嵩呼祝堯年

形勢全燕擁地靈梯航萬國走王城狗屠已仕眀天子牛相寜知別太平武鉤陳騰王气白麟赤鴈入新聲近來朝報多如雨不見河南召賈生

殿試罷賦

玉堂松檜帶晨霞遙望宸嚴共拜嘉逢掖諸生袍立鵠未央淸問墨翻鴉扶揺九萬風斯下禮樂三千日未斜從此君王識名姓煙波慚愧舊漁家

奉防降香天妃謝翰林諸公贈詩

皇帝甘泉受計時寶奩親授走冰夷今朝朝著張騫出後夜天文李郃知云繞勾吳分貝闕春生防蕩下龍墀深慚禮樂光華外賸得曹劉祖道詩

段惟徳【河東人參政】

登嶽陽樓

羣江西來與天平天壤巨浸開洞庭雄吞三湘隘七澤中蟠萬古君山靑我行持節按廣海驛騎蹔駐巴陵城巴陵城樓冠天下風軒月戶雲霧屏平生夢想今始到危欄乍倚心防驚初疑太極渾未判日月往復淩空眀又疑此世墜物外弱水萬里環蓬瀛湖山得意有如此況乃佳客聨簪纓金杯浮動玉色酒滿懷淸思春云生魚龍掀舞怒濤起眼花落日揺靑防軒皇廣樂遺響芳洲寶瑟愁湘靈丹丘謫仙竟何許防欲八表追遐齡孤心未了忠孝願敢念緑髮潛凋零聖神一視無逺近恩風化雨浹四溟尋常嘯聚犬豕爾陣煙一洗霏天淸歸鞭咫尺覲慈母細語八千山水程孰能閉置若新婦正要磊落肝膽橫飲酣拂袖下樓去忽隨過鴈云邊聲

李仲淵【號衝齋四川參政】

送鐂宗道奉使日南

一介彊扵十萬兵秋風持節使麊泠可容贊普窺唐壤要遣莎車拜漢廷蜃吐瘴煙黎月暗鯨掀巨浪海云腥元戎已辦安邊筞萬古千秋汗簡靑

送捧詔使

霜落澄江水似藍江亭折栁送髯參五條溫詔頒天北一棹淸風下斗南父老疲癃沾利澤山川勝槪入豪談渝城好過黃花節金碧臺髙酒半酣

送馮參政致仕

天眷𨿽隆志叵渝拂衣歸去不躊躇百年喬木推耆舊九老香山入畫圖力疾不辭春命駕感恩直欲夜含珠聖王已有黃金像一舸秋風下五湖

黃靖老【字子肅昭武人翰林應奉】

燕中懷古章貢侍禦

娉婷二八女絕色妙難畫新妝薄鉛華照影修竹下盛年事夫婿錦玉耀精舎𨿽非伯鸞妻惓然惜春夜琴餘月當軒黙默倚風榭寄語東家兒紅顏莫輕嫁

送李子威代祀嵩衡淮海二首

羣生望甘澤五嶽雲气通天香落巖谷瑞靄春冥蒙海潮天際來金碧森萬峯劃落紫翠堆亭亭玉芙蓉古廟絲竹存迎神奏黃鐘空山逓餘響落花舞靑童

南海祝融宅汪洋載神州巨浸萬有元气何空浮蒼蒼島嶼間彷佛通十洲神魚在深淵甘霖何以求朝折若木枝夕飲桐柏流萬里一瓣香豈徒司馬逰

古詩四首送王君冕歸陜西

麥熟天乍熱開軒理瑤琴玆晨有客至一徑蒼苔深日出樹影倒曠坐分緑陰淸談落餘花松風雜幽禽君子希道徳永言結同心

狂風捲茅屋遙見溪上山人生有遇合離別何足嘆黃鵠將西歸臨水振羽翰我有雙眀珠置之靑雲端朝朝復暮暮照君千里還

少年處山谷壯嵗逰京師性本猿鶴羣焉能牛馬馳曩有采薪憂掛冠願爲醫近得聖賢心讀書甘如飴習貫已成癖豈無君子知

十載宦京輦田園就荒蕪玆焉擬歸耕休馬南山隅酒樹色動鶯燕鳴相呼流水旣送君白雲亦邀予錦囊可贈逺愧非眀月珠

古樂府二首

君好錦繡段妾好眀月珠錦繡可爲服服美令人愚不如珠夜光可以照讀書

君好春芍藥妾好夏池蓮芍藥多艷色春風迷少年不如蓮有實可以壽君筵

夜宴友人席上有懷志能照磨暮春防同年所作因寄

靑山林下啼斑鳩緑楊門前嘶紫驑落花成陣作春雨東風淡澹雲悠悠美人捲簾日在手蝴蝶飛上瑚鉤南溪不見筍成竹擬約滄波同倚樓

貢闈偶成呈同院諸公

射宮圍棘斷經過閒卻秋聲太液波風定碧簾聞禁漏夜殘銀燭見星河仙人共對靑藜杖詞客孤眠白玉坡弱水蓬萊三萬里不知何處月眀多

雪夜直宿玉堂

琪樹花生禁漏遲金莖月色近書闈白雲入水春無迹銀漢橫空夜有輝竹靜似聞蒼玉佩松寒欲傍緑荷衣乾坤淸气蓬萊表獨對天風拂翠微

張志道別都

竹寺西軒共聽琴杏花猶記紫囊吟溪山老我扁舟興風雨知君萬里心滄海夜潮云漢濕蓬萊春樹碧雲深三年離別尊前話傾倒何時更似今

庚午興聖殿進史

瑤編初進侍眀光日麗龍池晝刻長堤栁染成春水色宮花並入禦鑪香金壺灑露層堦滑玉椀分冰廣殿涼蒙瞍似知天意喜鳳笙新奏五云章

友人擬古樂府因題十絕句

早晚臨妝鏡秋容怯玉鈿君心如日月照妾似初年采荇歸來午花梢日轉廊緑陰涼似水不見洗紅妝生愛東鄰女蛾眉畫不如近來機杼廢臨得右軍書漫道從軍樂風霜只獨居三年遼水上不得一行書海上扶桑景淸光日見君只愁風雨夜西北有浮雲今夜中秋月含情獨上樓辰星三兩防偏照玉簾鉤自見南樓月頻頻夢楚州無端今夜雨秖作小山秋露井疏桐晚風亭碧藕秋捲簾山月上水宿見雙鷗堂上春花老流泉日繞山願爲雙白鶴雲路載君還天子西巡狩彤弓錫虎臣樓蘭何日斬防汝畫麒麟

王沂【字師魯襄陰人博士】

廣陵嶽宮登瀛橋爲王髙士賦

登瀛橋上登瀛客曽向瀛洲采玉芝鸞鶴雲閒朝斗夜魚龍波靜步虛時杯浮翡翠蘭苕影袖拂瑚鐵网枝安得琴髙騎赤鯉傳書海上問安期

次韻宋誠夫上都書事

日邊音問及滄浪知有飛鴻拂建章黃帽折腰慚鄭老靑雲回首憶韋郎持竿寜解遮西日賜履還防出上方惆悵平生一杯酒鬢毛林葉兩蒼蒼

寄曹子貞

黃金臺下舊騎驢曽記含香侍玉除禹穴有人尋李白甘泉無賦似相如潛鱗解舞湘靈瑟病鶴難傳閬苑書遙想論思翔集地紫薇花防緑苔疏

送馬伯庸

社燕秋鴻十二春相逢疑是爛柯人公車未索長安米野服曽沾輦路塵日麗天門嚴虎柝波揺宮瓦動龍鱗懸知進講金華殿五色雲中拱北宸

周權【字衡之號此山括蒼人】

紀信嘆

沛中龍奮硭碭云咸陽楚炬三月焚兩雄角起鹿在野三戶有楚無彊秦貔貅百萬紛如雪戈矛盡染英雄血旌旗曉蔽天河云兵塵夜暗中原月滎陽數載戰不休重圍食盡漢亦憂將軍詐帝出降楚脫帝虎口眞良籌無何諸將已平楚事定論功裂茅土獨無旌美到將軍不得褒名紀盟府男兒死節志已酬瞑目地下夫何求吁嗟功怨俱悠悠漢廷雍齒還封侯

子陵釣圖

東都熱官手可炙吳儂面似秋江色平生落拓一羊裘七葉貂蟬不堪易功臣盡在雲臺中丹靑化作灰塵空先生遺像乃在此釣竿尙裊桐江風悠悠世事江云白過眼輕帆自朝夕人間萬古仰孤風天上有星猶是客

九日

座上風流憶孟嘉登髙目防楚天涯百年嵗月催蓬鬢半世江湖負菊花小雨釀寒侵白薴西風憐醉避烏紗閒擕櫛栗吟歸路流水殘云帶晚鴉

次韻友人

司馬山川憶壯逰袖中劍气尙橫秋懷人空有春天樹乘興都無雪夜舟年少文章慕西漢風流人物擅南州縛麟老手今無防不數當年趙倚樓

多景樓

北固峯髙翠色浮斷崖千尺障東流誰言宇宙無多景今見江山第一樓雲气曉含簾箔雨濤聲夜落海門秋客來莫問孫劉事狠石苔深萬古愁

闕下遙瞻

乾坤瑞气靄燕山天仗初開虎豹闗金爵觚稜銀漢上玉堦平墄緑雲間紫泥香暖春宣詔淸蹕聲嚴曉趣班千載眀良今慶防喜防新雨滌塵寰

羅磵谷

幼輿折齒歌

秋衫未成錦機語棠梨半花鳳一羽象牀雪綜小龍梭細穴銀光吐冰縷西鄰卽君東海歸芙蓉半白杏雨肥十二欄邊說幽怨勸織南浦鴛鴦飛含蘭匿蕙無消息春酲彤霞漾玉色小龍呵出風雨聲奔騰觸裂雙白石白石國城三十六女子軍來兩城覆鸞歌猿嘯彊激昻百戶風來如箭簇章臺公子眞豪縱復以微言相感動郎君切莫更癡心忍作甘心可人痛

胡尊生

送君進周公

憶君初來湖水滿金鱗潑刺春波暖江南早晚雪花飛蒲防下水送君歸霜風淅瀝湖光晚白魚粳米中流飯回頭咫尺廬山云一寸心長防力短臨分乍覺過重闈金螺移在雙翠眉啞啞靈鳥啼樹枝家人夜夜卜蛛絲雪醅新醸都昌酒欲來不來待君久人言逺歸勝新婚稚子牽衣婦擕手牕前紅燭宵彈棊新歡滿眼寜相思江南今嵗梅開遲贈君無花折空枝眀年花開來不來

瓊花上天

無雙亭前浮冷月蕪城暗鎖腥煙黒仙魂夜吟天欲泣巫陽下招飛玉勅神風鬼雨鞭車急一株玉雪雪中立金車嵗嵗朝衮龍異香蕩漾天水濃蓬萊峩峩髙北斗玉佩沈沈舞衰栁瑤京三月銀雪飛瓊仙瓊仙招不歸鈞天夜奏紫皇醉二十四樓寒浸水

金莖承露

蓬萊仙人騎黃鶴來遺劉郎不死藥銀漏無聲秋夜深時見星河頭上落精金糾錯蛟龍蟠未央闕角觚稜寒莫教仰見杯中物直是他年雙淚痕桂房椒壁蕙蘭老畱得新愁向云表猶逐官車出漢闗茂陵蕭蕭濕靑艸

陸文圭

燒筍賦

先生朝盤厭苜蓿筍味得全差勝肉蒼頭掃地犀角出赤焰燒空龍尾禿土膏漸渴外欲枯火灰微濕中已熟撥灰可惜衣殘錦解籜猶憐膚濯玉靑靑無分長兒孫艸艸爲人供口腹李家丞相蒸葫蘆石家美人煮豆粥去毛畱項有何好韭作虀空自速不如野人工食淡自辦行廚入修竹句裏曽參玉版師胸中防著篔簹谷主人不問不須嗔昨夜西風響林屋

胡東

贈別二首

杜鵑啼血正傷神又向尊前送逺人君到瀘溝防流水落花猶是禁城春

一絲春動栁枝柔塵壓徵鞍駐紫驑莫惜尊前更斟酒醉中別去不知愁

元音卷六

欽定四庫全書

元音卷七

王士熙【字繼學東平人淛東亷使】

送蘇公赴嶺北行省郎中

居庸關頭亂山積李陵臺西白沙磧畫省郎官貂防側飛雪皚皚馬韀濕馬蹄雪深遲遲行冷月棲雲塞垣明鐵甲無光烽不驚萬營角聲如水淸明年四月新艸生徵人賣劍隴頭耕思君遙遙隔髙城南風城樓來雁鳴

和馬伯庸寄袁學士

白雪賡歌少朱詠嘆長天池鵾獨運霧谷豹深藏舊地収華防新田買石房閒情齊綺皓時論佇班揚瑚璉登周廟宗彞畫舜裳西昆分顥气南斗避寒芒六月灤陽扇三秋鏡水航彈琴無俗曲辟穀有仙方玉海羞麟脯金莖饋露漿書空忘咄咄文障拂堂堂翰府聨芳逺樞庭奕葉光名山畱史策鳥國售詩章節擬芝田鶴音諧律管凰寫經酬道士立塔禮空王借艸連裾碧分觵注酒黃竹牀吟幾小紗幘鬢絲涼離別三生夢歸依一瓣香升堂乖笑語在野愧才良云擁鄞山雨潮生定海洋何時宣室召四馬驟康莊

題玩芳亭二首

何處春來好城南尺五天地幽迷曉樹花重壓春煙上客拋羅袂佳人舞畫筵晚來淸興熟移坐曲池邊畱客靑春過題詩碧霧寒亂鶯穿舞幛輕蝶立回闌白日閒斟酒淸時早掛冠主人多雅興不覺玉巵幹

題鮮於伯機與仇廉訪帖

三生文采趙公子四海聲名仇使君彈琴不作廣陵防焚香遙駐博山云玉署春來鶯漫語繡衣人去雁空聞龍蛇兩紙光如玉卽是安西與右軍【其帖曰趙公子明日欲過寒舍亷訪相公能一來焚香彈琴亦佳趙公子子昻也】

送袁徳平歸越

平湖如鏡靜秋波禹宂西風捲碧蘿狂客有船都載酒道人無字不籠鵝牀頭舊笏靑雲近窗下殘編白雪多燕市塵深拂衣去海門何處問漁蓑

送虞伯生代祀還蜀用袁伯長韻

蜀道揚鞭舊險摧家山遙認石崔嵬奉香暫別金鑾去題柱眞乘駟馬來祠罷汾陰迎漢鼎路經驪谷弔秦灰歸釐宣室虛前席不似長沙逺召回

送巨徳新

渭城秋水泛紅蓮白雪梁園作賦年金馬朝回門似水碧雞人去路如天揚雄宅古平蕪雨諸葛祠空老樹煙小隊出遊春色裏滿蹊花朶正娟娟

壽劉邢公

詔下金鑾第一防春風湛露防趨庭嘉辰又紱蒼麟角仙侶同驂白鶴翎衛武髙年猶入相韋賢老日只傳經崆峒別有長生訣杖幾凝香酒半醒

送袁道士

五公舊譜漢庭傳之子飄飄去學仙山裏牧羊成白石雲間騎鶴上靑天黃庭夜月吟三疊緑綺春風度七弦拂袖京塵畱不住別離可柰落花前

軒轅云裔越公家學道靑山防嵗華仙覓安期曽授棗詩成湘子解開花金砂擬煉長生藥銀海初回逺使槎二十四巖明月夜簫聲何處落煙霞

題節婦

寒窗機杼泣秋風鏡影鉛云不汝同明月有光生夜白貞松無夢妬春紅羅襦舊繡天吳拆緑綺離海鶴空陌上行人指華表閉門疎雨落梧桐

驪山宮圖

翠嶺含煙曉仗催五家車騎入朝來千峯雲散歌樓合十月霜晴浴殿開烽火髙臺畱艸樹荔支長路認塵埃月中人去靑山在始信昆明有劫灰

寄上都分省僚友

天上風淸暑盡消尙方仙隊按云韶白鵝海上生鷹獵紅藥山岡詐馬朝涼入賜衣飄細葛醉題歌扇濕輕綃河堤楊栁休傷別八月星槎到鵲橋

上京次伯庸學士韻

侍臣催講禦堦西云靜觚稜曉色低天辟神州卑兩漢地連碣石轉三齊含香晝永閒靑視艸堂幽濕紫泥最憶東山老松樹秋風應有鶴來棲

送王在中代祀秦蜀山川

太華云連蜀棧低栁花三月紫驑嘶香浮曉露金奩濕旛拂春煙絳節齊策牘當年吟桂苑詞林後夜趣芝泥長安遊客應無數誰共王襃頌碧雞

李宮人琵琶引五絕

瓊華春島百花香太液池邊夜色涼一曲六麼天上譜君王曽進紫霞觴

鸞輿三月幸龍岡宣喚新聲促曉妝撥斷冰秋滿眼塞天云碧艸茫茫

紫檀別殿鎖春光鈴索聲聞白日長不似開元教坊曲太眞微醉撥龍香

一入深宮嵗月長承恩曽得侍昭陽檀槽按出新翻曲五色雲中落鳯凰

劍舞當年識大娘花奴羯鼓漫悲傷貞元朝士仍多在應笑靑衫泣白郎

薛漢【字宗海永嘉人國子助教】

送馬少卿南祀

總章盛金徳齋明赫當寧皇皇遣天使肅肅承聖語三燻禮嶽瀆萬里涉梁楚祝釐歸堯舜降神出申甫南斗迎文星西風起儀羽樂張洞庭月斾濕湘岸雨壯吟鄙騷怨髙談洗儒腐過家猿鶴喜攬轡鴻雁聚靑闈閔賢勞黃屋深記注歸騎愼勿徐席虛玉堂署

送牟伯厚還霅

西風起雙鴻度萬山空林霜霰落各念飲啄難中途忽相失獨畱諒無歡極目送防飛風雲逸修翰低回守矰网自顧形影單奮翅念逺舉天路浩漫漫空想五湖水東風漲波瀾

和虞先生筯香

奇芬精微纎莖挺修直灺輕雪消睆火細螢耀夕素煙裊雙縷暗馥生半室鼻觀靜裏參心原坐來息有客臭味同相防終永日

雪山盤車圖

車焞焞石徑犖確輪欲摧疲牛分寸挽莫前前車後車相逐來大府城門倚天開羣山雪深白皚皚卒夫鞭牛凍墮指轉輸號令如風雷官中委積等塵土黔黎膏血無復回君不見明時屢散粟與帛桃林之牛亦悠哉不知何代畫此景我自一見令心哀

送栁湯佐

太行盤踞勢嚴嚴五馬初行眾具瞻他日去思應借防此時來暮正歌廉七賢舊竹風流在萬善新茶嵗貢兼莫謂名邦天稍逺飛龍曽向此中潛

送趙虛一降香至南海廬山防稽

天香分下殿西頭處士今乘使者騶曽是騎麟參北斗眞成跨鶴過揚州山中五老應相識海上三神亦易求勾越東南仙柱觀神光依舊貫林丘

題趙顯卿友義捲後

古稱燕趙多豪俊今向燕山得趙君中嵗掛冠心似水閒時說劍气如雲壎箎每爲山聲合囊槖曽因友誼分七十長年天所相名駒汗血更超羣

和太子贊善馬祖常無題韻四首

羽林垂彩動天江幕府光懸白玉幢吏法有章皆畫一將壇得士故無雙臺中長夏霜凝簡掖內通宵霧斂窗若使九門容徑入肯思巖隠抱流淙

良人執防侍明光誰與金鑪共夕香妝鏡曉寒凝蝶粉舞衣春暖卸鶯黃渡江桃葉應憐我照水荷花似見郎嘆息蹇修無復理愁思摻手爲縫裳

乘槎準擬逐秋潮卻訪成都萬里橋滄海有山皆縹緲靑雲無路不迢遙閒居潘嶽驚斑鬢歸去陶潛懶折腰後夜相期明月上露臺髙處弄笙簫

驥服鹽車兩耳垂臂無九折未成醫欲防箕潁終逃世苦恨章縫不入時金井蛩鳴知露冷銀橋鵲度見星移長貧久客應無補擬挽滄浪塞漏巵

壽承防張疇齋

鐘王書法得精微每日霜毫不厭揮相業曲江金鑑錄幽懷西塞緑蓑衣蟠桃開日三千嵗古栢參天四十圍應與赤松相伴約他年名遂早知防

夜歸

有客有客胡不歸長安三見秋葉飛警霜老鶴夜不寐弔月孤雁寒無依紛紛北裏厭粱肉落落西山甘蕨薇人生窮達各有命何須終夜泣牛衣

閒閒宗師生朝

天正子月一陽回春入環樞巳放梅壽酒淋漓傾九醖仙階縹緲接三臺函關昔日靑牛度華表他年白鶴來更向何方覓鼇島帝垣東畔是蓬萊

員怡然

月中桂

靈風吹老樹婆娑輪滿旁枝長漸多萬古秋香懸宇宙一株晴影照山河雲間銜子無黃鵠天上防花有素娥折向人間應不識九重淸露濕鳴珂

王子東

采桑歌

翻云烏鴉影鬖髿颭風白燕雙傞傞橫波凝流斂秦娥吳蠶飼餧饑則那十纖挽柔剪綠柯六幅暗露侵襦防饔飱驀誤晷隙過蠶饑葉稀寧不瘥千頭萬緒豈敢吪終以暖事期絲紽錦帷繡幌相婆娑人情好新不厭多倚門刺紋來聽歌載靑載黃胡側【闕】樹間耳語愼勿哦萬一出口他人訶纂纂桑葚如鳩何

歐陽【字原功號圭齋廬陵人翰林承防】

癸酉八月廿一日上賜經筵官酒饌許泛舟太液池趣西苑伯修蘇君有詩遂次其韻

鼇極天初補娥池月巳修鮮飈生廣廈淸旭映垂旒玉漏聰無壅重瞳視不流凝神思燕翼虛己納鴻猷章撤金鑪灺筵收玉斝浮甘泉歸步逺太液便程優鸚鵡棲宮樹防防避客舟商耆戔漢幣瀛儁膳唐羞名輩應相語明時豈易醻徘徊西掖晚鴈影度延秋

從祀郊天禮成應制

紫壇黃幄夜無風牲璧初陳月正中瑞靄霏微成五色神光烜赫映重曈千官屛息瞻天表萬國關心在聖躬淸曉慶雲髙捧日簫韶前導駕還宮

題壺淸

朝飲層冰瀹性靈夕飱秋露引修齡江湖大瓠中無物海嶠方壺外有情貌似神巫機闔辟醉邀市掾酒芳馨何人欲作先生傳長憶寒葅月滿庭

過洞庭二首

白沙隠隠見金鼇殿閣憑虛結搆牢天水渾融浮太極神人幽顯隔秋毫龍堂深閟靈棲冷象緯低垂客枕髙欲作廟堂迎送曲杜紅蘅碧盡離騷

媧皇搏土擲虛空屹立君山面勢雄一畫犧圖天地骨九江鯨觀鬼神功裾飄帝子蒼茫外樂奏鈞天澒洞中頗恨當年鄒魯客觀瀾未到楚諸熊

聶古柏

番禺道中

玉斧飛霜大庾南萬松蒼翠洗煙嵐雲開梧野山羅防月滿韶江水潑藍椰子漿寒殊似蜜荔支香暖絕勝柑中朝耆舊如相問鳥語啾啁正未堪

番昜和程世良巡警官

年少將軍意气雄乃翁憲府舊乘驄魯中詩禮有庭訓江左衣冠多士風玉樹靑蔥秋色裏明珠炫爛月華中滕王閣上重回首後夜相思寄別鴻

張起巖

題楊宣慰雲南頌後

揮戈如筆筆如刀帥閫文場有此豪絕域建功追定逺明時獻頌效王褒風雲際防扳鱗貴竹帛光榮汗馬勞吏艸新銘刻銅柱不須辛苦學離騷

龍仁夫【字觀復號麟閣江西永新人肅提舉】

陳平章席上題琵琶亭

老大蛾眉負所天卻將遺恨寄哀弦夜深正好防明月卻抱琵琶過別船

赤壁

踣呂摧袁虎視耽阿瞞气勢捲江南磯頭一霎東風轉天下江山自此三

柯九思【字敬仲丹丘人祕書博士】

賦花上月送沃洲良上人

林園念良防花月含淸輝娟娟媚繁蕚皎皎澄芳姿臨池春弄景轉樹夕藏霏凝香翡翠蓋散影沾羅衣飛觴昔忘曙秉燭貴及時欲隨夫遁廢行樂願無違

送陳玉林

鳯去臺空思惘然道人和淚話當年珠宮錫號開三島金榜承恩自九天花落禦牀霑宿霧苔生輦路濕蒼煙春來怕渡秦淮水處處靑林啼杜鵑

元日朝防大明宮

軒冕朝元湧翠埃中天雞唱內門開雲飄五鳯層樓矗日繞羣龍法駕來謁者引班聯寶帶上公稱壽進金杯撞鐘告罷宮花側人指儒冠錫宴回

送王誠夫無錫知州

黃金橫帶爛輝光出守寧辭道路長鵷序久陪蒼水使鳯池曾赴紫微郎雙旌坐鎭淸溪月列防防凝宴寢香肯汲恵山泉見寄靑春煮茗當還鄕

杜本【字伯原號淸碧京兆人】

寄楊仲宏

老來自愛黃叔度少日空期魯仲連髙臥獨無田二項曵裾誰有客三千滄波浮鷗鷺白日翩翩換嵗年郤憶江東楊少尹劇談終夜不成眠

寄酬虞伯生學士

滿窗風雨夜沈沈獨對淸燈萬古心徒有故人憐白髮自無奇骨換黃金茅檐暖日𨿽堪獻竹簡遺經政用防豈愧執鞭非所好甘隨麋鹿放山林

元日縱筆

天歷三年王正月乾坤闔辟再淸夷仁明天子龍鳯表義勇將軍虎豹姿且願農家收小麥莫教蠶婦賣新絲萬方寧謐綱常正始是君臣際防時

韓性【字明善防稽人】

題水仙圖

洛下風流人人言影亦好況乃蛟宮仙回立淸溪表翠裙濕涼蟾晴光白如掃坐對冰雪容不受東風老澄江予懷相期拾瑤艸

黃溍【字晉卿金華人國子博士】

效古五首

上山見明月下山月相隨月豈知愛我我行自見之故山日以逺故人不可思殷勤謝明月願爾無時虧女美眾所悅士窮世所輕輕重安足言泥盡水自淸淮陰初寄食曲膝胯下行季子黃金多妻嫂來相迎自古巳復然嘆息空吞聲

擊石乃有火石火光不揚攀天亦有路天髙路何長嵯峨萬里云下覆歌哭場富貴誠足多貧賤不可忘落花隨風吹各自東西飛花飛旣不息水流復無極同生不同歸能勿異顏色木生則有枝豹死則有皮悠悠岐路閒多言亦奚爲

飲酒莫盡醉盡醉無餘歡讀書莫弔古弔古多悲酸蕭艾蔽中野白露摧芳蘭鳯凰不得食鴟梟食瑯玕去去復去去采芝靑雲端

宣城客中

眼防雲霄擁勝流漂零回首渺沙鷗黃塵烏防空奔逐白飯靑芻復此畱未必嵇康能作吏何妨李廣不封侯敬亭云鳥知無恙款段惟須逐俊遊

金陵懷古

五云零落天涯陳迹蒼茫日自斜畫角巳吹邊塞曲紅藍新長內園花可憐遺老埋黃壤曾倚春風望翠華好在北山猿與鶴依然同住舊煙霞

夏日卽事

枕上初殘栢子香鳥聲簾外巳斜陽碧山過雨晴逾好綠樹無風晚自涼芳嵗背人成荏苒好詩和夢落蒼茫求羊何不來三徑門掩殘書滿石牀

題靑山白雲圖

十年失腳走京塵忘卻靑山與白雲忽見畫圖疑是夢冷花涼葉思紛紛

金陵送友

靑楊河畔杜鵑啼歸路如定不迷應到故山叢桂裏笑人騎馬聽朝雞

獨坐漫書

漢室需材訪隠淪販繒屠狗各求伸可憐風雪南山下別有當年射虎人

李坦之

姑蘇臺

吳王宴罷歌臺晚斜日淸江映防轉臺上西施醉捧心江邊東越愁嘗膽鴟夷裹屍去不還麋鹿散迹遊其間秋深明月照髙樹驚烏啼落丹楓寒功名獨羨陶朱子一葉扁舟弄雲水

弔古行

蒼梧之南湘水頭煙波逐客增離憂重瞳孤墳閟白日雙娥貞佩揺淸秋江空夜聞鬼對泣泣罷仍爲鼓瑤瑟瑟聲漸杳江聲長丹楓墮影天霜白臨江被髮招帝魂防劍欲斷東流奔東流無窮弔不返嗚呼薄俗無由淳

薩都拉【字天錫雁門人閩憲知事】

題壽監司所藏美人織錦圖

卷中織錦秦川女大姬啞啞防機杼小姬織倦何所思簾幕無人燕雙語成都花發江水春門前馬嘶車轔轔髻雲兩耳防欲墮蛾眉八字畫不伸行人一去無消息冰蠶吐絲成五色柔腸九曲細如絲萬縷春愁正如織綺窗睡起聞早鶯西樓月落金盆傾暖霞拂地海棠曉香雪潑戶棃花晴日長深院機聲動梭影穿花飛小鳯水心驚起雙鴛鴦花底不成蝴蝶夢纎纎玉手柔且和香鉤小韈裁春羅滿懷心事付流水蕩目云錦回晴波佳人自古多命薄風裏栁花隨處落豈如醜婦嫁田家生則同衾死同槨君不聞長安城中花滿枝東家蝴蝶西家飛籠中鸚鵡喚新主門裏侍兒更舊衣又不聞田家婦日掃春蠶宵織布催租縣吏夜打門荊釵布襪夾短袴我題此畫三嘆吁百年丑好俱虛無排云便欲叫閶闔爲上獻上風圖

鸚鵡曲

有以繡枕見恵枕上繡貴妃防鸚鵡髙力士侍側善其補制得體爲鸚鵡曲以答之

水晶簾垂宮漏長猩色屛風圍繡牀美人春睡苦不足夢隨飛燕遊昭陽覺來粉汗濕香臉一綫深紅枕猶淺三十六宮在眼前五色輕雲隨目轉牙牀端坐楊太眞云冠霞佩絳色裙雙成小玉各宮樣繡衣烏防髙將軍雕籠七寶掛髙樹玉案金盤防鸚鵡可憐鸚鵡解人言不說漁陽動鼙鼓乃知禽語能戲人不知人語能殺人亡家敗國污天地天生尢物天亦嗔一朝艷質化塵土可恨可憐千萬古香魂不逐馬塵飛猶托深閨繡房女想當袢袱欲繡時停鍼想象心如絲繡成時自比容貌伏枕自喜還自悲郎官有此從何得見慣梅花心似鐵偶然持贈百拙人眉毛眼睛生百色少年得此惱斷腸錦屛繡褥蘭麝香夜深酒醒換銀燭時見楊妃在耳傍張麗華陳宮井銅雀章臺煙燼冷繁華一夢人不知萬事邯鄲呂公枕

華淸曲題楊妃病齒圖

沈香亭北春晝長海棠睡起扶殘妝淸歌妙舞一時靜燕舞鶯吟空斷腸朱唇半啟橊房破胭脂紅注眞珠顆一防春酸入瓠犀雪色鮫綃濕香唾九華帳裏薫蘭煙玉肱曲枕珊瑚偏金釵半脫翠蛾斂龍髯天子空垂涎妾身日侍君王側別有閒情向誰說斷腸塞上錦防兒萬恨千愁言不得成都遙進新荔支金盤紫露甘如飴紅塵一騎不成笑病中風味心自知君不見華淸宮一齒作楚籠禍防又不見馬嵬坡一身濺血未是多漁陽一日鼙鼓動始覺開元天下痛雲臺不見漢功臣三十六牙何足用明眸皓齒今巳矣風流何處三郎李

燕姬曲

燕京女兒十六七顏如紅花眼如漆蘭香滿路馬如飛翠袖籠鞭嬌欲滴春風澹蕩揺春心錦箏銀燭髙堂深繡衾不暖錦鴛夢紫簾紅霧天沈沈芳年誰惜去如水春困著人倦梳洗夜來小雨潤天街滿院楊花飛不起

過嘉興

三山雲海防千里十幅蒲帆掛秋水吳中過客莫思家江南畫船如屋裏蘆芽短短穿碧沙船頭鯉魚吹浪花吳姬蕩槳入湖去細雨小寒生綠紗我歌水調無人續江上月涼吹紫竹春風一曲鷓鴣辭花落鶯啼滿城緑

病中

病形如痩鶴照影向淸池自有衝霄志遊魚莫見疑

送宣古泉

鐵靣小將軍旌旗照海門兵機出孫武膽气走桓溫社稷劍三尺乾坤酒一尊茫茫天壤內此意共誰論

次王禦史韻

江城連日雪騎馬欲何之老樹昏鴉集寒塘落鴈遲松窗燈下酒竹屋夜深棋寄語王公子幽棲或可期

丁夘嵗及第謝恩

禁栁靑靑白玉橋無端春色上宮袍卿云五彩中天見聖澤千年此日遭虎榜姓名書勅紙羽林冠蓋豎旌旄朝回龍尾頻回首午漏花深紫殿髙

登石頭城

登臨未惜馬蹄遙古木秋髙萬葉雕廢館尙傳陳後主新碑猶載晉南朝年深輦路埋花徑雨壞山墻出翠翹六代興亡在何處石頭依舊打寒潮

贈女道士

不見遼東丁令威舊遊城郭昔人非鏡中春老靑鸞去華表山空白鶴歸石竹淚幹斑雨在玉簫聲斷彩雲飛洞門花落無人掃獨坐蒼苔補道衣

訪掲曼碩

城中車馬多如雲載酒問字無一人碧桃花開光艷艷硯池水暖波粼粼先生楷書白晝靜家童畫紙烏絲勻落紅滿地送客去十年不見江南春

題舒眞人仙山樓觀圖

瑤花琪樹間霓旌十二朱樓接五城臺上吹簫秦弄玉云邊度曲許飛瓊光流漢殿靑鸞舞霞擁函闗紫气明方丈蓬萊俱咫尺不須東望問長生

次韻送虞先生入蜀代祀

芙蓉仙掌座中低后土宵光手可齊閣道蹴云衣有潤蜀天漏雨石無泥岐山過馬應聞鳯陳寶停舟莫信雞揚馬大邦文物盛題詩須近艸堂西

寄額森布哈仲實除侍儀通事舍人

舍人楚楚好容儀立在淸朝白玉墀紫袖窄衫花蕚繞黃金小帶荔支垂防旗拂栁春班捲宮漏穿花午仗移朝罷太平無事日芙蓉葉上好題詩

寄勾曲外史

霞佩翩翩出洞天當時彷佛見臞仙防年海上張公子今日山中葛稚川滄海塵飛丹巳熟玉堂人去榻空懸林間載酒來相覓乞寫丹經與世傳

芙蓉

斑簾十二卷輕碧秋水芙蓉隔畫防繡扇迎風霞透影錦袍弄月酒生寒湘魂翠袖畱江浦仙掌紅雲濕露盤只恐淮南霜信早絳紗籠燭夜深防

登鳯凰臺禦史大夫易釋董阿公索詩援筆應命

六朝歌舞豪華畢商女猶能唱後庭千古江山圍故國防番風雨入空城鳯凰飛去梧桐老燕子歸來楊栁靑白面書生空弔古日陪驄馬繡衣行

奎章閣觀進皇朝經世大典

文章天子大一統館閣詞臣日纂修萬丈奎光懸鳯闕九重春色滿龍樓門開金鑰蕓香動簾捲銀鉤硯影浮聖徳日長萬防暇墨花流出鳯池頭

送馬伯庸除南臺中丞【僕馳驛逺迓至上京復攺徽政以詩贈別伯庸有煙雨萬竿圖】

江南驛使路遙遙卻赴龍門望海潮桂殿且畱修月斧銀河未許度星軺隔花立馬聽更漏帶月鳴珂趁早朝秪恐淮南春水滿萬竿煙雨綠相招

送管監司之廣東元帥

持節曾臨江漢上分符又入瘴雲間花驄一日行千里金虎三珠照百蠻夜帳旌旗天接水秋營鼓角月連山九重應有平猺詔日聽將軍奏凱還

贈劉云江宗師

道人推轉阿香車童子穿雲拾翠華天上賜衣霑雨露山中詩錦織雲霞瑤壇紫气秋橫劍石室丹光夜走砂擬借茅君三白鶴乘風騎到玉皇家

寄王本中

王郎楚楚金閨彥五鳯樓前防鬭雞花外漏傳銀箭午日邊班退紫宮西吟詩月白傾盤露歸馬春紅踏錦泥應念棲遲江左客破窗燈火雨淒淒

宮詞二首

淸夜宮車出建章紫衣小隊兩三行曲防幹外銀燈過照見芙蓉葉上霜

楊栁樓心月滿牀錦屛繡褥夜生香不知門外春多少半醉移燈防海棠

申屠駉【字伯騏】

金山寺

層層紺宇裹崔嵬腳底江濤殷怒雷塔影暗揺坤軸動鐘聲晴擊海門開僧臨水府洞中出人泛仙槎海上來六鑿塵埃俱洗盡不知身在妙髙臺

歐陽伯恭

題蘇武李陵泣別圖

祈連山前箭如雨渤海海邊羝不乳同是肝腸十九年白髮君歸朝故主臣心有血一斗許亦欲隨君歸釁鼔五千健兒五千母臣若獨歸魂魄苦空將老淚寄君歸歸拜茂陵墳上土

於介翁

感古引

孔明梁父吟深不滿於齊相烏乎天若祚漢孔明不死天下事未可知吾於此重不滿焉

建安天下如潰一榻之外非吾家黃屋飄颻定何許龍爲魚兮鼠爲虎老瞞詐力敢欺天朶頤漢鼎方垂涎紫髯將軍一攘臂控荊引越三千里慷慨山東大耳兒南飛烏鵲棲無枝艸廬一語君臣契目中久矣無吳魏堂堂大義凜不磨靈闗劍閣爭嵯峨昨晚西南一星落六尺之孤竟誰托渭水旌旗歸故都江上空存八陣圖抱膝長歌出師表古栢蒼蒼爲誰老

達徳越士【字仲達】

雨華臺

漠漠平蕪碧蕭蕭亂葉紅褰衣上危石欹防立西風日月奔馳外江山感慨中他鄕對零落那放酒杯空

送欽上人遊錢塘

淮南來往熟惟我最相知年少堅持律心空不廢詩春泉閒聽處野寺獨歸時遙想猿啼夜懸燈話所思

吳全節【字成季號閒閒宗師特進】

六月六日早朝寄山中諸友

五年四覩六龍飛又領羣仙覲紫微金殿煙霞浮黼扆玉階日月麗旌旗羣臣奉璽勤三讓國母臨朝重萬防遙食蟠桃知防次客星還照釣魚磯

送原功大監南歸

漸覺文星闕下稀奎章兩見送行詩渭城朝雨歌三疊湘水秋風賦九疑國典防金藏鳯闕詞臣步玉卽龍墀席前時有蒼生問可向江南久別離

送虞伯生使蜀

送別應思舊所經秦川花栁短長亭三峯髙拊仙人掌萬里先占使者星錦水東流江月白潼闗西去蜀山靑當年不盡登臨意待爾重鐫劍閣銘

獲玉印

三茅山道童遇白兔入穴掘之得一玉印乃九老仙都君印宋宣和時物也

瑤瑛篆刻鎭華陽猶帶宣和雨露香玉有靈開地藏金童無意得天章九重臺上增春色萬里書中耿夜光喜遇明時薦神瑞三君珍重防宏綱

薛元羲【字元卿】

送文郎中使交趾

天子龍飛統萬邦玉符封檢下殊方逺人盡是雕題獠奉使惟應粉署郎翡翠飛時銅柱濕鷓鴣啼處石門荒炎風苦雨煩珍重蔞葉檳榔取次嘗

題劉京叔歸潛堂

獨搆茅堂養道眞滿前俗事罷紛紜磻溪夜釣波心月汾曲春耕隴上雲長笑熊羆勞應夢肯教猿鶴怨移文近來傳得安心法萬壑松風枕上聞

張雨【字伯雨號貞居】

碧筒飲

采緑誰持作羽觴使君亭上晚尊涼玉莖沁露心微苦翠蓋擎云手亦香飲水藏蓮葉小吸川鯨恨藕絲長傾壺悞展琳瑯袖笑絕耶溪窈窕娘

上京賜宴王眉叟有詩次韻

從事何緣過艸堂行都遣使玉壺方逺勞使者紅塵騎爛煮仙家白石羊中聖敢辭千日醉承恩獨許四明狂金莖賸有三淸露潤及葵心向太陽

天師素華閣

仙家樓觀風塵表更築淩空月榭髙虛白豈知存夜气太淸還許隔秋毫溪光澹澹冰塡壑松響離離雪舞濤此去銀橋通咫尺神山直下有靈鼇

元音卷七

欽定四庫全書

元音卷八

陳旅【字眾仲莆田人】

述懷三首

雨過中夜涼殘月在林麓有懷不能寐起步松徑曲百川日東注何以洗流俗長河在天上手短不可掬君子貴聞道道在天地中天道不能言聖言宣帝衷六經本易簡小智紛研窮我愛陶元亮有如諸葛公讀書不甚觧乃欲大義通世儒不知此白首箋魚虫一旦臨大事倉皇竟無功

漢法賈人賤衣服禁繡綺當時販繒輩赤韍亦累累項羽圍滎陽漢帝脫九死云何戶牖公持此以爲市平世多人才倉卒誰可倚我思魯仲連仲連天下士

郭孝子詩

金臺有孝子郭氏名壽瑛壽瑛執親喪晝夜聞哭聲負土起崇塜栽松翳扃瘦骨寒嶽立苦淚春河傾視容日梅梅一朝廢雙睛復扶大母柩行出蕪城願言畢序葬身瘵心則寕里人問孝子過毀聖所懲孝子哭且答我非敢傷生有淚不哭親惡乎用吾情親死我目在徒能視無形黃泉相見日無用此目明吾聞壽瑛語悲愴不自勝昔人曽有言五色令目盲長年悅芬華眉斧戕心精視此郭孝子媿色能無頳而我嗜讀書昏花散秋燈思親不能哭涕泗空塡膺

爲趙敬叔賦漢海獸蒲桃鏡蓋鄭夾漈家故物也

尙方老冶收精銅金膏玉髄開朣朧未央曉月低靑桐六宮秋井生芙蓉當塗妖鬼負神器銅人登車數行淚空奩偶落長安市來與人間照珠翠凝陰空祭江心龍海雨夜入閩王宮一朝愁殺漈上翁破屋日夜穿晴虹西苑野露堪作酒中有騊駼活欲走趙侯得之莫失手龍女蛟童俟之久【此鏡得於夾漈之孫鄭子經】

題白玉蟾贈劉丹晨暑月詩後

玉蟾先生列仙儒夙昔夢見冰雪如丹晨不比劉師復彌明本觧人間書紫淸午榻松陰冷俯視塵寰眞火井銀河夜靜淡明月水風吹落云影云盤屈龍虎章百神守之不敢將

南山

江左羣山囿仙丘倚太霞上淸分亢爽南國抱谽谺臺觀黃瓊宅林巒赤斧家天池開寶鑑日井射金沙桂霣秋巖粟桃烘曉岸葩泉香通羙竹雲液潄靈芽俯澗松偏潤緣崖逕自斜幽亭宜水繞晴閣受嵐遮神舄丹扃祕關紫气賒石橋畱月色銀浦渺星華願觧延陵劍終乘博望槎臨風一邂逅食我棗如

袁克中求母得之泉州

母子忽相見暌離已廿年此時歌大隧昔日賦寒泉嵗晚安仁養平生絡秀賢淸朝崇孝治得就使車還

艾氏心逺樓

聞子臨川上髙樓萬里並興來時獨立心與日俱行野夕歸鴻小溪晴落水明登臨何日共作賦寫平生

題羅稚川畫卷

雨气通林壑江光動野航道人巖下去艸屋樹邊涼斷岸入秋水逺山畱夕陽登臨莫作賦防子未還鄕

送張眞人代祀武當龍虎兩山

桂館祠官持羽節名山兩地躡丹梯共誇曼倩來金馬大勝王褒祀碧雞杵磵暝痕消雨石杼巖秋影動星溪蕙肴椒醑登瑤席定有神光起畤畦

遊福州沖虛觀用壁間韻

力士持兵守絳宮吹笙人去鬥壇空白楡城闕秋云上紅樹樓臺夕照中鴻寶昔疑丹穴謬泉今悟玉池通他年不跨芝田鶴曾向沖虛學馭風

送張禦史之南臺

關中鳴道張夫子今見聞孫玉雪標白簡秋霜淸瘴海繡衣春日拂雲霄何人江浦歌桃葉有客都門折栁條我欲買舟尋太白鳯臺涼吹晚蕭蕭

林外詩爲夏生作

幽人遁世入林間林外髙風況可攀仲禦偶然遊洛水黃公豈必在商山春深溪雨流花出日暮松云載鶴還落拓塵中嗟我老歸歟無地可投閒

懷慶王節婦

良人飄泊渺煙鴻竹寒沾雨淚紅檜楫不遊淇水上栢舟仍見衛風中文屈曲秋機斷鸞影低回曉鏡空贏得名公冩桓表千年光焰吐晴虹

壽虞先生【先生生時其外祖夢衡山道士】

衡山道士駐飛車千載儒宗出相家月下華星垂五色人間珠樹吐三花芝田養鶴春凝乳茝石聽鶯曉賜霞朝退日長賔客醉翠房文火伏丹砂

送聶韞夫同知平江州

玉堂親見擢髙科翦翦宮花染賜羅驄馬總穿燕市柳髙帆仍對洞庭波董生學問傳三防屈子文章擅九歌澤國政成應趣召殺靑未覺得人多

爲張壺洲賦壺洲

握日臺髙雨气收扶桑涼影動瀛洲珠林錯落三華露寶稼離羅五色秋鄰曲夜機鮫有室空中煙市蜃爲樓頗聞云錦張髙士曾與壺公汗漫遊

院中聞大駕先還再和伯修韻

甘泉宴罷鴈聲寒桂樹吹香出寶闌翠輦遙臨秋海闊霓旌髙拂曙星殘氊城家拜銀麕賜棘院人爭繡虎看堪笑子云能作賦獨騎羸馬后奚官

送毛眞人南還

眞人不似壺丘子老去都忘杜徳機左乙象文令虎守上方鳧舄背人飛巖扉暖翠侵緗帙江渚晴霞上羽衣遊子故園春似海客窗長日聽催歸

送王致道代祀北嶽北海濟瀆南鎭

皇帝齋明守鎭圭祠官奉節出金閨北尋海瀆瞻恆嶽南渉江淮上防稽山下靈風吹桂櫂云邊仙樹拂丹梯王褒空有甘泉頌投老還鄕祀碧雞

壽吳宗師【晚號看云道人】

九朝冠佩泰階平國有儒仙作上卿碧海宵晴迎日出黃庭春暖看云生竹間自洗金鵝蕊花外長畱翠鳯旌莫學華陽貞白老乞身神武聽吹笙

與陳敬初同舟北遊題餞行捲後

我愛天臺陳敬初少日辭家卽逺圖上書可儗賈生策入關便棄終軍繻八月官河秋水大三江親捨暮云孤名成歸去歲未晚卜鄰有約依東吳

題木齋捲

昔年種樹不勝巢老幹今如屋脊髙屢許狙公分橡栗時呼木客醉松醪衣巾白日沾蒼雪枕簟西風夢海濤歲晚淹畱吾倦矣借君叢桂續離騒

元宵懷錢唐

武帝親祠太乙神流光洶旭動星辰竹宮典禮猶存漢軹道山河已易秦香徑至今啼木客露盤無復泣金人紅燈防防東風裏猶是元宵一度春

和康庸田魯瞻公言懷韻

震澤三江入堰瀦今年春雨又生魚漢廷數有寛租詔魯史元無告糴書溝洫已非神禹迹東南空引白公渠袖中夙有匡衡防也儗金門候屬車

江城卽事

江城十日九風騎馬出門行紫苔春艸綠時猶作客雲山多處忽登臺靑靑野竹題詩去小小吳姬喚酒來漠漠車乘早發城東昨夜杏花開

送董尊師

羽衣使者靑旄節玉案函封紫水泥朝佩定從花外散天香只向袖中攜暫憐方朔辭金馬終勝王褒祀碧雞龍虎壇邊銀渚近歸槎還傍露盤低

送宜黃劉縣尹

寶劍妝成卽逺遊郎心何似妾心憂茜裙香濕芙蓉雨翠袖涼生薜荔秋江北長愁寧殢酒周南多病莫登樓海門潮落江瑤美能把千金買越舟

送李彥方閩憲副使

海邦赤子窮無告詔遣儒臣著繡衣天祿閣中書灝灝越王山下馬騑騑魚風滿港榕陰合燕雨侵簾荔子肥一道澄淸俄頃事使星還向紫垣飛

送李盤中眞人代祀江南三名山

弱水回風不受帆三山只在大江南使槎眞帶秋星濕仙掌遙分夕露甘瑄玉禮神通景气寶香隨地結晴嵐泰壇建論昭靈貺老我猶能效史談

送趙子期使交趾

曉日承恩紫殿深都門祖道馬駸駸上書不奏唐蒙策歸槖寧將陸賈金露入珠盤鮫室白苔生銅柱象崖陰爲君臨水歌黃鵠天北天南萬里心

題班婕妤題扇圖

層城柘館重徘徊坐見瑤階長綠苔紈扇秋來定無用君王方築避風臺

題羅節婦傳後【羅氏夫貶海上有彊之爲妻者遂自經】

歲晚良人去未歸堂前有客著新衣此身只爲韓憑死化作鴛鴦海上飛

趙吳興墨蘭

江南三月多芳艸綠葉連娟暎紫莖憶昔艤舟苕霅上一汀香雨入琴淸

趙氏人馬圖

蒲桃宮前白面馬春日賜與近臣歸主人愛馬不換妾更與小奴裁綠衣

白畫眉圖

隋家宮妓掃長蛾消盡波斯百斛螺化作雪禽春樹頂逺山無數柰愁何

風竹圖

湘江風捲白頭波北渚云深帝子過欲采瓊芳渡江去翠衫輕薄曉寒多

題水仙花

莫信陳王賦洛神淩波那得更生塵水香月影空淸處畱得當年觧佩人

賦凝春小隱

一窗花气襲人衣窗底芳塵暖不飛坐久硯池生石雨海棠枝上雪都稀

題虞先生詞後

憶昔奎章學士家夜吹瓊琯泛春霞先生歸臥江南雨誰爲掀簾看杏花

傳若金【字與礪新諭人】

經采石

未明發蕪湖終飯次采石大江天同瀉巨浪山與敵松寒蒼虯姿崖古老鐵色其傍有仙冢云是李太白生爲長庚精沒爲大塊迹因思開元中出入防帝澤禦羮白瑤杯宮研靑玉滴恩榮日深重意气何赫奕酣歌太華小豪飲渤澥窄頗聞宮中怒遂有天上謫殷亂微子行楚昏屈原斥嗟哉唐家帝同姓逝安適何年爲玆遊千載但故迹騎鯨信縹緲捉月詎昏惑得非厭塵羇無乃達寄客翻然委之去富貴何足惜杜陵平生友夢寐頻見憶白骨焉所求靑山亦岑寂相去嗟已逺令人心悲塞舉杯欲酹之帆去招不得

淸露軒

秋气集太虛夕光漙髙樹時聞陰液墜暗識商飈度旎旎星動林英英月霏霧涼扃息塵想幽琴寄晤寂歷松上聲逍遙丘中趣鈞天澹斜景銀河曖防素古調今所希大音誰能諭仙人飲沆瀣壽僉金石固千嵗不可期空歌徒延慕

雜詩二首

植蘭彌九畹種菊被三徑幽芳固殊姿馨香良可並褰蘭以爲美飡菊以資命睠言理蕪穢恆使枝葉淨蕪穢苦易侵枝葉苦不盛豈無桃與李貴此諧野性

窮巷有畸人夙夜勤古道獘衣適至骭疏食恆不飽歌聲若金石顏色終歲好豈無當世念所趨惡佻巧美玉不足珍懷義以爲寶

仇工部古松歌

蒼松在山自奇古灌木翳之人不驚忽然圖向堂上壁滿座嘆息長風生交柯崛走森晝晦其下將疑鬼神防霧雨寒霏虎豹毛雷霆怒拆蛟龍背乃知巨筆老且神力斡造化雄千鈞皇天不天棟梁具后土潛回霜雪春爾松已爲人愛惜見爾爲爾生顏色山中豈無材木倚絕壁未逢匠石嗟何益

方積混沌石行

混沌以來不可數萬八千歲生盤古氤氳乃在捲石間光怪潛通落星渚來從魚復人盡訝坐念武侯心獨苦八陣圖成泣鬼神三江石轉凋寒暑蒼波噴浸圓且堅雞子結形生理全久當化鳥非爲怪大未成羊亦欲仙玉精隱月相照射金液流霞紛繞纒輕淸已判中黃外元气猶含太素前英雄事往惟存石天衡地軸今徒識江上常疑霧雨寒座中歘近風雷擊摩挲眞如見溟涬位置豈肯同沙礫長路相將拂劍隨天陰勿使精靈得

四月十八日壽陳都事四十韻

種徳由來逺流芳信有苗名門多令器夫子最髙標地迥瞻嵩嶽天淸見斗杓聲名從結髮問學自垂髫江漢棲遲久林亭興致饒紫蘭依月露蒼竹倚風飈畫艇移書放秋燈把劍挑微名寧屑屑髙志獨囂囂五气乘昌運羣英集聖朝武功收赫怒文治付宣昭歷數初過禹聰明已贊堯求賢當晏食夢帝起中宵石室仍髙隱金臺歘見招賜書懸日月乘傳出雲霄議論紆三顧榮名動百僚入宮催防璽趨府聽鳴鑣郊杜陳周禮神人恊舜韶出關春衣繡分陜夜乘軺獬觸心彌壯豺吞膽共銷封章猶懇切歸思遽飄颻衮職江湖隔鋒車道路遙凝旒思穆穆行李發蕭蕭典祀尊原廟承釐洽大寥步依文石進香近黼裳飄白日明驄馬淸霜急皂雕帝裾遮道引諫艸避人燒佐省持三尺繩民究八條兵曺丰暇豫郎位益崇超所向才華冠何曾意气驕臺評推妙畫士望慰深翹引防連茅茹芬芳雜桂椒銀章看且佩金鼎竟須調小艸方慚出浮萍久恨漂文章殊豹隱篆刻近虫雕徐穉矜懸榻蘇秦惜獘貂敢期充砥礪猶幸致芻蕘黃鵠追髙舉靑松托後凋火行占孟月星聚識生朝壽酒開雲液仙音出鳯簫祗應成逺業未可慕松喬

蘇授經進講明仁殿賜宴有作次韻

聖明思善述耆舊倚交修虎豹開閶闔山龍照冕旒日臨丹扆動云拂翠華流獻納稽前古都兪協大猷幾筵花气合圖史竹光浮當寧經綸逺尊賢禮數優內廚深出饌西苑近回舟禁臠由來貴溪毛庶可羞遙勤三顧問各奉萬年酬牢落南州客相望柰九秋

七夕

耿耿玉京夜迢迢銀漢流影斜烏鵲樹光隱鳯凰樓云錦虛張月星房冷閉秋遙憐天帝子辛苦防牽牛

中秋有感二首

日夜瞻鑾駕生靈系聖躬都門一騎至血淚萬行紅桂月虛秋殿梧云冷暮宮孤臣重北望掩袖立西風翠華遊幸地悵望感淸塵灑竹啼宮女持弓泣野臣金盤殘月露玉座倚星辰獨有龍鸞气長令艸木春

桃源圖

聞說避秦地花開忘歲年偶逢漁父問長使世人傳丘壑渾疑幻林廬或近仙至今圖畫裏惆悵武陵船

憑髙

世祖初開業安南早貢琛國蟠蝸角小地接犬牙深使節猶頻入蠻兵莫見侵數州須拯卹萬感寄登臨

韓淮陰廟

淮陰千古英雄恨楚樹荒荒夕照殘水夾廢城春艸合云昏遺廟野花寒封齊安用眞王印興漢空遺大將壇髙帝旌旗俱寂寞斷碑零落後人看

秋興五首

天上旌旗捲暮寒人間鼔角送悲酸瑤池落日回靑鳥月殿浮雲掩素鸞楊柳漸稀風瑟瑟芙蓉已老露漙漙砧聲苦近南鄰客寥落羇懷彊自寛

落木蕭蕭滿帝畿虫處處趣寒機客星入斗秋深見神女行雲日晏歸復喜諸公扶社稷只憐弱弟奉庭闈短章諷罷頻回首目送江南鴻鴈飛

梧桐樹晚細含煙閶闔門深總映天龍去鼎湖云漠漠鶴鳴華表月娟娟東都日望金輿發南徼猶驚羽檄傳只在忠良勤夙夜五陵佳气故依然

白日遙看錦繡懸重重樓閣隱靑煙化城或在諸天外方丈長疑積水邊每說神僧飛杖錫更聞童女上樓船西風日暮何蕭瑟一度登髙一惘然

獘裘已畏早寒侵歲月秪驚久客心莫倚長卿能作賦始知季子故多金天門守虎星辰冷雲气從龍霧雨深直北關山時極目背人聊復短長吟

崇天門朝賀

輦路塵淸列羽林侍臣星向肅森森風含鳯吹靑闊日射龍旗紫極深兩廡佩趨臨水玉九門詔出映泥金從來湯武須傳業更在伊周老盡心

送唐子華赴嘉興

聞君秋思滿南湖行李今晨發帝都幙府初乘從事馬江城還憶步兵鱸樹浮白日山侵越潮蹴靑天海入吳閒暇憑髙動詩興須成一醉掃新圖

和危山臞寄弟二首

畫防連云甲第髙內官如雨送春醪貢金半鑄分封印賜錦多裁侍宴袍自古聖明非獨治只今才武系相遭文章且共安微命廊廟由來錄舊勞

故園兄弟總相思久客懷歸屢失期司馬卻慙題柱早東方翻恨上書遲都門栁暗愁中見鄕國花繁別後知昨日南橋放春水望云回首獨多時

題書船入蜀圖送防州教黃尙質

楚客之官泛蜀船畫圖盈尺見山川九江樹色瀟湘外三峽猿聲灔澦前方譯漸通巴俗語國書新絕漢人傳豈無好事能攜酒問字時時集講筵

歸舟阻風

洞庭十日風勢虓沙頭客舟如系匏沅湘九道白波立衡霍千峯雲霧交神蛟欲蟄無定窟黃鵠將歸愁故巢咫尺城樓不得上何由一望楚江郊

王氏相師山莊

相師之山云杳防千崖萬壑倚空靑上方雷雨藏天井南極風煙落洞庭溪客去迷花藹藹野人居愛竹泠泠何時遂買登山屐乘興還來扣石扃

書南寧驛

歲晚驅馳憶帝京北風回首重關情中天日月回金闕南極星辰繞玉衡父老尙煩司馬檄蠻夷須用伏波兵也知文徳能柔逺傳道新恩欲罷徵

髙明樓

江上孤城暎水回市中曾搆出塵開衡廬樹入靑天盡章貢波翻白日來每愛陳登門有客最傳王粲賦多才闌干百尺應能借乘興誰同月下杯

題天使館

元統三年頒正朔詔書還到極南開使旌入館靑雲動仙蓋臨江白日回諭蜀豈勞司馬檄朝周終見越裳來還家耆舊應相問文化如今徧九垓

卻侍姬

夜宿安南天使館主人供帳爛相輝寶香燼起風過席銀燭花偏月照幃王母謾勞靑鳥至文簫先放防鸞歸書生自是心如鐵莫遣行雲亂濕衣

登樓

樓上秋風吹畫屏樓前秋思滿都亭金河水去涓涓碧瓊島云來冉冉靑近見蕭何成第宅舊聞汲黯在朝廷明時進用多英傑迂腐深慙守一經

題張齊公祠

將軍結髮事先朝百戰山河血未銷總說霽云多慷慨兼聞去病最嫖姚煙塵劍防迷秋峒風雨旌旗落暮潮自古英雄須廟食精靈何待楚詞招

過故妻墓

湘臯煙艸綠紛紛灑淚東風憶細君每恨姮娥工入月虛疑神女觧爲云花陰午坐閒金剪竹裏春愁泠翠裙畱得舊時殘錦在傷心不忍讀回文

汴梁

汴上荒城繞故宮山頭危石墮秋風夷門市起聞嘶馬梁苑樵歸見斷鴻鬭艸尙餘殘後碧進花無復盛時紅欲登髙處腸先斷滿目閒愁賦未工

洞庭連天樓

崔嵬古廟壓危沙縹緲飛樓入斷霞南極千峯迷楚越西江眾水混渝巴鮫人夜出風低艸龍女春還雨濕花北倚闌干望京國故人何處認星槎

鳯凰臺

太白題詩鳯遊處古臺蕭索換流年風流偶出齊梁后文藻猶含晉宋前淮水夜明滄海月石城春暗秣陵煙古來宮殿俱無迹風雨憑闌思黯然

寄鄂季弟防霖並寄仲弟次舟

吾親霜鬢日紛紛爲客艱難不使聞養老只須常善飯生兒何必總能文書同洛下思黃耳心似河陽見白雲季弟還家報兄好歸期猶恐過春分

送姚子微

雙闕除書上玉階三湘回櫂拂冰崖天垂銅柱南低海地入金陵北近淮江國鴈來秋肅肅驛樓雞動曉喈喈大家定有東徵賦鮭菜隨船慰老懷

送杜徳常西臺禦史

禦史才華舊省郎翩翩雲路起鵷行天回紫閣明奎壁地切烏臺動雪霜分陜定存周禮樂過秦猶有漢文章欲因巡郡還搜訪別酒臨風意獨長

登嶽

萬壑千峯次第開祝融最上气崔嵬九江水盡荊揚去百粵山連翼軫來入樹恐侵帝宅牽蘿思上赤靈臺明年更擬尋春興應及瀟湘鴈北回

送趙仲禮禦史

文章禦史久爲郎南赴金陵道路長百粵雲山連楚大六朝煙樹入隋荒淸秋按部行驄馬落日登臺詠鳯皇新喜諸公振風采早聞當道去豺狼

送盧茂實之廣東憲幙

仙城近接眾山回憲府遙臨百粵開海上喜通持節使幙中兼得濟時材鮫宮織罷魚龍出蜑戶珠還蚌蛤來預想到官多暇日淸詩題徧嶺頭梅

和余太守對雪見懷

江雪寒連驛樹遙鶴裘淸坐聽蕭蕭中天月避光芒合南國云含瘴癘消因憶石田春種玉乍疑銀漢夕通橋使君辛苦迎驄馬也念幽居寄闃寥

嶽陽中秋値安南貢使因懷舊遊

洞庭秋气滿龍堆爲客偏驚節敍催鐵笛乍聞云外響瓊樓應傍月中開越裳重譯三年至溟海浮槎八月來忽憶舊遊今萬里天涯長見鴈飛回

壽王左丞

南極諸星暎赤霄東風二月滿靑條焚香鳯閣春開宴鳴玉龍墀午散朝但使經綸齊稷契不勞服食慕松喬日長自度升平曲閒聽雲間合九韶

栁貫【字道傳東陽人江西提學】

度居庸關

居庸朔方塞始入兩崖張行行轉石角細路縈澗岡層壑倒天影半林漏晨光﨑嵚裏四十所歷萬羊腸千轅絡前後兩軌通中央谷開稍夷曠在險獲康莊豈惟遂生聚列防參雁行激流或機磑架廣亦僧坊我生山水窟愛此不能忘是日新雨已浮嵐亂沾裳水聲與石鬭風飄韻淸商局轡不知髙浮雲翼超驤考牒曩有聞經途今始詳緬維古塞北入州猶漢疆控扼識形勢防同知樂康屬玆景運開六服連綏荒兩京備巡幸離宮岌相望守嶽將考制如祠匪求祥式瞻龍徳中足徵王業昌請繼王防圖勿賡祈招章

李老谷聞子規

老杜聞子規近在東西川猶云感時物收淚寫幽悁今我行塞徼子規相後先時夏云景晦鳥呼搖空煙響入樹窅窅啼垂血濺濺想知歧路難不卹軀命全千聲復萬聲喚我歸言遄茍非木石心豈免腸內煎江南叢薄間有花名杜鵑開時是鳥至相戒治春田不歸如江水負此今五年風土孰云異物情要有遷寄巢勿浪出祝爾還自憐嚴程趣行邁且復揮吾鞭

和袁集賢上都雜詩十首

出塞行瞻日趨朝喜近天離宮開苑囿馳道絕風煙瑤水巡非逺峒山歷更綿甘泉多法從獻賦憶當年雨水漸衣黒雲沙際目黃煙開才黯慘日出巳蒼涼徇俗髙檐帽淸心小篆香端居萬里念蕙艸惜微芳昔建寰中業初開徼外山雉城平兀兀沙水淨灣灣朱夏宸遊正淸秋武衛閒叨陪文學乘空愧髩毛斑謠俗隨方異溝途隔捨迷醺人惟馬湩勸客有駞蹄殿角孤花靚城隅雜樹低天涯中夜舞如意昔曽攜天潢猶白白雲幙故靑靑積潦摧車軸髙風墮箭翎宮塗丹赭堊殿戶紫金釘女樂蓬萊祕哀簫動杳防幄殿層雲障轅門積雪峯奇鷹皆戴角禦馬盡飛龍瀚海將臨幸云亭望陟封靑丘大羽獵有事待冬曹務惟章句官規自法程齋扉侵雨潤宴幾得風淸歷歷三刀夢行行萬里城明年遂耕隱深仗酒爲名經遊還絕塞際遇復淸朝大暑無防綌輕寒已禦貂盤空齏屢薦觴至酒頻澆貧病諳爲客何慚帶減腰公子靑絲轡王孫綠幰車宴酣風小定舞破日西斜手擲宮中果神行海上查築郿無自厚儉徳不期奢水艸方方善弓弧戶戶便合圍連婦女從戍到曾雪毳千家帳冰瓢百眼泉浚稽山更北長望斗光懸

觀錫喇鄂爾多禦宴回

毳幙承空柱繡楣防繩亙地掣文霓辰旗忽動祠光下甲帳徐開殿影齊芍藥名花圍簇坐蒲萄法酒拆封泥禦前賜酺千官醉忽覺中天雨露低

八月二日大駕北巡將校獵於賽音布拉克詔免漢官扈從南旋有期喜而成詠

天子龍飛啟聖時乾坤開辟再淸夷幸從在鎬承周宴重喜臨邊舉漢儀禦宿常時嚴虎衛吉行惟日望鸞旗詔恩許免陪驂乘卻愧長楊賦未奇

次韻元日預宴大安閣下

金殿開扉日映樞翠帷香霧動流蘇玉壺修幹雙龍捧寶座重裀瑞鵲敷春色入杯初防灩雪光浮棟尙糢糊天元啟運三陽正需宴欣承湛露濡

過長城

道徳藩墉億萬年長城謾與朔云連秦人骨肉皆爲土漢地封疆已罷邊飲馬窟深泉動脈牧羝沙暖艸生煙神京近在溟北九域開荒際幅員

還次桓州

塞雨初漧艸未霜穹廬秋色滿沙場割鮮爼上薦黃鼠獻獲腰間懸白狼別部烏桓知防族他山稽落是何方長云西北天如水想見旌旗瀚海光

題齋壁

牧馬新來秣地椒街頭挏酒玉傾瓢羲和白日經天近敕勒陰山度幙遙雨過忽然思禦裌風淸聊復快淩歊他年續作灤陽夢萬里排云遡泬寥

送臨川謝有源赴閩醫提領

一路靑山茘子叢華山西望粵臺東家風蘭玉庭階上官事參苓藥籠中鷁首去乘潮浪白蠣房催薦酒醅紅福州自是炎蒸少臘雪飛花落半空

鄂掄圖【字克莊淮西僉憲】

題西湖亭子寄徐復初檢校

芙蓉花開一萬頃錢唐最好是湖邊曉風得酒更畱月春水到門還放船笙引鳯凰天上曲賦裁鸚鵡座中賢令人卻憶徐公子深閣焚香日晏眠

劉聞【字文廷安成人國子助教】

賦得石鐘二首送宋顯夫僉事之山南

云蒼崕深月出湖水動旅思方然噌吰發空洞悠悠湘靈感殷殷鈞天夢人在九江船餘音逺相送蒼茫楚澤秋巖谷隱宮徴魚龍守軒轅鳥識追蠡酒醒江南客月在船窗裏佳期不可尋相思滿湖水

元音卷八

欽定四庫全書

元音卷九

張翥【字仲舉號蛻庵晉寧人翰林承防】

送黃中玉之慶元市舶

昔我遊四明壯觀溟海波褰裳寶山頂曙色寒嵯峨日輪鎔生金湧岀萬丈渦雲气忽破碎朱光相蕩摩決眥蓬萊宮攜手扶桑柯羣仙迎我笑佩羽紛傞傞風歘驚潮騰擲鱷與鼉浮查徑可擥從此超天河精神洞百靈上下煩防訶歸來已十載遠夢時一過君家賢父兄儒術傳世科薄言捧省檄舶署聊婆娑是邦控島夷走集聚商舸珠香雜犀象稅入何其多權衡較低昻心計寧有訛資閱須歷試壯圖詎蹉跎維君官事隙爲訪巖之阿懸應仙者徒往往嘯且歌遐徵渺不見空響遙相和因聲兩黃鵠持我紫玉珂豈無滄洲興柰此塵刼何

題陳孝子傳後

昌化陳南仲防失其生母王氏尋之六年後得之永丰縣禮賢鎭之施氏永康胡石塘先生作傳

百丈山前妾辭主禮賢鎭中子逄母三十年餘一日同白髮相看淚如雨阿防去時未斷乳兒壯得知心獨若淸湖老嫗天所畱逆旅主人神使語歸來桑竹溪之滸婦前持觴孫起舞雙生祥表秋圃豈待旌書動官府吳人買妾紛莫數歲滿母歸遺子女巷南巷北不相覓況復山川兩修阻嗚呼千秋復萬古孝子之名昭寰宇世上滔滔忘母人不愧唐昌一杯土

螢苑曲

楊花吹春一千里獸艦如雲錦帆起咸洛山河眞帝都君王自愛揚州死軍裝小隊皆羙人畫龍韀汗金麒麟香風搖蕩夜遊處二十四橋珠翠塵騎行不用燒紅燭萬防飛螢炫川谷金釵歌度苑中來寶帳香迷樓上宿醉魂貪作花月荒肯信劍防生宮墻斕斑交合洗秋露尙疑怨血凝晶光至今落日行人路鬼火狐鳴隔煙樹腐艸無情亦有情年年爲照雷塘墓

王貞婦

靑楓嶺頭石色赤嶺下江千丈黑數行血字尙斕斑雨蕩霜磨消不得當時一死眞勇烈身入波濤魂入石至今苔蘚不敢生上與日月爭光晶千秋萬古化爲碧海風吹斷山云腥可憐薄命良家女千金之軀棄如土姦臣誤國合萬死天獨胡爲妾遭虜古來喪亂何代無誰肯將身事他主兵塵澒洞迷天臺骨肉散盡隨飛埃楓林景黒寒燐墮精靈日暮空歸來堂堂大節有如此正當廟食依崔嵬君看江之畔石上血當與湘江之竹淚痕俱不防

重賦明山歌送胥式有儀還武昌【山式從其師曾堅子白讀書處】

盱母城南隱居者一生耕鑿盱南野何年移入明山來築樓山顚云在下環山小塢三十六中有淸池防桑竹日髙塢口煙霧消稍見行人出深谷池頭古井穿石空絕底暗與江流通井中鯉魚長尺半人不敢取疑蛟龍隱居何人曾子白誰其從者胥生式先生喜與山爲徒意不在仙在樓居胥也來讀山中書溪翁野老時時一相過有筐盛蕨兮有酒盛壺興酣題詩滿靑壁墨痕入石靑糢糊華蓋浮丘石門麻姑鄰峯近壑可遊衍中山之樂足以遄吾軀生今掉頭不肯住京塵茫茫歲云莫豈知卬亦愛山人未辦山貲得歸去曾先生防時把袂明山行灑掃樓上聽松聲黃精飽啖一千日飛上丹梯朝玉京

息齋竹石古木爲防稽韓季博士題【上有歐陽原功承防題】

老竹葉稀多禿枝新竹碧潤含幽姿籜中龍子振春蟄突出雷雨頭參差傍蹲怪石石罅裂裂處恍惚疑龍穴山中有樹皆十圍活榦撐靑死槎折霜皮食盡幹蘚文半頂斬立雙椏分最後一株身出羣垂枝倒走陰崖云李侯標致不可得小字親題別塗黑縱橫不在摩詰下蕭爽直與洋州敵玉堂學士欣見之濃墨大書眞崛奇森然一片鐵石筆妙甚七字瓊瑰詞此詩此畫今兩絕把玩微風動毛髮只應眞宰泣雕鎪一夜山窗冷秋月

伍牧【宋將尹玉援常州戰死於此】

苦戰勤王事精魂泣鬼雄壞城兵气黑遺鏃血花紅故老談亡國明時錄死忠長吟一搔首落日鳥呼風

題汪會語村隱居

聞道荊村僻幽居趣自成桑中豚穽晚芹外燕泥晴苔石畱僧坐山尊遲客傾憑軒久不到望得白雲生

題楊太史山居圖

湖上山居好奎題壓翠微煙霞攺舊色林壑發淸暉松晚看書罷荷涼坐釣歸圖中有眞趣須此桂朝衣

陪東泉學士泛湖

山靄忽空無春暉正滿湖船頭載家樂花裏駐行廚樂任喧呼動歸從酩酊扶使君畱客意更爲倒金壺

送成禮部誼叔察訪守令河南山東

歷數開千載明良防一時朝廷嚴守令宵旰爲黔黎南服方多故東州復阻饑郎官應簡拔使者出詢諮此命於今重如君眾論推直承亷察往肯作畏難辭靈雨隨華轂流風度防旗艸兼驄一色栁與轡同絲梁宋分淮甸靑齊並海涯政苛嗟虎猛民散念鴻離罷耎寧勝任姦貪只自私中牟因雉見單父得魚知或有隳其職誰能愼所司張從急緩朗鑑各妍媸治道誠先務皇心實在玆俱爲良吏選足慰遠人思空闊靑雲步孤髙玉樹姿暫傾冠蓋餞行赴簡書期事業懸鐘鼎光華映羽儀歸來前席問請入史臣詞

送彭大年眞人祀東海東嶽東鎭

國典崇常杞名山仰岱宗聖皇欽所遣使者肅惟恭禮自唐虞秩神知造化鐘天門開嶫日觀上巃嵸零雨行淸道浮雲起蕩胸宿齋分鶴帳朝享發鯨鐘吹溢安歌進靈來衛仗從禦香分晻靄佩玉響瑽瑢美薦懷椒糈精誠奠璧琮東流瞻鉅海列鎭到諸峯瀛島遙相望仙人或此逢嶽祗調虎豹水怪帖魚龍星墜祠光白煙涵瑞气濃振衣臨濬壑飛蓋拂長松庶物消余沴洪河復故蹤年祥報齊魯地寶出雷澭嘉澤羣方洽明時百職供回車宜訪問弭節可從容世祚祈千億功贊九重禁庭歸福處有待頌東封

上淸薛茂宏虞內翰以鶴齋號之爲賦

羽人新得虞翁號歸築衡茅並翠微丹室有風鳴夜帳斗壇多露濕秋衣畫中昨者薛少保華表他年丁令威直儗身形煉相似玉笙吹上白雲飛

州與成居竹王克純登江風山月亭

風起西津斷客艘熊家亭上得憑髙云移鳥影沈江樹雨帶龍腥出海濤開辟自天畱壯觀登臨如我老英豪放舟擬就金山宿一夜淸寒襲錦袍

登金山吞海亭了公請賦

危亭突兀戴鼇頭俯視滄溟一勺浮龍伯衣冠藏下府梵王臺殿起中流扶桑夜色三山日灔澦江聲萬里秋老我惜無吞海句但磨崕石記曾逰

寄成居竹隱君

靑袍朝士困京華此老蕭閒竹滿家山壓窮愁詩彊項海枯渴肺酒槎牙商巖未采芝如艸彭澤將歸菊有花孤負江頭理漁事短篷春雨夢漚沙

題唐子華畫王師魯尙書石田山房

秋水橋邊紅葉林數家茅屋傍靑岑岡頭種玉朝煙暖壠上鋤云宿深摩詰輞川宜入畫少陵韋曲自成吟束薪歲晚來同煮應許山中道士尋

賦中書左曹小瀛洲

東曹地迥集名郎宛是仙家紫翠房閶闔上通天咫尺蓬萊移出海中央金波日暖浮鳷鵲玉樹春濃下鳯凰防度夢回淸夜直此身如在五云鄕

登六和塔

江上浮圖快一登望中煙岸是西興日生滄海橫流外人立靑防最上層潮落遠沙羣下雁樹欹髙壁獨巢鷹百年等是豪華盡怕聽興亡懶問僧

三月望日遊虎丘寺題小吳軒

海湧峯前雲樹盤佛宮飛閣出巑岏虎來古冢金精白龍臥秋池劍影寒禪老說空畱壞石鬼仙題下虛壇憑髙不盡登臨興更借西山晚翠看

題黃州管氏懷坡堂

玉局仙人云錦裳騎龍一夕下黃岡峩峩冠蓋生陳迹落落江山有耿光謫宦六年名益重懷賢千古意何長君侯此舉誠佳事未數儋州載酒堂

題舒嚕存道元帥平師宗三州捲後

不用牙璋遠出師將軍馮軾定邊陲僰酋爭防金盤血漢使髙懸玉帳旗司馬文章傳太史武侯威略震南夷只今父老蘭滄上擬刻寧蠻第一碑

次韻存道元帥師宗感時及陡遡山竢刀寨入貢詩因送歸關成

徼外頻驚羽檄飛將軍三起著戎衣空山狐無藏穴平陸龍蛇有殺機巳見趙佗知漢徳更令孟獲識天威此行整頓蠻荒了箐雨瀘煙好賦歸

二月朔日登憫忠寺閣

百級危梯遡碧空憑闌浩浩納長風金銀宮闕諸天上錦繡山川一气中事往前朝僧自老魂來滄海鬼猶雄只憐春色城南苑寂寞餘花發舊紅

奉答新仲銘禪師

吳楓初冷鴈連天夢在江南野水邊詞客欲歸嗟老大美人不嫁惜嬋娟豺狼正爾當官道龍象於今防法筵我識新公老禪枘一鐙蒲室是眞傳

題金陵

運盡黃旗晉祚開天星俄復坼三臺方驚掘地雙鵝起卽見浮江五馬來艸暗離宮碑臥土雨殘戰地骨生苔當時一掬新亭淚誰信淸談自有才

送李孟端奉祀天妃祠北歸

萬里函香出漢廷楚江南下越山靑祠光夜現天妃火騎气秋瞻使者星三島鳯麟環碧海九關虎豹隔靑防君才宜掌絲綸美爲述文章襲六經

王繼學自海南召還翰林再除南臺侍禦

天上歸來錦作袍防陪春色醉宮桃銀河有路惟飛鵲碧海無山不戴鼇卿月又臨仙掌動客星偏傍釣臺髙廣陵路接金陵近擬拂塵衣望節旄

寄別陳渭叟

空山花發春事幽道人結屋居上頭胡麻隨水有時得杏子成林誰敢偸金銀气雜丹光現磵壑響帶松聲流寄詩黃鵠一相別獨立蒼茫歌遠遊

虛齋贈四明王道士

髙齋聞在茘枝林曲幾方牀宴坐深大道無形元寓器至人於物不容心三山雲气通寥泬一室天光入照臨我欲壺中收藥去石田瑤艸共相尋

吳江

坐倚風檣看太湖波濤澒洞半三吳寒通上界咸池气黑入中流水伯都云暗蛟龍應起立雪深鴻鴈自驚呼望亭有酒宵堪醉買得漁家一尺鱸

寄題杜原父懷友軒

尺五城南近世紛移家來並武夷君他年功業誰靑史此客山林自白雲石气曉侵書幌濕溪聲時雜棹歌聞故人巳有同棲約杖防行穿虎豹羣

贈馬易之

萬里徵帆度越江玆遊奇觀世無雙海中蓬島金銀闕天上玉堂雲霧窗吾道政須求柱石詩壇從此避旌幢靑林白谷歸休地懷抱因君得暫降

中秋對月時張外史有約以醉不赴

明月中天雲霧消酒醒涼思正飄飄星河不動秋空闊鐘鼓無聲夜寂寥露下遠山皆落木風來滄海欲生潮仙家玩事無緣到虛負璚樓聽玉簫

梅雪齋爲茅山楊道士賦

雪樹生香滿佩巾紫霄最上集仙眞苔荒鶴迹渾無路花暗笙聲不見人瑤圃月寒通白曉丹臺云暖駐長春莫教流水山前去恐似桃花客問津

鳯山

衰艸寒煙老木風南朝佳气落秋空璧來山鬼遮秦使盤泣銅仙別漢宮壞埓尙傳祠乙鳥荒池曽見射飛鴻騷人自古多羇思長在登臨感慨中

冰蟾爲金齊賢賦

老蟾素魄稟金精千歲玻瓈幻結成明水夜零陰燧凍丹書秋滿肉芝生腹凝寒露藏虛白影入銀河浴太淸擬向姮娥乞靈藥與君騎向廣廷行

吳江王氏水雲深處

湖平天闊開詩境宜著幽亭俯碧潯閒許釣徒分半席靜饒沙鳥占全林靑連河漢秋無極黒入菇蒲晚易陰更好扁舟明月夜醉攜長笛寫龍吟

題上淸張道士壺洲

錦水東頭觀闕靑仙家元不隔滄溟鳯麟洲渚寒凝碧雲霧衣冠夜降靈金醴浸花畱客醉玉簫吹月使龍聽看君福地容蕭爽長與曽孫宴幔亭

石頭城次薩天錫韻

陂陀石路帶城遙古寺殘碑蘚半凋一自降王歸上國空餘故老說前朝壞陵鬼剽傳金盌畫壁仙妝剝鳯翹更欲畱連盡奇觀夕陽江上又生潮

見鴈

鴈行新自鴈門來遠度平沙陣勢開光祿塞空霜气冽受降城廢水聲哀烏孫公主歌誰和猿臂將軍射未回今日客中腸易斷不須更上最髙臺

送式無外歸髙麗

三韓山水有靈暉秀出斯人了佛機嶽寺禪余畱偈別王城齋罷戴經歸瓶收滄海降龍入錫度秋空近鶴飛只恐故林云臥後一鐙秋老木棉衣

送兪伯疇還淛東

四明遊客往京都旅捨靑燈照影孤家信防年黃耳犬鄕心一夜白頭烏卻攜長鉞辭金水直桂輕帆過鑑湖爲問蠡吾王太守別來安穩有書無

散木軒爲陳則虛髙士賦

散木軒中一散仙形𨿽如槁气蒼然路松政自爲名誤社櫟還因不用全梁棟無心聊閱世山林有地可長年碧窗日靜忘機處悟得南華第四篇

鐵笛爲孟天暐作

愛此輕圓鐵鑄成何須楚竹選孤生年多化作靑蛇色夜靜吹如彩鳯聲繡出碧花凝錯落冷涵金气發鏗淸最宜攜向君山去一聽仙翁奏月明

壽缶齋傳左丞

六朝名徳仰巍巍未許家園久息機霖雨帝方思汝作衮衣人更望公歸南山一柱標中土左轄三星拱太微欲向賔筵頌眉壽寸心遙與白雲飛

夏孝子【名永慶定海人】

翁已全生兒殞軀投文我欲詰天吳一時肝膽寧知死萬頃波濤視若無骨塟夜泉鯨穴冷魂歸故國蜃云孤自今孝子流風在直與扶桑水到枯

臺哈布哈【字兼善防古人南臺禦史】

賦得上林鶯送張兵曹

春日陽關道鶯聲滿上林來從金穀曉飛度玉樓陰栁嫩難分色歌停稍辧音明朝空解語人去落花深

寄姚子中

懶趨靑瑣備朝班焚卻銀魚掛鐵冠琪樹有枝空集燕竹花無實謾棲鸞漢庭將相思王允晉代衣冠托謝安聖世只今多雨露上林芳艸似瑯玕

春日宣則門書事簡虞邵庵

三月龍池栁色深碧梧煙暖日愔愔蜂粘落絮縈靑瑣燕逐飛花避綠沈仙仗曉開班玉筍云韶春奏錫瓊林從臣盡獻河東賦獨有相如得賜金

春日次宋顯夫韻

帝城三月多春色南陌風光畫不如躑躅花深啼杜宇鸕鷀灘暖聚王餘五樓似是秦宮宅金水元非鄭國渠處處笙歌移白日揚雄空讀五車書

送趙常伯淮西憲副

東華晨霧正霏霏使者分符向合肥封事尙畱靑瑣闥防恩近出紫宸闈江涵曉日明樓堞風引春云上繡衣珍重故人千里別綠尊須盡莫相違

寄同年宋吏部

金鏡承恩對紫微錦韉白馬耀春暉謾隨仙仗朝天去不記宮花壓帽歸海國風髙秋气早關河云冷鴈聲稀嗟余已屬明時棄自整絲綸覓釣磯

上尊號聽詔李供奉以病不出奉寄

丹鳯銜書出內庭羽林環衛擁霓旌千官拜舞開仙仗四海謳歌荷聖情香霧細添宮栁碧日華遙射錦袍明侍臣亦有文園病臥聽龍墀鼓吹聲

與蕭存道元帥作秋千詞分韻得香字

芙蓉宮額半塗黃雙送秋千出畫墻簾底燕驚花雨亂樹頭蜂繞襪塵香巧將新月添眉黛閒倩東風響佩璫歸去綠窗和困睡暫憑春夢到遼陽

絕句二首

繡簾鉤月夜生涼花霧陰陰入畫堂吹徹玉簫人未寢更添新火試沈香

金吾列侍擁旌旄五色云深雉尾髙視艸詞臣方退食內官傳勅賜蒲萄

送王奏差調福州

春水溶溶滿鑑湖蘭舟長護錦屠蘇可憐走馬閩山道榕葉陰中聽鷓鴣

雅勒呼【字正卿扣琨人】

和韻王繼學題冰壺四美人圖

彩毫將恨付霜紅恨自綿綿水自東金屋有關嚴虎豹玉書無路托鱗鴻秋期暗度驚催織春信潛通誤守宮莫道銀河消息杳明年錦樹又西風【唐宮題葉】

舞鸞妝鏡拭鉛華毫素無聲散彩霞夜月影寒分桂魄春冰暈薄映桃花夢隨圖去憑靑鳥愁逐書來防墨鴉未得離魂如倩女衰容先我到君家【崔徽冩眞】

鄴宮檐瓦似鴛飄蘭渚鳴鸞去國遙謾說君王畱寶枕不聞仙子和瓊簫驚鴻易沒靑天月沈鯉難憑碧海潮腸斷洛川東去水野煙汀艸共蕭蕭【洛神】

樹交加玉樹重鴛鴦難偶雪難容共思漢事隨流水各對吳儂蹙遠峯洛賦未成梁月墮秋笳已斷塞云濃人間流落渾相似猶勝淒涼泣暮蛩【二喬】

寄南臺禦史達兼善二首

昔年奎壁聚星圖文彩虛稱二妙俱只有蒹葭依玉樹初無薏苡似明珠鳯凰臺上天光近烏鵲枝邊月影孤壯志未消知己在敢煩音問慰窮途

白溝秋水帝城邊曉發河南使者船契闊山川將萬里飄零歲月又三年雲間快覩防防鳯海上愁看跕跕鳶經術匡君須我輩莫將離恨染華顚

送蘇伯修禦史之南臺

天上詞臣夐莫雙乘驄此日蒞南邦梅花路近宜逢雪桃葉波平好渡江千里蒼生瞻繡斧十州使者避旌幢同袍知己如相問已許閒身老北窗

汴梁懷古

花石岡前麋鹿過中原秋色動關河欲詢故國傷心事忍聽前朝皓齒歌蔓艸有風嘶石馬荊榛無月泣銅駝人間富貴皆如夢不獨興亡感慨多

酬江夏友人見寄

四海元龍眼界空平生豪習竟誰雄早知黔首成秦贅悔學蛾眉入漢宮曲水疏篁秋色裏小山叢桂月明中故人歲晚能招隱便買扁舟向漢東

送趙秉彞親迎江夏之官臨川

婀娜新衣錦繡重美人今夕過湖東一聲鐵笛千家月十幅蒲帆萬里風孔雀畫屛占貴客甘棠嘉樹詠先公墨池光動淩雲筆春滿花封賦更雄

送防古學教授之卭州

玉貫珠聯我國音亂山深處變巴吟蒼虯掛屋寒笻瘦白鶴懸巢古棧深座冷一氊知宦況書來萬里見鄕心文翁課最同文盛應譯嘉謨寄上林

二月梅

去年呵筆賦寒梅又見仙家二月開不是東君畱客醉肯教神女逐春回梨花院落爲云妬栁絮池塘作雪猜東閣如今淸興減羅浮誰與寄香來

京師上元夜

華月澄澄宿霧收萬家燈火見皇州天閽虎豹依霄漢人海魚龍混鬥牛公子錦韉鳴玉勒內家珠箔控銀鉤道傍亦有揚雄宅寂寞蕓窗冷似秋

送袁果山經歷之潮陽

潮陽贊府之官去猶是薇垣白髮郎天上故人懸夜榻海邊吏促春裝翠綃捲雨蕉花老火齊然云茘子香終日韓山對簾幙只愁簡牘破詩忙

畱別克呼彥卿學士

十年帝裏共鳴珂別後悲歡事防多汗竹有編歸太史雨花無迹染維摩湘江夜雨生靑艸淮海秋風起白波明日扁舟又南去天涯相望意如何

李孝光【字季和號五峯永嘉人】

題畫史朱好古卷【篇中叶韻四字】

眞宰簸橐籥笑睨造化鑪鼔金鑄賢智摶土作下愚畫史天機精竊見造化樞盤礡解衣後當軒吮鉛朱沾塗狡翰神气如走珠手掣巨鼇簮防�生肌膚六丁拔山來下無根與株海風吹之凝累累挿江湖其中有幽人傲兀不可呼已知畫手好令我心踟躇五湖風雨夕逕去理釣舟子技亦精絕白玉無疵瑕誰能薦天子遣之畫雲臺一朝被賞識富貴眞萌芽但訪靑牛君乞受黃金壺

大星

大星在天小星落城頭嗚嗚吹畫角津吏擊鼔河上船行人艸艸居人憐男兒墮地弧矢願南北東西君莫怨

北風

蕭蕭北風吹客船月未出海天蒼然客子放歌腳叩舷蕭臺東頭天裹海蕭臺西頭山刺天君行西過釣臺口寄謝江邊老病叟坐看雲臺落人手丈夫豈敢愛微軀柰此黃花一尊酒

茅山謠

道人兩鬢靑如蓮大醉上山捫靑天靑天蕩蕩玉盤出引手舉盤天上懸銀河傾倒桂樹影長風吹香落丹井地上小兒沾玉馥白急搗霜熟愔愔仙家十二樓夜半起拂踆烏浴手招茅君叫列仙帶劍上立紅雲前茅君騎虎上天去道人乞我明霞篇

江山圖

元气菌蠢生蛟龍銀河倒挿金芙蓉九疑正在九州外碧樹峭峭連丹楓上有萬古不死之明月下有掀天巨浪之長江有客有客陸防往來江南成老翁天地無家屢回首放船去踏江上之靑峯船頭十日懸靑雨風拔銀山映東戶山隨沒鶻落中原水作巴蛇走全楚向來英雄定黃土空遺絹素流今古天地一合如金甌萬歲千秋奉明主

越上

賀家湖上又秋風放翁宅前東復東兩行雲樹忽遠近十里荷花能白紅遊人濯足銀潢上越女梳頭靑鏡中我欲張帆上南斗扶桑碧海與天通

宿巢縣

旅食荊吳攺歲年春風行路思綿綿靑山故繞周瑜墓明月猶窺亞父泉楚縣城荒余畫角巢湖日落有歸船天涯芳艸萋萋緑想見登樓憶仲宣

送王伯循

使者樓船鼔三疊猶見車前白鷺翿莫嗔惜別把衣袖他日爲誰拈酒醪龍蛇未蟄江水壯鴻鴈欲動秋風髙槐樹東頭讀書處更憶君家雙鳯毛

寄達兼善

城上鳥啼欲閉門瀟瀟風雨近黃昏無端畫角連雲起鐵鑄梅花亦斷魂

甘立【字允從陳畱人】

璚林臺爲薛卿賦

西山有崇臺上與雲气通仙人紫霞佩導以雙靑童逍遙琪樹林盤薄璚華宮積石象圃連岑搆空同纚纚駐朝景泠泠度天風丹鳯刷儀羽絳節飄曈曨矯首不可及滅沒淩飛鴻願言授靈藥與世無終窮

送客賦得城上烏

月落城上樓烏啼樓上頭一啼海色動再啼朝景浮馬鳴黃金勒霜滿翠羽裘烏啼在故處人生多去畱

晚出西掖同柯博士賦

薄暮出重闈逶遲望雙闕輦路猶輕塵上林已初月悠悠文書靜去去車馬絕小艸慙長松承恩總無別

送方叔髙賦得長安道

灞陵橋上秋風早行人曉出長安道長安城頭烏正啼長安陌上聞朝雞徵車遙遙行復止徵馬蕭蕭鳴不已將軍年少美且都黃金箭鏃雕玉弧未央前殿進書罷諸生拜官辭石渠將軍歸去亦艸艸長安道邊人羨好莫憐賈誼謫長沙不見馮唐禁中老

送多爾濟國王之遼東

奕世名王防駿功遠分茅土鎭遼東玉符金印傳孫子鐵券丹書誓始終滄海斷霞連虎帳黒河飛雪暗雕弓莫忘聖武艱難日四傑從容陟降同

郊祀慶成

圜丘親祀自吾皇夙駕鸞輿建太常冕服並行周典禮樂歌不數漢文章淸臺夜奏靈光紫溫室朝迎瑞日黃今代侍臣多馬鄭明時應許議明堂

和宋學士晚出麗正門

暮光霞彩炫金題絳闕髙居雉堞低上相樓臺連禦苑中郎車騎過沙堤皂雕孤捩淩雲翮紫燕雙翻踣雪蹄回首上林涼月夜蕊珠多是鳯鸞棲

送閣學士赴上都

從官萬騎擁鑾輿東閣詞臣載寶書雨過艸肥金絡馬月明山轉紫駞車龍庭日近瀛洲路灤水天髙玉帝居明日仙凡便相隔少年僚吏謾踟躇

古長信秋詞二首

缺月流光入綺疏金壺傳箭夢回初秦臺彩鳯無消息桂影空閒十二除

輦路靑苔雨後深銅魚雙鑰晝沈沈詞臣還有相如在不得當時買賦金

吳王納涼圖

六月長洲水殿涼酒酣揮袖倚新妝芙蕖露冷秋云薄廻首西風響屧廊

題柯博士墨竹

嶰谷春回落粉香拂云和露倚蒼蒼月明後夜吹簫過應是伶倫學鳯凰

鄧徳良

送陳杏林赴潮州醫學教授

三千驛路上灘船九品醫官半百年藥市得錢添月俸杏林收谷當公田北書漸覺江鴻遠南食初嘗海鱷鮮不用越巫驅瘴癘家家傳取衛生篇

元音卷九

欽定四庫全書

元音卷十

余闕【字廷心武威人】

大口迎駕和觀應奉韻二首

晨光開翠防廣路淨炎氛玉度流水華蓋爛垂云旣禦大宛馬還朝鯷海君都人望旌纛樂哉歌采芹仗出彈箏峽川原彀騎分天行肅大化時邁耀前聞整蹕傳淸道激吹入行雲日暮望雙闕艸木亦欣欣

送王闗赴泗州打捕提舉

蒼茫吳楚防縱橫淮汳流春冰未泮渚芳杜已生洲揚旌朱樓前張獵靑山幽獻功效大兕亦致公子裘逍遙足爲樂何嗟晚不侯

待制張廷美姑阿慶詩

葭茨啟望國灼灼詠桃天操觚染芳藻短髮未勝翹始聆白雪句兼傳黃竹謠蘭萌初映砌春霜已降霄秋榛覆故隴驚蓬颯回飈金尊與瑤席庶足奉仁嬌

楊平章崇徳樓詩

重城控秋塞丹樓耀芳甸赬霞上氛氳蒼林下蔥蒨長河城邊急積岨窗中見逺雁滅居延行雲歸鄯善大賢謝卿伯垂幃化鄕縣春虫觸寶瑟餘花飄玉研方從董園樂陋彼歌梁轉伊予去山澤寒齋秋艸徧載覽登樓篇益重臨淵羨

雲松樓

初日髙樓上卷幔對黃山黃山出霄漢爛漫發靑蓮參差非一狀朝夕看屢妍九華承雙舄敬亭附駢筵漫漫云羃嶺沈沈松覆泉淸飇坐中起如聞帝女弦靜有幽事樂動無塵慮牽逍遙悅心目玆道可長年

送劉伯溫之江西防使得云字

祖帳依仙館車蓋何繽紛使君驅駟馬衣上繡成文中筵陳綺坐羽觴含郁薰情多酒行速意促歌吹殷況我同鄕友同館復離羣朝陽麗神臯遙天澄逺氛回鑣望雙闕五色若慶雲蒼茫嵗年䢐東西岐路分道長防日遠何以奉殷勤惟有淩霜柏天寒可贈君

八月十五日處州分司對月

武夕始正華月升秋旻金波何穆穆緑桂滿中輪徘徊出西陸照耀此甌閩光流河宿隠气隨商律振餘輝洞軒房紫蘭含微津皇天降嘉嵗五政亦已陳樂哉一巵酒允矣同庶人

三月十九日郡學後亭燕盧起先使君

晨集欵江渚列席當蕙櫋斯亭信顯敞翠嶺帶澄川潮駕宜城步山積司空原靑松紛被徑紅桃競發園眾賔起爲壽緐囀出嬌弦中觴念逺離嵗行已再遷漂萍有時合行雲未見旋今朝不爲樂來防知何年

賦得蛾眉亭送王徳常禦史赴南臺

江亭望華崿望望似修眉掃黛偏能巧含顰知爲誰姢姢微雨裏脈脈夕陽時千里乘驄去因之傷別離

有所思

春風起寒色春衣方重燻新裝捲羅幔淸唱入行雲艷色若流月芳澤謝蘭芬嬋姢信無度我思何在君

長安陌

浩浩長安陌璚樓夾廣防鴛鴦禦溝上芍藥吹樓前駿馬追韓嫣金尊約鄭防功名有時有且得樂當年

伯九徳興學詩

上徳撫元運吁俊尹神京三雍烝髦士五學訓齊氓登歌陳羽縣鸞刀奉麗牲優遊樂淸化大道嘉方行

送孫教授

皇情重聲教宵裝爾載馳邊城南徼外禮殿左江陲揖讓陳椰器歌蔭薜帷全勝宜春郭花落閉門時

賦得君子泉送彭公權爲黃州教

君子沒已久遺井郡齋中本寓思人意兼全澤物功銀牀駁故蘚玉甃落寒桐防日趨官舍橫經誦養防

賦得春雁送司執中之江西憲幙

春風起蘋末旅雁尙回翔乳鴨嬌同啑新蒲短可藏應懷洞庭水非避塞垣霜客路煩懷舊題書寄帝鄕

南歸偶書二首

帝城南下望江城此去鄕闗半月程同向春風折楊栁一般離別兩般情

二月不歸三月歸已將行篋捲徵衣殷勤爲報家園樹緩緩開花緩緩飛

別樊時中防使

光祿橋西惜解防春星欲傍露盤低自來宮栁多離思更著城烏在上啼

丁復【字仲容天臺人】

與杜淸碧先生四首

武夷山水先生宅山上松聲落醉眠不廢乾坤有淸气至今巖壑出神仙南陽諸葛吟梁父西蜀揚雄艸太聖主如天明日月九重虛席正求賢

先生九曲溪邊住錦裏風光太逼眞當代如求董狐筆名家政要杜陵人玉堂金馬頻催詔朱紱銀魚懶掛身聞道少微星不夜已知江上有垂綸

五云綘節下林丘萬里銀槎上鬥牛聖代已興周禮樂大儒宜法魯春秋上林花霧冥冥濕太液恩波浩浩流淸夜夢回髙閣逺一蓑煙雨泛漁舟

聖君虛席禮賢初太史濡毫應詔余沙艸縱肥金騕褭宮花時落玉蟾蜍晉朝人物推安石漢代文章識仲舒成業經綸有如此人生須讀五車書

新寺和張仲舉韻

天宮兜率下崔嵬結綺交疏面面開地勢周圍龍虎國鐘聲疎應鳯凰臺鼎湖仙去秋遺劍笠澤僧歸夜渡杯千騎巡遊羣樂動五云深處禦香來

題方壺子天臺圖送曺士安省親還上淸

仙人飇車竟獨往我家天臺不得還雲飛舍下兩白髮桃熟溪頭雙緑鬟七十江上老爲客夜半夢中無數山更煩爾祖方壺子冩我與君劉阮間

與李五峯先生

雁蕩山前結屋牢先生欹枕聽松濤麒麟一出空祥瑞鳯鳥孤飛惜羽毛漢代文章遷史盛晉時人物謝安髙懶將白髮供朝紱縱有金魚換酒醪

九月一日遊昭亭

山色江光帶近郊道旁楊栁舞寒條半生九日黃花酒多在西風白下橋千里客遊仍暮景異鄕人事又今朝老來未遣登臨懶盡醉東家緑玉瓢

送僧歸廬山

廬山東南山木多石梁顚倒掛銀河仙燈夜半天紳落佛屋春深海客過五老芙蓉還好在陶公楊栁定如何布防又起江湖興應道西風動薜蘿

吳師道

十臺懷古

姑蘇

百花洲上姑蘇臺吳王宴時花正開半空畫燭西子醉三更鐵甲東門來吳波吳山簇不見嬌嚬倚闌曲丹楓落月怨啼烏碧艸東風走驚鹿闔閭丘墓相連處應恨夫差迷不悟防指千年血未幹遊魂夜哭臺前路

章華

靈王傾國崇臺宇按劍章華睨中土弁裳防地走諸侯鐘鼓淩空震三楚騁驕不畏伍子謀落成乞與吳兵遊孤舟竟走江上路塊土獨占山中愁十年霸气終蕭索回首華容歸不得饑魂漂泊啼秋煙細腰卻舞新王前

朝陽

神娥縹緲髙唐上楚宮樓閣森相向丹楓蒼桂擁孤闕白石淸江簇連嶂行雲防防飛雨寒孤猿咽咽秋花間翠鈿龍駕杳何處防魂殘夢愁空山微臣宋玉誇能賦當日襄王豈眞遇千古秋風恨未平髙泉飛落三巴怒

黃金

昭王銳志移靑社築土懸金奉賢者四方劍佩集彊燕千里風塵馳駿馬郭君自舉先羣豪樂生獨步超凡曹酧恩一雪霸國恥建功獨倚雲天髙君臣意气千年少落日荒涼沒秋艸黃金買貴滿長安惆悵英雄布衣老

戲馬

項王數馬從東來意气蹴局全秦摧入闗不並沛公轡還鄕卻上彭城臺重瞳按劍風雲靡萬疋騰空煙霧起淒涼垓下泣名騅零落江邊餘數騎寄奴千載心爭雄登髙把酒臨秋風詐移晉鼎非男子君看百戰東城死

歌風

沛宮置酒君王歸酒酣思深風雲飛兒童環臺和擊築父老滿座同沾衣一歌丰沛白日動再歌淮楚長波湧龍髯气拂半空寒虎士心馳四方勇河山蕭瑟長陵荒野中怒響猶飛揚髙臺未傾風未息故鄕之情那有極

望思

桐人气迫前星黯思子宮成翠華晚髙臺有恨碧艸新大野無蹤金犢逺一朝防兵兒罪輕百金鐘愛天倫深戾園魂魄夜寂寂湖城風雨秋陰陰漢宮樓觀連天起方士秉香召仙鬼望思望思終不歸茂陵老淚如傾水

銅雀

半空髙棟翔金雀玉扆繐帷塵漠漠西陵老樹暝色寒長安殘枝春情薄曲終紅袖辭尊前檐傾防甓飛人間分香老淚恨不滅秋風吹入苔花斑漢家一片當時土肯爲姦雄載歌舞銷盡曹瞞萬古魂落日潼河咽寒雨

鳯凰

金陵王气飛祥雲鳯凰臺上聲和鳴鳯來春日花防鳯去秋風荒艸生嬌娥舞散髙臺暮靑山迥隔丹丘路斜陽門巷語烏衣細雨汀洲飛白鷺江空天濶鳯影遙謫仙吟防誰能招六朝宮闕煙蕭蕭月明夜半人吹簫

淩歊

宋家天子遊南國紅粉三千臺百尺歌鐘激浪楚日白簾櫳凝樹湘云碧淩歊髙宴金輿來侍臣狎笑朱顏開臺城宮扉鎖花栁寄奴玉障生塵埃昏昏醉夢春風防不顧江東數千里酒罷歌防帝業銷靑山空映當塗水

韓中材

嶽王墓

妖星墮地芒角赤龍劍悲吼風蕭瑟中原王气挽不回將軍一死鴻毛擲秦家小兒眞戲劇播防造化搖樞極指讎爲親忠爲逆只手上遮天眼力九闗茫茫隔天日無由下燭臣愚直臣愚萬死不足惜國恥未湔猶憤激古墳埋寃血空碧風雨年年土花蝕我恐精忠埋不得白日英魂土中泣請將衰骨斵出荒苔痕獻作吾皇補天石

鴻門宴

花膺繡膊帕抹額勇士如雲森劍防沛公對酒顏如灰主人重瞳光照席重瞳座上身如寄巵酒未吞心已醉醉酣不辧眞天人百萬貔貅眼中睡春融玉帳香風開嗚嗚帳下箏琶哀目前等作萬口計軍聲四面歡如雷沛公惟若非無意就中暗挈秦天地此時可想聼得異四面軍聲皆漢騎

徵婦嘆

虎頭將軍眼如電領兵夜渡黃河面良人腰懸大羽箭遼東掠地遼西戰一紙紅牋寄春怨十年消息無歸便日長花栁暗庭院斜倚妝樓倦鍼綫心憶良人嗔不見手擲金彈打雙燕無術平戎報明主恨身不是奇男子儻妾當年未嫁夫請學明妃獻西虜

黃誠性

讀文山集

三百餘年樂育恩晚從科目得斯人﨑嶇嶺海期年國零落氊毛萬死身諸葛未亡猶有漢包胥欲泣更無秦挑燈慷慨歌梁甫鬢髮蕭森惙鬼神

王思誠【字致道兗州人】

賦得云夢澤送宋顯夫僉事之山南

兩儀開混沌二澤積渟匯溢巴丘腹陂防楚地形龍蛇蟠窟宅鮫蜃駕空防餘潤蒸巫峽層波接洞庭汀花迎日白岸艸際天靑使節光卿月仙槎泛客星扣舷歌楚些鼓瑟舞湘靈憂世嬰多病傷懷憶獨醒淸風吹碧渚明月漾滄溟迢遞山南道乘驄舊所經

程益【字光道濟南人】

賦得金盤露酒送宋顯夫僉事之山南

鳯城仙客來揚州便當解此千金裘丹丘夜出瑪瑙甕洞庭春泛瑤華舟看花路入竹西寺吹簫人倚橋邊樓船頭對月且獨飲錦袍明日金陵遊

王廓【字元舉彭城人湖州經歷】

小狐山

江上靑山一劍孤气虹夜貫斗牛墟寒藤古祠神所居謾說彭郎迎小姑俚言不經聽者愚舉世孰與明其誣山下長江通蜀吳飛亷怒鎖千舳艫乾坤變色慘不舒竿摧纜絕愁萬夫初疑破虜遇老狐又訝伏波畱賈胡陽侯負弩雄前驅馮夷擊鼓嚴後車六鼇掣釣軒蓬壺八駿按轡鞭龍魚神靈怪駭千萬殊總有健筆難窮書一官長沙賦歸與三年臥病南陽廬故交新貴一字無扁舟夢鱠松江鱸行或止之不可虞呼童取酒聊自娛短歌激烈驚樵漁掀髯一笑誰和予鄰商去住依祝巫盤餐拜祠檣上烏百錢之利眾所趨浪走不待晨雞呼進銳退速中乘除未要冒險爭前途江上正自不我疎我亦樂與江山俱安得匹素百尺餘他年冩我東遊圖

張九思【字思敬】

公莫舞

鴻門壯士發植蒲玉帳酒熱聲喑嗚六合殺气鬱結甚長鎗大幟懸於菟張筵賔戲稱大夫泗上亭長不敢醉黃金鑠鑠劍交飛裂眥塡人齒生彘公莫舞收莫邪不聞夜澤死長蛇神龍變化不可豢徒勞殺戮人如麻起來三吁碎玉斗一軍西望長咨嗟

吳浩【字養浩龍泉人丁夘進士】

二月八日駕幸栁林

早步廊街曙色紅聖時搜乘理車攻髙駝載寶氍毹麗馴象騰車翡翠重夾道香煙春鬱鬱接天禦气曉溶溶亦知奏賦長楊近五彩光華起六龍

李澗【字國用瑞陽人入貢魁】

過廬山

斜陽淡淡栁依依立馬橋邊客去遲晝錦已成螻蟻夢夜臺應媿鶺鴒詩萍虀豆粥無傳法蒲扇桃笙有賤時千載孝標裙帔恨憑誰箋寄故人知

臧夢解

送則平使安南

玉節金函志气雄紫泥猶帶朶云紅中郎笑攬皇華轡南越懽迎禦史驄爲說葵傾知向日誰云艸偃不從風折衝尊俎吾儒事佇看梯航萬國同

譚復【字見心闕州人】

寄玉笥劉師服道士

玉笥峯頭玉作人梅花壇下讀丹經曉分露水洗明月夜掃云洲拾落星海舄近傳鳬徑度泉琴誤許鶴同聽何當謝卻塵中鞅共倚松根斸茯苓

兪鎭

送錢伯全上春官

雲間薦鶚起翩翩瑞世文章得共傳白璧一雙全肉好靑錢萬選中方圓九天宮闕龍飛日率土衣冠虎拜年擢第大廷歸館閣細圖王防續新篇

奉贈紹興總管王叔能

蓬萊髙壓水精宮牧守淸明似範公緑野犁鋤春雨外畫船簫鼓夕陽中隄防地設三江險樓閣天開七郡雄珍重能文王博士爲磨貞石紀丰功

王瓚【字在中奉元人河東僉憲】

題赤壁圖

我昔南遊過赤壁曽上磯頭訪遺迹吳魏勝負了無聞一曲漁歌楚天碧黃岡遷客蛾眉翁道同北海人中龍覊懷得酒逸興發扁舟夜泛空明中江山如許誰賔主醉挾飛仙夢中語直將天地等浮漚三國周郎曽比數神遊八極空畫圖開卷彷佛瞻眉須淸風千古凜如在悠悠目防江云孤

林徳陽

讀文山集

黒風夜撼天柱折萬里飛塵九溟竭誰欲扶之兩腕絕英淚浪浪滿襟血龍旄戈鋋爛如雪孤臣生死早已決綱常萬古懸日月百年身世輕一發苦寒尙握蘇武節垂盡猶存杲卿舌膝不可下頭可截白日不照吾忠切哀鴻上訴天欲裂一編千載虹光發書生倚劍歌激烈萬壑松聲助幽咽世間淚灑兒女別大丈夫心一寸鐡

楊鵬翼

秋千

日轉華檐樹影偏謝家庭院簇神仙防繩斜擘纎纎玉畫板輕承步步蓮防玉未升云漢上緑珠先墮防樓前不知小徑殘紅裏明日何人拾翠鈿

周伯琦【字伯溫號雪坡番陽人江浙左丞】

入居庸闗

出闗復入闗五見月上艸木𨿽未霜寒風已淒然崕路何紆縈疊嶂橫中天上有太古石下有無底泉幽致良足嘉萬雷柰喧闐馴象寶轡鳴紫駝錦幪鮮鐵騎簇云隊黃屋循星躔時巡謐風俗執法恭後先達官國同休防宅如登仙細民終嵗勞輸轉百苦煎苦樂殊云泥使我中心悁偶經巖谷勝復憶江湖壖升髙望白雲楚天浩無邊吾師未休息敢賦歸來篇

龍虎臺【在昌平縣境北距居庸闗二十五里】

巍巍百尺臺蕩蕩昌平原隆隆鎭天府奕奕環星垣居庸亙北紀隩區斂全燕蒼龍左蟠拏白虎右踞蹲斯名豈易得天以遺吾元明明傳正統聖子及神孫巡歸遂駐蹕衣冠照乾坤山川皆攺容艸木亦被恩章華民力竭柏梁侈心存豈若因自然張設一旦昏雄偉國勢重簡儉邦本惇年年舉盛典宮中奏雲門

貢師泰【字泰甫號玩齋宣城人江浙參政】

雜詩四首

看月當看缺月缺終須圓賞花莫待開花開落還先靜觀萬物理可以全吾天東鄰侈曼舞西鄰沸緐弦歡燕猶未終飄忽如浮煙宣尼陳蔡間伯夷首陽巓斯人𨿽已矣淸風萬古傳

千金不爲恩一語終感徳所以古來士慷慨重相得睠玆義利間誰能有眞識張儀復連衡酈生空伏軾魯連不帝秦髙論抗六國遂令千載下撫捲長嘆息

疏林收霽靄方池含宻陰坐深淸晝冷餘花散鳴禽緘情何所寄撫我緑綺琴世無鐘子期誰能復知音曲終一長嘆悠悠千載心

偃息北窗下好風從南來開窗延好風懷抱忽爲開人生如逆旅造化同嬰孩小知鬭蝸角營營眞可哀是非何足論客至且銜杯

題顏輝山水

蒼龍渡海成疊嶂屴崱西來勢何壯蕩摩日月噓雲煙回薄風霆起波浪懸流晝夜相舂摐恍惚銀河落天上橋橫霞嶺類天臺谷隠龍湫疑雁蕩若非華蓋及武夷無乃仙都與秦望參差飛觀倚半空錯落長松髙百丈煙懸絕磴畏﨑嶇路出平川喜夷曠野老朝耕屋角云漁翁晚釣籬根漲偶隨鶴舞抱瑤琴猶恐猿啼驚蕙帳畫師盤薄精天機元气淋漓歸意匠毫芒防染逺近間咫尺捲舒千萬狀三年老我東海隅立馬看山每惆悵麻姑敬亭曽見招何日相從脫塵鞅

題二馬圖

鐡喙騧連錢驄何年墜影江水中蒲梢西來八尺龍天閒十二爲爾空五花云錦吹東風

送江西傅與礪赴廣州教授

買得吳船便欲東更騎羸馬別諸公文聲久許江西盛詩律因歸海外工人羨義陽封介子客從泰畤薦揚雄五羊城下南風起茉莉花香荔子紅

送顧仲莊之海北

釣龍臺下與君別萬里東南何日還星斗動搖天在水海門空濶浪如山瑚寶樹來三島鸚鵡金籠出八蠻簫鼔船回應北上鳯池春早佩

送篤禦史

萬斛龍驤海上回除書忽降自天來紅蓮日轉神仙幕翠柏霜飛禦史臺已喜文章收美譽還因綱紀得長材風塵滿目難爲別且盡江頭酒一杯

送劉彥明從經略使還

經略江南開幕府曽因三語辟劉郎千金海上求騏驥五色雲間識鳯凰思入金莖秋滴露行隨玉節晝飛霜還朝定上平南防應從防龍到建章

送洪元成赴靜江治中

海上東風吹鬢毛杏花開處雨蕭騷薦書舊最司徵考宮錦新裁別駕袍落日山城旌斾逺拍天春水柁樓髙莫憐投老多辛苦萬里行囊有豹韜

次韻李景儀治書

楊僕船歸百越平捷書今喜出甌寕秋髙劍气沖南斗天近綸音動北溟萬里聲名雙鬢白百年文物一氊靑珠璣忽向三山落誰復歌詩繼魯坰

題張子固所藏鮮於墨迹

一自昭陵藏墨本書名誰復更超羣忽傳河朔專行艸不讓吳興變分黃鵠夜深隨落月白鵝秋冷化孤云風流賴有張公子雪繭封題比右軍

題李則平憲副所藏息齋竹

滿川風雨長篔簹吹作參差三鳯凰籜粉已翻鱗甲紫墨花還染羽毛蒼春寒弱榦當軒潤日暮淸陰入酒涼便欲截筒鳴嶰谷卻愁彈瑟望瀟湘

巴陵女子韓希孟貞節

尙書子婦魏王孫淸白傳家節更文諸將已捐南渡主孤身猶抗北來軍血書夜灑巴陵月壯气秋橫鄂渚云欲弔忠魂無覓處惟應瑤席從湘君

題淵明小像

竹杖芒鞋白鹿裘山中甲子幾春秋呼童防檢門前栁莫放飛花過石頭

徐天逸

擬古三首

皎皎機上絲織爲遊子衣逰子蕩風塵素衣化成緇風塵不可避四顧將何之豈不念潔白徒重墨子悲勗哉加澣濯河水淸且漪

娉婷閨中女天質知自愛空懷蘋藻心日月苦行邁蹇修意良勤遲遲如有待未嫁庸何傷失身將重悔婉娩自結髮伉儷情義深夫徵日易久魚雁成銷沈自憐鏡中貌衰白將駸駸有衣誰爲燻有花誰爲簪顧影𨿽無儔秉心猶防金靑天懸明月照影不照心

段天佑【字吉甫河南人江浙提學】

送妓入道

歌舞當年第一流洗妝今日別靑樓便從南嶽夫人去肯爲蘇州刺史畱琳館月明簫鳯下瑣窗花老鏡鸞收卻憐愁絕潯陽婦嫁得商人已白頭

吳漳【字楚望】

題南陽諸葛廟

劍江流水緑沄沄五丈原頭日又曛舊業未能歸後主大星先已落前軍南陽祠廟荒秋艸西蜀闗山隔暮云正統不慚傳萬古莫將成敗論三分

桂元【字師善慈溪人】

和王守之防腸曲二首

翩翩白馬垂楊陌千金結交五陵客白薴細褶玉系腰迎風葉葉衣袖飄靑樓夜夜偎香玉錦帳殷紅射銀燭蘭房寂寞瑣窗春一月不動羅幃塵昨宵醉歸扶不起天明又入長安市【右蕩子】

桃花夾隄春水滑棹歌三疊行舟發行舟去去東復西幾度桃花二三月花前一別一回老相思日多歡樂少君重黃金輕別離黃金買得少年時【右商人婦】

宋無【字子虛吳門人】

公莫舞

公莫舞公莫舞鴻門王气歸眞主何人睚眥赤龍子手循玉玦目相語令公莫舞公楚舞劍光射日白虹吐人發殺機天不與撞鬥帳中唉亞父霸業明朝棄如土

妾薄命

雲母屏琢春冰鮫女織綃蟬翼輕比妾妾薄命比君君薄情紅綿拭鏡照膽明還疑妾貌非傾城傾城從來有人妬況復君心不如故故人心尙峯九疑新妾那能無故時補天天不髙塡海海不深不食蓮菂不知妾心

烏夜啼

露華洗天天墮水燭光燒云半空紫西施夜醉芙蓉洲金絲玉簧咽淸秋鼙鼓鞭月行春雷洞房花霧酣不回宮中夜夜啼棲烏美人日日歌吳歈吳王國破歌聲絕鬼火靑熒生碧血千年壞冢穴狐兔烏銜紙錢掛枯樹髑髏無語滿眼泥曽見吳王歌舞時烏夜啼啼爲誰身前歡樂身後悲空畱琴怨傳相思烏夜啼啼別離

彭炳【字元亮武夷人】

湘中曲

龍挾天河墮江渚天子騎龍上天去轟轟藏劍鑿黃雲日落蒼梧一抔土兩鳯追天住湘浦紅淚湘筠滿秋雨靑山九防又春歸花落無人見韶舞

淵明辭

醉倚蒼江看落花阿舒扶上短轅車河山萬里皆劉裕五栁春風自一家

元音卷十

欽定四庫全書

元音卷十一

成廷珪【蕪城人】

春夜曲

芙蓉樓前拜新月寶鴨微燻透銀葉吳山楚水送逺遊不管閨中照離別誰家玉鉤飛上天一似連環舊時缺缺多圓少將柰何一寸愁腸百重結爲郎白薴裁春衣又恐月圓郎未歸

射鴨謠

阿儂手挽竹枝弓射鴨緑楊湖水東三三五五似學武一箭悞中雙飛鴻前船唱歌後船哭月黒湖中夜濳伏東海健兒不敢過人命幾如幾上肉老翁入縣前致辭夜夜全家猶野宿丁寜門戶且勿開明朝又怕官軍來

送周艸窗尊師歸廬山太平宮

匡廬之山仙所居銀河倒蘸靑芙蕖三千里路昔一往十八社友今何如向來匡君結廬處至今海月懸髙樹水流花落春復春洞府蒼茫隔煙霧西風蕭蕭吹短衣賣藥修琴不歸去潯陽潮落海欲枯防時再得麻姑書桂風不跨林下虎回仙肯顧盤中魚幸畱神物守丹鼎喜近弟子迎飇車世間信有揚州鶴防汝乘之上寥廓晴窗須理白雪弦爽气仍開紫霞閣袖中寶劍且藏鋒彭蠡小龍方睡著

江南曲

吳姬當壚春酒香翠綃短袂紅羅裳上盆十千買一斗三杯五杯來勸郎落花不解畱春住似欲隨郎度江去酒醒一夜怨啼防明日蘭舟泊何處

和張孟載春愁詩韻錄寄楊鉄厓

小窗病酒厭厭臥春色三分二分過仙人漫織藕絲長金銅難補菱花破花間黃蝶也雙飛葉底靑梅才一个防筆題詩人未歸愁腸一似車輪大

湘江秋逺圖

蒼梧愁雲拂煙水日暮無風波自起何人吹簫作鳯凰被臨江迎帝子黃陵女兒情更多卻掩冰絲淚如洗千年遺恨人不知坐對空山疑夢裏

上江淛丞相多爾濟國王

世祖開中國元臣起朔方八荒歸版籍千載際明良奕世兼茅土聞孫列廟堂白麻新命相紫誥舊封王鏤玉爲符契鎔金作印章旣徴扶社稷仍賚理陰陽淮海風塵靜長安艸木芳精忠存北闕化澤被南荒翠織龍衣宻黃封禦酒香三吳歌盛徳百辟仰輝光士競歌麟趾人爭覩鳯凰小儒狂斐在有頌繼甘棠

送郭仲安貢察院

捧檄上京華淸才世共誇封章不起艸健筆自生花燕市千金馬天河八月槎看君冠獬豸好爲觸姦邪

曉出錢塘門

出城聊適意艸樹碧紛紛一雨破淸曉四山生白雲僧樓緣嶺出樵逕過橋分明日重攜酒來澆和靖墳

送張可道赴嘉定府太守

秦中百二漢闗河曽記乘驄舊所過棧道地形天下險嘉州風物古來多分符又協三刀夢入境先聞五袴歌父老扶笻親引道將軍負弩疾防呵錦袍錯落金爲帶白馬聫翩玉作珂興學固當崇俎豆防邊還爲戢干戈四川畫省勞詢問一郡蒼生望撫摩樓倚靑防來萬境山橫紫翠接三峨題書別館魚堪寄退食公堂雀可羅西蜀考功當第一他山有石爲君磨

寄庵爲余氏賦

此身江海卽蜉蝣小住庵中五百秋萬刼有窮惟道在八方無礙與天遊虎龍夜合黃金鼎鸞鶴朝飛白玉樓暫向人間忘爾汝一瓢春酒肯相畱

上淸盧道士所藏雙龍圖

仙潭煙霧曉防防彷佛飛空劍气腥巖穴防年當蛻骨畫圖今日露眞形天瓢水淺陰猶伏寶藏雲深夜不扃好就盧敖聽驅使八方行雨鼔風霆

韓致用夢鶴

疇昔相過赤壁磯神交遺思尙依依應從五色雲中過還繞三珠樹上飛月色滿庭空夜帳露華如雨濕秋衣蓬萊山下花無數稚子吹簫作伴歸

柬句曲外史張伯雨

霞佩翩翩出洞天當時彷佛見臞仙防年東海張公子今日西湖葛稚川滄海塵飛丹已熟玉堂人去榻空懸林間載酒來相覓乞冩山靈與世傳

送人歸桐江

讀書不謁萬乘君挾防肯傍諸侯門嘯歌蘇臺晚山碧濯足洞庭秋水渾千金未易買駿骨一飯豈足哀王孫風塵拂衣且歸去髙臥桐江煙水村

送陳子山狀元赴太廟署令

天上詞臣錦作裳喜趨淸廟奉烝甞寶刀刻頌登彛鼎金硯揮毫選樂章太液秋風黃鵠下齋房明月紫芝香禮成月薦應分胙防服承恩到北堂

送楊士安歸長安

落魄麻衣不受塵黃金揮盡只淸貧新丰市上酒濯足韋曲城南花惱人豪傑漫嗤秦逐客漁樵能話漢功臣淸時老去丹心在且把長竿釣渭濵

九月十日自壽

餘生堪嘆復堪憐喜際明時老市防把菊巳從前一日種桃猶待後千年但令有子親書帙莫怪無人送酒錢寡欲淸心今得矣煉丹何用學神仙

徐防未平感時傷事寄張仲舉

邊報紛紛日轉頻彭城猶未息風塵中原白骨多新鬼浮世黃金少故人阮籍一生惟縱酒季鷹今日定思蒓河東鶴叟應相憶落日悲笳淚滿巾

送余廷心翰林應奉

楓葉蕭蕭江已秋吳船三日住揚州靛花深染靑綾被云葉新裁紫綺裘徵驛馬嘶風滿樹別筵人散月當樓明年春雁持書去人在蓬瀛第防洲

哭江州太守李子成

將帥倉皇忽棄城孤忠何以獨支撐尙聞傳檄誅狂冦猶喜開倉舉義兵千古報君心不死九江圖像面如生只今月黒匡廬下彷佛悲風有戰聲

題李氏藏拙齋

李君抱朴深居處曲幾匡牀事事幽三穴有謀憐狡兔一巢無計笑癡鳩白雲生滿溪前面黃葉飛來屋上頭應是此中藏大巧鳯樓十二要重修

懷方壺髙士

塵湖山下足煙霞羨爾方壺道士家雨後放龍畊緑野日中呼犬試丹砂璚林一路芝如艸碧澗千年竹有花正欲相陪此深隠半盂分我飯胡麻

送王止善歸茅山

勾曲仙人止善君亂離何處避塵氛獨乘一葦淩滄海誰共三茅管白雲丹井澆瓢分石髓寶函封檢祕天文他年定有方壺約防夜蘇臺鶴羣

楊仲徳照磨自汴梁歸話中原荊棘蔽野人煙防絕聞復山東感而賦此

故人歸話朔方兵已下山東七十城日月未教烏兔死乾坤方使虎龍爭入闗謾爾窺周鼎背水今誰立漢旌北望中原五千里黃河之水防時淸

送李唐臣調山南憲幙

潮落寒汀水欲冰酌君何惜酒如澠人憐狗監知司馬我喜龍門識李膺爽气九秋橫楚澤先聲一日到江陵君行自厲靑雲志斥鷃終慚九萬鵬

吳中五日追念故友李時中李欽嗣有感而作爲時中生忌

夢繞南岡北嶺雲一杯無計灑松筠世間我豈長貧者地下君爲不死人夜雨自荒張祐宅秋風誰障庾公塵於今有道俱凋喪落日江湖淚滿巾

又正月廿日聞泗州盱眙同日失守

野寨蒼茫落照中東徵三載未成功黃金似土供兒戲白骨如山泣鬼雄天狗星沈軍府動水犀兵散弩臺空於今人力消磨盡誰念東南府庫窮

金溪葛氏二孝烈女祠

葛女祠前薦荔蕉藤花風雨急飄蕭翠軿五夜靈氛下銀穴三年寶气銷太史已聞書孝烈遺民無復困徵徭絳唇朱袖歸黃土惆悵何人說二喬

八月十六日送張仲舉至秦郵是夕邵文卿置酒雲峯臺望月二首

水驛官船晚未開月明乘興且登臺揚州鶴怨山人去甓社珠迎國士來千里何時重命駕百年今夕此銜杯同君盡醉交遊地爲問秦郎安在哉

雲峯臺上今宵月奇絕平生在此行天水光搖秋萬頃星河涼轉夜三更謫仙被酒騎鯨去遊女吹簫學鳯鳴明發星槎上河漢定傳詩話到蓬瀛

道士胡道嘗以一舟往來洪之東湖扁曰活死人窩爲賦此

一住行窩防百年蓬頭長日走如顚海棠亭下重陽子蓮葉舟中太乙仙無物可離虛殻外有人能悟未生前出門一笑無拘礙云在東湖月在天

宿鶴沙張氏艸堂

艸堂借我作行窩杖履頻煩太史過滿地白雲淸晝永隔溪黃鳥緑陰多銀瓶自防中山酒鐡笛誰翻小海歌今日逢君須盡醉西家亭館柰愁何

寄周平叔先生就求蒼耳子

周侯久不通書問夜夜滄江入夢頻五月采來蒼耳子防時分送白頭人沙頭酒熟田毛足港口船來海錯新南北相望千百里老來幽獨倍傷神

赤壁圖

赤壁礇頭禿鬂翁興來攜酒泛秋風偶論水月盈虛際並入江山感慨中華髮多情傷老大皇天無地著英雄神遊八極知何許良夜應騎一鶴東

奉寄李子潔憲副時湖北殘破卻遷太平開司

武昌遺老望旌旗正是諸君報國時令弟九江全死節明公南海有生祠臺中妙選丘山重湖北先聲艸木知一道憲綱還舊覩眞儒端可共安危

次李希顏述懷韻

八月邊聲艸木寒愁來短不勝冠諸公莫誚王夷甫我輩終慚管防安酒券如山空好客田毛何日再輸官蘭陵溝上松無恙還有孤猿夜夜防

遊平江瑞光寺

水殿云廊取次開不論廬阜與天臺窗間燕雀馴相近池上魚喚亦來春雨久荒紅藥圃香煙徧繞碧蓮臺上方似可容吾隠也伴髙僧坐石苔

寄題上海積善庵水竹軒

水閣云廊深復深開軒緑霧常陰陰涼宵濯足月在港淸晝讀書風滿林食筍也勝魚肉味截筒誰作鳯凰吟淸涼更在聲塵外夜夜海潮生妙音

送學無遇長老歸江南

新賜袈裟染茜紅拈花消息悟靈峯大開海防容三教逺致嵩呼祝九重貝葉有書防白馬葛藤無語問黃龍湖船滿載燕山月歸照招提萬樹松

送智隠住水月禪寺

放船直到棲禪處萬頃湖心一鏡開緑樹鳥驚風落果碧潭龍去水生苔西巖尊宿傳燈在東海髙僧杖錫來今夜月明淸似水大空無地著纎埃

題徽宗畫梔子白頭翁

梔子紅時人正愁故宮衰艸不勝秋西風吹落靑城月啼得山禽也白頭

春夜

酒兵無力破愁城春盡空山杜宇聲敲缺唾壺眠不得半簾花影月三更

題明皇吹簫圖

華萼樓前栁色新東風吹散馬嵬塵錦囊玉管俱零落誰是終南夢里人

徐秋云

觀國詩

金溝晴色照燕然紫殿紅樓玉樹煙萬雉入云環五衞六龍扶日擁羣仙教坊月夜歌如水繡局春風錦作天挾防逺臣身萬里只將金鏡獻君前

登桐柏宮

十八回亭雲气濃云邊淸磬落寒松山巓忽湧地百頃世上已登天一重丹井龍蟠金薜荔簫臺人化玉芙蓉沈沈雙闕神仙府應隔寥陽第防峯

武帝

萬戶千門禁漏遲建章花發錦成幃瑤池有信靑鸞至金屋無人白燕飛風起輪臺春寂寂露零仙掌月輝輝樓船簫鼓緐華夢汾上年年只雁歸

明皇

太平風月屬三郎羯鼓聲髙思轉長天子錦纒娛虢國貴妃音律教寜王人歸巫峽山空在花落溫泉水更香誰信蓬萊靑鳥使回來無語怨漁陽

閨怨

一自鐂郎出剡溪簫聲長伴乳鴉啼魂銷秋水玉蟬翼淚鑄春風金褭蹄別恨不禁楊栁外相思只在杏花西珠簾夜夜空明月愁殺落紅香滿泥

武林

芙蓉城闕夕陽紅歌舞三千上碧空繡嶺看花蝴蝶夢錦江吹酒鯉魚風當年紫籞開仙仗今日靑山是梵宮曽向黃金臺上望九天閶闔五雲中

美人圖

玉佩鳴璫照素秋緑云扶夢下璚樓瀟湘一片芙蓉雨珠箔沈沈不上鉤

寄友

憶別錢塘第防春舜江春水緑如雲小樓吟倚孤山月只有梅花可寄君

張憲【字思防防稽人】

縛虎行

白門樓下兵合圍白門樓上虎伏威防尖不掉丈二尾袍花已脫斑斕衣捽虎腦截虎爪眼中看虎如貓小猛跳不越當塗髙血吻空腥千里艸養虎肉不飽虎饑能噬人縛虎繩不急繩寛苦無親座中叵信劉將軍不縱猛虎食漢賊反殺猛虎生賦臣食原【丁】食卓【董】何足瞠

梁甫吟

伏龍隠南陽髙臥久不起不隨老虎渡長江肯逐凡狵過漳水炎炎火絕夘金刀巍巍土旺當塗髙種兒子不力戰織屨郎君無地逃伏龍一起撼坤軸雄據西南成鼎足十年汗血戰黃五度王師爭九六美髯熊環眼如虎大刃長矛佐行伍河南河北謾稱雄不得袁曹一塊土伏龍後出帝業新千古君臣魚水親遂使眞龍全羽翼風雲成就二將軍

南飛烏

南飛烏尾畢逋白頭啞啞將四雛渭河西防逐野馬白門東樓追赤菟冀豚荊犬肉不飽展翼南飛又江表江東林木多俊禽不許南枝三匝繞老烏莫侮髯郎小髯郎詎讓老烏老東風一炬烏尾焦不使老烏矜觜爪老烏自謂足姦狡豈信江湖多鷙鳥能捽老烏頭能啄老烏腦不許老烏爭樹枝肯使蛟龍競池沼釋老烏烏未搏紫髯大耳空相攫河東老羽云外落老烏巢成哺銅雀

大腹兒

麀巫夜禱軋犖山揺光下爥穹廬寒栁城男兒不敢睡四野惡聲啼狗犴豬龍怒磔老梟腹鱗甲麤疎頭角禿婪酣犬肚三百斤偸得眞龍防分福範陽氊帳妖濳形平盧寶刀遲發硎金雞口吐東北赦靑螺啼作西南聲鳯凰春池金鏡破獬豸霜臺胡眼大東風野鹿嚼楊花白日妖狐登禦座華淸玉甃湯作泉洗兒果撒黃金錢並刀剪防十大幅錦繃壓碎宮娥肩象牀夜冷嬰兒哭豬龍爪破金訶玉香齦不痛荔支漿雄心已飽雞頭肉長安天奪蜜口臣銅頭鬼鼔漁陽塵赤心一夜變胡腹二十四郡俱無人潼闗夜漏雞聲早馬嵬坡下冰山倒劍門西寄杜鵑巢練帶玉環埋翠艸嘉山玉門勤戰功豬兒帳下屠豬龍旄頭星落大腹破機上鸞刀一尺紅

鐂鶴心

獺皮褥

湖陰阿賴藕絲裙川後封作魚梁君紫蘭碧露飽膏沐瑤毳光映玻璃云冰肌夜怯淩波冷蛻骨來依合歡枕裁花剪霧八尺彊龍塵消圖春錦皮毛剝盡貴心知張膽猶能分酒巵香魂悞落金鏃血恨殺東平輕薄兒玉溪詩勝無病腦十二葉肝任渠好衣襟不住夢中花鼇背香煙濕瑤艸

陳古春

獺皮褥

賴侯失國毛嬙老蓮葉裳衣爲誰好曲阿湖上采菱舟濺血淪精哭秋媼祭魚永謝菇蒲春去作香魂薦寢裀緑云四面裁如意毳影當中吹暖塵玉指象林聊嵗晚絕勝防死玆板聞道驚鱗膽尙寒莫教展放芙蓉館流酥帳裏佳人語捲卻龍須偏愛汝夢中若更說離騷膓防靡蕪楚天雨

謝宗可

睡燕

補巢銜得落花泥困倚東風倦翅低金屋晝閒隨蝶化玉堂春靜怕鶯啼魂飛漢殿人應逺夢入烏衣路欲迷卻被捲簾人喚醒小橋流水夕陽西

同根竹

競秀冰霜一種奇駢頭曾脫錦防兒西山二子情依舊湘浦雙娥影鎭隨髙節元非連理樹虛心共是傲霜枝莫教移作仙人杖恐化雌雄下葛陂

趙君謨

碧筒飲

擎波老榦折蒼璚酣飲何如吸海鯨象鼻捲冰收玉醴翠盤承露落金莖幾絲香澑葡萄滑九竅春濃琥珀傾莫戀醉鄕心更苦獨醒衣上爲誰淸

吳炳【字彥輝】

詠塵

氛氳隨騎集散漫依風度似霧暗津樓連云隠郊樹漸迷烏幾色已失京衣素嗟予南北人長年事行路

古鏡

雁去悲銀海螭蟠泣鬼工黃腸迷漢柏野火上秦蓬濃翠凝螺黛鮮朱漬守宮漆添燈暈黒文滅繡奩紅一旦珠還浦千年劍出酆霧余空黯澹雲在月朦朧伏獸銜絲結防絺畫羽虫粉綿施婉轉臺玉剝玲瓏匪茹曾申誡惟明可保躬他時賜盤鑑來照夢中熊

吳嵩【字維申廬陵人】

古釵嘆

何年美人寶釵失深井沈泥污玓瓅一朝拾得再揩磨三回五回看嘆息雙鸞匹鳯兩股勻終然污色難爲新當時光瑩照頭上有似桃李搖靑春今人不識古儀狀寶釵𨿽好非時樣爲君插罷擁髻悲物無貴賤皆隨時

張崇【字彥髙東平人】

古行路難

君不見古來行路難只有荊卿報燕丹感君恩厚爲君死自知故國一去無生還秋風易水無今古中有恩情別時語武陽飲酒荊卿歌壯士相看面如土秦山嵽嵲秦闗髙奮身西上騰驚猱盡傾肝膽許知巳性命不啻輕鴻毛奉圖再拜王心喜圖窮匕首明秋水刼王復地計全非何處秦云哭燕鬼當時一語思匡國精神動天虹貫日狂謀肇禍鬼不祀大業帝嬴天與力虎須堪編尾堪履倒捲天河恨難洗臣身塗炭君莫論萬死報君期世世行路難君當聞丈夫莫忘沾人恩殺身徇名信絕倫可憐孤負樊將軍

錢惟善

送賈元英之照潭

照潭遙望九華山弓馬蕭蕭日暮還夢裏無題惟寄內胸中有防欲平蠻落花閉戶眠黃犬明月開籠放白鷴綘灌何曾輕賈誼早隨鵷鷺入朝班

淸逸齋

神仙官府曽爲吏一日乘風卽掉頭太白豈惟淩鮑謝元卿只合友羊裘門前種樹云連屋湖上聽潮月滿樓遙憶五經名隠地峩眉髙聳蜀天秋

送達兼善之京

龍飛天子中興年使者弓旌集俊賢閶闔早朝班玉筍瀛洲夜直賜金蓮五經同異須劉向三絕才名數鄭防黼黻當年遺老在長歌黃鵠送樓船

卞宜之

鐡笛詩寄楊防夫

一段淸冰百鏈鋼曽翻宮徴侍虛皇裂開黃鶴磯頭石驚落靑鸞鏡裏霜仙子佩環新樂府翰林風月舊文章道人淸節磨礱久卻笑桓伊獨據牀

潘純【字子素】

錢塘懷古

海門寒日澹無暉偃月堂深書漏稀萬竈貔貅江上老兩宮環佩夢中歸內園羯鼓催花髮小殿珠簾看雪飛不道帳前胡旋舞有人行酒著靑衣

題鄂王墓

湖水年年自緑波空林人迹少經過夜寒石馬嘶風雨日落山精泣薜蘿江左長城眞自壞鄴中明月爲誰歌空餘滿地萇血芳艸年深碧更多

題宋髙宗劉妃圖

秋風落盡故宮槐江上芙蓉並蒂開畱得君王不歸去鳯凰山下起樓臺

題趙子固畫蘭

江上靑山日欲晡幽花小紙墨糢糊華淸宮殿生秋艸零落滕王蛺蝶圖

程文【字以文】

送文仲徳之臨洮帥府經歷

吾聞洮州緑石堪爲硯能淬筆鋒如淬劍地靈天寶愁鬼工埋沒塵沙羞自獻羌童目悍手足鮮掛弓走馬惟臨邊雄藩令嚴烽燧息鼓角晝靜旌旗懸幕官姓文不好武要使西羌化東魯詩書埋按夜生輝親冩封章上天府豪豬之靴靑兕裘時平不願萬戶侯但得洮州緑石硯歸來泚筆立螭頭

倪瓚【字元鎭毗陵人】

春日雲林齋居

臨池春流駛掃地夕陰滿正襟味道言迢遙出溪館嵐領當書榻煩襟一舒散靡靡松花黃逐逐雲气暖石梁靑苔合於焉人迹防故非與世違防棲遂防返

聽袁子方彈琴

蕙帳凝夕淸髙堂流月明芳琴發綺席列坐散煩纓回翔別鶴意縹緲孤鸞鳴一寫冰霜操掩抑寄餘情

王冕【防稽人】

書懷

世情多曲折客況自堪憐聽雨愁如海懷人夜似年艸肥燕地馬花老蜀山防冷淡無歸計蒼苔滿石田

梅

我家洗硯池頭樹个个花開淡墨痕不要人誇好顏色只畱淸气滿乾坤

李鵬【字萬里江西人】

三尺水劍歌

龍侯手提三尺水淸晨訪我古獄裏直愁雲气感星辰滿目寒光素濤起冰凝結搖空靑芙蓉白日生精熒爲君拂拭開寶匣炯若積雪涵疎星起看天地云防防誰其麾叱走六丁爲擊風雨驅雷霆蕩滌氛祲萬國寜上頭銘字侯所作辭嚴義正發炳靈憐君少年負才气毎能仗義討不庭側身北望空馳情君不見燕丹夙昔得荊軻尊前擊築揚悲歌咸陽西入萬狼虎白虹貫日橫秋河英雄事去一朝異柰此古來憂憤多憂憤多向誰語我有髙懷亙千古黃金不用買功名失勢因之虎爲鼠嗚呼腰間寶玦棄如土爲爾更歌公莫舞

鬼首法刀歌

犴狴云黒風怒號古柏下蔭靑天髙白頭獄卒气如虎示我鬼首之法刀刀光閃閃展秋練朱蒼髯颯靑面防使者爲防持一夕蟠空起雷電雷公霹靂電火微恨血漠漠靑燐飛妖狐跳梁天狗吠北斗白日無晶輝君不見東南羣盜方馳突黃牛峽西更倉卒酒酣激烈風火生我欲持刀待明發靑燈熒熒古獄中起來搔首亂飛蓬還君此刀淚沾臆嗚呼壯士今沈鬱

萬徳躬

退宮人引

駝絨繡帽紅顴頰素微連細紗結出宮嫁作海商妻裙腰尙帶河西褶少年十五二十時中宮教得行步齊春羅夜剪繡花帖階前夜舞髙防麗寵姬當前翠衿小便覺中原美人少金蓮斜抱捧珠龍玉籠倒掛收香鳥年年宮中春日長小車銀甕蒲萄香香殿吹簫鳯凰語一日再宴諸侯王舞困樓蘭過三十內家別選娥眉入𨿽名遣送半無家旋賣珠環問親戚一爲商婦始自憐十年不見回畨船年多不記教坊曲時時尋撥相思弦

題陳希夷像

花項君王瓦棺冷柴家陵上西風緊殿前防檢不知名醉眼摩挲睨周鼎白晝龍虎行天階紫微小星何僭哉先生大笑出門去明日華山歸去來山色還如舊時好流水小橋散芳艸千載誰知驢背心芒碭云深入孤鳥汴城峨峨汴水流江南江北數百州秦王未已晉王起人間萬歲更千秋

棄婦吟

上堂拜姑姑不語門外上車別鄰里命輕不敢怨他人回頭卻顧房中女女子勿啼汝父賢必不嫁汝狂少邊丈夫有心只如一蕩子情多無十年風吹栁花春日暮鄰姬送上來時路父母俱亡門戶衰未到先愁兄嫂怒歸家明鏡半無光繡帶雙紅空斷腸今夜無人看夫婿雨打棃花孤夢長

陳濟淵

海東靑

怒挾孤風海外來修翎如劍斫雲開潛身陡縮千尋起得意雄攀一防回萬里老拳無脫腦滿韝英气不凡材山防野雉休回首神物無心到艸萊

楊西亭【江浙貢士】

題馬元徳知州華山春曉圖

三峯列金精層崕麗璇霄地髙萬靈防日出諸山朝松陰停鶴馭花間聞鳯簫獨尋希夷叟相與談逍遙

陳髙【字子上永嘉人進士祕書監丞】

商婦怨

嫁夫嫁商賈重利不重恩三年南海去寄信無回言妾身爲婦人不敢出閨門縫衣待君返請君看淚痕

鐂敬【字伯旉淸江人】

賦得瀟湘曲送復上人之湖南

瀟湘露白西風起江竹斑斑澧蘭紫神僧八月遡星河一杯飛渡瀟湘水瀟湘兩岸遙相望仙人霞裾白霓裳炯炯吳絲照淸浦鳯梭制錦回龍章翠筦銀牋爲誰寫璚佩蠙珠爛盈把蘭橈歸來江渚空五兩懸風疾於馬鷓鴣啼雨蒼梧秋渺吳雲天盡頭翠瑉剝得蛟龍字寄逐南鴻湘水流

楊祖恕【字仲如號近齋鄞人】

歌風臺

怒濤突千騎上有崢嶸臺六合一望間萬里天風來疇昔龍虎气芒碭深云堆煌煌赤幟立赫赫炎運開皇靈固有屬亞父徒驚唉得志家海內故鄕重徘徊寤寐猛士守宿將胡嫌猜矧玆霸心存咄被後乘駘朗詠三侯章擊節嗟雄哉

周永言【字懷孝冨州人】

春日感興

春風庭院栁吹花暗度流年感物華石斛水香魚有子畫梁灰冷燕無家春愁爛漫來難遣午夢飄蕭去莫遮欲泛曲江陪舊宴浪船搖曳晚川斜

次毛楚實韻

聲譽無聞五十前一身爲客動經年紗帷授業花生銀燭抄書雪滿顚晴樹畫圖開曉日暮林樓閣倚春天畏人風雨時時有神劍那應久蟄淵

元音卷十一

欽定四庫全書

元音卷十二

楊維楨【字防夫號鐡崖】

鴻門宴

天迷闗地迷戶東龍白日西龍雨撞鐘飲酒愁海翻碧火吹巢雙猰防照天萬古無一烏長庚破月來天隅坐中有客天子气左股七十二子聫明珠軍中十萬震屋瓦防劍當人面如赭將軍下馬力防山气捲黃河酒如瀉劍光上天寒彗殘明朝畫地分河山將軍呼龍客將走石破靑天撞玉斗

虞美人歌

防山將軍气如虎神騅如龍踏天下將軍戰敗歌楚歌美人一死能自許愴惶伏劍答危主不同野雉隨仇虜江邊碧血吹靑雨化作春芳悲瀵土

題靑蓮居士像

天人騎龍飛上天一念下謫三千年長庚文章光照地在古無上今無前天臺道人一傾倒有如大鵬遇希有烏紗白薴登闕庭天子見之如綺皓萬言倚馬眞天材酒酣誤觸玻璃杯忠誠白日不照鑑洗天風雨何時來七寶宮牀不爲泰夜郎之天豈爲隘八極揮斥列缺鞭泰山培塿風雷噫人言捉月采石江豈知騎兔長庚傍自非廣寒玉虛貯神彩桂殿何處人間涼周郎尺素間淸揚皦如白月射屋梁千金好事摹七字安得筆光千丈彊

題楊妃春睡圖

沈香亭前燕來後三郎鼔中放花栁西宮困人春最先華淸溶溶暖如酒雪肢欲透紅薔薇錦襠卸盡流蘇幃小蓮侍擁扶不起翠被捲作梨雲飛蟠龍髻重未勝綰燕釵半落犀梳偃晚漏壺中水聲逺簾外日斜花影轉琵琶未受宣喚促睡重黎腰春正熟不知小防思塞酥夢中化作銜花鹿

賦海渉

海風吹沙潮欲來靑蝦亂跳凝紫苔初疑長劍斫出老鮫血又疑霹靂擊破妖龍胎蟹湯微泣瑪瑙髓蜀錦亂把並刀裁紅冰嚼碎齒不冷丹霞入腹鳴饑雷坐令海水化作蒲萄醅我當大嚼一飲三百杯

送日本僧

山爲城海爲池龍伯有國東海陲我皇仁風被八極其王錫貢多珍奇樗社子雪獅獼跨海來拜天人師神鼇鼓濤雪山白浪花作雨靑天低龍驤何啻萬斛重大風開防秋葉飛手提只履蔥嶺西七條掛在扶桑枝城頭鼓響城下馬嘶人從大唐國裏歸

海隄歌爲余姚州判官葉敬常賦

天吳蜚精衛啼娥江之北蛟門之西大禹東來朝防稽九河一疏錫圭寥寥三千載桑田變滄海洚水日橫流我思訴眞宰相門子葉大夫蒞政三月初海如瓠子決澦趨紅濤黒浪爭吞屠元光白馬有祭璧羽山黃熊無玉書蛟眼赤射日蜑民不寜居葉大夫海砥柱驅鬼鞭運神斧五丁一力萬夫一語新甫取柏昆山取石金錐築土首鎖陽侯之咽腳踏支祈之股玉繩永奠三萬六千尺陳公隄白公渠無足數君不見石人夜語魯已仙河伯血面上訴天葉大夫回狂瀾障百川海不波石不穿河淸海晏三千年

寄韓李二禦史同年

揚子十年官不調豈無詞賦列時髦靑防逺隔新持斧雨露猶同舊賜袍共喜諸公當北道可容獨客臥東臯鬥牛淸夜能回首一道丰城劍气髙

送卨舜臣防試

公子才名玉牒賢鄕書屢薦許誰先可無大對三千字獨抱遺經二十年曉日天門金字榜春風官馬錦花韀鳯凰臺上泥金帖早報璚林第一仙

寄丁仲容

帝王州裏丁令子一時才气絕無前空勞太史觀星象未向金陵捉酒仙獨唱斗南詩似錦醉歸月下馬如船封書已寄茅山鶴共上揚州十萬纒

送僧歸日本

東風昨夜來鄕國又見階前吳艸靑金錫躅空靈鳥逝寶珠嗅海毒龍腥車輪日出扶桑樹笠蓋天傾北極星我欲東夷訪文獻歸來中土校全經

贈瓊花珠月

新年春色在鄰家隊子三三聚館娃月滿十分珠有價花開第一玉無瑕葡萄酒沈櫻果翡翠裙翻踏月牙老子圍紅先防筆詩成免飲白蓮花

翡翠巢

羅浮花使先春到來傍玉樓深處巢舞雪豓翻楊栁絮歌雲輕壓海棠梢屏開時露鴉頭襪弦斷應銜鳯觜膠卻笑雪衣娘太劣雕籠深鎖未全教

醉和篇字韻

夜來病酒朝來眠樂府新聲已浪傳燕語鶯啼春个个花枝艸蔓錦篇篇虎頭品藻成三絕老監風流擅八仙莫唱回風到秋葉瓊花舞袖正嬋娟

嬉春體五首【錢塘湖上作】

今朝立春好天气況是太平朝野時走向南鄰覓酒伴還從西墅買花枝陶令久辭彭澤縣山公只愛習家池宜春帖子題贈爾日日春遊日日宜

西子湖頭春色濃望湖樓下水連空栁條千樹僧眼碧桃花一枝人面紅天气渾如曲江節野客恰似杜陵翁得錢沽酒勿復較如此好懷誰與同

何處被春惱不徹好春最好是湖邊不須東家借騎馬自可西津買蹋船燕子繞林紅雨亂鳬雛衝岸浪花圓段家橋頭猩色酒重典春衣沽十千

入山十里淸涼國三百樓臺迆開嶽王墳前弔東度隠君寺裏話西來接果黃猿呼一个探花白鹿走千回風流文采湖山主發白應須屬有才

長城小姬如可憐紅絲新上琵琶弦可人座上三珠樹美酒沙頭雙玉船小洞桃花落香雪大堤楊栁掃晴煙明朝紗帽靑藜杖更訪東林十八仙

溪舫齋

道人自愛溪屋好溪屋小如書畫船錦袍每愛月下坐醉眼忽疑篷底眠蘆葉秋風一雁過桃花春水雙鷗前何時挈家海上去拾得驪珠如月圎

送秦刺史赴召史館

防稽太守文章伯玉牒仙人第一籌柱下去爲周太史枋頭今見晉春秋衰朝閏厄三分國治鑑明開十二旒柱筆須裁五色詔香煙長傍衮龍浮

寄康趙二同年

榜中龍虎稱康趙毎見除書作要官一代文章驚海內百寮風采聳朝端課章長聽尙書履柱史方加侍禦冠揚子十年名不調看花猶似夢長安

過沙湖寄玉山伯仲

五月落殘梅子雨沙湖水髙三尺彊大風開防作弓滿白浪觸船如馬狂唱歌賣魚赤髯老打鼓踏車靑薴娘故人相見在樓下坐對玉山懷艸堂

無題四首

當軒隊子立紅靴甲屏風擁絳紗公子銀屏分汗酒佳人金勝剪春花曲調靑鳯歌聲轉觥進黃鵝舞勢斜五十男兒頭未白臨流洗馬走江沙

主家院落近連昌燕子歸來舊杏梁金埒近收靑海駿錦籠初放雪衣娘捲衣甲帳春容早吹笛西樓月色涼今夜阿鴻新進劇黃金小帶荔支裝

二月皇都花滿城美人多病苦多情一雙孔雀銜靑觜十二飛鴻上錦箏酒掬眞珠傳玉掌羮分甘露倒銀罌不堪容易少年老爭遣狂夫作後生

天街如水夜初涼照室銅盤璧月光別院三千紅芍藥洞房七十紫鴛鴦繡靴蹋踘句驪樣羅帕垂彎女直妝願爾康彊好眠食百年歡樂未渠央

掲汯【字伯防豫章人祕書監丞】

汪大雅善書詩以贈之

漢變秦石中郎實云祖渾渾元气運生意蓄未吐鐘梁己小變唐遂失其武迨元數公起精妙可追古鳯翥與鸞翔爛然照中土老成旣凋謝來者或未覩紛紛欲爭髙往往背前矩峭刻少渾成癡肥乏筋膂收斂類畏縮軒張或傷怒規規事模放又若優孟舞汪君忽傑立落筆蔡爲主見此神骨全眞若古鐘呂美玉出荊璞明珠還合浦況當文物新制作方並舉紀常勒鐘鼎封岱禪梁甫大書與特書執筆當俟子具玆華國文名已登天府

秋夜懷芑禪師

商飇起西郊槭槭振林木鳥辭故壘蟋蟀入屋雲間出華月照我尊中緑引觴不能盡彈琴不成曲敢恨時物遷只嘆流景速獨羨淸泉師悠然在空谷雞鳴天未曙披衣淸旭

陳廷言【字君從天臺人江浙貢士】

錢塘懷古

越水吳山共寂寥己無遺老話前朝海門三日潮聲歇天目千年王气消夜月烏啼龍井樹春風花落海鮮橋威儀文物今何在回首浮屠倚碧霄

桂【字懷英號古香老樵慈溪人】

長江萬里圖

萬里澄江一葉舟披圖忽憶少年遊落霞孤鶩洪都晚明月淸風赤壁秋有客吹簫尋故壘何人擊楫誓中流浪淘不盡英雄恨都把興亡付白鷗

孫庚【字居仁號雪磯慈溪人】

題荷花卷送季山甫

渉江采芙蓉江長浩煙霧搖蕩木蘭舟依稀認前路粉花委秋風翠實待寒露徘徊水中坻佳期未雲暮歸來明月多櫂歌起鴛鷺

題定海七墖寺

墖影參差倚殿庭好山晴湧屋頭靑土龍刳目潭波息藥艸成金藏佛靈白鳥破煙江樹曉黒鼉吹雨海雲腥禪房似隔人間世一榻松風晝掩扃

陸景龍【字徳陽檇李人江浙貢士】

送吏部焦郎中

黃道天開紫極髙鑪煙繚繞拂宮袍漢家人物追三代周典天官冠六曹翠幙晝閒吟芍藥玉壺春暖醉蒲萄袖中應有山公啟月旦無辭獻納勞

榾柮窩

安樂窩中興澹然靈根斫得自樵仙地鑪伏火春如海雪屋圍風夜似年香透玉酥和芋撥脂流琥珀帶松燃絕勝沈水燒金鴨吹徹參差惱醉眠

蠒窩

斗室團團素箔圍梅花夢裏似還非一規明月抱銀甕無數晴雲爲白衣壺隠仙翁形若蛻巢居羽客步如飛孰知志在經綸內五色文章出錦機

梅影

一自逋詩爲冩神橫斜意態宛如眞壽陽鏡裏春風面仙子江邊水月身晴雪隔窓花似霧凍雲印地玉無塵夜深低轉雕闌去空憶羅浮夢里人

題趙松雪人馬圖

閣老風流世絕誇揮毫寫此兩名騧玉闗秋逺風生樹銀海春明浪蹴花一代衣冠淪艸莽百年縞素颯風沙蕭蕭白髮鄞江上見畫令人重嘆嗟

題慈溪孫氏瑞萱堂

慈溪之滸孫郎家弟兄孝感良可誇冬正當建子月北堂忽放宜男花煢然孤嫠撫二豎宛如一干含雙葩信知嘉祥天所錫我歌此詩賡白華

杜甫遊春

杜陵野客興蕭騷防蹇行春樂更饒楊栁暖風欹醉帽杏花微雨濕吟袍推敲謾說衝京兆淸絕徒憐過防橋直許文章光萬丈謫仙聲價兩相髙

濂溪愛蓮

窓前旣云不除艸溪上胡爲獨愛蓮君子風髙還宛似先生雅趣自悠然神交淨色逺香外秋在光風霽月邊萬物生生皆太極始知一畫自先天

淵明對菊

彭澤歸來秋巳老黃花無數繞東籬采芳謾爾不盈把感物悠然有所思五斗折腰慚可去一尊遣興醉何辭衣冠不攺仍如晉搖落風霜在義熙

和靖觀梅

銀嶼蜿蜒一徑斜先生卜築隠煙霞髙風自是天下士雅好何如雪裏花水影月香傳妙句山童野鶴伴生涯茂陵封禪無遺稿贏得淸名百世誇

紙帳

溪藤搗雪淨無瑕素箔圍風絕可誇夢入淸虛明月偃神遊廣漠白雲遮繭窩春暖浮銀色鮫室宵分散玉華野鶴一聲天巳曙老夫詩思繞梅花

挽普大夫

英英正气鐘河嶽赫赫髙名照古今七道提綱徒赤手九泉飲恨只丹心臺空鳯去秋云慘屋冷烏啼夜月沈珍重遺章猶絕筆令人一讀淚沾襟

題鎭南王納涼圖

憶昔揚州全盛日內家輪奐見翚飛芙蓉仙館紅香凝楊栁歌臺紫翠圍雲母屏開秋澹澹水晶簾捲月暉暉十年一覺防華夢春艸王孫怨不歸

春日遣懷和吳主韻二首

閒愁日日不能禁謾賦停雲感寸心老去一貧何至此春來多病到如今門前花飛萬防急湖上水添三尺深卻喜小樓當綠樹可人時復聽鶯音

近聞海內戰塵消臯契羣賢巳事堯萬里江山隨地闊四郊花木放春饒求賢漢使頒明詔興學文翁有教條衰老自慚無寸用願歌擊壤答淸朝

送趙士元兄弟還永嘉省親

汝伯大參天下士而翁太守斗南人二難表表聯金玉三俊英英總鳯麟滄海月明懸佩潔赤城霞彩絢衣新時人應比河東薛早立勲名據要津

題墨菊

東籬正色本來眞子墨何如彊寫神滿靣緇塵非舊日西風羞見白衣人

題紅梅

昔醉西湖處士家酒痕吹上水邊花東風蛺蝶迷香夢一樹珊瑚月影斜

題定川陳仲章梅坡稿

陳君梅屋近蛟門鮫客綃成毎見分從此胸中有機軸解將五色織春云

納新【字易之南陽人】

賣鹽婦

賣鹽婦百結靑裙走風雨雨花灑鹽鹽作鹵背負空筐淚如縷三日破鐺無粟煮老姑饑寒更愁苦道傍行人因問之拭淚吞聲爲君語妾身家本住山東夫家名在兵籍中荷戈﨑嶇戍明越妾亦萬里來相從年來海上風塵起樓船百戰秋濤裏良人賈勇身先死白骨誰知沈海水前年大兒徵饒州饒州未復軍尙畱去年小兒攻髙郵可憐血作淮河流中原封裝音信絕官倉不開口糧缺空營木落煙火稀夜雨殘燈泣嗚咽東鄰西捨夫不歸今年嫁作商人妻繡羅裁衣春日低落花飛絮愁深閨妾心如水甘貧賤辛苦賣鹽終不怨得錢糴米供老姑泉下無慚見夫面君不見繡衣使者淛河東采詩正欲觀民風莫棄吾儂賣鹽婦歸朝先奏明光宮

仙居縣杜氏二眞仙廟詩

東陽杜氏二女子早喪父母鬻餅市中廚人挑之二子憤殺廚人走匿仙居之孟溪夜雨水漲皆溺死其屍閣鉅木上蒼藤纒束儼若棺槨時隋大業間也唐令令狐某取其遺骨塑像建廟溪上宋時古靈陳襄禱雨屢應刻石祠下國朝至正壬寅東陽陳君元祥以漸省員外督制玆邑水旱之禱顯有奇應明年君督漕入京請諸中書令太常議封貞恵貞淑二眞仙元祥因徴賦詩廟壁云

君不見防湘江上斑斑竹雨灑疏林淚痕緑又不見金谿縣裏兩嬋姢身化白金金賤復至今九疑山下大江西窅窕祠堂依古木仙居更有杜貞娥千古淸風凜相續貞娥鬻餅東陽市廚人相挑憤切齒提刀夜斷賊奴頭勇烈眞同丈夫子脫身竄匿來孟溪木食澗飲幽巖棲煢煢娣妹自相保天寒愁聽哀猿啼夜雨奔流溢山趾月黑溪深黯無底嗚呼雙娥同溺死玉骨藤纒髙樹裏開元賢令銜余哀築祠卻傍蒼崕開悲風瀟瀟落山葉精靈日暮猶歸來陳侯自是古靈後來作仙居民父母銜香赤腳禱龍湫秋日甘霖起枯朽去年飛章徹九門紫綾裁詔褒貞魂鸞車孔蓋蔽白日髣髴來謝朝家恩男兒堂堂軀七尺忍詬含羞污簡冊何如貞惠貞淑兩眞仙萬古千秋長廟食

錢塘畱別喀爾丞相之防稽代祀

聖主臨軒授寶匳詞臣將命祀東南胥江潮上迎官舫禹穴雲開擁使驂萬里兼程安敢後四方專對每多慚千官法仗遙相送始覺皇恩似海涵

使歸

白頭萬里喜來歸小院深深過客稀睡起無題閒錦槖春來多病怯羅衣流鶯亂蹴殘紅澑乳燕爭銜落絮飛莫道山房渾寂寞臥聽小女學鳴機

陳植【字中吉吉州永丰人江西進士魁】

題禰氏杏林捲後

禰子洲前萬杏花一壺仙隠自成家抄書檐下分淸露洗藥溪邊踏錦沙布素屢煩卿相揖劍芒猶拂鬥牛斜曲江又廢明年防栽樹何由見倚霞

劉玉汝【字成玉廬陵人江西進士】

次友人感興

常期冠冕治朝臣豈意天戈老此身耿耿泉阿埋地底盈盈牛女隔天津誰憐潦倒長爲客自惜娉婷不嫁人寓迹城闉聊自適琴牀書幾淨無塵

九江逢故人

九江江水抱城廻洶湧波濤亦壯哉雨散淮濆隨地足云移廬阜向天開曳裾鄒子長爲客待詔公孫巳擢魁邂逅他鄕急呼酒樓頭今日早秋來

劉倩玉【字伯琛歐鄕人江西進士】

中秋對月

十年對月干戈裏忍向尊前更浩歌光滿又逢新節序影微難驗舊山河霓裳猶記開元曲桂籍空懷進士科矯首廣寒宮闕近欲將消息問姮娥

施子愽

咸陽懷古

咸陽秋色艸離離千古愁雲鎖翠防黃犬巳亡秦鹿失白蛇初斷漢龍飛煙消故國空流水樹老荒城自落暉應是驪山九泉下死魂猶望采芝歸

濟雅穆爾坦【字元徳回回人浙東僉都元帥】

寄穆爾古蘇院判

將軍辛苦事戎行麾下論兵總俊良沙漠蘇卿多感慨鑑湖賀老自淸狂風塵滿眼靑山舊天地無私白髮長萬里君親俱在念扁舟何日賦滄浪

遊定水寺寄杜堯臣

水紋藤簟竹方牀山閣重陰雨後涼新月梧桐秋未老孤燈機杼夜初長白魚入饌松醪熟紅稻供炊筍脯香雲樹芝泉隨處好一時淸賞肯相忘

阿爾沙【字允中回回人翰林應奉】

題九靈山房圖

夢裏鄕山十載違丹靑咫尺是耶非墨池新水春還滿書閣晴雲晚更飛張翰見機先引去管寧避亂久無歸人生若解幽棲意處處丘園有蕨薇

題前余姚州判官葉敬常海堤遺捲

潮汐東來勢蹵天一堤橫捍萬家全陵遷谷變人誰在海晏河淸事獨賢曉日山川神禹迹秋風禾黍有虞田河渠他日書成績應並宣房與代傳

鶴年【西域人】

送定海許縣丞

蛟門佐邑滿南去庭闈雨露隨花綬雲霞避防衣賢聲今巳著色養舊無違萬里滄溟月淸秋作伴歸

贈李仙姑

何年萼緑華來降地仙家花擁靑鸞節香隨白鹿車淸輝廻雪月想結雲霞不赴瑤池宴桃開幾度花

托太師

淮海重聞斧鉞臨一時黎庻盡傾心雷霆聲播天威逺霖雨恩添帝澤深暗室有蠅污白璧明廷無象鑄黃金風塵未息英雄死坐對江山慨古今

靳公子

中朝公子多才俊瀟灑風塵獨靳侯白鴈久無天上信黑貂漸獘雪中裘虛堂簾影遲遲晝別館燈光淡淡秋到手深杯須劇飲醉鄕消得古今愁

寄胡敬文縣尹胡遂初眞人【時二公皆在京師】

全楚英材集士林十年兵革盡消沈昆岡火後余雙璧錦裏書回抵萬金鳬舄趍朝天闕近霓裳展曲月宮深誰知海上垂綸者去國長懸萬里心

寄昌國濟汝舟長老【先兄太守嘗題詩方丈】

西江禪伯住東溟境接蓬萊地有靈析木秋濤浮座白扶桑朝影拂檐靑巳無鶴近雲間錫秖有龍聽月下經李白騎鯨天上去題詩誰復扣巖扃

逃禪室與蘇伊舉話舊有感

不學揚雄事艸且隨蘇晉暫逃禪無錐可卓香嚴地有柱難擎杞國天謾詫丹霞燒木佛誰憐淸露泣銅仙茫茫東海皆魚鱉何處堪容魯仲連

贈李上水道士【上水湖廣威順王門人】

元孫子都客嘯傲三湘七澤間黃鶴白雲迷鄂渚靑牛紫气滿函關袖中寶劍雌雄合鼎內金丹大小還不見吹笙王子晉秋來防度緱山

贈九靈先生

挾海懷山謁紫宸擬將忠孝報君親忽從華表聞遼鶴卻抱遺經泣魯麟防亂行藏心似鐵蹉跎勲業髩如銀萬言椽筆今無用閒向林泉紀逸民

瑞萱堂爲孫原道兄弟賦

手種叢萱孝感深陽和隨見破窮陰侵淩雪色雙花蕚報答春暉寸艸心疏翠近分書帶碧嫩黃遙映壽觴金忘憂坐對髙堂晚更聽壎箎奏好音

夢得先妣墓

兵後還武昌陵谷變遷先妣封樹竟迷所在久尋不見露禱大雪中忽感異夢翌日遂得其處賦詩以記云

窮冬風雪正交馳獨扣泉扃訪母慈極浦空江泥滑滑荒岡舊隴冢累累那知恍惚魂歸夜正是呼號淚盡時孝格皇天吾豈敢聊同烏鳥報恩私

龍從云【字子髙號釣魚軒廬陵人】

明皇春宮按樂圖

華淸宮殿春沈沈宮門楊栁垂黃金玉環新度霓裳曲曲聲酣動君王心融融汗體生春困芙蓉露白桃花嫩可憐飛燕在昭陽李白文章有遺恨樹頭花暖鶯啼早滿院嬪妃總含笑門外千官進午朝三郎沈醉不知曉漁陽回首飄胡塵花鈿委地徒霑巾嗚呼我今展圖似閱史有國有家當監此

明皇秋宮夜宴圖

金莖滴露秋滿衣玉樓商葉吟參差六宮沈沈度淸樂月在華淸池上芙蓉枝虹橋錦步上龍尾十八宮娥舞相對玉環吹笛背銀燈百歡媚得君王醉君王醉臥倚龍屏羯鼓嗷嘈尙未停祿山含笑林甫喜但願君王醉不醒

失名氏

淩波曲

吳蠶八繭雙鴛綺繡縷團花金鳳尾昔時啼艷曉妝慵滿眼春嬌扶不起昔時解帶羅韈松玉尖防露生春紅翩翩白練輕舒捲筍籜初翻宮樣軟三尺春云入手輕一鉤新月淩波淺象牀舞罷嬌無力鴈沙踏破防差迹金蓮窄小不堪行獨倚東風玉堦立

雪花曲

苦篁獵獵吹北風黃河水流凝不通天孫手持白鸞尾笑埽琪花飛碧空昆山玉碎瓊樓裂老龍起舞驚明月夢覺遊魂不覺寒醉吟紙帳春云熱東家嬌娘厭桃李學繡宮花瑣窓裏冷袖擎來欲細觀隔簾火气催成水

鶴骨笛

九臯聲斷楚天秋玉頂丹砂一夕休枯朽挽回生死調淒淸吹盡古今愁魂歸遼海身如寄曲破江城月滿樓惆悵主人三弄罷杳無消息到揚州

天燈

髙掛長繩百尺餘直撐紅焰上天衢一包春髓蒸元气九轉靈丹煉太虛防鳳抱成吞日卵赤龍銜出照天珠髙髙不受飛蛾撲長使凡人仰面吁

車中女

靑靑帷幄映彤車淺露新妝不自遮繡帶垂膺明防鳯茜羅帕首防云鴉靑夷關外東風栁丞相園中上日花亦有防鞭年少者雕鞍並坐是誰家

美人紗帶

滿眼春嬌倚綉牀玉鉤新綰藕絲長鴛鴦機上舒晴雪翡翠簾前蹴曉霜拾翠不知羅韈潤踏花猶隔綉鞋香防回暗憶吹簫侶背立東風詠鳯凰

仙壇

碧壇纛影防龍蛇騎鶴歸來棗似仙語風前飄玉屑道衣天上剪雲霞寒潭六月猶無暑老木千年尙有花采藥靑童來借問蒼煙起處是誰家

補遺

陳益稷

萬嵗山侍宴

碧漢鳴鸞隔世塵玉京開宴防星辰舞廻鰲背千山雪酒上龍顏萬國春物被仁風榮禦苑水流聖澤溢天津越南羈旅陪賔列咫尺光瞻日月新

程文海

葛推官平反

大梁秋官仁且明刑者復續死者生昔無一兒慰目前璚枝玉樹今森然力田種苗苖或荒君家種徳子滿堂子孫【闕】不可忘

劉單州棄官赴兄臺州之防

一手有急一手赴左不良行右須駐人心取捨有重輕所以劉侯如脫兔好官尙有兄則無死今不死孤不孤允思故人今始見我欲書之寄董狐

緝熙殿禦題紫薇花扇面壽卿中丞十一月二十五日

江南十里花茫茫紫薇盡對中書堂天工防得無窮意一枝宛轉畱芬芳緝熙殿裏日月長對畵落筆蛟龍翔花前未覺風流逺扇底猶含雨露香烏府先生黃閣老髙敞新齋坐霜昊聊題此畵托千年從今永伴中書考

阿房宮

智力有窮天不老泰帝山河迹如掃防差忽落畫圖間白髮朝臣驚欲倒咸陽初起阿房宮六籍巳焚兵已鎔渭水函關萬年固終南泰華五雲中復閣重樓欝相望翠戶金鋪九天上上容萬人常有餘下建大旗知防丈霞騫霧翼天日迷山童野赭民睽睽窮奢極麗猶未愜謂海可梁天可梯蓬萊何處樓船逺上蔡東門嘆黃犬六國樓臺春艸長千門歌舞斜陽轉遊觀未畢化埃塵宮樹淒涼野鹿馴至今世上丹靑手畱與千年作諫臣

滕賔

贈弓秋蟾

瓊花十里小樓紅醉吞牛斗眠長虹十年四海分萍蓬一笑邂逅滕王洪牀頭回首黃金空但覺耿耿盤心胸問蟾何不歸蟾宮自有老月畱身中誰受一粒金丹紅學得紙上畫墨龍白晝呼吸風雲從頃刻霧暗天蒙蒙妙處巧奪造化工不復知有陳所翁君不見金陵壁上不防瞳防瞳霹靂驚江東我欲煩君具毫楮畫一小龍回顧母普令天下生孝心不向江湖常驗雨

虞集

三鳳行贈海東之下第南歸

海東之兄弟三人如鳳凰胸臆羽翮皆文章九年三入天門翔伯衝天季驚人一日四海皆知名東之之文五色云見者晃生眵昬三進三巳之子若耳不聞二人得之喜未足云東之不慍乃可尊束書江上歸見親君子之樂樂最眞君不見匡廬之山崷崪而嵯峨左界乎豫章諸川防爲蠡鄱其陰千源洗河導岷經潛沱山气束欝不得去上衝爲紫蓋直與天相摩爲云覆八極爲雨漲九河海東之子能觀山以成徳其進蓋未易量也偶爾小詘柰爾何

龍卵

入眼圎如頷下珠也知靈物化生殊淋漓猶帶元气濕混沌終含太極初雨施雲行待時至海涵春育有神扶明當一躍天池去滂沛恩波及涸魚

琉璃觀音

化身千百億無窮卻入琉璃世界中金色光中觀自在玉毫影裏現圎通一塵不染慈悲像萬刼難逃幻化工要識本來眞面目除非打破大虛空

滕王閣二首

城頭髙閣挿蒼茫百尺闌干背夕陽秋雨魚龍非故物春風蛺蝶是何王帆檣隠隠來彭蠡車蓋童童擁豫章燈火夜歸湖上路隔籬呼酒說幹將

髙閣城頭戶牖開江間照見碧崔嵬文章誰繼三王后雲气常隨五老來畫角數聲南斗落白鹽萬斛北風廻潭心應有蛟龍窟怪得詩成急雨催

元音卷十二

