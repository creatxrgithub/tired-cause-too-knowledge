《明詩別裁集》淸•沈徳潛

卷一

劉基

基字伯溫﹐靑田人。元進士﹐洪武中以佐命功封誠意伯﹐後爲胡惟庸毒死。正徳中追謚文成。

元季詩都尙辭華﹐文成獨標髙格﹐時欲追逐杜韓﹐故超然獨勝﹐允爲一代之冠。樂府髙於古詩﹐古詩髙於近體﹐五言近體又髙於七言。

【走馬引】

天冥冥﹐云蒙蒙﹐當天白日中貫虹。壯士拔劍出門去﹐手提仇頭擲艸中。擲艸中﹐血漉漉﹐追兵夜至深谷伏。精誠感天天心哀﹐太一乃遣天馬從天來﹐揮霍雷電揚風埃。

壯士呼﹐天馬馳﹐橫行白晝﹐吏不敢窺。戴天之恥﹐自古有必報﹐天地亦與相扶持。夫差徒能不忘而報越﹐棲於會稽又縱之。始知壯士獨無愧﹐魯莊何以爲人爲﹗

﹝錢受之云﹕明宗被弒於晃忽﹐又庚申帝卽位七年﹐乃以尙書之言﹐撤文宗主於太廟。而詔書但以私圖傳子爲言﹐昧於《春秋》復仇之大義矣。此詩蓋深譏之也。﹞

【梁甫吟】

誰謂秋月明﹖蔽之往往由纖翳。誰謂江水淸﹐淆之往往隨沙。人情旦暮有翻覆﹐平地倏忽成山溪。君不見桓公相仲父﹐豎刁終亂齊﹔秦穆信逢孫﹐遂違百里奚。赤符天子明見萬里外﹐乃以薏苡爲文犀。停婚僕碑何震怒﹖靑天白日生虹。明良際會有如此﹐而況童角不辧粟與稊。外間皇父中艷妻﹐馬角突兀連牝雞。以聰爲聾狂作聖﹐顚倒衣裳行蒺藜。屈原《懷沙》子胥棄﹐魑魅叫嘯風淒淒。《梁甫吟》﹐悲以淒。岐山竹實日稀少﹐鳳凰憔悴將安棲﹖﹝拉雜成文﹐極煩冤聵亂之致﹐此《離騷》遺音也。﹞

【懊憹歌】

白鴉養雛時﹐夜夜啼達曙。如何羽翼成﹐各自東西去。﹝其法本之「打起黃鶯兒」篇。﹞

【薤露歌】

人生無百歲﹐百歲復如何﹖古來英雄士﹐各已歸山阿﹗﹝悲咽﹞

【玉階怨】

長門燈下淚﹐滴作玉階苔。

年年傍春雨﹐一上苑墻來。﹝婉而曲。﹞

【長門怨】

白露下玉除﹐風淸月如練。

坐看池上螢﹐飛入昭陽殿。﹝宗子相云﹕不作怨語﹐怨已自深。﹞

【感懷】

驅車出門去﹐四顧不見人。回風捲落葉﹐颯颯帶風塵。

平原曠千里﹐莽莽盡荊榛。繁華能幾何﹐憔悴及玆辰。所以芳桂枝﹐不爭桃李春。雲林耿幽獨﹐霜雪空相親。

槁葉寒摵摵﹐羅帳秋風生。淒淒候虫鳴﹐歷歷賓鴻驚。美人抱琴瑟﹐仰視河漢明。絲桐豈殊音﹐古調非今聲。

沈思空幽寂﹐歲月已䢐徵。結髮事遠遊﹐逍遙觀四方。天地一何闊﹐山川杳茫茫。眾鳥各自飛﹐喬木空蒼涼。

登髙見萬里﹐懷古使心傷。佇立望浮雲﹐安得淩風翔﹗

【旅興】

寒燈耿幽暮﹐虫鳴淸夜闌。

起行望靑天﹐明月在云端。美人隔千里﹐山河杳漫漫。玄云翳崇岡﹐白露凋芳蘭。願以綠綺琴﹐寫作《行路難》。

憂來無和聲﹐弦絕空長嘆。倦鳥冀安巢﹐風林無靜柯。路長羽翼短﹐日暮當如何﹗登髙望四方﹐但見山與河。

寧知天上雨﹐去爲滄海波。慷慨對長風﹐坐感玄發皤。弱水不可航﹐層城岌嵯峨。淒涼華表鶴﹐太息成悲歌。

【晚同方舟上人登師子巖作】

落日下前峯﹐輕煙生遠林。雲霞媚餘姿﹐松柏淡淸陰。振策縱幽步﹐披襟陟層岑。

槿花籬上明﹐莎雞艸間吟。涼風自西來﹐飅飅吹我襟。榮華能幾時﹖搖落方自今。逝川無停波﹐急弦有哀音。

顧瞻望四方﹐悵焉愁思深。

【夏夜臺州城中作】

江上火雲蒸熱風﹐欲雨不雨天夢夢。良田半作龜兆坼﹐秔稻日夕成蒿蓬。

去年海賊殺元帥﹐黎民星散劫火紅。耕牛剝皮作戰具﹐鋤犁化盡刀劍鋒。農夫有田不得種﹐白日慘淡衡茅空。將軍虎毛深玉帳﹐野哭不入轅門中。

健兒鬥死烏自食﹐何人幕下矜奇功﹖今年大軍蕩淮甸﹐分命上宰麾元戎。舞幹再見有苗格﹐山川鬼神當效忠。何爲旱魃還肆虐﹐坐令毒沴傷和衝。

傳聞逆黨尙攻剽﹐所過丘壠皆成童。閫司恐畏破和議﹐斥堠悉罷云邊烽。殺降共說有大禁﹐無人更敢彎弧弓。山中悲啼海中笑﹐蜃气繞日生長虹。

古時東海辟孝婦﹐艸木枯瘁連三冬。六月降霜良有以﹐天公未必長喑聾。只今幅員廣無外﹐東至日出西太蒙。一民一物吾肺腑﹐仁者自是哀瘝痌。

養梟血鳳天所厭﹐誰能抗疏回宸聰﹖夜長木末掛河漢﹐海嶠月魄升天東。仰視皇天轉北斗﹐嗚呼愁嘆何時終﹗

【太公釣渭圖】

璇室羣酣夜﹐璜溪獨釣時。浮雲看富貴﹐流水淡須眉。偶應非熊兆﹐尊爲帝者師。軒裳如固有﹐千載起人思。﹝通首格髙﹐隱然有王佐气象。﹞

【古戍】

古戍連山火﹐新城殷地笳。九州猶虎豹﹐四海未桑麻。天迥云垂艸﹐江空雪覆沙。

野梅燒不盡﹐時見兩三花。

【望孤山作】

返照千山赤﹐寒煙一島靑。羈心霜下艸﹐生態水中萍。

黃屋迷襄野﹐蒼梧隔洞庭。空將垂老淚﹐灑恨到滄溟。

【會稽】

會稽南鎭夏王封﹐蔽日騰空紫翠重。

陰壑煙霞輝艸木﹐古祠風雨出蛟龍。玄夷此日歸何處﹐玉簡他年豈再逢﹖安得普天休戰伐﹐不令竹箭困輸供。

【和李子庚】

風落餘花春事非﹐愁心煙雨共霏霏。溪云不爲從龍起﹐山石何須學燕飛。籬下舊存彭澤菊﹐林間新長首陽薇。夜闌忽漫聞啼鳥﹐腸斷天邊信使稀。

【追和音上人】

絕頂浮雲鎖石關﹐曲途危磴阻躋攀。他年甲楯孤臣泣﹐此日齋鐘老衲閒。夜永星河低半樹﹐天淸猿鶴響空山。

干戈未定歸無處﹐擬結茅廬積翠間。

【感興】

天弧不解射封狼﹐戰骨從橫滿路旁。古戍有狐鳴夜月﹐髙岡無鳳集朝陽。

琱戈畫戟空文物﹐廢井頹垣自雪霜。漫說漢庭思李牧﹐未聞郎署遣馮唐。

汪廣洋

廣洋字朝宗﹐髙郵人。洪武中封忠勤伯﹐拜右丞相。尋貶廣東﹐詔數其罪﹐自縊死。

【忠勤樓諸老夜直﹐余時守省﹐作詩寄之】

西掖延秋爽﹐髙樓倚太淸。

玉繩當坐轉﹐銀漢近人明。上相思經濟﹐諸公任老成。不知前席夜﹐曾語及蒼生﹖

【送許時用歸越】

舊擢庚寅第﹐新題甲子篇。老來諸事廢﹐歸去此身全。煙樹藏溪館﹐霜禾被石田。

鑑湖求一曲﹐吾計尙茫然。﹝當時有歸去而身未全者﹐宋潛溪是也。﹞

【登南海驛樓】

海气空蒙日夜浮﹐山城才雨便成秋。馮唐頭白偏多感﹐倚徧天南百尺樓。

宋濂

濂字景濂﹐浦江人。元末除翰林編修。明初徵聘﹐授皇太子經﹐修《元史》。仕至翰林學士承旨。正徳中追謚文憲。

【送許時用還剡】

尊酒都門外﹐孤帆水驛飛。靑雲諸老盡﹐白髮幾人歸﹖風雨魚羹飯﹐煙霞鶴氅衣。因君動髙興﹐予亦夢柴扉。

陶凱

凱字中立﹐天臺人。洪武初召修《元史》﹐升禮部尙書﹐出爲湖廣參政﹐旋致仕。

【長平戈頭歌】

長平野人鑿地得古戈﹐上有疑字歲久俱滅磨。惜不能如丰城古劍射牛斗﹐吁嗟戈乎柰爾何﹗但見靑銅凝寒暮煙紫﹐月黑山深夜飛雨。恨血千年猶未消﹐荒郊夜夜啼冤苦。當年趙括輕秦人﹐降卒秦坑化爲土。嗟哉趙亡秦亦亡﹐落日長城自今古。摩挲爾戈一問之﹐令人爲爾生愁思。何不以爾爲鐘鐻﹐何不以爾爲鼎彜﹖吁嗟戈乎徒爾悲﹗爾今還當太平世﹐人間銷兵鑄農器。願壽吾皇千萬年﹐終古不用戈與鋋。﹝當時諸名家賦此題者﹐俱作七言長歌﹐惟作者得頌揚本朝之體。﹞

張昱

昱字光弼﹐廬陵人﹐遷杭。元末行樞密院判官。明祖召至﹐深見溫接﹐憫其老﹐曰「可閒矣。」放歸。

光弼嘗於酒間爲瞿宗吉誦《歌風臺詩》云「世間快意寧有此﹐亭長歸來作天子﹖」以界尺擊案﹐淵淵作金石聲。詩劇可傳﹐惜中間雜失韻語﹐因割愛刪去。

【白翎雀歌】

烏桓城下白翎雀﹐雄鳴雌隨求飲啄。有時決起天上飛﹐告訴生來毛羽弱。西河伶人火倪赤﹐能以絲聲代禽臆。

象牙指撥十三弦﹐宛轉繁音哀且急。女眞處子舞進觴﹐團衫鞶帶分兩傍。玉纖羅袖《柘枝》體﹐要與雀聲相頡頏。朝彈暮彈《白翎雀》﹐貴人聽之以爲樂。

變化春光指顧間﹐萬蕊千花動弦索。只今蕭條河水邊﹐宮庭毀盡沙依然。傷哉不聞《白翎雀》﹐但見落日生寒煙。

【感事】

雨過湖樓作晚寒﹐此心時暫酒邊寬。杞人惟恐靑天墜﹐精衛難期碧海漧。鴻雁信從天上過﹐山河影在月中看。洛陽橋上聞鵑處﹐誰識當時獨倚闌。

【如此江山淸集同王仲玉﹑陸進之﹑呂世臣作】

如此江山﹐亭名。淸集﹐猶云雅集。吳越江山會此亭﹐暮春風景晝冥冥。長空孤鳥望中沒﹐落日數峯煙外靑。

不用登臨生感慨﹐且憑談笑慰飄零。

古今何限英雄恨﹐付與江湖醉客聽。﹝悲壯蒼涼﹐不勝舉目山河之異﹐新亭雪涕﹐前後同情。﹞

宋訥

訥字仲敏﹐滑縣人。元季官鹽山知縣。明初徵爲國子助教﹐官至文淵閣大學士﹐遷祭酒﹐卒於官。

【壬子秋過故宮】

離宮別館樹森森﹐秋色荒寒上苑深。

北塞君臣方駐足﹐中華將帥已離心。

興隆﹝笙名﹐元世祖所制﹞有管鸞笙歇﹐劈正﹝斧名﹐以玉爲之﹐自殷時流傳至元代者。朝會時﹐一人執之立於陛下﹐取正人不正之意。﹞無官玉斧沈。

落日憑髙望燕薊﹐黃金臺上棘如林。萬國朝宗拜紫宸﹐於今誰望屬車塵﹖名聞少室徵奇士﹐驛斷髙麗進美人。朝會寶燈沈轉漏﹐授時玉曆罷班春。

街頭野服儒冠老﹐曾是花磚視艸臣。萬年海嶽作金湯﹐一望淒然恨自長。禾黍秋風周洛邑﹐山河殘照漢咸陽。上林春去宮花落﹐金水霜來禦柳黃。

虎衛龍墀人不見﹐戍兵騎馬出蕭墻。淸寧宮殿閉殘花﹐塵世回頭換物華。寶鼎百年歸漢室﹐錦帆終古似隋家。後宮鑾鏡投江渚﹐北狩龍旗沒塞沙。

想見扶蘇城上月﹐照人淸淚落悲笳。

張以寧

以寧字志道﹐古田人。元末官翰林學士承旨。明初例徙南京﹐召爲侍讀學士﹐使安南﹐道卒。

【峨眉亭】

碧酒雙玉瓶﹐獨酌峨眉亭。

不見李太白﹐惟見三山靑。秋色淮上來﹐蒼然滿云汀。

安得十五弦﹐彈與蛟龍聽﹖﹝「秋色淮上來」二十字﹐何減太白﹗﹞

【送重峯阮子敬南還】

君家重峯下﹐我家大溪頭。君家門前水﹐我家門前流。

我行久別家﹐思憶故鄕水。況乃故鄕人﹐相見六千里。十年在揚州﹐五年在京城。不見故鄕人﹐見君難爲情。

見君情尙爾﹐別君柰何許。送君遽不堪﹐憶君良獨苦。君歸過江上﹐爲問水中魚﹕

別時魚尾赤﹐別後今何如﹖﹝情致纏綿﹐神似《飲馬長城窟》詩。﹞

【送同年江學庭弟學文歸建昌】

白髮江夫子﹐靑雲信獨稀。故人長北望﹐令弟又南歸。庭樹烏先喜﹐江帆雁共飛。東湖春柳色﹐到日上君衣。

【過辛稼軒神道】

長嘯秋云白石陰﹐太行天黨气蕭森。

英雄已盡中原淚﹐臣主元無北伐心。歲晚《陰符》仙蠹化﹐夜寒雄劍老龍吟。靑山萬折東流去﹐春暮鵑啼宰樹林。

【嚴陵釣臺】

故人已乘赤龍去﹐君獨羊裘釣月明。魯國髙名懸宇宙﹐漢家小吏待公卿。天回禦榻星辰動﹐人去空臺山水淸。

我欲長竿數千尺﹐坐來東海看潮生。﹝明人詠嚴陵者﹐以此章爲最﹐如「羞見先生面﹐黃昏過釣臺。」「不有雲臺諸將力﹐釣臺亦在戰爭中。」皆風雅之魔道也。方正學古體一章﹐議論極正﹐但語近於腐﹐且廢郭後事在徵嚴光以後﹐於事不合﹐故捨旃。﹞

【有感】

馬首桓州又懿州﹐朔風秋冷黑貂裘。可憐吹得頭如雪﹐更上安南萬里舟。

魏觀

觀字杞山﹐蒲圻人。洪武初就徵﹐歷仕至國子祭酒。兩知蘇州府事。攺修府治﹐爲指揮某告訐﹐尋受禦史張度所劾﹐坐法死。

【都昌懷舊隱】

江霧仍爲雨﹐山花故作容。秋風余鼠雀﹐寒水落魚龍。慷慨心𨿽壯﹐羈棲力已慵。白雲蒓浦上﹐悵望最髙峯。

詹同

同字同文﹐婺源人。元末爲郴州路學正。遇亂﹐家黃州﹐仕陳友諒﹐爲翰林學士承旨。歸附後﹐授國子博士﹐累官吏部尙書﹐攺翰林學士承旨。卒謚文憲。

【出獵圖】

朔風凜凜吹龍沙﹐年年馬上長爲家。陰山大漠百艸死﹐獵徧靑海瀕天涯。旌旗裂盡霜華濕﹐萬騎貔貅似雲集。

蒼鷹起若飛電﹐四尺神獒作人立。什圍五攻兵法存﹐發蹤指示知何人﹖豈無詭遇獲禽者﹐誰能爲爾梟鸞分﹗直將勇气飽所欲﹐寢虎之皮食虎肉。

生擒山下九靑兕﹐射殺巖前雙白鹿。日暮歸來雪洗箭﹐血灑腥風滿河曲。穹廬散野如繁星﹐涼月蕭蕭照平陸。酪漿跪進瑪瑙碗﹐黃面奚奴眼睛綠。

明朝滿馬馱斕斑﹐蕃王喜生紅玉顏。焉知祝网三驅意﹐但醉氍毹紫塞間。君不見暴殄天物焚咸丘﹐畫師之筆學《春秋》。還君此圖三太息﹐使我忽憶比蒲蒐。

髙啟

啟字季迪﹐長洲人。洪武初召修《元史》﹐授翰林院國史編修﹐擢戶部侍郎﹐放還。爲魏觀作《上梁文》﹐連坐死。

侍郎詩﹐上自漢魏盛唐﹐下至宋元諸家﹐靡不出入其間﹐一時推大作手。特才調有餘﹐蹊徑未化﹐故一變元風﹐未能直追大雅。集中所存﹐皆最上者。

【塞下曲】

日落五原塞﹐蕭條亭堠空。漢家討狂虜﹐籍役滿山東。去年出飛狐﹐今年出雲中。

得地不足耕﹐殺人以爲功。登髙望衰艸﹐感嘆意何窮。﹝爲千古開邊者垂戒。﹞

【悲歌】

徵途險巇﹐人乏馬饑。富老不如貧少﹐美遊不如惡歸。浮雲隨風﹐零亂四野。仰天悲歌﹐泣數行下。

【顧榮廟】

﹝晉侍中顧顏先﹐有墓並祠在長洲之東﹐久而廢爲淫祀。縣令周君復之﹐爲賦是詩。﹞

軍司吳國秀﹐神機夙超朗。弱冠遊洛師﹐已蒙南金賞。崎嶇諸王幕﹐沈湎務遵養。中罹廣陵艱﹐計服匪誠枉。風雲一揮扇﹐義旅臻同響。事成恥言勛﹐飄然理歸鞅。晉社始東遷﹐羣賢悉收獎。道謁眞感會﹐矯翼丹霄上。徳聞一代稱﹐迹泯千齡往。時屯乏良佐﹐英謨益堪想。墳祠托荒郊﹐蕭條並榛莽。蕘童侵雨隧﹐淫巫闖塵幌。大夫過停轅﹐式瞻爲含愴。衣冠復故貌﹐筵幾陳新享。寡劣忝鄕人﹐因歌表遐仰。﹝李舒章云﹕似謝康樂。﹞

【支遁庵】

閒登待月嶺﹐遠叩棲雲關。石室閉千載﹐髙僧猶未還。殘燈黃葉下﹐古座靑苔間。不見跏趺影﹐鶴鳴空此山。

【憶昨行寄吳中故人】

憶昨結交遊俠客﹐意气相傾無促戚。

十年離亂如不知﹐日費黃金出遊劇。狐裘蒙茸欺北風﹐霹靂應手鳴雕弓。桓王墓下衰艸白﹐仿佛地是遼城東。馬行雪中四蹄熱﹐流影欲追飛隼滅。

歸來笑學曹景宗﹐生擊黃獐飲其血。臯橋泰娘雙翠蛾﹐喚來尊前爲我歌。白日欲沒柰愁何﹗回潭水綠春始波﹐此中夜遊樂更多。月出東山白雲裏﹐

照見船中笛聲起。驚鷗飛過片片輕﹐有似梅花落江水。夫差城南天下稀﹐狂遊累日忘卻歸。座中爭起勸我酒﹐但道飲此毋相違。自從飄零各江海﹐

故舊如今幾人在﹖荒煙落日野鳥啼﹐寂寞靑山顏亦攺。須知少年樂事偏﹐當飲豈得言無錢﹖我今齒髮𨿽未老﹐豪健已覺難如前。去日已去不可止﹐

來日方來猶可喜。古來達士有名言﹐

只說人生行樂耳﹗﹝跌踢淋漓﹐神來之候。結處頗近率易﹐故陳臥子選節去後六句。然終似神气未舒﹐故仍從原本。﹞

【明皇秉燭夜遊圖】

華萼樓頭日初墮﹐紫衣催上宮門鎖。大家今夕宴西園﹐髙爇銀盤百枝火。海棠欲睡不得成﹐紅妝照見殊分明。滿庭紫焰作春霧﹐不知有月空中行。

新譜《霓裳》試初按﹐內使頻呼燒燭換。知更宮女報銅簽﹐歌舞休催夜方半。共言醉飲終此宵﹐明日且免羣臣朝。只愁風露漸欲冷﹐妃子衣薄愁成嬌。

琵琶羯鼓相追逐﹐白日君心歡不足。此時何暇化光明﹐去照逃亡小家屋。姑蘇臺上長夜歌﹐江都宮裏飛螢多。一般行樂未知極﹐烽火忽至將如何﹖

可憐蜀道歸來客﹐南內淒涼頭盡白。

孤燈不照返魂人﹐梧桐夜雨秋蕭瑟。﹝「光明燭」二語﹐活用聶夷中《田家詩》意﹐與題中「秉燭」相應﹐巧而不纖。﹞

【贈金華隱者】

我聞名山洞府三十六﹐一一靈蹤紀眞籙。金華秀出向東南﹐遠勝陽明與句曲。樓臺縹緲開煙霞﹐天地賜與神仙家。靈源有路不可入﹐但見幾片流出雲中花。

子房之師赤松子﹐三千年前亦居此。飛行恍惚誰解尋﹐漫說至今猶不死。松花酒熟何處遊﹐瑤艸自綠春巖幽。羣羊臥地散如石﹐老鹿耕田馴似牛。

聞有隱君子﹐乃是學仙者。自從入山中﹐不曾到山下。世人莫知其姓名﹐以山呼之不敢輕。樵夫忽見苦未識﹐只疑便是黃初平。

嗟我何爲在塵网﹐遠望髙峯若天壤。

茯苓夜煮儻許餐﹐鐵杖來敲石門響。﹝松花﹑瑤艸一聯﹐太白佳境。﹞

【聽教坊舊妓郭芳卿弟子陳氏歌﹝時至正己亥歲作﹞】

文皇﹝元文宗﹞在禦升平日﹐上苑宸遊駕頻出。

仗中樂部五千人﹐能唱新聲誰第一﹖燕國佳人號順時﹝郭芳卿字﹞﹐姿容歌舞總能奇。中官奉旨時宣喚﹐立馬門前催畫眉。建章宮里長生殿﹐芍藥初開敕張宴。

龍笙罷奏鳳弦停﹐共聽嬌喉似鶯囀。遏云妙響發朱唇﹐不數開元許永新。繡陛花驚飄艷雪﹐文梁風動委芳塵。翰林才子山東李﹝泂﹞﹐每進新詞蒙上喜。

當筵按罷謝天恩﹐捧賜纏頭蜀都綺。晚出銀臺酒未銷﹐侯家主第彊相邀。寶釵珠袖尊前賞﹐占斷春風夜復朝。回頭樂事浮雲攺﹐瘞玉埋香今幾載﹖

世間遺譜竟誰傳﹐弟子猶憐一人在。曾記《霓裳》學得成﹐朝元閣裏藝初呈。九天聲落千人聽﹐丹鳳樓前月正明。狹邪貴客叢車馬﹐不信芳名在師下。

風塵一旦禁城荒﹐誰是花前聽歌者﹗從此飄零出教坊﹐遠辭京國客殊方。閉門春盡無人問﹐縞袂靑裙不理妝。相逢爲把雙蛾蹙﹐《水調》《梁州》歌續續。

江南年少未曾聞﹐原是當時供奉曲。朝使今年海上歸﹐繁華休說亂來非。梨園散盡宮槐落﹐天子愁多內宴稀。始知歡樂生憂患﹐韓休老去無人諫。

傷心不見昔人歌﹐汾水秋風有飛雁。此日西園把一卮﹐感時懷舊盡成悲。

含情欲爲秋娘賦﹐愧我才非杜牧之。﹝與少陵《觀公孫大娘弟子舞劍器歌》同一用意﹐蓋惓惓故國之思﹐意不在教坊弟子也。而詩格則在元和﹑長慶之間。﹞

【登金陵雨花臺望大江】

大江來從萬山中﹐山勢盡與江流東。鐘山如龍獨西上﹐欲破巨浪乘長風。江山相雄不相讓﹐形勝爭誇天下壯。

秦皇空此瘞黃金﹐佳气蔥蔥至今王。我懷郁塞何由開﹐酒酣走上城南臺。坐覺蒼茫萬古意﹐遠自荒煙落日之中來。石頭城下濤聲怒﹐武騎千羣誰敢渡﹗

黃旗入洛竟何祥﹖鐵鎖橫江未爲固。前三國﹐後六朝﹐艸生宮闕何蕭蕭﹖英雄來時務割據﹐幾度戰血流寒潮。我今幸逢聖人起南國﹐禍亂初平事休息。

從今四海永爲家﹐不用長江限南北。

【張中丞廟】

延秋門上烏啼霜﹐羯兒曉登天子牀。江頭老臣淚暗滴﹐萬乘西去關山長。

公卿相率作降虜﹐艸間拜泣如羣羊。當時不識顏平原﹐豈復知有張睢陽﹖孤城落日百戰後﹐瘦馬食尾人裹瘡。男兒竟爲忠義死﹐碧血滿地嗟誰藏。

賀蘭不斬上方劍﹐英雄有恨何時忘。千年海上見祠廟﹐古苔叢木秋風荒。摩挲畫壁塵网裏﹐勇气曄曄虯髯張。巫歌《大招》客酹酒﹐忠魂或能來故鄕。

【唐昭宗賜錢武肅王鐵券歌】

妖兒初下含元殿﹐天子仍居少陽院。諸藩從此擁連城﹐朝貢皆停事攻戰。岐王一去梁王來﹐長安宮闕生蒿萊。

天目山前異人出﹐金戈雙舉風煙開。羅平惡鳥啼初起﹐犀弩三千射潮水。歸來父老拜旌旗﹐釃酒搥牛宴鄕裏。擊裘駿馬驕春風﹐錦袍玉帶眞英雄。

詔書特賜誓終始﹐黃金縷字旌殊功。虎符龍節彤弓矢﹐後嗣猶令赦三死。盡言恩寵冠當時﹐天府丹書未逾此。摩娑舊物四百年﹐古色滿面凝蒼煙。

天祐宰相署名在﹐尋文再讀心茫然。古來保族須忠節﹐受此幾人還覆滅。王家勛業至今傳﹐不在區區一方鐵。人生富貴知幾時﹐泰山作礪徒相期。

行人曾過表忠觀﹐風雨斷蘚薶殘碑。

【送謝恭】

涼風起江海﹐萬樹盡秋聲。搖落豈堪別﹐躊躇空復情。

帆過京口渡﹐砧響石頭城。爲客歸宜早﹐髙堂白髮生。

【與劉將軍杜文學晚登西城】

木落悲南國﹐城髙見北辰。

飄零猶有客﹐經濟豈無人﹖鳥過風生翼﹐龍歸雨在鱗。相期俱努力﹐天地正烽塵。﹝悲壯。﹞

【晚次西陵館】

匹馬倦嘶風﹐蕭蕭逐轉蓬。地經兵亂後﹐歲盡客愁中。晚渡回潮急﹐寒山舊驛空。可憐今夜月﹐相照宿江東。

【送沈左司從汪參政分省陜西汪由禦史中丞出】

重臣分陜去臺端﹐賓從威儀盡漢官。四塞河山歸版籍﹐百年父老見衣冠。函關月落聽雞度﹐華嶽雲開立馬看。

知爾西行定回首﹐如今江左是長安。﹝音節气味﹐格律詞華﹐無不入妙。《靑邱集》中爲金和玉節。﹞

【送葉判官赴髙唐時使安南還】

桐柱崖前使節過﹐貢隨歸騎入京多。

一官暫遣陪成晉﹐片語曾煩下趙佗。曉拜賜衣辭絳闕﹐秋催徵棹渡黃河。

政余好賦登臨詠﹐聞說州人最善歌。﹝南陽太守成晉任功曹岑至﹐時謠曰「南陽太守岑公孝﹐弘農成晉但坐嘯。」三語切判官﹐四語切使安南還也。如此運古﹐乃見典切。一結切髙唐。﹞

【送李使君鎭海昌﹝州有雙廟﹞】

海風千里捲雙旌﹐按轡初聞屬部淸。人雜島夷爭午市﹐潮隨山雨入秋城。鳴狐不近睢陽廟﹐突騎猶屯廣利營。

肯掃帳中容我醉﹐夜深燃燭臥談兵。

【淸明呈館中諸公】

新煙著柳禁垣斜﹐杏酪分香俗共誇。白下有山皆繞郭﹐淸明無客不思家。

卞侯墓上迷芳艸﹐盧女門前映落花。喜得故人同待詔﹐擬沽春酒醉京華。

【弔嶽王墓】

大樹無枝向北風﹐十年遺恨泣英雄。

班師詔已來三殿﹐射虜書猶說兩宮。每憶上方誰請劍﹐空嗟髙廟自藏弓。棲霞嶺上今回首﹐不見諸陵白露中。

﹝鳳洲作英气勃發﹐讀此和平溫厚之篇﹐又爽然失矣。通體責備髙宗﹐居然史筆。諸本作「千年遺恨」。應以「十年」爲典。﹞

【涼州曲】

關外垂楊早換秋﹐行人落日旆悠悠。隴山髙處愁西望﹐只有黃河入漢流。﹝髙渾。﹞

【秋柳】

欲挽長條已不堪﹐都門無復舊毿毿。

此時愁殺桓司馬﹐暮雨秋風滿漢南。

楊基

基字孟載﹐其先蜀人﹐居於吳。用薦入官﹐仕至山西按察使。被讒﹐奪職供役﹐卒於工所。

孟載《春艸》詩云「六朝舊恨斜陽裏﹐南浦新愁細雨中。」誠爲佳句﹐然大槪近纖。他如「春風顚似唐張旭﹐天气和如魯展禽」﹑「白鷺下田千點雪﹐黃鶯上樹一枝花」﹐殊乖大雅矣。集中收七言律二章﹐風格頗上。

【感懷】

鞲鷹斂六翮﹐棲息如鷦鷯。秋風颯然至﹐聳目思淩霄。英雄在承平﹐白首爲漁樵。

匪無搏擊能﹐不與狐兔遭。長星亙東南﹐壯士拭寶刀。落落丈夫志﹐悠悠兒女曹。鄧禹南陽來﹐仗策歸光武。

孔明臥隆中﹐不卽事先主。英雄各有見﹐何必問出處﹖孫曹與更始﹐未可同日語。向非昭烈賢﹐三顧猶未許。

君子當識時﹐守身如處女。

【聞鄰船吹笛】

江空月寒露華白﹐何人船頭夜吹笛﹖參差楚調轉吳音﹐定是江南遠行客。

江南萬里不歸家﹐笛裏分明說鬢華。已分折殘堤上柳﹐莫叫吹落隴頭花。

【登嶽陽樓望君山】

洞庭無煙晚風定﹐春水平鋪如練淨。

君山一點望中靑﹐湘女梳頭對明鏡。鏡裏芙蓉夜不收﹐水光山色兩悠悠。直教流下春江去﹐消得巴陵萬古愁。

【長江萬里圖】

我家岷山更西住﹐正見岷江發源處。三巴春霽雪初消﹐百折千回向東去。江水東流萬里長﹐人今漂泊尙他鄕。

煙波艸色時牽恨﹐風雨猿聲欲斷腸。﹝七言短古﹐原本李頎﹑常建諸公。﹞

【嶽陽樓】

春色醉巴陵﹐闌干落洞庭。

水吞三楚白﹐山接九疑靑。空闊魚龍气﹐嬋娟帝子靈。

何人夜吹笛﹐風急雨冥冥。﹝應推五言射雕手﹐起結猶入神境。﹞

【送魏萬之安西】

梁苑微霜木葉紅﹐行人此日發關東。酒邊怨別看長劍﹐馬上驚心見斷蓬。雲散嶽蓮開泰華﹐月寒郊樹隱新丰。窮秋亦有臨邊使﹐待爾題詩寄塞鴻。

【感秋】

裊裊西風吹逝波﹐冥冥灝气逼星河。宣王石鼓靑苔澀﹐武帝金盤白露多。八陣雲開屯虎豹﹐三江潮落見黿鼉。

沅湘一帶皆秋艸﹐欲采芙蓉柰晚何﹗

卷二

張羽

羽字來儀﹐潯陽人﹐因兵阻居吳興。明初徵起﹐擢太常司丞兼翰林院﹐同掌文淵閣事。以事竄嶺外﹐未半道召還﹐知不免﹐投龍江死。

【金川門】

兩山夾滄江﹐拍浮若無根。利石侔劍戟﹐風濤相吐吞。維天設巨險﹐爲今國東門。試將一卒守﹐堅若萬馬屯。吾來犯淸曉﹐天空霜露繁。列宿森在列﹐北斗峭可援。江光合海气﹐溟涬神攸存。俯視不敢唾﹐中有蛟龍蟠。浮屠者誰子﹖髙居淩風幡。下見渡口人﹐擾擾蜂蟻喧。愧彼超世士﹐去去將何言﹗﹝李辰山云「詩作於洪武甲寅﹐未三十載而燕師從此入矣。讀之可勝浩嘆。」﹞

【秋日苕溪道中】

深秋羣物肅﹐灝气明朝陽。方舟蕩淸溪﹐良遊閱景光。疏林綴餘綠﹐菇蒲搖晚芳。鳴鴻去杳杳﹐遙嶺翳蒼蒼。閒行無物役﹐洄沿自徜徉。寂寞欣有得﹐畱連豈爲荒﹖一理《滄浪》調﹐知音非所望。

【淸口】

豁達兩河口﹐前與黃河通。髙岸忽斗折﹐淸淮匯其中。甘羅城在南﹐韓信城在東。一爲秦人英﹐一爲漢家雄。人生有不死﹖所貴在立功。方其未遇時﹐鹿鹿常人同。時命苟未會﹐丈夫有固窮。捨舟登髙防﹐歲暮百艸空。陂陀隴畝間﹐一二羸老翁。遺迹不可問﹐但見荒榛叢。行行重回首﹐目斷雙飛鴻。

【贈僧還日本】

杖錫總隨緣﹐鄕山在日邊。徧參東土法﹐頓悟上乘禪。咒水龍歸缽﹐翻經浪避船。本來無去住﹐相別莫潸然。

【題陶處士像】

五兒長大翟卿賢﹐彭澤歸來只醉眠。籬下黃花門外柳﹐風光不似義熙前。

徐賁

賁字幼文﹐其先蜀人﹐徙居吳。洪武初以薦授官﹐歷仕至河南布政使。尋下獄死。

【過荷葉浦】

粼粼水溶春﹐淡淡煙銷午。

不見唱歌人﹐空來荷葉浦。無處寄相思﹐停舟采芳杜。

【柳短短送陳舜道】

柳短短﹐春江滿。蘭渚雪融香﹐東風釀春暖。山長水更遙﹐浩蕩木蘭橈。蘭橈向何處﹖送君南昌去﹐離愁落日煙中樹。

【送曾伯滋赴西河將幕】

上將初分閫﹐儒官解習兵。風旗春獵野﹐雪帳夜歸營。洮水從岷下﹐祁山入壠平。知公能載筆﹐艸檄報邊聲。

林弼

弼字元凱﹐龍溪人。仕元爲漳州府知事。明初與修禮﹑樂書﹐除禮部主事。歷登州知府。

【秦皇廟】

蠶食雄風逐逝波﹐荒祠寂寂寄巖阿。

三神山下仙舟遠﹐萬里城邊戰骨多。東魯尙存周禮樂﹐西秦空壯漢山河。

早知二世無多祚﹐崖石書功不用磨。﹝結意與李義山「地下若逢陳後主﹐豈宜重問《後庭花》」同是一種諷刺。﹞

王蒙

蒙字叔明﹐吳興人。元末官理問。洪武初爲泰安知州﹐坐胡黨獄死。

【暮宿田家作】

木落天正寒﹐山空日將暮。荒林倦鳥歸﹐亂水行人渡。

窮年滯艸莽﹐裋褐被霜露。晚宿依田家﹐主人情亦故。汲水泉滿澗﹐燒竹煙在戶。鐘殘溪上村﹐月照階前樹。

濁酒初潑醅﹐嘉蔬亦時具。且慰饑渴懷﹐況諳村野趣。老翁八十餘﹐有子沒徵戍。秔稻歲莫收﹐官司日加賦。

我願息兵戈﹐海宇重農務。愧乏經濟才﹐徒然守章句。

張簡

簡字仲簡﹐吳人。初爲道士﹐元季兵亂﹐以母老歸養。洪武初召修《元史》。

饒介之分守吳中﹐自號醉樵。延諸文士作歌﹐仲簡詩擅場﹐居首坐。髙季迪次之﹐楊孟載又次之。

【醉樵歌】

東吳市中逢醉樵﹐鐵冠欹側發飄蕭。

兩肩矻矻何所負﹖靑松一枝懸酒瓢。自言華蓋峯頭住﹐足迹踏徧人間路。學劍學書總不成﹐惟有飲酒得眞趣。管樂本是王霸才﹐松喬自有煙霞具。

手持昆崗白玉斧﹐曾向月裏斫桂樹。月裏仙人不我嗔﹐特令下飲洞庭春。興來一吸海水盡﹐卻把珊瑚樵作薪。醒時邂逅逢王質﹐石上看棋黃鵠立。

斧柯爛盡不成仙﹐不如一醉三千日。於今老去名空在﹐處處題詩償酒債。淋漓醉墨落人間﹐夜夜風雷起光怪。

王彜

彜字常宗﹐嘉定人。以布衣召修《元史》入翰林。後坐太守魏觀事﹐坐法死。

【秋林髙士圖】

嵐峯半殘陽﹐彩翠明林杪。僧塢遠鐘微﹐歸人下山少。風杉落葉響﹐驚起棲煙鳥。攜手願言還﹐前村月初皎。

劉炳炳字彥昺﹐以字行﹐鄱陽人。明初獻書﹐任中書典簽。

【春夕值左掖懷周侍禦】

晚雨池上晴﹐逶迆淡將夕。金莖華月生﹐綺樹流云濕。窗虛漏聲永﹐幔捲鑪煙襲。

憶我同袍人﹐何繇共瑤席﹗﹝楊廉夫云「仿韋。」﹞

【寄許永明公冕昆季得夫先生】

與君往歲從戎日﹐正值中原戰血腥。諸葛有心扶漢室﹐包胥無淚哭秦庭。

九鰲夜徙龍沙黑﹐八駿秋迷鳥道靑。一別關河俱白首﹐斷腸煙樹滿長汀。

【同周伯寧連榻劇談悲歌有感】

醉來拔劍斫珊瑚﹐回首侯門是畏途。

夜半聞雞眠不著﹐艸堂秋雨讀《陰符》。

郭翼翼字羲仲﹐自號東郭生﹐昆山人。明初徵授學官。

【城南艸堂與顧仲瑛夜話】

花發艸堂風雨春﹐靑燈剪韭話情親。亂離隔世今何夕﹐生死論交竟幾人﹖城郭是非華表鶴﹐蓬萊淸淺海中塵。三千賓客馮在﹐莫怪悲歌撫劍頻。

袁凱凱字景文﹐華亭人。洪武中徵拜禦史﹐以病免歸。

李獻吉謂﹕「海叟師法子美。」何仲默謂﹕「歌行得杜之體。」鄙意傷於平直﹐未極變化。若七言斷句﹐在李庶子﹑劉賓客間﹐靑邱﹑孟載俱未及也。

【楊白花】

楊白花﹐飛入深宮裏。宛轉房櫳間﹐誰能復禁爾﹖胡爲髙飛渡江水﹖江水在天涯﹐楊花去不歸。安得楊花作楊樹﹐種向深宮飛不去﹗

【客中除夕】

今夕爲何夕﹖他鄕說故鄕。看人兒女大﹐爲客歲年長。戎馬無休歇﹐關山正渺茫。一杯柏葉酒﹐未敵淚千行。

【京師得家書】

江水三千里﹐家書十五行。行行無別語﹐只道早還鄕。﹝天籟。﹞

【客中夜坐】

落葉蕭蕭江水長﹐故園歸路更茫茫。一聲新燕三更雨﹐何處行人不斷腸﹗

【淮東逢張十二信】

少年追逐共西東﹐吳邁文章馬亮弓。

一自干戈零落後﹐白頭淮海獨相逢。﹝不減「白首何戡」之作。﹞

【揚州逢李十二衍】

與子相逢俱少年﹐東吳城郭酒如川。如今白髮知多少﹖風雨揚州共被眠。

【題李陵泣別圖】

上林木落雁南飛﹐萬里蕭條使節歸。

猶有交情兩行淚﹐西風吹上漢臣衣。﹝王元美云「頗見風雅」。詞婉意嚴﹐李陵之罪自見。「漢臣」二字﹐《春秋》之筆。﹞

【淮西夜坐】

蕭蕭風雨滿關河﹐酒盡西樓聽雁過。

莫怪行人頭盡白﹐異鄕秋色不勝多﹗﹝吳明卿云「悲惋欲涕」。﹞

周致堯致堯字煥文﹐崇徳人。平江書院山長。

【西津夜泊】

孤帆夜落石橋西﹐橋外靑山入會稽。臥聽海潮吹地轉﹐起看江月向人低。一春衰謝憐皮骨﹐萬國艱虞厭鼓鼙。何處商船歌《水調》﹖令人歸思益淒迷。

劉崧崧字子髙﹐泰和人。明初以人材舉﹐歷仕至國子司業。子髙詩辭采鮮媚﹐骨格未髙﹐應是學溫飛卿一派。

【姑蘇曲】

姑蘇城頭烏夜啼﹐姑蘇臺上風淒淒。芙蓉露冷秋香死﹐美人夜泣雙蛾低。銅龍咽寒更漏促﹐手撥繁弦轉紅玉。鴛鴦飛去屟廊空﹐猶唱吳宮舊時曲。

【題余仲揚畫山水圖爲余自安賦】

金華山人余仲揚﹐筆墨蕭疏開老蒼。昨看新圖湖上宅﹐煙霧白日升髙堂。層峯上蟠石皓皓﹐絕島下瞰江茫茫。長松並立各千丈﹐間以灌木相低昂。松下上人坐碧艸﹐秋影忽落衣巾涼。囊琴未發弦未奏﹐已覺流水聲洋洋。赤城霞气通雁蕩﹐巫峽雨色來瀟湘。誰能千里坐致此﹖欲往久嘆河無梁。風塵漲天滿吳楚﹐六年悵望神慘傷。玄猿苦啼巖北樹﹐白雁不到江南鄕。赭山焚林絕人迹﹐如此山水非尋常。此圖本爲自安寫﹐亦感同姓悲殊方。幽軒素壁泉聲動﹐對此令我心爲狂。何由捫蘿逐麋鹿﹐振衣直上雲中岡。登臨一寫漂泊恨﹐長嘯淸風生八荒。

【玉華山】

翠巘千峯合﹐丹崖一徑通。樓臺上雲气﹐艸木動天風。野曠行人外﹐江平落雁中。

傷心俯城郭﹐煙雨正冥蒙。

周湞湞字伯寧﹐江寧人。明初任饒州長史﹐歷仕至刑部尙書。

【舟中望九華山】

貞履無素期﹐勞生意恆窘。誰云戒戎路﹐曾是返初隱。水宿淹長晷﹐山行阻修畛。縹緲對雄標﹐巑岏發奇蘊。

巖回气如焚﹐峯去勢猶引。刻削冠靑蓮﹐雕鏤矗丹筍。甚霞上斑剝﹐石乳下碖碅。山鬼從文貍﹐淵靈玄蜃。

眷言志藜藿﹐未遂采芝菌。卽事情已悲﹐懷賢迹俱泯。潛吳愧梅福﹐去汶羞閔損。人徳險未夷﹐天道明可準。

臯蘭豈徒歇﹖巖桂芳未隕。歲暮山中人﹐寤歌候歸軫。﹝善學謝公﹐「巖回」十字猶佳。﹞

王旬字子宣﹐裏居未詳。

【宮詞】

南風吹斷《采菱歌》﹐夜雨新添太液波。水殿云房三十六﹐不知何處月明多。﹝髙廷禮云「婉麗似王龍標。」﹞

周立立字公禮﹐長洲人。

【行經華陰】

西遊莫嘆勞行役﹐風物繁華記往年。十里關河臨渭水﹐萬家煙樹入秦川。露盤臺迥金爲掌﹐華嶽峯髙石作蓮。聞道盛時多宴樂﹐更傳車馬幸溫泉。

林鴻

鴻字子羽﹐福淸人。明初以薦授將樂訓導﹐後拜禮部員外郎。

閩中詩派以子羽爲首﹐宗法唐人﹐繩趨尺步﹐眾論以唐臨晉帖少之。然終是正派。

【感秋】

撫劍中夜起﹐气候何淒淸﹗天髙白露下﹐北斗當前楹。嗷嗷雙飛鴻﹐隨陽亦宵徵。微禽爾何知﹖寒暑嬰其情。始知玩物化﹐中復念吾生。三十志有立﹐一經尙無成。緬懷古哲人﹐信與大運並。道在無始終﹐時來暫衰榮。感嘆不能寐﹐延首東方明。

【飲酒】

儒生好奇古﹐出口談唐虞。倘生羲皇前﹐所談竟何如﹖古人旣已死﹐古道存遺書。

一語不能踐﹐萬卷徒空虛。我願但飲酒﹐不復知其餘。君看醉鄕人﹐乃在天地初。

【金雞巖僧室】

遠公靑蓮宇﹐百尺構云闕。一徑入松蘿﹐山泉濯苔發。石房彈玉琴﹐淸響在林樾。夜來滄海寒﹐夢繞波上月。

微吟《白雲篇》﹐髙興了未輟。

無能悟聲聞﹐安得離言說﹗﹝「夜來滄海寒」十字﹐得常建神理。﹞

【無諸釣龍臺懷古】

無諸昔建國﹐赤土疏王封。築臺靑冥上﹐垂釣滄江龍。

乘龍去不返﹐千載如飛蓬。只今荒臺上﹐寂歷多遺蹤。我有太古懷﹐來吟江上峯。天靑海气滅﹐地古寒煙濃。

潭水綠萬丈﹐秋岑碧千重。登臨未能已﹐落日催霜鐘。

【同鄭二宣江上泛舟】

載酒入江色﹐酒多江復長。

酣來散予纓﹐濯向春流香。東壁過疏雨﹐西崦殘夕陽。猿禽相叫嘯﹐雲水共淸蒼。夕景更泛覽﹐客程殊未央。

魚風葦上起﹐蚌月波中光。嘗以事泮渙﹐永期名迹忘。乘槎予豈必﹖聊復詠《滄浪》。

【巫峽啼猿歌送邱少府歸四明】

巫山巫峽連三巴﹐猿啼三聲客思家。停舟聽之聲未了﹐卻過靑枝猶裊裊。野人乍來錦官城﹐淸秋滿峽啼猿聲。黃牛灘上怨楓落﹐白帝祠前哀月明。

商聲淸洌羽聲亂﹐倏忽東崖復西澗。久客聞之淚欲幹﹐壯夫聽此魂亦斷。故人歸臥越山云﹐憶得啼猿歌送君。扁舟獨宿剡溪夜﹐叫月三聲誰共聞﹖

【出塞曲】

十五薊門行﹐能探黠虜情。潛兵秋度磧﹐牧馬夜歸營。苦霧沈旗影﹐飛霜濕鼓聲。

昨來承密詔﹐東築受降城。

【送髙郎中使北】

漢使臨邊日﹐天驕已請和。看花辭紫陌﹐犯雪渡交河。水艸畱行帳﹐雲沙想玉珂。從來淸漠北﹐婁敬策居多。﹝諷刺得唐人體。﹞

【寄逸人髙漫士】

獨倚城南百尺闌﹐粵鄕秋思浩漫漫。平臺樹色催殘照﹐近郭砧聲報早寒。云物正當搖落後﹐關河終念別離難。龍門別墅今宵月﹐誰與相同把酒看﹖

貝瓊瓊字廷琚﹐崇徳人。洪武初徵修《元史》﹐除國子助教。

【穆陵行】

﹝至元中﹐西僧楊璉眞伽﹐利宋諸陵寶玉﹐因倡妖言惑主﹐盡發攢宮之在會稽者﹐斷理宗頂骨爲飲器﹐璉敗﹐歸內府﹐九十年矣。洪武二年正月﹐詔宣國公求之﹐得於僧汝訥所﹐乃命葬金陵聚寶山﹐石以表之。余感而賦詩。﹞

六陵艸沒迷東西﹐冬靑花落陵上泥。黑龍斷首作飲器﹐風雨空山魂夜啼。當時直恐金棺腐﹐鑿石通泉下深錮。一聲白雁度江來﹐寶气竟逐妖僧去。

金屋猶思宮女侍﹐玉衣無復祠官護。可憐持比月氏王﹐寧飼烏鳶及狐兔﹗眞人見起江東﹐鐵馬九月逾崆峒。百年枯骨卻南返﹐雨花臺下開幽宮。

流螢夜飛石虎殿﹐江頭白塔今可見。

人間萬事安可知﹖杜宇聲中淚如霰。﹝「白雁」字音似「伯顏」﹐見當時童謠。﹞

【經故內】

山中玉殿盡蒼苔﹐天子蒙塵豈復回﹖

地脈不從滄海斷﹐潮聲猶上浙東來。百年禁樹知誰惜﹖三月宮花尙自開。此日登臨解題賦﹐白頭庾信不勝哀。

【送楊九思赴廣西都尉經歷】

邛笮康居路盡通﹐西南開鎭兩江雄。漢家大將推楊僕﹐蠻府參軍見郝隆。象迹滿山雲气白﹐雞聲千戶日車紅。

明珠薏苡無人辧﹐行李歸來莫厭窮。﹝卽「此鄕多寶玉﹐愼勿厭淸貧」。工於脫化。﹞

【送王克讓員外赴陜西】

貂裘萬里獨衝寒﹐舊是含香漢署官。

白雪作花人面落﹐靑山如鳳馬頭看。關中相國資王猛﹐海內蒼生望謝安。應念東南有遺佚﹐采芝深谷尙盤桓。

【殳山隱居夏日】

病客從教懶出村﹐兩山一月雨昏昏。野花作雪都辭樹﹐溪水如雲欲到門。無復元戎喧鼓吹﹐試從田父牧雞豚。來靑處士時相過﹐猶是平原舊子孫。

淩雲翰﹝云翰字彥翀﹐錢塘人。洪武初以薦授四川成都教授。﹞

【關山雪霽圖】

前峯後峯雪模糊﹐東村西村春有無。快雪時晴入佳想﹐況復見此關山圖。關山迢遞相聯屬﹐玉潔珠光眩人目。扶桑飛上金畢逋﹐暗水流澌渡空谷。野橋行過路三叉﹐靑旗插檐沽酒家。驅驢倦客得少憩﹐悵望遠道還咨嗟。詩翁好事常起早﹐天寒只恐梅花老。柴門時有故人來﹐階下白雲須用掃。此圖一日落法寰﹐筆法依稀荊與關。人生遠遊固云樂﹐何似在家長看山。我本識字耕夫耳﹐占祥便作丰年喜。田園歸隱會有時﹐麥飯飽餐茅屋底。

邱民民字克莊﹐揚州人。洪武初爲松江學官﹐仕至禮部侍郎。

【送友人至杭】

又隨南雁度錢塘﹐不道他鄕是故鄕。江上秋風蒓菜美﹐山中春雨石田荒。杜陵老去寧忘蜀﹐江總歸來不是梁。欲采芙蓉贈君去﹐錦衣零落倍淒涼。

練髙

髙字伯上﹐新淦人。洪武中知起居注﹐以直言忤旨﹐外謫廣徳州同知。

【送趙將軍】

崆峒一劍倚秋陰﹐誰識將軍百戰心﹖老去功名餘白髮﹐閒來歌舞散黃金。

呼鷹大澤風竿勁﹐射虎南山雪羽深。敲缺唾壺銀燭短﹐時人不解《隴頭吟》。

管訥訥字時敏﹐華亭人。洪武中徵拜楚府紀善﹐升左長史。

【和陸伴讀闓過梅根】

江行愜素懷﹐遐覽匪遊冶。開蓬望九華﹐隱隱白雲下。素波明遠川﹐靑天入平野。煙樹淡欲無﹐風泉斷還瀉。因知渼陂舟﹐差勝習池馬。斯遊樂未央﹐我輩胡爲者﹖

張宣

宣字藻仲﹐江陰人。洪武初召修《元史》﹐擢翰林編修﹐旣而謫濠﹐道卒。

【感鄰婦】

日月光八表﹐焉能照覆盆﹖可憐東家婦﹐哀聲時一吞。將軍豈不仁﹖養士亦有恩。失計緣數奇﹐車徒散云屯。寧知邊頭骨﹐盡是忠義魂﹖妾今止一身﹐又無子與孫。婦人不下堂﹐寧上他人門﹖死者已如此﹐何以慰生存﹖﹝貞節語好在斬絕﹐與「波瀾誓不起﹐妾收井中水」一例。﹞

魯淵

淵字道原﹐淳安人。元進士。明初徵修禮﹑樂書﹐授江西接察司僉事﹐以病辭。

【重九】

白雁南飛天欲霜﹐蕭蕭風雨又重陽。已知建徳非吾土﹐還憶並州是故鄕。蓬鬢轉添今日白﹐菊花猶似去年黃。登髙莫上龍山路﹐極目中原艸木荒。

李延興

延興字繼本﹐東安人。元進士。洪武初屬典邑校。

【丙申歲詠懷】

白首殊方客﹐奔馳戎馬間。時危憂母老﹐歲晚寄書還。

凍雪連荒野﹐寒云出亂山。蒼茫西日外﹐痛哭倚柴關。辛苦憐吾弟﹐荒山久避兵。素書連月斷﹐白髮滿頭生。

雪翳窗燈影﹐風沈戍鼓聲。寸心憂百結﹐寂寞度殘更。妻子何時見﹖淒涼病轉侵。虛傳千里信﹐已負百年心。

茅屋飛霜滿﹐空階落葉深。

白頭吟正苦﹐回首淚沾襟。﹝得杜詩气體﹐但渾厚沈鬱處未到。﹞

【讀賈誼﹑王粲傳】

白髮悲王粲﹐靑春羨賈生。萬言詞慷慨﹐一賦气崢嶸。

弔屈心猶壯﹐依劉恨未平。懷賢坐長夜﹐耿耿若爲情。

孫蕡蕡字仲衍﹐南海人。洪武中授蘇州府經歷﹐坐黨禍死。

【送翰林典籍張敏行之官西上】

惇煌城下沙如雪﹐惇煌城頭無六月。關西勁卒築防秋﹐捷書夜半飛龍樓。九重下詔徵貔虎﹐推轂上將開都府。黃旗捲日大軍行﹐旄頭化石夜有聲。惇煌迢迢五千里﹐十月卽渡黃河水。上將翩翩才且雄﹐平戎不數貳師功。叱宅猶在輪臺北﹐匹馬已入渠黎國。左校偏裨晚射雕﹐倚鞍醉索單於朝。西山黑風吹墮瓦﹐霜角吹秋塞垣下。太平今見遠宣威﹐君往從戎幾日歸﹖幕下文儒能耀武﹐詞林從此有光輝。﹝善學嘉州。﹞

【次歸州】

歸州城門半天裏﹐白雲晚向城下起。市廛架屋依巖巒﹐婦女提罌汲江水。巴山雪消江水長﹐城中夜聞灘瀨響。

客船樹杪鉤石稜﹐漁父云端曬罾网。家家蕪田山下犁﹐倒枯大樹燒作泥。居人養犬獲山鹿﹐稚子縛柴圈野雞。楚王臺髙對赤甲﹐四時猛气長颯颯。

柁工鳴板避漩渦﹐櫓聲搖上黃牛峽。

【下瞿塘】

我從前月來西州﹐錦官城下十日畱。回船正值重九節﹐巫山巫峽風颼颼。

人言灩澦大於馬﹐瞿塘此時不可下。公家王事有程期﹐敢憚微軀作人鮓﹖人鮓甕頭翻白波﹐怒流觸石爲漩渦。長年敲板助船客﹐破浪一擲如飛梭。

灘聲櫓聲歷亂聒﹐緊搖手滑櫓易脫。沿洄劃轉如旋風﹐半側船頭水花沒。船頭半沒船尾髙﹐水花作雨飛鬢毛。爭牽百丈上崖谷﹐兩帝捷走如猿猱。

停船把酒酹蒼昊﹐因笑吾生眞艸艸。吟詩未解追謫仙﹐萬里經行蜀中道。巴東東下想安流﹐便指歸州向峽州。船到嶽陽應漸穩﹐洞庭霜降水如油。

【湖州樂】

湖州溪水穿城郭﹐傍水人家起樓閣。春風垂柳綠軒窗﹐細雨飛花濕簾幕。四月五月南風來﹐當門處處芰荷開。

吳姬畫舫小於斛﹐蕩槳出城沿月回。菇蒲浪深迷白糸寧﹐有時隔花聞笑語。鯉魚風起燕飛斜﹐菱歌聲入鴛鴦渚。

黃哲

哲字庸之﹐番禺人。明初用薦拜翰林待制﹐出授東平府通判。坐法死。

【過梁昭明太子墓】

帝子降南浦﹐飄搖蒼桂陰。神飆回震闕﹐玄迹坤岑。鳳陵輝璞蘊﹐龍沼媚珠沈。文藻絢華黻﹐芳芬揚素襟。遺編軼正雅﹐曠代殊徽音。玉馬風雲變﹐金鳧歲月深。霜蘭秋被阪﹐煙蘿夕翳林。采蘋思永薦﹐捐玦遂幽尋。靈修忽爾逝﹐歲晏勞予心。遼東鶴馭遠﹐緱嶺鸞笙吟。眇眇因懷昔﹐營營徒慨今。瑤華竟衰歇﹐惆悵雍門琴。﹝過昭明墓詩﹐應作選體。﹞

【秋夜雜興呈塗典簽穎】

璇杓運西宇﹐華月麗中楹。坐知流序易﹐遙夜秋風生。銀漢呈霄景﹐金堂含夕淸。柔條棲湛露﹐嘉蕙茁幽莖。撫迹遂成感﹐如何君遠徵。相思云陽浦﹐岧峣限玉京。寸心渺何極﹐搖蕩如懸旌。

沈夢麟

夢麟字元昭﹐歸安人。元末爲武康尹。入明﹐以賢良徵起﹐校文閩﹑浙者三﹐同考會試者再。

【和邵山人】

亂後還家如旅泊﹐愁中貰酒喜人過。

每吟栗裏《停雲》句﹐不作南山種豆歌。故宅東風歸燕靜﹐孤村夜雨落花多。白頭卻憶觀光日﹐曾賦神明與馺娑。﹝晚唐風韻。﹞

滕毅

毅字仲弘﹐鎭江人。以儒士徵﹐授起居注﹐擢吏部尙書﹐出參政江西。

【感事】

虎戰龍爭二十秋﹐江波日夜自東流。道傍無語王孫泣﹐天際含顰帝子愁。

苜蓿風煙空壁壘﹐蒹葭霜露滿汀洲。

多情惟有西山月﹐永夜依依照白頭。﹝故國之思﹐如聞《黍離》《麥秀》﹐比宋文恪《過故宮》作風神較勝。﹞

藍仁

仁字靜之﹐崇安人。明初內附﹐例徙臨濠﹐尋放還。

【暮歸山中】

暮歸山已昏﹐濯足月在澗。衡門棲鵲定﹐暗樹流螢亂。

妻孥候我至﹐明燈共蔬飯。佇立松桂涼﹐疏星隔河漢。

【宿橘山田家懷蔣先生】

蒼峯落日微﹐白鶴秋風遠。

客路入疏鐘﹐田家背山阪。孤煙桑柘寒﹐歸鳥茅茨晚。欲覓紫芝翁﹐山深白雲滿。

【西山暮歸】

涼葉墜微風﹐秋山正蕭爽。天寒獨鳥歸﹐日夕百虫響。偶從桂樹招﹐遂有桃源想。石磴闃無人﹐山猿自來往。

藍智智字明之﹐崇安人。明初應薦﹐授廣西按察僉事。

【雨中同孟原僉憲登嘉魚亭】

髙閣流鶯外﹐荒城駐馬前。江寒三月雨﹐春老百蠻天。折柳悲橫笛﹐飛花落釣船。

乾坤總羈旅﹐把酒意茫然。

【過云洞嶺】

路出千林迥﹐山連五嶺遙。石崖懸度棧﹐野樹臥通橋。

澗飲猶防蠱﹐畬耕盡屬猺。夕陽驅瘦馬﹐鬢影漫蕭蕭。

甘瑾瑾字彥初﹐臨川人。明初嚴州府同知。

【何梅閣山居】

迹不到城市﹐逢人無厚顏。一瓢風外樹﹐雙屐雨中山。流水春喧碓﹐歸雲暮掩關。

無心經世務﹐爲益鬢毛斑。

【寄馬彥會】

百戰孤城血未幹﹐故人書札報平安。秋風代馬思燕艸﹐夜月湘歌怨澧蘭。

萬里江湖仍旅食﹐百年天地自儒冠。山陰更有誅茅地﹐仗劍休辭行路難。

王偁

偁字孟揚﹐閩中人。洪武庚午舉人﹐永樂初薦授國史院檢討﹐參英國公張輔軍事。後坐解縉黨﹐下獄死。

【宿巴陵聞笛】

玉笛淩秋韻遠汀﹐空江皓月思冥冥。

怪來楊柳移關塞﹐可是梅花落洞庭﹖半夜旅魂隨調切﹐誰家少婦倚樓聽﹖曉來更覓龍吟處﹐一點君山水面靑。

浦源

源字長源﹐無錫人。洪武中晉王府引禮舍人。

舍人名句如「細雨疏燈聞落葉﹐斷雲髙樹見明河」﹐「衣上暮寒吳苑雨﹐馬頭秋色晉陵山」﹐「雨中黃葉孤村路﹐湖上靑山遠寺鐘」﹐「杏花寒食春江店﹐榕葉燻風瘴海船」﹐均是詩中有畫。

【送人之荊門】

長江風颺布帆輕﹐西入荊門感客情。三國已亡遺舊壘﹐幾家猶在住荒城。云邊路繞巴山色﹐樹裏河流漢水聲。

此去郢中應有賦﹐千秋白雪待君賡。

吳文泰文泰字文度﹐吳縣人。洪武中涿州同知。

【送人之巴蜀】

煙波迢遞古荊州﹐君去應爲萬里遊。倚棹遙看湘浦月﹐聽猿初泊渚宮秋。雲開巫峽千峯出﹐路轉巴江一字流。若見東風楊柳色﹐便乘春水泛歸舟。﹝中疊用四地名﹐亦是一病﹐然唐人每有之。﹞

烏斯道斯道字繼善﹐慈溪人。明初以薦起知石龍縣。

【澤畔】

上徵天無風﹐遠遊橐無金。

種蘭蘭不芳﹐行吟向江潯。漁父曠達者﹐庶幾知我心。鶴鳴子不和﹐徒然有哀音。踟躕當柰何﹖湘水淸且深。﹝陳臥子云「古拙。」﹞

許繼繼字士修﹐寧海人。洪武中臺州訓導。

【夜坐】

雨歇宵影澄﹐天淸月華素。

空山秋欲來﹐涼意先在戶。蕭蕭林樾風﹐泫泫幽篁露。艸虫亦何知﹖含淒感遲暮。

深思無與言﹐美人隔雲路。﹝「空山」十字﹐前人寫秋俱未到此。﹞

胡奎奎字虛白﹐海寧人。寧府教授。

【秋夕】

月出萬井秋﹐商聲在髙樹。風條絡緯鳴﹐露葉流螢度。天河一杯水﹐流向西南去。坐念素心人﹐佳期渺何處﹖

【夢遊廬山】

我有紫霞想﹐夢遊匡廬峯。

仙人淩絕頂﹐手弄金芙蓉。芙蓉亭亭九天上﹐疊嶂崩騰湧波浪。五色雲中白鹿鳴﹐三更海底金雞唱。懸崖瀑布從天來﹐匹練倒界靑天開。

髙人自是陸修靜﹐邀我石磴行莓苔。九江秀色可攬結﹐欲跨長鯨捉明月。望斷蓬萊靑鳥書﹐琪花落盡無人折。飛身上挹香鑪煙﹐坐臥九疊屏風前。

翻然拜手招五老﹐一笑仿佛三千年。松風泠泠吹夢覺﹐鶴背髙寒露華落。早知此境隔塵凡﹐只合棲神向丘壑。何人寫此江上山﹐雲山與我心俱閒。

明當會碾飈輪去﹐長謝時人竟不還。

顧文昱文昱字光遠﹐嘉定人。明初官吳王副相。

【白雁】

萬里西風吹羽儀﹐獨傳霜翰向南飛。蘆花映月迷淸影﹐江水含秋點素輝。錦瑟夜調冰作柱﹐玉關晨度雪沾衣。

天涯兄弟離羣久﹐皓首江湖猶未歸。﹝風格髙於海叟《白燕詩》﹐一結猶見作手﹐王安中《詠白雁》﹕「夜月蘆花看不定﹐夕陽楓葉見初飛。」極不卽不離之妙﹐惜通體不稱。﹞

卷三

髙棅

棅字彥恢﹐長樂人。永樂初以布衣召入翰林爲待詔﹐升典籍﹐卒。

林尙默云「詩始漢魏﹐至唐極盛﹐宋失之理趣﹐元滯於學識﹐而不由悟以入。自襄城楊士弘始編《唐音》﹐然知者尙鮮。先生選《唐詩品匯》﹐議者服其精博。」典籍詩以五言古爲勝﹐兪汝成盛推歌行﹐非篤論也。至擬唐諸作﹐初無君形者存。

【九月八日郭南山亭宴集分得下字】

海國霜气涼﹐秋聲落遙野。乾坤肅以淸﹐收納屬多暇。出郭尋幽期﹐同人命軒駕。

載酒入翠微﹐憑髙憩層榭。蒼山橫黃雲﹐大江天同瀉。飛雨霞際晴﹐夕陽雁邊下。江山滿陳迹﹐今古成代謝。

髙興殊未平﹐臨風獨悲吒。﹝「飛雨」十字﹐寫晚景入畫。﹞

【賦得羅浮霜月懷二逸人】

海國梅始白﹐飛霜動鳴鐘。寒空一片月﹐掛在羅浮峯。

夜色不映水﹐淸光與之同。百里皆瑤華﹐千林幽風。蕭條巖際葉﹐嘹唳云邊鴻。遠客起遙念﹐滄波思千重。

夢回明鏡沒﹐寂歷聞幽蛩。

【水竹居】

淸溪入云木﹐隱處林塘深。微月到流水﹐泠泠竹間琴。

虛聲起遙聽﹐天影澄遠心。余亦鸞鶴侶﹐將期此投簪。

【題臺江別意餞顧存信歸番禺】

置酒臺江上﹐悵然傷解攜。

番禺天萬里﹐矯首南云低。停舟對君日將暮﹐目送南云指歸路。鄕夢多隨蜃母樓﹐家林近入扶桑樹。滄浪浩蕩杳難期﹐此別重逢又幾時。

滄浪浩蕩杳難期﹐此別重逢又幾時﹖東去臺江應到海﹐惟因流水寄相思。

王恭

恭字安中﹐閩縣人。永樂初以儒士薦﹐起授翰林典籍﹐尋投牒歸。

【聞笛歌送人之塞上】

橫笛對離亭﹐扁舟越江口。月下何人最斷腸﹖天涯怨別驚《楊柳》。

此夜愁心獨對君﹐明朝悵別又離羣。單於城上吹羌管﹐知爾相思不忍聞。

【春雁】

春風一夜別衡陽﹐楚水燕山萬里長。

莫怪春來便歸去﹐江南𨿽好是他鄕。

卞同同字孟符﹐吳人。

【倪雲林畫】

雲開見山髙﹐木落知風勁。亭下不逢人﹐斜陽淡秋影。

鄭眞眞字千之﹐鄞縣人。洪武壬子鄕試第一﹐官廣信教授。

【寄烏繼善先生】

紅心驛外望家山﹐颯颯西風兩鬢斑。系雁書成霜滿地﹐飯牛歌罷月臨關。誤傳海外蘇公死﹐終許羌村杜老還。客捨不知身健否﹐何時訪我白雲間﹖

鄭瀱

瀱字仲養﹐浦江人。

【海棠仕女圖】

東風蕩漾百花潭﹐翠袖迎風酒半酣。好鳥隔窗催曉色﹐美人殘夢到江南。

練子寧

子寧字名安﹐新淦人。洪武乙丑榜眼﹐累官工部侍郎。建文時遷禦使大夫。靖難兵入﹐不屈死。

【二月望日與饒隱君遊玉笥山】

我懷謝康樂﹐獨往遊名山。身同雪舟系﹐心與池雲閒。淸風澹蕩灑六合﹐令我興在雲松間。玉山髙與南鬥齊﹐云錦照耀廬山低。三十六峯淩虹霓﹐飛湍噴雪臨回溪﹐長松掛月靑猿啼。上有梅仙采藥之幽棲﹐下有蕭云讀書之故基。洞天石扇杳莫測﹐瑤艸漫長三春荑。我欲因之覽八荒﹐手拂靑蘿眠石牀。回飆吹散碧天霧﹐淸冥倒瀉澄湖光。作爲《玉山謠》﹐寄之雙峯客。興來攜妓秋復春﹐笑殺東山謝安石。

方孝孺

孝孺字希直﹐臨海人。建文中文學博士。靖難兵至﹐令艸詔﹐不屈﹐族誅。

【閒居感懷】

我非今世人﹐空懷今世憂。

所憂諒無他﹐慨想禹九州。商君以爲秦﹐周公以爲周。哀哉萬年後﹐誰爲斯民謀﹖鳳隨天風下﹐暮息梧桐枝。

羣鴟得腐鼠﹐笑汝長苦饑。舉頭望八荒﹐默與千秋期。一飽亮易得﹐所存終不移。池魚不知海﹐越鳥不知燕。

蚯蚓霸一穴﹐神龍行九天。小大萬相殊﹐豈惟物性然﹖君子勿嘆息﹐彼誠可哀憐。

【上巳約友登南樓】

生意忽滿眼﹐不知春淺深。良朋曠嘉會﹐濁酒難孤斟。迢迢城上樓﹐髙朗宜遠臨。曷不一舉趾﹐縱望淵與岑﹖逍遙羣動表﹐舒豁萬古心。古人已寂寞﹐繼者應在今。蘊眞有至樂﹐外慕非所欽。願言領眾妙﹐無爲郁衝襟。

【懿文皇太子挽詞】

盛徳聞中夏﹐黎民望彼蒼。少畱臨宇宙﹐未必愧成康。宗社千年恨﹐山陵後世光。

神遊思下土﹐經國意難忘。

程本立

本立字原道﹐崇徳人。洪武中以明經薦﹐建文初徵入翰林﹐升僉都禦史。靖難兵至﹐自經於應天府學。

【題李典儀云東捲】

母老今猶健﹐兒行久不歸。

一官淹白首﹐萬里夢斑衣。越郡東溟闊﹐秦關西日微。只將雙淚眼﹐日日看雲飛。

【晚至安寧】

連然驛路馬曾諳﹐落日行人思不堪。地極九州銅柱北﹐山蟠六詔鐵橋南。湯池水底皆陰火﹐鹽井煙中半夕嵐。回首蓬萊天萬里﹐忍教塵鬢白毿毿。

袁敬所

敬所不知其名﹐靖難後流寓常山之松嶺。酒酣書《五柳圖詩》﹐擲筆悲吟﹐繼以濺淚。有江右布商見之﹐曰「此吾鄕某編修﹐何爲在此﹖」敬所趨掩其口﹐不顧而去。

【題淵明五柳圖】

藜杖芒鞋白布裘﹐山中甲子自春秋。呼兒點檢門前柳﹐莫遣飛花過石頭。

趙翀

羾字云翰﹐祥符人。洪武丁卯舉人﹐授兵部主事。後歷官禮﹑兵﹑刑三部尙書。

【成南書事】

三年爲客寄龍沙﹐望斷南天不見家。

惟有受降城上月﹐照人淸淚落胡笳。﹝陳臥子云「有嘉州之風」。略同宋文恪句法。﹞

解縉

縉字大紳﹐吉水人。洪武戊辰進士。永樂中官翰林學士﹐出爲廣西參政﹐攺交阯。入奏事﹐會太宗北徵﹐見東宮辭去。爲髙煦所譖﹐徵下獄死。

永樂以還﹐尙臺閣體﹐諸大老倡之﹐眾人靡然和之﹐相習成風﹐而眞詩漸亡矣。故解大紳以下﹐李賓之以前﹐所收獨略。

【送劉繡衣按交阯】

虯髯白晰繡衣郎﹐驄馬南巡古越裳。城郭新開秦郡縣﹐山河原是漢金湯。天連銅柱蠻煙黑﹐地接珠崖海气黃。莫說炎荒冰雪少﹐須令六月見飛霜。

楊士奇

士奇名寓﹐以字行﹐泰和人。建文時以辟召入翰林﹐永樂初攺編修﹐入值文淵閣。累官少師﹐贈太師﹐謚文貞。

【漢江夜泛】

泛舟入玄夜﹐奄忽越江幹。員景頹西林﹐列宿燦以繁。凝霜飛水裔﹐回飆蕩微瀾。孤鴻從北來﹐哀鳴出雲間。時遷物屢變﹐遊子殊未還。短褐不掩脛﹐歲暮多苦寒。悠悠念行邁﹐慊慊懷所歡。豈不固時命﹖苦辛誠獨難。感彼式微詩﹐喟然興長嘆。

【同蔡尙遠﹑尢文度﹑朱仲禮﹑楊仲舉﹑蔡用嚴遊東山】

步出城東門﹐逍遙望云巘﹐累月懷佳遊﹐玆晨遂登踐。梵宇繞層阿﹐飛樓淩絕峴。方塘涵湛碧﹐喬林茂敷衍。繁翳幽莫通﹐丰茸紛不剪。攀磴窮髙躋﹐緣徑屢回轉。是時微雨收﹐輕霞淡舒捲。睇遙素橫川﹐俯夷綠盈畎。陟降體自便﹐顧睇心已緬。況接曠士言﹐復偕釋子辯。析空理弗昧﹐違喧抱逾展。何因此閒棲﹖永令浮慮遣。﹝胚胎晉﹑宋﹐端厚不佻。﹞

谷宏宏﹐福州人。洪武中官中書舍人。

【行經華陰】

崔嵬太華出雲中﹐積翠遙連渭水東。秋色萬家連遠塞﹐暮煙一帶繞離宮。秦關日落行人少﹐漢畤天陰古殿空。寂寞武皇巡幸處﹐祠郊木葉起秋風。﹝宋轅文云「調旣不卑﹐景色亦合。」﹞

趙文文字宗文﹐長洲人。永樂中以薦舉官鄱陽知縣。

【過金山寺】

水天樓閣影重重﹐化國何年此寄蹤﹖

淮海西來三百里﹐大江中湧一孤峯。濤聲夜恐巢枝鳥﹐雲气朝隨出洞龍。幾欲登臨帆去疾﹐蒼茫遙聽隔煙鐘。

趙友同

友同字彥如﹐金華人﹐徙長洲。官太醫院禦醫。

【宋徽宗畫半開梅】

上皇朝罷酒初酣﹐寫出梅花蕊半含。惆悵汴宮春去後﹐一枝流落到江南。

曾棨

棨字子啟﹐永丰人。永樂甲申賜進士第一。歷官詹事府少詹事﹐贈禮部侍郎﹐謚襄敏。子啟五言如「斷雲京口樹﹐殘月廣陵鐘」﹐有中唐風致。

【車駕渡江】

朱旗畫戟擁晴沙﹐錦纜牙檣向水涯。佳气迥浮江北樹﹐日光初照海東霞。雲中鸞鳳扶丹轂﹐水底魚龍識翠華。不用臨流羨天塹﹐只今四海盡爲家。

【送陳郎中重使西域】

雕輪歷碌擁鳴騶﹐幾欲停鞭記舊遊。赤嶺晚云連雪積﹐黃河春水帶冰流。旌麾每過羅諸部﹐金帛頻頒拜眾酋。卻笑虎頭班定遠﹐身親百戰覓封侯。

【維揚懷古】

廣陵城裏昔繁華﹐煬帝行宮接紫霞。《玉樹》歌殘猶有曲﹐錦帆歸去已無家。樓臺處處迷芳艸﹐風雨年年怨落花。最是多情汴堤柳﹐春來依舊帶棲鴉。

李昌祺名禎﹐以字行﹐廬陵人。永樂甲申進士﹐官至廣西布政使。

【過吳門】

七澤三江通甫裏﹐楊柳芙蓉照湖水。

閶門過去是盤門﹐半掩珠簾畫樓裏。靡蕪生徧鴛鴦沙﹐東風落盡棠梨花。館娃香徑走麋鹿﹐淸夜鬼燈明絳紗。三髙祠下東流續﹐眞娘墓上風吹竹。

西施去後屟廊傾﹐歲歲春深燒痕綠。

【送周秀才遊長沙】

迢遞長沙道﹐逍遙歲晏遊。亂山黃葉寺﹐孤棹白蘋洲。

夕鳥衝船過﹐寒波背郭流。毋論卑濕地﹐賈傅昔淹畱。

尹鳳岐鳳岐字邦祥﹐吉水人。永樂丙戌進士﹐官翰林侍講。

【送兄廣東參政應奎】

價人藩閫寄旬宣﹐五嶺南行遠著鞭。曉日紅亭畱別酒﹐秋風黃葉下瀧船。靑連橄欖千家雨﹐黃觸桄榔萬井煙。珍重平生淸節在﹐不妨引滿酌貪泉。

金誠

誠字成之﹐番禺人。永樂戊戌進士﹐官刑部主事。

【江行】

江水悠悠江路長﹐雁聲啼月有微霜。十年蹤迹渾無定﹐莫更逢人問故鄕。

黃閏黃閏字期余﹐信丰人。永樂戊戌進士。

【擬唐人長安春望】

南山晴望郁嵯峨﹐上苑春遊玉輦過。

天抱帝城雙闕迥﹐日臨仙仗五云多。鶯聲盡入新丰樹﹐柳色遙分太液波。漢主離宮三十六﹐樓臺處處起笙歌。

沈貞

貞字元吉﹐長興人﹐卜居橫玉山下。

【樂神曲七首﹝有序﹞】

﹝《樂神曲》者﹐擬《楚辭•九歌》而作也。吳人尙鬼﹐祀必以巫覡迎送﹐舞歌登獻﹐其辭褻嫚﹐禳災徼福﹐不知其分﹐滋黷甚矣。故爲此辭﹐以明鬼神之理﹑禱祀之意﹐祛其荒淫之志焉。﹞

保我之民兮邑此方﹐崇其墉兮浚其隍。民不驚兮志定﹐眷靈修兮作民命。堤楊兮結陰﹐靑靑兮蔽林。女墻堅兮有郛有郭﹐繞洄灣兮濠歸於壑。靈之來兮玄都﹐颺旗旌兮若荼。陳一豕兮兩兪﹐載斟之兮百壺。城兮隍兮吾永無虞。

﹝右城隍﹞

嗟靈伯兮禦淸泠﹐洗袢敲兮滌炎蒸。駘蕩兮春初﹐﹤風白﹥﹤風卓﹥兮夏䢐。颼飅下兮木葉枯﹐號空桑兮吹雪載途。靈之來兮憑女巫。女巫兮屢舞﹐﹛吾﹜簫兮伐鼓。靈醉飽兮無怒﹐蕭蕭來兮颯颯去。﹝右風伯﹞

佩芳蘭兮攬芬椒﹐潔新服兮綴珠召。駕靈螭兮翔重霄﹐要靈輅兮下迢迢。我禾兮成役﹐我田兮龜坼。烈日兮驕陽﹐利行水兮熱湯。靈之來兮天外﹐下土幹兮沾一漑。維靈布澤兮惠我無私﹐嗟我民兮其敢繹思。靈皇皇兮萃只﹐舞僛僛兮醉只﹐福穰穰兮歲復歲只。﹝右雨師﹞

月維仲兮日維剛﹐肅齋宮兮神所藏。靈輝輝兮垂佩﹐儼飛馭兮髙蓋。降靈雨兮來斯﹐左有翁兮右有妃。悵嘉期兮難又﹐羌永嘆兮陳辭。靈修修兮不語﹐逝翩翩兮歸去。﹝右社公﹞

波震蕩兮具區﹐旣底定兮奠神之居。芙蓉蓋兮菱車﹐導翠黿兮文魚。神之來兮孰俱﹖後子皮兮前靈胥。與神遊兮湖之滸﹐衝風息兮極浦。有倡兮妙舞﹐有冽兮淸酤。神保聿歸兮或返而顧。灌我田兮受神之祜。﹝右太湖神﹞

雄何爲兮厲於鄕﹖祀有時兮享有嘗。赭白馬兮靑蓋﹐明而沒兮晦而在。屏方相兮去儺﹐神巫進兮舞且歌。雄欣欣兮遠逝﹐不水旱兮不疵厲﹐樂吾民兮世世。﹝右鄕厲﹞

兩旗兮分張﹐舞輕風兮悠揚。神之司兮我疆﹐原田每每兮立我靑秧。不稂不莠兮無虸無蚄。時雨兮時暘﹐俾百谷兮登場。維神兮降康﹐報之兮肴蒸腯羊。﹝七章未能獨造﹐然終是雅音。右靑苗神。﹞

薛瑄

瑄字徳溫﹐河津人。永樂辛丑進士﹐歷官禮部左侍郎兼文淵閣大學士。謚文淸﹐從祀孔廟。

【梅花落】

檐外雙梅樹﹐庭前昨夜風。

不知何處笛﹐並起一聲中。

於謙

謙字廷益﹐錢塘人。永樂辛丑進士﹐官至大理寺少卿。景陵卽位﹐拜兵部尙書﹐加少保。英宗復辟﹐棄市。成化中贈太傅﹐謚肅湣﹐後攺忠肅。

【暑月將自太行巡汴】

三晉衝寒到﹐中州冒暑回。山川原不攺﹐節候自相催。綠樹連天暗﹐丹葵向日開。太行雲縹緲﹐搔首意徘徊。

【上太行】

西風落日艸斑斑﹐云薄秋容鳥獨還。兩鬢霜華千里客﹐馬蹄又上太行山。

劉球

球字求樂﹐更字廷振﹐安福人。永樂辛丑進士﹐官翰林侍講。以忤王振﹐矯旨下獄死。景泰初贈翰林學士﹐謚忠湣。

【山居】

水抱孤村遠﹐山通一徑斜。不知深樹裏﹐還住幾人家﹖

施敬敬字孟莊﹐錢塘人﹐謫居滇。

【巴陽夜泊】

獨棹三巴夜﹐秋髙片月孤。灘聲將客夢﹐萬里下東吳。

【南行途中寄錢塘親友】

萬里移家入瘴煙﹐故鄕音耗若爲傳。衡陽自古無來雁﹐況去衡陽又八千﹗

黃褧褧字仲褧﹐文江人。

【客夜】

西風蕭蕭木葉稀﹐秋深作客何時歸﹖城頭月出照擊柝﹐江上露白催搗衣。雁鴻附書遠莫致﹐烏鵲繞樹還驚飛。

三更不眠欲起舞﹐躍馬臥龍誰是非﹖

劉績績字孟熙﹐山陰人。隱居不仕﹐人稱西江先生。

【題西陵送別圖送姚進士】

悠悠復悠悠﹐風吹江上舟。今朝天色好﹐送客西陵頭。西陵在何許﹖﹛冪﹜ャ春郊樹。搔首望行人﹐迢迢上京路。

京路一千程﹐官梅照眼明。春風濃似酒﹐難浣別離情。別離餘幾日﹐佇得君消息。折取杏園花﹐慰我長相憶。

相憶夢相仍﹐髙樓只自登。春潮知我意﹐日夜向西陵。

【早春寄白虛室】

帝城佳气接煙霞﹐艸色芊芊紫陌斜。

殘雪未消雙鳳闕﹐春風先入五侯家。歌鐘暗度新丰樹﹐遊騎晴驕上苑花。獨有子云才思逸﹐應傳麗句滿京華。

【徵夫詞】

徵夫語徵婦﹕死生不可知。欲慰泉下魂﹐但視褓中兒。

【徵婦詞】

徵婦語徵夫﹕有身當殉國。君爲塞下土﹐妾作山頭石。

錢曄

曄字允輝﹐常熟人。浙江都司經歷。

【過江】

江渚風髙酒乍醒﹐川途渺渺正揚舲。浪花作雨汀煙濕﹐沙鳥迎人水气腥。

三國舊愁春艸碧﹐六朝遺恨晚山靑。不須倚棹吹長笛﹐恐有蛟龍欲出聽。

【贈周岐鳳】

﹝李賓之云「江陰周歧鳳坐事亡命﹐扁舟夜泊﹐曄投以詩﹐歧鳳得知大慟。江南人至今傳之。」﹞琴劍飄零西復東﹐舊遊淸興幾時同﹖

一身作客如張儉﹐四海何人是孔融﹗野寺鶯花春對酒﹐河橋風雨夜推篷。機心已共沙鷗靜﹐惟有家山在夢中。

蕭鎡

鎡字孟勤﹐泰和人。宣徳丁未進士﹐累官太子少師﹑戶部尙書。

【送李佑之赴陜西參議】

十載含香侍上臺﹐旬宣分陜用奇才。黃河九曲天邊落﹐華嶽三峯馬上來。

長樂月明鐘響靜﹐樊川春漲水波洄。當年召伯畱遺澤﹐會看甘棠到處開。

王淸淸字一寧﹐合肥人。世襲濟寧衛指揮﹐升廣東都指揮﹐死寇難。

【塞上感懷】

西風關外雪初晴﹐懷古思鄕百感生。玉帳枕戈人萬里﹐鐵衣傳箭夜三更。夢回絕域烏桓地﹐戰罷空山敕勒營。

烽火微茫天去遠﹐月中鴻雁送秋聲。

郭登

登字元登﹐武定侯諸孫。景泰初官都督僉事﹐守大同﹐以功封定襄伯。英廟復辟﹐謫戍甘肅。成化初復爵﹐贈侯﹐謚忠武。

定襄《山王》《楸樹》《詠梟》諸篇﹐盛推眾口﹐然才力恣肆﹐或非正聲。玆擇其尢雅者。

【題蔣廷暉小景】

我家南山下﹐柴門別經久。

不知今春來﹐新添幾株柳﹖淸江閒釣竹﹐鷗鷺還來否﹖對此忽相思﹐長歌獨搔首。

【送嶽季方還京】

登髙樓﹐望明月﹐明月秋來幾圓缺﹖多情只照綺羅筵﹐莫照天涯遠行客。天涯行客離家久﹐見月思鄕搔白首。年年長自送行人﹐折盡邊城路傍柳。

東望秦川一雁飛﹐可憐同住不同歸。身畱塞北空彈鋏﹐夢繞江南未拂衣。君歸復喜登臺閣﹐風裁稜稜尙如昨。但令四海歌升平﹐我在甘州貧亦樂。

甘州城西黑水流﹐甘州城北黃雲愁。

玉關人老貂裘敝﹐苦憶平生馬少遊。﹝《皇明詩選》裁末四語作斷句﹐《明詩綜》因之。然通體纏綿有情﹐不迂不促﹐故仍用原本。﹞

【甘州卽事】

黑河如帶向西來﹐河上邊城自漢開。山近四時常見雪﹐地寒終歲不聞雷。犛牛互市番氓出﹐宛馬臨關漢使回。東望玉京將萬里﹐雲霄何處是蓬萊﹖

【保定途中偶成】

白璧何從摘舊瑕﹖才開羅网向天涯。寒窗兒女燈前淚﹐客路風霜夢裏家。豈有鴆人羊叔子﹖可憐憂國賈長沙。

獨醒空和騷人詠﹐滿耳斜陽噪晚鴉。

張和和字節之﹐昆山人。正統己未進士﹐官至浙江提學副使。

【與朱千戶夜話】

客裏相逢感慨深﹐劍歌時復動悲吟。淸尊坐對三更月﹐紫塞遙馳萬里心。瀚海地荒龍馭遠﹐交河風急雁書沈。微生愧乏安邊策﹐北望長天淚滿襟。

陳憲章

憲章字公甫﹐新會人﹐正統丁卯舉人﹐用薦授翰林檢討。謚文恭﹐從祀孔廟。

【冬夜】

長夜气已淒﹐木綿被重裘。

端坐思古人﹐寒燈耿悠悠。是時病已間﹐背汗仍未收。學業坐妨奪﹐田蕪廢鋤耰。髙堂有老親﹐徧身無完綢。

丈夫庇四海﹐而以俯仰憂。口腹非所營﹐菽水吾當求。明旦理黃犢﹐進我南岡舟。

範澄

澄字國淸﹐寶應人。景泰庚午舉人。

【送別】

酒盡津鼓喧﹐風生浦帆亂。山回不見君﹐夕陽在沙岸。

沈愚

愚字通理﹐昆山人。

【陳宮懷古】

景陽宮井積浮埃﹐三閣遺基半綠苔。惆悵後庭花落盡﹐黑頭江令獨歸來。

陸徳蘊徳蘊字潤玉﹐華亭人。

【重過沙河道中】

白鶴沙頭水自波﹐扁舟曾載夕陽過。東風一路蘼蕪綠﹐添得春愁別後多。

陳寬寬字孟賢﹐吳人。檢討繼之子。

【題燕穆之楚江秋曉圖】

五更人語覺潮生﹐估客帆檣候曉行。樹色未分云夢澤﹐雞聲已動漢陽城。天空畫角吹霜盡﹐月落銀河入斗橫。欲問楚南千古事﹐至今江水爲誰淸﹖

王越

越字世昌﹐浚縣人。景泰辛未進士﹐天順中官右副都禦使﹐巡撫大同﹐進兵部尙書﹐論出塞功封威寧伯。尋加少保﹐贈太傅。謚襄敏。

威寧詩性情流露﹐不須雕飾﹐如「發爲胡笳吹作雪﹐心因烽火煉成丹」﹐極悲歌感慨之致﹐然云雅音則未也。至劉原博云「孤臣自恨無容地﹐逆虜猶存不共天」﹐但取其忠義可矣。

【與李布政彥碩﹑馮僉憲景陽對飲】

相逢無柰還傷別﹐尊酒休辭飲幾巡。自笑年來常送客﹐不知身是未歸人。馬嘶落日靑山暮﹐雁度西風白艸新。

離恨十分畱一半﹐三分黃葉二分塵。﹝裁上半首爲絕句﹐更佳。﹞

蘇平平字秉衡﹐海寧人。舉賢良方正﹐不就。

秉衡《詠繡鞋》詩「南陌踏靑春有迹﹐西廂立月夜無聲」﹐一時以此得名。然此種有累詩品不小。

【湘南懷古】

江山搖落獨登臨﹐艸色湖南入望深。

萬古空畱湘女恨﹐《九歌》誰識屈原心﹖霜淸楚畹蘭香歇﹐云暗巴陵雁影沈。正是客懷消不得﹐竹枝聲裏斷猿吟。

王佐

佐字廷用﹐天順己卯舉人﹐福州衛籍﹐官訓導。

【宮怨】

芙蓉帳冷減容光﹐愁倚燻籠懶著牀﹐寒气逼人眠不得﹐鐘聲催月下斜廊﹝似少言外意﹐而定情逼眞。《列朝詩選》采《夢蕉詩話》﹐謂宮女媚蘭仙子詩﹐恐近於傅會也。詩見《王廷用集》中。﹞

秦夔夔字廷韶﹐無錫人。天順庚辰進士﹐歷官江西右布政。

【同金廣信宗器遊番湖】

番湖水落秋容冷﹐碧色澄鮮三萬頃。樓船嗷嘈何處來﹖十幅莆帆弄秋影﹐霜晴九月葭葦枯﹐芙蓉著花秋滿湖。吳興已遠郭熙老﹐誰爲寫此秋江圖﹖汀州遠近迷雲樹﹐東去滄波急如注。康山一發天際橫﹐傳是先皇洗兵處。當年血戰湖水黃﹐日月照耀旌旗光。鼎湖龍去不復返﹐只有雁鶩飛茫茫。天開大澤雄今古﹐气撼東吳及南楚。巴陵洞庭何處邊﹖目斷潯陽送樓櫓。北風獵獵握雙旌﹐此行奇絕如登瀛。風波平地不須起﹐向來魂夢今猶驚。浩歌篷底還搔首﹐卻憶同行信州守。萍水飄零盡白頭﹐相逢且醉餘干酒。

李東陽

東陽字賓之﹐茶陵人。天順甲申進士﹐歷官少師兼吏部尙書。贈太師﹐謚文正。

永樂以後詩﹐茶陵起而振之﹐如老鶴一鳴﹐喧啾俱廢。後李﹑何繼起﹐廓而大之﹐駸駸乎稱一代之盛矣。王元美謂長沙之於何﹑李﹐猶陳涉之啟漢髙。此習气未除﹐不免抑揚太過﹐宜招後人之掊擊也。

【夜過邵伯湖】

蒼蒼霧連空﹐冉冉月墮水。飄颻雙鬢風﹐恍惚無定止。輕帆不用楫﹐驚浪長在耳。

江湖日浩蕩﹐行役方未已。羈棲正愁絕﹐況乃中夜起。

【風雨嘆】

壬辰七月壬子日﹐大風東來吹海溢。崢嶸巨浪髙比山﹐水底長鯨作人立。愁雲壓地濕不翻﹐六合慘澹迷乾坤。陰陽九道錯黑白﹐烏兔不敢東西奔。里人蒼黃神屢變﹐三十年前未曾見。東村西捨喧呼徧﹐牒書走報州與縣。山豗谷洶豺虎嗥﹐萬木盡拔乘波濤。州沈島沒無所逃﹐頃刻性命輕鴻毛。我方停舟在江臯﹐披衣踞牀夜復晝﹐忽掩靑袍涕沾袖。舉頭觀天恐天漏﹐此時憂國況思家﹐不覺紅顏坐凋瘦。潼關以西兵气多﹐蘆笳吹塵塵滿河﹐安得一洗空干戈﹖不然獨破杜陵屋﹐猶能不廢嘯與歌。世間萬事不得意﹐天寒歲暮空蹉跎。嗚呼柰爾蒼生何﹗

【夜過仲家淺閘】

日維乙未月丙戌﹐靑天無雲月東出。舟人喧豗夜濤發﹐翻沙轉石紛出沒。是時水淺舟在地﹐閘門崔嵬晝方閉。

閘官醉睡夫走藏﹐倉卒招呼百無計。民船棄死爭赴閘﹐楫倒檣催動交碎。舟人號咷乞性命﹐十里呼聲震天地。我時兀坐驚舂撞﹐攬衣而起心徬徨。

同行無人僕隸散﹐獨與船底相低昂。攀崖陟磴不得上﹐咫尺如在天一方。流行坎止信有數﹐向來蔑視淮與江。霜風欺人衣袂薄﹐呼童酌酒累數觴。

燈殘酒醒閘亦過﹐北斗墮地天茫茫。

【靈壽杖歌】

吾聞武當之山四萬二千丈﹐半在云根半天上。不知三十六宮何處稱絕奇﹐產出靈株非一狀。蛟螭盤拿露頭角﹐熊經樹顚虎山腳。根盤節錯相糾纏﹐含風飽雪經炎寒。九年洪水之水浸不殺﹐十日之日暴烈何時幹﹖梯懸磴接跬步不可上﹐誰采靑壁紅瑯玕。見之羨者不容口﹐錫以嘉名曰靈壽。爪之不入行有聲﹐金可同堅石同久。吾家此物舊所有﹐神與相扶鬼爲守。自從病足跛曳不得前﹐已覺山林落吾手。一病經旬不出門﹐手中此杖嗟猶存。下牀欹足立不定﹐此時托子以爲命。不顧四體無微屙﹐但願謝病歸山阿。左扶右策夾以二童子﹐下可涉園徑﹐上可淩陂陀。願栽萬本截萬杖﹐窮崖陰谷生森羅。靈兮壽兮此物倘可致﹐直遣四海赤子頭俱皤。﹝縱橫跌宕﹐能盤硬語。牧齋詆斥空同﹐緣其常用杜句法也。而茶陵此詩﹐亦極規橂少陵﹐牧齋偏盛推之﹐渠胸中豈有眞是非存耶﹖﹞

【題畫鷹送羅緝熙】

大鷹猙獰爪抉石﹐側目空巖睨秋碧。小鷹倔首俯且窺﹐威而不揚豈其雌﹖雌雄起伏各異態﹐意气相看出塵埃。

獨立羞將眾羽羣﹐髙飛怕有浮雲礙。山寒木落天始風﹐日色慘淡川原空。人間狐兔自有地﹐愼勿反擊傷鵷鴻。畫圖仿佛是誰作﹐宛似懸韝臂間落。

髙堂匹練陰風生﹐萬里炎荒盡幽朔。我生奇气空崚峋﹐揮毫對此不無神。送渠羽翼朝天去﹐亦是雲霄得意人。

【立春日車駕詣南郊】

暖香和露繞蓬萊﹐彩仗迎春曉殿開。北斗舊杓依歲轉﹐南郊佳气隔城來。云行復道龍隨輦﹐霧散仙壇日滿臺。不似漢家還五畤﹐甘泉誰羨校書才﹖

【南囿秋風】

別院臨城輦路開﹐大風昨夜起宮槐。秋隨萬馬嘶空至﹐曉送千旓拂地來﹐落雁遠驚云外浦﹐飛鷹欲下水邊臺。宸遊睿藻年年事﹐況有長楊侍從才。

【與顧天錫夜話﹐時天錫謫永州府同知】

路轉三湘去更深﹐潞河西岸浙東潯。潛鱗自足波濤地﹐別馬長懷秣飼心。湘女廟前山似黛﹐柳公亭下石如林。徵科亦是公家事﹐民力天南恐未禁。

【與趙夢麟諸人遊甘露寺】

磵筿巖杉處處通﹐野寒吹雨墮空蒙。垂藤路繞千年石﹐老鶴巢傾半夜風。淮浦樹來江口斷﹐金陵潮落海門空。

關書未報三邊捷﹐萬里中原一望中。

【九日渡江】

秋風江口聽鳴榔﹐遠客歸心正渺茫。萬古乾坤此江水﹐百年風日幾重陽。煙中樹色浮瓜步﹐城上山形繞建康。直過眞州更東下﹐夜深燈火宿維揚。

【遊嶽麓寺】

危峯髙瞰楚江幹﹐路在羊腸第幾盤﹖萬樹松杉雙徑合﹐四山風雨一僧寒。平沙淺艸連天遠﹐落日孤城隔水看。

薊北湘南俱入眼﹐鷓鴣聲裏獨憑欄。

卷四

莊

字孔暘﹐江浦人。成化丙戌進士。官翰林﹐授檢討。以諫謫官﹐後遷南京吏部郎中。天啟初追謚文節。

【端午食賜粽有感】

蓬萊宮中懸艾虎﹐舟滿龍池競簫鼓。

千官曉綴紫宸班﹐拜向彤墀賀重午。大官角黍菇蒲香﹐彩繩萬縷雲霞光。天恩敕賜下丹陛﹐瓊筵侑以黃金觴。東南米價髙如玉﹐江淮餓莩千家哭。

官河戍卒十萬艘﹐總向天廚挽飛粟。君門大嚼心豈安﹖誰能持此回凋殘﹖

小臣自愧悠悠者﹐無術救時眞素餐。﹝杜老心事﹐理學人何必專作頭巾語﹗﹞

【憶捨弟】

天邊聞一雁﹐杳杳向南䢐。今夜西風冷﹐他鄕小弟孤。五人千里去﹐九月一書無。欲寄千行淚﹐憑誰達客途﹖﹝一气揮灑﹐絕去對偶之迹。﹞

戴縉

縉﹐南海人。成化丙戌進士﹐累官工部尙書。

【楚江旅懷】

薄暮過瀟湘﹐秋空楚水長。黃蘆千里月﹐紅葉萬山霜。客夢懸雙闕﹐鄕心逐五羊。羈情誰與晤﹐勞者若爲傷﹗

周瑛瑛字梁石﹐蒲田人。成化己丑進士﹐官至四川右布政。

【履霜操】

父兮兒憎﹐母兮兒怒。天蹐地﹐慘不知其故。父在髙堂﹐兒在郊圻﹐晨興履霜﹐踵血淋漓。荷衣不暖﹐楟食不飽﹐不卽捐溝壑﹐念我父母﹐父本兒愛﹐母本兒憐﹐一朝放逐﹐實兒之愆。維鳥有鷇﹐維虫有臝﹐父兮母兮﹐其或歸我﹗﹝昌稱作過於怨矣﹐此方是怨而不怒。與昌黎《拘幽操》一忠一孝。並有千古。﹞

吳寬

寬字原博﹐長洲人。成化壬辰賜進士第一﹐授翰林修撰。累官禮部尙書﹐贈太子太保。謚文定。

【賦黃鶴樓送李貞伯】

維河有源星宿同﹐導河積石思神功。濁流汗漫失故道﹐積石卻與澶淵通。平郊脫轡萬馬逸﹐一夜徑度徐州洪。徐州太守蘇長公﹐夜呼卒伍登城墉。一身未足捍大患﹐豈無木柵兼竹籠﹗戲馬臺傍二十里﹐築堤橫亙長如虹。髙城不浸三版耳﹐挽回魚鱉仍耆童。防河錄成天有工﹐黃樓髙起城之東。五行有土可制水﹐底用四壁塗靑紅﹖太守登樓賓客從﹐舉杯酹水臨長風。河伯俯首受約束﹐不敢更與城爭雄。水流滔滔向東去﹐紓徐演漾殊從容。負薪投璧竟何用﹖漢家浪築宣房宮。自公去後五百載﹐水流無盡恩無窮。我生慕公公不逢﹐安得置我玆樓中﹖穎濱淮海獨何幸﹐畱得兩賦摩蒼穹。鳳池舍人今李邕﹐南行別我何匆匆﹖此邦萬靈日凋瘁﹐賴爾繼續前賢蹤。暇日登髙倘能賦﹐封題須附冥飛鴻。

楊一淸

一淸字應寧﹐雲南安寧州人。成化壬辰進士﹐歷官戶部尙書﹐進少師﹐贈太保。謚文襄。

【甘涼道中書事感懷】

弧矢威天下﹐雷霆震域中。大兵方出塞﹐小醜自相攻。繼絕君王義﹐宣威將帥功。從今宵旰慮﹐不復在西戎。﹝「不復在西戎」﹐言所憂者正多也。大臣心事﹐昭然如揭。﹞

【山丹題壁】

關山逼仄人蹤少﹐風雨蒼茫野色昏。萬里一身難獨任﹐百年多事共誰論﹖東風四月初生艸﹐落日孤城早閉門﹐記取漢兵追寇地﹐沙場猶有未招魂。

【將至寧夏】

奉詔西徵駐節時﹐元戎奏凱已先期。苗民自逆三旬命﹐玁狁何勞六月師﹖燈火家家開夜戶﹐弓刀處處捲風旗。益兵加賦休重論﹐財賦於今兩不支。

文林林字宗儒﹐長洲人。成化壬辰進士﹐官至溫州知府。

【舟中有懷林待用】

渺渺長波映遠空﹐依依新柳颺春風。

相思人在靑山外﹐盡日舟行細雨中。汲黯身爲漢廷重﹐杜陵詩到錦城工。天王明聖江湖遠﹐贏得馳驅兩鬢蓬。

王鏊

鏊字濟之﹐吳縣人。成化乙未賜進士第三﹐累官吏部侍郎﹐進少傅﹐贈太傅。謚文恪。

【贈梁都憲巡撫四川】

赤甲白鹽雄作鎭﹐鐵冠繡斧凜先聲。

雪山已爲來時重﹐黑水應聞去後淸。殿上位虛中執法﹐邊頭人散小團營。

憑誰說與蘇明允﹐畫像無煩記姓名。﹝「人散小團營」﹐謂亂萌不作﹐猶張方平之鎭蜀也。﹞

馬中錫中錫字天祿﹐故城人。成化乙未進士﹐官至左都禦吏。

【晚渡咸陽】

野色蒼茫接渭川﹐白鷗飛盡水連天。僧歸紅葉林間寺﹐人喚斜陽渡口船。表裏山河猶往日﹐變遷朝市已多年。

漁翁看破興亡事﹐獨坐秋風釣石邊。

【元世祖廟】

世祖祠堂帶夕曛﹐碧苔年久暗碑文。薊門此日瞻遺像﹐起輦何人識故墳﹖棹楔半存蒙古字﹐陰廊尙繪伯顏軍。可憐老樹無花發﹐白晝鴞鳴到夜分。﹝起輦﹐谷名﹐元諸陵在焉。曹潔躬云「用事典實﹐鑄詞淒惋﹐可稱絕唱。」﹞

邵寶

寶字國賢﹐無錫人。成化甲辰進士﹐歷官至南京禮部尙書。謚文莊。

【孫翊妻】

夫死矣﹐妾何敢生﹖夫仇爲重身爲輕。賊尙生﹐妾何敢死﹖軍中幸有報恩子﹐號召如風赴如水。斷賊頭﹐祭夫墓。白日下髙天﹐何處黃泉路﹖

【乞終養未許】

乞歸未許柰親何﹐帝裏風光夢裏過。三月春寒靑艸短﹐五湖天遠白雲多。客囊衣在縫猶密﹐驛騎書來字欲磨。聖主恩深臣分淺﹐百年心事兩蹉跎。

喬宇

宇字希大﹐山西樂平人。成化甲辰進士﹐累官吏部尙書﹐加少保。謚莊簡。

【秋風亭下泛舟】

荒亭寥落野煙空﹐漢武雄才想象中。

簫鼓應聲開畫鷁﹐帆檣飛影動晴虹。山分秦晉羣峯斷﹐水入河汾兩派通。少壯幾時還老大﹐不須回首嘆秋風。

王云鳳

云鳳字應韶﹐遼州和順人。成化甲辰進士﹐官至右僉都禦史。

【送客】

雲气溟蒙雨欲絲﹐飄飄遊子別離時。愁看陌上靑靑艸﹐送盡行人總不知。

文森

森字宗嚴﹐長洲人。成化丁未進士﹐歷官右僉都禦史﹐江西巡撫。

【九日】

三載重陽菊﹐開時不在家。何期今日酒﹐忽對故園花。野曠云連樹﹐天寒雁聚沙。登臨無限意﹐何處望京華﹗﹝沈子山云「語不必深﹐自然蘊藉。」此詩亦見《何大復集》。﹞

沈周周字啟南﹐長洲人。景泰中﹐郡守以賢良應詔﹐辭不赴。

句如「山雨乍來茅澑濕﹐溪云欲墮竹梢低」﹐倘遇郭熙﹐應采入「林泉髙致」中﹐以當畫本。

【從軍行】

馬上黃沙拂面行﹐漢家何日不勞兵。

匈奴久自忘甥舅﹐僕射今誰托父兄。云暗旌旗婆勒渡﹐月中刁鬥受降城。

左賢早待長繩縛﹐莫遣論功白髮生。﹝忘世人有此悲壯之作﹐諸選本往往遺之。﹞

【寫懷寄僧】

虛壁疏燈一穗紅﹐閒階隨處亂鳴虫。

明河有影微云外﹐淸露無聲萬木中。澤國蒼茫秋水滿﹐居民流落野煙空。不知誰解拋憂患﹐獨對靑山憶贊公。

史鑑

鑑字明古﹐吳江布衣。

【子昂蘭】

國香零落佩纕空﹐芳艸靑靑合故宮。誰道有人和淚寫﹐托根無地怨東風。

戴冠

冠字章甫﹐長洲人。以貢授紹興府訓導。後又有兩戴冠﹕一字仲鶡﹐信陽人﹔一字南枝﹐山陰人。

【題姚少師畫竹】

北地風髙捲塞云﹐驚沙吹起雁成羣。客邊偶寫龍孫譜﹐忘卻江南有此君。﹝王湛求云「風人善謔之遺。」﹞

莫止

止字如山﹐無錫人。﹝句如「天闊一聲何處雁﹐江平千里獨歸舟」﹐風致悠然自遠。﹞

【昭君曲】

但使邊城靜﹐蛾眉敢愛身﹖千年靑冢在﹐猶是漢宮春。

李夢陽

夢陽字天賜﹐更字獻吉﹐慶陽人﹐徙扶溝。弘治癸丑進士﹐官戶部員外。彈壽寧侯﹐系獄﹐旋釋之﹐進郎中。代尙書韓文艸奏劾劉瑾﹐坐姦黨致仕﹐起江西提學副使。寧庶人旣誅﹐獄詞連及﹐尙書林俊力持之﹐得免。卒後弟子私謚文毅。天啟中追謚景文。

空同五言古宗法陳思﹑康樂﹐然過於雕刻﹐未極自然﹔七言古雄渾悲壯﹐縱橫變化﹔七言近體開合動蕩﹐不拘故方﹐準之杜陵﹐幾於具體。故當雄視一代﹐邈焉寡儔。而錢受之詆其模擬剽賊﹐等於嬰兒之學語。至謂讀書種子從此斷絕﹐吾不知其爲何心也﹗追逐少陵﹐實有面目太肖處。集中掃而空之﹐不欲使掊擊前賢者得以借口。

【內教場歌】

﹝《內教場》者﹐李子紀時事而作也。帝自將練兵於內庭。﹞

雕弓豹騎白馬﹐大明門前馬不下。徑入內伐鼓﹐大同耶﹖宣府耶﹖將軍者許耶﹖﹝一解﹞

武臣不習威﹐柰彼四夷﹖西內樹旗﹐皇介夜馳。鳴炮烈火﹐嗟嗟辛苦﹗﹝二解﹞

【湘妃怨】

采蘭湘北沚﹐搴木澧南潯。淥水含瑤彩﹐微風托玉音。雲起蒼梧夕﹐日落洞庭陰。不知篁竹苦﹐惟見淚斑深。

【雜詩】

棁榱蝕以傾﹐梁棟誠獨難。流言播四國﹐周公有疑患。涼飆激頹景﹐奄忽不可攀。眾羽日繽紛﹐朱鳥戢其翰。殺身苟無益﹐去去從所安。傷哉式微詩﹐千載起予嘆。

茅以韌爲席﹐柏以勁爲薪。君子憂治世﹐愚者幸不辰。張罝以待兔﹐雉也菑其身。物理𨿽云殊﹐罹脫各有因。浮沙捲奔藿﹐朔吹揚驚塵。日暮臨大道﹐悵望曷能陳﹖

登山望四海﹐日夕忽至沈。俯身眺城郭﹐痗然沾我襟。交路夾芳蘭﹐逝駟何駸駸﹗朱樹藹閒榭﹐奇巧媚荒淫。北裏進異舞﹐髙堂呈妙音。纖羅振芬芳﹐朝云遞嘉吟。不見秋日艸﹐零落愁春心。

【衛上別王子】

晨風應候至﹐雞鳴各嚴車。我今遊宋中﹐子當旋舊閭。僕夫理前綏﹐轅馬悲鳴趨。一別阻秦周﹐相望萬里餘。首春霜露重﹐厚汝徵衣襦。昔爲同袍士﹐今在天一隅。故者日以遠﹐疇能察區區﹖

【土兵行】

﹝贛州賊作亂﹐都禦使陳金奏調廣西狼兵徵之﹐《士兵行》所由作也。﹞豫章城樓饑啄烏﹐黃狐跳踉追赤狐。北風北來江怒湧﹐土兵攫人人叫呼。城外之民徙城內﹐塵埃不見章江途。

花裙蠻奴逐婦女﹐白奪釵釧換酒沽。父老向前語蠻奴﹐愼勿橫行王法誅。華林桃源諸賊徒﹐金帛子女山不如。汝能破之惟汝欲﹐犒賞有酒牛羊豬﹐大者升官佩綬趨。

蠻奴怒言萬里入爾都﹐爾生我生屠我屠。勁弓毒矢莫敢何﹐意气似欲無彭湖。彭湖翩翩飄白﹐輕舸蔽水陸走車。黃雲捲地春艸死﹐烈火誰分瓦與珠﹗

寒崖日月豈盡照﹐大邦魑魅難久居。天下有道四夷守﹐此輩可使亦可虞。

何況土官妻妾俱﹐美酒大肉吹笙竽。﹝楊用修云「只以謠諺近語入詩史﹐而古不可及。」歸結正論﹐少陵亦云「此輩少爲貴也」。﹞

【豆莝行】

昨當大風吹雪過﹐湖船無數冰打破。冰驤罍峞山嶽立﹐行人駭觀淚交墮。景泰年間一丈雪﹐父老見之無此禍。鄱陽十日路斷截﹐廬山百姓啼寒餓。

旌竿凍折鼙鼓啞﹐浙軍楚軍袖手坐。將軍部兵蔽江下﹐飛報沿江催豆莝。邑官號呼手足皴﹐馬騾雞犬遺眠臥。前時邊達三千軍﹐五个病熱死兩个。

彎弓值凍不敢發﹐昔何猛毅今何懦﹗李郭鄴城圍不下﹐裴度淮西手可唾。從來彊弱不限域﹐任人豈論小與大﹖當衢寡婦攜兒哭﹐秋禾枯槁春難播。

縱健徵科何自出﹐大兒牽纏陸挽馱。﹝似古謠諺俚質生硬處正不易到。﹞

【明星篇】

﹝一有小序﹕正徳間﹐早起聞內教場炮喊之聲﹐作此篇也。﹞

明星出地一丈髙﹐天門沈沈魚鑰動。沙堤露下玉珂寒﹐直廬雞唱金蓮重。千門萬戶曉鐘發﹐明星漸髙河漸沒。燦爛疑侵翔鳳樓﹐依稀故抱飛龍闕。鳳樓龍闕帶層城﹐翠輦朱衣夜夜行。黃昏競奏催花宴﹐天明猶聽打球聲。蘭煙桂火輝如日﹐明星迢迢照不入。百子池頭靑艸生﹐長信宮中紫苔集。艸色苔香秋復春﹐此日乘槎若問津。明星曉落宵還見﹐白髮黃金愁殺人。

【漢京篇】

漢京臨帝極﹐復道眾星羅。煙花開甸服﹐錦繡列山河。山河自古稱佳麗﹐城中半是王侯第。峻閣重樓夾道懸﹐雲房霧殿森虧蔽。牧豚賣珠登要津﹐樊侯亦是鼓刀人。時來叱吒生風雨﹐奄見吹噓走鬼神。平津結兄蓋侯弟﹐杯酒相看何意气。執鞭盡是虎賁郎﹐守門不數長安尉。長安峯火入邊城﹐挺劍辭君萬里行。去日千官遮馬餞﹐歸來天子降階迎。朱弓尙抱流沙月﹐寶鋏常飛瀚海星。不分燕然先勒石﹐直教麟閣後標名。豈知盛滿多仇忌﹐可惜繁華如夢寐。地宅田園奪與人﹐丹書鐵券成何事﹖霍氏門前狐夜號﹐魏其池館長蓬蒿。三千食客今誰在﹖十二珠樓空復髙。後車不戒前車覆﹐又破黃金買金穀。洛陽亭榭與山齊﹐北邙車馬如雲逐。陰郭豪華眞可憐﹐雲臺將相耳貂連。當時卻怪桐江叟﹐猶著羊裘伴帝眠。﹝功髙自滿﹐千古同病﹐漢博陸侯其炯戒也。末以不受爵祿者點破昏庸﹐與李頎「漢朝功臣楊徳祖」篇歸到魯連蹈海﹐同一作法。﹞

【去婦詞】

﹝正徳元年﹐戶部尙書韓文曁內閣師保等咸相繼去位﹐李子作此詞也。﹞

孔雀南飛雁北翔﹐含顰攬涕下君堂。繡幕空畱並菡萏﹐羅祛尙帶雙鴛鴦。菡萏鴛鴦誰不羨﹐人生一別何由見﹖只解黃金頃刻成﹐哪知碧海須臾變﹗賤妾甘爲覆地水﹐郎君忍作離弦箭。憶昔嫁來花滿天﹐賤妾郎君俱少年。瑤臺築就猶嫌惡﹐金屋裝成不論錢。重樓復道天中起﹐結綺臨春照春水。宛轉流蘇夜月前﹐萋迷寶瑟煙花裏。夜月煙花不相待﹐安得朱顏常不攺﹖若使相逢無別離﹐肯放馳波到東海。薄命難教娣姒知﹐衰年恨少姑嫜在。長安大道接燕川﹐鄰里攜壺舊路邊﹐妾悲妾怨憑誰省﹖君舞君歌空自憐。郎乎豈是會稽守﹐賤妾寧同會稽婦﹖郎乎幸愛千金軀﹐但願新人故不如。﹝深婉﹐可以怨矣。﹞

【朝飲馬送陳子出塞】

朝飲馬﹐夕飲馬﹐水咸艸枯馬不食﹐行人痛哭長城下。城中白骨借誰問﹖云是今年築城者。

但道辭家別六親﹐寧知九死無還身﹖不惜身爲城下土﹐所恨功成賞別人。去年賊掠開城縣﹐黑山血迸單於箭。萬里黃塵哭震天﹐城門晝閉無人戰。

今年下令修築邊﹐丁夫半死長城前。城南城北秋艸白﹐愁雲日暮鳴胡鞭。

【胡馬來再贈陳子】

冬十二月胡馬來﹐白艸颯颯黃雲開。

沿邊十城九城閉﹐賀蘭之山安在哉﹗傳聞淸水不復守﹐遊兵早扼黃河口。卽看烽火入甘泉﹐已詔將軍屯細柳。去年穿塹長城裏﹐萬人齊出千人死。

陸海無毛殺气蒸﹐五月淩冰凍河水。當時掘此云備胡﹐胡人履之猶坦途。聞道南侵更西下﹐韋州固原今有無﹖從來貴徳不貴險﹐英雄豈可輕爲謨。

尙書號令速雷電﹐抱玉誰敢前號呼。遂令宵旰議西討﹐玆咎只合歸吾徒。我師如貔將如虎﹐九重按劍赫斯怒。惜哉尙書謝歸早﹐不睹將軍報平虜。﹝軒然而來﹐神勇無敵。﹞

【贈何舍人賫詔南紀諸鎭】

先皇乘龍去不返﹐悲風慘淡吹宸極。四海哭若喪慈母﹐百官狂走天爲黑。憶昨臨危坐禦牀﹐手挈神器歸今皇。密語叮嚀肺腑裂﹐三老親聞眼流血。金縢立剖石室祕﹐此事難人外人說。吾君謙讓不可得﹐割哀踐阼弘祖烈。日月重懸萬國朝﹐雷雨赦過羣方悅。越南海北霹靂動﹐蠻夷盡奉王正月。此時九道使臣出﹐舍人亦輟螭頭筆。白馬朝騰薊北云﹐錦帆暮閃江沱日。江沱秋交多烈風﹐洞庭云夢俱眼空。巴陵縣令舍人兄﹐接詔會弟西樓中。童年題詩在髙壁﹐六載不到紗爲籠。南嶽以南惟峻山﹐苦蒸毒霧何盤盤。天王新令雷電掣﹐妖蛇不敢啼林端。五溪官長喘喙拜﹐黔州父老垂淚看。卻瞻蒼梧雲气黑﹐斑竹臨江怨幽色。翠華縹緲空冥間﹐此時此恨誰知得。君不見馬援柱﹑孔明碑﹐剝落黃蒿裏﹐千年莓苔待君洗。萬里之行自此始﹐歸來何以獻天子﹖

【奉送大司馬劉公歸東山艸堂歌】

東山有艸堂﹐縹緲云嶠孤。前對祝融峯﹐下瞰巴陵湖。明公昔時此堂居﹐麋鹿熊豕當窗趨。

洞庭日落風浪湧﹐倒影射堂堂欲動。慘淡誰聞紫芝曲﹐獨善不救蒼生哭。先帝親裁五色詔﹐老臣曾受三朝祿。此時邊徼多戰聲﹐曳履謁帝登承明。

謝安笑卻淮淝敵﹐魏相坐測單於兵。九重移榻數召見﹐夾城日髙未下殿。英謀密語人不知﹐左右微聞至尊羨。自從龍去不可攀﹐公亦臥病思東山。

湘娥含笑倚竹立﹐山鬼窈窕堂之側。上書苦死只欲歸﹐聖旨優容意淒惻。內府盤螭縷金織﹐賜出傾朝皆動色。白金之鋌紅票記﹐寶鈔生硬鴉翎黑。

崇文城門水雲白﹐是日觀者途路塞。城中冠蓋盡相送﹐塵埃遮斷長安陌。人生富貴豈有極﹐男兒要在能死國﹐不爾抽身早亦得。

君不見漢二疏﹐千載想慕傳畫圖。卽如艸堂何處無﹐祿食靦竊胡爲乎﹖

乃知我公眞丈夫﹗嗚呼﹐乃知我公眞丈夫﹗﹝從橫排宕﹐不求合法﹐自然中節﹐子由所云「千金戰馬﹐注波驀澗﹐如履平地」者也。「英謀密語」十四字﹐是孝宗實錄。﹞

【送李帥之雲中】

黃風北來雲气惡﹐云洲健兒夜吹角。將軍按劍坐待曙﹐紇幹山搖月半落。槽頭馬鳴士飯飽﹐昔無完衣今繡襖。沙場緩轡行射雕﹐秋艸滿地單於逃。

【送李中丞赴鎭】

黃雲橫天海气惡﹐前飛鶖鶬後叫鶴。陰風夜撼醫巫閭﹐曉來雪片如手落。中丞按轡東視師﹐躬歷險隘揮熊貔。已嚴號令偃鼓角﹐更掃日月開旌旗。椎牛李牧將士躍﹐射虎李廣匈奴知。屯田金城古不謬﹐賣劍渤海今其時。塞門蕭蕭風馬鳴﹐長城雪殘春艸生。低飛鴻雁胡沙靜﹐遠遁鯨鯢瀚海淸。不觀小範擒戎日﹐誰信胸中十萬兵﹗﹝北地最工起手﹐蒼涼沈鬱﹐神乎老杜。﹞

【上元訪杜煉師】

宣王昔時乘八風﹐禦龍遊戲行煙空。馬前兩兩侍玉女﹐別館多在蓬萊宮。朝天宮中舊時殿﹐樓臺晝鎖無人見。琉璃井塌靑苔滿﹐松柏森森月如練。嗚呼往事難具陳﹐燈火如山又一春。北斗壇西訪隱淪﹐我師黃衫白氎巾。坐我更致西樓賓﹐玉杯瀲灩赤瑪瑙﹐織罽四角銀麒麟。酒肉山堆滿堂醉﹐仙廚往往來八珍。孝宗之朝五眞人﹐師也磊落當其倫。自言召見親賜食﹐曾把丹書獻紫宸。如今寂寞看春色﹐銀魚玉帶無消息。豈惟魚帶無消息﹐欲語吞聲淚沾臆。勸師對此莫酸辛﹐世間萬事如轉輪。且將芝艸供生計﹐聊與煙霞作主人。月偏彩雲當牖生﹐旋呼兩童吹玉笙。聞師妙得逡巡術﹐百壺倒盡還須傾。古來仙子向誰在﹖飲者翻垂千載名。名垂千載亦區區﹐酒闌燈昏夜復䢐。不見泰陵艸已宿﹐春生樹啼雙老烏。此時亦應羣帝趨﹐金燈翠旗光有無﹖﹝故君之思﹐寫得神靈恍惚。﹞

【石將軍戰場歌】

淸風店南逢父老﹐告我己巳年間事。店北猶存古戰場﹐遺鏃尙帶勤王字。憶昔蒙塵實慘怛﹐反覆勢如風雨至。

紫荊關頭晝吹角﹐殺气軍聲滿幽朔。胡兒飲馬彰義門﹐烽火夜照燕山云。內有於尙書﹐外有石將軍。石家官軍若雷電﹐天淸野曠來酣戰。

朝廷旣失紫荊關﹐吾民豈保淸風店﹖牽爺負子無處逃﹐哭聲震天風怒號。兒女牀頭伏鼓角﹐野人屋上看旌旄。將軍此時挺戈出﹐殺敵不異艸與蒿。

追北歸來血洗刀﹐白日不動蒼天髙。萬里煙塵一劍掃﹐父子英雄古來少。單於痛哭倒馬關﹐羯奴半死飛狐道。處處歡聲噪鼓旗﹐家家牛酒犒王師。

應追漢室嫖姚將﹐還憶唐家郭子儀。沈吟此事六十春﹐此地經過淚滿巾。黃雲落日古骨白﹐沙礫慘淡愁行人。行人來折戰場柳﹐下馬坐望居庸口。

卻憶千官迎駕初﹐千乘萬騎下皇都。乾坤得見中興主﹐殺伐重開載造圖。姓名應勒雲臺上﹐如此戰功天下無。

嗚呼戰功今已無﹐安得再生此輩西備胡﹖﹝「追北歸來」二語﹐捫之字字俱起窪稜。石亨跋扈伏法﹐臣節有虧。要之戰功不可埋沒﹐此特表其戰功也。上皇返國﹐實由尙書之守﹐將軍之戰﹐作者特爲表出。中云「還憶唐家郭子儀」﹐以不失臣節愧之也。此作者微意。﹞

【玄明宮行】

今冬有人自京至﹐向我道說玄明宮。土木侈麗誰辦此﹐乃令遺臭京城東。割奪面勢創截嶪﹐出入日月開帡幪。矯托敢與天子競﹐立觀忍將雙闕同。前矻石柱雙蟠龍﹐飛梁逶迆三彩虹。寶構合沓殿其後﹐儼如山嶽翔天中。金銀爲堂玉布地﹐千門萬戶森相通。光景閃爍倏忽異﹐雲煙鬼怪芃杳蒙。以東金榜祠更侈﹐樹之松檟雙梧桐。溟池島嶼鰋鯉躍﹐孔雀翡翠兼羆熊。那知勢極有消歇﹐前日虎豹今沙虫。窗扉自開衛不守。人來遊玩搖玲瓏。陛隅龍獸折其角﹐近有盜換香鑪銅。靑苔生泥獍面鎖﹐野鴿哺子雕花櫳。憶昔此閹握乾柄﹐帝推赤心閹罔忠。威刑霹靂縉紳毒﹐自尊奴僕侯與公。變更累朝意叵測﹐掊克四海眞困窮。長安奪地塞巷陌﹐心腹艷此閹何蒙。構結擬絕天下巧﹐搜剔遂盡輸倕工。神廠擇木內苑竭﹐官坑選石西山空。夷墳伐屋白日黑﹐揮汗如雨斤成風。轉身唾罵閹得知﹐退朝督勞何匆匆。人心嗟怨入骨髓﹐鬼也孰敢安髙崇﹖峨碑照耀頌何事﹐或有送男充道童。聞言愴惻黯無答﹐私痛聖祖開疆功。渠幹威福開者誰﹖法典𨿽嚴柰怙終。錦衣玉食已叨竊﹐琳宮寶宇將安雄﹖何宮無碑鐫護敕﹐來者但看玄明宮。﹝此爲宦官劉瑾作也。鋪陳盛衰﹐皆托他人之言﹔「聞言愴惻」以下﹐方入自己議論。痛惜祖訓﹐垂戒後人﹐是大章法﹑大文字。明祖於宮門豎鐵牌﹐使宦官不許干政。後成祖以建文內豎輸君臣密謀﹐心甚徳之﹐遂漸予事權。「渠幹威福開者誰」﹐蓋指此也。﹞

【林良畫兩角鷹歌】

百餘年來畫禽鳥﹐後有呂紀前邊昭。二子工似不工意﹐吮筆決眥分毫毛。林良寫鳥只用墨﹐開縑半掃風雲黑。水禽陸禽各臻妙﹐掛出滿堂皆動色。空山古林江怒濤﹐兩鷹突出霜崖髙。整骨刷羽意勢動﹐四壁六月生秋﹤風壽﹥。一鷹下視睛不轉﹐已知兩眼無秋毫。一鷹掉頭復欲下﹐漸覺振翮風蕭蕭。匹綃𨿽慘談﹐殺气不可滅。戴角森森爪拳鐵﹐迥如愁胡眥欲裂。朔風吹沙秋艸黃﹐安得臂爾騎駟驖﹖艸間妖鳥盡擊死﹐萬里晴空灑毛血。我聞宋徽宗﹐亦善貌此鷹。後來失天子﹐餓死五國城。乃知圖畫小人藝﹐工意工似皆虛名。校獵馳騁亦末事﹐外作禽荒古有經。今王恭默罷遊宴﹐講經日禦文華殿。南海西湖馳道荒﹐獵師虞長皆分賤。呂紀白首金鑪邊﹐日暮還家無酒錢。從來上智不貴物﹐淫巧豈敢陳王前﹖良乎良乎﹐寧使爾畫不值錢﹐無令後世好畫兼好畋。﹝從畫說到獵﹐從獵開出議論﹐後畫獵雙收﹐何等章法﹗筆力亦如神龍蜿蜓﹐捕捉不住。﹞

【鄭生至自泰山】

昨汝登東嶽﹐何峯是絕峯﹖有無丈人石﹐幾許大夫松﹖海日低波鳥﹐巖雷起窟龍。誰言天下小﹖化外亦王封。﹝陳語須此翻用法。﹞

【泰山】

俯首無齊魯﹐東瞻海似杯。斗然一峯上﹐不信萬山開。日抱扶桑躍﹐天橫碣石來。君看秦始後﹐仍有漢皇臺。﹝四十字有包絡乾坤之槪﹐可以作泰山詩矣。﹞

【浮江】

浮江晴放舸﹐掛席曉須風。日倒明波底﹐天平落鏡中。開窗問赤壁﹐捩柁失吳宮。萬古滔滔意﹐潯陽更向東。

【明遠樓春望】

貢院初開閣﹐春陰獨倚欄。柳邊千艦聚﹐花裏萬家殘。風雨江聲壯﹐兵戈地色寒。斷腸沙雁北﹐羣起向長安。﹝蔣仲舒云「含愁無限。」﹞

【朱仙鎭廟】

宋墓莽岑寂﹐嶽宮今在玆。風霜畱檜柏﹐陰雨見旌旗。百戰回戈地﹐中原左衽時。土人嚴伏臘﹐偏護向南枝。

【得何子過湖南消息】

及遇荊門信﹐洞庭秋已淒。湘江繞苦竹﹐幾聽鷓鴣啼﹗馬援畱銅柱﹐王褒祀碧雞。湖南衝瘴癘﹐藥物去曾攜。

【讀直道陳公祚遺事】

上主能容直﹐當言敢顧身﹖累朝傳諫疏﹐萬死作歸人。古廟穠花晚﹐孤墳勁艸春。從來淹沒士﹐特筆在詞臣。

【野風】

山鳴野風至﹐漢水亦蕭蕭。月滉魚龍醒﹐云蒸豺虎驕。有家驚節物﹐不寐想前朝。萬古英雄迹﹐江城夜寂寥。

【出塞】

黃沙白艸莽蕭蕭﹐靑海銀州殺气遙。關塞豈無秦日月﹖將軍獨數漢驃姚。往來飲馬時尋窟﹐弓箭行人各在腰。晨發靈州更西望﹐賀蘭千嶂果雲霄。

【秋望】

黃河水繞漢邊墻﹐河上秋風雁幾行﹖客子過壕追野馬﹐將軍韜箭射天狼。黃塵古渡迷飛挽﹐白月橫空冷戰場。

聞道朔方多勇略﹐只今誰是郭汾陽﹖﹝王元美云「雄渾流麗。」﹞

【潼關】

咸東天險設重關﹐閃日旌旗虎豹閒。隘地黃河吞渭水﹐炎天白雪壓秦山。舊京想象千官入﹐餘恨逡巡六國還。滿眼非無棄繻者﹐寄言軍吏莫嗔顏。

【靈武臺】

環縣城邊靈武臺﹐肅宗曾此辟蒿萊。二儀髙下皇輿建﹐三極西南玉璽來。衣白山人經國計﹐朔方孤將出羣才。可憐一帶風雲際﹐不勸君王駕鶴回。﹝咎肅宗之闕於子職也﹐語微而顯。﹞

【艮嶽篇】

宋家行殿此山頭﹐千載來人水一丘。到眼黃蒿元玉砌﹐傷心錦纜有漁舟。金繒社稷和戎日﹐花石君臣棄國秋。漫倚南云望南土﹐古今龍戰是中州。﹝人知南渡之庸懦﹐而不知覆亡之禍原於徽宗君臣之歸樂也。五六語藏得議論。﹞

【臺寺夏日】

古臺髙並郁岧峣﹐斷塔稜層鎖寂寥。積雪洞門常慘慘﹐炎天松柏轉蕭蕭。云雷畫壁丹靑壯﹐神鬼虛堂世代遙。惆悵宋宮偏泯滅﹐二靈哀怨不堪招。

【楚望望襄中形勢】

楚望峯頭望楚云﹐遙憐紫蓋紫陽君。廬荒不斷盤龍气﹐碑滅猶存墮淚文。地轉江淮浮遠戍﹐水通巴峽塹雄軍。裏名冠蓋非吾事﹐願訪鹿門麋鹿羣。

【送毛監察還朝﹐是時皇帝狩於楊河】

楚生臨水送將歸﹐黎子當筵賦《式微》。天下汝爲眞禦史﹐百年吾是舊漁磯。沙寒白日蓬科轉﹐風起黃河木葉稀。此去有書應力上﹐太平天子本垂衣。

【別徐子禎卿得江字】

我愛南州徐孺子﹐明瑤美璧世無雙。新從北極看南極﹐便自吳江下楚江。日落鷓鴣啼廟口﹐水淸斑竹映船窗。禰衡王粲俱黃土﹐千載何人復此邦﹖

【限韻贈黃子】

禁垣春日紫煙重﹐子昔爲云我作龍。有酒每邀東省月﹐退朝曾對掖門松。十年放逐同梁苑﹐中夜悲歌泣孝宗。老體幸彊黃犢健﹐柳吟花醉莫辭從。

【秋懷】

慶陽亦是先王地﹐城對東山不窋墳。白豹寨頭惟皎月﹐野狐川北盡黃雲。天淸障塞收禾黍﹐日落溪山散馬羣。

回首可憐鼙鼓急﹐幾時重起郭將軍﹖

苑西遼後洗妝樓﹐檻外芳湖靜不流。亂世君臣那在眼﹐異時松柏自深愁。雕闌玉柱畱天女﹐錦石秋花隱禦舟。萬古中華還此地﹐我皇帝爲掃神州。

【鄱陽湖十六韻】

太祖平陳日﹐樓船下此湖。波濤畱壯色﹐天地見雄圖。水上開黃屋﹐雲中下赤烏。士猶詢後載﹐戈已倒前徒。

力屈鯨鯢僕﹐聲回雁鶩呼。橫江收玉筍﹐跨海定金符。文軌遙通楚﹐梯航訖至吳。虎賁𨿽莫敵﹐龍戰豈全辜﹖

血染猶丹艸﹐骨沈空白蕪。汀洲夜寂寂﹐霜月鬼嗚嗚。殺气黿鼉徙﹐腥風島嶼孤。罾人拾古鏃﹐艇客慨秋菇。

偉彼髙光烈﹐還將蕭鄧須。英謀協睿算﹐勇奮想長驅。劍瘞神仍王﹐舟焚勢與䢐。康山巍廟在﹐忠武激頑夫。

【曉鶯】

見睆夢中迷﹐流鶯碧樹西。起來紅日照﹐已度別枝啼。

【塞上】

天設居庸百二關﹐祁連更隔萬重山。

不知誰放呼延入﹐昨夜楊河大戰還。

【夏口夜泊別友人】

黃鶴樓前日欲低﹐漢陽城樹亂烏啼。孤舟夜泊東遊客﹐恨殺長江不向西。

【汴京元夕】

中山孺子倚新妝﹐鄭女燕姬獨擅場。齊唱憲王《春樂府》﹐金梁橋外月如霜。

【聖節聞駕出塞】

千官北首望龍旗﹐萬國車書集鳳闈。八駿穆王秋色遠﹐幾時親擁白狼歸﹖

卷五

邊貢貢字廷實﹐歷城人。弘治丙辰進士﹐歷官至南京戶部尙書。

華泉邊幅較狹﹐而風人遺韻﹐故自不乏。李﹑何﹑邊﹑徐並名﹐有以也。

【再送王文熙】

夜久河漢橫﹐春堂別燈黯。風淒鳥初動﹐露重花猶斂。明發不在玆﹐重關爲誰掩﹖

【贈尙子】

意气憑陵一當百﹐關西儒生五陵客。

少年學書復學劍﹐老大蹉跎雙鬢白。門下諸生半賜麻﹐閨中小婦猶炊麥。布衣東來謁天子﹐春日醉臥長安陌。陌頭花絮夕紛紛﹐瓊閣如天隔紫雲。

浩歌翩然卻歸去﹐眼底誰是平原君﹖

【送馬欹湖赴河南提學】

徵馬帶落日﹐出門君已遙。層城不隔夢﹐夜夜蘆溝橋。蘆溝橋邊車簇簇﹐故人都在城南宿。誰令相見轉多情﹐翻恨遲行不如速。江漢風煙遲早春﹐關山雨雪暗邊塵。臨歧莫動殊方感﹐余亦東西南北人。

【運夫謠送方文玉督運】

運船戶﹐來何暮﹖江上旱風多﹐春濤不可渡。裏河有閘外有灘﹐斷篙折纜腰環環。夜防鼠﹐日防漏﹐糧冊分明算升斗。官家但恨倉廩貧﹐不知淮南人食人﹗官家但知徵戍苦﹐力盡誰憐運船戶﹖﹝原本無運船戶三字﹐疑脫﹞運船戶﹐爾勿哀﹐司農使者天邊來﹗

【出郭將訪希準郡伯﹐薄暮而返卻寄】

駕言江口出﹐卻至水西還。遠道空回首﹐重門欲上關。斷雲低白雁﹐斜日近靑山。欲采瑤華贈﹐仙舟不可攀。

【畱別張西盤大參】

滿酌豈辭醉﹖未行先憶君。

山城稀見菊﹐關樹不開云。地入河源渺﹐天連塞日曛。

那堪北來雁﹐偏向別時聞。﹝「關樹不開云」更勝「楚云髙不落」句。﹞

【送都玄敬】

驅馬別君處﹐秋陰當暮生。林柯無靜葉﹐江雁有歸聲。

綠水閶門道﹐靑山建業城。未能同理楫﹐延佇獨含情。

【幽寂】

幽寂耽蓬戶﹐淒涼懷舊吟。鶯啼非故國﹐艸色亂春心。落日黃雲暮﹐陰風碧海深。嗷嗷北來雁﹐二月有歸音。

【人日有懷喬白巖侍郎】

去年人日題詩處﹐鄭氏茅堂春可憐。出谷早鶯啼恰恰﹐映風寒竹倚娟娟。隨鑾並入靑雲上﹐解珮同歸素雪前。此日寂寥驚旅食﹐坐看庭月憮流年。﹝以「去年」領起﹐以「此日」作收﹐章法本唐人韋端己《憶昔》詩。﹞

【謁文山祠】

丞相英靈迥未消﹐絳帷燈火颯寒飆。黃冠日月胡云斷﹐碧血山河龍馭遙。花外子規燕市月﹐水邊精衛浙江潮。

祠堂亦有西湖樹﹐不遣南枝向北朝。﹝後半神到﹐弔信國詩此爲第一。起句及三四臥子攺本。﹞

【重贈吳國賓】

漢江明月照歸人﹐萬里秋風一葉身。休把客衣輕浣濯﹐此中猶有帝京塵。﹝婉而摯﹐視「素衣化爲緇」﹐用意各別。﹞

【嫦娥】

﹝自注﹕時外舅胡觀察謝政家居﹐寄此通慰。﹞

月宮秋冷桂團團﹐歲歲花開只自攀。共在人間說天上﹐不知天上憶人間。

【迎鑾曲】

弓如滿月向江開﹐箭插寒潮捲浪回。水上黿鼉莫深避﹐吾皇原爲射蛟來。

顧璘

璘字華玉﹐先世吳縣人﹐徙南京。弘治丙辰進士﹐歷官至南京刑部尙書。

【度楓木嶺】

初指山拂天﹐飛鳥不可度。艱苦躡危磴﹐卽是我行路。

百折頻攀援﹐十步九回顧。崚嶒忽在下﹐衣襟帶雲霧。倒景猶照人﹐平地黯將暮。東北望故鄕﹐江流莽傾注。

長風萬里來﹐獨立難久佇。

【庚辰元日】

諸侯玉帛會長安﹐天子南巡歷壯觀。共想正元趨紫殿﹐翻勞邊將從金鞍。

滄江飲馬波先靜﹐《黃竹》回鑾雪未幹。

北極巍巍天咫尺﹐五雲長護鳳樓寒。﹝應是寧庶人已擒﹐而武宗猶巡遊不返﹐故有此作。﹞

【歸自灌陽望湘山口號】

十日別湘山﹐見如故人面。

何況石頭城﹐是儂舊鄕縣﹗

王守仁

守仁字伯安﹐余姚人。弘治己未進士﹐授兵部主事。忤劉瑾﹐廷杖﹐謫貴州龍場驛丞﹐旋復官。歷仕至左僉都禦史﹐巡撫南贛。平宸濠﹐擢南京兵部尙書﹐封新建伯。贈侯﹐謚文成﹐從祀孔廟。

【登泰山】

曉登泰山道﹐行行入煙霏。陽光散巖壑﹐秋容淡相輝。長風吹海色﹐飄颻送天衣。峯頂動笙樂﹐靑童兩相依。振衣將往從﹐淩雲忽髙飛。揮手若相待﹐悵望未能歸。﹝太白﹞

【登閱江樓】

絕頂樓荒舊有名﹐髙皇曾此駐龍旌。險存道徳虛天塹﹐守在蠻夷豈石城﹖山色古今余王气﹐江流天地變秋聲。

登臨授簡誰能賦﹖千古新亭一愴情﹗

【龍潭夜坐】

何處花香入夜淸﹖石林茅屋隔溪聲。幽人月出每孤往﹐棲鳥山空時一鳴。

艸露不辭芒屨濕﹐松風偏與葛衣輕。臨流欲寫《猗蘭》意﹐江北江南無限情。

何景明景明字仲默﹐信陽人。弘治壬戌進士﹐官至陜西提學副使。

北地詩以雄渾勝﹐信陽詩以秀朗勝。同是憲章少陵﹐而所造各異。薛君采云「俊逸終憐何大復﹐粗豪不解李空同。」任意抑揚﹐詎爲定論﹖洪宣以後﹐詩教日衰﹐𨿽李西涯起而振之﹐終未能力挽流俗。向微李﹑何二家﹐蛙聲紫色﹐竊據壇坫﹐流極何所底耶﹗凡信口掎摭者﹐其論吾不敢取。

【塘上行】

蒲生寒塘流﹐日與浮萍儔。風波搖其根﹐飄轉似客遊。客遊在萬里﹐日夕望故州。鶗鴂鳴歲暮﹐蟪蛄知凜秋。暑退厭絺綌﹐寒至思重裘。佳人不與處﹐圓魄忽已周。房櫳淒鳴玉﹐紈素誰爲收﹖白雲如車蓋﹐冉冉東北浮。安得雲中雁﹐尺泉寄離愁﹗

【種麻篇】

種麻冀滿丘﹐種葵冀滿園﹐孤生易憔悴﹐獨立多憂患。當行思故旅﹐當食思故歡。先機失所豫﹐臨事徒嗟嘆。升蕭艾乃至﹐鋤桂致傷蘭。物理有相附﹐疇能識其端﹖斷金俟同志﹐抱玉難自宣。交結良匪易﹐君當圖未然。﹝陳臥子云﹕陳思君子之遺。﹞

【搗衣】

涼飆吹閨闥﹐夕露淒錦衾。言念無衣客﹐歲暮方寒侵。皓腕約長袖﹐雅步飾鳴金。寒機裂霜素﹐繁杵叩淸砧。哀音緣云發﹐斷響隨風沈。顧影惜流月﹐仰盼愁橫參。路長魂屢䢐﹐夜久力不任。君子萬里身﹐賤妾萬里心。燈前揮妙匹﹐運思一何深﹗裁以金剪刀﹐縫以素絲鍼。願爲合歡帶﹐得傍君衣襟。﹝陳臥子云「蕙心蘭質﹐綺羅如在﹐元美所謂『卻扇一顧』時也。」﹞

【詠懷】

寂寂沅湘流﹐長江上有楓。靑蕙緣廣隰﹐綠衡被洲中。揚舲泛煙沚﹐遙瞻二妃宮。二妃何婉孌﹐搴馨振微風。解珮遺下女﹐將以明我衷。光彩不易合﹐精誠渺難通。浮雲蔽江臯﹐白日忽已晚。還顧蒼梧原﹐何時翠華返﹖

【立春日作】

藹藹春候至﹐天气和且淸。端居撫流化﹐允愜靜者情。浮陽起叢壑﹐流煙散孤城。岸條發潛穎﹐園卉含初榮。寫襟曠明霽﹐覽物紆遊行。目悅雙飛雉﹐耳感孤鳴鶯。形運自相代﹐神理誰爲名﹖往規與時逝﹐來慮隨年並。心存漢陰灌﹐躬學南陽耕。疏還念知止﹐莊論持達生。自非秉昭曠﹐能不嬰世營﹗

【送崔氏】

飄飄山上葛﹐累累田中瓠。苟非同根蒂﹐纏綿安得固﹖人情易反復﹐結交有新故。

嗟哉夙昔好﹐乖棄在中路。明珠倘無因﹐按劍不我顧。深言匪由衷﹐白首爲所誤。亮君勗恆徳﹐永副平生慕。

【泊云陽江頭玩月】

扁舟泊沙岸﹐皓月出翠嶺。開窗鑑淸輝﹐照我孤燭冷。髙林散疏光﹐遠渚接余景。縱橫銀漢回﹐三五玉繩耿。弦望幾更易﹐客行尙殊境。佳期邈山嶽﹐端坐令人省。

【姜子嶺至三坌】

出嶺上云霓﹐入溪下煙嵐。髙髙不可極﹐杳杳詎能探﹖朱崖秀夏木﹐石壁映寒潭。千林覽蔥倩﹐百丈窺澄涵。崩奔谷響赴﹐隱曜川光含。登陟力不辭﹐險阻情已諳。潛淵羨垂綸﹐越巘思停驂。振策岷峨西﹐揚帆江漢南。臨深匪忘懼﹐履坦但懷慚。

【靑石崖棧】

側行靑石棧﹐誰能久延佇﹖斷板連曳云﹐噴泉灑飛雨。迅流西回激﹐峻阪東折屢。

隤岸互傾欹﹐危梁裊撐拄。飲猿駭遊鱗﹐立馬接翔羽。

愼爾千金軀﹐永念垂堂語。﹝信陽五言古有三謝體﹐有少陵體。此連上章﹐乃少陵體也。﹞

【俠客行】

朝入主人門﹐暮入主人門﹐思殺主仇謝主恩。主人張燈夜開宴﹐千金爲壽百金餞。秋堂露下月出髙﹐起視廏中有駿馬﹐匣中有寶刀﹐拔刀躍馬門前路﹐投主黃金去不顧。﹝生气坌湧﹐音節亦健勁。﹞

【秋江詞】

煙渺渺﹐碧波遠。白露晞﹐翠莎晚。泛綠漪﹐蒹葭淺。

湧風吹帽寒發短。美人立﹐江中流。暮雨帆檣江上舟﹐夕陽簾櫳江上樓。舟中采蓮紅藕香﹐樓前踏翠芳艸愁。

芳艸愁﹐西風起。芙蓉花﹐落秋水。

江白如練月如洗﹐醉下煙波千萬里。﹝「美人娟娟隔秋水」﹐風度似之﹐溫飛卿樂府過於旖旎﹐詩格轉不逮也。一本節去末二語﹐更有餘韻。﹞

【明月篇】

僕始讀杜子七言詩﹐愛其陳事切實﹐布詞沈著。鄙心竊效之﹐以爲長篇聖於子美矣。旣而讀漢魏以來歌詩及唐初四子者之所爲而反復之﹐則知漢魏固承《三百篇》之後﹐流風猶可徵焉。而四子者﹐𨿽工富麗﹐去古遠甚。至其音節﹐往往可歌。乃知子美詞固沈著﹐而調失流轉。𨿽成一家語﹐實則歌詩之變體也。夫詩本性情而發者也﹐其切而易見者﹐莫如夫婦之間。是以《三百篇》首乎《關雎》﹐六義始乎《風》。而漢魏作者﹐義關君臣朋友﹐辭必托諸夫婦﹐以宣郁而達情焉﹐其旨遠矣。由是言之﹐子美之詩﹐博涉世故﹐而出於夫婦者常少﹔致兼《雅》《頌》﹐而風人之意或缺。此其調或反在四子下與﹗暇日爲此篇﹐意調若仿佛四子﹐而才質猥弱﹐思致庸陋﹐故摛詞蕪紊﹐無復統飭。姑錄之以俟審音者裁割焉。不可不知此論。新城王阮亭論詩云「接迹風人《明月篇》﹐何郎妙悟本從天。王楊盧駱當時體﹐莫逐刀圭誤後賢。」眞不被前人瞞過。

長安月﹐離離出海嶠。遙見層城隱半輪﹐漸看阿閣銜初照。瀲灩黃金波﹐團欒白玉盤。靑天流影披紅蕊﹐白露含輝泛紫蘭。紫蘭紅蕊西風起﹐九衢夾道秋如水。錦幌髙褰香霧濃﹐瑣閨斜映輕霞舉。霧沈霞落天宇開﹐萬戶千門月明裏。月明皎皎陌東西﹐柏寢岧峣望不迷。侯家臺榭光先滿﹐戚裏笙歌影乍低。濯濯芙蓉生玉沼﹐娟娟楊柳覆金堤。鳳凰樓上吹簫女﹐蟋蟀堂前織錦妻。別有深宮閉深院﹐年年歲歲愁相見。金屋螢流長信階﹐綺櫳燕入昭陽殿。趙女通宵侍禦牀﹐班姬此夕悲團扇。秋來明月照金微﹐楡黃沙白路逶迆。徵夫塞上行憐影﹐少婦窗前想畫眉。上林鴻雁書中恨﹐北地關山笛裏悲。書中笛裏空相憶﹐幾見盈虧淚沾臆。紅閨貌減落春華﹐玉門腸斷逢秋色。春華秋色遞如流﹐東家怨女上妝樓。流蘇帳捲初安鏡﹐翡翠簾開自上鉤。河邊織女期七夕﹐天上嫦娥柰九秋。七夕風濤還可渡﹐九秋霜露迥生愁。九秋七夕須臾易﹐盛年一去眞堪惜。可憐揚彩入羅幃﹐可憐流素凝瑤席。未作當壚賣酒人﹐難邀入座援琴客。客心對此嘆蹉跎﹐烏鵲南飛可柰何﹗江頭商婦移船待﹐湖上佳人挾瑟歌。此時憑闌垂玉箸﹐此時滅燭斂靑蛾。玉箸靑蛾苦緘怨﹐緘怨含情不能吐。麗色春妍桃李蹊﹐遲輝晚媚菖蒲浦。與君相思在二八﹐與君相期在三五。空持夜被貼鴛鴦﹐空持暖玉擎鸚鵡。靑衫泣掩琵琶弦﹐銀屏忍對箜篌語。箜篌再彈月已微﹐穿廊入闥靄斜輝。歸心日遠大刀折﹐極目天涯破鏡飛。

【易水行】

寒風夕吹易水波﹐漸離擊築荊卿歌。白衣灑淚當祖路﹐日落登車去不顧。秦王殿上開地圖﹐舞陽色沮那敢呼﹖手持匕首摘銅柱﹐事已不成空罵倨。吁嗟呼﹗燕丹寡謀當滅身﹐田光自刎何足云﹖惜哉枉殺樊將軍﹗﹝三語千古斷案。﹞

【大梁行】

朝登古城口﹐夕藉古城艸。日落獨見長河流﹐塵起遙觀大梁道。大梁自古號名區﹐富貴繁華代不殊。髙樓歌舞三千戶﹐夾道煙花十二衢。合沓輪騶交紫陌﹐鳴鐘暮入王侯宅。紅妝不讓掌中人﹐珠履皆爲門下客。片言立賜萬黃金﹐一笑還酬雙白璧。帶甲連營殺气寒﹐君王推轂將登壇。彎弓自信成功易﹐拔劍那知報怨難﹖已見分符連楚越﹐更聞飛檄救邯鄲。一朝運去同衰賤﹐意气雄豪似驚電。楊花飛入侯嬴館﹐艸色淒迷魏王殿。萬騎千乘空云屯﹐綺構朱甍不復存。夜雨人歸朱亥裏﹐秋風客散信陵門。川原百代重回首﹐宋寢隋宮亦何有﹖遊鹿時銜內苑花﹐行人尙折繁臺柳。繁臺下接古城西﹐春深桃李自成蹊。朝來忽見東風起﹐薄暮飛花滿故堤。

【歲晏行】

舊歲已晏新歲逼﹐山城雪飛北風烈。徭夫河邊行且哭﹐沙寒水冰凍傷骨。長官叫號吏馳突﹐府帖連催築河卒。

一年徵求不少蠲﹐貧家賣男富賣田。白金縱有非地產﹐一兩已值千銅錢。往時人家有儲粟﹐今歲人家飯不足。饑鶴翻飛不畏人﹐老鴉鳴噪日近屋。

生男長成聚比鄰﹐生女落地思嫁人。官家私家各有務﹐百歲豈止療一身﹖近聞狐兔亦徵及﹐列网持矰徧山域。野人知田不知獵﹐蓬矢桑弓射不得。

嗟吁今昔豈異情﹖昔時新年歌滿城。明朝亦是新年到﹐北捨東鄰聞哭聲。

【隴右行送徐少參】

隴右地﹐長安西行一千里。秦日長城號塞垣﹐漢時故郡稱天水。聖朝掃蕩無烽煙﹐射獵之地爲桑田。熟羌賣馬嘗入塞﹐將軍遊騎不出邊。知君風采古遺愛﹐揚策傳符度關內。父老三秦望節來﹐犬戎諸夷遮馬拜。開藩分道鎭邊塵﹐居守巡行歷幾春。熊軾朱幡今嶽伯﹐豸冠白筆舊臺臣。瓦亭之西半山谷﹐土室陰陰連板屋。落月孤表渭源﹐寒云古磧黃河曲。十年此地曾遊歌﹐別來風物今如何﹖竹花秋臨鳥鼠穴﹐楊葉夕渡魚龍波。回看萬里風雲色﹐少小趨庭淚沾臆。相送悲吟不盡情﹐關山隴阪髙無極。

【津市打魚歌】

大船峨峨系江岸﹐鮎魴鱍鱍收百萬。小船取速不取多﹐往來拋网如擲梭。野人無船住水滸﹐織竹爲梁數如罟。夜來水長沒沙背﹐津市家家有魚賣。江邊酒樓燕估客﹐割鬐斫鱠不論百。楚姬玉手揮霜刀﹐雪花錯落金盤髙。鄰家思婦淸晨起﹐買得蘭江一雙鯉。簁簁紅尾三尺長﹐操刀具案不忍傷。呼童放鯉潎波去﹐寄我素書向郎處。

【吳偉飛泉畫圖歌】

長安獨過田子舍﹐畱我一玩飛泉畫。絕壁如聞風雨來﹐晴天安得蛟龍掛﹖吳生跌宕得畫理﹐潦艸落筆皆可喜。飛泉卻出沓嶂間﹐山卽眞山水眞水。客堂六月生晝寒﹐耳中仿佛髙江灘。源潭窈窕不可測﹐波浪洶湧多奇觀。泉邊二老顏色異﹐偶坐似是莊與惠。萬里誰論到海心﹐百年詎識臨淵意﹖偉哉田子今儒宗﹐文標南指匡廬峯。不須對此更惆悵﹐會觀瀑布靑天上。杉風松日隔縹緲﹐云瀧雪灨何雄壯﹗我常夢往神空向。豈無吳生好手筆﹐爲我寫寄廬山障﹖

【胡人獵圖歌】

邊沙蕭蕭天北風﹐髙林晝屯鞍馬雄。胡人裝束身手健﹐眞與此圖形貌同。冬寒獵傍長城窟﹐城下平原日將沒。呼鷹放犬無不爲﹐數騎彎弓競馳突。月髙琵琶海西城﹐拂廬雪幹氍毹輕。金鐘虜酒亦易醉﹐玉胡驑驕不行。白髮老胡黃戰裙﹐抽箭仰視天山云。眾中若認射雕手﹐漢家誰是李將軍﹖

【皇陵】

陵闕皇靈﹐山河王气遙。萬年龍虎抱﹐每夜鬼神朝。玉碗畱天地﹐金燈照寂寥。如看翠華度﹐縹緲在靑霄。﹝足繼《行次昭陵》之作。﹞

【武關】

北轉趨劉埧﹐西盤山武關。微茫一綫路﹐回合萬重山。天地幾龍戰﹐風雲惟鳥還。關門鎖溪水﹐日夜送潺湲。

【峽中】

自昔偏安地﹐於今息戰侵。江穿巫峽隘﹐山鑿鬼門深。濁浪魚龍黑﹐寒天日月陰。夜猿啼不盡﹐淒斷故鄕心。

【昭烈廟】

漂泊依劉計﹐間關入蜀身。中原無社稷﹐亂世有君臣。峽路元通楚﹐岷江不向秦。空山一祠宇﹐寂寞翠華春。﹝黃淸甫云「匪直僴詞﹐亦存名教。」﹞

【登樓鳳縣作】

近訊中原使﹐兼登萬里樓。朝廷仍北極﹐行在且南州。峽斷風雲隔﹐江通日月流。如聞乘八駿﹐早晚向昆丘。﹝此爲武宗南幸而作。﹞

【懷沈子】

沈生南國去﹐別我獨淒然。落月淸江樹﹐歸人何處船﹖十年安陸捨﹐數口太湖田。想到鄕園日﹐生涯亦可憐。

【答望之】

念汝書難達﹐登樓望欲迷。天寒一雁至﹐日暮萬行啼。饑饉饒羣盜﹐徵求及寡妻。江湖更搖落﹐何處可安棲﹖

【送賈郡博之階州】

十載一儒官﹐西行路復難。羌夷應俎豆﹐邊徼有衣冠。隴阪盤云上﹐秦城向斗看。好音懷萬里﹐早晚報長安。

【得王子衡贛楡書】

萬里一書札﹐逾年傳帝都。竄身天地遠﹐垂淚海云孤。柳送燕臺駿﹐花畱漢殿鳧。赤霄終道路﹐白髮且江湖。

【雨夜】

院靜聞疏雨﹐林髙納遠風。

秋聲連蟋蟀﹐寒色上梧桐。短榻孤燈裏﹐淸笳萬井中。天涯未歸客﹐此夜憶江東。

【送曹端卿謫尋甸】

逐客滇南郡﹐雲天此路長。髙秋行萬里﹐落日淚千行。作賦投湘水﹐題書寄夜郎。殊方气候異﹐去矣愼風霜。

【關門】

虎衛關門迥﹐龍沙塞曲深。風雲時有气﹐日月晝常陰。中使西來訊﹐千官北望心。天寒漢宮闕﹐翠蓋憶春臨。

【送彭總制之西川】

蜀道靑天上﹐岷山赤日西。九重連授鉞﹐萬里動徵鼙。開府松杉靜﹐懸軍玉壘低。知公安蜀計﹐諸葛大名齊。﹝楊用修云「森嚴莊重。」﹞

【安莊道中】

處處人家空薜蘿﹐幾年凋獘擾干戈。山過白水峯巒峻﹐路入盤江瘴癘多。嶺徼土風連百粵﹐郊原人語雜諸羅。側身西望看銅柱﹐此地曾經馬伏波。

【嶽陽】

楚水滇池經萬里﹐使車重喜過巴丘。千家樹色浮山郭﹐七月濤聲入郡樓。寺裏亭臺多舊主﹐城中冠蓋半同遊。明朝又下章華路﹐江月湖煙綰別愁。

【送雷長史】

彤管先朝隨帝子﹐白頭今日奉王孫。漢庭亦羨相如美﹐楚客重看賈傅尊。花下圖書開玉殿﹐日髙琴瑟在朱門。十年亭閣淮西宴﹐腸斷梁王雪夜樣樽。﹝可匹空同「中夜悲歌」之詠。﹞

【送衛進士推武昌】

少年佐郡楚城居﹐十郡風流盡不如。此去且隨彭蠡雁﹐何須不食武昌魚﹖仙人樓閣春雲裏﹐估客帆墻晚照余。大別山前漢江水﹐畫簾終日對淸虛。﹝明秀。﹞

【送陸舍人使吳下】

柳拂淸江畫鷁飛﹐節旄更喜便南歸。回風樹裏吹官騎﹐返照河邊上客衣。北固樓臺秋寺徧﹐長洲花艸故宮非。登臨莫怪多詞賦﹐吳下才人是陸機。

【武昌聞邊報】

傳聞廣騎近長安﹐北伐朝廷已命官。路繞居庸烽火暗﹐城髙山海戍樓寒。一時邊將當關少﹐六月王師出塞難。先帝恩深能養士﹐請纓誰爲系樓蘭﹖

【懷寄邊子】

汝從元歲侍君王﹐誰念先朝老奉常﹖一出雲霄空悵望﹐十年歧路各蒼茫。春天縹緲金莖露﹐晝日氤氳紫殿香。獨有揚雄尙陪從﹐白頭抽筆賦《長楊》。

【得獻吉江西書】

近得尋陽江上書﹐遙思李白更愁予。天邊魑魅窺人過﹐日暮黿鼉傍客居。鼓舵襄江應未得﹐買田陽羨定何如﹖他年淮水能相訪﹐桐柏山中共結廬。﹝神來之作﹐不以工拙論﹐所謂章法之妙不見句法者。信陽謂不讀唐以後詩﹐然買田陽羨﹐自屬唐以後事﹐可知只是議論之髙。﹞

【劉徳徵上陵還有贈】

仙郎昨日五陵歸﹐駿馬朝回獨掩扉。已向西山瞻帝寢﹐更從北極眺王畿。霜鐘澗壑流淸漢﹐玉殿松杉眇翠微。先帝侍臣零落盡﹐泰園宮艸日霏霏。

【登樓觀閣﹐時王令明叔邀張用昭﹑段徳光﹑王敬夫﹑康徳涵四子同遊】

峻閣含風落照孤﹐憑髙千里視平蕪。鳳笙錦曲春縹緲﹐瑤艸金光晝有無。采藥幾時尋碧海﹖種桃無復問玄都。五陵冠劍豪遊地﹐猶是長安舊酒徒。

【秋興】

漢水東馳入楚來﹐長沙秋望洞庭開。江淸樓閣中流見﹐日落帆檣萬里回。去國尙思王粲賦﹐逢時空惜賈生才。湘南兩度曾遊地﹐惆悵煙花暮轉哀。

前歲今皇新禦極﹐鳳銜恩詔出明廷。孤槎奉使日南國﹐萬里題詩天畔亭。地入金沙江浩浩﹐風連銅柱海冥冥。昆明亦在滇城裏﹐池上虛疑織女星。

【鰣魚】

五月鰣魚已至燕﹐荔枝盧橘未能先。賜鮮徧及中璫第﹐薦熟應開寢廟筵。白日風塵馳驛騎﹐炎天冰雪護江船。銀鱗細骨堪憐汝﹐玉箸金盤敢望傳﹖﹝賜及中璫﹐而寢廟未薦﹐則波及臣家益無望矣。中含諷諭﹐不同尋常賦物。少陵「西蜀櫻桃」一種作法。﹞

【長安】

白雲望不盡﹐髙樓空倚闌。中宵鴻雁過﹐來處是長安。﹝忠愛。﹞

【竹枝詞】

十二峯頭秋艸荒﹐冷煙寒月過瞿塘。靑楓江上孤舟客﹐不聽猿聲亦斷腸。

【送韓汝慶還關中】

華嶽雲臺萬里情﹐髙秋落日眺秦城。

黃河一綫通滄海﹐身在仙人掌上行。

【別相餞諸友】

雙井山邊送客時﹐滿林風雪倍相思。西行萬里遙回首﹐太華終南落日遲。﹝只寫景而離情自現﹐得唐賢三昧矣。﹞

王廷相

廷相字子衡﹐浚川人。弘治壬戌進士﹐歷官至兵部尙書﹐加太子太保。謚肅敏。

【赭袍將軍謠】

萬壽山前擂大鼓﹐赭袍將軍號威武﹐三邊健兒猛如虎。左提戈﹐右張弩﹐外廷言之赭袍怒。牙旗閃閃軍門開﹐紫茸罩甲如雲排。大同來﹖宣府來﹖﹝卽空同《內教場歌》意。﹞

【秋日巴中旅行】

巴東秋气早﹐行客已淒淒。江險深三峽﹐云寒暗五溪。中原無雁至﹐異國足猿啼。況近烏蠻塞﹐連年尙鼓鼙。

【登臺】

古人不可見﹐還上古時臺。

九月悲風發﹐三江候雁來。浮雲通百粵﹐寒日隱蓬萊。逐客音書斷﹐憑髙首重回。

【初見白髮】

日日風塵色﹐勞勞簿領身。不知淸鏡裏﹐已作二毛人。

【宮怨】

夜輦昭陽月﹐春筵上苑花。不成供奉日﹐枉自學琵琶﹗

【古陵】

古陵在蒿下﹐啼烏在蒿上。陵中人不聞﹐行客自惆悵。﹝可當。《蒿裏曲》。故作曠達﹐語倍淒惋。﹞

卷六

徐禎卿禎卿字昌穀﹐吳縣人。弘治乙丑進士﹐官國子博士。

迪功詩﹐大不及李﹐髙不及何﹐而丰骨超然﹐故應鼎足。朱錫鬯云「人所應有盡有﹐人所應無盡無﹐大復是也。人所應有盡有﹐人所應無不盡無﹐空同是也。人所應有不盡有﹐人所應無盡無﹐迪功是也。」三人分量自見。錢牧齋左袒吳下﹐而排斥北地﹔王阮亭以「文章江左」﹑「煙月揚州」二語爲吳體之卑卑者﹐彼此皆屬偏見。北地自有異人﹐吳體非必卑卑也。

【雜謠】

夫爲虜﹐妻爲囚﹐少婦出門走﹐道逢爺娘不敢收。東市街﹐西市街﹐黃符下﹐使者來。狗觫觫﹐雞鳴飛上屋﹐風吹門前艸肅肅。﹝陳臥子云「此紀正徳五年八月之變。」﹞

【畱別邊子】

我車駕言邁﹐將子城之隅。豈無他人親﹖捲戀心自知。握手一爲嘆﹐忽忽從此辭。

驅車何迢迢﹐迢迢復遲遲。匪我車輪遲﹐行子有所思。登髙望河水﹐河水何彌彌﹖褰裳欲涉之﹐俯首以踟躕。

孤楊生河幹﹐裊裊何參差﹖

民生失儔匹﹐惻爾令心悲。「褰裳欲涉」下忽著比體﹐此古人章法。

【寄華玉】

去歲君爲薊門客﹐燕山雪暗秦云白。馬上相逢脫紫貂﹐朝回沽酒城南陌。

燕山此日雪紛紛﹐只見秦云不見君。胡天白雁南飛盡﹐千里相思那得聞﹖

【送士選侍禦】

壯士樂長徵﹐門前邊馬鳴。

春風三月柳﹐吹暗大同城。蘆溝橋下東流水﹐故人一尊情未已。胡天飛盡隴頭云﹐惟見居庸暮山紫。羨君鞍馬速流星﹐予亦孤帆下洞庭。

塞北荊南心萬里﹐佩刀長揖向都亭。

【靑門歌送吳郎】

吳郎醉嗜長安酒﹐落魄自言爲客久。走馬頻看上苑花﹐回鞭幾折靑門柳。

靑門曈曈魚鑰開﹐乳燕遊絲相逐來。柳下雕鞍畱別袂﹐花間酒盞覆蒼苔。浮雲去去辭城闕﹐芳艸連天那可歇﹖野店春風聽早鶯﹐關河曉樹懸星月。

千里淮流雙畫橈﹐廣陵驛前逢暮潮。落日帆歸揚子渡﹐靑山家對伯通橋。吾家流水元非隔﹐宛轉胥臺通巷陌。艸長難尋仲蔚居﹐林深不辧陶潛宅。

淸溪屋下可垂綸﹐復有蒓羹足獻親。君歸倘食冰絲鱠﹐爲念羈棲塞北人。

【從吳學士侄奎觀模米襄陽山水圖並學士題識】

昔上黃鶴樓﹐西望襄陽堤。襄陽艸樹淡於染﹐淸猿落日令人迷。歸來復見襄陽畫﹐銀海珠源恍余派。楚山沈沈煙霧髙﹐淋漓七澤翻波濤。魚舟賈舶入點綴﹐竹林楓樹懸江臯。白雲縹緲蒼梧遙﹐旖如湘君垂素旄。我欲乘雲向空舉﹐拄杖呼云云不起。山中薜蘿不可親﹐悵望伊人隔秋水。延陵學士襄陽儔﹐對此踟躕搔白頭。碧山心期竟已矣﹐回首歲月成荒丘。猶有篇章未磨滅﹐教人空憶舊風流。

【古意】

空爲郢中客﹐不見郢中吟。美人髙堂上﹐自奏山水音。帝子葬何處﹐瀟湘云正深。

寂寥誰共賞﹖江上獨傷心。

【彭蠡】

茫茫彭蠡口﹐隱隱鄱陽岑。地湧三辰動﹐江連九派深。

揚舲武昌客﹐興發《豫章吟》。不見垂綸叟﹐煙波空我心。

【在武昌作】

洞庭葉未下﹐瀟湘秋欲生。

髙齋今夜雨﹐獨臥武昌城。重以桑梓念﹐淒其江漢情。

不知天外雁﹐何事樂長徵﹖﹝李舒章云「八句竟不可斷。」五言律皆孟襄陽遺法﹐純以气格勝人。﹞

【長陵西望泰陵】

昔送宮車出﹐長悲西雍門。

今來寒食節﹐獨望霸陵園。杳杳仙城閉﹐萋萋封樹繁。

當時侍從客﹐慟哭幾人存。﹝隔句對﹐泯然無痕。忠愛之意﹐溢於言表。﹞

【送範靜之遷威州】

吾憐範巨卿﹐悃愊不邀名。

作吏竹林下﹐淸風訟獄平。與君同得罪﹐獨竄夜郎城。萬里巴江水﹐相思猿狖鳴。

【酬邊太常於燕山見憶之作】

故人惠思我﹐百里寄瑤音。獨在山中宿﹐松齋淸道心。霜鐘流夜壑﹐曲澗入幽琴。寂寞悲千古﹐橋陵梓橡深。

【送友人還吳】

陽月隨陽鳥﹐遙從塞上來。

北人江北望﹐不見隴頭梅。坐下楊朱淚﹐吟爲莊舄哀。聊傳數行札﹐千里送君回。

【月】

故園今夜月﹐迢遞向人明。只自懸淸漢﹐那知隔鳳城﹖气兼風露發﹐光逼曙烏驚。何事江山外﹐能催白髮生﹗

【送盛斯徵赴長沙】

昔愁越雋千峯仄﹐轉入巴渝萬里賒。豈料聖恩憐賈誼﹐猶煩佐郡出長沙。蠻中瘴遠三湘水﹐江畔春逢十月花。

遙聽嶽陽樓上笛﹐可能回首憶京華。﹝送人每以忠愛勉之﹐此立言之體。﹞

【送耿晦之守湖州】

遠下吳江向霅川﹐髙秋風物倍澄鮮。

菇葉翠相亂﹐錦石遊鱗淸可憐。郵渚撾頻津吏鼓﹐漁歌唱近使君船。

吳興峴山足勝事﹐漢水襄陽空昔賢。﹝不點湖州故實﹐而山水淸遠﹐宛然在目。髙季迪「疏柳一旗江上酒﹐亂山孤棹道中詩」自是佳句﹐然不必定是湖州詩也。﹞

【贈別獻吉】

爾放金雞別帝鄕﹐何如李白在潯陽﹖日暮經過燕趙客﹐解裘同醉酒壚傍。徘徊桂樹涼飆發﹐仰視明河秋夜長。

此去梁園逢雨雪﹐知予遙度赤城梁。

【古宮詞】

興慶池頭漏未闌﹐梨園子弟曲將殘。花前更奏涼州伎﹐無那西宮月色寒。

【春思】

渺渺春江空落暉﹐行人相顧欲沾衣。楚王宮外千條柳﹐不遣飛花送客歸。

【濟上作】

兩年爲客逢秋節﹐千里孤舟濟水旁。忽見黃花倍惆悵﹐故園明日又重陽。﹝語不必深而情深﹐唐人身分如此。﹞

【安南歌送沈使君】

借問炎交路若何﹖片帆南指廣州過。知君怕見桄榔樹﹐近嶺猿聲日漸多。

烏蠻灘上煙水聲﹐伏波廟前秋月明。夜半津人挽舟上﹐夷歌偏動望鄕情。

【送蕭若愚】

送君南下巴渝深﹐予亦迢迢湘水心。

前路不知何地別﹐千山萬壑暮猿吟。﹝與何大復「太華﹑終南」之篇﹐可云雙美。﹞

殷雲霄雲霄字近夫﹐壽張人。弘治乙丑進士﹐官南工科給事中。

【春望】

二月澄江春水深﹐北孤山頭云陰陰。北孤山頭雲作雨﹐我欲渡江愁我心。

孟洋洋字望之﹐信陽人。弘治乙丑進士﹐官至南京大理寺卿。

【煙】

湘流落日外﹐沙迥暮生煙。杳杳千峯失﹐霏霏萬壑連。鵲翻知浦樹﹐人語辧江船。暗裏猿聲起﹐愁深夜不眠。

王韋韋字欽佩﹐上元人。弘治乙丑進士﹐官至太僕少卿。

【閣試春陰詩】

皇都三月春正深﹐東風釀暖淑气侵。

曙光溟蒙露華滿﹐輕雲閣日天沈沈。野色垂垂十餘里﹐艸綠柔茵低迆邐。半空落絮濕未揚﹐百丈遊絲寒不起。鵓鳩枝上相踏鳴﹐若與此景偏多情。

空庭簾捲晝亦暝﹐隔墻惟見桃花明。小院門閒鶯自語﹐畫棟泥香燕初乳。苔花蒼潤上簾櫳﹐蒙蒙經雨還未雨。含情佇立憑闌干﹐遠峯漠漠登樓看。

碧窗窈窕銀屏冷﹐金帳促回翠袖單。檐影頻移暝云動﹐曲枕悠然醒午夢。

起來小立傍閒階﹐花霧襲衣寒气重。﹝末二語﹐李西涯批其捲云「如有神助。」﹞

【柳枝詞】

渭水西來萬里遙﹐行人歸去水迢迢。

垂楊不系離情住﹐只送飛花過渭橋。

鄭善夫

善夫字繼之﹐閩縣人。弘治乙丑進士﹐除禮部主事﹐以諫南巡杖闕下。尋乞歸。用薦起南京刑部郎中﹐攺吏部。少谷以杜爲師﹐然過於質直﹐去風雅或遠。

【初離京邑畱別諸同志】

驅車遵城﹐振策率廣路。仰盼孤云徵﹐俯見波流溯。感念平生歡﹐豈以杯酒故﹖羣居不自察﹐相失增怨慕。川河引舟楫﹐陵陸曠煙霧﹐重覯難可尋﹐努力敷襟素。

【送蘇侍禦從仁使蜀】

驄馬今何去﹖玄冥歲已殘。風雲行劍閣﹐鉦鼓動松潘。事在西戎部﹐功虧舊將壇。懷柔亦邊略﹐要識聖恩寬。

【秋夜】

七月欲盡天气淸﹐殘月未上江猶明。流螢渡水不一點﹐玄蟬咽秋無數聲。獨客尙未送貧賤﹐四方況是多甲兵。立罷西風夜無寐﹐吳裊裊感人情。﹝頹唐似杜。﹞

【棹歌】

靑螺江頭遊子吟﹐黃金臺上秋云深。風塵一別一萬里﹐美人駕車傷我心。

孫一元

一元字太初﹐不知何許人﹐或曰安化王孫也﹐自號太白山人。嘗西入華﹐南入衡﹐東登岱﹐又南入吳﹐終於吳興。

【訪樵者】

遠尋山中樵﹐不識山中路。隔林伐木聲﹐遙憶林深處。不晤竟空歸﹐日墮西陵樹。

【晚霽】

晚來雨初霽﹐煙火隔林微。一徑牛羊入﹐孤村桑柘稀。長天下遠水﹐積霧帶巖扉。月黑聞人語﹐溪南種樹歸。

韓邦靖

邦靖字汝慶﹐朝邑人。正徳戊辰進士﹐除工部員外。以直言系錦衣獄﹐奪官。後起山西左參政。

【關中】

不得秦中信﹐今傳關內兵。

不得秦中信﹐今傳關內兵。饑荒失撫禦﹐盜賊遂縱橫。渭北何由定﹐商南豈可行﹖不知今日將﹐誰是漢長城。

張含含字愈光﹐永昌人。正徳丁卯中雲南鄕試。

【己亥秋月寄楊升庵】

金馬秋風十載余﹐芙蓉深巷閉門居。

登樓莫作依劉賦﹐奉使曾傳諭蜀書。臥病可憐天一柱﹐獨醒無柰楚三閭。比來消息風塵斷﹐白首滄江學釣魚。

胡纘宗

纘宗字孝思﹐鞏昌人。正徳戊辰進士﹐歷官至右副都禦使。乘輿幸楚﹐纘宗作詩紀事﹐爲人告訐﹐下獄﹐尋放歸。

【登天柱閣】

與客上江樓﹐橫江山欲浮。云當天柱出﹐月傍小孤流。帆外收吳楚﹐尊前落鬥牛。彌漫忽千里﹐倚檻思悠悠。

戴冠

冠字仲鶡﹐信陽人。正徳戊辰進士﹐授戶部主事。以建言貶廣東烏石驛丞。起官﹐終山東提學副使。

【立春日舟中題】

作客尙無地﹐他鄕空復春。舟中兒女大﹐天末歲時新。樂事喧殊俗﹐羈愁滯遠人。椒盤懷故里﹐腸斷白頭親。

駱用卿用卿字原忠﹐余姚人。正徳戊辰進士﹐官兵部員外郎。

【題韓信廟】

逐鹿中原漢力微﹐登壇頻蹙楚軍威。足當躡後猶分土﹐心已猜時尙解衣。畢竟封侯符蒯徹﹐幾曾握手到陳豨﹖英魂漫灑荒山淚﹐秋艸長陵久落暉。﹝李獻吉云「此題淮陰廟絕唱也。」三四極寫漢髙詭詐﹐而淮陰之冤﹐自在言下遇之。﹞

楊愼

愼字用修﹐新都人。正徳辛未賜進士第一﹐授翰林修撰。以議大禮泣諫﹐杖謫永昌。天啟初﹐追謚文獻。

升庵以髙明伉爽之才﹐宏博絕麗之學﹐隨題賦形﹐一空依傍﹐於李﹑何諸子外拔戟自成一隊。五言非其所長﹐以過於穠麗﹐失穆如淸風之旨也。

【宿金沙江】

往年曾向嘉陵宿﹐驛樓東畔闌干曲。江聲徹夜攪離愁﹐月色中天照幽獨。豈意飄零瘴海頭﹐嘉陵回首轉悠悠。江聲月色那堪說﹐腸斷金沙萬里樓。

【三岔驛】

三岔驛﹐十字路﹐北去南來幾朝暮﹖朝見揚揚擁蓋來﹐暮看寂寂回車去。今古銷沈名利中﹐短亭流水長亭樹。

【錦津舟中對酒別劉善充】

錦江煙水星橋渡﹐惜別愁攀江上樹。

靑靑楊柳故鄕遙﹐渺渺徵人大荒去。蘇武匈奴十九年﹐誰傳書札上林邊﹖

北風胡馬南枝鳥﹐腸斷當筵蜀國弦。﹝五言近體有「江花與江艸﹐異國看春生」句同一淒惋。﹞

【賦得千山紅樹圖送楊茂之】

蕭郎雅工金碧畫﹐愛畫碧雞與金馬。畫作千山紅樹圖﹐行色秋光兩瀟灑。搖落深知宋玉悲﹐登山臨水送將歸。丹林初曉淸霜重﹐紫谷斜陽赤燒微。故人辭我故鄕去﹐滇樹遙遙接巴樹。桑落他山共醉時﹐楓香客路消魂處。白首遐荒老未還﹐流波落木慘離顏。錦城紅樹哪能見﹖千里隨君夢裏攀。﹝才人遠竄﹐千古恨事﹐讀數詩﹐令人百端交集。﹞

【垂楊篇】

靈和殿前艷陽時﹐忘憂館裏光風吹。千門萬戶旌旗色﹐九陌三條雨露滋。蒼涼苑日籠燕甸﹐縹緲宮云覆京縣。

芳樹重重歸院迷﹐飄花點點臨池見。臨池歸院總仙曹﹐應制分題競彩毫。詔乘西第將軍馬﹐詩奪東方學士袍。金明綠暗畱煙霧﹐舊燕新鶯換朝暮。

只知眉黛爲君顰﹐肯信腰肢有人妒。從此沈淪萬里身﹐可憐憔悴幾經春。支離散木甘時棄﹐攀折荒亭委路塵。搖落秋空上林遠﹐婆娑生意華年晚。

腸斷關山明月樓﹐一聲橫笛淸霜阪。

【送余學官歸羅江】

豆子山﹐打瓦鼓。陽坪關﹐撒白雨。

白雨下﹐娶龍女。織得絹﹐二丈五。一半屬羅江﹐一半屬玄武。我誦《綿州歌》﹐思鄕心獨苦。

送君歸﹐羅江浦。﹝全用《綿州歌》﹐後只綴四語送行﹐另是一格。﹞

【塞垣鷓鴣詞】

秦時明月玉弓懸﹐漢塞黃河錦帶連。都護羽書飛瀚海﹐單於獵火照甘泉。

鶯閨燕閣年三五﹐馬邑龍堆路十千。誰起東山安石臥﹐爲君談笑靖烽煙﹖

【送彭幸庵尙書致仕】

憶昔西徵歌《采薇》﹐雪山萬里駐驂騑。總戎全蜀風雲陣﹐紀績成周日月旗。諸葛蔓菁遺壁壘﹐陶潛松菊舊柴扉。前賢出處眞相似﹐雅志如公兩不違。

【春興】

最髙樓上俯晴川﹐萬里登臨絕塞邊。碣石東浮三絳色﹐秀峯西合點蒼煙。天涯遊子懸雙淚﹐海畔孤臣謫九年。虛擬短衣隨李廣﹐漢家無事勒燕然。﹝義勇之气至欲托之從軍﹐讀者可以悲其志矣。﹞

天上風雲此際多﹐山中日月竟如何﹖爭傳鳴鳳巢阿閣﹐又見飛鴻出罻羅。宣室鬼神思賈誼﹐中原將帥用廉頗。難教遲暮從招隱﹐擬把生涯學醉歌。

【柳】

垂楊垂柳管芳年﹐飛絮飛花媚遠天。金距鬥鷄寒食後﹐玉蛾翻雪暖風前。別離江上還河上﹐拋擲橋邊與路邊。

遊子魂鎖靑塞月﹐美人腸斷翠樓煙。﹝帶六朝格﹐八句皆對﹐又體中之變者﹐杜老「風急天髙」一章﹐其開先也。﹞

【懷歸】

星橋南望沈犀渚﹐雪嶺西連抱耳河。關塞渺茫魂夢隔﹐山川迢遞別離多。汀州春雨搴芳杜﹐茅屋秋風帶女蘿。心事未從詹尹卜﹐生涯聊聽僰童歌。

【武侯廟】

劍江春水綠沄沄﹐五丈原頭日又曛。舊業未能歸後主﹐大星先已落前軍南陽祠宇空秋艸﹐西蜀關山隔暮云。正統不慚傳萬古﹐莫將成敗論三分。﹝古來武侯廟詩﹐以此章爲最﹐情韻聲律無一不合也。或云此升庵錄元人作。﹞

【涪江泛舟】

明月沈淸露﹐秋風起白雲。蘭橈乘澑急﹐木葉下江聞。爽籟金懸奏﹐遙峯翠積氛。碧潭畱雁影﹐錦汭散虹文。旅望隨天豁﹐幽阿與歲分。登臨知自好﹐寂寞共誰云﹖

【江陵舟中贈田李二子】

落月寒沙夜未分﹐玉簫金管醉中聞。明朝回首沅江路﹐愁聽淸猿和白雲。

常倫倫字明卿﹐沁水人。正徳辛未進士﹐除大理評事。

【望山有懷故人】

羈步局重城﹐流觀狹四野。髙髙見西山﹐鄕愁冀傾寫。天際望不極﹐延佇一瀟灑。落葉歸故根﹐山云滿楸檟。

無情尙有適﹐何以慰離者﹖

【過韓信嶺】

漢代推靈武﹐將軍第一人。禍奇緣躡足﹐功大不容身。

帶礪山河在﹐丹靑祠廟新。長陵一抔土﹐寂寞亦三秦。

周在在字善卿﹐太倉州人。正徳甲戌進士﹐官至浙江右參政。

【閨怨】

江南二月試羅衣﹐春盡燕山雪尙飛。應是子規啼不到﹐故鄕𨿽好不思歸。﹝不咎徵人不返﹐而歸怨於子規﹐寄情一何微婉。﹞

薛蕙

蕙字君采﹐亳州人。正徳甲戌進士﹐官吏部員外郎。以議大禮下獄﹐尋復職﹐未幾罷歸。西原詩力追雅音﹐故不落凡近語。覽者勿以才情求之。

【效阮公詠懷】

飄風振玄幕﹐若木零朱華。六龍匿西山﹐蒙汜揚頹波。翩翩市中子﹐於心太回邪。不見憔悴色﹐但聞慷慨歌。

卑辱誠未遠﹐禍亂豈在多﹖人人各懷私﹐安能顧其他﹖已矣勿重陳﹐嗟予可柰何﹗﹝守身愼微語﹐可作箴銘。﹞生才良不幸﹐處世誠獨難。

揚蛾興妒階﹐懷璧賈罪端。靈均旣見放﹐韓非亦自殘。奉身失所從﹐慷慨使我嘆。

【雜詩】

富貴使心惑﹐嗜欲致行妨。宴安損性靈﹐美疢生膏肓。吾觀古來士﹐髙躅互相望。首路或暫同﹐中道何蒼黃﹖班生嗣前烈﹐馬融遁遠方。藉梁庵爲累﹐附竇終自戕。通人識尙爾﹐咄咄可悲傷。﹝文人末路﹐污行戕生﹐皆富貴之念中之也。班固﹑馬融朗然前鑑﹐猶有借學術以附權門者。﹞

【贈孟望之】

踟躕郊野外﹐白日匿西山。行人去有期﹐安得久周旋﹖請爲《遊子吟》﹐與子結纏綿。憂來動人心﹐惻愴不能言。言念平生友﹐意气非徒然。行役不足辭﹐貧賤非所憐。君其篤明信﹐慰我心悁悁。

【月夜坐憶】

明月三五時﹐流光千里外。虛館風泠泠﹐寒墀霜靄靄。不見南樓客﹐徒憶西園蓋。歡酒無盈觴﹐憂襟有餘帶。沈吟靜夜思﹐緬邈佳人會。

【答王允升省中對雨見憶之作】

康樂愁霖唱﹐平原苦雨詩。故人歌此曲﹐贈我慰相思。薜荔垂靑閣﹐芙蓉泛綠池。今朝一尊酒﹐最恨不同持。

【昭王臺】

燕昭無故園﹐薊野有空臺。寂寞黃金气﹐淒涼滄海隈。儒生終報主﹐亂世始憐才。回首徵途上﹐年年此地來。﹝「亂世始憐才」是「今急而求子」注腳。﹞

【艸堂】

蕭蕭寒雨對髙秋﹐寂寂空牀擁敝裘。歸去鈞天頻有夢﹐挽回滄海獨無謀。平生頗詫任公子﹐末路方思馬少遊。珍重故人招隱意﹐艸堂南郭可淹畱。

【孫氏沱西別業】

巴陵西來沱水深﹐水邊樓閣長陰陰。黿鼉夜出洞庭岸﹐彪豹晝啼云夢林。鼓枻乍逢漁父笑﹐搴舟時聽越人吟。卜居何日從公去﹖擬向桃花處處尋。

【送楊石齋】

社稷功成後﹐山林避寵年。遭逢誰可並﹐出處獨超然。反側當前日﹐經綸邁昔賢。殷憂興聖主﹐至治格皇天。凶豎同摧朽﹐蒼生盡解懸。廟謨隨指顧﹐臣節見周旋。智勇千夫敵﹐勛勞百辟先。賞仍虛裂土﹐名已重淩煙。握璽慚周勃﹐揮金緬魯連。急流嫌盛滿﹐介石慕貞堅。許國心恆切﹐還鄕興偶牽。畱侯初相漢﹐樂毅晚辭燕。異渥絲綸數﹐髙風進退全。艸停黃閣詔﹐花簇錦江船。水檻星橋側﹐茅堂雪嶺邊。雲霞深綠野﹐卉木富平泉。事業存鐘鼎﹐儀型照簡編。累朝瞻翊戴﹐四海憶陶甄。白首歸休記﹐靑春送別筵。衣冠望行色﹐端不異登仙。

【送周子賢按貴州】

萬里牂牁路﹐炎州百粵南。懸梯穿鳥道﹐流沫下龍潭。赤阪黿鼉出﹐玄崖日月含。虹霓蒸海气﹐煙霧灑春嵐。飛犭緣篁竹﹐垂猿墮石楠。橘花香細細﹐藤刺綠毿毿。嶺外靑驄馭﹐臺中白筆簪。秦冠髙鐵柱﹐漢節照金函。行邁應多暇﹐登臨素所耽。江山吟謝客﹐物色助淸談。送遠多無緒﹐憂時且不堪。安危廷諍地﹐遲子促朝參。

許宗魯

宗魯字伯誠﹐咸寧人。正徳丁丑進士﹐官至副都禦史﹐巡撫遼東。

【東嶽】

秩祀嚴東土﹐明禋冠五宗。金函神鬼籙﹐玉簡帝王封。海湧中宵日﹐巖畱上古松。何當淩截嵲﹐飛舉跨蒼龍。

【遼左雪中登樓】

歲杪崇朝雪﹐天涯絕塞城。凍雲連海色﹐枯木助風聲。懷土情無已﹐登樓賦未成。梅花南國思﹐笛裏暮愁生。

【登齊山樓】

近郭危樓俯碧湍﹐倦遊孤客倚朱闌。淮肥山色尊前出﹐吳楚江流畫裏看。旅思逢秋增短鬢﹐鄕心隨雁過長安。

黃花白酒登髙日﹐玉笛金笳起暮寒。﹝對結體每防收束不住﹐此故別於中間對偶。﹞

【班婕妤】

妾命由來薄﹐君恩豈異同﹖自憐團扇冷﹐不敢怨秋風。

王廷陳

廷陳字稚欽﹐黃岡人。正徳丁丑進士﹐授吏科給事中。諫南巡﹐謫裕州知州。尋下獄﹐免歸。

【矯志篇】

蛟龍𨿽困﹐不資凡魚﹐鸑鷟𨿽孤﹐不匹鶩雛。𨿽有香艸﹐當戶必除。𨿽有仁人﹐在敵必誅。狐白𨿽美﹐炎暑必置。舟車之用﹐易地則棄。蘭蕙不采﹐無異蓬蒿。幹將不試﹐世比鉛刀。以驥捕鼠﹐曾不如貍。餓夫獲璧﹐不如得糜。郭生純臣﹐魯連髙士﹐彼乃登臺﹐此乃蹈海。寧直見伐﹐無爲曲全。寧渴而死﹐不飲盜泉。

【詠懷】

民食美芻豢﹐鴟鳶甘臭陳。西子豈不都﹖魚鳥不見親。萬類殊所嗜﹐物豈慕非倫﹖箕畢各有好﹐況此世上羣。情欲孰爲正﹐參差何可均﹖黜智任自然﹐悠悠葆天眞。

【聞箏】

花月可憐春﹐房櫳映玉人。思繁纖指亂﹐愁劇翠蛾顰。授色歌頻變﹐畱賓態轉新。

曲終仍自敍﹐家世本西秦。﹝仿佛「十五嫁王昌」之作。﹞

敖英英字子發﹐淸江人。正徳辛巳進士﹐官至河南右布政使。

【塞上曲】

無定河邊水﹐寒聲走白沙。受降城上月﹐暮色隱悲笳。玉帳旄頭落﹐金微雁陣斜。幾時徵戰息﹐壯士盡還家﹖

【輞川謁王右丞祠】

蜀棧靑騾不可攀﹐孤臣無計出秦關。

華淸風雨蕭蕭夜﹐愁絕江南庾子山。﹝爲右丞辧冤﹐語極含蘊。﹞

蔡羽羽字九逵﹐吳縣人。國子生﹐授南翰林院孔目。

【思田園】

南方樹藝早﹐嘉蔬當及時。王官鑿冰罷﹐忽起田園思。東郊織臺笠﹐西郭編茅茨。田家不辛苦﹐衣食更待誰﹖

曳裾京華塵﹐徒自隳四支。三江綠煙起﹐何日佇杖藜﹖

【曉起】

竹色衣全綠﹐林光露未晞。

隴猿催夢曉﹐寒月墮煙微。別恨琴中語﹐流年暗裏歸。悠悠花上蝶﹐故故作雙飛。

文徵明

徵明初名璧﹐以字行﹐更字徵仲﹐長洲人。以歲貢入京﹐用薦授翰林院待詔。卒﹐私謚貞憲。

待詔嘗有句云「湖上修眉遠山色﹐風前薄面小桃花。」亦廣平之賦梅花也。

【新秋】

江城秋色淨堪憐﹐翠柳鳴蜩鎖斷煙。

南國新涼歌《白薴》﹐西湖夜雨落紅蓮。美人寂寞空愁暮﹐華發凋零不待年。莫去倚闌添悵望﹐夕陽多在小樓前。

【滄浪池上】

楊柳陰陰十畝塘﹐昔人曾此詠《滄浪》。春風依舊吹芳杜﹐陳迹無多半夕陽。積雨經時荒渚斷﹐跳魚一聚晚風涼。渺然詩思江湖近﹐更欲相攜上野航。

王寵寵字履吉﹐吳縣人。貢入太學。

圭臬顏﹑謝﹐痕迹未融。然爾時吳中詩格﹐以貢士爲最。七言律亦頗沈鬱﹐或者必以摹古短之﹐何也﹖

【旦發胥口經湖中瞻眺】

瀛壖委菹藪﹐地險隘山川。渾沌自太古﹐漭泱開吳天。仰飲延池津﹐俯灌東南偏。龍宮曷瑰麗﹐鮫室幽玄。孕化晨陽吐﹐涵虛宵象懸。洪流旣漰沛﹐列嶂亦回延。靈標海上闕﹐石秀鏡中蓮。開冬眷肅气﹐落木浩無邊。黃鵠展奇翼﹐八表恣周旋。倘遇浮丘公﹐造蓬萊巓。

夙有丘壑尙﹐緬懷鸞鶴蹤。揚帆忽夭矯﹐赤水驂虯龍。五湖寫杯掌﹐三州蕩云胸。金屏匝地軸﹐玉鏡開天容。丹丘駐日月﹐瑤艸連春冬。絳气恣縈薄﹐靑霞何復重﹖仙人蛻化處﹐千載空芙蓉。靈境指顧間﹐行當往追從。﹝極意造句﹐擬之鏤金錯采。﹞

【入消夏彎】

千山玩回轉﹐雙闕開嶙峋。圍作玉鏡潭﹐流水桃花春。雞犬自甲子﹐衣冠乃秦民。表裏重湖阻﹐丹靑四望勻。孤峯表日觀﹐羣嶂摩天垠。波光別駘宕﹐霞采相鮮新。疑觴王母池﹐誤攀織女津。海鷗戲蘭薄﹐遊鯈瑩心神。牙檣悲昔幸﹐玉輦罷今巡。榮華無常境﹐山水有天眞。塵纓聊以濯﹐慚爾棹歌人。

【送錢太常元抑祠祭顯陵】

江漢朝百靈﹐絳節集鄢郢。興園奠其陽﹐虹熠光景。象設開天庭﹐環衛森五嶺。

齋房產靈芝﹐玉醴出金井。神遊駕虛無﹐劍舄存遺影。灑掃祠官虔﹐匕鬯皇情耿。太常典秩宗﹐精白一心秉。

龍顏授玉冊﹐殿上親祇領。玄端佩衝牙﹐陟降瑤壇靜。風淸靈旗翻﹐天赤禦气冏。山河扶棟梁﹐虎旅肅藩屏。

還軺告成命﹐弭節指俄頃。備聞古夔龍﹐密勿金華省。仿佛弘治風﹐廷論多骨鯁。

我輩飽藜藋﹐散發從箕潁。﹝肅肅穆穆﹐得漢《郊祀歌》一體。﹞

【南都】

錦纜牙檣萬里遊﹐天吳海若翼王舟。襄城七聖空迷轍﹐弱水三山未穩流。

邊塞風雲連朔漠﹐重臣節鉞自公侯。

兩京角立分形勢﹐居重還須控九州。﹝羽檄時聞﹐江彬輩節鉞自擅﹐而帝遊幸無度﹐失居重馭輕之勢。艸莽臣惄然憂之。此詩史也。﹞

【秋懷】

鳳管龍簫淸且悲﹐南徐北固自逶迆。海門直指聯三象﹐日馭巡行逼九疑。入計衣冠輕璽綬﹐防秋兵馬偃旌旗。

長卿《諫獵》無消息﹐悵望江湖有所思。﹝亦武宗幸京口時作。﹞

金鑾鑾字在衡﹐隴西人﹐寓居金陵。

【泊淮上】

愁輕遊冶興﹐老重別離情。野戍寒更盡﹐河橋春水生。斷雲疏雁影﹐殘月亂雞聲。明發應千里﹐蕭蕭過楚城。

【除夕】

還憶去年辭白下﹐卻憐今夕在黃州。空江積雪添雙鬢﹐細雨疏燈共一樓。世難久扌棄魚雁絕﹐家貧常爲稻粱謀。

歸來故舊多凋喪﹐愁對東風感舊遊。

卷七

髙叔嗣叔嗣字子業﹐祥符人。嘉靖癸未進士﹐官至湖廣按察使。

蘇門五言﹐沖淡得韋蘇州體。王元美評云「如髙山鼓琴﹐沈思忽往。木葉盡脫﹐石气自靑。」良然。王敬美云「徐昌穀﹑髙子業二君﹐詩有不同﹐而皆巧於用短。徐以髙韻勝﹐髙以深情勝。更千百年﹐李﹑何有時廢興﹐二君必無絕響。」

【再調考功作】

引疾三上書﹐微願不克諧。徙官復在玆﹐心迹一何乖。軒裳日待旦﹐閶闔淩雲排。

入屬金馬籍﹐出與羣龍偕。積賤詎有基﹐履榮誠無階。但惜平生節﹐逾久浸沈埋。旣妨來者途﹐誰明去矣懷﹖

鳥迷思故林﹐水落存舊涯。

惟當尋素業﹐歸臥守荊柴。﹝謹微葆眞﹐不躁進﹐不妨賢﹐卓然想其風槪入理不腐﹐善學大謝。﹞

【古歌】

荊和當路泣﹐良璞爲誰明﹖

茫然大楚國﹐白日失兼城。燕石十襲重﹐魚目一笑輕。古來多感嘆﹐今予益吞聲。

【敍懷】

伊昔迨弱冠﹐奮足參賢豪。衣褐出下國﹐脫挽造中朝。聖期開九五﹐河淸在一朝。升龍假玄淵﹐鳴鳳托芳條。五從宰府辟﹐連荷公叔招。名過有瑕颣﹐道在無矜驕。猶全不肖軀﹐解冕未逍遙。

【答谷司僕見問】

幸自返中園﹐非關逃微祿。方因疾病餘﹐黽勉供樵牧。春至東郭田﹐夏來北林木。

時從遠原上﹐日縱平郊目。野老逢與言﹐道書間能讀。何能共世人﹐無事相追逐﹖勞君問出處﹐日暮掩茅屋。

【簡袁永之獄中】

本同江海人﹐俱爲軒冕誤。子抱無妄憂﹐余有多言懼。昔來始靑陽﹐今此已白露。

豈乏速進階﹐苟得非余慕。罪至欲何言﹖直以愚慵故。眾女競中閨﹐獨退反成怒。追誦古時人﹐蒙冤誰能訴﹖

皇心肯照微﹐與子齊歸路。

【病起偶題】

空齋晨起坐﹐歡遊罷不適。微雨東方來﹐陰靄倏終夕。

久臥不知春﹐茫然怨行役。故園芳艸色﹐惆悵今如積。

【送別徳兆武選放歸】

燕郊秋已甚﹐木葉亂紛紛。

失路還爲客﹐他鄕獨送君。罷歸時共惜﹐棄置古常聞。莫作空山臥﹐令人望白雲。

【分水嶺晚行】

客興日無柰﹐兵荒歲屢加。少年曾許國﹐多難更移家。遠水通春騎﹐孤城起暮笳。憑髙一回首﹐何處是京華﹖

【寒食定興道中】

二月鶯花少﹐千家雨雪霏。

可憐值寒食﹐猶未換徵衣。積水生空霧﹐髙城背落暉。忍看楊柳色﹐從此去王畿。

徐階

階字子升﹐華亭人。嘉靖癸未賜進士第三﹐累官少師﹑吏部尙書。贈太師﹐謚文貞。

【送司封仲芳楊子赴畱都】

哲人重道義﹐朝貴不足縻。丈夫志四方﹐遠適非所悲。如何與子別﹐悵悵不忍辭。古道日淪替﹐羣諛紛追隨。子獨諒迂僻﹐經訓相靡刂規。去住忽以異﹐麗澤安所資。頹波無停流﹐靈耀亦西馳。感此重念子﹐何以慰爾知﹖至理不外得﹐吾心實吾師。願言勵操存﹐千里同襟期。

【橫溪爲彭允禎賦】

橫溪東去水迢迢﹐虛閣重檐共寂寥。山外夕陽低度鳥﹐雨餘春渚暗通潮。寒空落葉書聲靜﹐秋艸孤帆客夢遙。欲徙石湖湖上石﹐爲君乘月更吹簫。

鄭旦旦字希周﹐歙縣人。嘉靖癸未進士﹐官至浙江右布政使。

【曉發洱海﹐夕次濱川】

天髙野曠瘴煙收﹐風急霜繁落木秋。

箐道千盤臨戍堡﹐山城百雉入邊州。諸蕃樂歲休戎馬﹐孤館頻年望鬥牛。夜半角聲吹激烈﹐紛紛涼月照人愁。

張時徹

時徹字惟靜﹐鄞縣人。嘉靖癸未進士﹐官至南京兵部尙書。

【采葛篇】

種葛南山下﹐春風吹葛長。二月吹葛綠﹐八月吹葛黃。

腰鐮逝采掇﹐織作君衣裳。經以長相憶﹐緯以思不忘。出入君篋笥﹐長得近輝光。層冰布河水﹐中野皓凝霜。

吳羅五文采﹐蜀錦雙鴛鴦。君恩當斷絕﹐嘆息摧中腸。中腸日以摧﹐葛葉日以衰。願畱枯根株﹐化作萱艸枝。﹝古樂府語意﹞

【初秋】

一聲漁唱海天秋﹐素練初飛白鷺洲。亦有芙蓉自開落﹐何人解識漢宮愁﹖

蘇祐

祐字允吉﹐濮州人。嘉靖丙戌進士﹐官至兵部左侍郎﹐宣大總督。

【九日】

落木驚風候﹐淹畱感歲華。陰雲連紫塞﹐淸淚對黃花。八駿周京馬﹐孤蓬漢使槎。髙臺予懶上﹐不爲苦思家。

【予告歸入倒馬關作】

南風吹雨傍關來﹐關上千峯畫角哀。

老去尙憐金甲在﹐生還重見玉門開。鵾弦謾引《思歸》調﹐虎節空慚上將才。聖主恩深何以報﹖車前部曲重徘徊。

【塞下曲】

將軍營外月輪髙﹐獵獵西風吹戰袍。觱篥無聲河漢轉﹐露華霜气滿弓刀。

華察察字子潛﹐無錫人。嘉靖丙戌進士﹐官至侍讀學士﹐掌南院。學士五言﹐沖淡有陶﹑韋風﹐然垢氛已離﹐未穿溟涬。

【秋日觀稼樓曉望】

日出天气淸﹐山中悵幽獨。登髙一眺望﹐風物淒以肅。流水映郊扉﹐炊煙散林屋。

秋原一何曠﹐薄陰翳荒竹。時聞鳥雀喧﹐因念禾黍熟。

悠悠沮溺心﹐千載猶在目。﹝王摩潔云「雀喧禾黍熟﹐」此衍作十字﹐便不及古人。﹞

【宿玉陽仙房】

返照明溪梁﹐深松晦夕景。巖臥符夙期﹐云陰石牀冷。因投物外心﹐遂入淸虛境。天寒木葉疏﹐月落山房靜。然燈獨不寐﹐秋宵一何永﹗明發從此辭﹐白雲鎖巷嶺。

【遊善捲碧山巖】

落日下空門﹐齋鐘出林莽。偶玆叩精廬﹐再宿翠微上。舊遊不知處﹐但見松杉長。巖虛露气淸﹐坐覺心魂爽。月白山窗髙﹐夜靜風泉響。遂令寤寐中﹐超然脫塵网。云壑永棲遲﹐願言稅歸鞅。

【五月望夜與諸君山中再酌】

仲夏苦晝永﹐薰風起將夕。圓景海上來﹐照此山中客。坐令微暑消﹐兼使眾累釋。

興至時命觴﹐露下復移席。因耽水竹居﹐遂同魚鳥迹。盤遊豈忘返﹖玩物聊自適。臺空人影疏﹐夜靜潭气白。

參差樹杪峯﹐歷歷辧咫尺。超然悟眞境﹐萬物一虛寂。

【山臺曉望懷王僅初不至】

初日照臺上﹐興來成獨遊。

天髙宿霧盡﹐木落空山秋。曉色侵殘鬢﹐新寒上故裘。吳門隔煙水﹐悵望空悠悠。

【惠山寺與施子羽話別】

看山不覺暝﹐月出禪林幽。夜靜見空色﹐身閒忘去畱。疏鐘隔云度﹐殘葉映泉流。

此地欲爲別﹐諸天生暮愁。﹝「夜靜見空色」五字入微﹐然鐘﹑譚專取此種便與詩道日遠。﹞

陸粲

粲字子余﹐長洲人。嘉靖丙戌進士﹐官工科給事中。坐劾張﹑桂﹐謫都勻驛丞﹐遷知永新縣。

【贈別王直夫】

威鳳天際翔﹐潛虯澤中蟠。嚴子時閉肆﹐貢公乃彈冠。顯晦豈必同﹖各以性所安。子行樹遠績﹐奮身靑雲端。鄙人棲蓬藿﹐蹇拙聊自完。丈夫志千載﹐飛沈何足嘆﹗相期保貞素﹐歲晚同金蘭。

袁袠

袠字永之﹐吳縣人。嘉靖丙戌進士﹐官刑部主事。謫戍湖州﹐後用薦起﹐官至廣西提學僉事。

【送陳徳夫使魯】

帝曰封同姓﹐皇華遣使臣。河山藏漢誓﹐寶玉展周親。殿說靈光古﹐經傳孔壁新。餘生好文獻﹐一爲訪先民。

【自柳至平樂道中書事】

遠觸蒼梧瘴﹐初乘漓水槎。蚺蛇晴掛樹﹐射蜮晝含沙。屋覆湘君竹﹐山開蜀帝花。《夷堅》收未盡﹐《博物》待張華。

【大駕視牲南郊】

大路調仙馭﹐朱旗列禁城。帝牛三月系﹐田燭九衢明。日並龍旒出﹐山將彩仗迎。《橫汾》卑漢詠﹐禋祀達皇情。

【秋興】

仙仗行宮舊內居﹐花間往往駐鸞輿。徒聞漢帝《橫汾曲》﹐不見長卿《諫獵書》。天子射蛟開水殿﹐奚官牧馬徧郊墟。

蒹葭苜蓿秋無限﹐悵望煙雲萬里餘。

王愼中愼中字道思﹐晉江人。嘉靖丙戌進士﹐官至河南參政。遵巖以古文傳﹐然五言古亦窺顏﹑謝堂廡﹐無一淺語滑語。

【登金山口絕頂】

地紀控西界﹐靈山亙北甸。足弱步屢憩﹐崖峭石猶踐。枝樛乃能援﹐葛脆不可挽。當其意象開﹐豈復慮髙蹇﹖瞻峯皆列施﹐陟澗數回緬。稍覺天地寬﹐卽看雲煙變。石竇芝自榮﹐林罅雪尙泫。興闊無近尋﹐登髙有遠見。周圻矗五云﹐易水通一綫。微茫燕趙區﹐歷歷皆可辧。長嘯發靈籟﹐倦坐席苔蘚。氛垢苟不嬰﹐沈慮斯可遣。

【遊白鹿洞】

素嬰丘壑情﹐況秉英賢想。寤寐懸宿心﹐遊盤得玆賞。重陰始晦蒙﹐杲杲旋開朗。攬勝據巉巖﹐探奇歷榛莽。境閒百慮空﹐意愜二儀廣。野色浮巾衣﹐秋容成物象。菊含露下英﹐泉作山中響。柔葉稍朝零﹐剛條非夏長。景物易流徙﹐今古同俯仰。躊躕悵回軫﹐何時還獨往﹖

【遊麻姑山】

云出本無心﹐擇棲多奇巘。繄予慕眞勝﹐涉趣不知遠。初緣碧澗行﹐幾傍丹崖轉。林追去虎蹤﹐蹬躡飛猿踐。泉流遞淺深﹐巖谷變陰顯。噴瀑遇畱憩﹐石牀時仰偃。桂芳洞裏秋﹐霞映山中晚。探異尋前期﹐入幽忘後反。神遊力不悁﹐理愜情俱遣。天路如可梯﹐欲以微官免。

皇甫衝

衝字子浚﹐長洲人。嘉靖戊子舉人﹐與弟涍﹑汸﹑濂稱四皇甫。

吳中詩品﹐自髙季迪﹑徐昌穀後﹐應推皇甫兄弟。以造詣古淡﹐無一點穠纖之習。時二黃﹑三張﹐空存名目耳。

【維摩寺雨坐】

回嶺無仄徑﹐陟岡有夷壤。展睞入空蒙﹐遊心益昭朗。長風吹輕衣﹐飄搖翠微上。古寺迷夕煙﹐明燈淡綃幌。

冥雨從東來﹐驚雷自西往。林巒忽不見﹐但聞山澗響。景寂非避喧﹐心瑩乃成賞。爲禮沈屙蹤﹐因之知幻象。

【於巖石上眺東西兩湖】

旭踐山中蹊﹐午憩巖上石。云移石欲墮﹐雨霽蹊猶濕。倚策眺兩湖﹐波光漁相襲。

東若旣紆靑﹐西蘅亦凝碧。芙蓉落雙鏡﹐天影浮重璧。檣烏有離聲﹐磯鷗無並翼。會玆物化情﹐感彼髙深迹。

從適得所遣﹐何爲苦拘迫﹖

皇甫汸汸字子循﹐長洲人。嘉靖己丑進士﹐官至雲南按察僉事。

子循古體出入二謝﹐五言律亦在錢﹑劉之間﹐與兄子安可云敵手。

【秋夜把酒對月】

宋玉陳《九辯》﹐陸機歌百年。悵玆淸秋日﹐聊使幽懷宣。矯矯歸云雁﹐嘒嘒含風蟬。摧芳委朝露﹐俄景流夕川。鱗運有代謝﹐華無長妍。始知行樂貴﹐何用居情牽﹖長夜思秉燭﹐新月正當筵。金尊泛綠醑﹐寶瑟縆朱弦。商歌當棗下﹐楚舞出花前。余名焉足藉﹐達生乃爲賢。

【過武城言子祠作】

溯風枉輕橈﹐戴星理扁棹。超忽之武城﹐有蕩瞻魯道。古邑一何卑﹐令猷久彌劭。弦歌謝淸響﹐精華契深造。曰余廁文儒﹐耽寂違時好。剖符辭帝京﹐腰章宰名趙。諒乏操刀資﹐懼貽制錦誚。經過緬遐矚﹐神對宣幽抱。言采江上蘋﹐薦此廟中貌。誰謂千載殊﹐可以同髙調。

【奉答子安兄】

江郭攺故陰﹐家園藹新霽。柔條始發林﹐芳艸漸紆砌。潘居信爲閒﹐楊亭況重閉。曰余忝明時﹐與子承嘉惠。分省各有愆﹐佐郡慚怕蒞。暫就北山招﹐轉愜東田稅。情忘桃李言﹐迹豈匏瓜系﹖感遇興長謠﹐來章緬幽契。

【從軍行寄贈楊用修】

思文際聖君﹐稽古萃羣辟。子云侍承明﹐胡爲去荒域﹖被命事犀渠﹐差勝下蠶室。

憤志酬八書﹐榮名重三策。丁年子卿嗟﹐皓首仲升泣。看鳶窮瘴煙﹐放雞定何日﹗業旣違操觚﹐勛還期裹革。

五月行渡瀘﹐千里望巴國。瀘水向東流﹐巴云忽西匿。

相思持寸心﹐願附雙飛翼。﹝用修之才而謫戍邊徼﹐有情所共悲也。擬之馬遷﹑子卿﹑仲升﹑伏波﹐幾於歌以當哭。﹞

【舟中對月書情】

不識別家久﹐但看明月輝。關山一以鑑﹐驛路遠相違。影落吳云盡﹐涼生楚樹微。天邊有烏鵲﹐思與共南飛。

【九日寄子約】

漫有登髙興﹐兼當望遠何﹖

對花驚白髮﹐見雁憶黃河。亂後書來少﹐霜前木落多。不堪羈宦日﹐同是阻於戈。

【元夕熊子叔抑過集時謫遠州】

國論何年定﹖鄕心此夕搖。雁飛天畔驛﹐龍隱日南橋。謫宦恩非薄﹐之夷路詎遙﹖誰憐梁傅淚﹐曾灑漢文朝。

【寄劉諫議畿】

欲將尺素遠相貽﹐疏懶無如與性宜。北虜塵飛楡塞日﹐西京灰滿柏梁時。中朝望屬陽司諫﹐左掖吟憐杜拾遺。定有封章回聖主﹐莫須焚艸避人知。

【廣寒宮登眺】

寶閣淩霄建﹐珠窗映日開。月臨疑桂宇﹐露灑卽銅臺。山悉圖崤入﹐池猶象漢回。倚妝花屢發﹐窺舞鳥能來。

傾國元因色﹐勞民豈但財﹖地隨胡運攺﹐棟與美人催。殷鑑良非遠﹐秦宮亦可哀。

聖朝畱故迹﹐皇覽日休哉﹗﹝以前朝爲荒宴之戒﹐得杜老《詠九成宮》意。﹞

【對月答子浚兄見懷諸弟之作】

南北何如漢二京﹐迢迢吳越兩鄕情。

謝家樓上淸秋月﹐分作關山幾處明。

唐順之

順之字應徳﹐武進人。嘉靖己丑進士﹐官至僉都禦史。天啟中追謚襄文。

【登喜峯古城】

﹝時三衛貢散牧關外﹞

絕頂孤峯見廢關﹐短衣落月試躋攀。三秋豹旅方乘障﹐萬里龍媒正滿山。候雁似隨鄕思去﹐寒花將送使臣還。籌邊迂薄眞無補﹐空望伊吾抵掌間。

【復官後報京師友人】

姓名不復掛朝參﹐魚鳥由來性所耽。篋裏符經都已廢﹐山中藥艸漸能諳。疏狂自分三宜黜﹐懶病其如七不堪。深謝故人推轂意﹐莫將陽羨比終南。

【冬至南郊】

明王惇大報﹐泰畤禮神君。位以南離正﹐宵從甲子分。月臨太乙館﹐星動羽林軍。除道疑登岱﹐鳴簫異渡汾。聲容六變合﹐海嶽百靈紛。封檢徵題字﹐屏帷悉畫云。神光人共見﹐天語帝親聞。盛迹誰能賦﹖多慚扈從羣。

陳束束字約之﹐鄞縣人。嘉靖己丑進士﹐官至河南提學副使。

【咸寧山中雪霽晚行】

雪霽乍見山﹐殘陽稍辭嶺。暝色起煙氛﹐寒光散墟井。田空獵火還﹐林凍棲烏警。遙聞野寺鐘﹐初月生俄頃。

【都下秋雨夜飲王子長宅】

闊別時何屢﹖蹉跎鬢已侵。

還朝明主賜﹐卜夜故人心。涼雨杯初覆﹐空堂漏欲沈。安知非夢寐﹖相對帝城陰。

黃省曾

省曾字勉之﹐吳縣人。嘉靖辛卯舉人。

【江南曲】

旖旎綠楊樓﹐儂傍秦淮住。朝朝見潮生﹐暮暮見潮去。﹝有情而必盡言﹐此詩味所以薄也。只此說住﹐見言外有無限情事。﹞

錢嶪

嶪字君望﹐南通州人。嘉靖壬辰進士﹐歷官參議

【憫黎詠】

嘉靖戊申﹐崖吏失禦﹐重以積蠹之餘。羣黎遂叛﹐攻掠城邑﹐遠近繹騷。撫者無策﹐漫以牛酒從事﹐越歲不戢。當路請命徵討﹐予分典戎事﹐深悼誅夷之慘﹐用廣咨諏﹐卒藉天威﹐誅獲渠首﹐殲蕩醜類﹐總五千餘級。諸村悔過﹐悉歸順焉。庚戌夏四月三日﹐凱奏底定﹐追惟致寇有因﹐覆車當戒﹐感時述事﹐潸然有懷。

在昔邃古初﹐鴻蒙辟天地﹐絕谷嶂南海﹐深箐郁蒼翠。中有黎母居﹐伊人尙蒙昧。鑿井以飲渴﹐農田亦時藝。荒路曖匪通﹐幽扃或交市。𨿽爾隔華界﹐猶紀王正歲。生黎若艸木﹐榮隕隨和厲。熟黎若鳥獸﹐犭麃俟無智慮。所以古先聖﹐馭之以不治。

粵南本炎嶠﹐矧此瓊崖東﹖玄冬日且和﹐幽郊鮮陰風。花柳蔭廣隰﹐苗黍靑芃芃。皇仁漸南極﹐艸木均化工。豈獨玆黎人﹐物與非吾同﹖軍行值人日﹐感嘆心衝衝。

朝發城東門﹐夕駐藤江壘。殺气幹層雲﹐狼師渡藤水。雞犬皆震驚﹐人民盡奔徙。海避愁蛟蛇﹐山匿畏虎兕。蛇虎猶可虞﹐狼毒不可邇。軍令甚分明﹐顚僕何由弭。伶俜泣路衢﹐迸淚不能已。嗟哉一將功﹐豈獨萬國毀﹖

海南無猛虎而有麖與麋。玄崖產珍木﹐種種稱絕奇。斯物出異域﹐頗爲中國推。以玆重徵索。奔頓令人疲。窮年務采獵﹐爲官共饋儀。苦云近歲盡﹐無以充攜持。直欲訴眞宰﹐鏟此蘇民脂。物理有固然﹐忉怛令人思。

葉落當歸根﹐云沈久必起。黎人多良田﹐徵斂苦倍蓰。誅求盡余粒﹐尙豢犢與豕。昨當租吏來﹐宰割充盤幾。吏怒反索金﹐黎民那有此﹖泣向邏者借﹐刻箭以爲誓。貸一每輸百﹐朘削痛入髓。生當剝肌肉﹐死則長已矣。薄訴吏轉嗔﹐鎖縛不復視。黎兒憤通決﹐挺身負戈矢。槍急千人奔﹐犯順非得已。赫赫皇章存﹐今人棄如紙。

朔風戒良節﹐赫赫張皇師。軍門號令嚴﹐震肅將天威。壯士快鞍馬﹐鋒鏃如星飛。一舉破賊壘﹐刀斧紛紜揮。剖屍越丘阜﹐踏血腥川坻。白日暗西嶺﹐瘴气昏餘暉。翅鼠墮我前﹐饑烏逐人歸。徵夫懷慘憂﹐涕泗沾我衣。黎人本同性﹐云何發禍機。神武貴勿殺﹐不在斬獲爲。息火當息薪﹐弭兵當弭饑。誰生此厲階﹐哲士知其非。﹝治之以不治﹐馭遠人之道也。徵求貢物﹐賦斂無藝﹐兵戎於是興矣。誰生厲階﹐至今爲梗。末以弭饑爲救亂之本﹐是眞能弭亂者﹐老成遠慮﹐可垂炯戒﹐後之柄國者﹐尙其敬而聽之。﹞

尹耕

耕字子莘﹐蔚州人。嘉靖壬辰進士﹐官至河南按察僉事﹐坐劾戍遼左。子莘七言律本李空同派﹐有秋笳曉角之聲。

【秋興】

薊門千里接雲中﹐燧火淸宵警報同。合陣幾窺靑海月﹐鳴鞭爭下黑山風。冬殘戰士衣仍薄﹐歲歉孤城廩欲空。南國十年輸挽盡﹐防秋諸將漫論功。

十萬鳴弦報吉囊﹐野心狼子是花當。連姻固自輕中國﹐分道頻看入漢疆。推轂丈人空肉食﹐操戈遺孽尙蕭墻。不應干羽修文日﹐歲歲三關有戰場。

威名萬里馬將軍﹐白首丹心天下聞。遼水旌旗余殺气﹐泰山松柏已髙墳。條侯自靖中州變﹐竇憲曾銘塞外勛。獨倚淩煙思將略﹐暮天徵雁下寒云。

萬山環合蔚州城﹐紫寒連云朔气淸。禾黍歲時供上谷﹐烽煙日夜接神京。九宮迆邐通軍壁﹐髙壘崔嵬列虜營。稍喜摧鋒章節帥﹐能將俘獲謝蒼生。

【上谷歌】

大寧無路援開平﹐極目孤懸獨石城。遙憶先皇親躍馬﹐長驅絕塞苦提兵。寒流汩汩交樵徑﹐野戍荒荒列漢旌。

千載土人談往事﹐伯顏山下有英聲。飛狐倒馬紫荊連﹐此去朝廷路一千。向日北門嚴鎖鑰﹐於今南牧盛風煙。時名受脤當關將﹐歲徳臨分破陣年。

願假精兵渡遼水﹐莫令疲病久戈鋋。

【紫荊關】

漢家鎖鑰惟玄塞﹐隘地旌旗見紫荊。斥堠直通沙磧外﹐戍樓髙並朔云平。

峯巒百轉眞無路﹐艸木千盤盡作兵。誰識廟堂柔遠意﹐戟門煙雨試春耕。

【上谷歌上楚中丞】

戍樓霜重角聲殘﹐策馬朝登十八盤。

紫气正當天北極﹐彩雲時見漢長安。誓將鎖鑰標銅柱﹐應有麒麟畫鐵冠。況是六龍巡幸地﹐至今溪谷尙鳴鑾。

【春懷】

春深關塞尙屯兵﹐萬里防胡拱漢京。不爲翠華臨遠道﹐豈應金甲廢深耕。轉輸坐見司徒急﹐經略親看相國行。莫訝至尊忘北顧﹐顯陵遷附聖人情。

往歲關山亦喪師﹐猶能不失漢旗旌。可憐虎帳分符日﹐偏是沙場棄甲時。白艸自長驃騎壘﹐黃雲空壓李陵碑。

書生無計當戎右﹐一劍眞思報主知。﹝諸詠得少陵《諸將》遺意﹐但少開闔變化﹐所以不逮古人。﹞

皇甫涍涍字子安﹐長洲人。嘉靖壬辰進士﹐官至浙江按察僉事。

子安枕籍選體﹐故五言自髙。然得風格而遺精理﹐未云詣極也。

【送周氏】

淸晨餞我友﹐駕言遠䢐徵。前瞻齊魯墟﹐千里浮雲興。親友豈不暱﹖懷役不遑寧。曠野多悲風﹐揚塵翳邊庭。中衢雪霰集﹐邊馬寒無聲。蹊谷少行迹﹐側足橫層冰。回首望京闕﹐能不惻中情﹖子其只自愛﹐順時保榮名。

【秋日雜詩】

廓處乏歡悰﹐出門眺長衢。悲風吹落日﹐四顧無行車。嗟跎失盛年﹐感嘆獨嗟吁。況我在樊籠﹐六翮不得舒。撫劍思西邁﹐安得守故廬﹖淮陰困閭裏﹐馬生戀邊隅。桑梓豈我志﹐蓬藿非我虞。行行舍此去﹐去去浮雲俱。

【將命巡軺徙倚署閣】

彌辰倦紛牘﹐䢐春悵無樂。庶以散予襟﹐獨此稽山閣。霞蔚見層巒﹐花深隱羣壑。本自滄海人﹐悔吝滋縻爵。旋裏東江軺﹐徘徊眷林薄。俄頃惻幽衷﹐遇物悲離索。且憑浮雲徵﹐聊希至人托。

【發郡城之天臺道中述所經覽寄友】

夕夢層城阿﹐曉行滄波上。縈溪復含流﹐連岑時隱嶂。風湍信千轉﹐雲峯非一狀。

錦繢紛迎玩﹐氤氳忽彌望。蘭泉芬可掬﹐苔壁險難傍。思偕同懷子﹐攜手追禽尙。

【雜興】

騖節流炎紀﹐馳暉屆淸商。遊魚湊重淵﹐蟋蟀鳴空堂。白露滋前除﹐陰風來北房。我心亦何思﹖所思天一方。離居宛如昨﹐再睹鴻雁翔。含情撫遙夜﹐申旦獨彷徨。哀彼《采葛》詩﹐零淚沾衣裳。

【雪山歌奉寄彭太保】

雪山嵯峨控西極﹐寒井陰光混開辟。千秋鳥道無陽春﹐北風慘淡吹峨岷。羽書宵過褒斜道﹐火入靈關徹昏曉。

愁雲百里塡城河﹐帳中銀燭然盤陀。將軍狐裘細馬馱﹐彈箏伐鼓金叵羅。指麾羽扇白玉軻﹐背河一戰收蓬婆。銘功刻石報天子﹐麒麟閣上事已多。

憶昔中原全盛日﹐八方無虞醴泉出。龍舉空悲劍舄藏﹐海南漠北俱蕭瑟。君王垂衣念西土﹐錢塘老子不足數。彭公大梁佇獻捷﹐已見彤弓出天府。

持節心知主恩重﹐入關更識王臣苦。文武吉甫非公誰﹖臨洮健兒勇如虎。驥子朝披玉壘云﹐魚文夜濕金堤雨。閬中一月見節制﹐烹羊宰牛酌淸酤。

狼籍衣冠頌破竹﹐馬前父老稱安堵。園陵佳气春氤氳﹐錦官城中日鼓舞。當時匹馬更朝天﹐又逐輕車過酒泉。勛名豈數七十戰﹐至今邊卒髙枕眠。

歸來謁帝承明殿﹐世事那知一朝變。功成下吏古所悲﹐浮雲蔽日今曾見。天下驚聞柏臺火﹐匣內空畱上方劍。壯士長歌《梁父吟》﹐孤臣獨泣瑤池宴。

蓮峯落月照黃河﹐楡谷飛塵暗蘭縣。

武穆祠西秀水流﹐一望江山淚如霰。﹝功成下吏﹐今古同悲。攺弦變調﹐如宮聲之換羽也。﹞

【西湖歌寄方思道】

西湖窈窕三十里﹐柳絲含煙拂湖水。

靑山蕩漾春風來﹐蘇公堤邊花正開。玉缸春酒映江碧﹐幾醉江邊柳花白。城頭日出照髙樓﹐銀錚翠管喧行舟。吳姝如花卷綃幕﹐山水倒入金屏流。

朝來復脫千金駿﹐還有牀頭紫綺裘。人生行樂莫顧惜﹐落日松風吹古丘。我憶京華舊遊地﹐魚浦東看動愁思。醉裏空歌鏡湖月﹐夢中尙識孤山寺。

信安使君還舊溪﹐應對花卮惜解攜。白沙翠竹無人問﹐湖上孤吟聞馬嘶。

【再別兄弟作】

可嘆江潭客﹐重爲魏闕遊。河梁一悵望﹐芳艸劇含愁。隴樹三年淚﹐邊云萬里秋。無由慰棲泊﹐羈影任悠悠。

蔡楠楠字子木﹐徳淸人。嘉靖壬辰進士﹐官至南京兵部侍郎。

【晚晴】

山晴欲暮天﹐山色轉蒼然。泉落雲中碓﹐溪回樹杪船。斜明沙際日﹐遠徧綠蕪煙。還見鳧鷗伴﹐閒飛秋水前。

黎民表民表字維敬﹐從化人。嘉靖甲午舉人﹐官至布政司參議。

【紫荊關】

徑轉蛇盤險﹐云連鳥去長。山桃微著紫﹐沙柳不成黃。重鎭臨天府﹐神功劃大荒。金城誰獻議﹖老作尙書郎。

【橫翠樓】

髙樓當絕塞﹐春望轉氤氳。百戰全燕地﹐千重大漠云。控弦無掠騎﹐飲羽憶將軍。老去親戎馬﹐悲笳向夕聞。

【同鄺別駕﹐蔡山人登九成臺】

芙蓉秀色半陰晴﹐影入空江百丈深。紫閣倒垂星宿象﹐碧天吹落鳳鸞音。烽塵正屬談兵日﹐雲路誰爲出世心﹖風景故園猶想象﹐丹梯吾肯倦登臨。

沈煉

煉字純甫﹐會稽人。嘉靖戊戌進士﹐除淸丰知縣﹐入爲錦衣衛經歷。坐劾嚴嵩﹐廷杖﹐謫田保安州。尋爲姦黨所陷﹐戮於邊。隆慶初贈光祿寺少卿﹐謚忠湣。

【寄馮敬叔】

同作他鄕客﹐嗟予更滯畱。關山明月夜﹐邊塞白雲秋。漢闕孤臣夢﹐胡笳萬里愁。

桑乾河水近﹐知是憶並州。

【得應職方書詩以答之】

郎署飛符日﹐題書問謫居。自因鄕使到﹐翻覺舊交疏。

塞月塵沙裏﹐邊風鼓角余。誰知遷客夢﹐夜夜繞鸞輿。﹝應是謫戍後作。﹞

【送朱子南還】

十年辛苦在京華﹐夢裏何時不見家﹖

一照若耶溪畔月﹐始知楊柳隔天涯。

翁大立大立字儒參﹐余姚人。嘉靖戊戌進士﹐官至南京兵部尙書。

【吳謳】

舊徵未云已﹐府帖重徵新。昨朝銀花布﹐今日金花銀。侵晨趨城府﹐薄暮徧鄕鄰。一身應重役﹐奔走無定晨。父母生我時﹐胡不百我身﹖殘軀被箠楚﹐苦切難具陳。寧爲乞市兒﹐莫作當官人。﹝銀花布﹐金花銀﹐當日徵稅名目﹐惟吳地行之。﹞

王問

問字子裕﹐無錫人。嘉靖戊戌進士﹐官至廣東按察僉事。及卒﹐門人私謚文靖。

【自山中泛湖歸】

登踐窮幽深﹐下山日已晚。

餘照畱靑蘋﹐歸去度蒼巘。對此生遠心﹐返棹意自緩。川途風浪平﹐沿流弄淸淺。

【贈吳之山】

城柝聲聲月未央﹐江云初散水風涼。看君已作無家客﹐猶是逢人說故鄕。﹝其聲淒以哀。﹞

徐文通

文通字汝思﹐永康人。嘉靖甲辰進士﹐歷官山東按察副使。

【岱宗】

岱頂淩霄十八盤﹐中原蕭瑟思漫漫。振衣日觀三秋曙﹐倚劍天門六月寒。風雨黃河通瀚海﹐星辰紫極近長安。小臣願獻蓬萊頌﹐閶闔髙懸謁帝難。

陳臯謨

臯謨字思贊﹐江陰人。嘉靖甲辰進士﹐歷官南京工部郎中。

【環縣城遠眺】

靈武孤城霽色開﹐感時還上最髙臺。山樓風急熊旗動﹐關塞天連鳥道回。經略久寒西夏膽﹐安危深仗北門才。殊方獨抱懷鄕思﹐日暮愁聞畫角哀。

張居正

居正字叔大﹐江陵人。嘉靖丁未進士﹐以庶吉士歷官禮部尙書。入閣﹐官至太師﹐謚文忠。

【舟泊漢江望黃鶴樓】

楓林霜葉淨江煙﹐錦石遊魚淸可憐。賈客帆檣雲裏見﹐仙人樓閣鏡中懸。九秋查影橫淸漢﹐一笛梅花落遠天。無限滄洲漁父意﹐夜深髙詠獨鳴舷。

楊繼盛

繼盛字仲芳﹐容城人。嘉靖丁未進士﹐官兵部員外郎。坐論馬市﹐貶狄道典史。事白﹐入爲戶部員外﹐調兵部。疏劾嚴嵩﹐論死。贈太常少卿﹐謚忠湣。

【送徐子與讞獄江南】

寥落白雲司半虛﹐看君此去更何如﹖西曹月滿幽人榻﹐南國星隨使者車。塞雁不堪行斷候﹐秋風況是葉飛初。秣陵故舊如相問﹐爲道疏狂病未除。﹝婉而多風。﹞

楊巍

巍字伯謙﹐海丰人。嘉靖丁未進士﹐知武進縣﹐入爲兵科給事中。累官吏部尙書﹐進少保﹑太保。

【早秋登龍門城樓】

指點云州地﹐眞爲漢北門。

八城臨大漠﹐一路向中原。晴日山川映﹐秋田禾黍繁。文莊經略處﹐父老至今言。

【蕭關北作】

塞路山難斷﹐胡天云不開。遙驚戍火起﹐數見羽書來。周室朔方郡﹐唐家靈武臺。客心正多感﹐羌笛暮堪哀。

姚汝循汝循字叔卿﹐上元人。嘉靖丙辰進士﹐官至大名知府。

【郡齋詠懷】

巴江淸且駛﹐日有東歸舟。凜凜歲復暮﹐而我何淹畱﹖才不瘳民瘼﹐位固忝邦侯。負擔過所任﹐蹐增煩憂。南山有薄田﹐猶堪具膳羞。棄捐久不理﹐稂莠將盈疇。至道貴兼濟﹐豈固爲身謀﹖十羊方九牧﹐雅志悵悠悠。安能逐時態﹐坐取素餐尢。

【章昆岡別駕邀登城南樓】

樓前新漲迥浮天﹐把酒登樓思渺然。白鳥於人如有識﹐靑山何處不堪憐。孤舟漁火炊寒渚﹐蕭寺昏鐘起暮煙。簿領稀疏逢勝景﹐誰能獨醒向尊前﹖

魏時亮

時亮字敬吾﹐南昌人。嘉靖己未進士﹐官至南京刑部尙書。

【平壤拜箕子墓並訪井田遺迹】

禹範畱西土﹐孤臣獨向東。道無浮海嘆﹐義與采薇同。舊井存殷畫﹐遺黎尙古風。荒丘平壤外﹐《麥秀》想遺宮。﹝柳州碑文﹐盡四十字內安放妥貼﹐神气完足。﹞

申時行

時行字汝默﹐吳縣人。嘉靖壬戌賜進士第一﹐累官少師兼吏部尙書。贈太師﹐謚文定。

【題淸秋出塞圖】

生不識醫無閭﹐夢不到狼居胥。瞥然示我出塞圖﹐令我目眩心神䢐。憶昔籌邊贊廟謨﹐桓桓司馬傑丈夫。帝授節鉞臨玄菟﹐髙憑熊軾佩虎符。楡關九月沙艸枯﹐霜鷹下擊秋原蕪。煙荒云慘天模糊。惟玆遼左僻海隅﹐頻年侵擾無寧都﹐射雕躍馬彎彊弧。司馬申令陳師徒﹐指揮鐵如意﹐玩弄金僕姑。揚旌督戰親援枹﹐萬卒超距爭先驅。奔狼突豕皆就俘﹐凱歌入奏天顏愉。司馬讓功欿若無﹐但云將士多勤劬。何以勞行役﹖請蠲幕府租。何以卹饑疲﹖請發司農儲。人人挾纊齊歡呼﹗自從司馬歸江湖﹐遼人茹苦若堇荼。荷戈不解甲﹐挽粟仍飛芻。羽檄徵材官﹐絡繹在道途。震鄰之恐非剝膚﹐騷動根本何爲乎﹖安得再起司馬登戎樞﹐坐紆長策消隱虞﹐國威震疊邊人蘇。﹝安邊之策﹐全在得人與轉輸﹐二者失而邊事壞矣。篇內具有識力。﹞

【大閱詩應制】

廟略收羣策﹐宸遊簡六師。代當全盛日﹐春是大搜時。云捧蒼龍駕﹐風回翠鳳旗﹐轅門開復道﹐帳殿繞行麾。細柳前軍駐﹐長楊后騎隨。虯須天策將﹐猿臂羽林兒。拂劍星文動﹐彎弓月影披。連營分雁翼﹐布陣合《魚麗》。禮示三驅正﹐鋒藏九變奇。張侯仍是豹﹐賈勇盡如羆。引滿雙雕落﹐騰空萬馬馳。元戎歸節制﹐法從肅威儀。詎數誇胡獵﹐還欣奏凱期。《大風》歌漢士﹐《吉日》誦周詩。我祖犁庭烈。先皇保泰規。永言思繼述﹐持以贊雍熙。﹝歸本於文皇之犁庭﹑孝宗之保泰﹐寓規於頌﹐大臣進言之體。﹞

唐鉞鉞字君錫﹐蘭溪人。嘉靖癸卯舉人。官任楚府長史。

【江行】

客計方歸越﹐徵橈更背吳。風螢臨水亂﹐江月向人孤。洲已過迷子﹐山猶及望夫。可憐淸夜色﹐彊半在長途。

許邦才邦才字殿卿﹐歷下人。嘉靖癸卯舉鄕試第一﹐官徳府長史。

【汴河守凍】

客館寒燈淚滿襟﹐間關萬里欲歸心。眼前一水冰霜苦﹐又說三江瘴癘深。

皇甫濂

濂字子約﹐長洲人。嘉靖甲辰進士﹐官興化同知。

【悼子乘】

溟溟雨露集﹐熙熙歲始更。靈蠢各有化﹐人理獨無生。

念我泉下子﹐一絕如朝榮。生男以待終﹐胡爲遘夭煢﹖淸塵布虛室﹐寒晦凝軒屏。宿艸旅庭薦﹐哀鳥爲悲鳴。

悵怳鯉趨日﹐禮訓猶用情。流目無存影﹐涕淚交沾纓。恫憂何能已﹖嘆息每遺聲。堂闈曠綦迹﹐詩書空復盈。

奚但腸九回﹐心膂成頹崩。愧乏延陵達﹐無乃傷吾明。

【不赴郡檄答子循兄】

矯翮思霄翥﹐遊鱗托淵沈。物類各有適﹐殊途難並尋。豈伊世网慮﹐擾擾誰爲心﹖振衣還東山﹐寢迹棲舊林。江海多風濤﹐舟楫弭川陰。無令衝波激﹐但恐歲序侵。願言謝西府﹐谷口有徽音。

卷八

李攀龍攀龍字於鱗﹐歷城人。嘉靖甲辰進士﹐官到河南按察使。

歷下詩﹐元美諸家推獎過盛﹐而受之掊擊﹐歡呼叫呶﹐幾至身無完膚﹐皆黨同伐私之見也。分而觀之﹐古樂府詩及五言古體﹐臨摹太過﹐痕迹宛然﹔七言律及七言絕句﹐髙華矜貴﹐脫棄凡庸。去短取長﹐不存意見﹐歷下之眞面目出矣。七言律已臻髙格﹐未及變態﹔七言絕句有神無迹﹐語近情深﹐故應跨越餘子。

【錄別】

顏色無常好﹐春華一以零﹐悲風蔽地來﹐四顧何冥冥﹗寤言懷往路﹐攬衣從此興。寒气拳毛髮﹐涕泗斷爲冰。仰視河漢星﹐離如水中萍。景光不戀人﹐遊子豈遑寧﹖夜依牛羊宿﹐日驅駑馬行。努力及明時﹐安能愛其情﹗

【又錄別】

秋風西北來﹐蕭蕭動百艸。蕩子無家室﹐悠悠在長道。紅顏能幾時﹖棄捐一何早﹗對客發素書﹐零涕復盈抱。上言故鄕好﹐下言故人老。﹝淺淺語道得情出。﹞

【古意】

秋風西北起﹐吹我遊子裳。浮雲從何來﹖安知非故鄕。蕭蕭胡馬鳴﹐翩翩下枯桑。暮色入中原﹐飛蓬轉戰場。往路不可懷﹐行役自悲傷。﹝「浮雲」十字﹐殊近古人。﹞

【和許殿卿春日梁園卽事】

梁園髙會花開起﹐直至落花猶未已﹐春花著酒酒自美。丈夫但飲醉卽休﹐才到花前無白頭﹐紅顏相勸若爲畱。春風何處不花開﹐何處花開不看來﹐看花何處好空回﹗﹝三句一韻﹐末三句纏聯而下﹐格調甚新。﹞

【歲杪放歌】

終年著書一字無﹐中歲學道仍狂夫。勸君髙枕且自愛﹐勸君濁醪且自酤。何人不說宦遊樂﹖如君棄官復不惡。何處不說有炎涼﹖如君杜門復不妨。縱然疏拙非時調﹐便是悠悠亦所長。

【黃河】

復就三秦役﹐還爲《四牡》歌。北風揚片席﹐大雪渡黃河。才豈諸郎少﹐名非一郡多。儒官明主意﹐吾道好蹉跎。

【廣陽山道中】

出峽還何地﹐松杉郁不開。雷聲千嶂落﹐雨色萬峯來。地勝紆王事﹐年饑損吏才。難將憂國意﹐涕泣向蒿萊。

【崔駙馬山池燕集得無字】

主家池館帝城隅﹐上客相如漢大夫。十里芙蓉迎劍舄﹐一尊風雨對江湖。橋邊取石鯨飛動﹐臺上吹簫鳳有無﹖向夕不堪車馬散﹐朱門空鎖月明孤。﹝玩末句應主亡之後。﹞

【初春元美席上贈謝茂秦得關字】

鳳城楊柳又堪攀﹐謝朓西園未擬還。客久髙吟生白髮﹐春來歸夢滿靑山。明時抱病風塵下﹐短褐論交天地間。聞道鹿門妻子在﹐只今詞賦且燕關。﹝誦五六語﹐如見茂秦意气之髙﹐應求之廣。﹞

【同元美﹑子相﹑公實分賦懷泰山得鐘字】

域內名山首岱宗﹐側身東望一相從。河流曉掛天門樹﹐海色秋髙日觀峯。金篋何人探漢策﹐白雲千載護秦封。向來信宿藤蘿外﹐杖底西風萬壑鐘。﹝第二語弱。附記趙鶴登岱句云「山壓星辰從下看﹐海浮天地自東回。」胸中不知吞幾云夢也。惜通篇不稱。﹞

【送皇甫別駕往開州】

銜杯昨日夏云過﹐愁向燕山送玉珂。吳下詩名諸弟少﹐天涯宦迹左遷多。人家夜雨黎陽樹﹐客渡秋風瓠子河。

自有呂虔刀可贈﹐開州別駕豈蹉跎。﹝濟南論七律云「王維﹑李頎頗臻其妙。」讀此數篇﹐知得力有由。﹞

【送趙戶部出守淮陽】

仙郎起艸漢明光﹐幾載軍儲事朔方。五馬新爲淮海郡﹐三臺舊署度支章。行車麥秀隨春雨﹐臥閣花深對夕陽。地憶上林詞賦客﹐鴻書遙下楚雲長。

【送惲員外按察郢中】

醉擁驪駒不可畱﹐送君花發鳳凰樓。靑春開府西陵色。到日登臺北雁愁。寒雨遠分荊楚望﹐白雲無盡漢江流。共知人世悲難合﹐倘得隋珠莫暗投。

【送陸從事赴遼陽】

禦苑東風吹客過﹐共看芳艸有離珂。西山晴雪鴻邊盡﹐北海春云馬上多。地險時窺玄菟郡﹐天驕夜遁白狼河。知君幕下參髙畫﹐諸將何時議止戈﹖

【上朱大司空】

河堤使者大司空﹐兼領中丞節制同。轉餉十年軍國壯﹐朝宗萬里帝圖雄。春流無恙桃花水﹐秋色依然瓠子宮。太史但裁《溝洫志》﹐丈人何減漢臣風。

【懷子相】

薊門秋杪送仙槎﹐此日開尊感歲華。臥病山中生桂樹﹐懷人江上落梅花。春來鴻雁書千里﹐夜色樓臺雪萬家。

南粵東吳還獨往﹐應憐薄宦滯天涯。

【趙州道中憶殿卿】

憶爾襜帷出牧年﹐風塵誰識使君賢﹖政成神雀猶堪下﹐興盡冥鴻遂杳然。樹色遠浮疏雨外﹐人家忽斷夕陽前。重來此地逢寒食﹐何處看春不可憐﹗

【平涼】

春色蕭條白日斜﹐平涼西北見天涯。惟餘靑艸王孫路﹐不屬朱門帝子家。宛馬如雲開漢苑﹐秦兵二月走胡沙。欲投萬里封侯筆﹐愧我談經鬢有華。

【杪秋登太華山絕頂】

縹緲眞探白帝宮﹐三峯此日爲誰雄﹖蒼龍半掛秦川雨﹐石馬長嘶嘆苑風。地敝中原秋色盡﹐天開萬里夕陽空。平生突兀看人意﹐容爾深知造化功。﹝滄溟詩有虛響﹐有沈著。此沈著一路。﹞

【郡城送友人】

西來山色滿城頭﹐東望漳河入檻流。傲吏歲時頻臥閣﹐故人風雨一登樓。亂離王粲逢多病﹐著作虞聊老更愁。君到長安相問訊﹐誰憐五月有披裘﹖

【張駕部宅梅花】

仙郎雪後建章回﹐淸夜西堂擁上才。笛裏春愁燕塞滿﹐梁間月色漢宮來。卽看芳樹催顏鬢﹐莫厭寒花對酒杯。共憶故人江北望﹐因君賦罷倚徘徊。

【送楊給事河南召募】

醜虜休南牧﹐朝廷議北徵。幄中新授律﹐天下大徵兵。使者持符出﹐君推抗疏名。黃金秋突兀﹐白羽日縱橫。嶽雪三花秀﹐河冰萬馬行。將軍邀劇孟﹐公子得侯嬴。屠販多豪傑﹐風塵郁戰爭。有呼皆左袒﹐無役不先鳴。寧久燕山戍﹐終期瀚海淸。過梁投賦筆﹐更爲請長纓。

【七夕集元美宅送茂秦】

祖席陳瓜果﹐徵衣理薜蘿。云邊看露掌﹐花裏出星河。仙吏揮金碗﹐佳人罷錦梭。新知天上少﹐秀句鄴中多。疏拙時名忌﹐雄豪虜障過。秋風吹鬢髮﹐落日渡滹沱。匕首荊卿贈﹐刀頭桂客歌。明年見牛女﹐能不憶羊何﹖

【塞上曲送元美】

白羽如霜出塞寒﹐胡烽不斷接長安。城頭一片西山月﹐多少徵人馬上看。﹝送元美﹑寄元美諸詩﹐可使樂人歌之。﹞

【送子相歸廣陵】

廣陵秋色雨中開﹐系馬靑楓江上臺。落日千帆低不渡﹐驚濤一片雪山來。

【寄元美】

薊門城上月婆娑﹐玉笛誰爲出塞歌﹖君自客中聽不得﹐秋風吹落小黃河。

漁陽烽火暗西山﹐一片徵鴻海上還。多少胡笳吹不轉﹐秋風先入薊門關。

【於郡城送明卿之江西】

靑楓颯颯雨淒淒﹐秋色遙看入楚迷。誰向孤舟憐逐客﹖白雲相送大江西。

【懷明卿】

豫章西望彩雲間﹐九派長江九疊山。髙臥不須窺石鏡﹐秋風憔悴侍臣顏。

【贈梁伯龍】

太華峯頭玉女壇﹐別時明月滿長安。不知秋色今多少﹐君到仙人掌上看。

【春日聞明卿之京卻寄】

十載浮雲傍逐臣﹐歸來不攺漢宮春。摩挲金馬宮門外﹐誰識當時諫獵人﹖

【挽王中丞】

﹝中丞名忬﹐元美父也。爲分宜嚴氏所害。﹞司馬臺前列柏髙﹐風雲猶自夾旌旄。

屬鏤不是君王意﹐莫作胥江萬里濤。﹝爲中丞吐气﹐而忠厚之意宛然。﹞

幕府髙臨碣石開﹐薊門丹重徘徊。沙場入夜多風雨﹐人見親提鐵騎來。

【和聶儀部明妃曲】

天山雪後北風寒﹐抱得琵琶馬上彈。曲罷不知靑海月﹐徘徊猶作漢宮看。﹝不著議論﹐而一切著議論者皆在其下。此詩品也。﹞

【觀獵】

胡鷹掣鏇北風回﹐艸盡平原使馬開。臂上角弓如卻月﹐當場意气射生來。

章美中美中字道華﹐吳縣人。嘉靖丁未進士﹐官至憲副。

【暮相思】

徵帆日已遠﹐回波不相待。暝色孤峯來﹐故鄕何處在。日淡墟裏煙﹐云盡天邊海。如何暮相思﹐坐令鬢容攺﹖

【仲春虎丘】

孤閣生殘照﹐平臺下夕陰。疏鐘不知處﹐人影在花林。古剎雲光杳﹐空山劍气深。依依池上月﹐猶復照登臨。

【初秋感懷】

秋風吹海水﹐夜色一何長﹗思婦樓頭月﹐徵人馬上霜。亭臯云稍白﹐隴阪葉初黃。物候堪消落﹐應憐杜若芳。

【送人】

送子薜蘿別﹐悠悠鸞鶴羣。亂山秋雨歇﹐孤驛暮濤分。去國見飛鳥﹐思家生白雲。闔閭城上月﹐淸影爲畱君。

【秋思】

涼風起燕趙﹐萬里浮雲陰。思婦驚秋葉﹐寒蛩啼暮林。霜催銀箭色﹐雁度玉關心。蕭瑟江潭客﹐芙蓉孤渚深。

王世貞

世貞字元美﹐太倉州人。嘉靖丁未進士﹐官山東副使。以父難解官﹐後補大名兵備﹐歷仕至刑部尙書。

弇州天分旣髙﹐學殖亦富﹐自珊瑚木難以及牛溲馬勃﹐無所不有。樂府古體髙出歷下何啻數倍。七言近體亦規大家﹐而鍛煉未純﹐故華贍之餘﹐時露淺率。選中嚴加汰存﹐不使胡元瑞諸人得藉口也。

【天門開】

天門旭﹐呀然豁。竅混沌﹐金精發。猋若電﹐燭潢漢。十二樓﹐裊魚貫。琉璃蹙階﹐火齊鎏圯。光液四射﹐不可仰視。屏翳走﹐彳勺約馳。霓晻靄﹐若搖支。朱明曜以東起﹐纖阿迫以西垂。白楡歷歷河之湄﹐天漿瀠洄示昭儀。天門開﹐朝紫宮﹐中有使者冠芙蓉﹐朱衣璧簡縹緗靑。類有疑無觸若冥﹐將上帝命況羣生。顓精稽懇臚所希﹐惠我來思庇蒸黎﹐皞皞帝功斂希夷。﹝光彩灼爍﹐不必盡規漢樂。﹞

【戰城南】

戰城南﹐城南壁。黑雲壓我城北﹐伏兵搗我東﹐遊騎抄我西﹐使我不得休息。黃塵合匝﹐日爲靑﹐天模糊。鉦鼓發﹐亂歡呼。胡騎斂﹐飆迅驅﹐樹若薺﹐艸爲枯。啼者何﹖父收子﹐妻問夫。戈甲委積﹐血淹頭顱。家家招魂入﹐隊隊自哀呼。告主將﹐主將若不知。生爲邊陲士﹐野葬復何悲﹗釜中食﹐午未炊﹐惜其倉皇遂長訣﹐焉得一飽爲﹗野風騷屑魂依之。曷不睹主將﹐髙牙大纛坐城中﹐生當封徹侯﹐死當廟食無窮。﹝「黃塵合匝」三語﹐寫出古戰場。末卽「死是徵人死﹐功是將軍功」意﹐特變化無迹。﹞

【欽丕行】

﹝《山海經•欽丕圖贊》﹕「欽丕及鼓﹐是殺祖江﹐帝乃戮之於昆侖之東。」﹞

飛來五色鳥﹐自名爲鳳凰。千秋不一見﹐見者國祚昌。響以鐘鼓坐明堂。明堂饒梧竹﹐三日不鳴意何長﹗晨不見鳳凰﹐鳳凰乃在東門之陰啄腐鼠﹐啾啾喞喞不得哺。夕不見鳳凰﹐鳳凰乃在西門之陰媚蒼鷹﹐願爾肉攫分遺腥。梧桐長苦寒﹐竹實長苦饑。眾鳥驚相顧﹐不知鳳凰是欽丕。﹝應指分宜言。鈐山讀書時﹐天下以姚宋目之﹐故有「千秋不見﹐見者國祚昌」之語。﹞

【將軍行】

婁豬化爲龍﹐頭角故不分。貪狼長百獸﹐那不食其羣﹖有何短老公﹐自稱大將軍。從兵三十萬﹐華蓋若飄雲。尺一丹稜篋﹐細刺蛟螭文。一署臣某字﹐直入銅龍門。忽開靑天笑﹐雷公不得聞。碧眼雙胡兒﹐慣騎大宛駒。與公同臥起﹐辮髮貂襜褕。朝令謁天子﹐暮令拜單於。單於開篋看﹐中有尺一書。織成紫氍毹﹐恰恰覆穹廬。犀毗黃金造﹐密嵌珊瑚來。團龍五色帛﹐百匹爲一角。單於大歡喜﹐親爲割肉炙。小婦彈琵琶﹐大婦奉羊酪。手取一束箭﹐墨文何錯落﹗爲語而將軍﹐物微意不薄。箭鋒但相近﹐各各相引卻。歸還告將軍﹐將軍大歡喜。今年胡卻去﹐好復開茅土。幕府上功簿﹐兩胡對金紫。鬼伯何催促﹖將軍向蒿裏。嚴霜一夜零﹐華堂徧荊杞。翩翩執金吾﹐緹騎類貔虎。急爲發其私﹐丞相下禦史。支磔將軍骸﹐分梟十二邊。車裂兩胡兒﹐剗肉施烏鳶。紅顏夫人婦﹐懸首映旌旃。白面羽林郎﹐含咽向重泉。小女配人奴﹐歌舞侯家筵。田園億千疆﹐各自稱新阡。生爲眾人恨﹐死爲眾鬼憐。寄語二心臣﹐貽臭空萬年。﹝此詩爲仇鸞作。鋪敍丰腴﹐中帶古勁﹐最近漢人。又有《袁江流》一章﹐紀嚴氏父子事﹐仿《焦仲卿妻詩》﹐緣摹仿有痕﹐故不錄。﹞

【遙望北邙山】

遙望北邙山﹐冢墓郁相樛。石獸蹲艸間﹐妖狐誤來求。斧斤焉施伐﹐原窞各趨疇。積泯漸成無﹐焉能睹其由﹖生時藉世贏﹐迹往神不畱。豈若蓬蒿士﹐一語爲千秋。

【過維揚有懷子相】

淮南萬木落﹐蒹葭鴻雁秋。回瞻大江水﹐極眺黃河流。念此區中士﹐天翰阻同遊。巖巖麗神京﹐英俊滿賓幬。豈乏攜手好﹖抗志乃綢繆。浮沈眾自睹﹐安測衷所由。柰何各分離﹐徽音邈以修。子如宵行燭﹐分輝均道周。予如汀際鴛﹐哀鳴望其儔。

【過長平作長平行】

世間怪事哪有此﹐四十萬人同日死。白骨髙於太行雪﹐血飛迸作汾流紫。銳頭堅子何足云﹖汝曹自死平原君。烏鴉飽宿鬼車哭﹐至今此地多愁雲。耕農往往誇遺迹﹐戰鏃千年土花碧。卽令方朔澆豈散﹐縱有巫咸招不得。君不見﹐新安一夜秦人愁﹐二十萬鬼聲啾啾。郭開賣趙趙髙出﹐秦璽忽送東諸侯。﹝說出天道好還﹐使窮兵黷武者知戒。﹞

【贈梁公實謝病歸】

汝謀結室羅浮頂﹐下飲仙人葛洪井。桂樹宛宛山日深﹐松花蒙蒙白雲冷。我亦欲買蜻蜓舟﹐歸與少年爲薄遊。《采蓮》一曲杳然去﹐得醉卽臥淸溪頭。

【送盧生還吳】

盧生善詩逸者流﹐百結鷫鸘安足愁。輾然一笑別我去﹐春花落盡胡姬樓。欲畱不能意彌惻﹐眾中誰憐好顏色﹖短裘倘過邯鄲道﹐靑艸已沒平原宅。吳趨小娃迎問郎﹐北遊滿地塵茫茫。采菱深處唱一曲﹐豈若蘆茄能斷腸。

【酹孫太初墓】

死不必孫與子﹐生不必父與祖。突作憑陵千古人﹐依然寂寞一抔土。道場山陰五十秋﹐那能華表鶴來遊。君看太華蓮花掌﹐應有笙歌在上頭。﹝離奇突兀。弔太白山人﹐自應爾爾。﹞

【陵祀】

松楸何不極﹐復道見行宮。劍珮千官月﹐橋陵萬馬風。地回山盡拱﹐云合樹俱雄。白首先朝事﹐傷心涕淚中。

【自夾山趣顏神感古】

千秋此夾谷﹐駐馬意徘徊。蒼嶺爭何向﹖靑天綫劃開。人疑懸索度﹐水憶建瓴來。回首兵車地﹐虛生命世才。

【陪段侍禦登靈巖絕頂】

徑折全疑盡﹐峯回陡自開。蒼然萬山色﹐忽擁岱宗來。碧澗傳僧梵﹐靑天落酒杯。雄風別有賦﹐不羨楚蘭臺。﹝「蒼然」二語﹐可匹空同《泰山》詩。﹞

【登太白樓】

昔聞李供奉﹐長嘯獨登樓。此地一垂顧﹐髙名百代畱。白雲海色曙﹐明月天門秋。欲覓重來者﹐潺湲濟水流。﹝天空海闊﹐有此眼界筆力﹐才許作登太白樓詩。﹞

【送顧舍人使金陵還松江】

汝豈因鱸膾﹖吾曾識鳳毛。靑雲歸暫得﹐《白雪》和誰髙﹖海色鐘山雨﹐秋聲笠澤濤。南徵有諸將﹐爲語聖躬勞。

【送張虞部伯啟左遷常州別駕】

把袂翻輕別﹐沾膺自感時。主恩遷地近﹐吾道小臣宜。月迥延陵劍﹐潮平太伯祠。古人崇退讓﹐今子莫淒其。﹝忠厚。﹞

【亂後初入吳捨弟小酌】

與爾同玆難﹐重逢恐未眞。一身初屬我﹐萬事欲輸人。天意寧羣盜﹐時艱更老親。不堪追往昔﹐醉語亦傷神。﹝「一身初屬我」與「書到汝爲人」﹐各極沈痛。五六正是追往昔也﹐气雄味厚﹐不愧杜陵。﹞

【庚戌秋有約吳峻伯不就﹐賦此】

漢樹淹胡月﹐天都拂塞塵。九關虛虎豹﹐屋閣望麒麟。社稷羣公手﹐兵戈一介身。請纓還請劍﹐慷慨涕沾巾。

【義士李國卿歸骨長山﹐哭以送之】

生死銜恩在﹐間關病骨遙。刀頭空自卜﹐匕首爲誰驕﹖風色田橫館﹐寒云豫讓橋。豈無心一寸﹖魂斷竟難招。

【書庚戌秋事】

傳聞胡馬塞回中﹐候火甘泉極望同。風雨雕戈秋入塞﹐雲霄玉几晝還宮。書生自抱終軍憤﹐國士誰譏魏絳功﹖北望蒼然天一色﹐漢家髙碣倚寒空。﹝三句言宣大兵入援﹐四句言上自西苑還大內也。﹞

【登岱】

尙憶秦松帝蹕畱﹐至今風雨未全收。天門倒瀉銀河水﹐日觀翻懸碧海流。欲轉千盤迷積气﹐誰從九點辧齊州﹖人間處處襄城轍﹐矯首蒼茫迥自愁。

壁立芙蓉萬古看﹐削成松檜隱髙盤。中峯翠壓䢐徠色﹐絕頂靑收碣石寒。《梁甫吟》成還自和﹐茂陵書就欲誰幹﹖依微白馬吳閶在﹐欲向秋風問羽翰。

軒轅皇帝有髙臺﹐鞭石千秋輦道開。匹練天縈吳觀出﹐金泥日射漢封回。西盤瓠子河如帶﹐東掛扶桑海一杯。誰爲登壇論王气﹐只應塵世有仙才。

【盤山】

千盤歷盡更茫然﹐回首中原暝色邊。峽轉琳宮藏漢月﹐峯排紫劍插胡天。云根檜坼龍鱗起﹐磴道泉歸玉乳懸。深夜不須驚鼓吹﹐看予箕坐嘯風前。

【行部髙陽遇河決不浸三板】

投馬虛疑楗石成﹐射蛟或恐海神驚。陸沈玄圃千峯細﹐天倒黃河萬堞平。漸老中原魚沸郁﹐欲歸南極虎縱橫。濁醪誰是髙陽侶﹖遙夜窮愁白髮生。

【同省中諸君過徐丈】

詞客眞同河朔遊﹐主人偏解孟公畱。髙城過雨涼生席﹐殘夜花明月滿樓。紫玉行杯彈《出塞》﹐紅牙催拍按《梁州》。更憐少日閶門侶﹐菱葉芙蓉湖上舟。

【立春前一日過尹汝漁副使飲】

東走齊河冰雪開﹐鬱蔥佳气近樓臺。相逢臘向尊中盡﹐敢道春從使者來。落日千門飛雁去﹐黃雲一騎按雕回。知君且住袁絲裏﹐陸博酣歌未易才。

【寄家弟振美】

江頭風色峭帆新﹐江雁銜蘆來往頻。握手已非生別地﹐題詩還是暫時人。天橫北海書難信﹐日落吳門練未眞。俗敝汝曹無可卻﹐時違豺虎卽須親。﹝應是家難後詩。﹞

【寄秋中丞子承】

黃龍東去海云低﹐玄菟城頭烏夜啼。帳子靑羌新屬國﹐軍中白馬舊安西。牙旗月擁諸陵出﹐甲帳天回萬堞齊。最是駝酥爭捧處﹐不妨飛捷醉中題。

【送徐子與祀康陵】

佳城蔥鬱鎖楸梧﹐武帝神遊定有無。金榜星辰千嶺逼﹐翠旗風雨萬靈趨。俱傳駿足畱瑤海﹐亦有龍髯墮鼎湖。此日詞臣空灑淚﹐獻陵春望已模糊。﹝題祀康陵﹐結到望獻陵﹐見遺澤在人﹐不忍忘也。﹞

【戚大將軍入帥禁旅﹐枉駕艸堂﹐賦此贈別】

初聞小隊駐吳江﹐忽漫花溪隱畫雙。細柳尙虛金鎖甲。前茅時緩碧油幢。南中舊部思馳義﹐塞上新城喜受降。倘寫雲臺須第一﹐如論國士總無雙。

【憶昔】

憶昔南巡漢武皇﹐樓船車馬日相望。輕裘鄠杜張公子﹐挾瑟邯鄲呂氏倡。秋盡旌旗營細柳﹐夜深烽火獵長楊。孤臣亦有遺弓淚﹐不見當時折檻郎。﹝張公子指錢寧一流﹐呂氏倡謂劉娘。﹞

【故關】

四塞河山險﹐中通一綫行。雄關蔽全趙﹐疊嶂拱神京。尺地分寒暑﹐中天各晦明。秋英開繡壁﹐夕照吐金城。屋似浮空置﹐田疑傍漢耕。云根穿作竇﹐石髓借爲粳。樹雜旌旗擁﹐峯陪劍戟迎。符從襄子計﹐陣擬率然名。廣武堪稱客﹐成安未曉兵。古來興廢事﹐大半誤儒生。

【送妻弟魏生還裏】

阿姊扶牀泣﹐諸甥繞膝啼。平安只兩字﹐莫惜過江題。

【從軍行】

蹋臂歸來六博場﹐城中白羽募徵羌。相逢試解吳鉤看﹐已是金河萬里霜。

【西宮怨】

點點蓮花漏未央﹐乍寒如水浸羅裳。誰憐金井梧桐露﹐一夜鴛鴦瓦上霜。

【飲歐陽鎭朔卽事有贈】

旌旗春偃白龍堆﹐教客休停鸚鵡杯。歌舞未殘飛騎出﹐月中生縛左賢來。

【廣陵訪周公瑕不遇】

豪華自古讓維揚﹐一水橫江卽異鄕。二十四橋歌吹徧﹐不知何處覓周郎。

【戚將軍贈寶劍歌】

毋嫌身價抵千金﹐一寸純鉤一寸心。欲識命輕恩重處﹐灞陵風雨夜來深。

曾向滄海剸怒鯨﹐酒闌分手贈書生。芙蓉澀盡魚鱗老﹐總爲人間事漸平。

謝榛榛字茂秦﹐臨淸人﹐自稱四溟山人。

四溟五言近體﹐句烹字煉﹐气逸調髙﹐七子中故推獨步。古體局守規格﹐有宗法而無生气﹐弗取也。

【楡河曉發】

朝暉開眾山﹐遙見居庸關。云出三邊外﹐風生萬馬間。徵塵何日靜﹐古戍幾人閒﹖忽憶棄繻者﹐空慚旅鬢斑。﹝讀「風聲萬馬間」﹐紙上有聲。若衍成二語﹐气味便薄。﹞

【大梁冬夜】

坐嘯南樓夜﹐孤燈客思長。人吹五更笛﹐月照萬家霜。歸計身多病﹐生涯鬢易蒼。徵鴻向何許﹐春意徧湖湘。

【居庸關】

控海幽燕地﹐彎弓豪俠兒。秋山牧馬處﹐朔塞用兵時。嶺斷雲飛迥﹐關長鳥度遲。當朝有魏尙﹐復此駐旌旗。

【送謝給事封蜀】

使星巴蜀外﹐漢節夜郎西。樹斷分金馬﹐江淸見石犀。王孫重茅土﹐天子賜桐圭。異世懷張載﹐應畱劍閣題。

【渡黃河】

路出大梁城﹐關河開曉晴。日翻龍窟動﹐風掃雁沙平。倚劍嗟身事﹐張帆快旅情。茫茫不知處﹐空外棹歌聲。﹝「翻」字﹑「歸」字﹐得少陵詩眼法。﹞

【初冬夜同李伯承過碧雲寺】

並馬尋名寺﹐登髙藉短筇。飛泉鳴古澗﹐落月在寒松。石路經千轉﹐雲巖復幾重﹖人間多夢寐﹐誰聽上方鐘﹖

【李行人元樹宅同謝張二內翰話洞庭湖】

南望嶽陽郡﹐蒼茫吳楚分。帆回孤島樹﹐樓出九江云。落日波中沒﹐秋風天外聞。何時采蘋藻﹐湖上弔湘君﹖

【暮秋簡徐別駕載卿】

南徵秋轉劇﹐不寐夜漫漫。白髮艱虞出﹐滄洲去住難。旌旗連野暗﹐兵甲照江寒。選將須臾事﹐誰能議築壇﹖

【元夕道院同公實﹑子與﹑於鱗﹑元美﹑子相五君得家字】

長空月正滿﹐遊騎隘京華。夜火分千樹﹐春星落萬家。乘閒來紫府﹐垂老問丹砂。笙鶴歸何處﹐依稀見彩霞。﹝「春星」五字﹐亦警亦秀﹐自能髙壓滿坐。﹞

【七夕敬二君餞別得秋字】

北斗掛城頭﹐明河迥不流。人間淸露夜﹐天上白楡秋。聚散多歧路﹐悲歡自女牛。誰知老來拙﹐回首故鄕樓。﹝與「朝暉開眾山」一種起手。﹞

【送樊侍禦文敍之金陵】

地入維揚路﹐天分牛斗墟。秋帆二水外﹐春艸六朝余。冰雪生官舍﹐風塵走諫書。從來經國者﹐寧不念樵漁﹖

【送欽水部子辰之沛中】

淸標憐水部﹐南去意何窮﹖樹色分淮甸﹐河流見禹功。亂帆春艸外﹐古堞暮雲中。感慨登臺處﹐蕭蕭起大風。

【有感】

薄伐元中策﹐論兵自古難。漢唐頻拓地﹐將帥幾登壇。絕漠兼天盡﹐交河蕩日寒。不知大宛馬﹐曾復到長安﹖

【野興】

白白露凝地﹐飛飛雁渡河。孤峯依漢迥﹐老樹得秋多。月曉山精伏﹐時淸野父歌。短筇隨我意﹐一徑入煙蘿。

【秋日懷弟】

生涯憐汝自樵蘇﹐時序驚心尙道途。別後幾年兒女大﹐望中千里弟兄孤。秋天落木愁多少﹐夜雨殘燈夢有無﹖遙想故園揮涕淚﹐況聞寒雁下江湖。

【夜話李孺長書屋因懷其尊君左納言】

忘年爾我重交情﹐論事相同見老成。月至廣除寒有色﹐鴉歸疏柳夜無聲。三農最苦江南稅﹐百戰方休海上兵。風暮銀臺應嘆感﹐幾人封事爲蒼生﹖﹝時江南增稅﹐海寇方息﹐山人感事及之﹐非泛作憂時語。﹞

【中秋宴集】

滿空華月好登樓﹐坐倚髙寒攬翠裘。江漢光翻千里雪﹐桂花香動萬山秋。黃龍塞上徵夫淚﹐丹鳳城中少婦愁。詞客共耽今夜酒﹐漫彈瑤瑟唱《伊州》。

【送謝武選少安犒師固原﹐因還蜀會兄葬】

天書早下促星軺﹐二月關河凍欲消。白首應憐班定遠﹐黃金先賜霍嫖姚。秦云曉渡三川水﹐蜀道春通萬里橋。一對郫筒腸欲斷﹐鶺鴒原上艸蕭蕭。﹝將題意逐層安放﹐一气轉折﹐有神無迹﹐與髙靑邱《送沈左司》詩﹐三百年中不易多見者也。﹞

【送王侍禦按河南】

塞上初歸復此行﹐燕南極目送飛旌。天連嵩嶽寒云盡﹐馬渡黃河春艸生。簪筆常思未央殿﹐封章時發大梁城。知君最愛應劉賦﹐更向西園一寄聲。

【七夕畱別汪伯陽﹑李於鱗﹑王元美得知字】

久客言歸意﹐畱連幾故知﹗鵲橋星度夜﹐燕館月沈時。天上才歡合﹐人間轉別離。晴分絳河影﹐秋動白楡枝。桂醑還成醉﹐萍蹤不可期。年年湖海上﹐今夕定相思。

【行路難】

荀卿將入楚﹐範叔未歸秦。花鳥非鄕國﹐悠悠行路人。﹝平談語﹐而行路之難自見。﹞

【秋閨曲】

目極江天遠﹐秋霜下白蘋。可憐南去雁﹐不爲倚樓人。

【塞下曲】

旌旗蕩野塞雲開﹐金鼓連天朔雁回。落日半山追黠虜﹐彎弓直過李陵臺。

【漠北詞】

石頭敲火炙黃羊﹐胡女低歌勸酩漿。醉殺羣胡不知夜﹐鷂兒嶺下月如霜。

【搗衣曲】

秦關昨夜一書歸﹐百戰猶隨劉武威。見說平安收涕淚﹐梧桐樹下搗寒衣。﹝「可憐無定河邊骨﹐猶是春閨夢里人」﹐幾於哀感頑艷矣。此詩可以嗣音。﹞

【遠別曲】

郎君幾載客三秦﹐好憶儂家漢水濱。門外兩株烏桕樹﹐叮嚀說向寄書人。﹝寫情極眞﹐方之「茨姑葉爛」一篇﹐可云新聲古意。﹞

卷九

張佳胤

佳胤字肖甫﹐銅梁人。嘉靖庚戌進士﹐官至兵部尙書﹐加太子太保﹐贈少保﹐謚襄敏。少保詩時露警拔﹐陳臥子重其莊雅﹐稱爲李﹑王后勁。

【烏蠻灘】

烏蠻灘前石齒齒﹐盤渦轉地驚濤起。險絕空傳灩澦堆﹐估客帆檣愁欲死。萬里江源異域來﹐右出夜郎左交趾。靑天赤日毒霧合﹐跕跕飛鳶墮深水。我本西梁道上人﹐瘴鄕奔逐胡爲爾﹖停舟一奠伏波祠﹐丹荔黃蕉前致詞。英雄心事無今古﹐神物風雲各有時。銅柱功名倘難就﹐澤車款段任吾之。

【宿黃牛峽】

春到黃牛峽﹐江辭白帝城。楚云髙不落﹐巴水去無聲。絕塞書難得﹐孤舟月更明。棹歌聽自短﹐幾處夜猿鳴。

【赴雁門﹐聞虜退去呈楊中丞】

驅車九月度飛狐﹐萬里霜淒塞艸枯。白馬偶來逢使者﹐黃沙何處走單於﹖胡云夜動雙龍匣﹐漢日秋懸八陣圖。一自雁門畱李牧﹐邊關逢火至今無。

【登函關城樓】

樓上春云雉堞齊﹐秦川芳艸自萋萋。黃看雨後河流急﹐靑入窗中華嶽低。客久獨憑三尺劍﹐時淸何用一丸泥。登髙遠眺鄕心起﹐關樹重遮萬嶺西。

梁有譽

有譽字公實﹐順徳人。嘉靖庚戌進士﹐官刑部主事。

【姑蘇懷古】

看山幾日到吳中﹐遊客登臨感慨同。金虎迹荒靈气滅﹐水犀軍散霸圖空。春歸茂苑烏啼月﹐花落橫塘蝶怨風。誰識倦遊心獨苦﹐扁舟常憶五湖東。

【燕京感懷】

塵塞戈鋋血未幹﹐龍庭烽火報長安。擬擒頡利先開幕﹐欲拜嫖姚更築壇。靑海月明胡馬動﹐黃楡風急皂雕寒。材官羽騎多如雨﹐夜夜旄頭倚劍看。

吳國倫

國倫字明卿﹐興國州人。嘉靖庚戌進士﹐官至河南參政。

【送徐行父少參赴關內】

咸陽天下險﹐洛邑天下中﹐潼關睥睨周西東。君自三川歷三輔﹐分陜經營王命同。登車慷慨千人雄﹐矯若八翼淩蒼穹。左馮翊﹐右扶風﹐漢關秦畿指顧通。爲將匣裏雙龍劍﹐擲作天邊二華峯。

【得元乘書】

已道還江縣﹐猶然滯海門。別來新鬼哭﹐書至故人存。萬死懸兵力﹐孤忠藉主恩。豈無排難意﹐畏路不堪論。﹝善偸杜意。﹞

【髙州雜詠】

粵南天欲盡﹐風气迥難持。一日更裘葛﹐三家雜漢夷。鬼符書辟瘴﹐蠻鼓奏登陴。遙夜西歸夢﹐惟應海月知。﹝風土詩須此奇警之筆。方寫得生動。﹞

【鄱陽湖】

欲向匡廬臥白雲﹐宮亭水色晝氤氳。千山日射魚龍窟﹐萬里霜寒雁鶩羣。浪擁帆檣天際下﹐星蟠吳楚鏡中分。東南歲暮仍鼙鼓﹐莫遣孤舟逐客聞。

【送姜太史節之使楚王】

天子分桐葉﹐詞臣下柏梁。共憐星是使﹐況乃玉爲堂﹗江漢環宗國﹐風雲護帝鄕。居人思過沛﹐太史復浮湘。地險東南勝﹐藩盟帶礪長。晴山開絳節﹐髙浪出牙檣。楊柳停旌艷﹐椒蘭設醴芳。樓臺招鶴馭﹐環珮憶鵷行。六博中原路﹐雙鋒北斗傍。緘書如有意﹐歸雁自衡陽。

【寄遠曲】

章臺楊柳綠如雲﹐憶折南枝早贈君。一夜東風人萬里﹐可憐飛絮已紛紛。

徐中行中行字子與﹐長興人。嘉靖庚戌進士﹐官至江西左布政使。

【暮發滁陽】

荒城一騎出﹐落日萬峯西。澗水流人影﹐松陰散馬蹄。懸崖靑欲滴﹐芳艸綠堪迷。洵美非吾土﹐翻然憶故溪。

【盤江驛阻雨﹐寄門人汪維】

天連益部長多雨﹐路出盤江況毒淫。春早蟄龍蒸赤水﹐夜深山鬼嘯靑林。已憐道遠妻孥累﹐更恐年衰瘴癘侵。吹笛袁生應好在﹐懷予堪和武溪吟。﹝結用爰寄生事﹐恰與門人關合。﹞

宗臣臣字子相﹐興化人。嘉靖癸丑進士﹐官至福建提學副使。

【登雲門諸山】

山頭日白雲英英﹐千峯倒插千江明。手把芙蓉步石壁﹐蒼翠亂射猿鳥驚。誰其云外吹紫笙﹐欲來不來空復情。天風吹我佩蕭颯﹐恍疑身在昆侖行。

【雨夜沈二丈至】

榻有何人下﹖君能此夜過。寒蟬吳客賦﹐衰鳳楚人歌。雨气千江入﹐秋聲萬木多。明朝寒浦望﹐搖落有漁蓑。

【長庚﹑純一﹑舜隆旣別憶之】

一別不自意﹐茫然空復愁。孤舟仍盜賊﹐多病已春秋。明月半江水﹐故人何處樓﹖風塵雙淚眼﹐爲我寄滄洲。

張九一

九一字助甫﹐新蔡人。嘉靖癸丑進士﹐授黃梅知縣﹐歷官右僉都禦史﹐撫寧夏。

【寄見甫弟】

歷盡巴山白髮新﹐西風何處不傷神。馬曹蹭蹬官難達﹐鳥道崎嶇老更貧。九派長江春後雁﹐一年芳艸夢中人。相思況是無消息﹐徙倚天涯涕淚頻。

王世懋

世懋字敬美﹐太倉州人﹐元美弟。嘉靖己未進士﹐官至太常寺少卿。

【送李太史元甫冊封蜀藩】

玉檢金泥出大庭﹐雙旌萬里去冥冥。漢宮朝浥仙人露﹐益部宵占使者星。巫峽雲中流濯錦﹐峨眉天半落空靑。先驅恥作臨邛客﹐橐筆重題劍閣銘。

【橫塘春泛】

吳姬小館碧紗窗﹐十里飛花點玉缸。蠟屐去尋芳艸路﹐靑絲畱醉木蘭雙。山連暮藹迷前浦﹐云擁春流入遠江。棹里長幹聽一曲﹐煙波起處白鷗雙。

潘緯緯字仲文﹐歙縣人。

【送友人北遊】

樽酒慰行軒﹐交深敢贈言。經過鄭莊驛﹐好問孟嘗門。一諾休輕許﹐千金未是恩。年來長送客﹐此意不曾論。

張邦伊邦伊字孺覺﹐鄞縣人。以父蔭仕至陜西苑馬寺少卿。

【沈嘉則有三楚之遊﹐席上得分字】

春城鬥酒惜離羣﹐把袂髙歌到夕曛。地入衡陽三楚盡﹐天回襄漢九江分。停舟夜聽湘靈瑟﹐倚閣髙搴鄂渚云。知爾尙平家累淺﹐逢人勝事好相聞。

戚繼光

繼光字元敬﹐登州人。世襲衛千戶﹐以參將備倭浙東﹐破倭於臺州﹑平海衛等處。寇平﹐以都督同知召理戎政﹐出爲薊鎭總兵﹐進左都督﹐加少保。

【盤山絕頂】

霜角一聲艸木哀﹐雲頭對起石門開。朔風虜酒不成醉﹐落葉歸鴉無數來。但使玄戈銷殺气﹐未妨白髮老邊才。勒名峯上吾誰與﹖故李將軍舞劍臺。﹝無意爲詩﹐自足生趣﹐若郭定襄直於詩壇中位置之。﹞

歐大任

大任字楨伯﹐順徳人。以歲貢選江都訓導﹐入爲國子博士﹐終南京戶部郎中。

【泊樅陽眺覽﹐遂憶漢武之遊】

行役屆皖城﹐放舟下樅陽。原隰郁膴膴﹐江波浩蕩蕩。憶在元封中﹐君王狩朱方。大江深且廣﹐及玆一葦航。彎弧射蛟臺﹐皇武何可當﹗宸遊事旣往﹐六合無回光。不見樓船還﹐空餘蕙蘭芳。追昔有虞氏﹐恭己垂衣裳。聖人重無爲﹐君子貴豫防。覽古動淒惻﹐延佇增彷徨。

【除夕九江官舍】

餞歲潯陽館﹐羈懷彊笑歡。燭銷深夜酒﹐萊簇異鄕盤。淚每思親墮﹐書頻寄弟看。家人計程遠﹐應已夢長安。﹝一結憶及家人﹐又於家人意中念己之夢長安﹐曲折往復﹐善學少陵。﹞

【九月十五夜月】

瑤艸三秋色﹐金風一夕寒。書緣多難絕﹐月在異鄕看。淒斷驚霜角﹐遲回望露盤。刀頭今未定﹐誰最憶長安﹖

【登宣武門樓】

百二山河控上游﹐鬱蔥佳气滿皇州。風驅大漠浮雲出﹐天轉滹沱落日流。雙闕金莖連北極﹐萬家紅樹動髙秋。茱萸黃菊俱堪佩﹐獨上城南百尺樓。

張元凱

元凱字左虞﹐吳縣人。蘇州衛指揮。

【楓橋與送者別】

楓橋秋水綠無涯﹐楓葉滿樹紅於花。萬里之行才十里﹐闔閭城頭尙堪指。遊子尊前淚濕衣﹐離心已逐片帆飛。酒酣忘卻身爲客﹐意欲元同送者歸。﹝英雄兒女一齊下淚。﹞

陳鶴鶴字鳴野﹐山陰人。世襲百戶。

五言如「近海潮通郡﹐連山瘴入樓」「孤月常隨棹﹐寒潮自到門」﹐頗近自然。

【夜坐寄朱仲開﹑張甌江】

坐久北風起﹐江聲帶遠沙。客愁初到鬢﹐鄕夢不離家。林靜無殘葉﹐燈寒有落花。懷君滯羈旅﹐雲海各天涯。

【臥病雙溪山館見月寄張有功】

溪邊桑柘映雙流﹐病裏蕭條賦《四愁》。坐雨幾宵方見月﹐別君一日已成秋。山深倦鵲猶依樹﹐風定飛螢自上樓。托迹文園須共遣﹐莫因鄕國嘆羈畱。

徐渭渭字文長﹐山陰人。

【懷陳將軍同甫】

飛將遠從戎﹐翩翩气自雄。椎牛千嶂外﹐騎象百蠻中。銅柱華封盡﹐昆池漢鑿空。雁飛眞不到﹐何處寄秋風﹖

沈明臣明臣字嘉則﹐鄞縣人。

【顧晉卿度上聞其弟益卿憲副南越之捷】

廿年豺虎劇縱橫﹐百粵遙傳一日平。再睹樓船橫海出﹐更標銅柱伏波名。天靑馬嶂春銷甲﹐雨過龍川夜洗兵。誰道虎頭非將種﹐請纓從古是書生。

【凱歌】

銜枚夜度五千兵﹐密領軍符號令明。狹巷短兵相接處﹐殺人如艸不聞聲。﹝嘉則與徐文文長同在胡少保宗憲幕。少保嘗宴將士於爛柯山﹐酒酣樂作﹐嘉則於席上賦《凱歌》十章﹐吟至「狹巷短兵」二語﹐少保起捋其須曰「何物沈郎﹐雄快乃爾﹗」命工刻石置山上。﹞

唐詩詩字子言﹐無錫人。

【橫江曲】

家住橫江口﹐年年傷暮春。落花隨水去﹐不爲待歸人。

黃姬水姬水字淳父﹐長洲縣學生。

【與友人共飲】

靑郊歇馬拂吳鉤﹐萍聚天涯共白頭。久客新丰惟命酒﹐長謠故國一登樓。林殘半壑飛寒雨﹐潮落空江急暮流。世路風煙悲去住﹐莫辭此日醉箜篌。

袁景休

景休字孟逸﹐吳縣人。隱於卜。

【送沈嘉則遊中原兼訪戚將軍】

中原此去欲如何﹖把酒聞君慷慨歌。道上霜寒逢白雁﹐馬前木落見黃河。五陵煙雨秋難盡﹐三輔風雲气尙多。記得少年曾學劍﹐壯心猶自憶廉頗。

嵇元夫

元夫字長卿﹐歸安人。

【刈稻夜歸】

西莊刈稻夜半歸﹐明月皎皎當柴扉。櫓聲隔岸人語近﹐斗柄插江霜气微。木葉蕭蕭覆林屋﹐蘆花茫茫藏釣磯。兒童村南酒家去﹐野夫獨立風吹衣。

【立秋日盧溝送新鄭少師相公】

單車去國路悠悠﹐綠樹鳴蟬又早秋。燕市傷心供帳簿﹐鳳城回首暮云浮。徒聞後騎宣乘傳﹐不見羣公疏請畱。三載布衣門下客﹐送君垂淚過盧溝。﹝此江陵與司禮監馮保逐新鄭相公事也。無位之士﹐爲之垂淚﹐足徵公論在人。﹞

居節節字士貞﹐吳縣人。

【晚坐】

鴉背夕陽盡﹐柴門暮色初。山寒漸風露﹐人語半樵漁。落葉聞砧急﹐蘆花映月疏。年年楚江上﹐不見雁將書。

孫良器良器字貢甫﹐休寧人。

【過姑蘇有感】

東吳城外盡烽煙﹐百姓流移半在船。爲問秋風舊來雁﹐稻粱今有幾家田﹖﹝此詩應是倭寇之後經過所作﹐此「江燕初歸不見人」﹐其聲又蕭颯矣。﹞

王叔承叔承字承父﹐吳江人。

【風雨泛太湖﹐宿松陵長橋漫興】

羣飛鷗鷺去不極﹐予亦揚帆赴杳冥。酒鬢湖風寒气白﹐打船春雨浪花靑。水邊萬樹來江縣﹐雲裏雙峯出洞庭。七十二橋燈火亂﹐野煙沽酒宿漁汀。

王稚登

稚登字百谷﹐長洲人。國子監生。

【塘棲道中】

水闊雨冥冥﹐帆飛去不停。人聲兩涯斷﹐魚市一江腥。云已辭吳白﹐山初到越靑。侯芭數行淚﹐千里弔《玄經》。

【聞警】

交河十月水潺潺﹐虜騎秋髙過黑山。六郡平時元近塞﹐一夫誰个可當關﹖雲中太守須重起﹐日逐賢王未肯還。空抱平胡二三策﹐書生無計謁龍顏。

【袁相國故居訪李孝甫太僕】

魚文匕首不離身﹐馬踏長安市裏塵。重過楊家舊亭子﹐深悲侯氏老門人。朱欄易主花無色﹐靑眼逢君酒可親。同是中郎琴畔客﹐一般憔悴各沾巾。

汪時元

時元字惟一﹐休寧人。

【九日舟中】

秋風葉正飛﹐江上逢重九。人世幾登髙﹖寂寞黃花酒。﹝只此已足。﹞

蔡文範文範字伯華﹐新昌人。隆慶戊辰進士﹐歷官廣東布政司參議。隆慶以後﹐詩教漸衰﹐故所收從略。

【自瀛徳至東昌道中雜詩】

聞道張秋決﹐先朝慮獨深。名山標戊己﹐奉使失辛壬。地控支祈鎖﹐天寒象罔沈。誰知神禹迹﹐疏鑿本無心。

【遊南嶽】

縹緲仙臺紫气浮﹐煙籠玉座儼垂旒。地包荊楚標南紀﹐江合阮湘向北流。牲帛千秋周祀典﹐衣冠五月舜諸侯。塵緣未斷慚仙骨﹐金簡云書何處求﹖

黃洪憲

洪憲字懋忠﹐嘉興人。隆慶辛未進士﹐攺庶吉士。官至少詹事﹐掌翰林院事。

【山海關】

長城古堞俯滄瀛﹐百二河山擁上京。銀海仙槎來漢使﹐玉關秋艸戍秦兵。星臨尾部雙龍合﹐月照平沙萬馬明。聞道遼陽飛羽急﹐書生急欲請長纓。

李三才

三才字道夫﹐臨潼人。萬曆甲戌進士﹐官至戶部尙書。

【送許郎中轉餉薊密諸鎭】

重鎭經行遠﹐淸秋離別難。和戎兼漢策﹐轉餉命秦官。朔雁驚風下﹐邊云入夜寒﹐都亭尊酒罷﹐落葉滿徵鞍。

朱期至期至字子得﹐蘄水人。萬曆甲戌進士﹐官懷慶知府。

【送蔣太守之瓊州】

五羊南去客心孤﹐銅柱遙分使者符。爲語越裳諸屬國﹐淸時不用貢珊瑚。﹝從張謂《戲杜侍禦送貢物詩》翻出﹐能尊國體。﹞

馮琦

琦字用韞﹐臨朐人。萬曆丁丑進士﹐官至吏部侍郎。贈禮部尙書﹐謚文敏。

【題三娘子畫像】

紅妝一隊陰山下﹐亂點酡酥醉朔野。塞外爭傳娘子軍﹐邊頭不牧烏孫馬。﹝此爲忠順夫人作。﹞

朱國祚

國祚字兆隆﹐秀水人。萬曆癸未賜進士第一﹐官至南京禮部尙書﹐入東閣後加少傅。贈太傅﹐謚文敏。

【經寧庶人廢苑】

吳濞何知反﹐劉安但自尊。魚鹽時不利﹐雞犬爾焉存﹖俘已儒臣獲﹐軍猶鎭國屯。白頭遺老在﹐尙說獻王孫。

【西山謁景皇帝陵】

戾園淒斷白楊風﹐黃瓦今看天壽同。北狩專馳通問使﹐南還偏賞奪門功。若教守土盟城下﹐安得蒙塵返域中﹖多少諫臣司耳目﹐昌言翻賴校官忠。﹝追復景皇帝謚號﹐由荊門州訓導髙瑤上疏言之。﹞

【恭謁慶陵作】

講幄頻趨鶴禦深﹐重來就日慘棠陰。十年始受東朝冊﹐一月眞傾下土心。視榷盡收中使節﹐披沙罷采丱人金。最愁日曆書難旣﹐龍去烏號涕不禁。

徐學聚

學聚字敬輿﹐蘭溪人。萬曆癸未進士﹐官至右僉都禦使﹐巡撫福建。

【夜宿日觀峯禪房】

岱宗面面削芙蓉﹐時有卿云出漢封。杖屨中天干象緯﹐風煙下界起蛟龍。河流舊繞滄溟遠﹐練影斜懸紫翠重。夜半石牀天籟發﹐夢中錯認景陽鐘。

湯顯祖

顯祖字義仍﹐臨川人。萬曆癸未進士﹐官南京禮部主事。謫典史﹐量移知遂昌縣。

【送別劉大甫】

欲別悲歌雞又鳴﹐白頭無計與書生。恩仇未盡心難死﹐獨向田橫島上行。

徐熥熥字惟和﹐閩縣人。萬曆戊子舉人。

惟和近體宗法唐人﹐在詩道冗雜時遇之﹐如砂礫中得簡珠也。七言絕尢能作情至語﹐在李庶子﹑鄭都官之間。

【銅雀妓】

銅臺遺令在﹐玉座主恩非。舊曲流哀管﹐餘香散舞衣。穗帷空寂寞﹐羅綺失光輝。日日西陵望﹐君王歸不歸﹖

【陳價夫歸自崖州談粵中山水﹐因懷舊遊】

朱崖彈鋏動經年﹐醉向黎姬酒肆眠。笑語自存豪士气﹐衣裳猶帶島夷煙。菠羅老去甘如蜜﹐蔞葉開時小似錢。十載遊蹤俱是夢﹐不堪重聽舊山川。

【送人遊吳楚】

津亭煙柳綠垂絲﹐萬里關山匹馬遲。去國正當秋盡後﹐登樓多在日斜時。楚江艸長悲鸚鵡﹐吳苑花深走鹿麋。話別何須共惆悵﹐秋風搖落是歸期。

【旅次石頭岸】

石頭城下水微茫﹐回首鄕關驛路長。瓜步煙波連斷靄﹐秦淮雲樹隔斜陽。秋髙落木現村捨﹐夜靜寒潮到女墻。客裏愁心已如此﹐一聞南雁更淒涼。

【金陵故宮】

先朝遺殿閉塵埃﹐零落空勞過客哀。五夜銅壺幹罷滴﹐六宮金鎖澀難開。翠華逝後全無迹﹐羅綺焚余自有灰。弓劍盡埋煙雨冷﹐椒房一半上莓苔。﹝閱五六知當時初無遜國之事﹐蓋帝與後同在灰燼中也。史氏《致身錄》之誣﹐神廟時人俱能言之﹐得錢牧齋諸人之辧益明。﹞

【送李太守擢憲滇南】

昆明池水靜無波﹐擁傳新從僰道過。開府定能寬漢法﹐采詩自可入蠻歌。趁墟滇客龍名市﹐納款蠻王象渡河。他日勒功畱片碣﹐點蒼如黛石嵯峨。

【訪梅禹金秦淮客捨】

舟過長幹問客星﹐風流不用嘆飄零。一秋桃葉居淮水﹐﹝時同小姬。﹞十月梅花夢敬亭。遊徧南朝故宮地﹐翻殘西竺《淨名經》。贈君欲折藏鴉柳﹐滿目長堤何處靑﹖

【武夷溪口送惟起弟】

靑山遊侶散紛紛﹐況復臨歧遠送君﹗兩地雁鴻難顧影﹐一時鸞鶴總離羣。人從杜若洲邊去﹐路在桃花洞口分。明發登髙各惆悵﹐鵝溪斜日幔亭云。

【丹陽遇陳十八】

丹陽渡口遇同鄕﹐欲語匆匆怨夕陽。君返江南我江北﹐雲山千疊斷人腸。

【長門怨】

芳艸何進輦路通﹖長門花鳥自春風。只緣薄命難承寵﹐豈是相如賦未工﹖

【郵亭殘花】

徵途微雨動春寒﹐片片飛花馬上殘。試問亭前來往客﹐幾人花在故園看﹖﹝絕句七章﹐詞不必麗﹐意不必深﹐而婉轉關生。覺一種至情余於意言之外。﹞

【酒店逢李大】

偶向新丰市裏過﹐故人尊酒共悲歌。十年別淚知多少﹖不道相逢淚更多。

【芋江驛樓送張四之白下】

春風吹柳萬條斜﹐極目金陵隔暮霞。不必相思當後夜﹐片帆開處卽天涯。

【禦兒舟中別朗公】

月下談深睡已遲﹐滿身涼露夜何其﹖雞聲未斷鐘聲起﹐又是江頭欲別時。

【寄弟】

春風送客翻愁客﹐客路逢春不當春。寄語鶯聲休便老﹐天涯猶有未歸人。

陶望齡

望齡字周望﹐會稽人。萬曆己丑賜進士第三﹐官至國子祭酒。卒謚文簡。

【沛縣過髙帝廟】

路經舊沛山川古﹐龍起中原戰鬥多。一代雄圖開赤帝﹐千秋遺廟傍黃河。雲歸尙識眞人气﹐風起猶傳《猛士歌》。魂魄來遊長此地﹐漢宮秋色近如何﹖

髙攀龍

攀龍字雲從﹐無錫人。萬曆己丑進士﹐歷官至左都禦史。坐忤逆閹﹐削籍被逮﹐赴水死。贈太子少保﹑兵部尙書﹐謚忠憲。

忠憲詩無心學陶﹐天趣自會﹐羽翼名教﹐人不以《擊壤》一派爲髙﹐益信定山﹑甘泉非風雅之宗也。

【水居】

薄暮登樓﹐四望遠疇。時雨旣降﹐農人乍休。乳燕來止﹐鯈魚出遊。萬族有樂﹐吾心何憂﹖﹝中有元化﹐偶然得之。﹞

【夏日閒居】

長夏此靜坐﹐終日無一言。問君何所爲﹖無事心自閒。細雨漁舟歸﹐兒童喧樹間。北風忽南來﹐落日在遠山。顧此有好懷﹐酌酒遂陶然。池中鷗飛去﹐兩兩復來還。

【湖上閒居季思子往適至】

正爾山水間﹐念我煙霞友。春風吹微波﹐日暮倚楊柳。我友惠然至﹐童僕喜奔走。相別嘆幾時﹐相逢慮非久。所歡得晤言﹐欲言仍無有。默默各自怡﹐一室閒相偶。夜深不能寐﹐明月在東牖。

【夜步】

幽人夜未眠﹐月出每孤往。繁林亂螢照﹐村屋人語響。宿鳥時一鳴﹐艸徑露微上。欣然意有會﹐誰與共心賞﹖

【韜光靜坐】

偶來山中坐﹐兀兀浹旬餘。淡然心無事﹐宛若生民初。流泉當幾席﹐眾山立庭除。髙樹依巖秀﹐修篁夾路疏。所至得心賞﹐終日忻忻如。流光易蹉跎﹐此日良不虛。寄言繕性者﹐速駕深山居。

傅新徳

新徳字元明﹐定襄人。萬曆己丑進士﹐官至國子祭酒﹐贈禮部右侍郎。謚文恪。

【送郭靑字參藩巴蜀】

殊方幾載嘆離羣﹐忽漫相逢又送君。萬里江湖龍劍合﹐一尊風雨薊門分。峨岷迥出天連雪﹐棧閣平臨馬度云。蜀相威名應不負﹐他時消息好相聞。

區大相

大相字用孺﹐廣南髙明人。萬曆己丑進士﹐官翰林檢討﹐歷贊善﹑中允。

【家人初至京﹐置酒亭中對雪作】

庭霰今朝集﹐家筵此日開。不知燕雪地﹐猶訝故園梅。玉袖承花出﹐珠簾捲絮回。瑤華𨿽可贈﹐畱賞上春來。﹝中允海南人。海南無雪﹐故頷聯特妙﹐頸聯亦秀艷﹐「香霧雲鬟」同一筆墨。﹞

【送何儀部稚孝謫桂林】

長沙非不遠﹐南去更蕭林。謫宦楚山盡﹐獨行湘水深。鄕書同雁少﹐官舍共猿吟。今夕懷人夢﹐隨君到桂林。

【南行感懷】

聞道貂璫輩﹐由來爲掃除。先朝煩鎭守﹐重任典方輿。貢采山川竭﹐徵輸井邑虛。明明皇祖訓﹐宮撫意何如﹖﹝時礦稅之使﹐紛紜四出﹐至寺人職掃除者﹐列坐督撫之上。小民窮瘁﹐幾於賦《苕華》﹑歌《萇楚》矣。詩中念祖訓﹐正以慨時事之非也。﹞

【入羅滂水】

井邑新安集﹐閭閻雜漢徭。火耕春伐木﹐山獵夜歸樵。潮響蠻溪合﹐林光瘴峒消。直須勤撫字﹐勿使困徵徭。

鄭明選明選字子升﹐侯官人。萬曆己丑進士﹐官南京刑科給事中。

【感懷】

黃虞世已遠﹐大道漸陵遲。十室八九空﹐姦邪乃猖披。法令日以繁﹐盜賊日以滋。宣尼相魯國﹐道路不拾遺。君子正其本﹐禮義將自治。莫以鞭與轡﹐能使疲馬馳。莫以刑與戮﹐能使風俗移。長吏苟有闕﹐三尺將安施﹖

【恭聞冊立皇太子﹐喜而賦詩】

少海初流潤﹐前星已麗空。九重原獨斷﹐四皓本無功。鶴馭丹霄上﹐龍棲紫禁東。君王有《金鑑》﹐早晚賜春宮。﹝神廟爲鄭妃故﹐屢欲建立福王﹐迫於公議而止。作者歸本「九重獨斷」﹐立言之體﹐故應溫厚也。﹞

【十五夜寫懷】

明月孤懸夜﹐空齋獨坐人。地平連海嶽﹐天闊散星辰。祿米悲親沒﹐柴門憶弟貧。吾生無限事﹐況感百年身。

歸子慕子慕字季思﹐昆山人。萬曆辛卯舉人。崇禎時追贈翰林待詔。

待詔詩雅淡淸眞﹐箄瓢童冠﹐無非樂趣。生平與髙忠憲公郭道義交﹐詩品亦略相似﹐所云同心之言也。

【對客】

默然對客坐﹐竟坐無一語。亦欲通殷勤﹐尋思了無取。好言不關情﹐諒非君所與。坦懷兩相忘﹐何害我與汝﹖

【城北初夏】

三見艸木榮﹐棲棲猶未旋。偶與城市遠﹐因耽此地偏。獨館背淸池﹐一無俗事牽。晨興課書罷﹐日午蛙聲喧。出門見新秧﹐微綠映遠田。久晴初得雨﹐稚子亦欣然。田父說歲占﹐今玆定有年。物情旣如此﹐予樂復何言。﹝談然無意﹐太羹玄酒之遺。﹞

【雜詩】

日出羣動作﹐智計千萬端。用此徒爲勞﹐不用殊未安。所繇在有身﹐坐令思慮殫。所以古賢達﹐與物同一觀。俯仰放懷抱﹐宇宙何其寬﹗

【館城北】

妻孥昔居城﹐我淹江上廬。妻孥來江上﹐我去城北居。城北保所事﹐二生喜從余。旣愛童子眞﹐且得人事疏。長夏北窗竹﹐風吹几案書。坐看墻外帆﹐樹中去徐徐。中情苟無系﹐觸物皆有餘。今玆對佳節﹐正值秋風初。香稻感我情﹐歸食空江魚。小女解思父﹐一見當何如﹖

【壬寅正月西村築室成】

經始逼歲除﹐春肇室云考。結構稱心爲﹐彌拙亦彌好。村樹旣羅列﹐溪流亦瀠抱。北牖移修篁﹐南圃藝藥艸。室中圖與書﹐閒暇可探討。農人理耰鋤。念此歲供早。顧我長負屙﹐不耕慚亦飽。

【移居】

冉冉歲雲暮﹐寒風動林於。言辭東村宅﹐去適西村廬。豈無舊巢戀﹖歡與吾仲俱。西村況不遠﹐相去一里餘。回瞻竹樹間﹐炊煙出前廚。吾病四十衰﹐厭厭日不如。憂患易反本﹐戚戚念友於。安得我叔氏﹐亦復來此居。遙望城中山﹐引領空嗟吁。

【丙寅六月過吳子往荻秋庵】

蕭瑟湖上廬﹐六月如淸秋。涼雨過柴門﹐綠楊風颼颼。水濱一稚子﹐洋洋何所求﹖終日無一魚﹐持竿釣不休。問之向我笑﹐使我心忘憂。﹝諸詠有物我同得之趣﹐覺月到天心﹐風來水面﹐終是有心作理語。﹞

【歸江上】

去年冬盡歸﹐室家尙完好。兒女曝檐隈﹐墻頭日杲杲。今年冬盡歸﹐離憂不可道。中饋闃無人﹐虛堂塵不掃。一兒依外家﹐兩女傍兄嫂。奚獨天運乖﹐謀生亦艸艸。人世骨肉緣﹐尙爾不可保。而況一切營﹐何足攖懷抱﹖久矣吾行迷﹐回車苦不早。

【歲暮別諸生】

惻惻不可道﹐臨歧但依依。常恐語言多﹐貌勝中情微﹐感玆寒色厲﹐北風吹爾衣。歲暮家室情﹐各各念爾歸。羣居𨿽云樂﹐人情諒難違。所患不同心﹐不患相見稀。尼父重久要﹐如醴久已非。勗哉儀先民﹐雅道庶可幾。﹝人人胸臆中語﹐便是至情。視華子潛詩﹐只學得陶公形象﹐所謂得其皮骨者也。﹞

卷十

謝肇淛肇淛字在杭﹐長樂人。萬曆壬辰進士﹐官至廣西左布政使。

【秋日邀龍君禦同鐘伯敬﹑林茂之賦詩﹐君禦時將赴湟中】

營道植髙操﹐大音謝俗機。誰云京洛塵﹐而能緇素衣。前蹤旣云邈﹐後會安可希﹖鬥酒自斟酌﹐蟹螯秋正肥。南陸有殘暑﹐西山無畱暉。不知松際月﹐已掛花間扉。雜坐忘磬折﹐緒談聞芬菲。君今赴河湟﹐戎馬生郊畿。白面誰見賞﹖靑雲願多違。舊歡意未浹﹐新離淚仍揮。余亦倦遊者﹐因之歌《式微》。

【送徐興公還家】

楓落空江生凍煙﹐西風羸馬不勝鞭。冰消浙水知家近﹐春到閩山在客先。斜日雁邊看故國﹐孤帆雪裏過殘年。憐予久負寒鷗約﹐魂夢從君碧海天。

【春怨】

長信多春艸﹐愁中次第生。君王行不到﹐漸與玉階平。

【秋怨】

明月憐團扇﹐西風怯綺羅。低垂雲母帳﹐不忍見銀河。

袁宏道

宏道字無學﹐公安人。萬曆壬辰進士﹐官吏部郎中。公安兄弟意矯王﹑李之獘﹐而入於俳諧。又一變而之竟陵﹐詩道遂不復振。人但知竟陵之衰﹐而不知公安一派先之也。

【感事】

湘山晴色遠微微﹐盡日江邊取醉歸。不見兩關傳露布﹐尙聞三殿未垂衣。邊防自古無中下﹐朝論於今有是非。日暮平沙秋艸亂﹐一雙白鳥避人飛。

曹學佺

學佺字能始﹐侯官人。萬曆乙未進士﹐歷官參議廣西。天啟中以閹禍除名爲民。崇禎初起復廣西﹐疏辭不赴。家居二十餘年﹐殉節死。

【夜泊彭山江口】

錦城平日暖﹐旅泊始知寒。犍蜀中分地﹐岷峨相向看。岡連三女冢﹐水疾二郎灘。蘆葦風吹急﹐蕭蕭漢將壇。﹝岑彭遇害此地﹐有「彭亡」之稱。﹞

【泰昌皇帝挽歌】

龍馭升遐日﹐封章滿禦牀。施行猶令旨﹐徳意自先皇。沛若江湖決﹐俄然石火光。更聞哀詔到﹐能不淚沾裳。﹝「龍馭升遐」謂神宗﹐「更聞哀詔」謂光宗。﹞

勸進箋三上﹐騰歡徧九垓。逐臣皆召用﹐中使盡收回。貨賤昭先儉﹐心勞集相才。大工須計日﹐久矣柏梁災。

罷稅不停徵﹐邊庭歲用增。金錢溢輸挽﹐士馬飽飛騰。北闕聞天語﹐東隅望日升。那堪遽辭世﹐倉卒治山陵。

九轉神丹祕﹐三旬帝業終。《春秋》書法謹﹐中外揣摩窮。雨泣將塡巷﹐攀髯或墮弓。由來戮方士﹐豈但爲無功﹖

【過木瀆】

指點十三橋﹐迎船半柳條。夕陽潮正滿﹐春艸岸俱遙。琢研開山市﹐爲園灌藥苗。賣餳時節近﹐處處有吹簫。﹝琢研種花﹐風土自昔﹐寫來光景如畫。﹞

【送陳民部出守思州】

言辭粉署重淒淒﹐道路時聞徵馬嘶。日照夢懸鄕樹外﹐夜郎吟向郡樓西。竹雞羣裏登峨嶺﹐銅鼓聲中出朗溪。我欲白門攀柳送﹐相思此夜有烏啼。

【八月朔日﹐王元直招﹐集南樓﹐送陳汝翔之東粵﹑王玉生之淸漳﹑沈從先還姑蘇﹑徐興公之建溪﹑陳維尋之聊城﹑蔣之才之廣陵﹑予返白下】

西風蕭瑟動離顏﹐一樹衰楊不勝攀。秋老幾人猶白社﹐月明無主自靑山。徵途南北髙樓外﹐客淚縱橫杯酒間。此別紛紛難聚首﹐天涯哪許夢魂閒。

蔡毅中

毅中字弘甫﹐光山人。萬曆辛丑進士﹐官至禮部右侍郎。

【秋興】

木落江空天气淸﹐西風蕭颯雁南徵。浮雲暗逐年華變﹐歧路虛憐短鬢生。千里關河懸客夢﹐萬家砧杵動秋聲。崇蘭芳芷依然在﹐何處江潭弔屈平﹖

公鼐

鼐字孝與﹐蒙陰人。萬曆辛丑進士﹐官至禮部右侍郎。謚文介。

【詠古】

古人獲我心﹐善達窮通理。安危慮所居﹐屈伸貴自已。已貴可復賤。中立常不倚。衰至易生驕﹐臘毒恆在美。薜公僅遺榮﹐疏傅庶知止。寥廓晞冥鴻﹐矰繳安可擬﹖

【穆陵關】

昔日齊侯履﹐南疆盡此封。諸山沂作鎭﹐五嶽岱爲宗。霸國猶餘業﹐重關識舊蹤。故園相去近﹐回首海云重。

【諸將】

上谷漁陽拱帝京﹐相連河外受降城。一從塞馬來南牧﹐遂使王師罷北徵。絕徼尙傳靑海箭﹐中原新動綠林兵。主憂正值宵衣日﹐誰向天山答太平﹖

李流芳

流芳字長蘅﹐嘉定人。萬曆丙午舉人。

嘉定四君中﹐以檀園爲上。𨿽漸染習气﹐而風骨自髙﹐不能掩其眞性靈也。

【過臯亭龍居灣宿永慶禪院﹐同一濂﹑澄心﹑恆可諸上人步月】

歸裝出西湖﹐間道向黃鶴。屢愆桐塢期﹐偶遂龍居諾。輕舟淩晨風﹐遙山滿晴廓。丹林尙可數﹐寒條紛無托。披松指微徑﹐聽水捫暗壑。新構爭遠勢﹐平臺攬搖落。霜餘山容淺﹐天淸海气薄。暫歇塵勞心﹐始知寂滅樂。

每多方外遊﹐見僧卽如故。燈明一龕下﹐夜長愜深悟。不知山月上﹐千林已流素。出門尋舊溪﹐愛踏松影路。气和空宇澄﹐寒魄如春露。幽泉洗我心﹐微鐘杳然度。﹝讀第二章

﹐如見東坡承天寺夜遊光景。﹞

【白門七夕】

﹝時將入燕。﹞

舊日維舟處﹐懸情獨柳條。秋風又京國﹐客思正江潮。長路有時到﹐歡期難再邀。徘徊望牛女﹐愁絕向中宵。

【黃河夜泊】

明月黃河夜﹐寒沙似戰場。奔流聒地響﹐平野到天荒。吳會書難達﹐燕臺路正長。男兒久爲客﹐不辧是他鄕。

唐時升時升字叔達﹐嘉定人。

【南翔裏有八老人爲社﹐長者年九十四﹐少者年八十一﹐居止不一二里。耄耋相望﹐杯酒談笑﹐日相娛樂﹐誠太平盛事。詩以紀之】

白鶴村頭春日曉﹐香霧蒙蒙百花好。蒼顏素髮八老人﹐花前置酒相傾倒。笑說鄰翁學語時﹐追談邑子知名早。不知主客更勸酬﹐爭引曾玄互提抱。今年孟春甲子晴﹐占云麻麥俱丰成。坐中祭酒九十四﹐敬酹社公旨且淸。其間疊起拜更祝﹐但願腳健雙眸明。桂林從事八十一﹐只聞喚弟無呼兄。南村翳翳桑楡日﹐出共持杯歸散帙。但課兒孫種黍苗﹐何知方士餐芝術。香山居士有遺篇﹐九十不衰眞地仙。公等康健逢聖世﹐能無旦暮歌皇天﹖願炊香飯秫釀酒﹐日奉杖履長周旋。武皇遺事多訛謬﹐欲問鑾輿南幸年。

【薜侍禦出按貴州﹐便道歸雲南省覲】

繡衣持節出長安﹐南入牂牁路萬盤。重箐濕云常欲雨﹐點蒼晴雪不知寒。登車自掃豺狼迹﹐問寢應彈獬豸冠。遙憶樹頭新酒熟﹐﹝雲南人釀酒於樹﹞刺桐花下正承歡

程嘉燧嘉燧字孟陽﹐歙縣人﹐寓居嘉定。

孟陽詩亦娟秀少塵。自錢牧齋訾謷李﹑何﹑王﹑李諸人﹐推孟陽爲一代宗主﹐幾與髙季迪﹑李賓之前後相埒矣。而陽羨邵子湘有心矯枉﹐摘其累句云「爭倚畫橈衝妓席﹐獨橫朱袖占歌筵」﹑「亦知終去婚和嫁﹐且戀閒來弟勸兄」﹑「近逐歌喉須闖席﹐閒開笑靨待歌船」﹑「閒偎串迹圓畱面﹐戲劇鞋痕曲印肩」﹑「年去貧來不自由﹐暗傷顏面向交遊」等句﹐謂其穢褻俚俗﹐幾於身無完膚矣。予錄其气淸格整﹑去風雅未遠者四章﹐見孟陽自有眞詩﹐勿因牧齋之過許﹐而毛舉其疵以掩之也。

【值唐叔達同錢將軍北上言別】

方舟燃燭夜相過﹐道上匆匆柰別何﹗我已三年懷錦裏﹐君偏五月渡黃河。南遊誰共煙花早﹐北上兼聞金鼓多。此別各懷無限意﹐莫將春淚點江波。

【送李中翰還朝】

漢家宮闕枕燕關﹐使者乘槎八月還。吳地潦平猶似海﹐廣陵濤壯正如山。同舟夜醉神仙侶﹐染翰春隨供奉班。聞道滄溟今未息﹐幾回溝壑動愁顏。

【閶門訪舊作】

悵望吳閶百里餘﹐故園兄弟日應疏。多年華鬢絲相似﹐三月春愁水不知。歌扇舊分桃葉渡﹐釣船還傍藕花居。掃眉才子何由見﹖一訊橋邊女校書。

【登樓】

少小聽歌怕唱愁﹐一聲楚尾與吳頭。如今身在傷心地﹐但見春光莫上樓。

楊漣

漣字文孺﹐應山人。萬曆丁未進士﹐熹宗朝官至副都禦史。劾魏閹二十四大罪﹐被逮﹐死鎭撫司獄。贈太子少保﹑左都禦使﹐謚忠烈。

【題柏子園靑蕓閣】

官閣淩空汶水深﹐金飆初動客登臨。浮雲易攺三山色﹐落葉先驚萬里心。江上美人遺雜佩﹐城南少婦拭淸砧。繁臺兔苑今禾黍﹐日暮憑欄思不禁。

王象春

象春字季木﹐濟南新城人。萬曆庚戌進士﹐官至吏部郎中。

【書項王廟壁】

三章旣沛秦川雨﹐入關又縱阿房炬﹐漢王眞龍項王虎。玉玦三提王不語﹐鼎上杯羹棄翁姥﹐項王眞龍漢王鼠。垓下美人泣楚歌﹐定陶美人泣楚舞。眞龍亦鼠虎亦鼠。﹝奇辟可儷謝臯羽篇。﹞

賀萬祚萬祚字孝延﹐嘉興人。萬曆庚戌進士﹐官至江西右布政使。

【周侍禦行部】

蘭臺使者舊知名﹐攬轡從容江海情。抗疏共看任伯雨﹐行軍還擬趙營平。五花驄馬巡周道﹐《三輔黃圖》歷漢京。不獨艱危憂水旱﹐前籌更欲請長纓。

髙道素

道素字玄期﹐嘉興人。萬曆己未進士﹐官工部郎中﹐以督造桂府殿傾﹐論死。

【秋日寄沈無回】

涼風起庭際﹐簾幕迥秋陰。一葉空階落﹐孤燈獨坐深。芙蓉思遠道﹐蟋蟀動愁吟。誰念閒居客﹐能傷遲暮心﹗

陳鳴鶴鳴鶴字汝翔﹐閩人。諸生。

【伍相祠】

黃池宴罷羽書催﹐骨葬鴟夷檟可材。西子已辭吳苑去﹐東門忍見越兵來。春風故國蘼蕪長﹐落日荒祠杜宇哀。千載忠魂何處問﹖滿城兒女弄潮回。

周永年永年字安期﹐吳江縣學生。

【弔淮陰侯】

一市人皆笑﹐三軍眾盡驚。始知眞國士﹐元不論羣情。楚漢關輕重﹐英雄出戰爭。何能避菹醢﹐垂釣足平生﹖

王人鑑人鑑字徳操﹐吳縣人。

【冬夜閒居】

忽忽寒光早﹐閒居水上村。病疏當世事﹐貧負故人恩。黃葉深樵徑﹐荒煙淡蓽門。憑誰論出處﹐短褐信乾坤。

吳稼竳稼竳字翁晉﹐孝丰人。以例除南光祿典簿。

【金陵酒肆贈茅平仲】

暮年看爾壯心孤﹐落落酣歌擊唾壺。但數一錢憐奼女﹐才誇千騎笑羅敷。梨花雨濕紅襟燕﹐楊柳春藏白項烏。欲向盧家借雙槳﹐莫愁不是舊時湖。

宋登春

登春字應元﹐新河人。

【秋日野望】

聽鳥中林性﹐看云故國心。地卑湘漢闊﹐天遠洞庭深。老馬空知道﹐窮猿豈擇林﹖十年書劍客﹐寂寞到如今。

孫友篪友篪字伯諧﹐歙縣人。

【過古墓】

野水空山拜墓堂﹐松風濕翠灑衣裳。行人欲問前朝事﹐翁仲無言對夕陽。

兪安期安期字羨長﹐吳江人。

【憶家】

故國千山外﹐經秋遠別離。浮生能幾日﹖爲客此多時。衰眼髙堂淚﹐寒砧少婦悲。天涯念遊子﹐風雨共淒其﹗

【望海】

紛紛靈異變昏朝﹐陰火隨波遠自飄。龍藏函經連水府﹐蜃樓開市借云宵。星臨東極無分野﹐山入南荒有沃焦。日日潮來長應候﹐似應西答百川朝。

【登祝融峯】

中天積气入淸涼﹐雲霧翻看地混茫。雨挾蒼龍奔下嶺﹐星懸朱鳥定南方。何年石匱藏金簡﹐自古山祇禮赤璋。壇上長流靑玉乳﹐神池髙捧帝臺漿。

何白

白字無咎﹐永嘉人。

【淮上歸興】

淮泗秋風動地來﹐月明如水雁聲哀。南經伍員吹篪市﹐北眺曹公較弩臺。歸路漸香菇米飯﹐佳期已負菊花杯。愁聞烽火連東北﹐極目浮雲黯未開。

鄭琰

琰字翰卿﹐閩縣人。

翰卿工七言律﹐如「霜色欲將關樹折﹐河聲如帶戍樓奔」﹑「磧上陰雲連塞黑﹐關中落日帶沙黃」﹑「劍戟已消兵後火﹐髑髏猶泣戰時瘡」﹐皆慷慨有燕趙聲。

【哭李大將軍】

十萬旌旗染血丹﹐招魂夜夜哭桑乾。殘兵來拾中郎印﹐野鳥飛登大將壇。金獸鎖門嚴鼓角﹐石麟窺冢葬衣冠。至今俺答騎胡馬﹐猶是將軍舊戰鞍。

盛鳴世

鳴世字太古﹐鳳陽人。國子監生。

【題嶽陽酒家壁】

巴陵壓酒洞庭春﹐楚女當壚勸客頻。莫上髙樓望湖水﹐煙波二月已愁人。

沈木木字子喬﹐嘉興縣學生。

【夜起】

暑夜不成寐﹐起步中庭中。殘月忽墮水﹐明河猶在空。籬根滴淸露﹐樹杪生微風。坐愛新涼好﹐先秋有候虫。﹝「殘月忽墮水」二語﹐是夜起﹔「雞聲茅店月」二語﹐是曉行。各入神妙。﹞

王屋屋字孝峙﹐嘉善人。

【子夜歌】

千金買良玉﹐百金求良工。爲儂作雙環﹐相連無始終。

妾身妾自惜﹐君心君自知。莫將後日情﹐不如初見時。

吳夢暘夢暘字允兆﹐歸安人。

【送胡孟韜邑博之沅江】

攜手情無極﹐茫茫此別何﹖一官猶俎豆﹐滿地已干戈。畏路身難定﹐騷人怨自多。可堪寥落思﹐木葉洞庭波。

範汭汭字東生﹐烏程人。

【琴川夜泊懷孫齊之】

野宿次鳧﹐靑靑荻筍齊。潮痕隨月落﹐山勢壓城低。殘夢風前斥﹐歸心曙後雞。還知髙隱處﹐只隔水東西。

【春日訊吳允兆】

遠樹微波黯不分﹐闔閭城畔寄孤云。春來盡有還鄕夢﹐除卻靑山便是君。

吳兆兆字非熊﹐休寧人。

【同曹學佺過宿碧峯寺愚公房】

入寺昏煙斂﹐雙橋竹澗通。僧歸殘磬裏﹐客夢亂山中。燈暗窗沾雨﹐枝喧鳥墮風。他鄕寥落夜﹐語笑喜能同。﹝戊子春宿寒山空谷庵中﹐始知「客夢亂山中」句之妙。﹞

徐勃勃字興公﹐閩縣人。

【送兪本之遊楚】

寒臯木落水連天﹐雲際孤城望漢川。隔岸數聲湘女瑟﹐中流千里鄂君船。鷓鴣夜叫黃陵月﹐猿狖秋啼赤壁煙。挾得《離騷》經一卷﹐行吟長對楚江邊。

【送康元龍之靈武】

賀蘭山下戰塵收﹐君去徵途正值秋。落日故關秦上郡﹐斷煙殘壘漢靈州。胡兒射獵經河北﹐壯士吹笳怨《隴頭》。城窟莫教頻飲馬﹐水聲嗚咽動鄕愁。

黃河官路黑山程﹐羌笛橫吹漢月明。漠北峯煙三里霧﹐隴西鼙鼓十年兵。燕鴻度塞寒無影﹐胡馬行沙暗有聲。後夜思君勞遠夢﹐朔風吹過白登城。

文震孟

震孟字文起﹐長洲人。天啟壬戌賜進士第一﹐授翰林修撰。忤逆閹﹐鐫級歸。崇禎初復原官﹐歷仕至禮部侍郎﹑東閣大學士。卒謚文肅。

【擬古遠行】

江之陽兮有嶼﹐江之陰兮有渚。朝而風兮夕而雨﹐望夫君兮渺何許。春波兮悠悠﹐日暮兮夷猶。掔靑桂兮爲楫﹐搴木蘭兮爲舟。恍含思兮凝睇﹐乘淸風兮遠遊。遠遊兮上下﹐載行兮載捨。遵中流兮待君﹐將寄心於遠者。

徐石麒

石麒字寶摩﹐嘉興人。天啟壬戌進士﹐除工部主事。崇禎初起補南禮部。歷吏部尙書。乙酉城陷﹐自經可經堂。

【望匡廬】

突兀此何處﹖匡君廬亙天。黛浮五老壁﹐靑入九江船。慧遠林中寺﹐康王谷口泉。符生今已老﹐誰與買山錢﹖

倪元璐

元璐字玉汝﹐上虞人。天啟壬戌進士﹐攺庶吉士﹐官至禮部尙書﹑翰林學士。京師陷﹐自縊。初謚文正﹐定謚文貞。

【皇極門頒歷作】

鳳闕開彤旭﹐猊鑪散紫煙。六階齊度緯﹐七政轉璣璇。甲歷龍躔攺﹐寅賓象魏懸。明時功在革﹐資始義承乾。黑帝威初試﹐靑皇位早傳。周官新月令﹐甘氏舊星篇。人繼羲和後﹐書成蓂莢前。庚先三日戒﹐貞下一元旋。圖籙符垂赤﹐干支徳應玄。興王惟有歲﹐太史又編年。賜出黃星曜﹐披看綠字鮮。因知天歷數﹐如日起虞淵。

蔣燦燦字韜仲﹐長洲人。崇禎戊辰會魁﹐官至天津兵備副使。

【題杜少陵像】

誰貌杜陵老﹐憂懷筆底傳。凋殘悲瘦馬﹐慷慨拜啼鵑。作客依江閣﹐浮家寄楚船。髙才同落﹐千古有靑蓮。

大雅長往矣﹐遺容後代看。萬間思廣廈﹐一諫失微官。抗志隆中對﹐饑驅蜀道難。蕭騷兩鬢白﹐應爲憶長安。

徐汧

汧字九一﹐長洲人。崇禎戊辰進士﹐官至少詹事。家居﹐殉節死。

【三月十九日】

珍饌精鏐賜講筵﹐每逢令節主恩偏。十章書未陳《金鑑》﹐九逝魂猶戀細旃。社稷風雲誰奏曲﹖園林霜露已經年。龍髯回睇橋山遠﹐玉匣珠襦不忍傳。

萬壽祺壽祺字年少﹐徐州人。崇禎庚午舉人。

【入沛宮】

泗亭春盡樹婆娑﹐漢帝宸遊不再過。魂魄有時還至沛﹐樓臺落日半臨河。風吹大澤龍蛇近﹐天入平沙雁鶩多。我亦遠隨黃綺去﹐東山重唱采芝歌。

【贈胡彥遠】

河渚經營把釣綸﹐乾坤艸莽一閒身。南陽髙臥眞名士﹐東漢餘生舊黨人。十載荃蘅同入夢﹐三冬冰雪獨傷神。荷鋤歸去田廬閉﹐莫向人間學問津。

馬世奇

世奇字君常﹐無錫人。崇禎辛未進士﹐攺庶吉士﹐官至翰林院侍講。京師陷﹐自縊。初謚文忠﹐定謚文肅。

【贈曹元宰守漳州】

靈槎秋泛海天涼﹐五夜心懸燕寢香。總爲至尊憂社稷﹐漢臣何必薄淮陽﹗﹝溫柔惇厚。﹞

楊廷麟廷麟字伯祥﹐淸江人。崇禎辛未進士﹐官終編修﹐死節贛州。

【別葉侍禦】

渾水橋邊寺北田﹐行滕東去雨連綿。桑村古渡沙移路﹐茅屋人家鳥就煙。江左衣冠悲楚澤﹐淮西烽火接秦川。更聞羣盜郊原徧﹐欲下潯陽萬里船。﹝「茅屋」句寫盡荒涼﹐不減「江燕初歸不見人」句。﹞

張溥溥字天如﹐太倉州人。崇禎辛未進士﹐攺庶吉士。

【孟門行】

雙絲系玉環﹐宛轉生光澤。本以結同心﹐何知反棄擲﹗君家美酒琥珀光﹐紅顏少年坐滿堂﹐酒酣意气不可當。君家玉堂盛孟門﹐孟門深谷無朝昏。中有美人嘯且歌﹐仁義結客客自多﹐相與醉君金叵羅。黃雀銜環報舊主﹐畏君彈射遠飛去﹐夜深孤棲城北樹。﹝「夜深孤棲」﹐餘情不盡﹐忠愛之心﹐故應如是。﹞

姜埰

埰字如農﹐萊陽人。崇禎辛未進士﹐官禮科給事中。以言事廷杖﹐削籍戍宣城。

【赴戍宣州衛】

垂死承恩譴﹐天威咫尺間。荷戈荒徼去﹐收骨瘴江還。衮職猶思補﹐龍髯竟絕攀。橋陵千滴淚﹐獨在敬亭山。﹝淚痕血點垂胸臆。「荒徼瘴江」﹐未合宣州。﹞

顧咸正咸正字端木﹐昆山人。崇禎癸酉舉人﹐除延安推官﹐殉節死。

【登華山】

倚杖髙臺萬里秋﹐山川元气共沈浮。金神法象三千界﹐玉女明妝十二樓。井鉞參旗皆北拱﹐濁河淸渭自東流。愁看殺气關中滿﹐獨立南峯最上頭。

陳宗之

宗之字玉立﹐長洲人。崇禎癸酉舉人。

【漢道】

漢道昔云季﹐四海沸羣雄。賢士失綱維﹐奔竄投西東。管寧棲遼海﹐田疇隱無終。鄭玄與王粲﹐各自獲所從。如何盛明世﹐棲棲泥淖中﹖雨雪積荒途﹐渚田路不通。寧無《北門嘆》﹖要自秉固窮。疾耕寡樂郊﹐仕宦乏奇功。乾坤𨿽浩廣﹐何地置吾躬﹖愴惻衡門下﹐憂來溯悲風。

謝遴遴字匯先﹐宜興人。崇禎癸酉舉人。

【巴女詞】

巴川積水極岷峨﹐巴女明妝艷綺羅。爲語秋江風浪急﹐斷腸休唱《木蘭歌》。

吳本泰本泰字美子﹐仁和人。崇禎甲戌進士﹐官南京禮部郎中。

【帝京篇】

夢想黃金臺﹐來歌白石粲。明明聖人出﹐旭日天方旦。廣殿飭梓材﹐神霄聳輪奐。微垣妖彗消﹐芝蓋卿云縵。三吳罷機杼﹐九廟秉珪瓚。下國頌時雍﹐至尊理宵旰。宵旰懷殷憂﹐籌邊寢弛玩。軍需飛檄催﹐水衡仰屋嘆。大姦已距脫﹐羣疑未冰泮。漸鴻𨿽可儀﹐羔羊不聞贊。名盛實則衰﹐事倍功乃半。因之敕幾康﹐匪伊遊泮渙。君旣勤晝接﹐臣當思日贊。朝中去朋黨﹐政府參謀斷。网必挈其綱﹐繩先理其亂。求治勿太速﹐防微勿滋蔓。所期日月光﹐幽遐理必貫。﹝思陵初政﹐實有可觀。狐疑瑣屑﹐仍任奄人﹐而臣工泄泄﹐朋黨連結﹐此後日事也。詩中思患豫防﹐具有灼見。﹞

萬泰泰字履安﹐鄞縣人。崇禎丙子舉人。

【畱別董西來】

客途相見卽相親﹐總是淒涼夢里人。且喜何郎能似舅﹐不妨綺季未稱臣。睢陽城上三生淚﹐無定河邊後死身。惆悵天涯分手處﹐秋髙一雁落江津。

閻爾梅

爾梅字用卿﹐江南沛縣人。崇禎丙子舉人。詩有奇气﹐每近粗豪。玆擇其尢雅者。

【重過兗州】

亭長臺西舊酒徒﹐疏狂名姓滿江湖。每從世外尋髙蹈﹐不識人間有畏途。季札重來周樂散﹐奚斯一去魯宮蕪。髙樓極目誰同醉﹖正月愁聽有蟪蛄。

劉永錫

永錫字欽爾﹐魏縣人。崇禎丙子舉人﹐官長洲儒學教諭。革命後隱於陽城湖之濱﹐窮餓死。

【行路難】

云漫漫兮白日寒﹐天荊地棘行路難。﹝四字抵過千萬言。﹞

陳子龍

子龍字人中﹐更字臥子﹐靑浦人。崇禎丁丑進士﹐官兵科給事中。殉節死。

詩教之衰﹐至於鐘﹑譚﹐剝極將復之候也。黃門力辟榛蕪﹐上追先哲﹐厥功甚偉。而責備無已者﹐謂仍不離七子面目。將蜩螗齊鳴﹐不必有鈞韶之響耶﹗

【曜靈】

﹝《曜靈》﹐天子遇旱而憂﹐省獄減刑﹐雨以時降﹐詩人美之也。﹞

曜靈維陽﹐杲杲麗天﹐爰自東作﹐火現於昏。天之薦瘥﹐蘊隆如焚。皇曰予冀方﹐邦畿所安。廢我來牟﹐兆民孔艱。﹝一章。﹞

旱之始盛﹐維塵冥冥。旱旣太甚﹐百卉俱零。豈降自天﹐胡徳非馨。曾是有象恭﹐曾是有讒慝﹐曾是有詭隨﹐曾是有掊克。﹝二章。﹞

爰命宗伯﹐大雩孔明﹐爰命徹侯﹐於郊於宗。以爾幣玉﹐及爾斯牲﹐方社旣周﹐山川用享。﹝葉﹞振古率育﹐胡遘予不寧。﹝三章。﹞

巍巍薊丘﹐維君宅之。翼翼皇心﹐維天繹之。禮艸不展﹐來饗來格。膳宰旣徹﹐鏞鼓旣釋。凡百君子﹐勗你無斁。﹝四章。﹞

皇曰司寇維刑﹐世重世輕。朕堲姦宄﹐或愆於平。悍陽驕驕﹐憂我黎氓。乃淸岸獄﹐乃釋累囚。肆赦時夏﹐式歌且謳。倬彼燕山﹐出云油油。終朝彌野﹐旣舒旣柔﹐旣沾旣優。田畯語語﹐樂哉士女﹐以育我稷黍。皇王布惠﹐無賜純嘏。

【仲夏值左掖門﹐送夏彜仲南歸】

金塘回素波﹐中有雙鴛鴦。托身在淸禁﹐和鳴君子傍。顧此同林鳥﹐孤翼忽南翔。生平志慷慨﹐何事獨難忘﹖本爲四海人﹐豈得常相將﹖丈夫重知己﹐萬里同一鄕。黽勉效貞亮﹐徳輝在巖廊。莫憂靑蠅多﹐和璧貴善藏。執手不能語﹐悵矣結中腸。

【雜詩】

山椒微風發﹐薄暮遲佳人。頹陽淡林表﹐素月生河津。佇立懷往路﹐時晏多苦辛。君家靑雲樓﹐瑤華艷當春。臯蘭亦有芳﹐欲寄良無因。歡愛豈足重﹖要使恩誼申。浮雲誠易阻﹐白璧終見珍。

至道無相非﹐末流乖心迹。髙懷苟不亮﹐執疑日以積。賢隨貴同用﹐愚與賤交役。騰名固自階﹐投讒豈無隙﹖營營棘上蠅﹐可以攜金石。履純思寡尢﹐超方鮮奇策。毀譽苟未忘﹐顧影漸蹐。

墓門有惡木﹐鴟鴞巢其巓。同玆雨露潤﹐不與百卉妍。性質固自殊﹐大造安能遷﹖我行適見之﹐中心懷憂悁。利斧𨿽在手﹐斬伐無此權。去去保芳潔﹐願言藝蘅荃。﹝手無斧柯﹐柰龜山何﹗﹞

【平陵東】

炎精中燼妖彗紅﹐平陵松柏生秋風。四十萬人頌符命﹐巨君卻在層城宮。東郡太守建旗鼓﹐排山動地連關輔。五威國將紛東馳﹐《大誥》《金縢》亦何補﹖污宮薦棘𨿽無成﹐天下始知稱漢兵。不逢時會豈失策﹐猶與宛洛開先聲。斗柄橫斜漸臺蹙﹐白水眞人坐黃屋。逢萌束帛卓茂封﹐義公碧血無人哭。男兒何必上雲臺﹖千古徒悲兩黃鵠。﹝義公之稱兵﹐更難於勝﹑廣之開漢祖﹐而光武之封不及﹐何也﹖不以成敗論人﹐具有卓識。﹞

【小車行】

小車斑斑黃塵晚﹐夫爲推﹐婦爲挽。出門何所之﹖靑靑者楡療吾饑﹐願得樂土共哺糜。風吹黃嵩﹐望見墻宇﹐中有主人當飼汝。叩門無人室無釜﹐躑躅空巷淚如雨。﹝寫流人情事﹐恐鄭監門亦不能繪。﹞

【寄獻石齋先生】

烈風蕭條吹百羽﹐朱鳳葳蕤適南土﹐羅罻如雲不見天﹐秦人髙歌楚人舞。出門不向妻子辭﹐八尺鋃鐺五色組。虎須校尉紅錦裘﹐峨舸大艑下江州。蛟龍觺觺黃沙臥﹐日月冥冥靑楓秋。赭衣墨幘安魚服﹐予亦相逢淮水曲。京華時事不足論﹐慘淡相看日彌促。鐮刃誰畱門外蘭﹐庖廚肯恕山中鹿﹖可憐舉世學浮沈﹐燭龍回照杳難尋。蒼茫不解時人意﹐愛護還憑明主心。我有短札置懷袖﹐安能一矢千黃金﹖平生風義兼師友﹐陳蔡相從但鼓琴。﹝此石齋被逮﹐黃門遇之淮南而作。﹞

閶闔門開翡翠城﹐鳳凰十二相和鳴。碧血一灑玉階裂﹐驚雷急電何時平﹖門生往往自引匿﹐故吏不復相通名。賈彪奔走何側足﹐曹鸞上書翻桎梏。鉤黨幾入甘陵部﹐相將同入黃門獄。緋衣獄吏行生風﹐黃封小匣排當中。更番搒掠不知數﹐但稱汝罪如山崇。小臣萬死不足惜﹐聖徳如天輝典。帶血晨興寫《孝經》﹐裹瘡夜臥編《周易》。爰書一旦下髙天﹐薄譴由來湘水邊。萬里聞聲頌明聖﹐漢廷有待賈生還。﹝此述石齋自詔獄得戍酉陽而作。「帶血晨興寫《孝經》」二語﹐自是當時實事。﹞

【交河】

烏啼徵馬動﹐曙色散滹沱。海气通三島﹐天風靜九河。沙平邊艸斷﹐日淡塞云多。百里無煙火﹐空林枉自過。

【廬居】

行遁山河攺﹐歸來松菊荒。尙餘三畝宅﹐無復萬家旁。祈死煩宗祝﹐偸生愧國殤。但依親隴在﹐含笑此髙岡。

【襄陽】

江漢西陲重﹐荊襄南紀雄。諸侯悲峴首﹐耆舊失隆中。燧色通秦塞﹐妖星下楚宮。不知大堤女﹐何處舞春風﹖

【雜感】

大河南北望﹐萬里入春愁。車馬空官渡﹐風煙滿豫州。黃巾連戶著﹐白骨少人收。自古中原地﹐應煩聖主憂。

兵戈傳劍外﹐消息每差池。已失夔門險﹐誰言蜀棧危﹖雪山寒鼓角﹐玉壘暗旌旗。天子頻西顧﹐元臣實總師。﹝此楊嗣昌總師時也﹐夔門失而蜀不可守矣。喪師辱國﹐伊誰之咎哉﹖﹞

【送張玉笥中丞擢河道少司空隨召陛見】

舊聞開府靜牙璋﹐詔領河堤入未央。周室保釐分郟鄏﹐漢家底績念宣房。九天星宿開秦塞﹐萬里梯航走冀方。爲語至尊南顧日﹐不堪重問海陵倉。﹝典切﹞

【酬李司馬萍槎先生】

久瞻樞府重明光﹐投我連城云錦章。傷亂已聞劉太尉﹐賞音深愧蔡中郎。九龍移帳春無艸﹐萬馬窺邊夜有霜。早晚滄江驚驛使﹐詔書先問右賢王。

【錢塘東望有感】

淸溪東望大江回﹐立馬層崖極望哀。曉日四明霞气重﹐春潮三折浪雲開。禹陵風雨思王會﹐越國山川出霸才﹐依舊謝公攜屐處﹐紅泉碧樹待人來。

【送吳巒稚司李桂林】

翡翠巢邊匹馬過﹐千盤桂嶺郁嵯峨。南浮漓水啼猿滿﹐北望君山落雁多。蠻府官閒能作賦﹐漢廷恩近憶鳴珂﹐愁心獨系張平子﹐欲寄瑯玕柰遠何﹗

【重遊弇園】

放艇春寒島嶼深﹐弇山花木正蕭森。左徒舊宅猶蘭圃﹐中散荒園尙竹林。十二惇槃誰狎主﹖三千賓客半知音。風流搖落無人繼﹐獨立蒼茫異代心。﹝今弇園一帶廢爲民居矣﹐讀此不勝時代之感。﹞

卷十一

梁朝鐘朝鐘字未央﹐順徳人。崇禎己卯舉人﹐殉節死。

【將出皖﹐畱別楊六符﹑沈乃功﹑唐聖兪﹑徐譽星】

船傍垂楊別緒生﹐煙含春樹雁歸聲。羣公縞帶遺吳錦﹐幕府靑絲唱《渭城》。幾樹烏啼趨夏口﹐何時馬首望西京﹖江南江北如相憶﹐千里髙樓待月明。

方以智

以智字密之﹐桐城人。崇禎庚辰進士﹐授翰林檢討。革命後爲僧﹐名弘智。

【看月】

一片鐘山月﹐那從嶺外看。昔嘗臨北闕﹐今獨照南冠。萬里天難問﹐三更影易寒。夢中兒女路﹐莫憶舊長安。

黃周星

周星字九煙﹐上元人。崇禎庚辰進士。晚變名黃人﹐字略似。自沈於水。

【秋日與杜子過髙座寺登雨花臺】

被髮何時下大荒﹐河山舉目共淒涼。客來古寺談秋雨﹐天爲幽人駐夕陽。去國屈原終幸直﹐無家李白只佯狂。百年多少憑髙淚﹐每到西風灑幾行。

陳瑚瑚字言夏﹐太倉州人。崇禎壬午舉人。

【贈吳興公】

我非陳孟公﹐君乃吳季子。千金重一諾﹐結交有終始。仗劍作遠遊﹐欲爲報仇死。惜哉時不遇﹐長嘆歸故里。其事𨿽不成﹐其名滿人耳。

【李映碧廷尉遺地圖】

圖畫山川感慨多﹐邊陲風景近如何﹖入關無復蕭丞相﹐聚米空思馬伏波。兩戒一江橫似綫﹐九州五嶽小於螺。錯疑畱守魂歸夜﹐風雨聲聲喚渡河。﹝讀至末語﹐紙上有聲﹐恐流邊光景者不能作﹐亦不解讀。﹞

【山中喜遇徐昭法共飲】

一夜寒香萬樹開﹐相逢花下且銜杯。窮途兄弟難成醉﹐故國風煙易入哀。雪滿山中蘇武窯﹐雲橫江上謝翺臺。寸心不盡斜陽晚﹐濕徧靑衫首重回。

徐枋

枋字昭法﹐吳縣人。崇禎壬午舉人。考文靖公殉節後﹐隱於上沙。

【別詩】

上山采薇蕨﹐日暮不盈把。苦饑不足悲﹐將遺同心者。良友遠別離﹐踟躕送於野。我有盈觴酒﹐黃流傾玉斝。申以《遠遊曲》﹐中懷期共寫。淸商一何悲﹐四座和者寡。恐傷遊子心﹐攬涕不敢下。景光已西馳﹐日月不我假。

譚貞良貞良字元孩﹐嘉興人。崇禎癸未進士。

【樓桑先主廟】

系出中山近﹐名從小沛聞。卜鄰占李定﹐望气得周羣。象葉黃龍瑞﹐符仍赤帝文。全家頻脫險﹐一旅忽能軍。名士收諸葛﹐英雄獨使君。志寧摧百戰﹐力已限三分。淚盡髀生肉﹐魂歸棧入云。枯桑遺廟折﹐野火斷碑焚。系馬寒風急﹐題詩塞日曛。楡存舊社﹐弦管尙紛紛。

【題河梁泣別圖】

都尉臺前起朔風﹐節旄空盡路西東。不知別淚誰先落﹐同在河梁夕照中。

黃淳耀

淳耀初名金耀﹐字蘊生﹐嘉定人。崇禎癸未進士。乙酉城破自縊。

【野人】

野人嘆息王師勞﹐秦賊楚賊如蝟毛。攻城掠野官吏死﹐大江以北民嗷嗷。昨聞死賊劫財賦﹐分與官軍作賄賂。亂斫民頭掛髙樹﹐黎明視賊賊已去。﹝時章疏皆稱賊爲死賊。﹞

野人嘆息年歲惡﹐池中掘井井底涸。飛蝗引子來蔽天﹐枉自傾家事田作。朝廷加派時時有﹐哭訴官司但搖手。歸逢吏胥狹路邊﹐軟裘快馬行索錢。

野人嘆息朝無人﹐朝中朋黨如魚鱗。十官召對九官默﹐匍伏苟且容一身﹐廟堂何人理陰陽﹐頻年日食四海荒。吾欲上書問朝士﹐卻恐人訶妄男子。﹝朝野大勢如是﹐𨿽欲不亡﹐其可得乎﹖﹞

吳昜昜字日生﹐吳江人。崇禎癸未進士﹐殉節死。

【威寧伯王襄敏公越】

威寧熊羆姿﹐髙視气敵萬。脫略繩墨外﹐勇智走飛電。大廷吐奇言﹐排閶怒風旋。威聲動異域﹐瑰特震所見。目屬膺帝心﹐短袂故上殿。帝曰快禦史﹐爲朕將而弁。所部皆鷹騰﹐公也身搏戰。搗虛握勝策﹐入穴虎乃困。一炬紅鹽池﹐冰天千帳爓。烽消玉關煙﹐雪捲陰山片。轅門正髙會﹐琵琶奏哀艷。戰士挾秦姝﹐頓使死力賤。豁達籠豪英﹐出沒神鬼眩。丈夫重勛名﹐志豈在鐵券﹖絕塞懸孤臣﹐中援何足玷﹖慘淡黃金印﹐零落白羽扇。風塵暗不開﹐北顧撫長劍。﹝爲威寧一洗其辱。《懷賢》諸詠﹐原本少陵《八哀》﹐而己之抱負自出。三章擇其猶有骨榦者。﹞

【定襄侯郭忠武公登】

郭公武定孫﹐神駒渥窪好。十齡走健筆﹐吸振奇藻。洞徹《春秋》義﹐兵法腹笥了。安危異人出﹐所以奠皇造。英宗北狩初﹐決機一何早﹗黃塵擁翠蓋﹐痛憤居庸道。紫微爲蕩搖﹐柱極西欲倒。我公奮孤撐﹐乃心協少保。國也今有君﹐揮血視淸昊。截嶪雲中城﹐虎豹郁相抱。崩騰萬馬陣﹐擊眾每用少。猿臂捷有神﹐鐵甲盡穿縞。楊石雄軍聲﹐鎖鑰資電掃。撇烈天网翻﹐槎枒地龍繞。豈多三軍力﹐遂爭造化巧。詩看橫槊賦﹐檄倚馬上艸。排宕非常姿﹐灝气秋空。髙詠戰場篇﹐寂寞風流紹。

【少保戚公繼光】

大將東南誰﹖戚公眞鷹揚。雄情恣捭闔﹐祕策揮陰陽。夙奉綦履訓﹐更見經術詳。結友傾賢豪﹐文采殊頡頏。曉達三門流﹐以律師所臧。龍鳥追武侯﹐衡軸通軒皇。變化開精心﹐什伍爲鴛鴦。﹝少保所結陣名﹞島夷蹂南土﹐兵气慘不張。閉營百日練﹐戰士虎力彊。疾掃溟波平﹐受鉞總薊方。計伸犁庭威﹐十萬環偏廂。遠猷振華夏﹐定策爲周防。亭障雜星羅﹐旌旄蔽日光。呼韓遂稽首﹐郅支亦來王。款關四十年﹐戎馬不敢揚。伐暴貴上兵﹐功豈必戰場。竟無通侯賞﹐坐使壯士傷。時平武略絀﹐世亂智勇長。問彼登壇者﹐曷以恢我疆﹖

黃翼聖翼聖字子羽﹐太倉州人。崇禎中辟召﹐官安吉知州。

【渝城度歲】

風俗他鄕異﹐巫歌達四鄰。江明無月夜﹐猿喚不眠人。眷屬生兼死﹐年光臘帶春。客中艱一醉﹐辜負物華新。

周立勛立勛字勒卣﹐華亭縣學生。

【詠懷】

東登泰山顚﹐累累見城郭。秋風吹平原﹐牛羊下寒澤。呂尙本陰謀﹐漁釣竟所托。神明啟遠疆﹐後世資經略。遭逢良有時﹐志士固窮約。飄蓬西南徵﹐浮雲散林薄。悲哉大國風﹐田橫不可作。

【傷春】

平池曲巷古祠東﹐幾樹桃花落晚風。明日殷勤尊酒後﹐春光已過別離中。

白燕墳前載酒過﹐幾人同唱《柳枝歌》。莫愁一夜花如雪﹐搖落春心自此多。

夏完淳完淳字存古﹐華亭人﹐考功郎允彜之子。殉節死。

存古十五從軍﹐十七授命﹐生爲才人﹐死爲鬼雄﹐汪錡不足多也。詩格亦髙古罕匹。

【秋懷】

涼風何瑟瑟﹐吹我遊子顏。歷歷江上林﹐流蟬鳴其間。浮雲西南徵﹐一去何時還﹖駕舟淩洪波﹐杖策窮崇山。君子不遑息﹐小人豫以閒。感激在溝壑﹐敢念徒旅艱﹖中夜起百憂﹐勞人獨長嘆。

秋色從西來﹐風物自淒緊。金飆辭炎暉﹐玉露戒商軫。鶗鴂薄暮鳴﹐幽蘭望秋隕。零落在一時﹐榮華若朝菌。髙從巢父棲﹐下與壺公飲。靜觀百歲間﹐無名以爲準。

【精衛】

北風蕩天地﹐有鳥鳴空林。志長羽翼短﹐銜石隨浮沈。崇山日以髙﹐滄海日以深。愧非補天匹﹐延頸振哀音。辛苦徒自力﹐慷慨誰爲心﹖滔滔東逝波﹐勞勞成古今。﹝此淵明詠荊軻作也。﹞

【秋夜感懷】

登樓迷北望﹐沙艸沒寒汀。月湧長江白﹐云連大海靑。徵鴻非故國﹐橫笛起新亭。無限悲歌意﹐茫茫帝子靈。

鄺露露字湛若﹐南海縣學生。城陷﹐爲兵所害。

湛若詩原本《楚騷》﹐五言尢勝。

【洞庭酒樓】

落日洞庭霞﹐霞邊賣酒家。晚虹橋外市﹐秋水月中槎。江白魚吹浪﹐灘黃雁踏沙。相將楚漁父﹐招手入蘆花。﹝五言佳處﹐全在气韻﹐不求工於語言對偶之間。得此意可與讀湛若詩。﹞

【洞庭】

人歸洞庭水﹐心遠百蠻天。虹飲吳山雨﹐蟬嘶楚岫煙。掛帆明月樹﹐沽酒白雲船。來雁紛南向﹐衡陽何處邊﹖

【西湖上春】

行逢新歲月﹐驕馬踏城橋。旭日催蘅帶﹐春人艷柳條。香車流水擊﹐仙袂逐風飄。小鳳銜花去﹐空傷云漢遙。

【虞山謁舜祠】

荒服垂衣日﹐三苗格命年。鳥耘千畝籍﹐龍禦九疑煙。蒲阪徵云外﹐蒼梧落照邊。何人撫瑤瑟﹐離恨隔湘川。

【采石】

牛渚靑天月﹐長懸供奉祠。如何今夕酒﹐不共昔人持﹖髙詠誰能似﹖扁舟從所之。溯洄殊未已﹐言折楚江蘺。

【浮湘禮三閭墓田尋賈生故宅】

浮湘孤月下靈渠﹐牢落殘魂伴索居。庚子日斜聞野鳥﹐端陽沙淈見江魚。天髙未敢重相問﹐年少何勞更上書﹖此去樊城望京國﹐定從王粲賦歸歟﹖

【莫愁湖贈劉瞻甫】

憔悴行吟落照時﹐莫愁湖上與君期。《五噫》一賦梅花國﹐三黜重逢柳士師。吳苑舊遊淹越鳥﹐楚裳今雨裛江蘺。姑蘇煙月長相待﹐萎絕芙蓉白露滋。

劉城城字伯宗﹐貴池人。

【羣盜】

羣盜尙如此﹐江城未何依。健兒身手劣﹐祈父爪牙非。鼫鼠能中飽﹐飛鴻恆苦饑。從來比管樂﹐詎肯泣牛衣。

沈壽民壽民字眉生﹐宣城縣學生。舉賢良方正﹐門人私謚貞文。

【訪姜如農城北】

石公嚴譴後﹐又見荷戈新。曠代畱遺直﹐殘山待老臣。龍歸天上馭﹐環賜夢中身。生死昭亭畔﹐鄕園別自春。﹝嘉靖中﹐石禦史金以諫止醮詞﹐謫戍宣州﹞

邢昉昉字孟貞﹐髙淳縣學生。

【九江城南樓晚眺】

泱漭九江口﹐日入煙濤深。登樓俯危檻﹐近見廬山岑。昔人此宴賞﹐嘉月陶幽襟。長使千載下﹐緬想南樓心。孤城何蕭條﹐殺气餘秋陰。交衢無人行﹐荒榛遂如林。撫事遽成往﹐含淒方在今。履運適如此﹐憂端苦沈沈。

【溪行屢經與亡友胡印度別處】

濺濺溪水側﹐是子門前路。涓流亂石間﹐褰裳乃可渡。憶昔造子廬﹐款款平生故。尊醪亦時有﹐日晏未遑去﹐相送屋東偏﹐幽林每徐步。欹岸注微波﹐殘陽在髙樹。情因老易悲﹐欲別恆返顧。玆來溪艸綠﹐偶到臨分處。予猶耿夙歡﹐子已長不寤。流泣但徘徊﹐空慚子桑扈。

【故宮燕】

君不見故宮燕﹐春雨秋風幾回換。宮中風雨長蓬蒿﹐飛入宮墻繞虛殿。穿簾度閣羽差池﹐盡日呢喃人未知。柳下乍銜千點絮﹐花間仍拂萬年枝。玉階寂寞罘罳冷﹐畫棟回翔春燕影﹐歲歲營巢竟不成﹐春來秋去誰曾省﹖可憐此度秋風早﹐整頓毛衣猶自好。徘徊欲別未央宮﹐萬戶千門忽如掃。鐘﹛ね﹜何年去洛陽﹐仙人辭漢淚成行。最苦西飛雙燕子﹐重來不見舊宮墻。

施武武字魯孫﹐長洲人。

【相見坡】

上坡面在山﹐下坡山在面。相見令人愁﹐何如不相見﹗

【烏鴉關】

朝上烏鴉關﹐暮下烏鴉關。老烏啼啞啞﹐行人還未還﹖﹝寫盡境地險惡。﹞

葉襄襄字聖野﹐長洲縣學生。

【感舊】

洛蜀紛爭日﹐君王宵旰時。內朝私鬥急﹐河北捷書遲。近輔連羣盜﹐臨郊誓六師。傷心殷浩輩﹐一蹶竟難支。﹝思陵時朝局及天下大勢﹐已盡四十字中﹐如讀少陵《洛下》《天中》諸作。﹞

【喜康小範孝廉至﹐兼弔楊機部閣學】

萬里淸江浪拍天﹐故人消息動經年。重來麋鹿長洲苑﹐歸去荒蕪彭澤田。虎帳角殘辭部曲﹐龍沙旗折偃戈船。盧諶淪落劉琨死﹐回首章門一惘然﹗

陸圻

圻字麗京﹐錢塘貢生。

【與歌者陳郎】

落日橫江老白蘋﹐同鄕停問一相親。未嫌李尉翻新曲﹐且喜何戡是舊人。玉管漫吹秋月白﹐紅牙曾對綺筵新。坐中恐有傷心客﹐莫按《伊涼水調》頻。

沈欽圻欽圻字得輿﹐長洲縣學生。周準塡諱。

先大父詩﹐中歲愛劉隨州﹐晚境愛陸放翁。五言如「山橫去鳥外﹐人立晚霞邊」﹑「學《易》應觀我﹐言《詩》或起予」﹐七言如「冷岸孤舟搖月白﹐荒樹一犬吠燈紅」﹐皆陸太僕起頑所稱賞者。玆錄感時傷事六章﹐異於流連光景之作﹐有關風教﹐不在語言之工也。孫男徳潛敬識。

【書事】

天地兵戈滿﹐江湖逋竄頻。布衣難許國﹐淚眼不逢春。玉闕悲龍馭﹐雄關喪虎臣。唐家靈武業﹐望斷素衣人。﹝此思陵殉社稷後有望於南都擁立也。「江邊老人淚暗泣﹐眼昏不見風塵淸」﹐憂時感事﹐古今一轍。﹞

【詠史】

臥薪嘗膽日﹐縱飲擘箋時。但識憑江險﹐而忘厝火危。一堂爭洛蜀﹐四鎭角熊羆。此日王夷甫﹐淸言或未宜。

君臣魚水合﹐半壁且遊嬉。樂奏李天下﹐歌傳郭順時。還須求故劍﹐愼勿剪連枝。野老瞻烏意﹐茫然空爾思。﹝此畱都事勢也﹐不止於「從臣皆半醉﹐天子自無愁」矣。「須求故劍」﹑「勿剪連枝」﹐當時艸野自存公論。﹞

【亂後哭友】

故友如黃葉﹐傷心漸覺稀。途窮天地窄﹐世亂死生微。腹痛車頻過﹐琴亡人已非。嗟余稱後死﹐慟哭返荊扉。

【哭劉剩庵先生】

﹝名永錫﹞

萬里離家客﹐孤身易簀時。變名惟恐識﹐後死尙嫌遲。麥飯鄰僧薦﹐蓬廬野父悲。《招魂》弟子事﹐愧乏楚人辭。

顧夢遊

夢遊字與治﹐江寧學生。

【訪鄒滿字溪上】

言尋居士家﹐薄暮淸溪道。荒原鳥獨飛﹐寒木云相抱。入室聞疏鐘﹐開門見秋潦。落葉坐來多﹐淸風時一掃。

【同蔡大美﹑徐曰贊﹑沈治先秦淮夕泛】

落日淡生煙﹐波明影碧天。人來花檻裏﹐酒出板橋邊。楊柳風千樹﹐笙歌月一船。十年重對此﹐回首各淒然。

【社集天界循公房】

來已半春䢐﹐佳遊欣有徒。鳥窺遲日下﹐花近午風蘇。世事到山盡﹐髙言對佛無。杖錢曾不系﹐隨意乞香廚。

錢秉鐙秉鐙字幼光﹐桐城人。

幼光自抒情性﹐無意工詩﹐五言似陶公﹐亦在神理﹐不在字句。與髙忠憲﹑歸侍詔所謂同工異曲者也。

【效淵明飲酒詩】

寄生大塊中﹐何者爲我故﹖譬如逆旅物﹐暫有安足據﹖在世𨿽百年﹐畢竟捨之去。臨去豈不戀﹖戀亦不得住。所以達觀人﹐淡然隨所遇。委順生死間﹐不厭亦不慕。日飲一杯酒﹐可以全此趣。

【田園雜詩】

夙昔慕躬耕﹐所樂山澤居。憂患驅我遠﹐常恐此志虛。十載一言歸﹐舊宅已焚如。嗟我昆與弟﹐茅茨倚廢墟。徘徊靡所棲﹐還結田中廬。結廬𨿽不廣﹐牀席容有餘。牀上何所有﹖一二古人書。熒熒坡上麥﹐靑靑畦間蔬。日入開我捲﹐日出把我鋤。

仲春遘時雨﹐旣雨旋亦晴。百艸吐生意﹐眾鳥喧新聲。紛紛羣動出﹐各各有其營。孰是形骸具﹐而懷安居情。老農憫我拙﹐解軛爲我耕。教以駕馭法﹐使我牛肯行。置酒謝老農﹐願言俟秋成。

一春勤稼穡﹐艸木荒東園。今晨始芟刈﹐逝將除其根。良苗常恐短﹐惡艸常恐繁。腰斧伐荊棘﹐用以衛籬藩。荊棘傷我手﹐淋漓手中痕。手傷不足道﹐籬弱何以存﹖家人挈酒至﹐滿斟在瓦盆。勸我飲一醉﹐頹然臥前軒。前軒無人來﹐春風開我門。

雞鳴識夜旦﹐鳥鳴識天時。東臯人語語﹐我起毋乃遲。攬衣出門早﹐且復驅其兒。黃犢初教成﹐我鋤子則犁。犁鋤豈不苦﹖衣食道在玆。道旁一老父﹐顰蹙前致辭﹕言兒筋力薄﹐稼穡非所宜。詩書世所輕﹐猶是祖父遺。如何捨素業﹐自甘辛苦爲﹖多謝老父言﹐此意君未知。呼兒且飯牛﹐吾去燒東菑。﹝若一說明﹐索然無味。﹞

春天不久晴﹐衣垢及時浣。身上何所著﹐敝襦及骭短。家人念我寒﹐一杯爲斟滿。酒滿不可多﹐農事不可緩。奮身田野間﹐襟帶忽以散。乃知四體勤﹐無衣亦自暖。君看狐貉溫﹐轉使腰肢懶。

人生會有盡﹐行止非自由。止亦不可趣﹐行亦不可畱。如何柴桑叟﹐汲汲爲此憂﹗終年痛飲酒﹐冀以忘其愁。吾身聽物化﹐化及事則休。當其未化時﹐焉能棄所謀﹖有子亦須教﹐有田亦望收。天心與人事﹐何息不周流。我不離世間﹐而願與天遊。焉能外親戚﹐視之同聚漚﹖乃知黃老書﹐不如孔與周。﹝末章將倫常日用﹐存順沒寧﹐和盤托出﹐可以想其品槪矣。﹞

【金陵卽事】

秋山無樹故崚嶒﹐幾度支筇未忍登。荒路行愁逢牧馬﹐舊交老漸變髙僧。鐘樓自吼南朝寺﹐佛塔還燃半夜燈。莫向雨花臺北望﹐寒云暗淡是鐘陵。

顧絳

絳字寧人﹐後更名炎武﹐昆山人。終於山西。

寧人肆力於學﹐自天文﹑地理﹑古今治亂之迹﹐以及金石銘碣﹑音韻﹑字畫無不窮極根柢。韻語其餘事也。然詞必己出﹐事必精當。風霜之气﹐松柏之質﹐兩者兼有。就詩品論﹐亦不肯作第二流人。

【述古】

微言旣以絕﹐一變爲縱橫。下以遊俠權﹐上以刑名衡。六國固蚩蚩﹐漢興亦攘攘。不有董夫子﹐大道何由明﹖孝武尊《六經》﹐其功冠百王。節義生人材﹐流風被東京。世儒昧治本﹐一槪而相量。於乎三代還﹐此人安可忘﹗

《六經》之所傳﹐訓詁爲之祖。仲尼貴多聞﹐漢人猶近古。禮器與聲容﹐習之疑可睹。大哉鄭康成﹐控賾靡不舉。六藝旣該通﹐百家亦兼取。至今《三禮》存﹐其學非小補。後代尙淸談﹐土苴斥鄒魯。哆口論性道﹐捫龠同蒙瞽。﹝淸言何足論﹐宋人掃斥箋疏﹐亦偏見也。篇中議論﹐豈云小補﹖﹞

五國並時亡﹐世道當一變。掃地而更新﹐三王功可見。鼓琴歌有虞﹐釣者知其善。區區山澤間道足開南面。天步未回旋﹐九州待龍戰。空有濟世心﹐生不逢堯禪。何必會風雲﹐弟子皆英彥。俗史不知人﹐寥落《儒林傳》。﹝自注﹕文中子書五國並時而亡﹐蓋傷先王之道盡墜﹐故君子大其言﹐極其敗﹐於是乎掃地而求更新也。後賢以《隋史》無王通傳﹐疑爲烏有先生。果爾﹐古人之可疑者多矣。此詩可爲正論。﹞

【謁夷齊廟】

言登孤竹山﹐愾焉思古聖。荒祠寄山椒﹐過者生恭敬。百里亦足君﹐未肯滑吾性。遜國全天倫﹐遠行避虐政。甘餓首陽岑﹐不忍臣二姓。可爲百世師﹐風操一何勁﹗悲哉尼父窮﹐每歷邦君聘。楚狂歌鳳衰﹐荷蕢識擊磬。自非爲斯人﹐棲棲無乃佞。我亦客諸侯﹐猶須善辭命。終懷耿介心﹐不踐脂韋徑。庶幾保平生﹐可以垂神聽。﹝唐人登首陽山﹐只淡淡寫景。此作者自抒懷抱﹐應以議論爲長。﹞

【過矩亭拜李先生墓下】

人生無賢愚﹐大節本所共。蹉跎一失身﹐豈不負弦誦。卓哉李先生﹐九流稱博綜。心鄙馬季長﹐不作《西第頌》。屏居向郊﹐食淡常屢空。淸修比範丹﹐聰記如應奉。力學不求聞﹐終焉老家╉。同時程中丞﹐一疏亦驚眾。玉璽安足陳﹐亟進名臣用。﹝自注﹕中丞名紹﹐徳州左衛人。巡撫河南﹐時漳河旁得玉璽﹐上疏秦璽不足珍﹐國家以賢爲寶。薦黨籍諸臣十餘人﹐不納﹐遂謝病歸。﹞黨論正紛挐﹐中朝並嚚訟﹐世推山東豪﹐三李尢放縱。祠奄與哭典﹐後先相伯仲。初逾士類閒﹐竟折邦家棟。悲哉五十年﹐風塵尙澒洞。我來拜遺阡﹐增此儒林重。𨿽無謦咳接﹐猶有風流送。自非隨武賢﹐九原誰與從﹖﹝自注﹕《漢司隸校尉魯峻碑》「休神家╉」。﹞

【龍門】

亙地黃河出﹐開天此一門。千秋憑大禹﹐萬里下昆倉。入廟焄蒿接﹐臨流想象存。無人書壁問﹐倚馬日將昏。

【蒿山】

位宅中央正﹐髙疑上界鄰。石開曾出啟﹐嶽降再生申。老柏搖新翠﹐幽花茁晚春。豈知巢許窟﹐多有濟時人。

【酬王處士九日見懷之作】

是日驚秋老﹐相望各一涯。離懷銷濁酒﹐愁眼見黃花。天地存肝膽﹐江山閱鬢華。多蒙千里訊﹐逐客已無家。

【與江南諸子別】

絕塞飄零苦著書﹐來行李問何如﹖云生岱北天多雨﹐水決淮壖地上魚。濁酒不忘千載上﹐荒雞猶唱二更餘。諸公莫效王尼嘆﹐隨處空身足艸廬。﹝《管輅別傳》﹕雞一二更鳴者爲荒雞。《晉書•王尼傳》﹕尼早喪婦﹐有一子。無居宅﹐惟畜露車﹐有牛一頭﹐每行輒使禦之﹐暮則共宿車上。嘗嘆曰﹕滄海橫流﹐處處不安也。﹞

【酬傅處士】

淸切頻吹越石笳﹐窮愁猶駕阮生車。時當漢臘遺臣祭﹐義激韓仇舊相家。陵闕生哀回夕照﹐河山垂淚發春花。相將便是天涯侶﹐不用虛乘犯斗槎。

【劉諫議祠】

﹝蕡﹞

皂囊靑史漫傳名﹐白日黃泉气未平。自古國亡緣宦者﹐可憐身沒尙書生。荒阡艸長妖孤出﹐舊驛風寒倦馬行。一自徳陵升馭後﹐山河祠廟總淪傾。

【贈郝將軍太極】

﹝滇人﹐天啟中守沾益。余於敍功疏識其姓名。今爲醫﹐客於吳之上津橋。言及舊事﹐感而有贈。﹞

曾提一旅制黔中﹐水藺諸酋指顧空。入楚廉頗猶未老﹐過秦扁鵲更能工。風髙劍气蛉川外﹐水沸茶聲鶴澗東。橋畔相逢不相識﹐漫將方技試英雄。

【賦得秋柳】

昔日金枝間白花﹐只今搖落向天涯。條空不系長徵馬﹐葉少難藏覓宿鴉。垂老桓公重出塞﹐罷官陶令乍歸家。先皇玉座靈和殿﹐淚灑西風向日斜。﹝小小題俱有關系﹐此杜陵詠物體。﹞

【華山】

四序乘金气﹐三峯壓大河。巨星雄贔屓﹐白帝儼巍峨﹐地劣窺天井﹐云深拜斗阿。夕嵐開翠巘﹐初月上靑柯。欲摘星辰墮﹐還虞虎豹訶。正冠朝殿闔﹐持杖叱羲和﹐勢扼雙崤壯﹐功從駟伐多。未歸桃塞馬﹐終負魯陽戈。山鬼知秦帝﹐蠻王屬趙佗。出關收楚魏﹐浮水下江沱。老尙思三輔﹐愁仍續《九歌》。惟應王景略﹐歲晚一來過。

【禹陵】

大禹巡南守﹐相傳此地崩。禮同虞帝陟﹐神契鼎湖升。窆石形模古﹐墟宮世代仍。探奇疑是穴﹐考典或言陵。玉帛千年會﹐山河一气憑。禦香來敕使﹐主守付髡僧。樹暗巖云積﹐苔深壑雨蒸。鵂畱呼冢柏﹐蝙蝠下祠燈。餘烈猶於越﹐分封並杞鄫。國詒明徳胙﹐人有霸圖稱。往者三光墜﹐江幹一障乘。投戈降北固﹐授孑守西興。衝主常虛己﹐謀臣動自矜。普天皆爵祿﹐無地使賢能。合戰山回霧﹐窮追海踐冰。蠡城迷白艸﹐鏡沼爛紅菱。樵采岡林徧﹐弓刀塢壁增。遺文畱僕碣﹐仄徑長荒藤。望古頻搔首﹐嗟今更撫膺。會稽山色好﹐淒側獨攀登。

【髙漸離擊築】

神州移水徳﹐故鼎去山東。斷霓夫人劍﹐殘煙郭隗宮。身畱烈士後﹐迹混市兒中。攺服心猶苦﹐知音耳自通。沈淪余技藝﹐慷慨本英雄。壯節悲遲暮﹐羈魂迫故窮。一吟遼海怨﹐再奏薊丘風。不復荊卿和﹐哀哉六國空﹗

韓洽洽字君望﹐長洲人﹐隱居陽山。

【題李龍眠諸夷職貢圖】

﹝元丰二年畫﹞

有唐貞觀萬國寧﹐殊方異域皆來庭。立本爲圖擬王會﹐詭形怪狀流丹靑。龍眠居士生有宋﹐未必諸蕃眞入貢。得無舊本重臨摹﹐左食貫胸聊玩弄。元丰天子承平日﹐君臣競講彊兵術。不知中國正凋殘﹐馳想海邦兼日出。貢獒西旅四夷賓﹐作訓猶煩保傅臣。爲問伯時圖作貢﹐何如鄭俠繪《流民》﹖﹝如此立意﹐方異風雲月露。愚采明末諸賢詩﹐當《谷音》一集可也。﹞

【黃孝子端木萬里尋親】

父子分殊域﹐趨庭道路難。一身衝虎豹﹐萬死涉風湍。乍識容顏是﹐翻悲涕淚幹。故園今共反﹐猶作夢中看。

【雪下紅】

籬落徧積素﹐愈知顏色丹。故非嘉卉列﹐卿作野花看。天道存微物﹐韶華惜歲闌。芳心良獨苦﹐誰謂不知寒﹖

【鐵馬】

急響中宵發﹐淩空鐵騎行。不知風信至﹐頓使旅魂驚。當世正多事﹐吾儕方苦兵。那堪檐宇下﹐又作戰場聲。﹝下半忽然推開﹐感慨時事﹐詠物詩中別有天地。﹞

【關山月】

曉角數聲哀﹐邊風捲地來。十年徵戍客﹐不上望鄕臺。﹝翻進一層﹐倍覺沈痛。﹞

【聞雁】

朔風吹雁渡江幹﹐月白霜淸響尙寒。孤客幾回愁裏聽﹐故鄕何處報平安﹖

朱鶴齡鶴齡字長孺﹐吳江縣學生。

【感遇】

薇蕨苟可采﹐何必在首陽﹖淸流苟可泛﹐何必在滄浪﹖至人處委蛇﹐守己非一方。直木寧見伐﹐芳蘭要遂傷﹖縱志遊霄漢﹐俯仰隨翺翔。

陳忱

忱字遐心﹐烏程人。

【閱羅隱詩】

余杭山水役精魂﹐末世才人眼界昏。憔悴感恩依尙父﹐可憐尙父事朱溫。﹝非貶昭諫﹐借此發出正論也。武肅不討朱溫﹐實爲當時恨事﹐知李亞子眞英雄矣。﹞

李沂沂字子化﹐興化縣學生。

【贈魏叔子】

魏生嵚﹛山欹﹜目如電﹐董子祠傍忽相見。豫章國士天下聞﹐生不逢時且貧賤。東西奔走非無故﹐側身海內求英彥。卽今屠釣豈無人﹐常恐摧頹筋力變。握手數語露肺肝﹐別我西歸尋《考槃》。子之往兮各努力﹐歲暮雨雪江風寒。

【挽從伯瞻鹿公】

喪亂君臣在﹐偏安社稷蕪。封章懸日月﹐旅櫬歷江湖。報國余孤劍﹐匡時屈壯圖。故園春樹綠﹐愁聽野禽呼。

王翃翃字介人﹐嘉興布衣。

介人七言如「周道秋風行黍稷﹐漢宮春雨長蒲萄﹐」「西蜀諭通司馬檄﹐中山謗滿樂羊書」﹑「夜月旌旗五馬渡﹐秋風艸木八公山」﹐極工鑄語﹐無竟陵習气。

【村居】

獨樹寒煙外﹐孤村流水間。偶隨花艸去﹐遠逐漁樵還。川暝罷垂釣﹐日斜長掩關。何年事髙隱﹐歸臥鹿門山。

【客中九日】

細雨成陰近夕陽﹐湖邊飛閣照寒塘。黃花應笑關山客﹐每歲登髙在異鄕。﹝沈子山云「不失唐音」。﹞

沈自然自然字君服﹐吳江人。

【江南樂】

初景爛銀浦﹐溘溘浮鸂鶒。儂情兩搖蕩﹐持比春江色。江深蓮子齊﹐水暖鴛鴦棲。不須更相問﹐家住橫塘西。橫塘連夾浦﹐曲曲明如許。誰打白蘋開﹖前溪夜來雨。雨霽上南樓﹐天髙水影浮。出門郎不見﹐仍蕩采蓮舟。﹝音節神似《西州曲》。﹞

屠爌爌字暗伯﹐嘉興縣學生。

【贈別袁重其】

髙飛鴻雁滿關河﹐此日寒江起夕波。庾信哀時常作客﹐梁園去國獨行歌。霜淒茂苑淸砧急﹐月照荒臺落葉多。爲問吳中舊知己﹐空山叢桂近如何﹖

卷十二

龔賢賢字半千﹐上元人。

【扁舟】

扁舟當曉發﹐沙岸杳然空。人語蠻煙外﹐雞鳴海色中。短衣曾去國﹐白首尙飄蓬。不讀《荊軻傳》﹐羞爲一劍雄。

顧苓

苓字云美﹐吳縣人。吳江貢生。

【石公山】

茫茫三萬頃﹐日夜浴靑蔥。骨立風雲外﹐孤撐濤浪中。若令當路出﹐應作一關雄。朱﹤面力﹥眞多事﹐荊榛滿故宮。﹝應嘆賢者不用而小人誤國也。下半拓開﹐得唐人格律。﹞

杜浚浚字於皇﹐黃岡人。

茶村長篇頗近頹唐﹐又《聞燈船鼓吹歌》以此得名。其實頹唐之尢者也。玆錄其整頓有骨格者。

【遊夾山漾】

出塢謝羣賢﹐放舸理長嘯。煙岫映澄波﹐始知所歷妙。林壑羅秋姿﹐紫翠罥寒照。蘋汀欲爲雪﹐楓岸忽如燒。目逐絕境往﹐意愜佳處要。層峯何嬋娟﹖灣環亦窈窕。泛漾疑江湖﹐回帆復蘿蔦。面面見道場﹐一一起憑弔。尋幽不覺遲﹐歸晚顧而笑。石門免見訶﹐登樓感同調。

【嵇康】

嵇康人中龍﹐義不可當世。視彼盜國臣﹐伎倆如兒戲。吐辭薄湯武﹐千載有生气。臨命索琴彈﹐聊示不屑意。

【登金山塔】

極目非無岸﹐滄波接大荒。人煙沙鳥白﹐春色嶺雲黃。出世登初地﹐思家傍戰場。咄哉天咫尺﹐消息轉茫茫。﹝蒼蒼莽莽﹐自是大家舉止。﹞

【焦山】

觸處迷人代﹐玆山尙姓焦。上頭仍棟宇﹐到眼忽雲霄。樹色南徐近﹐江聲北岸遙。衣冠畱洞壑﹐不必訪松寮。

出郭來差遠﹐憑髙望獨深。江分神禹迹﹐海見魯連心。密竹藏金像﹐回流灌石林。擬尋幽絕處﹐卻誦《白頭吟》。

方文

字爾止﹐桐城人。

【攝山絕頂】

下方惟見石﹐不信有柴荊。仄徑盤空上﹐危峯到頂平。夕陽千嶺秀﹐春水一江明。愁絕浮雲外﹐蒼茫舊帝京。

岑徵徵字金紀﹐南海人。

【湘潭晚春寄耒陽胡使君】

花落鵑啼日欲曛﹐白蘋洲畔悵離羣。東風綠徧章臺柳﹐夜雨寒生夢澤云。避地少陵猶寄食﹐依人王粲漫從軍。春深塞雁皆還北﹐書札何因報使君﹖

紀映鐘

映鐘字伯紫﹐上元人。

【學圃贈鄧生】

我爲東湖樵﹐子學南山圃。相逢大道傍﹐雪涕問勞苦。我逢冬靑樹﹐再拜不敢斧。子有東陵瓜﹐屢潰深秋雨。生事尙饑寒﹐吟詩坐蒿堵。

申涵光

涵光字鳧盟﹐廣平人。

【路氏妹江南使來】

骨肉何由見﹖音書隔歲通。雨深楊子驛﹐霜白趙王宮。旅食憐空橐﹐鄕心逐斷篷。十年戀慈母﹐淚盡北來鴻。

【懷太原傅靑主】

曾約溪村訪釣竿﹐數年設榻待君歡。亂離苦憶良朋少﹐衰病應愁遠道難。晉國山川容白髮﹐中原天地此黃冠。幸將卷帙傳髙迹﹐日向晴窗展畫看。

蔣易

易字前民﹐江都人。

【淸涼山頂畱別杜於皇】

招提上夕陽﹐別酒置崇岡。秋老孤帆色﹐人輕百戰場。江云平楚岸﹐風葉減吳霜。來日空回首﹐思君獨渺茫。

戴冠冠字峨仲﹐更名昜﹐字南枝﹐山陰人。

【釣臺懷古】

赤伏符興罷戰爭﹐釣竿三尺足平生。遠攜仙女桐江隱﹐深悔羊裘大澤行。一夜星辰淩帝座﹐九重貴賤見交情。請看七里瀧中水﹐未到錢塘徹底淸。﹝南枝《釣臺詩》多至千餘章﹐皆潦倒淺率﹐此擇其尢雅者﹐首尾渾成﹐精神滿腹﹐可以傳世。﹞

費密密字此度﹐四川成都人。亂後流寓揚州。

【朝天峽】

一過朝天峽﹐巴山斷入秦。大江流漢水﹐孤艇接殘春。暮色愁過客﹐風光惑榜人。明年在何處﹖杯酒慰艱辛。﹝三四語十字成句﹐王新城尙書所謂十字堪千古也。﹞

【戔中】

戔閣通秦道﹐靑天不易行。盡過奇絕處﹐不負有平生。白馬巖中出﹐黃牛壁上耕。野花埋輦處﹐幸蜀只空名。

朱茂暉

茂暉字子若﹐秀水人。祖蔭授中書舍人。

【哭譚禮部元孩】

去日乘桴易﹐歸愁度嶺艱。河山成死別﹐兒女望生還。劍气沈三島﹐文星隕百蠻。旅魂招未得﹐何處望鄕關﹖

朱茂曙茂曙字子蘅﹐秀水縣學生。

【秦淮河春遊卽事】

橋下溪流燕尾分﹐灣頭新水慣湔裙。六朝芳艸年年綠﹐雙調鳴箏戶戶聞。春雨杏花虞學士﹐酒旗山郭杜司勛。兒童也愛晴明好﹐紙剪風鳶各一羣。

王光承

光承字玠右﹐上海諸生。

【送人之廣南】

並馬銜杯日未曛﹐羊城山水正愁君。秋聲已入庭前樹﹐客路遙尋嶺外云。溟海上連辰極動﹐星河南去越天分。年來莫問流人狀﹐知有淸猿不可聞。

兪汝言

汝言字石吉﹐秀水諸生。

【進艇】

晴川曲曲抱沙堤﹐岸柳依依遠近齊。山色欲開疏雨外﹐夕陽忽在亂峯西。舟前波浪泇流駛﹐望裏煙嵐魯樹低。作客乘春行處好﹐故鄕曾否息徵鼙﹖

張綱孫綱孫字祖望﹐錢塘人。古詩得杜一體﹐時武陵諸子以祖望爲最。

【涿州城】

曉霜不在地﹐微白生牛背。遙望涿鹿城﹐嶐然沙磧內。控糸世走其下﹐壁立皆土塊。此地古範陽﹐甲兵天下最。側耳聞啼饑﹐傷心自我輩。野狼遇人嗥﹐蒼鷹攫雉碎。生涯底如此﹖浩嘆玆行邁。

【自竹村】

路盤白竹村﹐崎嶇探窮谷。居人八九家﹐林杪構破屋。下惟四柱立﹐亭亭不附木。仰視如鳥巢﹐夕暝梯云宿。已防虎豹害﹐復懼麋鹿觸。我行多彷徨﹐歧路不敢哭。日晚愼前行﹐何處堪投足﹖

【晏城】

小小古晏城﹐西對華不﹝音花咢﹞注。昔之晉郤克﹐逐馬匝此處。我行實已倦﹐解解鞍歇薄暮。鴟梟嘯其羣﹐老烏守枯樹。不見古人迹﹐斷碑委樵路。手摸苔蘚痕﹐字句讀未誤。平仲之采地﹐緬然起思慕。柰何千載後﹐蕪沒如野戍﹖相望有遠山﹐恐是齊朝附。

【苦旱行】

田中無水騎馬過﹐苗葉半黃虫咬破。五月不雨至六月﹐農夫仰天淚交墮。去年臘盡頻下雪﹐父老俱言水應大。如何三伏無片雲﹐米價騰貴人饑餓。大河之壖風揚沙﹐桔橰無用袖手坐。林木焦殺鳥開口﹐魴魚枯漧溝底臥。人人气喘面皮黑﹐十个熱病死九个。安得昊天降靈雨﹖童兒歡笑父老賀。髙田低田薄有收﹐比裏稍可完國課。不然官吏猛如虎﹐終朝鞭撲疇能那﹗

吳騏騏字日千﹐華亭布衣。

【喜汪振生歸自雲南】

萬里歸來日﹐蓬蒿滿蓽門。登堂一長慟﹐兄弟幾人存﹖豺虎關山險﹐烽煙日月昏。無窮故交意﹐相與盡淸尊。

【漢昭烈】

名儒盧鄭久周旋﹐正值黃星受命年。龍種已移《三統歷》﹐蠶叢還辟半隅天。金甌付托耕莘佐﹐玉几彌畱《顧命》篇。一代英雄生死際﹐銅臺遺令最堪憐。﹝足令老瞞愧死。﹞

【感時書事﹐寄計子山﹑陸孝曾】

十月寒風急﹐浮雲暗大荒。客行愁道路﹐時事慮蕭墻。薊北非吾土﹐秦中亦異鄕。空憂天欲墜﹐未見日重光。廟略慚靈武﹐軍聲謝朔方。元臣誇定策﹐列帥許勤王。好爵娛姻婭﹐官評視篚筐。簾編靑鳥骨﹐玉斫辟邪香。冠蓋晨先集﹐笙歌夜未央。冰蠶裁寶帳﹐墮馬斗新裝。營窟謀初遂﹐憑城气轉揚。荊牛烹可待﹐國狗噬何狂﹖鐵券封蘇峻﹐丹書賜董昌。中朝容桀奡﹐羣醜益鴟張。百里無煙火﹐千村絕稻粱。軍行咸擁婦﹐鬼哭暗聞殤。朽索饑難馭﹐開籠飽欲颺。先須憂輦轂﹐莫道劃沮漳。每作蛇虫斗﹐深虞鷸蚌亡。內暌戎伏莽﹐外侮剝侵牀。劇盜鋒初遠﹐函關勢尙彊。霧迷黃帝陣﹐彗集紫微房。造次分旄節﹐安危作棟梁。諸公咸倚重﹐吾意獨彷徨。厚寵𨿽三錫﹐雄圖愧一匡。藩籬殊未固﹐肘腋況難防。邯敗惟降楚﹐溫彊且叛唐。養蛇將螫手﹐管庫遂探囊。下土棲蓬室﹐無因叫帝閶。詩題蕉葉徧﹐風到葛衣涼。濁酒醨難醉﹐悲歌激不妨。私心圖國是﹐未敢告明堂。同社多英俊﹐居貧更慨慷。華陰終拂拭﹐霄漢自飛翔。壯志淸河洛﹐交情重太行。風濤爲砥柱﹐冰雪見松篁。縱使三靈攺﹐無移百煉剛。累朝皆養士﹐努力念前皇。﹝此亦畱都實錄也。暗主無愁﹐羣姦障蔽﹐彊藩跋扈﹐生民塗炭﹐作者痛哭言之﹐激於《板》《蕩》之章矣。﹞

【塞下曲】

四牡騑騑出玉門﹐詔持繒帛賜烏孫。爲言侍子今無恙﹐初在京師讀《魯論》。

【少年行】

紅玉鞍驕碧玉驄﹐樂遊原上柳絲風。詔求季布今何處﹖只在三千奴僕中。

【茂陵】

茂陵枯柏自巑岏﹐露重珠襦馬上寒。獨與銅人相對哭﹐三更殘月下金盤。

【書李舒章詩後】

胡笳曲就聲多怨﹐破鏡詩成意自慚。庾信文章眞健筆﹐可憐江北望江南。﹝惜其淸才﹐哀其遭遇﹐言下無限徘徊。﹞

周篔

篔字靑士﹐嘉興布衣﹐隱於市。

【哭然公】

然公釋門老﹐獨臥孤峯云。古貌世莫見﹐髙風予夙聞。松杉手自種﹐虎豹時爲羣。嘆息永䢐謝﹐山堂空夕曛。

【懷舊爲亡友王翃作】

南浦驚心憶往年﹐送君獨上子猷船。烏衣舊巷看猶在﹐馬首長途信可憐。煙樹瘴深過嶺日﹐寒潮風急渡江天。寧知陸賈遺歸橐﹐空爲王孫給墓田。

陳恭尹

恭尹字元孝﹐廣州潤徳人。

【蜀中】

子規啼罷客天涯﹐蜀道如天古所嗟。諸葛威靈存八陳漢朝終始在三巴。通牛峽路連云戔﹐如馬瞿唐走浪花。擬酹昔賢魚水池﹐海棠開徧野人家。﹝髙祖以蜀王﹐後主以蜀亡﹐明眼人可與論古。﹞

【鄴中】

山河百戰鼎終分﹐嘆息漳南日暮云。亂世姦雄空復爾﹐一家辭賦最憐君。銅臺未散吹笙伎﹐石馬先傳出水文。七十二墳愁艸徧﹐更無人表漢將軍。﹝表揚才華﹐褫奪姦魄﹐最爲定論。﹞

【隋宮】

穀洛通淮日夜流﹐渚荷宮樹不曾秋。十年士女河邊骨﹐一笑君王鏡裏頭。月下虹生水殿﹐天中絲管在迷樓。繁華往事邗溝外﹐風起楊花無那愁。

【發舟寄湛用喈鐘裴仙湛天石】

扶胥古渡水淒淒﹐雨後移舟望轉迷。數口寄居秋艸外﹐一身爲客楚云西。家無兄弟依朋友﹐地夾河山畏鼓鼙。知己片言應不負﹐亂離兒女藉提攜。

【虎丘題壁】

虎迹蒼茫霸業沈﹐古時山色尙陰陰。半樓月影千家笛﹐萬里天涯一夜砧。南國干戈徵士淚﹐西風刀剪美人心。市中亦有吹篪客﹐乞食吳門秋又深。

【秋日西郊宴集】

﹝時屈子歸首塞上﹞

黍苗無際雁髙飛﹐對酒心知此日稀。珠海寺邊遊子合﹐玉門關外故人歸。半生歲月看流水﹐百戰山河見落暉。欲灑新亭數行淚﹐南朝風景已全非。

【明妃怨】

生死歸殊俗﹐君王命妾來。莫令靑冢艸﹐生近李陵臺。﹝韻語中明是非﹐定賞罰﹐居然史筆。﹞

徐夜夜字東癡﹐山東新城人。

【九日得顧寧人書】

故國千年恨﹐他鄕九日心。山陵余涕淚﹐風雨罷登臨。異縣傳書遠﹐經時怨別深。陶潛籬下意﹐誰復續髙吟﹖

餘懷懷字澹心﹐福建莆田人。

【金陵雜感】

六朝佳麗晚煙浮﹐擘阮彈箏上酒樓。小扇畫鸞乘霧去﹐輕帆帶雨入江流。山中夢冷依弘景﹐湖畔歌殘倚莫愁。吳殿金釵梁院鼓﹐楊花燕子共悠悠。

【由畫溪經三篛入合溪】

畫舫隨風入畫溪﹐秋髙天闊五峯低。綠蘿僧院孤煙外﹐紅樹人家小閣西。篛水長淸魚可數﹐篁山將盡鳥空啼。桃源仿佛無尋處﹐楓葉紛紛路欲迷。﹝晚唐風格。﹞

潘問奇問奇字雪帆﹐錢塘人。

【自磁州趨邯鄲途中卽事】

中宵聞觱發﹐日出走黃沙。風力能飛石﹐河冰不陷車。郊寒騰俊鶻﹐樹老立饑鴉。旁午停徵轡﹐炊煙得幾家﹖﹝比「山虛風落石」尢險﹐每下一字﹐俱有鋒稜。﹞

【金棺峽】

濤聲何所似﹖石罅走雷霆。地拔雙崖起﹐天餘一綫靑。眞形猱玃古﹐毒霧蝮蛇腥。我欲窮深險﹐誰能覓五丁﹖

【肅寧】

﹝縣有故璫魏忠賢地宅﹞

肅寧池館舊連阡﹐過客追思鹿馬年。齊國豎刁呼尙父﹐漢朝名士拜中涓。北司計就書難上﹐元祐碑成事可憐。獨喜左楊崇廟食﹐春來一曲奏神弦。

周同谷

同谷字鶴臞﹐昆山人。

【流螢祠】

偶因微雨點蒼苔﹐還被輕風扇復開。應爲前身是芳艸﹐多情頻上院墻來。

梵琦

梵琦字楚石﹐象山人﹐居海鹽天寧寺。明初徵至京﹐建法會﹐賜座第一。以下僧詩。

【曉過西湖】

船上見月如可呼﹐愛之且復畱斯須。靑山倒影水連郭﹐白藕作花香滿湖。仙林寺遠鐘已動﹐靈隱塔髙燈欲無。西風吹人不得寐﹐坐聽魚蟹翻菇蒲。﹝釋子詩取蔬筍气者﹐寥寥數章﹐已盡其槪。﹞

【漠北懷古】

曠野多遺骨﹐前朝數用兵。烽連都護府﹐柵繞可惇城。象膽隨時轉﹐駝蹄入夜明。卻因班定遠﹐牽動故鄕情。

北入窮荒野﹐人如曠古時﹐天山新有唱﹐耶律晚能詩。共說羊堪種﹐誰知繭作絲﹖漫漫風雪裏﹐南望是京師。

【居庸關】

天畔浮雲云表峯﹐北遊奇險見居庸。力排劍戟三千士﹐門掩山河百二重。渠答自今收戰馬﹐兜鈴無復置邊烽。上都避暑頻來往﹐飛鳥猶能識衮龍。

宗泐

宗泐字季潭﹐臨海人。洪武初舉髙行沙門﹐居首。遣往西域求遺經﹐授左善世。

【夏夜與錢子貞集西齋賦詩敍別】

明月不可招﹐流光入堂中。白雲不可約﹐掛我屋上松。玆會固難得﹐後會寧易逢﹖明朝在東郭﹐隔水但聞鐘。

【聽泉軒爲藏無盡作】

若人有耳惟聽泉﹐泉聲入耳長涓涓。穿林出澗度天樂﹐終古不斷冰絲弦。此聲不來耳不往﹐中自寂然遺外響。靑燈照壁夜沈沈﹐獨倚軒窗月東上。

守仁

守仁字一初﹐富陽人﹐住持靈隱。洪武中徵授右善世。

【弘上人所蓄秋山圖】

萬峯霜晴翠如洗﹐峯底行雲度流水。西北髙樓爽气邊。江南落木秋聲裏。蒹葭潮長魚在梁﹐白鷗飛盡天茫茫。松根丈人讀書處﹐時有疏鐘來上方。仙槎影沒銀漢遠﹐木末芙蓉爲誰剪﹖何處涼風送客船﹐歸來似是東曹掾。東曹頗笑未識機﹐掛帆直待鱸魚肥。山川搖落已如此﹐未信艸露沾人衣。

道衍

道衍字斯道﹐長洲人。洪武中徵入侍燕府﹐後以靖難功特授少師。

【京口覽古】

譙櫓年來戰血幹﹐煙花猶自半凋殘。五州山近朝云亂﹐萬歲樓空夜月寒。江水無潮通鐵甕﹐野田有路到金壇。蕭梁事業今何在﹖北固靑靑客倦看。

大冋

大冋字妙止﹐會稽人﹐延慶寺僧。修《永樂大典》。

【讀謝翺傳】

南奔北走家何在﹖七里灘前許劍來。崖海夜寒惟月上﹐冬靑樹老又花開。側身天地聊晞發﹐悵望江山獨把杯。一掬當年知己淚﹐秋風灑盡下西臺。

明秀

明秀字雪江﹐海鹽人﹐祝發天寧寺。

時有雪江僧《送王伯安謫龍場驛丞》﹐有「蠻煙瘦馬經荒驛﹐瘴雨寒雞夢早朝」句。上句寫投荒景象﹐下則忠愛之心亦俱傳出矣。是爲風雅正聲。

【送陳墨山還吳淞兼柬胡秋田】

五茸城外月﹐不見十年餘。顧我曾遊地﹐因君得寄書。津亭燃夜火﹐江市賣鱸魚。若見秋田父﹐還勞問起居。

宗倫宗倫字性彜﹐芝溪人。

【旅懷】

東吳隔千里﹐歸計尙茫然。忽見梅花發﹐他鄕又一年。

通潤通潤字一雨﹐吳僧。

【種松老人】

飯後罷鋤舂﹐寒山信短筇。偶隨孤犢去﹐適與老人逢。見面不知姓﹐自言能種松。橫岡千萬樹﹐大半已成龍。﹝格髙﹐本之唐人《訪陸鴻漸不遇詩》。﹞

道源道源字石林﹐太倉人﹐居吳北禪寺。

【早梅】

萬樹寒無色﹐南枝獨有花。香聞流水處﹐影落野人家。

讀徹讀徹字蒼雪﹐滇南人﹐住吳中中峯。

【別吳中諸子】

相晤了無意﹐臨歧還黯然。回看吳苑樹﹐獨上秣陵船。春老還山路﹐江昏欲雨天。白鷗略似我﹐聚散綠波前

【送朗臒入匡山】

偶向匡廬去﹐安禪第幾重﹖九江黃葉寺﹐五老白雲峯。落日眠蒼兕﹐飛泉下玉龍。到時應爲我﹐致意虎溪松。﹝蒼雪五言有「風吹殘雪樹﹐人語夕陽山」句﹔七言有「十日花開湖上路﹐半春家在雪中山」句。王阮亭尙書賞之﹐采入詩話中。﹞

今種今種字一靈﹐番禺人。

【魯連臺】

一笑無秦帝﹐飄然向海東。誰能排大難﹐不屑計奇功。古戍三秋雁﹐髙臺萬木風。從來天下士﹐只在布衣中。﹝骨力排奡﹐神完气足。起語超﹐落語勁﹐中間十字成句。放開眼界﹐一覽眾山小矣。﹞

【晉太尉劉琨墓】

《扶風歌》未罷﹐國勢日倉皇。辛苦盧從事﹐相依在晉陽。風吹沙磧艸﹐月滿塞樓霜。遺墓東安縣﹐蕭蕭徧白楊。

【攝山秋夕】

秋林無靜樹﹐葉落鳥頻驚。一夜疑風雨﹐不知山月生。松門開積翠﹐潭水入空明。漸覺天雞曉﹐披衣念遠徵。

【自白下至槜李﹐與諸子約遊山陰】

最恨秦淮柳﹐長條復短條。秋風吹落葉﹐一夜別南朝。範蠡河邊客﹐相將蕩畫橈。言尋大禹穴﹐直渡浙江潮。﹝一气赴題﹐有神無迹﹐在唐人中亦不多見。﹞

【粵江秋夜】

明月生珠澥﹐蒼茫萬里愁。笙歌喧極浦﹐風露滿孤舟。落雁棲難定﹐寒潮靜不流。年來秋望苦﹐不上五層樓。

【繇雲母峯上大小石樓】

獨上朱明頂﹐髙尋仙子蹤。玉樓夾日月﹐秋瀑飛芙蓉。白髮幾時變﹐靑鸞安可從。何人吹鐵笛﹖忽過麻姑峯。

郭貞順

貞順﹐潮陽周伯玉妻。明初﹐師下嶺南﹐指揮兪良輔徵諸塞之未服者。貞順從伯玉居溪頭塞﹐作詩上之。良輔覽詩大喜﹐一塞得全。以下名婉詩。

【上兪將軍】

將軍開國之武臣﹐早附鳳翼攀龍麟。煙雲慘淡徧九野﹐半夜捧出扶桑輪。前年引兵下南粵﹐眼底羣雄盡流血。馬蹄帶得淮河冰﹐灑向江南作晴雪。潮陽僻在南海濱﹐十載不斷干戈塵。仁風溥披萬里外﹐天子亦念遐方民。將軍髙名邁千古﹐五千健兒猛如虎。輕裘緩轡踏地來﹐不減襄陽晉羊祜。此時特奉明主恩﹐金印斗大龜龍紋。大開藩衛制方面﹐期以忠義酬明君。宣威布徳民大悅﹐把菜一笠誰敢奪﹖黃犢春耕萬隴云﹐犛龍夜臥千江月。去歲壺陽戍守時﹐下車愛民如愛兒。壺山蒼蒼壺水碧﹐父老至今歌詠之。欲爲將軍紀勛績﹐天家自有如椽筆。但囑壺民歌太平﹐磨崖勒盡韓山石。

陸娟娟﹐陸徳蘊女﹐馬龍妻。

【代父送人之新安】

津亭楊柳碧毿毿﹐人立東風酒半酣。萬點落花舟一葉﹐載將春色過江南。

沈瓊蓮瓊蓮字瑩中﹐烏程人。弘治初選入掖庭﹐官女學士。

【送弟溥試春官】

少小離家侍禁闈﹐人間天上兩依稀。朝迎鳳輦趨靑瑣﹐夕捧鸞書入紫微。銀燭燒殘空有夢﹐玉釵敲斷未成歸。年年望汝登金籍﹐同補山龍上衮衣。

屈安人

安人﹐華陰人。副都禦史直之女﹐參議韓邦靖妻。

【送夫入覲】

君往燕山去﹐棄妾雒水傍。雒水向東流﹐妾魂隨飛揚。丈夫輕別離﹐所志在四方。努力事明主﹐肯爲兒女傷﹗君有雙老親﹐垂白坐髙堂。晨昏妾定省﹐喜懼君自量。珍重復珍重﹐丁寧須記將。旣爲遠別去﹐飲余手中觴。莫辭手中觴﹐爲君整行裝。陽關歌欲斷﹐柳條絲更長。﹝閨閣詩盡洗金粉﹐獨標髙格﹐旣取風雅﹐亦用垂教﹐別於時俗金粉之習。﹞

黃安人安人﹐遂寧人。黃簡肅珂之女﹐修撰楊愼繼室。

【寄外】

雁飛曾不度衡陽﹐錦字何由寄永昌﹖三春花柳妾薄命﹐六詔風煙君斷腸。曰歸曰歸愁歲暮﹐其雨其雨怨朝陽。相聞空有刀鐶約﹐何日金雞下夜郎﹖﹝重陽韻﹐首句或攺「衡湘」。﹞

方維儀

維儀﹐桐城人。大理卿大鎭之女﹐適姚孫棨﹐夫夭﹐請大歸守志。

【死別離】

昔聞生別離﹐不言死別離﹐無論生與死﹐我身獨當之。北風吹枯桑﹐日夜爲我悲。上視滄浪天﹐下無黃口兒。人生不如死。父母泣相持。黃鳥各東西﹐秋艸亦參差﹐予生何所爲﹖死亦何所辭﹗白日有如此﹐我心徒自知。

【出塞】

辭家萬里戍﹐關路隔風煙。賦重無餘餉﹐邊荒不種田。小兵知有死﹐貪吏尙求錢。倚賴君王福﹐何時唱凱還﹖

【旅秋聞寇】

蟋蟀吟秋戶﹐涼風起暮山。衰年逢世亂﹐故國幾時還﹖盜賊侵南甸﹐軍書下北關。生民塗炭盡﹐積血染刀鐶。﹝如讀杜老傷時之作﹐閨閣中乃有此人﹗﹞

黃幼藻幼藻字漢薦﹐莆田人。蘇州府通判議之女。

【題明妃出塞圖】

天外邊風撲面沙﹐舉頭何處是中華﹖早知身被丹靑誤﹐但嫁巫山百姓家。﹝亦作黃潛仲昭詩。﹞

商景蘭景蘭﹐會稽人。吏部尙書周祚女﹐祁公彪佳配。

【悼亡】

公自垂千古﹐吾猶戀一生。君臣原大節﹐兒女亦人情。折檻生前事﹐遺碑死後名。存亡𨿽異路﹐貞白本相成。

曹壽奴壽奴小字山姑﹐崇禎間吳興女子。

【夫君北行﹐以菩提數珠畱贈】

百八菩提子﹐紅絲貫小纓。無眠後夜月﹐畱記遠鐘聲。﹝關合無迹。﹞

偰遜朝鮮。遜﹐回鶻人。世居偰輦河﹐因以爲氏。官端本堂正字。以下外國詩。

【山雨】

一夜山中雨﹐林端風怒號﹐不知溪水長﹐只覺釣船髙。﹝純乎天籟。﹞

申從官成均直講。

【傷春】

茶甌飲罷睡初輕﹐隔屋聞吹紫玉笙。燕子不來春又去﹐滿庭紅雨落無聲。

崔澱澱字彥沈﹐海州人。進士。

【春日】

楊柳依依江水生﹐杏花如雪落無聲。靑霞捲盡畫樓出﹐中有玉人吹玉笙。

成侃爵裏未詳。成侃至鄭之升﹐見《朝鮮采風錄》﹐官爵世次俱闕。

【羅嗊曲】

爲報郎君道﹐今年歸未遲。江頭春艸綠﹐是妾斷腸時。

林悌

【閨怨】

十五越溪女﹐含羞語不發。歸來掩重門﹐泣向梨花月。﹝如讀崔國輔小詩。﹞

姜克誠

【湖堂早起】

江月曉欲沈﹐宿云寒未去﹐但聞柔櫓聲﹐不見舟行處。﹝唐無名氏有「煙昏不見人﹐隱隱數聲櫓」句﹐傳寫曉景﹐俱非畫筆能到。﹞

李仁老

【題杏花鸜鵒圖】

欲雨未雨春陰垂﹐杏花一枝復兩枝。問誰領得春消息﹐惟有鸜之與鵒之。

鄭之升

【畱別】

悵望溪亭夕照明﹐綠楊如畫罨春城。無人爲唱《陽關曲》﹐惟有靑山送我行。﹝情致纏綿﹐此唐人作更翻得別。﹞

許景樊

景樊字蘭雪﹐七歲作《廣寒宮上梁文》﹐長適進士金成立。成立殉國難﹐許以節見。

【塞上】

侵云石磴馬蹄穿﹐陟盡重岡若上天。秋晚魚龍眠巨壑﹐雨晴虹落飛泉。將軍鼓角行邊急。公主琵琶說怨偏。日暮爲君歌《出塞》﹐劍花騰躍匣中蓮。

【望髙臺】

層臺一柱壓嵯峨﹐西北浮雲接塞多。鐵峽霸圖龍已去﹐穆陵秋色雁初過。山回大陸吞三郡﹐水割平原納九河。萬里登臨日將暮﹐醉憑靑嶂獨悲歌。﹝風格意度俱好﹐錢牧齋因其近七子體﹐故亦貶之。﹞

李氏趙瑗妾。

【登樓】

紅闌六曲壓銀河﹐瑞霧霏霏濕翠羅。明月不知滄海暮﹐九疑山下白雲多。

占城貢使

【江樓畱別】

靑嶂俯樓樓俯波﹐遠人送客此經過。西風揚子江邊柳﹐落葉不如離思多。

洞庭老人

【歌】

八十滄浪一老翁﹐蘆花江上水連空。世間多少乘除事﹐良夜月明收釣筒。

無名氏

【題西山淸涼寺壁】

山僧汲空潭﹐驚起二龍子。百里云蒙蒙﹐三日雨不止。

