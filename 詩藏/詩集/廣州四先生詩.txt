

欽定四庫全書

集部八

廣州四先生詩

總集類

提要

【臣】等謹案廣州四先生詩四卷不著編輯人姓名乃明初廣州黃哲李徳王佐趙介四人之詩當時與同郡孫蕡並稱所謂南園五先生者也哲字庸之用薦拜翰林待制侍懿文太子讀書出知東阿縣升東平通判歸尋坐法死有雪篷集徳字仲修洪武中用薦授雒陽長史官至義寧縣知縣有易庵集佐字彥舉本河東人元末侍父宦南雄遂占南籍洪武初徵至京師授給事中有聴雨軒瀛洲二集沒後稿多遺逸有詩一卷郡人彭森刻於建安介字伯貞讀書不樂仕進屢薦皆辭免以家累逮赴京師卒於南昌舟中後以子純官贈監察禦史有臨淸集南園諸子中惟孫蕡集尙流傳四人著作已多散佚此乃後人甄輯之本萹帙無多然視他選差爲詳備其間如哲之五言古體祖述齊梁徳之七言長篇胎息溫李俱可自成一家惟佐气骨稍卑未能驂駕介詩爲陳廷器所稱賞許其有闗世教而所存太少亦不足以見其全然粵東詩派諸人實開其先其提唱風雅之功有未可沒者故存之以著其槪焉乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

廣州四先生詩卷一

雪篷詩選

黃哲字庸之番禺人世爲荔灣著姓哲弱冠而孤刻苦讀書通五經嘗借人文選手鈔之沈玩究竟遂能作詩造晉唐奧域性好山水結廬蒲澗棲息其中往來羅浮峽山南華諸名勝自以爲未足乃辭家度庾嶺過吳楚遊燕齊間一時湖海英豪皆與遊焉當風雪時泊舟秦淮遇朱文昭塗穎輩相與握手吟詠沽酒大噱二人唶曰君才如【闕】

𨿽知音如寡【闕】自是益有名龍鳳中太祖爲吳王駐師金陵招徠賢士哲爲丞相李善長防政張防汪廣洋所知交薦之時已建吳國拜爲翰林待制入書閣侍太子讀書尋兼翰林典韱輔導盡職丙午六月左丞相徐達北伐捷聞上命賦詩稱防及鐘山祈雨獲應禦制七言詩志喜命哲賡之其見重如此洪武初奉使靑徐諭諸反側尋出知山東東阿縣吏胥初以儒士易之哲剖決如流案牘無停者且不事繳繞苛察民樂其寛值旱詣洪範池祠禱詞防哀惻甘澍應時優洽民讙曰此黃公雨也狼溪有怪物善爲幻能竊人啗之哲爲文禱於天須臾風雨大作一靑蛟斃水上邑人訝以爲神時經毛貴亂後民多流徙他處聞哲善政復其業者亡慮數千人辛亥四月陞東平府通判東阿士民遮道攀泣抵府境乃返是嵗黃河決梁山中書省發民疏濬哲董東平之役經畫有方民不告勞有司欲堰黃陵岡哲建議謂此乃元朝之敝政不可以爲法事遂寢尋上疏陳時務數十事上怒其狂易會山東分省奏哲捐俸修先聖祠築水隄湖有成績乃釋不問哲亦乞歸得允旣南還有司奏請領郡校事橫經授徒嵗凡數百人乙卯四月朝廷取回山東治在郡罣誤竟置於法郡邑人士家爲奠祭哲始北上時倚篷聴雪常自詫曰天下奇音妙防出自然者莫是過也歸構一軒名聴雪篷學者稱曰雪篷先生子徳輿輯其詩文十卷行於世嘗經昭明太子墓作詩弔之說者謂混選詩中殆不可甲乙其精工如此【見廣州人物傳】古樂府

臨髙臺

臨髙臺髙臺百仞淩雲開丹霞曙色明九垓咸陽王气何佳哉交疏結綺紛崔嵬虹橋復道雲中來直過鳳樓表雙闕遙連北極正三階宛轉朱闌臨渭水蜚蜚朱閣通天起銅龍髙拱日華鮮靑雀翻翻月明裏仙姝揺佩溢層城錦幄髙張翡翠屏寶鼎香酥調玉食金莖瑞露屑璚英璚英玉食知難老鸞鏡靑蛾爲君好君王八駿上瑤池日暮長門怨芳艸芳艸年年繞翠華瑤池歌管醉流霞皆傳阿母桃成實又獻安期棗似瓜蟠桃石棗眞堪羨方朔詼諧侍懽宴題詩爭擬柏梁新求仙豈意桑田變願得層臺更萬重昆侖西望接崆峒能共赤松鞭彩鳳仍隨軒後駕蒼龍下顧淒淒茂陵道惟餘隴樹生秋風

戰城南

君不聞陰山敕勒川胡兒飲馬來翩翩狼頭大纛三萬落鸞注槊雄燕然烏桓古道黃沙塞靑荒原白骨田漢將鷹揚遙度磧戎兵獸駭復窺邊邊烽夕照甘泉殿殺气浮空白如練右地連營夜合圍左賢鳴鏑朝馳戰聞道嫖姚新築城先令都護出奇兵三門八陣互纏繞萬眾一心同死生偏裨轉鬭血凝肘箭鋒流星餓鴟吼捲甲遙搴大校旂橫戈怒落單於首愁雲慘日共亡胡敗馬號鳴霜艸枯金裘寶玦靑瑚玉貎花顏泣路隅含悲掩袂辭穹廬雕盤跪進紫駝酥軍中椎牛日髙會葡萄寒香濃不醉振旅先論衞霍功封侯未數金張貴封侯意本重雄豪誰識戰場汗馬勞惟有城南徵戰地髑髏京觀長蓬蒿

白薴詞

長洲宮中花月輝彩雲夜傍瓊樓飛吳姬娉婷白薴衣揚蘭拂蕙春風歸花籌傳觴注紅玉月鏡當筵掩明燭低環按節宮調促嫣然一轉亂心曲夜長酒多懽未足驚烏啼向東苑樹星河闌干正當戶明眸皓齒歌白薴蛾眉嬋娟花月妬含情奉君君莫顧雲中璧月易盈虧葉底穠華多盛衰願爲寶階千嵗石長近君王雙履綦

雉朝飛

野田無人蒿艸薄羣雉班班艸中落五月禾熟桐風淸南陂北陂聲喔喔東方漸髙晨露稀金翎繡項爭光輝桑畦如霧行不見雄鳴呼雌驚復飛渴飲幽澗泉饑啄野田粟羣雛來哺聲粥粥寧向郊原抱耿介不羨雲霄競髙逐魯恭慈仁桑陰自馴鰥防竊傷犢牧采薪下防虞羅上畏雕鶚朶頤垂涎羣動交虐聖人解网天网疎八紘山澤無畋漁蓬機艾弋無爾圖朝出陌上飛莫還蒿下居翼眾雛兮行且呼飲而啄兮寧爾軀雉兮雉兮樂何如愼勿變化陳倉爲怪誣

烏棲曲

九月過姑蘇江頭霜艸枯秋風吹葉盡愁殺夜棲烏棲烏月明裏霜重驚還起無處托安巢啞啞渡江水江波淺復深東去無還心白薴吳宮曲能成哀怨音只言懽樂長相保靑春幾時秋又老可憐西子斷腸花不及虞姬美人艸舞罷垂楊金縷衣椒房絳燭明星稀越騎爭馳海山動吳歌尙繞梁塵飛梁塵飛飛白薴哀烏啼夜半閶門開鴟夷浮江麋鹿來月明猶照姑蘇臺

自君之出矣

自君之出矣無處托鱗音思君如畫燭淚盡不明心

五言古詩

初入書閣呈董宗文博士兼簡同捨諸公

河闗歇王气淮泗擅英靈天眷迪皇運人謀歸聖能石城雄虎踞鐘阜宛龍騰紫署東閣靑門踐北陵來王玉帛至訪道蒲輪徵髦英起幽谷俊乂羅明庭變豹蔚華彩飛熊聞作興朝儀制述美錫賚恩庥承前席思賈誼橫經推戴憑奚爲繞枝鵲亦企圖南鵬云軒蠧簡輯蘭署鴛班升髙防屢懷董名流知慕膺追陪虎禁入被遇龍門登仍慙匠石顧用匪輿輪勝毋云棄樗朽庶以從規繩

十一月十二日四望山陪祀禮成呈諸執事【時北徵也】

明開朔序禋類卜辰良武成遵誓命汾畤備馨香惟皇儼雍穆對越思洋洋凝旒仰坤壝授律挾乾綱風雲從龍虎樂舞登鳳凰珪幣有容秩緌纓紛煥煌苾芬旣明誠蠁回穹蒼玆焉迪昌運赤伏臻遐祥䢐徵乃自葛義旅時鷹揚同徳奮熊羆桓桓先啟行阿衡重麾鉞推轂觀旂常海岱仍率職堪輿復泰康繁祠陋衰典昭告紀興王羣英聿來助委佩鏘珩璜多儀動文彩列宿開榮光庸薾忝趨承賡歌聆頌章宸猷願終述豁達垂無疆

過梁昭明太子墓

帝子降南浦飄颻蒼桂陰神飈回震闕迹閟坤岑鳳陵輝璞蘊龍沼媚珠沈文藻絢華黻芳芬揚素襟遺編軼正雅曠代馳徽音玉馬風雲變金鳬嵗月深霜蘭朝委翠煙蘿夕翳林采蘋思永薦捐玦遂幽尋靈修忽爾遊嵗晏勞予心遼東鶴馭逺緱嶺鸞笙吟眇眇因懷昔營營徒慨今瑤華竟衰歇惆悵雍門琴

送道士蔣玉壺還茅山

華陽初慕道羽服依巖際辟穀咽晨霞朝元結眞气朗吟扶桑頌伏謁三茅氏卻駕雲中龍來遊人間世談蕋珠闕稽首張樂地調笑芙蓉笙聲飄鳳凰吹僕愧金門彥時聞玉簫偈方忻蘭苑晤忽念荷衣逝欲和瑤臺章幡然紫煙閉石室縈翠芝丹丘藹松桂望望勞予心猶懷碧山契

東平謁堯祠

初政禮羣秩晨趨鄆陰郭稽古詢道源放勲夕䢐落齋宮委華棁黼扆銷丹堊庭榛雊雉升裳蘚宗彜剝惟馨思可薦廢墜予猶怍緬言垂衣時東狩玆方嶽儀像儼欽明聲容被綿邈茅茨遵曩儉堦蓂傳舊朔遺澤紛在斯今皇仰先覺亦播康衢謡紹爾雍熙樂

曲阜裏謁廟

解組辭鄆郭驅車循魯坰前登闕裏近端仰素王靈猗蘭遺貞潔神宇蔥靑時化洽十祀奎光浮四溟多儀殷廟享斯文傳壁經幾筵猶設席容秩儼充庭所念迷塗者空瞻明徳馨因防今獲客幽悱未遑寧靡靡寒冰至塗塗朝露零遄回馳驅意夙夜思儀刑

洪範祠龍池禱雨獲應畣隠士劉文正曁邑中羣彥

齋沐戒徒禦星言趨綘壇屬玆愆陽序雩祀罄衷丹龍湫窅深閟神物時蜿蟠馨潔始云薦靈祈紛可幹沛然感敷施霢霂濟多難淅淅在林畹防防被岡巒焦原幸沾濡庶類同忻懽鳴鸛集穹窒翔鱗躍紋瀾郊坰悅童耄庠塾慶衣冠所協詠歸趣方【闕】民俗安賡歌誦云漢化奚能殫

弔陳思王【祠墓在東阿】

鄴都雄盛日英才妙七賢夫君照乘珠五色麗且鮮西園倡華藻東洛賦嬋娟遊鸞翔朝旭芳蕖映碧漣始協棣華美寧虞箕豆煎桐圭空錫社銀海閉陰泉白楊翳荊榛狐兔穴其阡喟然兼山嘆肯企淮南僊

贈劉宗弼司業赴浙西僉事

晨頒錦花誥夕斂絳紗帷聊當持憲節詎是解逢衣笠澤山水妙吳江鱸鱖肥移舟發白下揺斾出江畿川寒葭葦靜天淸鴻鴈飛勿念離羣速承明應復歸

秋夜雜興呈塗典韱穎

璿杓運西宇華月麗中楹坐知流序易瑤夜秋風生銀漢呈宵景金堂含夕情柔條棲湛露嘉蕙茁幽莖撫迹遂成感如何君逺徵相思云陽浦岧嶤限玉京鏡鸞停趙舞箏鳳歇秦聲寸心渺何極揺蕩如懸旌

擬古

魯連天下士夙蘊匡屯材卻敵愧論賞英聲騰九垓燕昭市駿骨樂毅趨風來虎戰躍中野名成眞壯哉僕本江海人西登鳳凰臺感此千古意長吟屢興哀朝經夷門市夕醉髙陽杯揮戈拂倒影羲輪爲之回寶匣絢靑蓮龍文拭輕埃神光夜揮霍按舞何嫌猜騰驤爲君舉頭掃浮雲開

簡塗叔良朱仲雅二博士

貞士多苦節考槃依澗陲叢蘭佩芳潔悅懌遂幽期至徳無終逸明揚膺盛時玆焉開東閣俊乂相追隨列宿呈光彩翔飈淸羽儀皇謨敷禹訓風雅泛周詩幸俾纖防器叨承陪絳帷何因永斯好介爾崇明禧

寓官窰候鄺雄飛使回不至

湛露晨未晞秋華被原隰徵途夙已戒承命履遐邑桂水寒悠悠揚帆望不及川鱗想同泳羈羽尙云戢維楫乖素期臨流重於邑睠然沮溺耦詎灑楊朱泣惆悵芳菲情日暮空佇立

秋月篇

金商鳴素節瑤律畱先秋始見西陵月嬋娟滄海頭淸規臨夜滿澄影際天浮媚浦沈珠迥凝波淨練收常懸鳷鵲署初照鳳凰丘碧落宵同映銀潢曉共流梁園生綺夢陳榭感芳憂爽洽徵人袂光含思婦樓玉臺情未已鸞鑑影空流詎惜盈虧屢仍知晦朔周闗山隨別騎淇水送行舟願逐餘輝去蘭臺奉夕遊

與伯貞或華二友會

二妙聯英標睠言顧榛莽良晤諧夙心談慰幽愴江蘼澹新緑谷鶯聞逺響感此離索情浩蕩煙霞想夷白抗浮雲臨淸延素賞何因繼芳躅一丘同偃仰

題蒲澗讀書處

編茅臨巨壑伐木憩幽龕揺琴初涉澗投冊靜窺潭麗澤方求益知人諧所耽靈芬遙可挹淵物坐能探野褐聞朝誦霜猿聴夜談董幃涼結蕙管榻澗霏嵐予志在山水宜從云外防

秋日懷友

云館秋气涼前楹新雨歇涼飈振淸籟炎景韜餘烈時菊有芳華露棠飄絳葉慨此揺落情於焉謬司業端憂鬒髮變和俗性靈竭貞履期可堅言詎當接渺渺睇川梁日暮方舟涉

分韻得也字贈林生瑛貢

冰霜戒律遊子發中野筵幾惜離羣罍樽企傾寫庭柯復喧鳥場藿維徵馬錫貢擬璆琳光輝孰云捨文淵穆奧典璧水觀儒雅攀鱗爾所之附驥吾衰也滔滔嵗華晚積雪晨飛灑行矣愼毋淹長懷問津者

餞區伯寡領歸善邑教

橫塘候秋色芳蕖颯已變渺渺波上舟忽如翔風燕琴觴激幽思籩豆徒有踐所念同襟者飄颻各鄕縣章縫協衝素況復斯文彥此邦多奇勝名山蔚蔥蒨暄壑棲雲霞寒松閱霜霰爾行問津處沮溺因可見

贈劉仁仲昆季還浙東

沈憂自多緒復此送歸人昨夜淮南雨不知芳樹春朅來持別酒相與慰玆晨日暮行艫渺東南彌越津

七言古詩

遊泰山

今年初出承明班折腰從政靑徐間神州二月雨新霽我來萬里觀名山名山泰岱連云上鄒嶧䢐徠郁相望晨霞彷佛見丹崖旭日曈曨射靑嶂羽服逍遙山際行垂蘿磐石漸回縈喬木千章寒谷秀陰泉百道曉虹明都太古瑤臺在石室丹鑪長不攺中林迢遰躡天門五色芙蓉耀光彩東極羣眞鳴佩環招揺玉女開金闗蒼龍飛去溟海濶黃鶴下唳淸風還奎璧祥光生縹緲日觀扶桑擘昏曉登臨今日九州同顧視寧論萬山小名嶽齊天天下知齋宮防潔閟靈祗寶鼎椒蘭騰馥鬱芝楹華蓋仰葳防祠官祝釐朝擊鼓玉童吹笙雙鳳舞魯祊秦祀變浮雲后土精靈夜相語功成世世未登封明堂駿奔朝岱宗翠華行處入歸鳥樛木盡亞隨飛龍微茫玉檢無人識緑壇陰洞秋聲急但聞松喬遺素書我欲因之蛻凡骨絕頂芝應再生神遊早顧拋塵纓笑騎蒼兕驂太乙稽首銀臺超上淸

河渾渾

洪武辛亥夏河決作

河渾渾發昆侖渡沙磧經中原噴薄砥柱排龍門環嵩絕華熊虎奔君不聞漢家博望初尋源揚旌逺涉西塞垣絕探幽討事奇絕云是天津銀潢之所接蔥嶺三時積雪消流沙萬派從東決東州沃壤徐豫之墟懷山襄陵赤子爲魚夕沒鉅野朝涵孟諸茫茫下邑皆塗污民不粒食鄕無廬桑畦忽變葭葦澤麥壠盡化黿鼉居宮中聖人方旰食羣公夙夜憂曠職星郎又乘博望槎西去盟津求禹迹始聞古道行千艘一朝勢轉才容舠奔衝儵忽駭神怪淺不浮漚泥沒篙我上梁山望曹濮長嘆滄桑變陵谷萬人舉鍤功莫施猶擬宣房再興築宣房漢武威曷若堯無爲洪波閱九載端拱垂裳衣圭錫夏后安得辭胼胝龍門一疏鑿亙古今巍巍巍巍功可成河水渾復淸

奉和聖制鐘山禱雨獲應

天蒼蒼運乾綱雨暘時若民乃康孰令熯旱憂吾王九土如焚嗟亢陽天津欲竭陰虹藏王心靡【闕】時惻傷桑林罪已徳進湯齋宮對越騰馨香眞宰黙應徵休祥靈祗率職妖魃禳先驅靊霳舞商羊天瓢一舉敷四方甘霖信宿仍汪洋勾龍后土占嵗穰黍稷報功王道昌百辟慶忭懽聲揚小臣頌述歌虞唐四序順成民弗殃巍巍端拱垂衣裳天蒼蒼徳無疆

行路難爲洪都義士楊安賦

粵客慕逺遊東來訪仙洲扶桑弄赤日簸蕩神鼇丘天吳變現橫蛟虯狂瀾欲濟無輕舟我心西悲安可極九疑回望丹山色斑竹荒祠暮雨深湘靈淚盡湘江碧直欲排云窺九闗長風蕭蕭去不還鼓刀擊築行路難相逢楊子傾心肝此公平生負奇气對我髙談論經濟宮中聖人急徵賢君材磊落終難棄平生恥作侯門賓聲華滿座驚陳遵黃金結交重然諾白首相知忘故新予亦髙陽舊徒侶憐君局蹐隨風塵知君愛君心獨親相逢正值秦淮春秦淮茫茫春水緑春風撲缸春酒熟登樓一醉成悲歌起舞龍泉悄終曲君不聞神鷹未脫韝上縧搏呼夢刷秋空髙焉能委翅隨斥鷃啁啾俛啄棲蓬蒿又不聞畱侯家世誇相韓徇節忘軀西入闗功成乃慕赤松去富貴浮榮非所幹爾有萬古心時來亦如此魯連復奚爲欲蹈東海水行路難難可量海水尙可濟身名須自彊願爲黃鶴雲中翔淩風振翮超八荒

寓治谷城寄京華親友

金陵別時春已半含桃吹花鶯語亂羣公送客勞勞亭王事馳驅不敢緩折腰從政眞可憐貂裘欲敝寒無氊靑徐古道暗荊棘二月黃河冰塞川戰場蔓艸縈白骨城郭蕭條狐兔窟柳塞胡笳夕厭聞花門突騎時還出獵火荒涼夜合圍聊城闗外羽書飛將軍轉戰略邢魏歷下游兵分道歸瘡痍未復更顚蹶忍看呻唫日流血朝耕暮戰同死生撫字無才政多拙有時登髙望逺山浮雲萬里何當還令人卻憶魯連子一箭名成東海間

費將軍凱還歌

費侯佐國文且武禮樂從容在軍旅漢家卿相誰得如雲臺功臣祭徵虜王師轉戰下山東大將平燕無限功復有奇兵専節制將軍同日度居庸居庸城邊艸初白戎兵夜遁龍沙北長風吹沙鐵山黑賢王雕弓控不得組練如霜未倒戈狼烽斥候通灤河將軍洗兵河上波馬前雙吹金哱囉英雄如公信無敵據鞍歸來親艸檄歸來更唱平戎歌燕然山頭堪勒石忽憶去年駐阿城僕忝微官曾送迎馬頭北去掃燕土今日傳聞朝玉京旌麾再入阿亭路橫槊賦詩肯相顧官橋一道野棠開人到當時列營處東風二月江南春露布先傳到紫宸丹書鐵券分茅社願爾功成過古人

醉歌行爲鄺復初雄飛昆仲賦

昨日風雨中我來自西山不知春早暮花落長林間林間幽人心事閒相逢一笑開云闗問我別來春幾度五見飛花滿行路黃橙丹荔繞池栽淸水離離照芳樹登髙酌我黃金罍傾情寫意無嫌猜攜觴復就花下飲鳥啄餘花鋪緑苔我惜落花君莫掃乘興卽來坐芳艸江山如此多閱人與君相期恨不早君家伯仲多材雄白眉更是人中龍東山還著謝公屐百世行藏安得同爾曹曾辭鶴書召予亦蹉跎走荒嶠華發盈簪已自慚烏巾折角從人笑悠悠行路心惟君可知音南冠發楚奏拂拭瑤華琴商聲淒淒夜沈沈酒酣風悲月出林終然苦調不可聴爲君更賦還山吟他年訪我桃花洞洞口花殘春正深

王彥舉聴雨軒

輞川給事才且奇自我相親童冠時髙談甚愛風雨夕世上閒愁都不知幾回共醉東軒里正值蕭蕭滿人耳當牕滌筆寫黃庭涼聲散落鵝池水竹外淋漓芳砌寒檐端飛灑落花殘先生擲筆向予笑如此宮商眞可懽況復交遊盡文雅傾倒對之情不捨銀觥夜酌涼葡萄琵琶嘈嘈急如瀉先生醉坐銀燭低行雲入簾花气迷喈喈屋角聞朝雞出門只見花成泥當時雄筆誰更好孫公狂歌君絕倒橫眠三日醉復醒夢見池塘生春艸一別淒涼十二年闗河風雨隔幽軒懷鄕淚逐燈花落隠幾晴忘春漏喧君入蓬萊獻三賦我踐泥塗走中路歸來相見頭總白坐上逢人半新故西牕舊話誰與傳思君昨日空回船緑蓑靑篛重來訪莫厭連牀終夜眠

題招鶴軒

憶昔南遊窺洞庭醉騎孤鶴橫蒼防千年云夢掌中小一防君山湖上靑翺翔更入瀟湘浦湘靈彈瑟鶴爲舞淸風雙翅若乘軒令我歸心厭塵土翻然獨下昆侖臺鶴飛卻望遼天回武昌樓前招不得惟見白雲天際來朱君華軒號招鶴金莖可飲芝可啄臨臯羽客再相期爲爾長鳴返寥廓

分題賦羅浮山贈何景先百戶

吾聞名山洞天神僊之窟宅髙髙去天不盈尺上披浮雲橫鬥牛下瞰滄溟奠鼇極雲間五城十二樓老仙燒丹居上頭鸞笙縹緲塵世隔羽服逍遙蒼澗幽山中夜浮龍虎气石室猶藏蕋珠祕瑤艸靈苗幾度春玉泉香蕋三千嵗還丹九轉報功成手把芙蓉朝太淸蓬萊弱水方舟度閬苑昆侖飛蓋迎我昔懷山恣長往桃華古洞遺幽賞鐵橋千仞意都迷絕頂芝日應長麒麟公子出仙臺絳節遙從天上來車馬光輝到蓬蓽相防一笑無嫌猜投我素書皆鳥迹浩蕩煙霞寫胸臆終然歸斾九霄長但見防鴻矯雙翼中郎詞藻絕人寰已進宸卿最上班須公爲寫觀梅興寄與江南驛使還

將進酒贈彭生秉徳

華燈照廣席錦瑟彈朱絲一彈再三嘆進酒卿莫辭丈夫成名垂不朽彭生早試穿楊手彩鳳朝鳴崗上桐驪駒莫系門前柳門前柳條冬尙靑城南桂漿翻玉缻觥船滿引百分勸出門不顧蓬中螢君不聞洛陽賈生對宣室長安公卿皆動色長安九衢橫九天爾如神駒當自力我昔侍從金門中誓師牧野初成功功成治定四海同條枚再見承平風爾行決科期第一狐裘蒙茸發如漆莫辭更盡金屈巵直上排云振雙翮

短歌行與藍山陳彥中

桂水秋風髙扁舟過蘋末西來佳公子袖拂湟川月公子芳年狐白裘抱琴來訪丹山丘云邊舉手笑相揖淩雲意气橫淸秋髙談雅論傾四座自言曾到燕山遊雪中射虎隨飛將原上呼鷹從列侯酒酣馳向城南獵騰身飛鞚輕一瞥赤手獲得千年狐路人縱觀誇勇捷卿家嚴君誰得如湘南昔日専城居將門有將今復見見此滄波明月珠明珠白璧相照耀知音更學絲桐妙傳得吳儂子夜歌彈爲楚客陽春調爾有吳越思言之使我迷罷琴惆悵孤月落哀猿老樹臨雙溪他年同泛山陰雪聴爾琴中烏夜啼

題劉千戶英武舟捲

將軍十五二十時銀艾初懸雙佩垂材能不負將家子年少功成人所推靑春照耀黃金鎧出入轅門好丰采湘南自昔產英豪況有雄名播滄海海波忽沸神鼇丘元戎萬舸橫中流霆轟電掃勢無敵遙見將軍英武舟將軍舟甚英武牙檣錦纜追風櫓半夜揚帆奏凱歌千夫擊楫鳴笳皷自從歸駐北山邊玆事流傳又五年綉衣使者文章述大勝磨崖千仞鐫

扶溪春望爲鄺茂才賦

溪頭望春春色深美人不見勞予心緑波渺渺向南浦罨畫樓臺芳樹陰天涯滿目丹靑障春日春花兩揺漾翡翠蘭苕不可思鴛鴦桂樹長相望相望相思雲路遙金塘流水亂春潮采菱風急桂舟晚疑是當年楊子橋橋邊楊柳靑靑好惆悵春心被花惱浦口回船欲訪君相思一夜蘼蕪老

五言律詩

寄道士蕭止庵二首

昔寓朱明洞神遊碧澗阿庭臨棲鶴樹衣拂掛猿蘿鳳吹淸云曲龍吟白雪歌仍慙勾漏令塵夢入槐柯頗棄人間事來防內景篇借騎緱嶺鶴相訪大羅仙稽首傳丹訣長歌入紫煙璚花不著處同掃石牀眠

贈陳憲使還嘉興

蘅臯理輕檝華筵餞逺人潮生碧海曙雨歇紅亭春適越遂辭祿還吳思問津超然不可企遙睇東山云

楊氏湛碧軒

桂浦含秋气蘿軒澹夕陰鷺窺明鏡徹云度彩屏深宴坐消塵慮遐觀恣賞心羣賢思歷下吟嘯屬芳音

送邵李二巡檢赴京

驛樹殘朝雨汀潮急暝流旌麾從此別尊酒慰離憂虎石經銜箭龍門擬共舟蟾溪他夜月思爾玉京遊

贈白守中之湖廣

王孫芳艸緑離思滿西州桂醑秦淮夕蘭橈江漢秋名藩今所重形勝昔無儔元規賓從美吟嘯在南樓

五言排律詩

詩僧杞上人得防歸鄱陽葬親二十二韻

白下春容減紅亭麗日升暫邀蕓閣彥相送艸堂僧輦轂同文會旃檀異徳稱詩名隨處滿華幄自天承久被宸衷眷仍推講座登離宮頻召對前席譽材能尙食供蒲饌禪宗問葛藤龍河朝洗鉢鹿苑夜傳燈般若翻神貝袈裟出禦繒抽毫聯百詠揮塵竟三乘淨灑銀河水淸防玉井冰虛空常湛湛行往獨兢兢陟屺懷芝壠瞻云別蔣陵綸音旌孝徳珍翰誄先堋寸艸慈暉映雙林瑞露凝逍遙無俗慮攀餞有佳朋祖帳瓊花墜皇京寶樹層江流杯浩渺巖戶錫飛騰綺散煙霞動珠含海水澄虎溪從惠逺牛渚待袁宏莫厭塵緣混終知雅頌興澹湖吟賞徧來就鶴書徵

遊黃陂五十韻

吾郡山川秀黃陂亦有名聞君談勝槪邀我共遊行路指蒼崖近村臨碧澗縈塵囂辭澒洞丘壑願經營繚繞菱塘曲潺湲水碓淸深泥緣狹徑積雨漲前阬陟涉衣裳濕扶攜杖屨輕陽云迷靉叇欹石履崢嶸俗訝精靈異誰知唱和情林僧來問訊野老亦逢迎注椀金芽茗充庖玉筍羮敲推籬犬吠餽餉艸雞烹少憩沾微醉前趨若有程土門斜束隘坡岸敞連坪石馬眠荒壠昭陵失廢塋騰蛟雙踴躍蹲豹互猙獰迢遞峯巒起穹窿窟竇鳴嶺麋超險峻潭鮪漾澄防防泉分潔欣欣卉並榮奔流寒漱玉磐石迥疑城避地傷前事窮途蹙逺徵蟻柯塵業誤魚木禍羅嬰嵗月重登覽煙霞幾變更陳雷今合契黃綺舊同聲招隠依松桂尋芳拾杜蘅逍遙吟伐木談笑坐班荊鳳澗葳防合螺蜂宛轉明田家深處樂王政此時平雜沓歡樵采喧闐羨偶耕丰年饒芋栗膏壤足稌秔鼓腹雍熙叟居巢太古氓幽懷眞可豁佳境實難並白鶴鳴相狎靑猿戲不驚靜中無俗念方外有賢英蕙結靈均佩松號子晉笙仰窺懸瀑淨側度小橋橫茅舍藤穿牖柴牕竹覆楹花檐蜂陣陣桐巷鳥嚶嚶席帽防云坐匏尊倚樹傾涼颸驅溽暑斜照弄新晴枕石延詩思臨流破宿酲疎慵聊翰墨沈湎愧缾罌著屐隨康樂回車泣步兵只應除世鞅端可脫塵纓趨走煩童禦徉狂托弟兄橘中期四友林下憶三生絕徳瓢須棄忘形席任爭言超混沌遐舉問蓬瀛瑤艸行堪掇丹砂煉欲成他年求道侶卽此締幽盟

七言律詩

贄相國李公善長

吾君神武定中朝丞相勲名冠百僚漢室興王推鄧禹唐宗開國任房喬江淮艸木知名舊吳越山川辟地遙好向龍樓扶赤日便觀麟閣近璇霄

呈張昶防政

絲綸閣下五雲飄政事堂中八座超班馬文章傳舊學防龍勲業慶新朝宮花露重金莖賜衢柳風淸玉佩揺江海微生叨近侍也隨丹鳳舞簫韶

呈汪朝宗防議

龍飛江表仗能臣虎變淮陽有俊人幃幄春風勤夙夜藩垣南寄息風塵聞雞屢促鳴珂入倚馬仍防艸檄頻越客狂名叨薦啟無因東閣拜平津

北捷應制

王師幾日定秦郵詔發奇兵出壽州橫海樓船通楚甸羽林旌節渡淮流胡笳慘動闗山月戎帳威傳艸木秋聞道鷹揚能奮迅思歸燕將莫夷猶

送董文啟之江夏宰

委佩晨防拜玉除西遊眞食武昌魚王孫碧艸秋無際仙掌金莖露下初今日才名須卓茂當年詞賦說相如登臨若對南樓月待爾賓鴻寄尺書

贈王深之官永康

賞心亭下玉壺傾客裏難堪送客情沙際緑蕪朝雨淨天涯江樹晚云平扁舟剡水因乘興髙防河汾舊有名勿謂微官淹驥足金華涼月對秋淸

正月初四日南郊禮成

午夜祥雲繞太微聖明開運六龍飛簫韶享帝聲容麗玉帛來王歷數歸寶幄天光臨負扆金輿春色映垂衣儒臣幸覩唐虞際三祝堯年仰曙輝

謁黃石公廟

楡徑深深一艸堂松階寂寂半斜陽靑山逺近分齊魯黃石英靈閱漢唐碑斷螭龍荊棘暗壇空鸞鶴檜槐蒼鄕人更說傳書意故國風雲入渺茫

舟泊龍灣寄孫仲衍

吳檣楚柁十年間又慶秦淮虎豹闗眼底故人成寂寞夢中塵業負髙閒九州風雨東南會七澤波濤日夜還江上思君雲路杳掀篷秋對蔣陵山

贈洗口於巡檢

東郡於公最有名爲儒曾事魯諸生鶴書三聘雲間下龍劍雙飛海上行明月畫船依桂浦碧山紅樹繞花營齋中舊客今誰在靑眼相逢萬里情

喜故人孫仲衍歸

十年東去入皇都詞賦爭誇楚大夫疎散又辭金馬籍徉狂須覓步兵防花開上苑啼鸚鵡艸緑南園泣鷓鴣惟愛碧山吟捲在夜隨明月照蓬壺

贈戴云

十年慣聴京華雪忽憶聞雞夢覺時萬戶曉鐘金气應九重仙仗佩聲遲湟州桂樹誰招隠庾嶺梅花有所思一曲陽春知寡和郎官淸勝浩然詩

靑宮哀詞【懿文皇太子也】

前星光隕太微間云闕龍歸不可攀慘結云迷海嶽淚揮寒雨徧戎蠻淸都鶴駕翺翔逺緱嶺鸞笙縹緲還遙想皇情哀慟處萬年松柏紫金山

次韻仲衍巫峽秋懷

白帝孤城蜀漢間錦江秋色隔巴山霜淸灩澦璚瑤動雨散陽臺紫翠環王事歸心俱未已世情岐路總相闗扁舟莫系楓林下臥聴寒猿一夜還

七言絕句

從軍行贈費指揮使

英雄江左費將軍淮海吳門舊防勲又領貔貅三百萬誓淸沙漠報明君

聞說沙場漸倒戈受降城北是灣河胡姬窕隨徵馬虜酒葡萄載駱駝

秋夜雜興

金風瑟瑟吹明河鎖牕時見流螢過誰家玉生離怨知是吳儂子夜歌

秦淮橋下江水淸鳳凰臺前霜月明莫愁艇子系何處楊柳蕭蕭無限情

折楊柳枝詞戲贈朱文昭

緑陰馳道繞隋宮拂雨撩煙送晚風萬樹千條都折盡不堪回首畫橋東

遊洪範池與劉文正

洞門斜日照金潭千尺藤蘿掛石龕騎馬獨來髙處望滿山松柏似江南

小塘山居

澹月斜牕夜气淸禪棲無夢客燈明山中萬籟俱岑寂惟有松風答磬聲

王孫挾彈圖

樂遊原上競繁華騎出天南白鼻騧宮錦不愁淸露濕五陵松栢絢朝霞

馳道香莎剪翠茵金鞭閒颺落花塵溫泉樹晚歌鐘起人識開元富貴春

寄復初景翔諸友

寒泉疎竹映淸秋曾記仙人太乙舟今日逢君同感慨不堪衰淚灑西州

荔枝原頭春水深多情得似玉郎心琵琶撥盡涼州曲石竹花殘風滿林

題野塘景

花落春塘急暝流湖光山色未銷憂雙雙白鳥忽飛去撩亂文鴛不自由

廣州四先生詩卷一

欽定四庫全書

廣州四先生詩卷二

易庵詩選

李徳字仲修番禺人博覽羣籍尢邃於經學明毛詩尙書洪武庚戌以明尙書薦至京師上親防問賜徐大全等出身有差徳預焉授洛陽長史繼遷濟南西安二郡幕非其好也政暇徧覽帝王遺墟嘗著論西安南陽皆天下大形勝所在建不拔之基當擇而都之江東非其匹也士林韙其識歷郡十餘年年薄暮矣自陳不能吏乃就湖廣漢陽教諭當兵革初靜捨翳蓬藿中生徒僅十數輩皆野獷不可語徳盡心訓迪之言諸有司羅致民間子弟之俊穎者館谷焉自是弦誦詵詵人知向學矣秩滿攺任廣西義寧縣其俗尢陋徳立法凡遇家有吉防事當告假者隨貧富以楮幣周之孜孜勤諭使約束鄕黨不得爲惡習俗日美科貢漸盛當道方薦達之而徳以倦遊南歸卒於家徳爲詩多效長吉太白孫蕡笑之曰子眞混元皇帝逺孫也徳乃力追古作有易庵集行於時序者以爲跨晉唐而躒宋元云少嘗自號采眞子著論如子書晚更潛心伊洛故世稱有理學者必曰李長史子孚字底信亦能詩【見廣州人物傳】

五言古詩

神釋

大哉渾淪妙槖籥自無窮絪緼一已搆畀付出至公靈臺本無物而我處其中淸虛爲我體昭明爲我庸儵忽入無間忽來歸寂空旣作百骸長蔚爲萬世宗毋從眾形擾順適與天通

雜詩

人生更代謝闔辟爲之機盛衰無常理生死乃其宜始來本自無終往奚足悲擾擾依形立百嵗以爲期黽勉返吾初俟命復奚疑

孟夏五日感興

春陽捨我去四序無時停鬱鬱當軒柳珍禽時一鳴素琴寓我適濁酒陶我情顏鬢𨿽云攺寸心有所憑偃仰東牕下聊以寄吾生

種麻

種麻滿東園種花亦盈畝麻生但芃芃華發映戶牖容華能幾時零落他人手豈如爲絺綌與君同永久向來灼灼姿於今復何有

送友回眞定

君自邯鄲來復向邯鄲去邯鄲月色好夜照江南樹太行多峻阪中有羊腸路往來不憚煩知君爲親故

暇日遊城西妙觀

還辭束帶累偶涉尋眞路松吹度鈞天篆煙生細霧翩翩塵外侶杳杳雲中步儒道𨿽異途同歸在淸素

紫芝山房爲湖廣鄭大防賦

芝山何嶤嶤產靈秀美人慕園綺辟地敞云構圖書資悅懌枯壑含昏晝佳气藹川原和風散巖岫松蘿被廣防泉澗環淸潄抱衝昔若遺理劇今豈後鐘英良有自瑞世非常覯明良共一時千載此其候

嵗月䢐遷未有歸止寓迹江漢懷抱索然時維抄秋淒其絺綌偶有所述用簡同志

抄秋气方肅寒風動涼戶羈人未授衣適體寧捐故雲開漢臯路目送徵鴻度山容欲受寒園芳已漙露故交久零落新知偶愜素時資盍簪益聊以慰遲暮

仙人

瀛洲飛彩雲萬樹桃花春翩翩騎鳳侶恐是避秦人側窺渾淪妙幽探元化眞徒令多欲者千古恨迷津

贈虛明道人

渾沌無本象表裏同一照古今若須臾羣眞資眾妙五陰絕纖翳幽陽播靈耀王喬並羨門吾與爾同調

同詩社諸公遊白雲寺分韻得千字

捫蘿扣禪闗長嘯靑雲顚山開西北日水豁東南天涼葉散虛席暝林啼淸猿浮雲觸石起頃刻徧大千悟言造眞適談空忘至言何當登絕頂俯視蒼蒼煙

畱題郎步山莊

出門望南山山翳林木稠飛鳥欣有托吾生念歸休行行度前阪褰裳涉荒溝好風吹我懷禾黍亦盈疇人生衣食爾過此欲何求日夕返窮廬聊以忘吾憂

宿棲雲庵

眾壑忽已暝逺近響淸湍山中對僧定疎雨掩柴闗柳暗猿狖集气交風露寒攬衣中夜起蘿月在巖端

閒居

北牕林影寂南湖水气涼園荷始泛緑叢蘭漸吐芳撫節迹猶滯神閒機已忘無論喧與寂緬心卽羲皇

憶南園

南園蝴蝶飛緑艸迷行迹靑鏡掃長蛾娟娟弄春碧錦屏千里夢寂寞愁芳色小字寫長箋鱗鴻坐相隔

棲雲庵

石室凝紫煙空洞懸石乳陰崖含風泉終日灑飛雨臨流結精舍六月不知暑道人養淸虛適與髙僧處垢淨俱已忘孰爲捨與取諸幼旣逺離白雲日相與何當謝時人來作塵外侶

對鸚鵡洲

芳洲采杜蘅日夕春水生不特嗟鸚鵡深令憶禰衡因悲才勝者只使寸心驚

題陶淵明像

淵明節槪士逺慕羲皇風榮名奚足道甘分固其窮得酒卽爲歡簞瓢常屢空朝出山澤遊暮歸衡宇中豪華非所貴但願嵗時丰秋菊或盈園棲棲誰與同濁醪共斟酌日入會田翁此士不再得吾生焉所從

亭亭水上蕖

亭亭水上蕖皎皎沼中藕花落子亦成色衰心不朽中藏千萬渚處污恆自守不學楊白飛隨風入牕牖

柳塘書捨圖

逺山出白雲近水明秋色煙波漫浩浩日暮歸舟急隠約叢薄間茅茨倚蒼石中有柳塘翁看看似相識

觀白鷺

河州雙白鷺皎皎照淸流所希在鮮食所願亦易酬朝飛浦漵曠暮宿林塘幽寄言采薇客吾與爾同遊

七言古詩

寄孫典籍仲衍

南園艸色參差緑忽憶佳人美如玉玉堂揮翰事成陳艸屋懸燈照幽獨江湖狂客未言歸翹首東南淚濕衣何時淨拂靑溪石與爾橫竿釣落暉

河陽月簡顏光宏

胡角啾啾悲石裂顏郎夜醉河陽月越姬颯沓舞秋風蘆筍含商五情熱請看天上靑雲道桂花落盡霜娥老雌鸞鴛鷺玉樓寒三尺靑絲變秋艸

燕歌行

秀頸紅唇臉花碧秋波湛湛傾人色髙樓霧暖四時春蝴蝶飛來歸不得裾回縠轉香風催引商按徵聲徘徊鳴鐘考鼓玉山頽詎識樂極生悲哀

靑樓曲

靑樓春酣鸚鵡杯孔雀屏風錦繡開銀鸞玉鳳嬌未歇楊柳斜飛舞回雪越娘含醉弄絲桐十纖宛恨哀弦中調成白雪惱芳容長卿茂陵髮如蓬

汪彥舉南雄省親

神工剪水寒凝指南浦頽云吹不起汪郎气酣走馬去三尺龍泉拂流水玉壺愁破酒如兵鵝管嗚嗚咽不鳴幽紅啼露香凝幙蜀錦縫衣寄君著象牀醉臥紫氍毹鳳簡封題艸字書北樹南云一千里願攜徑尺托雙魚

秋情

爉炬揺紅紗隙凍沈香帳底鴛鴦夢芙蓉波冷薄霜凝一夜離鸞憶單鳳梧桐金井曙啼鴉夢郎封侯歸妾家開門自掃枇杷花

天上謡

玉樓瓊宇曉玲瓏云軿電轂輾回風自從羿射九日落帝遣羲和驅六龍六龍奔屬成今古海水生塵變桑土瀛洲花發幾畨春誤殺秦皇並漢武桂宮珠露滴秋香仙仗徘徊朝紫皇鳳吹紛紛九成奏羽衣金節韻琳瑯金河流水連云注織女牛郎在何處淋漓元气浩茫茫白鶴千羣駕煙霧女媧鏈石良可嗤此事荒唐奚足疑直憐世上人心攺至理渾侖那得移

房中思

金井鳥啼風摵摵桂樹團團江月白洞房秋思滿嬌娥淚滴瑚眠不得玉臺塵鑑少光輝彷佛孤鸞彩翼垂蓮枯蕙折無人惜露濕綺疏生网絲

十二月樂章

正月

東方日出香茸茸長條短條花眼紅柔雲弱雨暗塡空茫茫蝴蝶破春風鸞帕抹煙仙夢濃蕭颯愁思開暝容江頭溘溘水聲動微和著柳黃金重

二月

燕梁玉濕蜂蜜花房曉銅龍嚙水微翡翠含波小石間蘚蝕菖蒲根古魂啾啾啼曉昬紅芳碧蕋亂殷殷蠻女剪煙揷翠雲遊絲縈春懸錦綺渚閒沙白鴛鴦喜

三月

花斂容柳刷翠扇薄欲裁紈佩香思剪蕙桐英寂寂沈寒波粉緑猗猗日影多六街煙花淨如掃千年古血生靑艸

四月

碧雲屯午風燻燻五絲曲奏霜紋湘臯野龍拔新玉摧鱗健角蕭蕭緑蕙香小妓扇輕羅半掩櫻唇試新谷金丸落落弦紅脂石池靑鈿溢碧猗

五月

沙上短蒲緑赤菱紫茨離披熟越奴靑艾懸香踏踏采蓮塘上曲遊龍撇波海水飛黃頭伐鼓吹參差少年揺曳澹忘歸

六月

皇天髙厚地裂白日河庭泣魚鼈湘神抱瑟愁波濤頽陽畢化穉陰結焉知海上黃金闕萬丈丹梯到寥泬喬松相攜弄白雪

七月

桐風刮帳無春溫赤精解綬佩金神銀浦橋成鵲濟津遙遙帝子度長云野芳萋萋日杲杲十萬蛾眉鏡中老錦樓折竹夜迎仙越秀吳都朽不眠

八月

玉露漙淸虛銀云擁明月空蒙白夜涼逺近商聲發桂子落秋香寒娥能孤潔誰家理素琴調急弦應絕

九月

淸飈激素商逺客生歸夢茱萸委匣香玉腕勝金重幽芳垂晚逕汲綆霜華凍洞庭木葉空臨水悲相送

十月

沈寒凝海霜班班蘆鴻叫徹蒼梧間仙雞警曉蟠桃乾天鼓無聲澤龍閒

十一月

軒轅玉管還初气防綫紆回報長至瑤花散落滿寥天萬戶千門夜明媚南山幽翠淨如削內屋紅鑪春自若璿璣回斡見天心姬氏騎龍班嵗朔

十二月

北斗璇光射幽土四气緣環若朝暮壑底驚蛇挽不畱官街力獸防寒去

閏月

嬴皇當極黃楊死一寸霜皮生不起嶧陽老榦靑銅根玉葉排秋十三子郁華羿妃緩兩轡遲回二萬八千二春秋九十短長勻靑紅白黑上下均千秋萬嵗奉明君

出城

越王宮春風起何處散芳塵垂揚沙逕裏舞羅衣揮鳳尾鳴鸞簫發貝齒懷洞庭悲帝子海波竭彭鏗死羲和影如流水

梅花曲

軒後登天時騎龍乘紫雲三千宮貌附龍鱗瑤璫月佩荷絲裙夜入羅浮醉僊子酒樓明月淸如水夢闌霜冷蛾眉死

送友人

闗云櫛櫛吹沙黃瑤華拂劍春風香鵝黃淺泛玻璃光越妓舞衫金縷長江津白白黃灣月神魚撇波甲裂湘娥凝緑染春衣踏踏靑雲郎馬歸

五言律

立秋日登漢陽朝宗樓懷鄕中諸友

湖山興不淺而我亦淹畱得罪緣微祿懷君屬早秋澹雲鄕樹逺孤月旅情幽借問衡陽鴈何時到廣州

濟南寄孫仲衍

南園虛夜月風景罷登臨鞏洛成塵迹靑齊入苦吟升沈雕壯節匡濟負初心薄宦容身得寧辭雪滿簪

金陵逢趙汪中

十年長契濶萬里各分飛岐路風煙杳江湖消息稀加餐俱努力訪舊各沾衣春艸無勞緑王孫自不歸

峽山寺

峽雲藏絕壁峽水積寒流寶樹籠香閣天花散彩樓梵音晴隠隠鐘韻晚悠悠聞道金仙宅飛來最上頭

七言律

春興六首

萬里春風二月花十年塵土一烏紗惟將素節酬知己豈有黃金買嵗華愁邊熟食無煙火江上堅城有皷笳憶我舊遊如舊日繡簾靑舫越天涯

終南山色翠含煙太白峯髙尺五天春暖鶯花連萬室月明笙鶴會羣仙黃塵白髮三千里流水浮雲十二年齊楚飄零成潦倒令人猶自憶秦川

洛陽城裏雪初消流水天津尙有橋漢寢隋陵春寂寞龍門伊闕晚岧嶤相如完璧無遺恨王子吹笙擬見招爲報山人體索價可能容我伴漁樵

日射天門萬象新綉衣朱履侍楓宸云移仙仗千官肅日映龍顏四海春金椀玉漿來內侍紫泥丹詔下王人十年趨走金陵道到老低垂漢水濱

漢水東流日向西孤村煙樹鷓鴣啼纖纖岸艸迎人眼踏踏江花映馬蹄有客問奇仍載酒故人相過輒畱題暮年正爾逢知己布襪靑鞋信杖藜

江漢漂零今六載故園迢遞尙三千新春隠幾防云坐遙夜懸燈聴雨眠彭澤官貧猶有酒杜陵身老未歸田桃花流水深千尺擬向溪頭理釣船

社後謾興

社燕西飛節物過年華世事兩蹉跎晴天白鳥來無數落日浮雲看漸多黃菊何人歸短棹紅蕖秋水澹洪波寂寥多恨憑誰遣揺落無心柰爾何

寄妻弟鄭子玉

年年畱滯漢江頭華發蕭蕭不柰秋夢斷鄕關猶是客望窮煙水更登樓西風鴻鴈來芳信南紀親朋憶舊遊聞道菊松無恙在可能歸去覓菟裘

五言絕句

塘上行

露濕藕花香花折藕絲長豈無鳬與鴈不似錦鴛鴦

七言絕句

題扇

涼風吹動影娥池百頃秋波漾素輝十二玉闌閒倚徧桂花淸露濕人衣

廣州四先生詩卷二

欽定四庫全書

廣州四先生詩卷三

聴雨詩選

王佐字彥舉家世本河東元末侍父宦南雄後遂占籍南海時孫蕡與佐結詩社於南園開抗風軒以延一時名士佐才思雄渾體裁甚工蕡甚重之時謂搆辭敏捷王不如孫句意沈著孫不如王云會何眞開署求士與蕡首被禮聘眞敬二人者使掌書記軍旅事多見咨詢洪武六年部使者薦於朝謂佐有才學當備顧問徵至京師拜給事中論思補闕恆稱上意學士宋濓嘗拜賜黃馬上爲歌命諸詞臣和之佐斯須而就有臣騎黃馬當赤心之句上覽之而喜賜鈔一錠上游幸或遇會心處多命之賦詩劉三吾嘗同詠署中桂驚其才語髙妙以爲名世之作其爲名流所重如此佐性不樂樞要居官二載卽乞骸骨上憐其誠特兪所請陛辭日賜鈔五十千以爲道路費士林羨之蓋天威嚴重臣僚自陳者多被譴斥十人而九佐以恭順得歸故當時以爲難云佐天性孝悌父沒時有廖元正爲料理喪事殯諸南雄之五里山終身事之如父旣貴後元正之子犯法復以己資贖之終身哀慕形於著述有聴雨集瀛洲集多散逸郡人彭森刻於建安者僅詩一卷評者比之髙適岑參【見廣州人物傳】

七言古詩

應制賜宋承防馬

聖明天子齊唐虞四方混一同車書大宛西域總臣附萬馬入貢皆名駒天閒十二森成列牝牡驪黃色俱別羅帕輕籠錦作韀絲韁穏鞚金爲勒玉堂學士眞老臣日日趨朝侍紫宸承恩特賜飛黃馬騎出通衢不動塵飛黃之精直天駟四足騰驤若星駛況拜親題禦制詩奎璧垂芒照人世須知君恩如海深臣騎黃馬當赤心風雲會遇有如此彤筆宜書煥古今

唐仙方伎圖

開元天子承平日錦繡山河壯京室金殿璇題表集賢玉屏粉繪圖無逸防龍接武居阿衡萬方旭日當文明衡山老僊何所有亦復通籍承恩榮縞衣白髮酡顏老自說時來致身早防篋初開玉仗分白騾突出銀鞍小榻前制號賜通始信人間別有天樓船未遣蕋珠賜嵗籥俄更天寶年九齡歸臥曲江上牛郎又入中書相花雨香飄蘭若鐘柳云春撲金雞帳萬機日少樂事多梨園法譜聲相和鬭雞舞馬看不足不獨仙人呈白騾仙人豈是呈仙技畫者傳之有深意延秋門外羽書飛卻駕靑騾向西避靑騾劍閣雨淋鈴一段閒愁尙不勝不道畫圖今若此碧雲芳樹滿昭陵

題桑直閣江山勝槪圖

我昔趨神京道出匡廬峯手持緑玉杖徧踏金芙蓉是時秋髙天气肅最愛秋聲滿巖谷萬頃湖光帶白蘋九疊屏風掛飛瀑結巢便欲棲雲間防龍趨赴鵷鸞班才名用世果何有嬴得歸來雙鬢斑至今夢想煙霞擬托毫縑寫情素君家此圖誰所摹似我當時舊遊處逺山縹緲如遊龍好處盡在煙嵐中晴波落日曳澄練枯林老葉鳴秋風屠蘇髙下林間起水色山光畫圖裏軟紅無路到柴扉空翠常時撲書幾中流放棹知何人錦袍坐岸方烏巾若非髙潔魯連子應是風流賀季眞我生垂老願未酬魯人詎識東家丘圖中勝槪倘易致便從此地營菟裘

五言律詩

戊戌客南雄

寂寞江城晚依依獨立時回風低鴈鶩返照散旌旗家在無人問愁來只自知幾回揮涕淚忍誦北徵詩

憶捨弟彥章

庭艸秋仍緑江楓晚漸稀年光隨水去事業與心違逺海猶傳箭殊方未授衣翩翩南去鴈故作一行飛

七言律詩

和元正見寄

早嵗承書問艸萊忍將懷抱向人開秋霜荊棘闗頭墓寒雨鉤輈海上臺須鬢已從靑鏡攺夢魂曾逐片帆回天涯一掬思親淚待灑瀧阡萬樹梅

酬孫典籍仲衍見寄

憶昨交遊日罄懽淸時曾擬共彈冠春風艸檄將軍幕夜月聯詩羽客壇江海只今來逺信雲霄無復望飛翰惟應賸釀陶尊酒遲爾歸來共嵗寒

發龍灣別王惟吉張廷彥

日日摛毫紀玉音敢期淸夢到山林賈生對防曾前席疏傳歸來更賜金日月行瞻丹闕迥煙霞歸去艸堂深相看已是康衢叟擊壤無忘報國心

舟次匡廬寄同朝諸公

翰墨同時侍禁闈恩榮寧謂及寒微舍人舊掌絲綸誥禦史新裁錦繡衣天上鵷鸞還接武江邊鷗鷺已忘機他時行部如相覓秋水蘆花是釣磯

午日呈鄭久誠防政

百頃芙蓉罨畫船賀家湖上水平天金盤送果沈冰碗羅扇題詩散舞筵往事氛埃成逺夢佳辰風雨憶華年澗蒲九節根如玉服食於今笑學仙

七言絕句

題李谷淸雪景

梁園飛雪玉繽紛坐列金貂酒半醺借問當時誰授簡相如詞賦最淩雲

百馬圖

蹄影防差踏軟紅曾觀萬馬擁飛龍旌旗不動金笳歇一片川原錦繡中

竹枝詞

竹林塘西越女歸雙雙采蓮歌夕暉蘭舟蕩槳忽分去兩岸風花髙下飛

美人紅葉圖

謝家夫人詠柳絮黃陵女兒歌竹枝誰信長門秋澹澹西風黃葉斷腸詞

廣州四先生詩卷三

欽定四庫全書

廣州四先生詩卷四

臨淸詩選

趙介字伯貞番禺人博通六籍𨿽歷官醫卜之說浮屠老子之書靡所不究气宇豪邁與物無芥蔕興至卽揮毫賦詩人莫測其涯也父璟元臨江路治中與母連喪介孤憤讀書遂無復仕進意植二松於所居軒扁曰臨淸蓋以淵明自儗也時有李韡者南海文士也以薦起介力止之謂曰堯天𨿽長劉日實短子獨不動髙堂念乎韡竟去後倅南康坐累嘆曰伯貞眞髙士也介行嘗以一囊自隨遇景卽投詩其中絕不爲人畱題搢紳恆病其狷性復不喜接達官貴人日往還西樵石間獨與八十翁劉樂善相倡和以自娛屢爲有司所薦皆苦辭免洪武乙巳以家累有防逮赴京師卒於舟中年四十六介顏如渥丹丰度類神仙中人尢善教子四子絜絢繹純皆有文名後純貴贈介爲監察禦史有臨淸集行於世方孫蕡王佐結詩社南園時一時名士如李徳黃哲曁別駕黃楚金徵士蔡養晦黃希貢長史黃希文架閣蒲子文進士黃原善趙安中安中之弟通判澄徵士訥皆與焉豪吟劇飲更倡疊和文士宗之而介自成一家言世以蕡佐徳哲並之稱五先生云【見廣州人物傳】

五言古

長門宮

翠華朝望迥長門夕思孤螢流金殿暝露下玉階蕪昔作鳴陽鳳今爲繞樹烏愁顏空似玉咳唾不成珠寶鏡塵將滅羅裳色漸枯淚將寒漏水夜夜滴空壺

步虛詞

采采淸露英皎潔玉不如元和合眞一飲之極甘腴自然生羽翼何用登云車迢迢霄漢上瓊臺曠淸虛永從眾仙去天風揺佩琚

寓山家畱壁

有客來何方駕言自華胥囊中無一物手把太極書象罔爲我禦鴻蒙爲我徒朝觀赤城標夕弄滄海珠去來了無礙所憩卽安居靑山出屋上修竹當坐隅好鳥時一鳴景寂心亦虛泛泛巫峽舟迢迢太行車人心自髙下於我良晏如

七言古詩

懷仙吟題玉樞經卷後

我昔采藥羅浮巓仙人招我遊諸天天門洞開三十六琳宮貝闕相連延瑤臺百丈空中起玉女燒香月明裏天王宴坐擁羣眞環佩滿人耳中有一人號雷師龎眉皓首拜玉墀奏云侍從五千劫未聞至論窮機天王含笑揮玉拂舉首向空如畫一羣眞意領寂不宣但見琪花散空碧我時目覩心欣然萬物得一天何言乃知至道本無物豈有文字人間傳人間所見皆幻影欲吸晨霞駐淸景須臾月落仙馭旋蕋闕瑤臺風露冷回看閶闔不可攀白雲與我畱山間倚劍長歌一壺酒龍吟萬壑松聲寒

南樓對月

夜上南樓看月色水晶簾捲銀河碧冰輪倒射滄波寒對此淸光是何夕舉酒邀月遙相酬夜長不用秉燭防萬里涼風滿襟袖洞庭七澤涵淸秋秋聲冷拂瑚樹湘娥鼓瑟鮫人語試吹玉管遏行雲曲中彷佛霓裳舞霓裳舞罷回明璫北斗已掛西山傍但願淸尊長對月今人古人何足傷

七言絕句

瑤池

宴罷瑤池暮雨紅碧桃花落幾畨風重來八駿無消息儗逐靑鸞入漢宮

廣州四先生詩卷四

