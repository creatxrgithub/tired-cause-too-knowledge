

欽定四庫全書

集部八

五山紀遊

總集類

提要

【臣】等謹案玉山紀遊一卷元顧瑛紀遊倡和之作明袁華爲類次成帙者也所遊自昆山以外如天平山靈巖山虎邱西湖吳江錫山上方山觀音山或有在數百里外者總題曰玉山遊非一人而瑛爲之主遊非一地而往來聚防悉歸玉山堂也每遊必有詩每詩必有小序以志歳月所與遊者自華以外爲防稽楊維楨遂昌鄭元祐吳興郯韶沈明逺南康於立天臺陳基淮南張渥嘉典瞿智吳中周砥釋良琦昆山陸仁皆一時風雅勝流又有顧佐馮郁王濡之三人裏貫事迹皆未詳然以其儕偶推之定非俗士矣所收不及玉山名勝集艸堂雅集之富而山水淸音琴樽佳興一時文采風流千載下尙如將見之也華已入明然其詩皆作於至正中華編是集之時亦尙在至正中故不以編集之人爲斷而以作詩之人爲斷仍列諸元代焉乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

玉山紀遊

明袁華編

遊昆山聨句詩並序

至正八年春二月十有九日昆山顧君仲瑛以書來招致余明日抵顧君所又明日命百華舫集賓客自余而次凡六人朝發自界溪岀津義浦過九里庵轉金溪午泊舟駟馬橋下換輿騎入慧聚寺寺主僧然叟出肅客上神運殿見石甃壁其工天出然云此向禪師開山時鬼所運也遂登玉山山首卬脊凹狀類馬鞍故俗名馬鞍其卬之石幢然立與雙蘇塗相角者又號文筆云東見滄海防防無岸水與天相防北海樹中見孤嶼隱起蒼蒼然然云此虞山也泰伯之仲所居故名已而大風石聲如大波濤衣防掀舞瘁然不可立然領客憩翠防閣呼山丁作茗供觀向師虎化石山下讀唐孟郊張袩宋王安石詩於東石壁然作合掌禮云地由玉峯勝玉峯又由人而勝自孟張王詩後絕響久矣願吾子有繼焉余諾之西廡僧應又招憩來靑閣盛出佳楮墨求詩餘遂書玉峯詩云大風落日人立玉峯頭禪將風虎伏鬼運石羊愁地平山北顧天斷海東流飇車在何處我欲過滄洲諸客各和詩又復聨句用江字窄韻推余首唱諸客以次分韻余又疊尾韻成若干句畢顧君錄詩請序且將剝燐石壁左方昔王逸少登烏山顧諸客語曰百年後安知王逸少與諸卿至此乎吁此羊叔氏峴山之感也今吾五六人俯仰之餘倘無紀述百年後又安知玉峯之遊有吾五六人也遂敍客曰京兆姚文奐淮海張渥吳興郯韶匡廬於立余會稽楊維禎也二月廿二日樓船下婁江破浪擊長艣【維禎】驚飈髙杠海峯揺古色【文奐】石樹鳴悲腔躡燈屐齒齒【渥】登堂鼔逄逄地險立孤柱【韶】天垂開八窻烏升海光浴【立】鳶騫風力降番賦夾閩估【瑛】越謡雜吳哤仙樵椎結崒【文奐】胡佛凹眉厖婆律噴獅鼎【維禎】琉璃照龍釭曽軒坐疊浪【韶】落筆飛流淙愛此韞玉石【立】豈曰取火矼文脈貫琬琰【瑛】宻韻含甖缸驅羊欲成萬【維禎】種璧得無雙多今文章伯【渥】萃此禮義邦龍駒幸識陸【文奐】鳳雛亦知龎翠笄掉文舌【瑛】茜衲折曼幢敏思抽連繭雄心闘孤鏦句神躍冶劍才捷下水艭磬聲重寡和鼎力輕羣扛昆渠詩已就誰誚隴頭瀧【維禎】

遊天平山

天池去天平一舎而近山田髙下之間山多立石池之上巨石森立如人如柱如旌幢大抵環池皆石也池方廣可三畝餘紺碧澄瑩轎夫擊石皆淸響投石池水謂極深田老謂宋有國時朱祕監甞搆亭池傍亦吳中一奇觀也今則皆爲稻田矣至正庚寅八月二十有二日吳僧琦元璞邀玉山顧仲瑛遊天平其同遊者番昜蕭元泰吳興郯九成匡廬於彥成遂昌鄭元祐所至各賦詩而元祐先賦天池詩云

天池

鄭元祐

立石如林不待鞭驅臨池水看靑天下潛靈物役無地防漑山蹊作有年刺水蒲苗霜後在舞風珠樹月中縣太湖萬頃應凡濁閟此渟一勺泉

又

顧瑛

縈紆白雲路窈窕靑山聨秋風吹客衣逸興良翩翩捫蘿度絕壁躡磴窮層巓厓傾石欲落樹斷雲復連兩峯齦牙開中谷何廓然大山屹堂堂直欲摩靑天小山亦磊落飛來墮其前陰陰積古銕粲粲開靑蓮神斧削翠骨天沼涵靈泉玉龍抱寒鏡倒影淸秋懸憶昔張貞居寄我琳瑯篇逝者不可作新詩徒爲傳舉酒酹白日萬壑生淒煙幽歡苦未足落景忽已遷羙人胡不來山水空靑妍

又

釋良琦

蓮花峯頂一池開仙源直從天上來水光百尺涵坤軸石骨千年化劫灰靈物有時移窟宅神龍當晝挾風雷便須躡屩頻登眺日日臨流坐石苔

又

郯韶

靑山盤百折陰磴落秋風石壁何年鑿天池一水通蜿蜒潛厚地星斗下遙空亦欲蘇民亢鞭雲出雨工

龍門

鄭元祐

龍門岝防倚天開防額神魚幾度來雲起樞中成五色星從罅裏見三臺更無銕檻嗤山鬼可有金鋪上石苔李範黨同勲業異禦車千古意悠哉

又

顧瑛

手攀蘿磴躡雲根石鏡懸秋上可捫一勺淸泉如沆禦風白日過龍門

又

於立

何年玉斧斫靈鰲虎豹臨關鬼夜號云防兩崖來峽雨風回雙檢吼松濤已無銕鍵封神閟猶有金梯插漢髙我欲淩風騎赤鯉手招龍伯奏云璈

又

郯韶

龍門陟天險峽束兩崖傾陰壑奔霆拆洪濤殷地生谷盤縈鳥道虎迹斷人行水積天池溢江揺石鏡平查流南斗近日落五湖明好挽銀潢水淸秋爲濯纓

寒泉盤松

於立

侵晨出龍門翠竹雙肩輿云磴險犖確石徑盤縈紆澷山萬松樹翠气涵碧虛查牙抱石古夭矯淩煙孤頎然眾長身一如秦大夫就中偃蹇者獨有支離防修枝傍壑走百折半欲枯俯身實傴僂昻首仍蘧篨呀然怒獸攖忽若羣龍趨輪囷水犀甲奮迅蒼龍須不爲世所用適與靜者娯嗟予濩落人比爾良不如何時能復來便結山中廬蒼涼白日暮欲去仍躊躕

又

顧瑛

寒山萬个長松樹忽見支離隱者形根到重陰應百折夢回空谷已千齡風來老鶴巢應穩雷起潛龍蟄未醒我欲曲肱聴流水細看晴雪灑空靑

又

郯韶

靑松百折如車蓋嵗宴空岡臥白雲擁腫自全丘壑志支離不待世人聞春雷未起龍蛇蟄霧雨猶含虎豹文長遣山靈爲呵防底須太華比封君

至正十年秋八月聞玉山隱君偕蕭元泰鄭明徳丁彥成郯九成琦元璞遊天平時余畱笠澤不得與此遊乃賦詩一首以寄陳基

玉山仙人溪上來千樹芙蓉錦綉開每愛於郎偏好道更憐郯掾最多才題詩有約龍門去載酒應從鄭谷回好事相傳作圖畫也須著我坐莓苔

次韻

顧瑛

江上淸秋八月來江淸照見芙蓉開逺公畱客可無酒於谷題詩最有才不教騎馬云防去更待扁舟剡曲回谷口子眞能健步天池濯足坐蒼苔

次韻

郯韶

艸閣花飛久不來故人忽見好懷開山中舊說盧鴻隱鄴下新傳子建才空憶題詩九秋後只今載雪幾時回行廚春酒甜於蜜日日思君坐石苔

與客遊靈巖山中雜詠詩並小序

至正庚寅八月廿二日余與顧君仲瑛訪龍門琦元璞於天平翌日蕭君元泰鄭君明徳郯君九成復至三君分岐往觀天池余獨與仲瑛登靈巖因得山中雜詠書之左方以紀嵗月云匡廬山人於立書

涵空閣

於立

半空宮殿倚崔嵬玉鏡芙蓉紫翠開好似鑑湖三萬頃靑山繚繞越王防

響屧廊

山中老禪寂同坐說吳王時有風前葉錚然下屧廊

八角井

吳王防下井俯影浸秋月如見薴蘿魂恐是胭脂血

洗硯池

墨香涵潤气風動碧漣開顧影不敢唾君王洗硯來

琴防

快覽層防上蒼厓倚半空誰將山水意日日寫松風

西施洞

國破靑山在防夷去不回當時宮裏月時到洞前來予與匡廬山人登防空閣眺逺寺僧某者延坐具茗少頃行者攜酒肴登閣欵畱談詩而匡廬山人雜詠旣成僧復舉酒屬予曰今日之遊匡廬與公耳公無詩後之遊者豈知公至此耶予乃隨口成詩用書於右但自知予形穢也

涵空閣

顧瑛

髙閣淩虛壓翠寒望中秋色上防幹太湖極目靑山小只作吳王一沼看

響屧廊

日日深宮醉不醒羙人嬌步踏花行屬鏤賜與忠臣後葉落君王夢亦驚

八角井

山頭八角井防影十分圓故國嬋娟盡何人拾翠鈿

洗硯池

晝洗金壺墨波生翠縠紋東風連夜起吹散一池云

琴防

日落吳王避暑歸西施扶醉下天梯多情只有琴防月曽照棲烏夜夜啼

西施洞

陰洞閟白日寒云防石門空餘薴蘿夢夜夜泣花魂

遊虎丘雜詠詩並序

至正十一年春正月七日余與吳興郯九成龍門琦元璞匡廬陳惟允泛舟過虎丘時積雪彌旬旭日始出乃登小吳軒馮髙眺逺儼然白銀宮闕在三山玉樹間興不可已遂畱宿賢上人松雨軒數日由是得歷覽山中淸勝乃賦小詩十首以紀斯遊陳匡廬且能一一寫圖求諸作者題識余先書諸詩云

千頃云

顧瑛

觸石起膚寸悠然散千頃我來坐東軒妙趣心已領

小吳軒

雪沒羣山盡天垂落日懸馮虛俯城郭隱見一絲煙

劍池

地拆重淵積人亡寶劍藏千年斷崖月何處照龍光

試劍石

劍試一防秋崖傾水斷流如何百年後不斬趙髙頭

五防山

海湧如來室淸涼卽五防春風山頂雪飛度鴈門來

生公防

生公聚白石塵拂天花墜可憐塵中人不觧防頭意

塔影

塔倚髙標立樓深一竅虛海風吹幻影顚倒落方諸

致爽閣

髙閣對西山飛嵐落幾間開襟致秋爽心與白雲閒

眞娘墓

何處眞娘墓云霾斷石根夜深風雨急誰喚海棠魂

陸羽井

雪霽春泉碧苔侵石甃靑如何陸鴻漸不入品茶經翌日雪霽仲瑛偕予與陳惟允坐劍池上取水煎茶淸興不巳惟允取筆寫劍池景吳興郯韶題

詩云

郯韶

殘雪落林度西嶺陰澗寒泉凝素綆兩僧倚樹聴防鐘一鶴臨流照淸影松間旭日暎山椒白雲英英如雨飄何當爲置王摩詰更添一樹紅芭蕉

次韻

顧瑛

飲澗長虹掛深嶺千尺轆轤縣斷綆夜寒月黒鬼賦詩日白風淸人寫影藤蘿陰陰蔓山椒長松落雪如花飄煩君畫我掩書臥窻前更著靑芭蕉

遊西湖分韻賦詩並序

至正辛夘夏五月餘與顧君仲瑛畱錢塘廿有八日仲瑛具牲酒要會稽楊亷夫臨川葛元哲諸公致祭於故張貞居外史墓下越明日泛舟湖上置酒張樂以娯山水之勝髙荷古栁水風鬰如於是主賓樂甚酒數行仲瑛以山色空蒙雨亦奇分韻賦詩以紀斯集吁自伐木詩廢交道久缺而況於今時哉仲瑛之於朋交死生交情能盡其義可謂善與人交者也仲瑛得山字顧佐得色字馮郁得空字張渥得蒙字良琦得雨字袁華得奇字詩成命良琦爲之引云

顧瑛得山字

六橋五月全無暑多少樓防罨畫間雨過東坡堤上樹水揺西子鏡中山防舟載酒花爲屋素袖淩風玉作環取醉不辭歸去晚更須一到裏湖灣

顧佐得色字

泛舟西湖上淸遊盡長日朝來疏雨過西子翠欲滴窈窕素云娘醉舞嬌無力瑤觴度纎手淸歌倚瑤瑟人生能幾何胡爲苦勞役共此一尊酒悠然對山色興盡不知歸月明藕花碧

馮郁得空字詩不成罰酒一觥

張渥得蒙字

白漚波冷水精宮畵舫淸遊入鏡中吹浪小魚工趁雨出巢新燕巧迎風驚人佳句應難和罰客杯深不放空好共紅妝泛明月荷花香霧晚蒙蒙

良琦得雨字

五月西湖湖上路云薄天開霽初雨緑陰十里映朱橋紅白荷花照淸渚故人客裏忽相見呼船載酒攜詩侶銀箏調促金粟柱玉壺光動淸絲縷開簾水面度飛燕髙歌柁尾輕鷗舉一時雅思劇幽事半日閒情謝塵土東南佳麗地空在前代衣冠在何許黃金買醉日紛紛感古興懷有誰語人生行樂戒蚤返落日涼風吹白薴他年有約與重來湖外靑山可爲主

袁華得奇字

連朝風雨不出戶今朝雨晴山色奇湧金門頭買畫舫拂曉逕度湖之麋張君學道靈石磵藏書瘞劍荒山陲丹成馭气上天去長松落日風颸颸玉山艸堂素有期死生契濶良可悲買羊沽酒酹墓下俯仰千古令人思君不見附子岡頭丞相墓秪今惟有艸離離

是日湖中口占

顧瑛

栁防輕風度曉晴畫船置酒載娉婷生憎幾陣黃梅雨滴在西湖不忍聴【右值雨】

湖山堂上看荷花亂舞紅妝萬髻丫細雨霑衣涼似沐畫船五月客思家【右湖山堂觀荷花】

薄薄紅綃映雪膚玉纎時把髩鬟梳風流得似貞期子添个芭蕉畫作圖【右題叔厚描素云小像】

十九韋娘著絳紗金杯玉手載春霞淸歌未了船頭去咲買新妝茉莉花【右戱贈杜姬】

次韻

袁華

三素雲開未是晴千金不惜買娉婷玉笙縹緲靑鸞背卻向昆丘月下聴

乳燕初飛藕作花秋娘二八髻防了臂韝紅露珍珠絡疑是錢塘舊內家

雪白中單紅玉膚髻鬟云妥擁犀梳荒滛自昔能亡國誰寫豳風七月圖

細雨防風透碧紗酒防撲面上朝霞君行不唱陽闗曲聴取尊前陌上花

次韻

張渥

淸曉移舟及蹔晴水花明媚照娉婷銀箏玉柱纎纎手翻得新聲醉裏聴

水光承雨亂銀花栁外雙峯出翠了我欲便尋蓑笠去斷橋灣裏是漁家

淺絳紗籠白玉膚髩云防嚲暎犀梳尊前自有丹靑手描取崔徽入畫圖

舞衫歌袖捲紅紗一朶春云帶晚霞盡日無人見纎手小屏斜倚笑簮花

次韻

良琦

疏雨澹雲陰復晴荷花紅白自婷婷晚風忽引樓船過一曲瑤笙隔水聴

鯉魚吹浪細生花船裏靑山雙髻丫多少黃金買歌舞秋風白髮不思家

風流公子岸烏紗醉立船頭看晚霞重約明朝遊佛國桫欏陰裏拾天花

湖西日落散明綺湖上月生如玉梳行樂何如歸白社君看三笑寫成圖

聞玉山畱杭數日卽返棹不及一見賦詩以寄旦夕當理舟過江以造玉山也於立

聞住西湖十日還冷泉亭下好潺湲錢塘東去直到海於越南來總是山情逐斷猿明月夜興隨孤鳥白雲間玉山池館花無數應待幽人一破顏

玉山如杭有懷奉寄兼簡楊亷夫

陳基

栁洲寺下絲竹繁蘇小墓邊風日暄天開十里水如鏡雨過六橋花欲言畫船夜聴孤山鶴銕笛曉驚西竺猿歸來相遲桃源上爲唱竹枝傾緑尊

過吳江紀行小序並詩

顧瑛

至正十年十二月十九日吳興郯九成自平江載雪過予玉山中時積雪始晴水木澄霽桐花道人吳國良者攜洞箾自楊羨來乃相畱雪巢數日日與匡廬山人於彥成聽箾酌酒而國良先別二十八日忽以他故於山人過越之行予亦有泛舟之興雪夜至楓橋己四鼔矣十一年正月一日於山人買舟發吳下初三日予始過寶帶橋初四日泊垂虹橋癡雨泥寒篷窻獨坐靜思世情眞墮幻境更欲如雪巢之淸防不可得也聊賦十二韻以紀此行始末以畱他日之觀匡山來則吾已在婁上矣詩成就簡郯九成陳敬初瞿惠夫以紀云玉山顧瑛書於舟中

孤舟觧防短長橋盡日淒風挾雨飄正好玉山同看雪不知春水暗生潮探梅爭忍和花摘煮豆應憐帶葉燒交重陳雷傾意气黨傳李範愈孤標竹林有負山公約蓮社來從惠逺邀客裏風光正月到夢中歸路一身遙云防西望猶堪仰剡水東流不可招謾道世情能返覆莫教人事轉蕭條題門問字元非鳳傾座行觴不厭鴞無賴情懷詩可慰不平胸臆酒頻澆盤空獨鶴翩翩去逐浪輕鷗个个漂卻憶畵堂燒燭夜玉人相對聴吹箾用韻上呈玉山徴君國衡茂異並吳下諸舊識

於立

正月一日離吳下八尺蒲防雨外飄千里亂雲連越甸萬山殘雪漲春潮獨憐歸興濃於酒頗覺離懷熱似燒癡絕虎頭多感慨淸新驥子好風標城中耆舊那能得婁下才華不易邀隴月姢姢隨地逺斷雲脈脈去人遙故交相見頭皆白鷗鳥忘機手可招蘭發野香繁紫茁栁吹晴色上靑條千金市骨誰求駿六博當場貴得鴞好把平生心獨省莫因時事俗同澆滿川煙艸和天逺三月風光逐水漂料想此時能跨鶴碧桃多處聴鸞箾予讀玉山所寄詩不能無感遂倚韻書於雲巖之松雨軒明日與良貴來觀琦上人和章也

郯韶

驅車送子上河橋嵗宴長途朔雪飄作客正須愁旅鴈掛防猶儗待春潮空江坐聴寒城漏深夜誰將華燭燒總謂嗣宗多曠逹亦知度最風標閉門只謾拋書坐防馬頻煩折簡邀雷澤影連孤嶼沒洞庭靑入五湖遙卜居好近東西瀼作賦休工大小招歸日苑花飛別渚去時江栁折柔條華亭舊事空聞鶴賈傅當年亦厭鴞千首新詩聊自寫百壺濁酒爲誰澆樗材已比溝中斷萍迹長憐水上漂極目淮南千里月思君何處聴吹箾伏讀垂虹橋泊舟倡和七言十二韻玉山得其情云防得其辭虛齋得其气凡人情世故之發於言者皆有古風人之遺韻焉予不佞輙亦屬而和之非敢以方駕諸君子也聊以爲玉山賓主

異日一笑耳

陳基

何年伐石駕危橋鯨浪翻江白雨飄勢控三吳虹見影气吞七澤水通潮重淵有怪犀難照蔓艸無名火不燒伯國黃金聞鑄像王門白玉想爲標功成海上身先退膾熟江東興可邀嵗月幾何流水逝山川如舊古人遙鴻飛矰繳何由暮鶴去樊籠不可招浩蕩扁舟歸鑑曲寂寥方丈似中條越人尙以雞爲卜楚俗相傳鵩類鴞自把文章論倚伏敢將交態較淳澆五湖煙景隨時異萬里風萍觸處漂卻憶春暉樓上去爲君裁取玉爲箾次韻玉山隱君懷匡廬先生

瞿智

江頭新緑漲平橋江上行人思欲飄弱栁枝枝生霧雨小桃艷艷上春潮彩舟南浦和愁別絳燭西園待夜燒丰屋珊瑚相照耀雪巢珠玉闘淸標阮瞻不倦彈琴約支遁何煩折簡邀城闕煙華迷爛漫池防景物憶迢遙荷鋤谷口聊爲隱援桂淮南每見招曉日暉暉初散靄暖風細細不嗚條學仙豈佀忘歸鶴嗜炙頻思入饌鴞翠竹碧梧應爾賦霞觴雲液與誰澆空憐鴻鴈鶱翔逺漫喜鳬鷖散亂漂重儗歸來償醉飲玉山佳處和鸞箾

泊垂虹橋

顧瑛

初六日舟渡吳江飛雪揚揚大風吹船如箭遙望洞庭諸山隱隱在白浪間相與掀舞舟人鼔柁倐忽數十里白鷗驚飛水雲無著使人淸思颯然口占三絕以寫所見云

三江之水太湖東浪激輕舟疾若風白鳥羣飛煙樹末靑山都在雪花中

垂虹橋下新水生白龍廟前雪未晴大風挾防過江去驚得沙鷗嘎嘎鳴

江風吹颿倐數里野花笑人應獨行更須對雪開金要聴鄰船搊玉箏

次韻

郯韶

洞庭之西湖水東客行三日上江風行行塞鴈靑天外个个輕鷗白浪中

江上日日客愁生今朝春雪始放晴舟人捩拖防山影驚起中流鵞鸛鳴

鸕鷀鸂防總多情蕩漾春江取次行日日沙頭歸鴈爲郎彈得小秦箏

次韻

陳基

旭日初生積水東白頭波起鯉魚風洞庭西望平如掌七十二峯圖畫中

無限客愁撩亂生春寒彊半雨初晴煙波萬頃深無底彷佛鮫人織杼鳴

誰是岑參兄弟情好奇長作渼陂行如今翻動江湖興月滿樓船聴按箏

遊錫山紀行詩並序

至正辛邜八月二十有四日余避冗往遊錫山謁倪徴君時徴君畱毘陵遂與客登惠麓適防泉鄭髙士將過金陵邂逅泉上飲茗贈詩而別凡三宿回復纜舟閶闔門外凡得紀行詩若干首錄貽諸詩友因賡唱疊和遂成卷軸今次敍之以識嵗月異日開卷撫事則今日山水之適朋舊之勝如在眉目間不能不爲之興感也顧瑛書

發齊門

顧瑛

東方晨星如月明舟人捩柁聴雞鳴自憐不合輕爲客莫厭秋風攬樹聲

次韻

周砥

西風洲上荻花明秋水船頭落鴈鳴誰抱琵琶涼月裏爲君彈作斷膓聲

泊閶門

顧瑛

楓葉蘆花暗畫船銀箏彈絕十三西風只在寒山寺長送鐘聲攪客眠

次韻

於立

淥水秋風蕩槳船白蘋洲上月初淸光半入紅窻裏照見羇人夜不眠

發閶門

顧瑛

閶門西去是陽關疊疊秋風疊疊山便是早春相別處如今楊桞不堪攀【今春於此送於外史歸越上】

次韻

陳基

擊析何人夜抱關大星未落月銜山離愁不似官河水日日東流不可攀

許墅道中

顧瑛

西出閶門苐一程山靑水白不勝情闗河渺渺音塵隔風雨蕭蕭官馬鳴海上已聞天子詔軍中誰說亞夫名秋光寂寞秋江冷秖爲愁多白髮生【是日風雨中達實司農馬上過此往海上】

次韻

周砥

早發姑蘇不計程道聞王事亦關情秋風海上鯨鯢息落日沙頭鵞鸛鳴磵水照人如有意山僧見面不知名歸來縱飲篷窻底醉寫新詩寄友生

次韻

陳基

官壚羙酒勝烏程飲別吳門無限情數曲櫂歌何處發一雙沙鳥背人鳴不從範曄論成敗且學陶朱變姓名爲問秦闗闗下吏如今誰是棄繻生

次韻

郯韶

駟驖騑騑向驛程逺傳優詔慰民情關河落木鴈初至風雨渡江雞亂鳴季札衣冠空有像梁鴻井臼尙遺名黃花滿地秋堪把一夜思君白髮生

次韻

於立

曉風揚舲無十程題詩寄人多逺情淸秋葉落鴻鴈至陰洞水涸黿鼉鳴蘭陵溪山我所愛淮南艸木誰知名登髙作賦多感慨莫笑狂生太瘦生

次韻

釋良琦

閶闔門西煙水程客行此日倍多情一封丹詔金雞下八月黃河銕騎嗚畫壁虎頭遺舊族悲秋宋玉擅時名如子有才當世用定虛前席問蒼生

次韻

沈明逺

風雨瀟瀟滯客程陸梁羣盜若爲情中原更覺人煙少盡日不聞雞犬鳴祖逖澄淸空有志謝安髙臥竟虛名只今前席誰籌防早晚南來召賈生

晚泊新安有懷九成

顧瑛

夜泊新安驛西風八月天人家溪樹裏晚飯柁樓前水落星移石雲開月墮船遙思佩韋者癡坐不成眠

次韻

於立

過雨收殘暑西來水似天秋風生柁尾明月落樽前慘澹依山寺欹斜下瀬船淸歌不成調思爾枕書眠

次韻

郯韶

長林夕露下一鴈過靑天月照風燈外星沈野水前羙人隔煙渚淸夢落江船孤坐聞城漏迢迢夜不眠

次韻

沈明逺

溪行仍水宿夜坐散秋天月出靑楓裏烏啼古驛前間關懷枉路汗漫問鄰船想憶同心者裁詩不待眠

登惠山

顧瑛

對郭依山千古寺穿雲路逕石崚嶒殿前樹落桫欏子墻上花牽薜荔藤遺像儼存甞水廟長廊亦有注茶僧荒苔舊刻無人打巖壑秋淸盡日登

寺門深防白雲堆殿腳參差見石防一水暗從原底出九龍靑入雨中廻防偸山果時時落黿觸池萍隊隊開此日登臨絕惆悵雲林不見酒船來

次韻

於立

秋水放船來野寺寒巖古石路崚嶒鶴棲雲外三珠樹猿掛煙中百尺藤古殿金銀黃面老小龕香火白頭僧明朝城市多塵事何日重來一再登

前朝古寺倚崔嵬快挾松風上古防一勺靈泉通地逺九峯龍气抱天廻淸暉娯人不少住黃土瞇眼何當開歸舟賸載煎茶水更帶新詩入郭來

次韻

陳基

欲叩沙門大小乘西風飛屩過崚嶒空山金玉鏘流水絕壁龍蛇走亂藤一室香花同聴法百年雲水不如僧何時更整山翁屐寶地相從不次登

霜落楓林葉作堆秋髙蕭寺客登防排空列嶂千重合出谷流泉百折回澒洞煙濤塵海闊參差樓閣化城開獨憐萬里關河鴈不寄天涯一字來

次韻

陸仁

慧山秀防南蘭陵大雄宮殿開崚嶒登髙未試九節杖攀險且攬萬年藤泉頭已無裹茗客峯頂或有巢云僧梁溪歸槳蕩落日杵聲何處響登登

棲神秋色淸於水下馬長林坐石防山鷓忽鳴衝樹過巖花欲落愛風廻松聲暗與泉聲答龍气朝隨霧气開桑薴祠前無限思明年試茗擬重來

次韻

釋良琦

九龍之山天外靑寺門巖壑寒崚嶒水流秋澗渾疑雪路轉陰廊或礙藤刻石定傳霞上叟具茶應喜竹間僧卻憐獨臥滄江者何日杖藜還共登

行盡疏林黃葉堆靑蓮境界起樓防雨分山气空中落雷挾泉聲地底廻磬響驚人溪路隔香煙滿袖殿門開誰知拂石題名處顧愷前身今再來

次韻

沈明逺

舎櫂入林行犖確淸秋到寺見崚嶒兩邊云合惟髙竹徧樹龍纒是古藤地近梁鴻傳野老泉因陸羽重山僧玆遊不遂能同去興發終須著屐登

靑山剪斷九龍堆翠蓋團傾古佛防玉气引泉流石出天花著樹拂云廻時聞淸磬虛廊轉忽度微香別殿開獨弔荒祠傾茗飲無人與我打碑來

送惠山泉

顧瑛

嗟我重遊已廿年寺門松桂緑依然歸來無物爲相贈只有山中苐二泉

次韻

周砥

梁朝古寺已千年去覓能詩僧皎然漠漠雲林人迹斷鳥銜紅果落山泉

次韻

陳基

空山古寺不知年念子獨遊心惘然溪上歸來云滿屋願分一勺煮茶泉

次韻

於立

名落人間幾百年穿雲戛石更泠然東流無限官河水不及山中一勺泉

次韻

陸仁

飛蓋淸遊憶往年九龍髙起更巉然多情若觧相如渇頻寄山中陸羽泉

次韻

沈明逺

憐君厭與酒爲年褁茗淸遊亦快然料得行舟無別物玉壺多載惠山泉

舟中作

顧瑛

自愛玉山書畫船西風百丈大江牽出門已是二十日到家恰過重九天靑山白水與君賞翠竹碧梧惟我憐近聞海上鯨波靜爛醉艸堂松菊前

次韻

於立

落日淸江好放船西風滿棹未須牽鯨鯢已靜波澄海鴻鴈初來水接天過眼風光如隔夢近人月色也堪憐歸來尙有黃花在暫醉佳人錦瑟前

次韻

周砥

中流揺蕩木蘭船沙鳥雙鳴荇帶牽斜日斷煙橫野渡西風疏栁落江天水邊白石明堪把座上玉笙淸可憐歸來我去同歡防醉題詩句艸堂前

次韻

釋良琦

靜夜長虹起畫船順流東下不須牽臥聴白鶴遙度海夢逐銀濤直上天共載故交髙義在迎門孫子得人憐新歸生理未須問日日吟詩桂樹前

承聞仲瑛徴君有維揚之行中途興盡而返防稽外史亦至玉山喜而賦長律三首奉寄以寫所思之意云九月五日山澤臞者良琦頓首書於

婁東蘭若

釋良琦

一月不聞鴻鴈音東流江水憶君心已知塵事少經意況與友生同放吟千秋觀中招道士九龍山裏問雲林恰喜歸來酒初熟艸堂日日對秋陰

飈車東下大江濆驚喜靑山野鶴羣老眼仍看吳沼月秋衣新剪鏡湖云燈前軟語親知在酒罷狂歌里巷聞想得西園無一事芭蕉花下對鑪薰

秋藤雨竹掩衡門時事何當細與論政望中原通驛使已傳南防拜天恩春回公子瓊花夢月滿山人白酒盆不把芙蓉寄相憶蘭舟早晚過西園

次韻

於立

竟日江頭望好音數奇誰復慰離心陶潛不入逺公社杜老每懷支遁吟涼生桂樹香浮席月上滄洲光出林薄暮題詩向何處芭蕉多在艸堂陰

道士歸來溪上住寫經擬換白鵝羣淸霜著樹紅翻日野水涵天白勝云个个歸鴉隨棹逺防防去鴈隔江聞遙知出定題詩處堂下秋蘭生夕薰

十日秋陰只閉門此時幽思與誰論星躔自拱山河固艸木均沾雨露恩日下人來詩滿紙田間秫熟酒盈盆湯休才思能淸絕憶子髙居祗樹園

次韻

顧瑛

江頭日日聴挐音江水遙遙蕩客心蕙帳風髙聞鶴唳楓臯月落有猿吟相逢謫僊賀袐監不見髙僧支道林他日山中同結社白蓮池上坐秋陰

天上金雞放玉音江頭白日縱閒心援毫自寫艸堂集對酒謾歌梁甫吟細雨燈花勞短夢涼風木葉下空林知君憐我遙相憶望斷碧雲生暮陰

扁舟逺適越溪濆雙槳驚飛白鷺羣要趂秋江三尺水去看山寺九峯云西風网罟沿村集落日鐘魚隔墅聞好對黃花同一醉故園晴色晚如薫

荻花楓葉暗江濆萬里西風鴈叫羣漫道羇情濃似酒飽諳世事薄於云九龍山色船頭看半夜鐘聲枕上聞料得髙僧襌定處松窻栢子起濃薫

九龍山色似龍門題得新詩要細論風雨途中逢驛使煙波海上拜君恩每懷蘭若繙經石更憶艸堂盛酒盆聞道南徐近乘勝邀君共醉辟疆園

故人不到竹間門此日幽懷孰與論露浥黃花如有意霜凋碧樹似無恩淸泉夜煮新茶竈淥酒秋香老瓦盆莫怪深居倦來往近因多病類文園

次韻

王濡之

玉箾橋上聴餘音夜月長淮動客心杜牧風流俄返斾湯休寂寞自髙吟石門云冷龍藏鉢蕙帳霜淸鸐在林且盍逃禪共樽酒玉山池館尙梧陰

聞君別去在河濆莎艸蘆花落鴈羣襌觀已知安止水交情寕不賦停雲晴峯接翠淸秋覽柔櫓鳴靜夜聞還愛惠山泉味好自烹春茗發淸薫

日日兒童喜門歸來餘事復何論天家一騎新傳命海國羣妖盡被恩築室臨溪眞似舫鑿池當檻小於盆橘林滿眼霜前熟何處人間有綺園

遊上方紀遊詩並序

玉山顧仲瑛甫由惠山還吳城適匡廬先生於虛齊來自越而梁溪周履道與餘皆在坐仲瑛以苐二泉煮日鑄茶飲客時秋且暮仲瑛慨然有登山臨水之思乃相與泛舟出閶闔門過百花洲轉橫塘至石湖水光浮空新月始生山光水色與明河倒景相滉漾樵歌水唱逺近相答於是飲酒甚歡遂艤舟新郭而宿焉旦日由行春橋觀音巖歷楞伽山寶積寺肩輿而造上方霜降气淸原墅澄曠丹霞翠靄出沒有無而荒防廢苑隱隱吳宮之舊有頃過橫山登聚逺亭弔故人陸徴君墓讀金華先生黃公所制碑假浴僧舎回寶積訪金上人不遇而歸畱連者二日往返者數十里所至各賦詩總凡若干首至正十一年九月五日潁川陳基序

過姑蘇防

顧瑛

上方秋色與山齊畫舫分詩小字題一帶姑蘇防下水爲誰流到越來溪

又

姑蘇防前楊栁黃百花洲上日蒼涼吳王飲酒不知醉越女唱歌空斷腸蔓艸寒煙走麋鹿芙蓉秋水浴鴛鴦畫船蕩槳石湖去坐防靑山到上方

又

於立

淸秋載酒暫銷閒莞爾開篷一解顏云外孤峯如削茟舟人說是上方山

又

周砥

姑蘇防下路艤櫂問遺蹤艸色令人愛山光如酒濃涼風疏栁葉秋水澹芙蓉千古興亡意淒涼酒一鐘

橫塘寺

顧瑛

橫塘橋下路黃葉寺門秋上畨題詩處今朝載酒遊天光開列嶂塔影落中流未得回船去聊爲半日畱

又

侵晨下吳門又過橫塘曲橫塘雨初歇橫塘水新淥防泛雙鴛鴦娟娟戱秋水的皪芙蓉華照影淸波裏舟中遊冶郎回舟不能去湖上多靑山莫向橫塘住

又

周砥

曲曲橫塘水溶溶漾白沙霜明烏桕樹風亂木綿花地僻秋偏靜山髙日易斜行吟知有興詩卷墨塗鴉

又

陳基

窈窕橫塘路蕭條古佛宮蟬鳴黃葉裏僧住白雲中落日芙蓉渚秋風桂樹叢何當登寶塔極目送飛鴻

行春橋

於立

姑蘇城中新雨涼姑蘇城外煙艸黃輕舟載酒出城去白蘋花開秋水香兩防山光淸可挹天落平湖煙翠濕芙蓉照影獨多情的皪亂紅愁欲泣鯉魚風起生白波船中把酒船頭歌請君莫問前朝寺相從不飲柰君何

次韻

顧瑛

白蘋花老西風涼吳宮葉落蕭蕭黃美人相攜遊上方金壺淥酒蓮花香靑山可望不可挹秋色浮空翠螺濕好奇眞似渼陂遊登臨莫作牛山泣石湖新水一尺波湖邊女兒雙踏歌畫船日日湖上過今夜月明愁柰何

又

陳基

掛席出長洲鼔枻石湖頭石湖滉漾玻璃浮靑山白水不知暮蘋葉蘆花都是秋我欲援北斗醉彼淸淺流我欲挽河漢一洗太古愁吳王防榭成荒丘至今惟有麋鹿遊我不願千鐘祿亦不願萬戶侯百年三萬六千日日飲一石醉卽休日飲一石醉卽休

又

周砥

木落荷枯九月時眼中都是範公詩石柟樹下荒苔合猶有當年舊賜碑

觀音巖

顧瑛

擘破芙蓉三百尺觀音巖下白華秋防虹斷影秋天上冷浸靈泉凝不流

又

於立

靈鼉出峽走風雨一夜芙蓉紫翠開月墮寒泉如見性不須重過石橋來

又

陳基

觀音巖在石湖傍絕壁寒潭霜葉黃水仙出波捧明月野鳥銜花獻法王五色雲气見寶積六時鐘聲來上方分明小白山前路何用逺浮東海航

又

周砥

白鸚鵡小穿雲幕碧海波澄浸石扉一片巖前秋月影涼風吹上藕絲衣

石湖

周砥

煙中白鶴獨飛還相伴孤云盡日閒落日放船湖水上一簾秋色看靑山

又

顧瑛

檥棹中流好西風生暮寒湖光與山色憶得倚樓看

又

陳基

日落上方山頂頭天光顚倒入中流浩歌濯足弄秋水驚得魚龍皆出遊

次韻

顧瑛

落日西風船上頭濯足洞庭萬里流記得大蘇詩上語亡人共作月中遊

又

於立

石湖水淸悠悠悠悠上接銀河流中天皓月懸淸秋竟遡南斗騎牽牛美人炯若珊瑚鉤彩舟載月浮中洲洲中藕花不知數藕絲織綃薄於霧爲君裁作五銖衣膩玉明霞照輕素玉山子丹丘生我今爲爾吹玉笙匡廬仙人赤鳳翎流宮泛徴秋泠泠空明倒景黿鼉窟廻風吹斷蛟龍腥鮫人停機不敢鳴防綃出水寒波明下視名利塲不啻鴻毛輕勸君日飲眞一酒一醉一醒三千齡

新郭

陳基

扁舟夜泊新郭市石湖水深淸且泚長嘯一聲天地秋萬壑驚風泣山鬼匡廬生玉山子意气相傾誓終始呼童沽酒烹錦鯉醉入蘆花月如水周郎放歌踏船尾我亦和之聲亹亹明月照我心秋水洗我耳富貴亦何爲人生行樂爾城中黃塵眼爲瞇安得置我丘壑裏

又

周砥

泛舟越來溪水傍溪邊暮色何蒼蒼主人張筵揮羽觴吳姬唱歌聲抑揚船尾挑燈大魚出船頭洗秋波涼夜如何其夜未央萬壑不起星煌煌酒防客過別船去木葉蕭蕭下如雨船中醉臥忘西東睡覺猶聞夢中語此時月落天將曙隔屋雞啼欲起舞西風滿天鴻鴈聲瑟瑟菇蒲響秋渚

次韻

顧瑛

夜泊石湖湖水傍芙蓉露白蒹葭蒼畫船酒行飛急觴美人羅袖隨風揚長檠翠幙髙髙張浩歌起坐秋夜涼明月已在天中央大星小星光煌酒酣不記過船去但聴秋聲響疏雨夢中化作蝴蝶飛飛入花間聴春語鄰雞喔喔東方曙船尾浪花風起舞爲君起和夢中詩水气如煙度秋渚

又

於立

新郭市說是吳王舊城雉一從兵過越來溪麋鹿來遊歌舞地我今移舟泊新郭黍梌人家帶墟落晴湖冷浸秋月明暮山淨拂寒煙薄吳娃蕩槳船邊過周郎唱歌陳郎和脆管哀生素愁急令飛觴傾白墮匡廬生忘爾汝今古興亡一炊黍爲挽天河洗君耳聴我今宵夢中語

舟中聨句

行春橋下看山回【瑛】翠幙紅簾面面開【基】一夜水風吹不斷【立】蜻蜓飛入畫船來【砥】

月下有懷郯九成

陳基

畫船夜看初三月黃菊秋迎重九天佳節預須酬酩酊良宵莫惜對嬋娟銀燈影動黿鼉窟翠管聲畱玳瑁筵卻憶云防迂外史街頭騎馬日翩翩

就和

顧瑛

石湖萬頃秋如水影落銀河水底天燈下傳杯波灔灔船頭吹笛月娟娟夜深翡翠迷華屋露冷蜻蜓入玳筵明日上方晴色好錦韉銀鐙共聨翩

上方

顧瑛

吳王防下千年寺白日長廊僧閉門湖上人家收黍稌嶺頭簫鼔賽雞豚天防秋色山髙下風蕩煙光樹吐吞香水晚涼新浴罷詠歸眞待月黃昏

又

於立

靑錢買得木蘭舟滿載西風出郭遊萬壑松聲含宿雨五湖天影浸淸秋謝公著屐登山去博望乘槎入漢流聖世靑年且行樂長途泥滓使人愁

又

周砥

迢迢上方山歷歷石湖樹輕舟艤湖曲肩輿入山路飛蘿垂曉煙遙峯隱寒霧依防靑蓮宇突兀最髙處山僧掃苔石爲我設茗具坐久意愈淡髙吟暢心素白雲生我衣拂之不能去髙視六合間山河自回互顧謂同行者言歸勿匆遽人生鳥過目樂事豈能屢賦詩紀此遊終日得成趣

又

陳基

中吳之山上方最髙上摩靑天之白日下浸石湖之素濤髙秋飛屩淩九霄下視萬里一覽可以窮秋毫秋毫爲大泰山小我欲憑虛極幽討叢祠簫鼔亦何爲下土之人事祈禱天風西來鴻鴈鳴翩翩日向東南徵吳宮蕭蕭秋艸生對此令人無限情

拜杞菊先生墓

顧瑛

華表西風鶴未歸白楊無數鳥聲悲我來再拜漫山冢忍讀新安博士碑

又

於立

一從鶴夢過遼東三尺孤墳宿艸中無限長松與修竹令人千載挹淸風

又

陳基

陸公原上瑞云庵古屋殘僧見兩三荒墳宿艸泣秋露大谷深山生晝嵐蕭條松梓迷神道寂寞香花奉佛龕西風何以薦秋菊一勺寒泉淸且甘

又

周砥

杞菊先生鄕裏賢秪今淪沒幾何年道傍松樹非新種屋裏碑文是舊鐫落日荒丘封馬鬛西風掛劍躍龍淵平生不識橋公面腹痛回車亦偶然

觀音山紀遊詩並序

於立

至正辛夘秋九月八日玉山顧君仲瑛河南陸良貴與予同舟出閶闔門登觀音山過小龍門坐支公放鶴亭上於時髙秋气肅慨古遐眺神與意適遂相與濯足寒泉肩輿過山北觀盤松如春雷破蟄龍鬼變化不可端倪因入楞伽寺寺僧昻天防出速客列坐大桂樹下摘銀杏薦酒賦詩樂甚予緬思去秋之季與仲瑛及吳興郯九成訪龍門上人琦元璞於天平山中薄暮至此暝色旣合不得覽山水之勝繼予往防稽俯仰又復經嵗顧惜流景不無慨然因書以識嵗月餘則匡廬於立也

書昻上人房壁

顧瑛

與客看山日未斜長廊識得舊袈裟枝頭果摘銀杏子酒面香浮丹桂花觧說道林當日事亦知靈運不如家坐深白鶴歸來晚更汲寒泉爲煮茶

次韻

於立

西山倚空秋日斜偶於松下逢袈裟視身自視苾蒭艸見子如見優曇花人生適意莫若酒客子看山如到家老僧旋打銀杏子重汲山泉爲煮茶

次韻

陸仁

犖確石林行徑斜楞伽寺裏見袈裟連崗霜葉薝卜子斷隴雪迷蕎麥花神駿嗟無支遁馬淸遊欲宿贊公家巖底寒泉淸可掬明年還擬煮新茶

蟠松

陸仁

君不見防山五樹之夭矯䢐徠千丈之特奇髙景山中一傾蓋磊砢偃蹇驚如斯銅柯銕葉秋雨洗深根直據龍淵底木星何夕墮靑霄一片寒云眠不起我欲騎之挽天河淨洗甲兵淸海波醉呼六丁爲鞭叱彊項挺伏纒蛟鼉山靈無情屼不白狐夜泣蒼防悚伐之莫試太阿劍丘壑千年嗟擁腫太平天子開明堂爲梁爲棟材孔良昻霄聳壑終有待爲爾臨風謌慨慷

又

於立

孤松出地不記年每以偃蹇爲人憐蛟宮夜寒臥明月龍女曉涼梳緑煙金繩銕索互盤屈霓旌翠羽齊飛騫應有茯苓大如斗我欲服食求神仙

又

顧瑛

崛彊蟠拏百折松孤髙獨不受秦封長林大壑材無數不識山中有臥龍

寒泉

顧瑛

九月上支硎寒泉亦有名流云防有影落澗細無聲坐石宜舒笑臨淵可濯纓杖藜𨿽屢到終不似秋淸

又

陸仁

石罅湛寒泉不受泥沙穢只向山中流不出山前去

又

於立

爲訪支公鶴重經洗馬池獨憐山畔月夜夜落寒漪

放鶴亭

於立

欲將遺事訪支硎重上山中放鶴亭拄杖彭訇掃巖石恐畱前代未傳經

又

顧瑛

云滿南林防翠防支公亭子倚晴暉飛來不似遼東鶴觧說前身是令威

又

陸仁

胎禽無恙不亭中秋月明不隨支公去卻逐浮丘生

洗馬池

顧瑛

秋艸池頭秋水明一淸淺與沙平道林只觧觀神駿不洗人間萬古名

又

陸仁

秋水淸如此支郎洗馬池一從神駿化無復見權奇

又

於立

巖下寒泉水秋波浴日紅無人愛神駿千載憶支公

飛龍闗

於立

拄杖淸秋登絕壁欲訪支公探遺迹雨巖防立一罅通澒洞陰風雲霧積人言此地起飛龍半夜六丁轟霹靂至今巖下一泉時有神光動寒璧

又

陸仁

龍門通一罅石防兩闗開天險非神鑿長瞻雲气來

又

顧瑛

嶺上南峯寺禪闗石作扉已無龍出峽空有白雲飛

楞伽古桂

顧瑛

楞伽山中秋气淸廣庭桂枝相屈撐天香一夜落人世三十六宮空月明

又

陸仁

楞伽廣庭桂云蓋團輪囷載歌淮南辭念彼山中人

又

於立

山中多白雲愛向山中住攀援叢桂枝令人不能去

石屋

於立

百年謾說千年調鬼笑癡人銕限門古佛本稱無量壽從教石爛性常存

又

顧瑛

千年古道塲巖屋石爲梁月落摩尼影空山生定光

又

陸仁

石屋不盈丈如穴復如龕大雄居其中時有白狐參

觀音山

陸仁

朝出闔閭城西望觀音山石林行犖確徑度飛龍闗飛龍之闗神所鑿斷石中開云欲落大峯一掌拆空靑小峯誰掇金蓮萼故人新自越中歸若耶雲門誇崛奇手提如意銕作杖絕頂獨倚長松枝太湖水深鴻鴈翔三江到海天蒼蒼功成卻思越範蠡感古令人愁斷腸支公放鶴自有亭石上細聴寒泉聲楞伽樷桂亦已落洗馬池頭秋艸靑涼風吹衣日皜皜急喚金壺與傾倒登髙明日又重陽崖根菊花爲誰好玉山子匡廬仙兩君气誼眞有合據石自說三生緣人生不如金石固忽忽流光鳥飛度不見東山晉太傅髙風千載人爭慕

次韻

於立

淸秋與客登西山兩崖防地開天闗人言天闗神所鑿大星小星天上落太初气結渾沌璞巨靈削出靑天萼白雲無心去復歸防綴萬態生新奇乖龍化作蟠屈樹老猨掛在夭矯枝東山入海如龍翔西山極天欝靑蒼我來躋攀不辭崄百盤九折如羊膓觀音山何亭亭石泉瀉作秋風聲據巖濯足騁遐觀海煙不隔三山靑白日行天秋皜皜對酒休辭玉山倒人生得意須盡歡況復與子心相好絕頂淩風思欲仙美人如花晝如年丈夫作事貴感激浮世謾說多因緣浮世因緣那可固但恐流光鏡中度勸君莫惜少年遊白頭面皺空追慕

次韻

顧瑛

道林越上還卓鍚支硎山養鶴碧巖裏騎馬飛龍闗飛龍髙鬼斧鑿一道銀河迸空落水積寒泉如鏡平淸秋倒浸芙蓉萼道林放鶴竟不歸我今逺來猶好奇翩翩飛蓋相追隨玉樹照耀珊瑚枝窮髙發長嘯興逐飛雲翔吳王防榭渺何處七十二防煙蒼蒼俯挹太湖水洗我冰炭膓觧衣盤礡秋滿亭落日下方鐘磬聲楞伽山中霜露白髙景山前松樹靑鴻飛防防秋皜皜淥酒深尊與君倒山中九月銀杏熟庭下五株丹桂好陸機二十才且賢山陰狂客眞謫仙忘情不必說爾汝買山定結山水緣論交不啻陳雷固幾見流年暗中度歸來援筆紀玆遊丹丘云防定相慕

今年三月廿日陳浩然招余與郯云防琦龍門遊觀音山觀寒泉暮宴張氏樓時徐楚蘭佐酒楚蘭以琵琶度曲鳴於時云防遂爲之心醉予曽口占蝶戀花云春江暖漲桃花水畵舫朱簾載酒東風裏四面靑山靑佀洗白雲不斷山中起在眼韶華能有幾玉手佳人笑把琵琶理狂殺云防標外史斷膓只合江州死酒散登舟則夜已過半矣明日歸玉山中臥病彌月不得與諸友朋防已半載八月之暮又以世路多岐厭入城府遂泊舟閶闔門之光霽齋而登山臨水之思未甞不興於懷適匡山人自越中陸河南自婁江來得同討幽勝九月七日復遊寒泉登南峯之髙有懷龍門畱婁江云防方長街走馬不能與此淸防遂賦二律以寄意且欲邀匡山河南和寄云

春遊憶得到寒泉正值鶯花過禁煙楊栁樓中金錯落琵琶船裏玉嬋姢漫郎別去渾多病道士重來定有緣今日登髙能作賦云防不見使人憐

又向江頭載夕暉好懷每與世相違客中重九明朝是眼底故人今日稀過雨黃花千蘂發未霜紫蟹兩螯肥秋江更待澄如練擊楫中流緩緩歸

次韻

陸仁

支硎山上濯寒泉洗馬池頭艸若煙石防兩闗開岞崿云迷萬竹秀聨姢下方鐘鼔長時發絕頂藤蘿且自緣東去三江流不盡浮生如此也堪憐

飛龍闗口日暉暉放鶴亭前路不違謾說支郎林下少未緣神駿眼中稀繁霜著樹橊房拆危石縣藤瓠子肥防徧吳中好山色太湖明月櫂船歸

次韻

於立

一寒玉貯淸泉晴暉滿林生紫煙白雲行空日皜皜靑山過雨秋姢姢放鶴亭中絕蕭爽飛龍闗下愁攀緣支公去後少神駿一上髙峯一自憐

山色溪聲帶落暉好懷淸賞莫相違醉忘爾汝紅顏笑眼見交遊白髮稀云沈菇米雨已熟江落鱸魚秋正肥典卻春衣作重九背巖折得菊花歸

次韻

周砥

美人開宴酒如泉滿目嵐光碧似煙半嶺暮云猶掩冉一林秋竹自防姢新詩每荷邀同賦短棹相將恨未緣防面幾時還別去百年人事縂堪憐

秋波漠漠靜朝暉畫舫開筵興不違濁酒淸歌香縹緲靑山黃葉路依稀夜涼金鴈箏聲細雪滑銀盤鱸膾肥顧我暫爲塵俗累不能同載月中歸

次韻

釋良琦

支硎山中秋日靜羨子杖藜淩翠煙長嘯答空松瑟瑟褰衣渉澗水姢姢生來固有雲霞癖老去休忘香火緣鑿得蓮池便成社莫將白髮向人憐

靑山攜酒防秋暉卻笑山人志獨違自是海鷗機事少不應林鶴夣魂稀露深仙圃黃精長霜落人家緑橘肥慰我新詩防淸絕便尋艇子雨中歸

壬辰二月初吉龍門釋良琦與豫章釋來復遊寒泉過支硎山寺憩昻上人房讀仲瑛徴君彥成鏈師良貴進士去秋遊山相懷之作遂相與聨句以答三君子之意云

絕巘曽空外髙崖北斗邊巨靈開積谷【琦】險竇落寒泉迸石珠簾掛【復】當風玉練縣霞明光粲爛【琦】澗折勢洄沿渇虎朝還飲【復】饞龍夜不眠穿林聲決決【琦】涵月淨涓涓僧汲香凝盋【復】人窺影墮囦中差可儗【琦】康谷孰能先牛乳元同味【復】鮫珠得並圓道林甞卓錫【琦】陸羽盍畱編昔者三髙士【復】來遊八月天雨苔淩蠟屐【琦】秋竹系溪船煮茗過松下【復】哦詩繞桂前衣襟灑冰雪【琦】詞藻麗雲煙洗硯文魚動【復】浮杯翠荇牽淸童浣素手【琦】舞妓照金鈿【復】相憶勞垂念因風辱寄牋歸期欲西上盡興已東還【琦】往事成塵夢流光隔歲年【復】君今春滿屋我漸雪盈顚賴有同心侶【琦】重臨勝境偏舊題空翠濕【復】大字老蛟纒貴比南金重【琦】深期琬琰鐫翻愁泣神鬼【復】亦足鎭山川積雨晴初好【琦】平原景正妍埽花聊憩息【復】倚樹漫遲延極眺匡廬逺回膽玉阜連華堂列賓客【琦】綺席防神仙梧井應鳴鳯經帷或下鱣【復】繁梅欹坐榻細栁拂歌筵昭代多才彥防棲獨爾賢【琦】昌承野王裔髙拍赤松肩【復】欲泛扁舟去還談一味襌何顒名不忝【琦】於鵠徳仍全空復臨流詠【復】誰將此意傳數聲亭上鶴落日在山巓【琦】

玉山紀遊

