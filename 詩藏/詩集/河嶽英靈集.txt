河嶽英靈集唐殷璠

提要目錄原序卷上卷中卷下

提要

《河嶽英靈集》三卷﹐唐丹陽進士殷璠編﹐自常建至閻防二十四人﹐詩二百三十四首﹐仿鍾嶸詩品之體﹐姓氏之下各著品題﹐𨿽不顯言次第﹐然篇數無多而分上中下卷﹐其人又不甚敍時代﹐毋亦隱寓鍾嶸三品之意乎﹖《通考》作二卷﹐蓋誤也。其序謂爰因退迹﹐得遂宿心﹐蓋不得志而著書者﹐故所錄多淹蹇之士﹐所論多感慨之言。而序稱名不副實﹐才不合道﹐𨿽權壓梁竇終無取焉﹐其宗旨可知也。凡所品題類多精愜﹐張謂條下稱其《代北州老翁答湖上對酒行》﹐而集中但有《湖上對酒行》﹐疑輾轉傳冩﹐有所脫佚矣。唐人總集存於今日者不過毛晉所刋七八種﹐稽其時代﹐蓋莫古於是編。以盛唐之人選盛唐之詩﹐見聞旣切﹐工拙易明﹐其所品定固終勝後來之尋聲而索者也。

目錄

卷上

常建

李白

王維

劉眘虛

張謂

王季友

陶翰

李頎

髙適

卷中

岑參

崔顥

薛據

綦毋潛

孟浩然

崔國輔

儲光羲

王昌齡

賀蘭進明

卷下

崔曙

王灣

祖詠

盧象

李嶷

閻防

原序

夫文有神來﹑气來﹑情來﹐有雅體﹑野體﹑鄙體﹑俗體﹐編紀者能審鑑諸體﹐委詳所來﹐方可定其優劣﹐論其取捨。至如曹劉詩多直語﹐少切對﹐或五字並側﹐或十字俱平﹐而逸駕終存。然挈瓶膚受之流﹐責古人不辯宮商徵羽﹐詞句質素﹐恥相師範。於是攻異端﹐妄穿鑿﹐理則不足﹐言常有餘﹐都無興象。但貴輕艷﹐𨿽滿篋笥將何用之﹗自蕭氏以還尢增矯飾﹐武徳初微波尙在﹐貞觀末標格漸髙﹐景雲中頗通逺調﹐開元十五年後聲律風骨始備矣﹐實由主上惡華好朴﹐去僞從眞﹐使海內詞場翕然尊古﹐南風周雅稱闡今日璠不揆。竊嘗好事﹐願刪略羣才﹐贊聖朝之美﹐爰因退迹﹐得遂宿心。粵若王維﹑王昌齡﹑儲光羲等二十四人皆河嶽英靈也﹐此集便以河嶽英靈爲號﹐詩二百三十四首﹐分爲上中下卷﹐起甲寅﹐終癸巳﹐論次於敍﹐品藻各冠篇額﹐如名不副實﹐才不合道﹐縱權壓梁竇﹐終無取焉。唐丹陽進士殷璠。

卷上

○常建【十四首】

髙才無貴士﹐誠哉是言。曩劉楨死於文學﹐左思終於記室﹐鮑昭卒於參軍﹐今常建亦淪於一尉﹐悲夫﹗建詩似初發通莊﹐卻尋野徑﹐百里之外﹐方歸大道。所以其旨逺﹐其興僻﹐佳句輒來。惟論意表﹐至如「松際露微月﹐淸光猶爲君」﹐又「山光悅鳥性﹐潭影空人心」此例十數句﹐並可稱警策﹐然一篇盡善者。「戰餘落日黃﹐軍敗鼓聲死」﹐「今與山鬼鄰﹐殘兵哭遼水」﹐屬思旣苦﹐詞亦警絕。潘嶽𨿽云能敍悲怨﹐未見如此章。

夢太白西峯

夢寐升九崖﹐杳靄逢元君。遺我太白岑﹐寥寥辭垢氛。結宇在星漢﹐宴林閉氤氳。檐楹覆餘翠﹐巾舄生片雲。時往溪谷間﹐孤亭晝仍曛。松峯引天影﹐石瀬淸霞文。恬目緩舟趣﹐霽心投鳥羣。春風有搖棹﹐潭島花紛紛。

弔王將軍墓

嫖姚北伐時﹐深入彊千里。戰餘落日黃﹐軍敗鼔聲死。嘗聞漢飛將﹐可奪單於壘。今與山鬼鄰﹐殘兵哭遼水。

昭君墓

漢宮豈不死﹐異域傷獨歿。萬里駝黃金﹐蛾眉爲枯骨。回車夜出塞﹐立馬皆不發。共恨丹靑人﹐墳上哭明月。

江上琴興

江上調玉琴﹐一弦淸一心。泠泠七弦徧﹐萬木澄幽音。能使江月白﹐又令江水深。始知枯桐枝﹐可以徽黃金。

宿王昌齡隠處

淸溪深不極﹐隠處惟孤云。松際露微月﹐淸光猶爲君。茅亭宿花影﹐藥院滋苔紋。余亦謝時去﹐西山鸞鶴羣。

送李十一尉臨溪

泠泠花下琴﹐君唱度江吟。天際一帆影﹐預懸離別心。以言神仙尉﹐因致瑤華音。回軫撫商調﹐越溪澄碧林。

閒齋臥疾行藥至山館稍次湖亭作

旬時結陰霖﹐檐外初白日。齋沐淸病容﹐心魂畏虛室。閒梅照前戶﹐明鏡悲舊質。同袍四五人﹐何不來問疾。

又

行藥至石壁﹐東風變萌芽。主人門外緑﹐小隠湖中花。時物堪獨往﹐春帆宜別家。辭君向滄海﹐爛漫從天涯。

題破山寺後禪院

淸晨入古寺﹐初日照髙林。竹徑通幽處﹐禪房花木深。山光悅鳥性﹐潭影空人心。萬籟此俱寂﹐但餘鐘磬音。

鄂渚招王昌齡張僨

刈蘆曠野中﹐沙上飛黃雲。天晦無精光﹐茫茫悲逺君。楚山隔湘水﹐湖畔落日曛。春雁又北飛﹐音書固難聞。謫居未爲嘆﹐讒枉何由分。五日逐蛇龍﹐宜爲弔寃文。翻覆古共然﹐名宦安足云。貧士任枯槁﹐捕魚淸江濆。有時荷鋤犁﹐曠野自畊耘。不然春山隠﹐溪澗花氛氳。山鹿自有場﹐賢達亦顧羣。二賢歸去來﹐世上徒紛紛。

春詞

菀菀黃柳絲﹐蒙蒙雜花垂。日髙紅妝臥﹐倚樹春風遲。寧知傍淇水﹐騕褭黃金羈。

又

翳翳陌上桑﹐南枝交北堂。美人金梯出﹐手自提竹筐。豈但畏蠶饑﹐盈盈嬌路傍。

古意【集作張公子行】

日出乘釣舟﹐裊裊持釣竿。渉淇傍荷花﹐驄馬閒金鞍。俠客白雲中﹐腰間懸轆轤。出門事嫖姚﹐爲君西擊胡。胡兵漢騎相馳逐﹐轉戰孤軍海西曲。百尺旌竿沈墨云﹐邊笳落日不堪聞。

仙谷遇毛女意知是秦時宮人

溪口水石淺﹐泠泠明藥叢。入溪雙峯峻﹐松栝疎幽風。垂嶺枝裊裊﹐翳泉花蒙蒙。夤緣霽人目﹐路盡心彌通。盤石橫陽崖﹐前臨殊未窮。回潭淸云影﹐彌漫長天空。水邊一神女﹐千歲爲玉童。羽毛經漢代﹐珠翠逃秦宮。目覿神已寓﹐鶴飛言未終。祈君靑雲祕﹐願謁黃仙翁。嘗以畊玉田﹐龍鳴西頂中。金梯與天接﹐幾日來相逢。

晦日馬鐙曲稍次中流作

夜寒宿蘆葦﹐曉色明西林。初日在川上﹐便澄遊子心。晴天無纎翳﹐郊野浮春陰。波靜隨釣魚﹐舟小緑水深。出浦見千里﹐曠然諧逺尋。扣舷應漁父﹐因唱滄浪吟。

○李白【十三首】

白性嗜酒﹐志不拘檢﹐常林棲十數載﹐故其爲文章﹐率皆縱逸﹐至如《蜀道難》等篇﹐可謂奇之又奇﹐然自騷人以還﹐鮮有此體調也。

戰城南

去年戰桑幹源﹐今年戰蔥河道﹐洗兵條支海上波﹐放馬天山雪中艸。萬里長徵戰﹐三軍盡衰老。邊人以殺戮爲畊作﹐古來惟見白骨黃沙田。秦家築城避胡處﹐漢家還有烽火然。烽火然不息﹐長徵無已時。野戰格鬭死﹐敗馬號鳴向天悲。烏鳶啄人腸﹐銜飛上掛枯桑枝。士卒塗艸莽﹐將軍空爾爲。乃知兵者是凶器﹐聖人不得已而用之。

逺別離

古有皇英之二女﹐乃在洞庭之南﹐瀟湘之浦。海水直下萬里深﹐誰人不言此離苦。日慘慘兮云冥冥﹐狌狌啼煙兮鬼嘯雨。我縱言之將何補﹐皇穹竊恐不照余之忠誠﹐雷憑憑兮欲吼怒。堯舜當之亦禪禹﹐君失臣兮龍爲魚﹐權歸臣兮虎變鼠。【集有或言二字】堯幽囚﹐舜野死﹐九疑聮綿皆相似﹐重瞳孤墳竟誰是。帝子降兮緑雲間﹐隨風波兮去無還﹐慟哭兮逺望﹐見蒼梧之深山。蒼梧崩﹐湘水絕﹐竹上之淚乃可滅。

野田黃雀行

遊莫逐炎洲翠﹐棲莫近吳宮燕。炎洲逐翠遭网羅﹐吳宮火起焚巢窠。蕭條兩翅蓬蒿下﹐縱有鷹鸇柰若何。

蜀道難

噫吁嚱﹐危乎髙哉﹗蜀道之難﹐難於上靑天。蠶叢及魚鳬﹐開國何茫然。爾來四萬八千歲﹐不與秦塞通人煙。西當太白有鳥道﹐可以橫絕峨眉巓。地崩山摧壯士死﹐然後天梯石棧相勾連。上有六龍回日之髙標﹐下有衝波逆折之回川。黃鶴之飛尙不得過﹐猿猱欲度愁攀緣。靑泥何盤盤﹐百步九折縈巖巒。捫參歷井仰脇息﹐以手拊膺坐長嘆。問君西遊何時還﹐畏途巉嵓不可攀。但見悲鳥號古木﹐雄飛雌從遶林間。又聞子規啼﹐夜月愁空山。蜀道之難﹐難於上靑天。使人聽此雕朱顏﹐連峯去天不盈尺﹐枯松倒掛倚絕壁﹐飛湍瀑流爭喧豗﹐砯崖轉石萬壑雷。其險也若此﹐嗟爾逺道之人胡爲乎來哉。劍閣崢嶸而崔嵬﹐一夫當闗﹐萬人莫開。所守或匪親﹐化爲狼與豺。朝避猛虎﹐夕避長蛇﹐磨牙吮血﹐殺人如麻。錦城𨿽云樂﹐不如早還家。蜀道之難﹐難於上靑天﹐側身西望長咨嗟。

行路難

金罍淸酒價十千﹐玉盤珍羞直萬錢。停杯投筯不能食﹐拔劍四顧心茫然。欲度黃河冰塞川﹐將登太行雲暗天。閒來垂釣坐溪上﹐忽復乘舟夢日邊。行路難﹐道安在。【本集行路難﹐行路難﹐多岐路﹐今安在。】長風破浪會有時﹐直掛雲帆濟滄海。

夢遊天姥山別東魯諸公

海客談瀛洲﹐煙濤微茫信難求。越人語天姥﹐云霓明滅如可覩。天姥連天向天橫﹐勢拔五嶽掩赤城。天臺四萬八千丈﹐對此絕倒東南傾。我欲因之夢吳越﹐一夜飛度鏡湖月。湖月照我影﹐送我到剡溪﹐謝公宿處今尙在﹐緑水蕩漾淸猿啼。腳穿謝公屐﹐身登靑雲梯﹐半壁見海日﹐空中聞天雞。千嵓萬轉路不定﹐迷花倚石忽已暝。熊咆龍吟殷巖泉﹐栗深林兮驚層巓。楓靑靑兮欲雨﹐水澹澹兮生煙。列缺霹靂﹐丘巒崩摧﹐洞天石扉﹐訇然而中開﹐靑冥浩蕩不見底﹐日月照耀金銀臺。霓爲裳兮風爲馬﹐雲中君兮紛紛而來下﹐虎鼓瑟兮鸞回車﹐仙之人兮列如麻。忽魂悸兮目奯﹐怳驚起兮長嗟﹐惟覺時之枕席﹐失向來之煙霞。世間行樂皆如此﹐古來萬事東流水。別君去兮何時還﹐且放白鹿靑崖間﹐欲行卽騎向名山﹐何能摧眉折腰事權貴﹐暫樂酒色雕朱顏。【一作使我不得開心顏】

憶舊遊寄譙郡元參軍

憶昔洛陽董糟丘﹐爲余天津橋南造酒樓﹐黃金白璧買歌笑﹐一醉累月輕王侯。四海賢豪靑雲客﹐與君一遇心莫逆﹐回山轉海不作難﹐傾情倒意無所惜。我向淮南攀桂枝﹐君畱洛北愁夢思。不忍別﹐還相隨﹐相隨迢迢訪仙城。三十六曲水回縈﹐一溪初入千花明﹐萬壑度盡松風聲。銀鞍金絡到平地﹐漢東太守來相迎。紫陽之眞人邀我吹玉笙﹐飡霞樓上動仙樂﹐嘈然宛似鸞鳳鳴。袖長管摧欲輕舉﹐漢東太守醉起舞﹐手持錦袍覆我身﹐我醉橫眠枕其股。當筵意气淩九霄﹐星離雨散不終朝﹐分飛楚闗山水遙﹐余旣還山尋故巢﹐君亦西歸度渭橋。君家嚴君勇貔虎﹐作尹並州遏戎虜﹐五月相呼度太行﹐摧輪不道羊腸苦。行來北京歳月深﹐感君貴義輕黃金﹐瓊杯綺食靑玉案﹐使我醉飽無歸心。時時出向城西曲﹐晉祠流水如碧玉﹐浮舟弄水簫鼓鳴﹐微波龍鱗莎艸緑。興來攜妓恣經過﹐其若楊花似雪何﹖紅妝欲醉宜斜日﹐百尺淸潭寫翠娥。嬋娟初月輝﹐美人更唱舞羅衣﹐淸風吹歌入空去﹐歌曲自繞行雲飛。此時歡樂難再遇﹐西遊因獻長楊賦﹐北闕靑雲不可期﹐東山白首還歸去。渭橋南頭一遇君﹐酇臺之北又離羣﹐問餘恨別今多少﹐落花春莫爭紛紛。言亦不可盡﹐情亦不可極﹐呼兒長跽緘此辭﹐寄君千里遙相憶。

詠懷【集作古風】

莊周夢蝴蝶﹐蝴蝶爲莊周。一體更變易﹐萬事良悠悠。乃知蓬萊水﹐復作淸淺流。靑門種瓜人﹐昔日東陵侯。富貴苟如此﹐營營何所求。

詶東都小吏攜鬥酒雙魚見贈

魯酒琥珀色﹐汶魚紫錦鱗。山東豪吏有俊气﹐手攜此物贈逺人。意气相傾兩相顧﹐鬥酒雙魚表情素。雙鰓呀呷鬐鬛張﹐潑刺銀盤欲飛去。呼兒拂幾霜刃揮﹐紅腮花落白雪霏。爲君下筯一餐罷﹐醉著金鞍上馬歸。

畣俗人問【一作山中問答】

問余何事棲碧山﹐笑而不畣心自閒。桃花流水杳然去﹐別有天地非人間。

古意【一作南陵別兒童入京】

白酒初熟山中歸﹐黃雞啄黍秋正肥。呼童烹雞酌白酒﹐兒女嬉笑牽人衣。髙歌取醉欲自慰﹐起舞落日爭光輝。遊說萬乘苦不早﹐著鞭跨馬渉逺道。會稽愚婦輕買臣﹐余亦辭家西入秦。仰天大笑出門去﹐我輩豈是蓬蒿人。

將進酒

君不見黃河之水天上來﹐奔流到海不復回。君不見髙堂明鏡悲白髮﹐朝如靑絲莫成雪。人生得意須盡歡﹐莫使金尊空對月。天生我才必有用﹐千金散盡還復來。烹羊宰牛且爲樂﹐會須一飲三百杯。岑夫子﹐丹丘生﹐將進酒﹐君莫停。與君歌一曲﹐請君爲我傾耳聽。鐘鼎玉帛不足貴﹐但願長醉不願醒。古來聖賢皆寂寞﹐惟有飲者畱其名。陳王昔日宴平樂﹐斗酒十千恣讙謔。主人何爲言少錢﹐且須沽酒對君酌。五花馬﹐千金裘﹐呼兒將出換美酒﹐與爾同消萬古愁。

烏棲曲

姑蘇臺上烏棲時﹐吳王宮裏醉西施。吳歌楚舞歡未畢﹐靑山欲銜半邊日。銀箭金壺漏水多﹐起看秋月墜江波﹐東方漸髙柰爾何。

○王維【十五首】

維詩詞秀調雅﹐意新理愜﹐在泉成珠﹐著壁成繪﹐一句一字皆出常境。至如「落日山水好﹐漾舟信歸風」﹐又「澗芳襲人衣﹐山月暎石壁」﹐「天寒逺山淨﹐日莫長河急」﹐「日莫沙漠陲﹐戰聲煙塵裏」﹐詎肯慚於古人也。

西施篇

艷色天下重﹐西施寧久微。朝爲越溪女﹐莫作吳宮妃。賤日豈殊眾﹐貴來方悟稀。要人傅香粉﹐不自著羅衣。君寵益嬌態﹐君憐無是非。當時浣紗伴﹐莫得同車歸。寄言鄰家女﹐效顰安可希。

偶然作

陶潛任天眞﹐其性頗耽酒。自從棄官來﹐家貧不能有。九月九日時﹐菊花空滿手。心中竊自思﹐儻有人送否。白衣攜觴來﹐果不違老叟。且喜得斟酌﹐安問升與鬥。奮衣野田中﹐今日嗟無負。兀傲迷東西﹐蓑笠不能守。傾倒彊行行﹐酣歌歸五柳。生事不曾問﹐肯愧家中婦。

贈劉藍田【或刻盧象】

籬間犬迎吠﹐出屋候荊扉。歲晏輸井稅﹐山村人夜歸。晚田始家食﹐余布成我衣。詎肯無公事﹐煩君問是非。

入山寄城中故人【一作終南別業】

中歲頗好道﹐晚家南山陲。興來每獨往﹐勝事空自知。行到水窮處﹐坐看雲起時。偶然値林叟﹐談笑無還期。

淇上別趙仙舟【一作齊州送祖三】

相逢方一笑﹐相送還成泣。祖席已傷離﹐荒城復愁入。天寒逺山淨﹐日莫長河急。解纜君已遙﹐望君猶佇立。

春閨【一作晚春歸思】

新妝可憐色﹐落日捲簾帷。鑪气淸珍簟﹐墻陰上玉墀。春虫飛网戶﹐莫雀隠花枝。向晚多愁思﹐閒窗桃李時。

寄崔鄭二山人

翩翩京華子﹐多出金張門。幸有仙人業﹐思逢明主恩。童年且未學﹐肉食騖華軒。豈知中林士﹐無人薦至尊。鄭生老泉石﹐崔子安丘樊。賣藥不二價﹐著書盈萬言。息陰無惡木﹐飲水必淸源。余賤不及議﹐斯人竟誰論。

息夫人怨【國秀集題息嬀怨小異】

莫以今時寵﹐能忘舊日恩。看花滿眼淚﹐不共楚王言。

媫妤怨

宮殿生秋艸﹐君王恩幸疎。那堪聞鳳吹﹐門外度金輿。

魚山神女瓊智祠歌

迎神

坎坎擊鼓﹐魚山之下﹐吹洞簫﹐望極浦﹐女巫進﹐紛屢舞﹐陳瑤席﹐湛淸酤﹐風淒淒而夜雨﹐不知神之來﹐不來使我心苦【一作神之來兮不來使我心兮苦復苦】

送神

紛進拜兮堂前﹐目眷眷兮瓊筵﹐來不語兮意不傳﹐作莫雨兮愁空山﹐悲急筦﹐思繁弦﹐神之駕兮儼欲旋﹐倐云消兮雨歇﹐山靑靑兮水潺湲。

隴頭吟

長安少年遊俠客﹐夜上戍樓看太白。隴頭明月迥臨闗﹐隴上行人夜吹笛。闗西老將不勝愁﹐駐馬聽之雙淚流。身經大小百餘戰﹐麾下偏裨萬戶侯。蘇武才爲典屬國﹐節旄落盡海西頭。

少年行

一身能擘兩雕弧﹐敵騎千重只似無。偏坐金鞍調白羽﹐紛紛射殺五單於。

初出濟州別城中故人

微官易得罪﹐謫去濟川陰。執政方持法﹐明君無此心。閭閻河潤上﹐井邑海云深。縱有歸來日﹐多愁年鬢侵。

送綦毋潛落第還鄕

聖代無隠者﹐英靈盡來歸。遂令東山客﹐不得顧采薇。旣至君門逺﹐孰云吾道非。江淮度寒食﹐京洛縫春衣。置酒臨長道﹐同心與我違。行當浮桂棹﹐未幾拂荊扉。逺樹帶行客﹐孤城當落暉。吾謀適不用﹐勿謂知音稀。

○劉眘虛【十一首】

眘虛詩情幽興逺﹐思苦語奇﹐忽有所得﹐便驚眾聽。頃東南髙唱者數人﹐然聲律宛態﹐無出其右﹐惟气骨不逮諸公﹐自永明已還﹐可傑立江表。至如「松色空照水﹐經聲時有人」﹐又「滄溟千萬里﹐日夜一孤舟」﹐又「歸夢如春水﹐悠悠遶故鄕」﹐又「駐馬渡江處﹐望鄕待歸舟」﹐又「道由白雲盡﹐春與淸溪長。時有落花至﹐逺隨流水香。開門向溪路﹐深柳讀書堂。幽暎每白日﹐淸暉照衣裳。」並方外之言也。惜其不永天年﹐隕碎國寶。

海上詩送薛文學歸東海

何處歸且逺﹐送君東悠悠。滄溟千萬里﹐日夜一孤舟。曠望絕國所﹐微茫天際愁。有時近仙境﹐不定若夢遊。或見靑色古﹐孤山百里秋。前心方杳眇﹐此路勞夷猶。離別惜吾道﹐風波敬皇休。春浮花气逺﹐思逐海水流。日莫驪歌後﹐永懷空滄洲。

送東林廉上人還廬山【一刻王昌齡】

石溪流已亂﹐苔徑入漸微。日莫東林下﹐山僧還獨歸。常爲壚峯意﹐況與逺公違。道性深寂寞﹐世情多是非。會尋名山去﹐豈復無淸機。

送韓平兼寄郭微

上客夜相過﹐小童能沽酒。卽爲臨水處﹐正值歸雁後。前路望鄕山﹐近家見門柳。到時春未莫﹐風景自應有。余憶東州人﹐經年別來久。殷勤爲傳語﹐日夕念攜手。兼問前寄書﹐書中復達否。

寄閻防【防時在終南丰徳寺讀書】

靑冥南山口﹐君與緇錫鄰。深路入古寺﹐亂花隨莫春。紛紛對寂寞﹐往往落衣巾。松色空照水﹐經聲時有人。晚心復南望﹐山逺情獨親。應以修往業﹐亦惟立此身。深林度空夜﹐煙月鎖淸眞。莫嘆文明日﹐彌年從隠淪。

莫秋揚子江寄孟浩然

木葉紛紛下﹐東南日煙霜。林山相晚暮﹐天海空靑蒼。暝色況復久﹐秋聲亦何長。孤舟兼微月﹐獨夜仍越鄕。寒笛對京口﹐故人在襄陽。詠思勞今夕﹐江漢遙相望。

寄江滔求孟六遺文

南望襄陽路﹐思君情轉親。偏知漢水廣﹐應與孟家鄰。在日貪爲善﹐昨來聞更貧。相如有遺艸﹐爲一問家人。

潯陽陶氏別業

陶家習先隠﹐種柳長江邊。朝夕潯陽縣﹐白衣來幾年。霽云明孤嶺﹐秋水澄寒天。物象自淸曠﹐野情何綿聮。蕭蕭丘中賞﹐明宰非徒然。願守黍稷稅﹐歸耕東山田。

登廬山峯頂寺

孤峯臨萬象﹐秋气何髙淸。庭際南郡出﹐林端西江明。山門二緇叟﹐振錫聞幽聲。心照有無界﹐業懸前後生。徒知眞機靜﹐尙與愛网並。方首金門路﹐未遑參道情。

尋東溪還湖中作

出山更回首﹐日莫淸溪深。東嶺新別處﹐數猿叫空林。昔遊有初迹﹐此路還獨尋。幽興方在往﹐歸懷復爲今。雲峯勞前意﹐湖水成逺心。望望已超越﹐坐鳴舟中琴。

越中問海客

風雨滄洲莫﹐一帆今始歸。自云發南海﹐萬里速如飛。初謂落何處﹐永將無所依。冥茫漸西見﹐山色越中微。誰念去時逺﹐人經此路稀。泊舟悲且泣﹐使我亦沾衣。浮海焉用說﹐憶鄕難久違。縱爲魯連子﹐山路有柴扉。

江南曲

美人何蕩瀁﹐湖上風日長。玉手欲有贈﹐裴徊雙明璫。歌聲隨緑水﹐怨气起靑陽。日暮還家望﹐云波橫洞房。

○張謂【六首】

謂《代北州老翁畣及湖中對酒行》並在物情之外﹐但眾人未曾說耳﹐亦何必歷遐逺﹑探古迹﹐然後始爲冥搜。

讀後漢逸人傳

子陵沒已久﹐讀史思其賢。誰謂潁陽人﹐千秋如比肩。嘗聞漢皇帝﹐曾是曠周旋。名位苟無心﹐對君猶可眠。東過富春渚﹐樂此佳山川。夜臥松下月﹐朝看江上煙。釣時如有待﹐釣罷應忘筌。生事在林壑﹐悠悠經暮年。於今七里瀨﹐遺迹尙依然。髙臺竟寂寞﹐流水空潺湲。

又

龎公南郡人﹐家在襄陽裏。何處徧來往﹐襄陽東陂是。誓將業田種﹐終得保妻子。何言二千石﹐乃欲勸吾仕。鸛鵲巢茂林﹐黿鼉穴深水。萬物從所欲﹐吾心亦如此。不見鹿門山﹐朝朝白雲起。采藥復采樵﹐優遊終暮齒。

同孫構免官後登薊樓

昔在五陵時﹐年少亦彊壯。嘗矜有奇骨﹐必是封侯相。東走到營州﹐投身事邊將。一朝去鄕國﹐十載履亭障。部曲皆武夫﹐功成不相讓。猶希虜塵動﹐更取林胡帳。去年大將軍﹐忽負樂生謗。北別傷士卒﹐南遷死炎瘴。濩落悲無成﹐行登薊丘上。長安三千里﹐日夕西南望。寒沙楡闗沒﹐秋水灤河漲。策馬從此辭﹐雲山保閒放。

贈喬琳【或刻劉昚虛】

去年上策不見収﹐今年寄食仍淹畱。羨君有酒能便醉﹐羨君無錢能不憂。如今五侯不待客﹐羨君不問五侯宅。如今七貴方自尊﹐羨君不過七貴門。丈夫會應有知已﹐世上悠悠何足論。

湖上對酒行

夜坐不厭湖上月﹐晝行不厭湖上山。眼前一樽又長滿﹐心中萬事如等閒。主人有黍百餘石﹐濁醪數斗應不惜。卽今相對不盡歡﹐別後相思復何益。茱萸灣頭歸路賖﹐願君且宿黃翁家。風光若此人不醉﹐參差辜負東園花。

題長安主人壁

世人結交須黃金﹐黃金不多交不深。縱令然諾暫相許﹐終是悠悠行路心。

○王季友【六首】

季友詩愛奇務險﹐逺出常情之外﹐然而白首短褐﹐良可悲夫。至如《觀於舍人西亭壁畫山水》詩﹕「埜人宿在山家少﹐朝見此山謂山曉。半壁仍棲嶺上云﹐開簾放出湖中鳥。」甚有新意。

雜詩

采山仍采隠﹐在山不在深。持斧事逺遊﹐固悲匠者心。翳翳靑桐枝﹐樵爨日所侵。樵聲出巖壑﹐四聽無知音。豈爲鼎下薪﹐當復堂上琴。鳳鳥久不棲﹐且與枳棘林。

代賀枝令譽贈沈千運

相逢問姓名亦存﹐別時無子今有孫。山上雙松長不攺﹐百家惟有三家村。村南村西車馬道﹐一宿通舟水浩浩。澗中磊磊十里石﹐河上淤泥種桑麥。平坡塜墓皆我親﹐滿田主人是舊客。舉聲酸鼻問同年﹐十人七人歸下泉。分手如何更此地﹐回頭不語淚潸然。

觀於舍人壁畫山水

野人宿在山家少﹐朝見此山謂山曉。半壁仍棲嶺上云﹐開簾放出湖中鳥。獨坐長松是阿誰﹐再三招手起來遲。於公大笑向予說﹐小弟丹靑能爾爲。

滑中贈崔髙士瓘

夫子保藥命﹐外身得無咎。日月不能老﹐化腸爲筋不。十年前見君﹐甲子過我壽。於何今相逢﹐華髮在我後。近而知其逺﹐少見今白首。遙信蓬萊宮﹐不死世世有。玄石采盈擔﹐神方祕其肘。問家惟指云﹐愛气常言酒。攝生固如此﹐履道當不朽。未能太玄同﹐願亦天地久。實腹以芝術﹐賤體仍芻狗。自勉將勉余﹐良藥在苦口。

山中贈十四祕書兄【篋中集作寄韋子春有情二聮倒置少末二聮】

出山祕蕓署﹐山木已再春。食我山中藥﹐不憶山中人。山中誰余宻﹐白髮日相親。雀鼠晝夜無﹐知我廚廩貧。有情盡捐棄﹐土石爲同身。依依捨北松﹐不厭吾南鄰。夫子質千尋﹐天澤枝葉新。余以不材壽﹐非智免斧斤。

酬李十六岐

錬丹文武火未成﹐賣藥販屨俱逃名。出谷迷行洛陽道﹐乘流醉臥滑臺城。城下故人久離怨﹐一歡適我兩家願。朝飲杖懸沽酒錢﹐莫飱囊有松花飯。子何車馬日憧憧﹐李膺門館爭登龍。千賓揖對若流水﹐五經發難如扣鐘。下筆新詩行滿壁﹐立談古人坐在席。問我艸堂有臥云﹐知我山儲無儋石。自畊自刈食爲天﹐如鹿如麋飲野泉。亦知世上公卿貴﹐且養丘中艸木年。

○陶翰【十一首】

歷代詞人詩筆雙美者鮮矣﹐今陶生實謂兼之。旣多興象﹐復備風骨﹐三百年以前方可論其體裁也。

古塞下曲

進軍飛狐北﹐窮冦勢將變。日落塵沙昏﹐背河更一戰。駿馬黃金勒﹐雕弓白羽箭。射殺左賢王﹐歸奏未央殿。欲言塞下事﹐天子不召見。東出咸陽門﹐哀哀淚如霰。

燕歌行

請君畱楚調﹐聽我吟燕歌。家在遼水頭﹐邊風意气多。出身爲漢將﹐正值戎未和。雪中淩天山﹐冰上度交河。大小百餘戰﹐封侯竟蹉跎。歸來霸陵下﹐故舊無相過。雄劍委塵匣﹐空門惟雀羅。玉篸還趙姝﹐瑤琴付齊娥。昔日不爲樂﹐時哉今柰何。

贈鄭員外

驄馬拂繡裳﹐按兵遼水陽。西分雁門騎﹐北逐樓煩王。聞道五軍集﹐相邀百戰場。風沙暗天起﹐敵陣森已行。儒服揖諸將﹐雄謀吞八荒。金門來見謁﹐朱紱生輝光。數載侍禦史﹐稍遷尙書郎。人生志气立﹐所貴功業昌。何必守章句﹐終年事蒼黃。同時獻賦客﹐尙在東陵傍。

望太華贈盧司倉

作吏到西華﹐乃觀三峯壯。削成元气中﹐傑出天河上。如有飛動色﹐不知靑冥狀。巨靈安在哉﹐厥迹猶可望。方此顧行旅﹐末由飭仙裝。蔥朧記星壇﹐明滅數云障。良友垂眞契﹐宿心所微尙。敢投歸山吟﹐霞徑一相訪。

晚出伊闕寄河南裴中丞

退無宴息資﹐進無當代策。冉冉時將莫﹐坐爲周南客。前登闗塞門﹐永眺伊城陌。長川黯已莫﹐千里寒气白。家本渭水西﹐異日同所適。秉志師禽尙﹐微言祖莊易。一辭林壑間﹐共系風塵役。才名忽先進﹐天道何紛劇。豈念嘉遁時﹐依依偶沮溺。

贈房侍禦【時房公在新安】

志人固不羈﹐與道常周旋。進則天下仰﹐已之能晏然。褐衣東府召﹐執簡南臺先。雄義每特立﹐犯顏豈圖全。謫居東南逺﹐逸气吟芳荃。適會寥廓趣﹐淸波更夤緣。扁舟入五湖﹐發纜洞庭前。浩蕩臨海曲﹐迢遙濟江壖。徵奇忽忘返﹐遇興將彌年。乃悟範生智﹐足明漁父賢。郡臨新安渚﹐佳气此城偏。日夕對層岫﹐雲霞暎晴川。閒居戀秋色﹐偃臥含貞堅。倚伏自相化﹐行藏亦推遷。君其振羽翮﹐歲晏將衝天。

經殺子谷

扶蘇秦帝子﹐舉代稱其賢。百萬猶在握﹐可爭天下權。束身就一劍﹐壯志皆棄捐。塞下有遺迹﹐千齡人共傳。疎蕪盡荒艸﹐寂歷空寒煙。到此盡垂淚﹐非我獨潸然。

乘潮至漁浦作

艤棹早乘潮﹐潮來如風雨。樟臺忽已隠﹐界峯莫及覩。崩騰心爲失﹐浩蕩目無主。豗■﹝忄畫﹞浪始聞﹐漾漾入漁浦。云景共澄霽﹐江山相吞吐。偉哉造化靈﹐此事從終古。流沫誠足誡﹐髙歌調易苦。頗因忠信全﹐客心猶栩栩。

宿天竺寺

松栢亂嵓口﹐山西微徑通。天開一峯見﹐宮闕生虛空。正殿倚霞壁﹐千樓標石叢。夜來猿鳥靜﹐鐘梵寒雲中。岑翠暎湖月﹐泉聲亂溪風。心超諸境外﹐了與懸解同。明發惟攺視﹐朝日長崕東。湖色濃蕩漾﹐海光漸朣朦。葛仙迹尙在﹐許氏道猶崇。獨往古來事﹐幽懷期二公。

早過臨淮

夜來三渚風﹐晨過臨淮島。潮中海气白﹐城上楚云早。鱗鱗魚浦帆﹐漭漭蘆洲艸。川路日浩蕩﹐惄焉心如搗。且言任倚伏﹐何暇念枯槁。範子名屢移﹐籧公志常保。古人去已久﹐此理今難道。

出蕭闗懷古

驅馬擊長劍﹐行役至蕭闗。悠悠五原上﹐永眺闗河前。北人三十萬﹐此中常控弦。秦城亙宇宙﹐漢帝理旄旃。刁鬥鳴不息﹐羽書日夜傳。五軍計莫就﹐三策議空全。大漠橫萬里﹐蕭條絕人煙。孤城當瀚海﹐落日照祈連。愴然苦寒奏﹐懷哉式微篇。更悲秦樓月﹐夜夜出胡天。

○李頎【十四首】

頎詩發調旣新﹐修辭亦秀﹐雜歌咸善﹐玄理最長。至如《送曁道士》云「大道本無我﹐靑春長與君」﹐又《聽彈胡笳聲》云「幽音變調忽飄灑﹐長風吹林雨墮瓦。迸泉颯颯飛木末﹐野鹿呦呦走堂下。」足可獻欷震蕩心神﹐惜其偉才只到黃綬﹐故論其數家﹐往往髙於眾作。

謁張果老先生

先生谷神者﹐甲子焉能計。自說軒轅師﹐於今數千歲。寓遊城郭裏﹐浪迹希夷際。應物云無心﹐逢時舟不系。霞飡斷火粒﹐野服兼荷制。白雪淨肌膚﹐靑松養身世。韜精殊豹隠﹐煉質同蟬蛻。忽去不知誰﹐偶來寧有契。二儀齊壽考﹐六合隨休憩。彭聃猶嬰孩﹐松期且微細。嘗聞穆天子﹐更憶漢皇帝。親屈萬乘尊﹐將窮四海裔。車徒徧艸木﹐錦帛招談說。八駿空往還﹐三山轉虧蔽。吾君感至徳﹐玄老欣來詣。受籙金殿開﹐淸齋玉堂閉。笙歌迎拜首﹐羽帳崇嚴衛。禁柳垂香鑪﹐宮花拂仙袂。祈年寶祚廣﹐致福蒼生惠。何必待龍髯﹐鼎成方取濟。

送曁道士還玉淸觀

仙宮有名籍﹐度世吳江濆。大道本無我﹐靑春長與君。中州俄已到﹐至理得而聞。明主降黃屋﹐時人看白雲。空山何窈窕﹐三秀日氛氳。此道畱書客﹐超遙煙駕分。

東郊寄萬楚

濩落久無用﹐隠身甘采薇。仍聞薄宦者﹐還事田家衣。潁水日夜流﹐故人相見稀。春山不可望﹐黃鳥東南飛。濯足豈長往﹐一樽聊可依。了然潭上月﹐適我胸中機。在昔同門友﹐如今出處非。優遊白虎殿﹐偃息靑瑣闈。且有薦君表﹐當看攜手歸。寄書不代面﹐蘭茝空芳菲。

登首陽山謁夷齊廟

古人已不見﹐喬木竟誰過。寂莫首陽山﹐白雲空復多。蒼苔歸地骨﹐皓首采薇歌。畢命無怨色﹐成仁其若何。我來入遺廟﹐時候微淸和。落日弔山鬼﹐回風吹女蘿。石崕向西豁﹐引領望黃河。千里一飛鳥﹐孤光東逝波。驅車層城路﹐惆悵此巖阿。

題綦毋校書所居

常稱掛冠吏﹐昨日歸滄洲。行客莫帆逺﹐主人庭樹秋。豈伊得天命﹐但欲爲山遊。萬物我何有﹐白雲空自幽。蕭條江海上﹐日夕見丹丘。生事本魚鳥﹐賞心隨去畱。惜哉曠微月﹐欲濟無輕舟。倐忽令人老﹐相思河水流。

漁父歌

白頭何老人﹐蓑笠蔽其身。避世長不仕﹐釣魚淸江濵。浦沙明濯足﹐山月靜垂綸。寓宿湍與瀨﹐行歌秋復春。持竿湘岸竹﹐爇火蘆洲薪。緑水飯香稻﹐靑荷包紫鱗。於中還自樂﹐所欲全吾眞。而笑獨醒者﹐臨流多苦辛。

古意

男兒事長徵﹐生小幽燕客。賭勝馬蹄下﹐由來輕七尺。殺人莫敢前﹐鬢如蝟毛磔。黃雲隴底白雪飛﹐未得報恩不得歸。遼東小婦年十五﹐慣彈琵琶解歌舞。今爲羌笛出塞聲﹐使我三軍淚如雨。

送康洽入京進樂府歌

識子十年何不遇﹐只愛歡遊兩京路。朝吟左氏嬌女篇﹐夜誦相如美人賦。長安春物舊相宜﹐小苑蒲萄花滿枝。柳色偏濃九華殿﹐鶯聲醉殺五陵兒。曳裾此日從何所﹐中貴由來盡相許。白夾春衫仙吏贈﹐烏皮隠幾臺郎與。新詩樂府唱堪愁﹐禦妓應傳鳷鵲樓。西上𨿽因長公主﹐終須一見曲陵侯。

送陳章甫

四月南風大麥黃﹐棗花未落桐陰長。靑山朝別莫還見﹐嘶馬出門思舊鄕。陳侯立身何坦蕩﹐虯須虎眉仍大顙。腹中貯書一萬卷﹐不肯低頭在艸莽。東門酤酒飲我曹﹐心輕萬事如鴻毛。醉臥不知白日莫﹐有時空望孤云髙。長河浪頭連天黑﹐津吏停舟渡不得。鄭國遊人未及家﹐洛陽行子空嘆息。開道故林相識多﹐罷官昨日今如何。

聽董大彈胡笳聲兼語弄寄房給事

蔡女昔造胡笳聲﹐一彈一十有八拍。胡人落淚向邊艸﹐漢使斷腸對歸客。古戍蒼蒼烽火寒﹐大荒陰沈飛雪白。先拂商弦後角羽﹐四郊秋葉驚摵摵。董夫子﹐通神明﹐深山竊聽來妖精。言遲更速皆應手﹐將往復旋如有情。空山百鳥散還合﹐萬里浮雲陰且晴。嘶酸雛雁失羣夜﹐斷絕胡兒戀母聲。川爲靜其波﹐鳥亦罷其鳴。烏珠部落家鄕逺﹐邏逤沙塵哀怨生。幽音變調忽飄灑﹐長風吹林雨墮瓦。迸泉颯颯飛木末﹐野鹿呦呦走堂下。長安城連東掖垣﹐鳳皇池對靑瑣門。髙才脫略名與利﹐日夕望君抱琴至。

緩歌行

小來托身攀貴遊﹐傾財破產無所憂。莫擬經過石渠署﹐朝將出入銅龍樓。結交杜陵輕薄子﹐謂言可生復可死。一沈一浮會有時﹐棄我翻然如脫屣。男兒立身須自彊﹐十年閉戶潁水陽。業就功成見明主﹐擊鐘鼎食坐華堂。二八蛾眉梳墮馬﹐美酒淸歌曲房下。文昌宮中賜錦衣﹐長安陌上退朝歸。五侯賓從莫敢視﹐三省官僚揖者稀。早知今日讀書是﹐悔作從前任俠兒。

鮫人歌

鮫人潛織水底居﹐側身上下隨龍魚。輕綃文彩不可識﹐夜夜澄波連月色。有時寄宿來城市﹐海島靑冥無極已。泣珠報恩君莫辭﹐今年相見明年期。始知萬族無不有﹐百尺深泉架戶牖。鳥沒空山誰復望﹐一望雲濤空白首。

送盧逸人

洛陽爲此別﹐攜手更何時。不復人間見﹐祗應海上期。靑溪入云木﹐白首臥茅茨。共惜盧敖去﹐天邊望所思。

埜老曝背

百歲老翁不種田﹐惟知曝背樂殘年。有時捫虱獨搔首﹐目送歸鴻籬下眠。

○髙適【十三首】

常侍性拓落﹐不拘小節﹐恥預常科﹐隠迹博徒﹐才名自逺。然適詩多胸臆語﹐兼有气骨﹐故朝野通賞其文。至如《燕歌行》等篇甚有奇句﹐且余所最深愛者﹐「未知肝膽向誰是﹐令人卻憶平原君。」

哭單父梁九少府

開篋淚沾臆﹐見君前日書。夜臺今寂寞﹐猶是子云居。疇昔貪靈奇﹐登臨賦山水。同舟南浦下﹐望月西江裏。契闊多別離﹐繆綢到生死。九泉知何在﹐萬事皆如此。晉山徒嵯峨﹐斯人已冥冥。常時祿且薄﹐歿後家復貧。妻子在逺道﹐兄弟無一人。十上多苦辛﹐一官恆自哂。靑雲將可致﹐白日忽西盡。惟有身後名﹐空畱無逺近。

宋中遇陳兼

常忝鮑叔義﹐所期王佐才。如何守苦節﹐獨自無良媒。離別十年內﹐飄颻千里來。安知罷官後﹐惟見柴門開。窮巷隠東郭﹐髙堂詠南陔。籬根長花艸﹐井口生莓苔。伊昔望霄漢﹐於今倦蒿萊。男兒須達命﹐且醉手中杯。

宋中

梁苑白日莫﹐梁園秋艸時。君王不可見﹐修竹令人悲。九月桑葉落﹐寒風鳴樹枝。

九日酬顧少府

檐前白日應可惜﹐籬下黃花爲誰有。客子迎霜未授衣﹐主人得錢始沽酒。蘇秦憔悴時多厭﹐蔡澤棲遲世看丑。縱使登髙只斷腸﹐不如獨坐空搔首。

見薛大臂鷹作

寒楚十二月﹐蒼鷹八九毛。寄言燕雀莫相啅﹐自有雲霄萬里髙。

詶岑主簿秋夜見贈

舍下蛩亂鳴﹐居然自蕭索。緬懷髙秋興﹐忽枉淸夜作。感物我心勞﹐涼風生二毛。池枯菡萏死﹐月上梧桐髙。如何異州縣﹐復得交才彥。汨沒嗟後時﹐蹉跎恥相見。南山別來久﹐魏闕誰不戀。獨有江海心﹐悠悠未嘗倦。

送韋參軍

二十解書劍﹐西遊長安城。舉頭望君門﹐屈指取公卿。國風沖融邁三五﹐朝廷歡樂彌寰宇。白璧皆言賜近臣﹐布衣不得幹明主。歸來洛陽無負郭﹐東過梁宋非吾土。兔苑爲農歲不登﹐雁池垂釣心常苦。世人遇我同眾人﹐惟君於我情相親。且喜百年有交態﹐未曾一日辭家貧。彈琴擊築白日晚﹐縱酒髙歌楊柳春。歡娛未盡分散去﹐使我惆悵驚心神。丈夫不作兒女別﹐臨岐涕淚沾衣巾。

封丘作

我本漁樵孟諸野﹐一生自是悠悠者。乍可狂歌艸澤中﹐寧堪作吏風塵下。祗言小邑無所爲﹐公門百事皆有期。拜迎官長心欲碎﹐鞭撻黎庶令人悲。悲來向家問妻子﹐舉家盡笑今如此。生事應須南畝田﹐世情分付東流水。夢想舊山安在哉﹐爲銜君命日遲回。早知梅福徒爲爾﹐轉憶陶潛歸去來。

邯鄲少年行

邯鄲城南遊俠子﹐自矜生長邯鄲裏。千場縱博家仍富﹐幾處報讎身不死。宅中歌笑日紛紛﹐門外車馬如雲屯。未知肝膽向誰是﹐令人卻憶平原君。君不見卽今交態薄﹐黃金用盡還疎索。以玆感嘆辭舊遊﹐更於時事無所求。且與少年飲美酒﹐往來射獵西山頭。

燕歌行【並序】

開元十六年﹐客有從禦史張公出塞而還者﹐作燕歌行以示適﹐感徵戍之事﹐因而和焉。

漢家煙塵在東北﹐漢將辭家破殘賊。男兒本自重橫行﹐天子非常借顏色。摐金伐鼔下楡闗﹐旌斾逶迆碣石間。校尉羽書飛瀚海﹐單於獵火照狼山。山川蕭條極邊土﹐胡騎憑陵雜風雨。戰士軍前半死生﹐美人帳下猶歌舞。大漠窮秋塞艸腓﹐孤城落日鬭兵稀。身當恩遇還輕敵﹐力盡闗山未解圍。鐡衣逺戍辛勤久﹐玉筯應啼別離後。少婦城南欲斷腸﹐徵人薊北空回首。邊風飄颻那可度﹐絕域蒼黃何所有。殺气三時作陣云﹐寒聲一夜傳刁鬥。相看白刃血紛紛﹐死節從來豈顧勛。君不見沙場徵戰苦﹐至今猶憶李將軍。

行路難

君不見﹐富家翁﹐舊時貧賤誰比數。一朝金多結豪貴﹐百事勝人健如虎。子孫生長滿眼前﹐妻能管弦妾能舞。自矜一朝忽如此﹐卻笑傍人獨愁苦。東鄰少年安所如﹐席門窮巷出無車。有才不肯學干謁﹐何用年年空讀書。

塞上聞笛【國秀集題作和王七玉門闗聽吹笛】

胡人羌笛戍樓間﹐樓上蕭條明月閒。借問梅花何處落﹐風吹一夜滿闗山。

營州歌

營州少年厭原野﹐狐裘蒙茸獵城下。薄酒千鍾不醉人﹐胡兒十歲能騎馬。

卷中

○岑參【七首】

參詩語奇體峻﹐意亦造奇。至如「長風吹白茅﹐野火燒枯桑」可謂逸才﹐又「山風吹空林﹐颯颯如有人」﹐宜稱幽致也。

終南雙峯艸堂作

斂迹歸山田﹐息心謝時輩。晝還艸堂臥﹐但與雙峯對。興來恣佳遊﹐事愜符勝槪。著書髙牕下﹐日夕見城內。曩爲世人誤﹐遂負平生愛。久與林壑辭﹐及來杉松大。偶玆精廬近﹐數預名僧會。有時逐漁樵﹐永日不冠帶。崕口上新月﹐石門破蒼藹。色向羣木深﹐光搖一潭碎。緬懷鄭生谷﹐頗憶嚴子瀨。勝事獨可追﹐斯人邈千載。

終南雲際精舍尋法澄上人不遇歸髙冠東潭石淙望秦嶺微雨作貽友人

昨夜雲際宿﹐旦從西嶺回。不見林中僧﹐微雨潭上來。諸峯皆靑翠﹐秦嶺獨不開。石鼔有時鳴﹐秦王安在哉。水潨斷山口﹐吼沫相喧豗。【本集無此水潨二句﹐下有「東南雲開處﹐突兀獼猴臺。崖口懸瀑流﹐半空白皚皚。」四句】噴壁四時雨﹐傍村終日雷。北瞻長安道﹐日夕生塵埃。若訪張仲蔚﹐衡門滿蒿萊。

戲題闗門

來亦一布衣﹐去亦一布衣。羞見闗城吏﹐還從舊路歸。

觀釣翁【集作漁父】

扁舟滄浪叟﹐心與滄浪淸。不自道鄕裏﹐無人知姓名。朝從灘上飯﹐莫向蘆中宿。歌竟還復歌﹐手持一竿竹。竿頭釣絲長丈餘﹐鼔栧乘流無定居。世人那得解深意﹐此翁取適非取魚。

戎葵花歌【戎一作蜀】

昨日一花開﹐今日一花開。今日花正好﹐昨日花已老。始知人老不如花﹐可惜落花君莫掃。人生不得長少年﹐莫惜牀頭沽酒錢。請君有錢向酒家﹐君不見﹐戎葵花。

偃師東與韓樽同詣景云暉上人卽事

山陰老僧解楞伽﹐潁陽歸客還相過。煙深艸濕昨夜雨﹐雨後秋風度漕河。空山終日塵事少﹐平郊逺見行人小。尙書磧上黃昏鐘﹐別駕渡頭一歸鳥。

春夢

洞房昨夜春風起﹐遙憶美人湘江水。枕上片時春夢中﹐行盡江南數千里。

○崔顥【十一首】

顥年少爲詩﹐名陷輕薄﹐晚節忽變常體﹐風骨凜然。一窺塞垣﹐說盡戎旅。至如「殺人遼水上﹐走馬漁陽歸。錯落金鎖甲﹐蒙茸貂鼠衣。」又「春風吹淺艸﹐獵騎何翩翩。揷羽兩相顧﹐鳴弓上新弦。」可與鮑昭並驅也。

贈王威古

三十羽林將﹐出身常事邊。春風吹淺艸﹐獵騎何翩翩。揷羽兩相顧﹐鳴弓上新弦。射麋入深谷﹐飲馬投荒泉。馬上共傾酒﹐野中聊割鮮。相看未及飲﹐代馬冦幽燕。烽火去不息﹐胡山髙際天。長驅救東北﹐戰解城亦全。報國行赴難﹐古來皆共然。

古遊俠呈軍中諸將【國秀集題少下五字小異】

少年負膽气﹐好勇復知機。杖劍出門去﹐孤城逢合圍。殺人遼水上﹐走馬漁陽歸。錯落金鎖甲﹐蒙茸貂鼠衣。還家且行獵﹐弓矢速如飛。地迥鷹犬疾﹐艸深狐兔肥。腰間帶兩綬﹐轉眄生光輝。顧謂今日戰﹐何如隨建威。

送單於裴都護赴西河

徵馬出翩翩﹐城秋月正圎。單於莫近塞﹐都護欲臨邊。漢驛通煙火﹐胡沙乏井泉。功成須獻捷﹐未必去經年。

江南曲

君家定何處﹐妾住在橫塘。停船暫借問﹐或可是同鄕。

贈懷一上人

法師東南秀﹐世實豪家子。削髮十二年﹐誦經峨眉裏。自此照羣蒙﹐卓然爲道雄。觀生盡歸妄﹐悟有皆成空。洗意無眾染﹐苦心歸妙宗。一朝勅書至﹐召入承明宮。說法金殿裏﹐焚香淸禁中。傳燈徧都邑﹐杖錫遊王公。天子揖妙道﹐羣僚趨下風。我法本無著﹐時來出林壑。因心得化城﹐隨病皆與藥。上啟黃屋心﹐下除蒼生縛。一從入君門﹐說法無朝昏。帝作轉輪主﹐師爲持戒尊。軒風灑甘露﹐佛雨生慈根。但有滅度理﹐而無開濟恩。復聞江海曲﹐好殺成風俗。帝曰我上人﹐爲除膻腥欲。是日發西秦﹐東南至蘄春。風將衡桂接﹐地與吳楚鄰。舊少淸信士﹐實多漁獵人。一聞吾師至﹐捨网江湖濵。作禮懴前惡﹐潔誠期後因。因成日旣久﹐事濟身不守。更出淮楚間﹐復來荊河口。荊河馬卿岑﹐玆地近道林。入講鳥常狎﹐坐禪獸不侵。都非緣未盡﹐曾是教所任。故我一來事﹐永承微妙音。竹房見衣缽﹐松宇淸身心。早悔業至淺﹐晚成計可尋。善哉達公義﹐淸淨如黃金。

結定襄郡獄【國秀集題下多效陶體三字小異】

我在河東時﹐使往定襄裏。定襄諸小兒﹐諍訟紛城市。長老莫敢言﹐太守不能理。謗書盈几案﹐文墨相塡委。牽引肆中翁﹐追呼田家子。我來折此獄﹐五聽辧疑似。小大必以情﹐未嘗施鞭箠。是時三月暮﹐徧埜農桑起。里巷鳴春鳩﹐田園引流水。此鄕多雜俗﹐戎夏殊音旨。顧問邊塞人﹐勞情曷云已。

遼西

燕郊方歲晚﹐殘雪凍邊城。四月靑艸合﹐遼陽春水生。邊人正牧馬﹐漢將日徵兵。露重寶刀濕﹐沙虛金鼓鳴。寒衣著已盡﹐春服誰爲成。寄語洛陽使﹐爲傳邊塞情。

孟門行

黃雀銜黃花﹐翩翩傍檐隙。夲擬報君恩﹐如何反彈射。金罍美酒滿坐春﹐平原愛才多眾賓。滿堂盡是忠義士﹐何意得有讒諛人。諛言翻覆那可道﹐能令君心不自保。北園新栽桃李枝﹐根株未固何轉移。成陰結子君自取﹐若問傍人那得知。

霍將軍篇【或作長安道】

長安甲第髙入云﹐誰家居住霍將軍。日晚朝回擁賓從﹐路傍揖拜何紛紛。莫言炙手手可熱﹐須臾火盡灰亦滅。莫言貧賤卽可欺﹐人生富貴自有時。一朝天子賜顏色﹐世上悠悠應始知。

雁門胡人歌

髙山代郡東接燕﹐雁門胡人家近邊。解放胡鷹逐塞鳥﹐能將代馬獵秋田。山頭野火寒多燒﹐霧裏孤峯濕作煙。聞道遼西無鬥戰﹐時時醉向酒家眠。

黃鶴樓【國秀集小異】

昔人已乘白雲去﹐此地空餘黃鶴樓。黃鶴一去不復返﹐白雲千載空悠悠。晴川歷歷漢陽樹﹐春艸萋萋鸚鵡洲。日暮鄕闗何處是﹐煙波江上使人愁。

○薛據【十首】

據爲人骨鯁有气魄﹐其文亦爾﹐自傷不早達﹐因著《古興》詩云「投珠恐見疑﹐抱玉但垂泣。道在君不舉﹐功成嘆何及。」怨憤頗深。至如「寒風吹長林﹐白日原上沒」﹐又「孟冬時短晷﹐日盡西南天」可謂曠代之佳句。

古興

日中望雙闕﹐軒蓋揚飛塵。鳴佩初罷朝﹐自言皆近臣。光華滿道路﹐意气安可親。歸來宴髙堂﹐廣筵羅八珍。僕妾盡綺紈﹐歌舞夜達晨。四時固相代﹐誰能久要津。已看覆前車﹐未見易後輪。丈夫須兼濟﹐豈能樂一身。君今皆得志﹐肯顧憔悴人。

初去郡齋書懷

肅徒辭汝潁﹐懷古獨淒然。尙想文王化﹐猶思巢父賢。時移多讒巧﹐大道竟誰傳。況見疾風起﹐悠悠旌斾懸。徵鴻無返翼﹐歸流不停川。已經霜雪下﹐仍驗松栢堅。回首望城邑﹐迢迢間雲煙。志士不傷物﹐小人皆自姸。感時惟責已﹐在道非怨天。從此適樂土﹐東歸得幾年。

落第後口號

十五能文西入秦﹐三十無家作路人。時命不將明主合﹐布衣空惹洛陽塵。

題丹陽陶司馬廳壁

髙鑑淸洞徹﹐儒風人進難。詔書增寵命﹐才子益能官。門帶山光晚﹐城臨江水寒。惟餘好文客﹐時得詠幽蘭。

冬夜寓居寄儲太祝【或刻綦毋潛】

自爲洛陽客﹐夫子吾知音。愛義能下士﹐時人無此心。柰何離居夜﹐巢鳥飛空林。愁坐至月上﹐復聞南鄰砧。

懷哉行

明時無廢人﹐廣廈無棄材。良工不我顧﹐有用寧自媒。懷策望君門﹐歲晏空遲回。秦城多車馬﹐日夕飛塵埃。伐鼔千門啟﹐鳴珂雙闕來。我聞雷雨施﹐天澤罔不該。何意斯人徒﹐棄之如死灰。主好臣必效﹐時禁權必開。俗流實驕矜﹐得志輕艸萊。文王賴多士﹐漢帝資羣材。一言並拜相﹐片善咸居臺。夫君何不遇﹐爲泣黃金臺。

泊震澤口

日落艸木陰﹐舟徒泊江汜。蒼茫萬象開﹐合沓聞風水。洄沿值漁翁﹐■﹝穴上叫下﹞窱逢樵子。雲開天宇靜﹐月明照萬里。早雁湖上飛﹐晨鐘海邊起。獨坐嗟逺遊﹐登岸望孤洲。零落星欲盡﹐朣朦气漸収。行藏空自秉﹐智識仍未周。伍胥旣伏劍﹐範蠡亦乘流。歌竟鼔楫去﹐三江多客愁。

西陵口觀海

長江漫湯湯﹐近海勢彌廣。在昔胚混凝﹐融爲百川泱。地形失端倪﹐天色潛滉瀁。東南際萬里﹐極目逺無象。山影乍浮沈﹐潮波忽來往。孤帆或不見﹐棹歌猶想象。日暮長風起﹐客心空振蕩。浦口霞未収﹐澤心月初上。林嶼幾邅回﹐亭臯時偃仰。歲晏訪蓬瀛﹐眞遊非外奬。

登秦望山

南登秦望山﹐目極大海空。朝陽半蕩漾﹐晃朗天水紅。溪壑爭噴薄﹐江湖逓交通。而多漁商客﹐不悟歲月窮。振緡迎早潮﹐弭棹候逺風。余夲萍泛者﹐乘流任西東。茫茫天際帆﹐棲泊何時同。將尋會稽迹﹐從此訪任公。

出靑門往南山下別業

舊居在南山﹐夙駕自城闕。榛莽相蔽虧﹐去爾漸超忽。散漫余雪晴﹐蒼茫季冬月。寒風吹長林﹐白日原上沒。懷抱曠莫伸﹐相知阻胡越。弱年好棲隠﹐煉藥在嵓窟。及此離垢氛﹐興來亦因物。末路期赤松﹐斯言庶不伐。

○綦毋潛【六首小序與時刻不同】

拾遺詩舉體淸秀﹐蕭蕭跨俗﹐桑門之役﹐於已獨能。至如「松覆山殿冷」不可多得﹐又如「鐘聲和白雲」﹐歷代未有﹐借使若人加气質﹑減雕飾﹐則髙視三百年外也。

春泛若耶

幽意無斷絕﹐此去隨所偶。晚風吹行舟﹐花落入溪口。際夜轉西壑﹐隔山望南斗。潭煙飛溶溶﹐林月低向後。生事且彌漫﹐願爲持竿叟。

題招隠寺絢公房

開士度人久﹐空山花霧深。徒知燕坐處﹐不見有爲心。蘭若門對壑﹐田家路隔林。還言澄法性﹐歸去比黃金。

題鶴林寺

道門隠形勝﹐向背臨層霄。松覆山殿冷﹐花藏溪路遙。珊珊寶幡掛﹐熖熖明燈燒。遲日半空谷﹐春風連上潮。少憑水木興﹐蹔忝身心調。願謝攜手客﹐玆山禪侶饒。

題靈隠寺山頂禪院

招提此山頂﹐下界不相聞。塔影掛淸漢﹐鐘聲和白雲。觀空靜室掩﹐行道眾香焚。且駐西來駕﹐人天日未曛。

送儲十二還莊城

西阪何繚繞﹐靑林問子家。天寒噪野雀﹐日晚度城鴉。寂歷道傍樹﹐曈曨原上霞。玆情不可說﹐長恨隠淪賖。

若耶溪逢孔九

相逢此溪曲﹐勝托在煙霞。潭影竹間動﹐嵓陰檐際斜。人言上皇代﹐犬吠武陵家。借問淹畱日﹐春風滿若耶。

○孟浩然【六首】

余嘗謂禰衡不遇﹐趙壹無祿﹐其過在人也。及觀襄陽孟浩然﹐罄折謙退﹐才名日髙﹐天下籍甚﹐竟淪落明代﹐終於布衣﹐悲夫﹗浩然詩文彩■﹝艸丰﹞茸﹐經緯綿宻﹐半遵雅調﹐全削凡體。至如「眾山遙對酒﹐孤嶼共題詩」無論興象﹐兼復故實。又「气蒸云夢澤﹐波撼嶽陽城」亦爲髙唱。

過景空寺故融公蘭若

池上靑蓮宇﹐林間白馬泉。故人成異物﹐過客獨潸然。旣禮新松墖﹐還尋舊石筵。平生竹如意﹐猶掛艸堂前。

過融上人蘭若

山頭禪室掛僧衣﹐窗外無人溪鳥飛。黃昏半在下山路﹐卻聽松聲戀翠微。

裴司戶員司士見尋

府僚能枉駕﹐家醞復新開。落日池上酌﹐淸風松下來。廚人具雞黍﹐稚子摘楊梅。誰道山公醉﹐猶能騎馬回。

九日懷襄陽

去國似如昨﹐倐焉經杪秋。峴山望不見﹐風景令人愁。誰采籬下菊﹐應閒池上樓。宜城多美酒﹐歸與葛彊遊。

歸故園作

北闕休上書﹐南山歸獘廬。不才明主棄﹐多病故人疎。白髮催年老﹐靑陽逼歲除。永懷愁不寐﹐松月夜窗虛。

夜歸鹿門歌山

山寺鳴鐘晝已昏﹐漁梁渡頭爭渡喧。人隨沙路向江村﹐余亦乘舟歸鹿門。鹿門月照煙中樹﹐忽到龎公棲隠處。嵓扉松徑長寂寥﹐惟有幽人夜來去。

○崔國輔【十三首】

國輔詩婉孌淸楚﹐深宜諷味﹐樂府數章﹐古人不及也。

雜詩

逢著平樂兒﹐論交鞍馬前。與酤一斗酒﹐恰用十千錢。後余在闗內﹐作事多迍邅。何肯相救援﹐徒聞寶劍篇。

石頭瀨作

悵矣秋風時﹐余臨石頭瀨。因髙見超逺﹐望盡此州內。羽山數點靑﹐海岸雜光碎。離離樹木少﹐漭漭波潮大。日暮千里帆﹐南飛落天外。須臾遂入夜﹐楚色有微藹。尋逺迹已窮﹐遺榮事多昧。一身猶未理﹐安得濟時代。且泛朝夕潮﹐荷衣蕙爲帶。

魏宮詞

朝日點紅妝﹐擬上銅雀臺。畫眉猶未竟﹐魏帝使人催。

怨詞

妾有羅衣裳﹐秦王在時作。爲舞春風多﹐秋來不堪著。

少年行【國秀集同】

遺卻珊瑚鞭﹐白馬驕不行。章臺折楊柳﹐春日路傍情。

長信艸

長信宮中艸﹐年年愁處生。時侵珠履迹﹐不使玉階行。

香風詞【或作白薴詞】

洛陽梨花落如霰﹐河陽桃葉生復齊。坐怨玉樓春欲盡﹐紅綿粉絮裛妝啼。

對酒吟

行行日將夕﹐荒村古塜無人迹。蒙籠整棘一鳥吟﹐屢勸提壺酤酒喫。古人不達酒不足﹐遺恨精靈傳此曲。寄言世上諸少年﹐平生且盡杯中緑。

漂母岸

泗水入淮處﹐南邊古岸存。秦時有漂母﹐於此飯王孫。王孫初未遇﹐寄食何足論。後爲淮陰侯﹐誓欲答母恩。事迹遺在此﹐空傷千載魂。茫茫水中渚﹐上有一孤墩。遙望不可到﹐蒼蒼霧樹昏。幾年崩塜色﹐暮日落潮痕。古地多陻圯﹐時哉不敢言。向夕淚沾裳﹐只宿蘆洲村。

湖南曲

湖南送君去﹐湖北送君歸。湖裏鴛鴦鳥﹐雙雙他自飛。

秦中感興寄逺上人【一刻下三首孟浩然作崔集亦不載】

一丘常欲臥﹐三徑苦無資。北上非吾願﹐東林懷我師。黃金燃桂盡﹐壯志逐年衰。日夕涼風至﹐聞蟬但益悲。

夜渡湘江

客行貪利渉﹐夜裏渡湘川。露气聞芳杜﹐歌聲識采蓮。榜人投岸火﹐漁子宿潭煙。行侶遙相問﹐涔陽何處邊。

渡浙江問舟中人

潮落江平未有風﹐扁舟共濟與君同。時時引領望天末﹐何處靑山是越中。

○儲光羲【十二首】

儲公詩格髙調逸﹐趣逺情深﹐削盡常言﹐挾風雅之迹﹐浩然之气。述華淸宮詩云「山開鴻蒙色﹐天轉招搖星」﹐又遊茅山詩云「小門入松栢﹐天路涵虛空」此例數百句﹐已略見荊揚集﹐不復廣引璠。嘗覩公《正論》十五卷﹐《九經外義疏》二十卷﹐言博理當﹐實可謂經國之大才。

雜詩

秋气肅天地﹐太行髙崔嵬。猿狖淸夜吟﹐其聲一何哀。寂寞掩圭蓽﹐夢寐遊蓬萊。琪樹逺亭亭﹐玉堂雲中開。洪崕吹簫筦﹐素女飄颻來。雨師旣先後﹐道路無纎埃。鄙哉楚襄王﹐獨好雲陽臺。

又

渾胚夲無象﹐末路多是非。逹士志寥廓﹐所在能忘機。耕鑿時未至﹐還山聊采薇。虎豹對我蹲﹐鸑鷟傍我飛。仙人空中來﹐謂我勿復歸。格澤爲君駕﹐云霓爲君衣。西遊昆侖墟﹐可與世人違。

效古

晨登涼風臺﹐莫走邯鄲道。曜靈何赫烈﹐四野無靑艸。大軍北集燕﹐天子西居鎬。婦人役州縣﹐丁男事徵討。老幼相別離﹐哭泣無昏早。稼穡旣殄絕﹐川澤復枯槁。曠哉逺此憂﹐冥冥商山皓。

又

東風吹大河﹐河水如倒流。河洲塵沙起﹐有若黃雲浮。頳霞燒廣澤﹐洪曜赫髙丘。野老泣相語﹐無地可蔭休。翰林有客卿﹐獨負蒼生憂。中夜起躑躅﹐思欲獻厥謀。君門峻且深﹐踠足空夷猶。

猛虎詞

寒亦不憂雪﹐饑亦不食人。人肉豈不甘﹐所惡傷明神。太室爲我宅﹐孟門爲我鄰。百獸爲我膳﹐五龍爲我賓。蒙馬一何威﹐浮江亦以仁。彩章耀朝日﹐牙爪雄武臣。髙云逐气浮﹐厚地隨聲震。君能賈餘勇﹐日夕長相親。

射雉詞

曝暄理新翳﹐迎春射鳴雉。原田遙一色﹐臯陸曠千里。逺聞咿喔聲﹐時見雙飛起。羃■﹝罒歷﹞疎蒿下﹐毰毸深麥裏。顧敵乃忘生﹐爭雄方決死。仁心貴勇義﹐豈復能傷此。超遙下故墟﹐迢逓回髙畤。大夫昔何苦﹐取笑歡妻子。

采蓮詞

淺渚荇花繁﹐深塘茭葉疎。獨往方自得﹐恥邀淇上姝。廣江無術阡﹐大澤絕方隅。浪中海童語﹐流下鮫人居。春荻時隠舟﹐新萍復滿湖。采采乘日暮﹐不思賢與愚。

牧童詞

不言收田逺﹐不道牧陂深。所念牛馴擾﹐不亂牧童心。圎笠覆我首﹐長蓑披我襟。方將憂暑雨﹐亦以懼寒陰。大牛隠層阪﹐小牛穿近林。同類相鼓舞﹐觸物成謳吟。取樂須臾間﹐寧問聲與音。

田家卽事

蒲葉日已長﹐杏花日已滋。老農要看此﹐貴不違天時。迎晨起飯牛﹐雙駕耕東菑。蚯蚓土中出﹐田烏隨我飛。羣合亂啄噪﹐嗷嗷如道饑。我心多惻隠﹐顧此兩傷悲。撥食與田烏﹐日暮空筐歸。親戚更相笑﹐我心終不移。

寄孫山人

新林二月孤舟還﹐水滿淸江花滿山。借問故園隠君子﹐時時來去在人間。

詶綦毋校書夢遊耶溪見贈之作

校文在仙掖﹐每有滄洲心。況以北窗下﹐夢遊淸溪陰。春看湖口澷﹐夜入回塘深。往往纜垂葛﹐出舟望前林。山人松下飯﹐釣客蘆中吟。小隠何足貴﹐勝遊在幽尋。歷玆山水間﹐泠然若鳴琴。申章謝來意﹐愧莫詶知音。【末五句集作「長年固可尋﹐還車首東道。惠言若黃金﹐以我采薇意。傳之天姥岑。」】

使過彈箏峽作

鳥雀知天雪﹐羣飛復羣鳴。原田無遺粟﹐日暮滿空城。達士憂世務﹐鄙夫念王程。晨過彈箏峽﹐馬足淩兢行。雙壁隠靈曜﹐莫能知晦明。皚皚堅冰白﹐漫漫陰雲平。始信古人言﹐苦節不可貞。

○王昌齡【十六首】

元嘉以還四百年內﹐曹劉陸謝風骨頓盡。頃有太原王昌齡﹑魯國儲光羲﹐頗從厥迹﹐且兩賢气同體別﹐而王稍聲峻。至如「明堂坐天子﹐月朔朝諸侯。淸樂動千門﹐皇風被九州島。慶雲從東來﹐泱漭抱日流。」又「雲起太華山﹐雲山相明滅。東峯始含景﹐了了見松雪。」又「櫧柟無冬春﹐柯葉連峯稠。陰壁下蒼黑﹐煙含淸江樓。疊沙積爲岡﹐崩剝雨露幽。石脈盡橫亙﹐潛潭何時流。」又「京門望西嶽﹐百里見郊樹。飛雨祠上來﹐靄然闗中暮。」又「姦雄乃得志﹐遂使羣心搖。赤風蕩中原﹐烈火無遺巢。一人計不用﹐萬里空蕭條。」又「百泉勢相蕩﹐巨石皆卻立。昏爲蛟龍窟﹐時見雲雨入。」又「去時三十萬﹐獨自還長安。不信沙場苦﹐君看刀箭瘢。」又「蘆荻寒蒼江﹐石頭岸邊飲。」又「長亭酒未醒﹐千里風動地。天仗森森練雪擬﹐身騎駿馬白鷹臂。」斯並驚耳駭目。今略舉其數十句﹐則中興髙作可知矣。余嘗覩王公長平伏寃﹐又弔枳道賦﹐仁有餘也。柰何晚節不矜細行﹐謗議沸騰﹐垂歷遐荒﹐使知音者嘆息。

詠史

荷畚至洛陽﹐杖策遊北門。天下盡兵甲﹐豺狼滿中原。明夷方遘患﹐顧我徒崩犇。自慚菲薄才﹐誤蒙國士恩。位重任亦重﹐時危志彌惇。西北未及終﹐東南不可吞。進則恥保躬﹐退乃爲觸藩。嘆息嵩山老﹐而後知其尊。【夲集詠史云﹕荷畚至洛陽﹐代馬屯北門。天下裂其土﹐豺狼滿中原。明夷方濟世﹐斂翼黃埃昏。披云見龍顏﹐始蒙國士恩。位重謀亦深﹐所舉無遺奔。長策寄臨終﹐東南不可吞。賢智苟有時﹐貧賤安所論。惟然嵩山老﹐而後知我言。】

觀江淮名山圖

刻意吟雲山﹐尢愛丹靑妙。稜層列林巒﹐微茫出海嶠。而我髙其人﹐揮毫髮幽眇。持此尺寸圖﹐益展千里眺。淡掃霏素煙﹐濃抹暎殘照。方溯江漢流﹐忽見淮海徼。湘累謾興哀﹐英皇復誰弔。遐蹤旣云滅﹐獨往豈殊調。感對懷拂衣﹐胡寧事漁釣。安期始遺舄﹐千古謝榮耀。投迹庶可齊﹐滄浪有孤棹。【夲集作《觀江淮名勝圖》云﹕刻意吟雲山﹐尢知隠淪妙。逺公何爲者﹐再詣臨海嶠。而我髙其風﹐披圖得遺照。援毫無逃境﹐遂展千里眺。淡掃荊門煙﹐明標赤城燒。靑蔥林間嶺﹐隠見淮海徼。但指香鑪頂﹐無聞白猿嘯。沙門旣云滅﹐獨往豈殊調。感對懷拂衣﹐胡寧事漁釣。安期始遺舄﹐千古謝榮耀。投迹庶可齊﹐滄浪有孤棹。】

香積寺禮拜萬回平等二聖僧塔

眞無禦化來﹐借有乘化歸。如彼雙塔內﹐孰能知是非。愚也駭蒼生﹐聖哉爲帝師。當爲時世出﹐不由天地資。萬回主此方﹐平等性無違。今我一禮心﹐億劫同不移。肅肅松栢下﹐諸天來有時。

齋心

女蘿覆石壁﹐溪水幽蒙籠。紫葛蔓黃花﹐娟娟寒露中。朝飲花上露﹐夜臥松下風。雲英化爲水﹐光彩與我同。日月蕩精魄﹐寥寥天宇空。

緱氏尉沈興宗置酒南溪畱贈

林色與溪古﹐深篁引幽翠。山樽在漁舟﹐棹月情已醉。始窮淸源口﹐壑絕人境異。春泉滴空崕﹐萌艸坼陰地。久之風榛寂﹐逺聞樵聲至。海雁時獨飛﹐永然滄洲意。古時靑冥客﹐滅迹淪一尉。吾子躊躇心﹐豈其紛埃事。緱岑信所克﹐濟北余乃遂。齊物意已會﹐息肩理猶未。捲舒形性表﹐脫略賢哲議。乘月期角巾﹐飯僧嵩陽寺。

江上聞笛

橫笛怨江月﹐扁舟何處尋。聲長楚山外﹐曲遶胡闗深。相去萬餘里﹐遙傳此夜心。寥寥浦漵寒﹐響盡惟幽林。不知誰家子﹐復奏邯鄲音。水客皆擁棹﹐空霜遂盈襟。羸馬望北走﹐遷人悲越吟。何當邊艸白﹐旌節隴城陰。

東京府縣諸公與綦毋潛李頎相送至白馬寺宿

鞍馬上東門﹐徘徊入孤舟。賢豪相追送﹐卽棹千里流。逺峯落日在﹐空波微煙收。宦薄忘機括﹐醉來卻淹畱。月明見古寺﹐林外登髙樓。南風開長廊﹐夏夜如涼秋。江月照吳縣﹐西歸夢中遊。

趙十四兄見訪【國秀集小異】

客來舒長簟﹐開閣延涼風。但見無弦琴﹐共君盡樽中。晚來常讀易﹐頃者欲還嵩。世事何須道﹐黃精且養蒙。嵇康殊寡識﹐張翰獨知終。忽憶鱸魚膾﹐扁舟往江東。

少年行

西陵俠少年﹐送客短長亭。靑槐夾兩路﹐白馬如流星。聞道羽書急﹐單於寇井陘。气髙輕赴難﹐誰顧燕山銘。

聽流人水調子

孤舟微月對楓林﹐分付鳴箏與客心。嶺色千重萬重雨﹐斷弦收與淚痕深。

長歌行

曠野饒悲風﹐颼颼黃蒿艸。系馬倚白楊﹐誰知我懷抱。所是同袍者﹐相逢盡衰老。北登漢家陵﹐南望長安道。下有枯樹根﹐上有鼯鼠窠。髙皇子孫盡﹐千歲無人過。寶玉頻發掘﹐精靈其柰何。人生須達命﹐有酒且長歌。

城傍曲

秋風鳴桑條﹐艸白狐兔驕。邯鄲飲來酒未消﹐城北原平掣皁鵰。射殺空營兩騰虎﹐回身卻月佩弓弰。

塞下曲【國秀集作望臨洮小異】

飲馬度秋水﹐水寒風似刀。平沙日未沒﹐黯黯見臨洮。當昔長城戰﹐咸言意气髙。黃塵足今古﹐白骨亂蓬蒿。

長信宮

奉帚平明金殿開﹐蹔將團扇共徘徊。玉顏不及寒鴉色﹐猶帶昭陽日影來。

鄭縣宿陶太公館中贈馮六元二

儒有輕王侯﹐脫略當世務。本家藍溪下﹐非爲漁弋故。無才困躬耕﹐且欲馳永路。幽居與君近﹐出谷同所騖。昨日辭石門﹐五年變秋露。雲龍未相感﹐干謁亦已屢。子爲黃綬羈﹐余忝蓬山顧。京門望西嶽﹐百里見郊樹。飛雨祠上來﹐靄然闗中暮。驅車鄭城宿﹐秉燭論往素。山月出華陰﹐開此河渚霧。淸光比故人﹐豁達展心悟。馮公尙戢翼﹐元子仍局步。拂衣易爲髙﹐淪迹難有趣。張範善終始﹐吾等豈不慕。罷酒當涼風﹐屈伸備冥數。

從軍行

烽火城西百尺樓﹐黃昏獨坐海風秋。更吹橫笛闗山月﹐無那金閨萬里愁。

○賀蘭進明【七首】

員外好古博達﹐經籍滿腹。其所著述一百餘篇﹐頗究天人之際﹐又有古詩八十首﹐大體符於阮公﹐又行路難五首﹐並多新興。

古意

秦庭初指鹿﹐羣盜滿山東。忤意皆誅死﹐所言誰肯忠。武闗猶未啟﹐兵入望夷宮。爲祟非涇水﹐人君道自窮。

又

崇蘭生澗底﹐香气滿幽林。采采欲爲贈﹐何人是同心。日暮徒盈把﹐徘徊憂思深。慨然紉雜佩﹐重奏丘中琴。

行路難

君不見﹐巖下井﹐百尺不及泉。君不見﹐山上苖﹐數寸淩雲煙。人生賦命亦如此﹐何苦太息自憂煎。但願親友長含笑﹐相逢莫乏杖頭錢。寒夜邀歡須秉燭﹐豈不長思花柳年。

又

君不見﹐門前柳﹐榮耀暫時蕭索久。君不見﹐陌上花﹐狂風吹去落誰家。鄰家思婦見之嘆﹐蓬首不梳心歷亂。盛年夫壻長別離﹐歳暮相逢色凋換。

又

君不見﹐芳樹枝﹐春花落盡蜂不窺。君不見﹐梁上泥﹐秋風始髙燕不棲。蕩子從軍事徵戰﹐蛾眉嬋娟守空閨。獨宿自然堪下淚﹐況復時聞烏夜啼。

又

君不見﹐雲中月﹐暫盈還復缺。君不見﹐林下風﹐聲逺意難窮。親故平生或聚散﹐歡娛未盡樽酒空。嘆息靑靑陵上栢﹐歲寒能有幾人同。

又

君不見﹐東流水﹐一去無窮已。君不見﹐西郊云﹐日夕空氛氳。羣雁徘徊不能去﹐一雁驚鳴復失羣。人生結交在終始﹐莫以升沈中路分。

卷下

○崔曙【六首】

曙詩多嘆詞要妙﹐情意悲涼﹐送別登樓﹐俱堪淚下。

宿大通和尙墖敬贈如闍黎廣心長孫錡二山人【一作贈如上人兼呈常孫二山人】

支公已寂滅﹐墖影山上古。更有眞僧來﹐道場救諸苦。一承微妙法﹐寓宿淸淨土。身心能自觀﹐色相了無取。森森松暎月﹐漠漠云近戶。云外飛電明﹐夜來前山雨。然燈見棲鴿﹐作禮聞信鼓。晚霽南軒開﹐秋華淨天宇。願言長出世﹐謝爾申及甫。

潁陽東溪懷古

靈溪氛霧歇﹐皎鏡淸心顏。空色下暎水﹐秋聲多在山。世人久疎曠﹐萬物皆自閒。白鷺寒更浴﹐孤云晴未還。昔時讓王者﹐此地閉玄闗。無以躡髙步﹐淒涼岑壑間。

途中晚發

晚霽長風裏﹐勞歌赴逺期。雲輕歸海疾﹐月滿下山遲。旅望因髙盡﹐鄕心遇物悲。故林遙不見﹐況在落花時。

送薛據之宋州

無媒嗟失路﹐有道亦乘流。客處不堪別﹐異鄕應共愁。我生早孤賤﹐淪落居此州。風土至今憶﹐山河皆昔遊。一從文章士﹐兩京春復秋。君去問相識﹐幾人今白頭。

早發交崕山還太室作

東林气微白﹐寒鳥急髙翔。吾亦自玆去﹐北山歸艸堂。杪冬正三五﹐日月遙相望。肅肅過潁上﹐曨曨辧少陽。川冰生積雪﹐野火出枯桑。獨往路難盡﹐窮陰人易傷。傷此無衣客﹐如何蒙雪霜。

登水門樓見亡友張眞期題望黃河詩因以感興【國秀集作登河陽斗門見張貞期題黃河詩因以感寄】

吾友東南美﹐昔聞登此樓。人隨川上逝﹐書在壁中畱。嚴子好眞隠﹐謝公耽逺遊。淸風初作頌﹐暇日復消憂。時與文字古﹐迹隨山水幽。已孤蒼生望﹐坐見黃河流。流落年將晚﹐悲涼物已秋。天髙不可問﹐掩泣赴行舟。

○王灣【八首】

灣詞翰早著﹐爲天下所稱最者﹐不過一二。遊吳中﹐作江南意詩云﹕海日生殘夜﹐江春入舊年。詩人已來﹐少有此句。張燕公手題政事堂﹐每示能文﹐令爲楷式。又搗衣篇云﹕月華照杵空隨妾﹐風響傳砧不到君。所有眾制﹐咸類若斯﹐非張蔡之未曾見也﹐覺顏謝之彌逺乎。

晚春詣蘇州敬贈武員外

蘇臺憶季常﹐飛棹歷江鄕。持此功曹掾﹐幼稱華省郎。貴門生禮樂﹐明代秉文章。嘉郡位先進﹐鴻儒名重揚。爰從姻婭貶﹐豈失忠信防。萬里汗馬足﹐十年暌鳳翔。回遷翼元聖﹐入拜佇惟良。別業對南浦﹐羣書滿北堂。意深投轄盛﹐才重接筵光。陋學叨鉛簡﹐弱齡許翰場。神馳勞舊國﹐顏展別殊方。際曉雜氛散﹐殘春眾物芳。煙和疎樹滿﹐雨續小溪長。旅拙感成慰﹐通賢顧不忘。從來琴曲罷﹐開匣爲君張。

哭補闕亡友綦毋學士

明代資多士﹐儒林得異材。書從金殿出﹐人向玉墀來。詞學張平子﹐風儀禇彥回。崇儀希上徳﹐近侍接元臺。曩契心期早﹐今遊宴賞陪。屢遷君擢桂﹐分尉我從梅。忽遇乘軺客﹐云傾構廈材。泣爲洹水化﹐嘆作太山頺。冀善初將慰﹐尋言半始猜。位聨情易感﹐交宻痛難裁。逺日寒旌暗﹐長風古挽哀。寰中無舊業﹐行處有新苔。反哭魂猶寄﹐終喪子尙孩。葬田門吏給﹐墳木路人栽。遽泄悲成往﹐俄傳寵令回。玄經貽石室﹐朱紱耀泉臺。地古春長閉﹐天明夜不開。登山一臨哭﹐揮淚滿蒿萊。

晚夜馬嵬卿叔池亭卽事寄京都一二知已

忝職畿甸淹﹐濫陪時俊後。才輕策疲劣﹐勢薄常驅走。牽役勞風塵﹐秉心在嵓藪。宗賢開別業﹐形勝代希偶。竹繞淸渭湄﹐泉流白渠口。逡巡期賞會﹐揮忽變星斗。逮此乘務閒﹐因而訪幽叟。入來殊景物﹐行復洗紛垢。林靜秋色多﹐潭深月光厚。盛香蓮近坼﹐新味瓜初剖。滯拙懷隠淪﹐書之寄良友。

奉使登終南山

常愛南山遊﹐因而盡原隰。數朝至林嶺﹐百仞登嵬岌。石狀馬徑窮﹐苔色步緣入。物奇春貌攺﹐气逺天香集。虛洞策杖鳴﹐低云拂衣濕。倚嵓見廬舍﹐入戶欣拜揖。問姓矜勤勞﹐示心教澄習。玉英時共飯﹐芝艸爲余拾。境絕人不行﹐潭深鳥空立。一乘從此授﹐九轉兼是給。辭處若輕飛﹐憩來惟吐吸。開襟超已勝﹐回路倐而及。煙色松上深﹐水流山下急。漸平逢車騎﹐向晚睨城邑。峯在野趣繁﹐塵飄宦情澀。辛苦久爲吏﹐榮進何妄執。日暮懷此山﹐悠然賦斯什。

奉和賀監林月淸酌

華月當秋滿﹐朝軒假興同。淨林新霽入﹐規院小涼通。碎影行筵裏﹐搖花落酒中。淸宵凝爽意﹐並此助文雄。

江南意【國秀集作次北固山下首尾二聨不同】

南國多新意﹐東行伺早天。潮平兩岸失﹐風正一帆懸。海日生殘夜﹐江春入舊年。從來觀气象﹐惟向此中偏。

觀搊箏【或刻祖詠】

虛室有秦箏﹐箏新月復淸。弦多弄委曲﹐柱促語分明。曉怨凝繁手﹐春嬌入慢聲。近來惟此樂﹐傳得美人情。

閏月七日織女

耿耿曙河微﹐神仙此夜稀。今年七月閏﹐應得兩回歸。

○祖詠【六首】

詠詩剪刻省淨﹐用思尢苦﹐气𨿽不髙﹐調頗淩俗。至如「霽日園林好﹐淸明煙火新」亦可稱爲才子也。

古意

楚王竟何去﹐獨自畱巫山。偏使世人見﹐迢迢江水間。駐舟春澤裏﹐誓願拜靈顏。夢寐覩神女﹐金沙鳴佩環。閒艷絕世姿﹐令人气力微。含笑黙不語﹐化作朝雲飛。

又

夫差日淫放﹐舉國求妃嬪。自謂得王寵﹐代間無美人。碧羅象天閣﹐坐輦乘芳春。宮女數千騎﹐常遊江水濵。年深玉顏老﹐時薄花妝新。拭淚下金殿﹐嬌多不顧身。生前妬歌舞﹐死後同灰塵。塜墓令人哀﹐哀於銅雀臺。

遊蘇氏別業【國秀集作薊門別業小異】

別業居幽處﹐到來生隠心。南山當戶牖﹐灃水暎園林。竹覆經冬雪﹐庭昏未夕陰。寥寥人境外﹐閒坐聽春禽。

淸明宴司勲劉郎中別業

田家復近臣﹐行樂不違親。霽日園林好﹐淸明煙火新。以文常會友﹐惟徳自成鄰。池照窗陰晚﹐杯香藥味春。檐前花覆地﹐竹外鳥窺人。何必桃源裏﹐深居作隠淪。

宿陳畱李少府廳作

相知有叔卿﹐訟簡夜彌淸。旅泊倦愁臥﹐空堂聞曙更。風簾搖燭影﹐秋雨帶虫聲。歸思那堪說﹐悠悠恨洛城。

終南望余雪作

終南陰嶺秀﹐積雪浮雲端。林表明霽色﹐城中增暮寒。

○盧象【七首】

象雅而平﹐素有大體﹐得國士之風﹐曩在校書﹐名充祕閣﹐其靈越山最秀﹐新安江甚淸﹐盡東南之數郡。

家叔徵君東溪艸堂

開山十餘里﹐靑壁森相倚。欲識堯時天﹐東溪白雲是。雷聲轉幽壑﹐雲气杳流水。澗影生虫蛇﹐嵓端翳檉梓。大道終不易﹐君恩曷能已。鶴羨無老時﹐龜言攝生理。浮年笑六甲﹐元化潛一指。未暇掃云梯﹐空慚阮家子。

又

今朝共遊者﹐得性閒未歸。已到仙人家﹐莫驚鷗鳥飛。水深嚴子釣﹐松掛巢父衣。雲气轉幽寂﹐溪流無是非。名理未足羨﹐腥臊詎所希。自惟負貞意﹐何歲當食薇。

送綦毋潛

夫君不得意﹐本自滄海來。髙足未云騁﹐虛舟空復回。淮南楓葉落﹐灞岸桃花開。出處暫爲耳﹐沈浮安系哉。如何天覆物﹐還遣世遺才。欲識秦將漢﹐嘗聞王與裴。離筵對寒食﹐別雨乘春雷。會有辟書至﹐荷衣莫漫裁。

送祖詠

田家宜伏臘﹐歲晏子言歸。石路雪初下﹐荒村雞共飛。東原多煙火﹐北澗隠寒暉。滿酌野人酒﹐倦聞鄰女機。胡爲因樵采﹐幾日罷朝衣。

贈程祕書

客自岐陽來﹐吐音若鳴鳳。孤飛畏不偶﹐獨立誰見用。忽從被褐中﹐召入承明宮。聖人借顏色﹐言事無不通。殷勤拯黎庶﹐感激論諸公。將相猜賈誼﹐圖書歸馬融。顧余久寂寞﹐一歲麒麟閣。且共歌太平﹐勿嗟名宦薄。

贈張均員外

公門世業昌﹐才子冠裴王。出自平津邸﹐還爲吏部郎。神仙餘气色﹐列宿助輝光。夜直南宮靜﹐朝趨北禁長。時人窺水鏡﹐明主賜衣裳。翰苑飛鸚鵡﹐天池待鳳皇。承歡疇日顧﹐未紀後時傷。去去圖南逺﹐微才幸不忘。【未紀一作未記】

追涼歷下古城西北隅此地有淸泉喬木

謝朓出華省﹐王祥貽佩刀。前賢眞可慕﹐衰疾意空勞。貞悔不自卜﹐遊隨共爾曹。未能齊得喪﹐時復誦離騷。閒蔭七賢地﹐醉飡三士桃。蒼苔虞舜井﹐喬木古城壕。漁父偏相狎﹐堯年不可逃。蟬鳴秋雨霽﹐云白曉山髙。咫尺傳雙鯉﹐吹噓借一毛。故人皆得路﹐誰肯念同袍。

○李嶷【五首】

嶷詩鮮潔有規矩﹐其少年行三首﹐詞𨿽不多﹐翩翩然俠气在目也。

林園秋夜作

林臥避殘暑﹐白雲長在天。賞心旣如此﹐對酒非徒然。月色徧秋露﹐竹聲兼夜泉。涼風懷袖裏﹐玆意與誰傳。

淮南秋夜呈周偘

天淨河漢髙﹐夜閒砧杵發。淸秋忽如此﹐離恨應難歇。風亂池上萍﹐露光竹間月。與君共遊處﹐勿作他鄕別。

少年行

十八羽林郎﹐戎衣侍漢王。臂鷹金殿側﹐挾彈玉輿傍。馳道春風起﹐陪遊出建章。

又

侍獵長楊下﹐承恩更射飛。塵生馬影滅﹐箭落雁行稀。薄暮隨天仗﹐聮翩入瑣闈。

又【國秀集作遊俠小異】

玉劍膝邊橫﹐金杯馬上傾。朝遊茂陵道﹐夜宿鳳皇城。豪吏多猜忌﹐毋勞問姓名。

○閻防【五首】

防爲人好古博雅﹐其警策語多眞素。至如「荒庭何所有﹐老樹半空腹」﹐又「熊踞庭中樹﹐龍蒸棟裏云」皎然可信也。

晚秋石門禮拜

輕策淩絕壁﹐招提謁金仙。舟車無遊徑﹐崕嶠乃屬天。躑躅淹昃景﹐夷猶望新弦。石門變暝色﹐谷口生人煙。陽雁叫平楚﹐秋風急寒川。馳暉苦代謝﹐浮脆暫貞堅。永欲臥丘壑﹐息心依梵筵。誓將歷劫願﹐無以外物牽。

宿岸道人精舍

早歲參道風﹐放情入寥廓。重因息心侶﹐遂果嵓中諾。斂迹辭人間﹐杜門守寂寞。秋風剪蘭蕙﹐霜气冷淙壑。山牖見然燈﹐竹房聞搗藥。願言捨塵事﹐所趣非龍蠖。

夕次鹿門山作

龐公嘉遁所﹐浪迹難追攀。浮舟暝始至﹐抱杖聊自閒。雙巖開鹿門﹐百谷集珠灣。噴薄湍上水﹐舂容漂裏山。焦原不足險﹐梁壑未成艱。我行自春仲﹐夏鳥忽綿蠻。蕙艸色已晚﹐客心殊未還。逺遊非避地﹐訪道愛童顏。安能狥機巧﹐爭奪錐刀間。

百丈溪新理茅茨讀書

浪迹棄人世﹐還山自幽獨。始傍巢由蹤﹐吾其獲心曲。荒庭何所有﹐老樹半空腹。秋蜩鳴北林﹐暮鳥穿我屋。棲遲樂遵渚﹐恬曠寡所欲。開卦推盈虛﹐散帙攻節目。養閒度人事﹐達命知止足。不學東國儒﹐俟時勞伐輻。

與永樂諸公泛黃河作

煙深載酒入﹐但覺暮川虛。暎水見山火﹐鳴榔聞夜漁。愛玆山水趣﹐忽與人世疎。無暇燃官燭﹐中流有望舒。

