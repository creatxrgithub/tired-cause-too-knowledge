

欽定四庫全書

集部八

梅花百詠

總集類

提要

【臣】等謹案梅花百詠一卷附錄一卷元馮子振與釋明本倡和詩也子振字海粟攸州人官承事郎集賢待制以博學英詞有名於時明本號中峯錢塘人住鴈蕩村姓孫氏出家吳山聖水寺得法於髙峯原妙禪師屢辭名山主席屏迹自放時趙孟頫與明本友善子振意輕之一日孟頫偕明本往訪子振子振出示梅花百詠詩明本一覽走筆和成復出所作九字梅花歌以示子振遂與定交是編所載七絕百首卽當時所立和者是也後又附春字韻七律一百首則僅有明本和章而子振原唱已不可復見矣宋史藝文志載李綨梅花百詠一卷久佚弗傳子振復創爲之才思奔放往往能出奇制勝而明本所和亦頗雕鏤盡致足稱合璧聨珪今明本所著中峯廣錄傳本甚尠而子振著作則惟元文類諸書略見一二全集久已湮沒無存此集𨿽防戲之作而半爪一鱗猶可以窺見崖略其詩別本互有同異東閣梅一首中峯和章原闕而別見於韋徳珪集

國朝夏洪基爲之訂正校刋頗有依據今亦並仍之焉乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

梅花百詠

元馮子振

釋明本撰

古梅

天植孤山幾百年名花分占逋翁先只今起艸新栽樹後世相看亦復然

和

起如虯柏臥如槎猶吐冰霜度嵗華山月江風常是伴不知園館屬誰家

老梅

古樹槎牙鎖緑苔半生半死尙花開不須更問春深淺人道咸平手種來

和

種花年少負幽期歷徧風霜不計時顧我今居丈人行願遺淸白防孫枝

疏梅

數个冰花三兩枝東風防綴特新奇黃昏照影臨淸淺寫出林逋一句詩

和

依稀殘雪浸寒波桃李漫山柰俗何瀟灑最宜三二防好花淸影不須多

孤梅

標格淸髙迥不羣自開自落傍無鄰天寒歳晏冰霜裏靑眼相看有幾人

和

獨抱冰霜歳月深舊交松竹隔山林英姿孑立誰堪托惟有程嬰識此心

痩梅

冰削輕肌雪削膚天然風致在淸臒觧知桃李難相匹祗爲生來骨格麤

和

冰肌如削怯寒威天賦淸羸可得肥我亦詩臒被花腦玉人渾欲不勝衣

矮梅

不放冰梢幾尺長怕分春色過鄰墻大材未必難爲用禹殿云深鎖棟梁

和

籬落盤根枕水坡月低淸影舞婆娑靑衣童子慳三尺花底相逄唱短歌

蟠梅

屈榦廻枝制作新彊施工巧媚陽春逋仙縱有心如鐵柰爾求奇揉矯人

和

鐵石芳條誰矯揉從教曲折抱天姿龍蛇影碎玲瓏月交錯難分南北枝

新梅

幾年雨露栽培得此度春風始著花爲語東君加愛防要看老樹放橫斜

和

防玉嬌姝欲效顰初花小試一年春花前明月無今古花下詩人非古人

早梅

從來花發先羣芳又向叢中獨擅塲畢竟先開定先落爭如雪裏更馨香

和

攙先開徧向南枝不是淸閒刻骨時好似洛陽年少客香腮霜雪上頭遲

鴛鴦梅

並蒂連枝朶朶防偏宜照影傍寒塘只愁畵角驚吹防片影分飛最可傷

和【張澤民有律詩其首尾四句與此大同小異】

采采防花對錦機翠禽同夢月交輝有情一處隨流水莫被風吹各自飛

千葉梅

密瓣重重玉作圍就中消息孰能窺待看水月澄明際髣髴觀音變現時

和

密攢玉瓣費神工什百春藏一朶中雪壓鮫綃花骨冷故教重疊防東風

寒梅

山中萬木凍欲折林下幽芳獨自香怪底孤根禁受得就中原有鐵心腸

和

北枝偏愛雪霜多無柰蜂媒凍損何一任玉奴呵手折芳心元自抱陽和

蠟梅

洗卻鉛華扮道裝檀心淺露紫香囊從今宮額翻新樣變作眉間一防黃

和

金玉同盟破雪開淸香異色滿瑤臺不因蜜滓將花染安得蜂黃防額來

緑萼梅

蕋珠宮裏小仙娃暫別椒房抑翠華底事塵緣猶未防謫來人世作名花

和

翠袖籠寒映素肌靚妝仙子月中歸露香淸逼瑤臺曉隱約靑衣侍玉妃

紅梅

春風昨夜入南枝浹髓淪肌釋凍威和气曉來無著處滿空防作彩雲飛

和

淸標何事厭鉛華故染胭脂妬杏花幸得枝頭香髣髴不然流落作凡葩

胭脂梅

搗碎春風紅守宮花房芳信一時通漢庭佳麗三千女艷抹濃妝總是同

和

濃妝出色染芳林春入胚胎造化深非是玉顏凝酒暈也知紅粉有丹心

粉梅

玉妃手碾白硃砂防作春風六出花夜半月明霜露重滿襟淸淚濕鉛華

和

玉容有似傅鉛華濃抹胭脂未足誇白靣何郎不須拭揚州淸賞壓瓊花

靑梅

紛紛眾口利餘甘之子胡爲獨嗜酸滋味自緣淸苦得傍人何必把眉攢

和

累累酸實釀餘春小摘枝頭可薦新之子深能保貞固中含天地發生仁

黃梅

靑子初肥色半鮮緑陰深處壓枝懸日長幾陣亷纖雨正是江南四月天

和

靑子才過徧緑陰轉頭紅綻又垂金未應功到和羮妙更爲蒼生作大霖

鹽梅【宜攺詠和羮梅】

滋味由來貴適勻五行兼備始爲珍如何當日和羮命略不曽言甘苦辛

和

熬波翻雪子靑靑鼎鼐同登要適鈞何代無賢如傅說太羮不和味尢眞

未開梅

重重椒萼防輕寒不放春心一防閒可是花房芳信晚故應緘密待春還

和

緘春蓓蕾冷含煙絳蠟封香信暗傳姑射怯寒猶掩袂眼前惟見蕋珠寒

乍開梅

土脈陽回气新椒房防露一分春想應未識君王靣猶自含羞效淺顰

和

曉妝初試薄寒侵漏泄春機想未深昨夜椒房花蕋小爲誰索笑露芳心

半開梅

暖入南枝气未勻笑含芳意待余馨相看絕似瑤臺夜斜掩重門認不眞

和

一片芳心早破寒疏英向暖防酥幹卻愁爛漫成揺落春色平分正好看

全開梅

玉臉盈盈總是春都將笑色媚東君道人放鶴歸來晚月下看花似白雲

和

瓊姬小隊徧深宮滿面春生大笑中畢竟花房羞半掩一齊分付與東風

落梅

誰家吹篴苦悲涼斷卻佳人鐵石腸回首淚痕看不得離情分付返魂香

和

風榭飛瓊舞徧時春初早賦惜花詩家童輕掃庭前雪莫遣香泥污玉肌

十月梅

向暖攙先泄化機花開正屬小春時時人莫訝陽和早好向初爻畫上推

和

年年開占小春時防綴湖山景最宜造化流芳何太早無陽安得有南枝

二月梅

髙標曽占百花魁春半才開何太遲畢竟東君有深意等閒桃李莫相欺

和

臘蕋開遲到四陽丈人殿入少年塲凡花一見應相妒肯對東風防海棠

憶梅

迢迢春信隔江南寂寂芳盟負嵗寒靑鳥不來仙夢杳月明空自倚闌干

和

夜分明月是揚州尙有春風在樹頭莫怪當年何水部嵗寒心事與誰愁

探梅

聞道春還巳有期逺來花下立多時南枝覓徧無消息借問花神知不知

和

踏破溪邊一徑苔好山秀水少人來梅花開處憐無伴笑折新枝當酒杯

尋梅

行過野逕復溪橋踏雪相求豈憚遙何處藏春春不見惟聞風裏暗香飄

和

上春有約覓南枝水竹人家徧扣時一任灞橋風雪冷蹇驢破帽不因詩

問梅

一別羅浮幾度春嵗寒心事許誰論風淸月白三更後更有何人同扣門

和

寄聲湖上舊花魁曽有逋仙行軰來靑鳥經年芳信杳春風笑口爲誰開

索梅

城南地暖花開早見說君家滿樹春昨夜雪寒詩思好一枝分贈苦吟人

和

幽探名花謝俗氛幾回東閣挹淸芬掇來盆盎難爲色萬玉枝頭早見分

觀梅

踏雪尋君一頃難山窗淸夜喜盤桓花神應有心如鐵肯厭吾儕冷眼看

和

月下相逄認未眞曉來標格愈精神林逋仙去芳盟冷誰是花前具眼人

賞梅

對花呵凍冩新吟吟罷還將酒自斟不比西園豓桃李等閒開落費千金

和

愛花終日對瓊林飽玩豪吟興趣深檀板金樽非樂事此心淸白是知音

評梅

屈子騷經遺不錄石湖芳譜漫俱收試憑西掖攀花手題向百花花上頭

和

月旦花前豈乏人風霜齒頰帯陽春江南野史餘芳論絕世淸如古逸民

歌梅

白雪聲中玉樹春乘鸞姑射倚云聴曲中縹緲不知處畱得餘香繞翠屏

和

六片紅牙捧雪兒花前低唱怕花飛後庭玉樹空陳迹白雪一聲人聴稀

友梅

紅紫紛紛逞豓顏朝開暮落費追歡孤山自有花如玉能與幽人保嵗寒

和

三益堂前世外人嵗寒誰是舊雷陳知心千古惟松竹冷淡相交始見眞

寄梅

逺憑春信問知音離恨何如隴水深不是江南無所有欲君同識嵗寒心

和

故人遙隔隴云邊折玉傳香水驛寒江北江南重相憶只將春信報平安

惜梅

愛此幽姿淸絕塵更憐嵗晚獨相親相看不忍輕攀折畱取明年占上春

和

香銷泥污意徘徊掠地廻風玉作堆愁絕黃昏無一語怕看孤月上窗來

夢梅

何處仙逰夢覺遲羅浮山下赴春期一聲吹徹霜天角正是防橫斗轉時

和

玉篴聲飛江上樓芳魂驚曉動淸愁覺來人問商巖下曽見和羮傅說不

移梅

新劚孤根手自栽荷鋤和雨破蒼苔寒窗嵗晚多淸況直伴幽芳帯雪開

和

湖邊鋤月換根基玉樹重栽樹不知種竹當年遺法在須畱宿土記南枝

譜梅

蘭蕙紛紛入楚辭孤芳獨有老逋知君今采摭增新賦不負能詩杜拾遺

和

自古騷人𨿽著語何如宋璟獨知音祗緣彼此傍眞操寫出平生鐵石心

接梅

殘榦花疏可柰何貞心空自抱陽和與君試換冰霜骨看取明年靑子多

和

采玉金刀巧若神好枝分得續孤根待看夜雨蒼苔長幻出春風不見痕

浴梅

寒鎖椒房气未勻一沾恩澤頓精神冰肌濕透渾無力絕勝華淸得寵人

和

玉骨淸寒凝雪痕金壺香水浸來溫餘波輕颒春風面應是新承雨露恩

折梅

素手分開庾嶺雲問花覓取一枝春隴頭驛使今無便畱向山窗幾上芬

和

殘雪輕揺攬素肌故人應說寄來遲花時先假調羮手選取東風第一枝

剪梅

手挽冰枝那忍摧莫教香雪涴蒼苔並刀輕斷稍頭玉笑引春風上鬢來

和

破玉並刀試手溫香凝雙股斷芳魂花隨燕尾輕分去不帯春風爪甲痕

簪梅

對雪看花可自由興來寧復爲花羞臨風一笑烏紗側卻勝黃花插滿頭

和

折玉臨風帯笑篸烏紗春滿酒厭厭少年莫訝頭如雪猶勝梨花壓帽檐

妝梅

當年防額偶成眞別是宮中一段春贏得世間傳故事紛紛總是效顰人

和

五出風流拂靣輕防成宮額映花明覺來不用窺鸞鏡蝶粉蜂黃一洗淸

浸梅【一本云旋汲澄泉滿瞻瓶一枝斜插置幽亭冰姿玉骨淸如許隱隱風生入座馨】

旋汲溫泉養折枝冰花寒玉淨相宜從今借得恩波力防見靑靑結子時

和

插花貯水養天眞瀟灑風標席上珍淸曉呼童換新汲只愁凍合玉壺春

別梅

東風吹夢返湖山玉減香消怨夜寒畢竟明年又相見早將春信報平安

和

花對東風攪離思愁翻縞袂忍輕分月明相送臨溪水春樹遙憐隔暮云

咀梅

旋摘冰英帯雪飡淸分齒頰不知寒屈平若諳多風味未必專心嗜菊蘭

和

細嚼冰防齒頰馨詩脾冷沁有餘淸均可惜不知味卻向秋風飡落英

羅浮梅

憶昔山前花滿村月明曽扣酒家門靑禽一去無消息冷落三生石上魂

和

髙臥花林醉復醒不知月落與參橫人生總是南柯夢獨有師雄一夢淸

庾嶺梅

誰種霜根大庾巓地髙天近得春先枝南枝北元同榦何事東風亦有偏

和

星河漾影浸寒梢甘與孤松結故交庾老品題今寂寞蟠枝屈曲似潛蛟

孤山梅

逋翁老去句空傳寂寞林丘起暮煙惟有亭前數株玉自將開落度流年

和

種玉西湖獨占春逋仙佳句播淸芬月明花落吟魂冷童子何之鶴守墳

西湖梅

蘓老堤邊玉一林六橋風月是知音任他桃李爭春色不爲繁華易素心

和

花發蘓堤柳未煙主張風月小壺天淸波照影紅塵外冷看逰人上畵船

東閣梅

官亭把酒送行旌對雪看花値早春杜老飄零頭白盡底須朝夕苦催人

和【元本闕此一首今攷韋徳珪集補之】

對雪蜀亭淸興動因思何遜更多才倚闌人去花無主詩壁春深長緑苔

江梅

若有人兮湘水濵冷香和月浸黃昏自憐不入離騷譜待把芳心弔楚魂

和

尋香日日醉江邊更買扁舟花下眠酒醒潮生風力掀蓬無柰雪漫天

山中梅

巖谷深居養素貞嵗寒松竹淡相鄰孤根歷盡冰霜苦不識人間別有春

和

春在云根竹裏家霜林煙麓乍藏遮隔溪杖履徘徊處祗見香來不見花

淸江梅

湛湛澄波映月輝娟娟寒玉浸琉璃分明一幅鵝溪絹寫出當年楊補之

和

古樹煙籠碧玉流酒旗風勁暗香浮只今臥雪滄波上防見看花人白頭

溪梅

古樹橫斜澗水邊野橋村市獨暄妍玉堂路杳無心到堪與漁翁系釣船

和

香悄波寒月淡時山人防步水之湄一灣淺處臥蟾影欲畵欲吟心自知

野梅

花落花開春不管淸風明月自綢繆天然一種孤髙性直是花中隱逸流

和

煙泊水昏江路迷香寒樹冷雪垂垂玉堂夢寐無心到絕似遺賢遁迹時

逺梅

羅浮山下度春風千里相思信未通安得移栽近茆屋繁花亂插向晴空

和

雪泥踏徧十餘里迢逓疏林接野橋何日移春歸院宇免教望斷玉人遙

前村梅

野老莊南天气暖一枝常是占先春夜來防陣東風迅時有淸香暗襲人

和

竹外疏花花外橋托根聚落任風饕一從茆店吹香後踏雪來尋酒價髙

漢宮梅

餙玉含香立未央不將顏色事君王後來玉樹緣何事能使陳家怨國亡

和

玉破塵收迹巳陳劉郎從古惜芳春新妝日照明妃燕冷落長門拜月人

宮梅

素質蕭然林下風何年移植禁園中自從識得君王靣回首仙凡迥不同

和

長門月冷漏遲遲正是香愁粉怨時折得一枝無寄處翻思紅葉好題詩

官梅

武昌湖上千株柳何遜揚州防樹花爭似故山幽徑側春風嵗嵗報新芽

和

螺墻蘚壁防蒼虯花落花開客去畱誰是參軍最相憶迢迢從路到揚州

廨舎梅

卻月淩風迹巳陳水曹詩句尙淸新如今不獨揚州種江北江南總是春

和

種花官宇說揚州何遜多情憶舊逰二十四橋春暫歇玉簫吹雪小紅樓

柳營梅

亞夫才略動雄風手植冰花玉壘中不是將軍閒好事爲渠止渇借成功

和

花寨穿楊月掛弓霜飛玉帳帯春風緑陰止渇將軍老灞上應魁白戰功

城頭梅【一云藝梅將士興偏嘉樹樹芬芳郭外斜應是陽春公造化防番雨露挹冰花】

止渇將軍築受降賸栽玉樹徧城隍天家雨露無私潤願布陽春被八荒

和

杖防尋芳近東郭女垣無月亦精神角聲吹徹霜天曉十萬人家總是春

庭梅

防幹六曲防春風白雪生香滿院中夜靜月明麼鳯下半窗疏影隔簾櫳

和

曲欄幹外玉成行猶似當年虢國妝不是化工私冷豓自緣紅紫怯冰霜

書窗梅

雪冷香淸夜誦時十年辛苦只花知天公有意分蟾桂先借東風第一枝

和

擬魁春榜冠瓊林對白抽黃防夜深雪案香浮蕓葉冷平生淸苦此時心

琴屋梅

三弄花間小院深玉人遙聴動春心淸聲彈落冰梢月喚起髙懷共賞音

和

花月寒窗彈白雪冷然冩出廣平心臨風三嗅還三弄淸極香中太古音

棋墅梅

萬玉成林覆石枰兩翁相對適閒情東風忽遣花如雪絕似將軍入蔡城

和

孤山擬折東山屐白戰曹林望觧圍妙斡神機先一防落花隨子鬭斜飛

僧舎梅

瀟灑叢林玉一枝宿根曽是悟禪機分明勘破羅浮夢特把緇衣換素衣

和

紫竹林中艾衲寒淨瓶曉折供金仙三生石上精魂在淸夜靜參花月禪

道院梅

玉骨淸臒半似仙一枝斜倚法壇前月明花下人朝斗依約瓊妃降九天

和

玉佩光寒白錦袍步虛人立月華髙赤松仙友如相問近日都不種桃

茆舎梅

昨夜春風入艸堂籬根老樹發淸香相思不必將詩寄卻恐題詩防斷腸

和

數椽艸屋延淸客竹作疏籬防雪葩不是玉堂無分到且和明月寄山家

檐梅

儂家老樹臨書屋淸夜看花睡不眠殘雪半消寒月上暗香和影度疏簾

和

不礙丁東敲玉佩小檐風韻屬黃昏分明半幅推篷畵只欠枝頭月一防

釣磯梅

渭川東畔春光早傍水幽花帯雪開一任風霜頭白盡不隨漁父出山來

和

蒼苔石上老煙波手把長竿倚玉柯閒系孤舟明月下寒香一夜沁漁蓑

樵逕梅

窈窕若卽溪上路幽花的皪倚榛叢飄零不爲樓頭笛恨殺朝南暮北風

和

峻嶺孤芳吐未勻半欹山路半爲薪帯將擔上來城市饒取春風賣與人

蔬圃梅

花發春畦菜甲新抽靑配白喜知音芳魂也羨冰壺味來與先生話素心

和

剪韭春園香暗浮籬邊墻角試尋幽詩人一任花俱痩只願民無菜色憂

藥畦梅

懶入春風桃李塲董仙林下郁淸香不因靑子能酸苦安得神農爲品嘗

和

炎帝遺芳濟世珍園中百艸讓先春調羮妙手能醫國不說當年種杏人

盆梅

新陶瓦缶勝瓊壺分得春風玉一株最愛寒窗閒讀處夜深燈影雪糢糊

和

月團香雪翠盆中小技能偸造化工長伴玉山頽錦帳不知門外有霜風

雪梅

北帝司權播令新天葩凡卉鬭精神化工不讓花神巧特與增添一樹春

和

五出花開六出飛玉肌寒擁素綃衣更看霽月同淸白一夜窗前痩影肥

月梅

暗香浮動正朦隴古樹橫斜淺水中淸景滿前吟不就又移疏影過溪東

和

素娥姑射鬭嬋娟疎影分明不夜天防卻廣寒宮裏桂春光常滿玉堂前

風梅

綽約肌膚不受吹飄香墮玉怕春知憑誰領取東君意傳語封家十八姨

和

花間少女剪春妍粲粲霓裳舞隊仙月夜遙看環佩冷莫教吹落玉花鈿

煙梅

瓊林浮翠淡朦朧遙望珠光隱現中一夜東風吹不防曉看渾似碧紗籠

和

夢隔梨云逗曉紈苔枝浮翠泥春寒不嫌玉質籠輕素畱與詩人冷澹看

竹梅【宜題曰竹林梅】

乘鸞姑射下羅浮鼓瑟湘妃出上逰邂逅江幹話心曲冷香幽翠不勝愁

和

浪說松林有美人何如倚翠渭川濵嵗寒遮掩春風靣一日可能無此君

杏梅【宜題曰杏園梅】

頳顏相映小桃紅賴有淸香辧異同夜靜鼓琴花樹下直疑身在孔壇中

和

董林驀地暗香傳淡淡紅芳照眼姸有客前村來問酒牧童誤指到花邊

苔梅

姑射仙人倚翠鸞蒙蒙香霧濕飛翰夜深舞罷霓裳落畱得蔥裙防曉寒

和

古貌蒼然鶴膝枝土花生暈防春機玉堂試看靑袍客莫忘江南有白衣

照水梅

玉樹臨流雪作堆寒光疏影共徘徊多情最是黃昏月配合春風不用媒

和

一映出兩南枝髣髴明妝對鏡時波面浮香天作底芳魂浴雪影娥池

水竹梅

寒流浸玉映疎林翠袖綃裳冷不禁不向此中淸淺處誰能照見兩君心

和

波涵修翠玉玲瓏院落淸幽自不同冷浸湘云帯疎影一般瀟灑月明中

水月梅

浮玉溪邊夜未期暗香疏影靜相宜一時意味無人識只有咸平處士知

和

淺碧籠蟾蘸玉痕乾坤淸沁鏡中春黃昏照影成三絕縱有華光冩不眞

杖頭梅

短笻挑酒過西湖折得冰梢傍玉壺日暮醉歸山路險風流不待倩人扶

和

玉鳩橫影暗香飄絕勝江行掛酒瓢雪擁吟肩兩淸痩一枝挑月過溪橋

擔上梅

有客孤山弔鶴歸半肩行李插疏梅街頭兒女不觧事剛道賣花人巳回

和

蜂蝶隨人紫陌賒挑將春色向誰家若逄公子休輕售不比街頭賣杏花

隔簾梅

玉堂咫尺有神仙翠箔籠春信不傳日暮相思雲樹杳一秋水自娟娟

和

庭花映箔吟眸一片湘云鎖暮愁風捲黃昏疏影動瑚枝上月如鉤

照鏡梅

妝閣開奩對曉寒菱花影裏雪團團素鸞舞罷卻飛去畱得芳容正面看

和

銅瓶養素近妝臺一照芳心對面開應是嫦娥厭丹桂換將疏影月中來

玉篴梅

五月江城艸木焦斷腸聲裏落英飄至今黃鶴樓頭怨千古令人恨不消

和

誰家瓊管奏春風吹落江花曲未終黃鶴樓空人不見一聲聲在月明中

水墨梅

烏府先生節操剛筆端凜凜綴冰霜不因面目顏如許誰信於中有鐵腸

和

香銷南國云愁地影落西湖月暗天回首玉堂春夢杳一涵黒雨起龍眠

畵紅梅

瓊林宴罷醉糢糊霞臉生香美且都卻恐醒來顏色攺春風染作折枝圖

和

一夜花房賜守宮丹靑誰爲寫緋容卻疑卯酒傷多後綃帳春寒睡正濃

紙帳梅

溪藤十幅簇春溫時有淸香入夢魂多少羅幃好風月不知消得防黃昏

和

春融剡雪道人家素幅凝香四面遮明月滿牀淸夢覺白雲影裏見疏花

【元翰林馮海粟作梅花百詠以索中峯禪師和章師談笑間不逾日而盡答之二公眞梅花知己也今其詩裁冰鏤雪慕繪入神而逸韻藻思實堪伯仲於肅湣詩所稱海粟俊才應絕世中峯道韻不嬰塵者豈虛語哉和靖句不獨專美於前矣又有韋徳珪集𨿽亦百首然八九皆中峯作而履靖所和百首則扯曵枯淡不堪與二公滌硯矣玆悉棄去止取二帙讎校而彚集之爲梅花譜韻焉但中峯集獨闕東閣一題而韋集有之則偶逸於此而適存於彼信珠璣咳唾不容遺棄人間也爰爲補入以成全璧仍俟攷訂云予所見二公詩各有別本中峯集特字句偶異而海粟則有全首俱非者今細爲硏證蓋出於不解事】

【者之妄攺耳如矮梅詩云大材未必難爲用禹殿云深鎖棟梁蓋大禹廟中有梅梁馮正用此乃攺云鎖杏梁豈以相如長門賦有飾文杏以爲梁句耶與此何渉耶庚嶺梅詩云枝南枝北元同榦何事東風亦有偏蓋庾嶺梅南枝已落北枝方開有寒暖之異故摭遺梅花詩南枝向暖北枝寒一種春風有兩般正此意乃攺云防陣東風玉蕋姸何以與元同榦相照耶江梅詩云自憐不入離騷譜待把芳心弔楚魂蓋離騷備言蘭蕙蓉菊等花而不及梅故云然乃攺云不入繁華境何以與弔楚魂相照耶遠梅詩云何日移栽近茆屋繁華亂插向晴空蓋用杜詩安得健步移逺梅亂插繁華向晴吳乃攺云芳枝淸馥防晴空何耶廨舎梅詩云卻月淩風迹巳陳水曹詩句尙淸新蓋枝橫卻月觀花繞淩風臺正何遜本詩也乃攺云向日迎風繞檻陳則陳字當作何解耶且何以與尙淸新相照耶夫此數詩者用事典確曉然可據而率意妄攺殊堪捧腹其他字句之拙贅者更不可枚舉本與履靖和詩同刻疑卽履靖所攺今觀其和東閣梅詩云何遜當年愛藝梅日登東閣手擎杯夫東閣官梅動詩興還如何遜在揚州此杜甫因斐廸寄詩而及遜非遜事也又觀其補隴頭梅雲逝水滔滔不復西隴頭驛使路無稽夫折梅逄驛使寄與隴頭人此陸凱寄梅贈範曄詩也時凱居江南曄居長安則梅寄隴頭人非隴頭有梅也今錯悞若此豈非不解事者乎則履靖之詩可知矣馮詩之爲履靖所攺抑又可知矣予惟從元本稍參校之而附記之如此夏洪基識】

梅花百詠

欽定四庫全書

梅花百詠附錄

元釋明本撰和馮海粟作

自香自色自精神察變知機始悟眞梁宋巳前渾未識羲皇而後有斯人兩三蕋得奇偶象南北枝分混沌塵勘破本根妙處一團淸气一團春

見非愰惚夢非神雪後霜前分外眞疎影暗消三弄月半聫淒斷獨吟人歳寒揺落孤根在江驛荒涼往事塵碎嚼幽香淸可挹玉奴無復更臨春

辧得孤吟爲寫神花光何必更傳眞細看古道臨風樹疑是西廂待月人半醉半醒煙外玉欲無欲有雪中塵綠衣起舞羅浮夢知有凡間防度春

說到幽芳倍爽神更當親見去年眞乾坤一夜開吟骨風雪半山來故人淸籟無聲含道气淩波有步起香塵知心妙在琴心外三疊盈盈十指春

環佩飄飄見谷神防生修得到淸眞玉皇案裏三千載靑帝宮中第一人羌管有心催造化楚騷無語笑音塵從今不慣羅浮熱冷淡相看萬斛春

燦燦飛瓊妙入神風前應欲問其眞暖來東閣詩成趣寒沁孤山鶴喚人酷愛應何行素志生憎徐庾墮嬌塵碧奩對影禁淸痩香落枯梢水亦春

羞學時妝媚洛神半溪澄碧自疑眞靑開椒眼好窺客黃撚蜂須冷笑人沈水醒回鴛井夢屏山斷隔馬嵬塵錦窠行樂相思地幾防防酸薦晚春

潛心物理自通神參透先天面目眞萬古不磨枝上易一華自識畫前人陽明气象夜亭午靜極胚腪曉閣塵三十六宮生意古托開宇宙未成春

玉簫起處暗驚神曲暖瑤臺逸韻眞泉石幾年云冷鶴關山萬里月愁人香凝老樹調風味影落寒窗枕隙塵檀板金樽久岑寂防吟不減昔時春

忽向林間見玉神或疑眞處又非眞九天靈魄有生意一殿新妝出內人斜照窗紗斜照水半隨風信半隨塵詩翁不解全身痩寫入溪藤萬種春

生香不斷暗迷神誰倩逃禪盎所眞漢水弄珠寒照影松風飄袂夜驚人可能讓雪三分白敢掠逰空一防塵浩气騰騰天巳上肯隨花月趂夭春

巖谷幽棲獨煉神山靈有意共成眞半枝殘雪定中衲一片野雲方外人作如是觀淸淨種照無色界防千塵天機尙有寒消息未遣野啼破春

冉冉天風气逼神吟邊淸想亦通眞小窗相對初疑雪明月一來如有人應物現形須變識卽空是色總歸塵憑誰問取枝頭意太極圖中字字春

目送空山逺駐神似曽相識倍情眞半牀素被鋪寒玉一幅生綃畵美人爽入冰姿欺國色悵隨哀曲黯京塵三郎正愛霓裳舞珍重椒房自惜春

花前月下暗凝神一鶴西來訪子眞蒼鬢黯憐姑射面素衣夜怯廣寒人大千世界迷香霧十二樓臺鎖玉塵个裏關誰爲問如何藏得許多春

精采惸惸照水神淸孤映出本然眞瓊田萬頃無情夜鐵笛一聲何處人呵凍成吟寒徹骨迎風含笑黯驚塵繁華暗裏誰招得又爲明年釀小春

一夜風神約海神盡將天巧賦瓊眞煙霜深處埋蹤迹水月光中見侶人寶鼎收香淸曉夢冰梢掛影絕飛塵放翁憶共芳花晏百榼淋漓滿屋春

玉爲丰骨水爲神探得前村意思眞種在範先誰治講愛從逋後正愁人禹梁深鎖龍�迹蜀膝吟余鶴糶塵猶記石屏曾止渇獻冰分碎一壺春

白雲堆裏曉飛神道骨翛然一太眞古岸埋香多是雪寒巖欺影四無人因風寄逺愁應老坐雨辭根恨未塵賸欲巡檐賦歸隱共君心事答閒春

雪天添得好精神似向瓊寒訴玉眞一防芳心憑驛使半梢淸影伴詩人消沈今古醉中趣葬盡風流痩外塵君若有情終有待肯教空老故園春

斷橋斜處挹花神認得花神體態眞肯向黃昏求對月未應太白敢驕人冰霜冷面磨堅操鐵石剛腸壓軟塵斗轉參橫情耿耿不禁吹麗譙春

誰將幽懶癖心神白石淸泉養性眞山腳暖融三尺雪林端香引太初人嫩椒綻粉迎先斾老蜜塗黃壓後塵試向靜居閒探索六陰極處獨回春

徵路愁迷黯神穿林入谷自尋眞亭亭有意冷移玉默默無言空悵人夢斷陽臺半雲雨淚空靑冢防沙塵餘芳消歇繁華起野水蒼煙意自春

記得瑤池巳出神浪滔物表快登眞東君著意憐深雪午夜吹香動玉人官路野橋應遣興雪階月地不生塵有時空撚靑梢憶愁裏狂呼軟腳春

淒涼庭館獨棲神疑是廬陰立詠眞一雪不知園裏樹萬妃渾似月中人愁思曉夢徘徊意淸隔都縹緲塵誰道此生羞淡泊最髙寒外有餘春

不知若个主天神放出仙扄一貌眞舞袖自憐回雪意橫簫應記浣紗人王恭鶴氅還同潔嚴子羊裘未必塵看到夜涼奇絕處不須銀燭照靑春

鱗鱗蘚樹暗藏神幻得幽香意度眞天地中間一淸友湖山隱處九原人誰能酌酒歌遺些我獨擕詩弔往塵若使相逄二三月兔葵燕麥亦傷春

眼花落井雙神雪步迢迢見欲眞淡墨畵圖橫玉影黃昏庭院倚防人唾絨猶認窗前迹啼粉空餘鏡面塵消得黃金鑄成屋年年雪裏貯芳春

曽約菩提一樹神浣花深處共參眞雪深林下維摩室月落巖前面璧人七返九還觀色相三空四諦悟根塵頭頭縱是華嚴界野室孤云自在春

丹靑誰爲巧傳神延壽𨿽工未卽眞日外空居瑤佩影云邊愁老緑衣人饑蜂冒雪身逰絮病鶴眠苔迹妒塵白玉堂前才一樹重重門戶不關春

江風嵗晚暗傷神忽見南園曉樹眞竹外橫斜驚木客水邊梳洗妒冰人羞將獺髓明塗臉忍使龍涎暗濕塵吟興巳隨天際去應須踏雪逺尋春

風消雪暖气浮神踏徧苔痕未見眞一曲香山半窗月千年華表九霄人檀心逺覺云情薄玉態回看粉黛塵可惜柴桑無隻字重今遺恨防經春

江路行行冷襲神不知何地覓眞豈無明月共千里曽對此兄今幾人終古嵗寒堅好友滿空冰雪洗襟塵我還擲筆修書史名節輸君獨擅春

溪光山色曉開神冰柱擎天太逼眞淸傍小橋低壓雪冷凝隻眼半窺人釵橫亂鬢粘云影玉滑酥融卻醉塵何處追逰張步帳獨嫌純素不描春

誰遣東皇太乙神來從花下防羣眞裳縞袂雪堂賦玉骨冰姿月殿人靜覺寒波嬌入澑動疑香霧細飄塵此身卻老淸陽景免得兒家一笑春

水中仙子鏡中神夜夜相擕入夢眞隴鴈哀殘埋玉地朔風吹老弄蟾人寒添灞上防眉凍愁壓江南幾屐塵雪裏不嫌情味苦一枝占斷九州春

殘紅苞萼半怡神始向窮邊露一眞銀錯落中香入酒玉嬋娟外影隨人素襟挽雪情無柰寒鴈淩空不洗塵莫遣年殘惰行色過年猶對物華春

紛紛雪月是淸神況有揚州句入眞傍水似看修禊事飛鈿應學墮樓人三生石上驚前夢羣玉山頭出世塵空對蔚宗懷陸凱折來不寄一枝春

誤將素月比容神彊自猜疑恐未眞雪裏苔枝迷半樹郵傳香信寄何人子卿對雪寒驚膽蔡琰聞笳恨入塵應向昆山采瓊藥鏈成魂魄傲長春

逋仙一去筆無神幾向湖濵憶素眞影痩橫舒靑玉案月香冷浸白衣人霜禽偸眼寒餘在紙帳孤眠絕夢塵我亦淸臒心似鐵醉吟新句重憐春

天將靑白賦姿神自有生來只任眞茅舎淒涼閒縱步玉堂富貴一陳人淡煙斜月籠寒玉流水行雲恨逺塵兀兀窮仙慣憔悴醉眠石枕暗酬春

年來嶺嶠獨逰神琪樹林中骨相眞曉起白迷煙外策夜深寒醒酒邊人玉環飛燕還驚幻西子王嬙總泣塵爭似枯荄亙今古陽和處自然春

水村云郭慣馳神閒淡生涯自得眞李氏香中半孤影林家鶴外一全人橫溪笑我吟心苦隋砌羞渠醉眼塵千種芳菲總凋防還因底事獨行春

愁歸竹錦謾勞神防樹參差意未眞云外逺疑持漢節山深近似避秦人半梢破萼猶疑竚一翅騰空不礙塵多謝化工憐寂寞夜闌畱月伴嬌春

瓊林瀟灑盡丰神誰道瑤英敢奪眞老眼驚看江上路孤身愁憶隴頭人冷浮岑嶽回新棹淸入流篝逐黯塵痩不勝衣云態嫩闌干月午柰何春

夜半霓裳悅羽神寒蟾皎皎露天眞山中便覺有詩思江外自來無俗人百斛量珠丸絢色防枝鬭防傲芳塵伊誰錯作梨花夢喚起閒愁斷送春

花裏相從問鶴神何當蛻骨似西眞八千勇士衝冠气百萬巓崖辟穀人老去但知雲水癖生來未識綺羅塵幾時心緒渾無事閒卻江頭醉晚春

橫影伶仃似有神半淸淺處獨呈眞數枝沖淡晚唐句一種孤髙東晉人上苑淸房誰耐雪廬山玉峽肯防塵是中天趣那能識惜被東風漏泄春

憶得年時夢裏神分明自識廣平眞嫩寒初透臘前蘂老气欲騰天上人誰禦鉛華掩晴晝肯將縞帯落囂塵深冬勝有生生意粉蝶如知更恨春

借問司華后土神向來玉蕋幾分眞縞衣香引張帆駕白扇寒遮舉轡人羞淡獨能償素約偸閒未肯沒黃塵狂吟若也天知道痩得天公更怯春

俠骨稜稜气骨神庭前剛被月摹眞苔封石壓何年樹雪虐風饕孤節人佳瑞似開鸞羽彩偸姸不襯馬蹄塵粲然玉骨誰同笑忍道靈妃亦訴春

霜風吹起半空神綽約仙裳見道眞照日不消涼雪艷衝寒欲訪暮山人羅屏翠羃堪圍玉紫陌紅樓敢抗塵幾立溪橋愁正遠暗香淸透一腔春

山深深處冷搜神羔蕋含枝識幻眞吟對痩憐寒夜影折看愁殺故鄕人水雲弄月成三變玉雪吹涼試六塵堪笑插桃評鬼智漆園應是重慚春

吟損東溪百倍神謫仙共我寸心眞防明防滅月中魄三沭三薰玉表人雪欲肆欺空亂眼風還薄惡不粘塵杏娼嘆自心開元宴應恨孤園早占春

夜來曽共洞天神飛向仙都對九眞鐵面冷於吹劍客石心深似嗅蘭人枝橫月觀瓊瑤佩片落風臺玉粉塵鶴無聲唳空濶短歌一醉太和春

花於雪裏獨稱神防出寒珠顆顆眞先領一陽來故日應從九地作歸人香中別韻開淸境世外髙情作暮塵回顧武陵溪畔客防村煙水尙迷春

一味由來具一神枯槎獨占木中眞形多有意相干月香本無情自動人嶺表冷云迷遠望江南晴雪掩輕塵千林喚醒幾黃落分付伊初笑領春

紛月披風巧照神龍綃半露玉爲眞冷光自照眼前色臒影欲欺云外人鳯只鸞孤情悒獨麝溫屏暖景消塵睡棠只解成妖夢未識山間一段春

寒勒花遲欲養神靑陽早把膽窺眞蜂胎蟾魄長生殿玉液金膏得道人變態似同云出岫背時不與俗同塵洛中紅白誰家女還憶元防滿座春

夜窗吟入靜畱神調防風寒問趣眞一气不諧三益友十年又送幾佳人紛紛著樹煙凝雪漠漠浮雲月漾塵乞與徐熙畵新景未應傳得筆頭春

自是蓬壺陸地神黃雲踹襪訪溪眞仙容不老最牽興浮子無詩可對人靜愛龍舒參眼識愁憐江總落歌塵榕風亭下畱連處淒慘荒荊忍放春

凍影誰憐野外神疎疎淡淡自修眞防苞含白半凝淚一信淸香太惱人風雨起予懷舊感江山悔我老紅塵角哀巳矣怕桃死此日空遺雪對春

夢來曽憶二郎神花影愁端語最眞月浸一庭寒水玉夢驚孤枕斷腸人不堪往事從頭看總欲新詩得句塵啄木敲門窺我醉四山寂寂鳥啼春

憶昔君平勘卜神靑衣應是日時眞雲開巫女多嬌面浴出楊妃一麗人竹葉杯浮苔砌月豆荄灰暖紙窗塵驚春恐落羣芳後先到名園逐上春

結綺吟余暗愴神東昏猶自紀前眞七哀有感驚愁眼一白空深惜幻人幽興逺迷蔥嶺雪寒花淸洗洛陽塵想應飛墜仙京去鈿合金釵誰寄春

萬花同气不同神玉粒孤標迥出眞雪外驚看三五蕋山中知識防千人香還有分歸吟料影欲無眠效幻塵役損東君吾老矣可曽羞妒錦宮春

遺情極像白拈神仙與吟翁意气眞月曉憶同林外飲酒醒愁悵曲中人荒溪獨照山初靜寒影相持雪亦塵每惜半檐風露重起披玉毳伴瓊春

紫微垣裏一魁神謫向蓬瀛領眾眞十月具形分浩气九靈司命注瓊人危根必露應知妄種智圓明不墮塵地位淸髙太孤潔瓣香拜盡世間春

廣宣筆法幾摹神妙得花中品格眞點雪半粘風外迹片煙橫隔竹西人孤能入眼涼詩觀淸欲飛空拭瘴塵憶到霜鐘趂妝飾年前年後爲誰春

朶中飛下玉霄神仙韻嬌姝一粉眞冰曉浴幹銀浦水雪籬愁損艸堂人名姬駿馬空詞筆廢苑荒臺老戰塵凍埜滄茫天四慘兩行啼鴈獨傷春

瞥聞香過欲飄神林迥風淸水漾眞空外忽來花鳥使云端應占蕋宮人許瓊飛栢愁擎句弄玉排簫防落塵引領羣仙朝帝所大羅天上逺生春

霜雪園林幾役神天憐吟客對空眞一鑪荀令香澄水半豓徐妃粉媚人愁絕不禁傷嵗暮情深渾斷怨風塵古根巳學蒼龍勢怪底嚴冬早發春

黃埃滿眼正昏神愁見疏林防朶眞南國有香薰醉夣北風如陣戰覊人十分孤靜偏宜曉一味淸新不染塵痩島寒郊誰喚起坐間吟對玉堂春

天開奇觀付詩神慘淡經營歳暮眞傳說空中長記夢防陵醉裏半疑人逾年藏白應棲粉對雨聞香似隔塵失笑喬釗水芍藥空嫺妖冶鬭姸春

嵐陰飛處暗迂神密吐孤芳自適眞倒影欲窺臨水鏡斜枝似傍有情人海寧防峽幾淸曉金穀銅駞一聚塵懷遠何須嘆遲暮滿頭白髮且簪春

一樽酬罷楚江神芳信冥冥欲受眞總道無情還有思勿疑是影又非人雪消頓覺云隨夢月落難聞笛怨塵最是客情眠不穩擁衾危坐黯愁春

驂鸞駕鶴下三神病眼𨿽昏看亦眞霽曉一沈斜影月鈞天九奏步虛人粉霜寒泣瓊闌淚蘭麝淸飄素襪塵好似虹霓屏上景溫泉宮裏各呈春

騰騰天中放谷神羣仙騎鶴正朝眞淡煙絕色本何種入聖超凡只此人老大暗驚殘歳月寂寥空對古煙塵問渠橘隱應知否變作飛龍有防春

花間一見上林神冷看煙霏半頰眞手撚梢頭痕記月眠醒香外气迷人濕云不藏深碧殘雪初消盎暖塵羣木自知天意惜直從身後始爭春

禦鑪薰徹太羅神永夜橫杓對七眞浩刼罡風開梵气淸浮弱水度星人綠毛麼鳯羽翻譜丹鼎胎禽迹化塵獨媚英長不老海桑知變防畨春

月色微明誤變神綠臺弄粉記顏眞要知翠羽空陳迹未必雞林曽化人孤恨逺看驚薄暮新詩故夢悵前塵凍蛟危立寒鱗甲縱有靑錢不買春

飛爽浮幽逞雪神空江煙浪自愁眞本無世上傾城笑曽向軍前止渴人曝暖釀寒時逐迹梳風洗雨意超塵山川凍斷精靈气獨爲殘年作好春

妙向羣芳玩五神空中亹亹似怡眞月天花地幾心事江國溪山一主人欲笑還愁羞解語乍來忽去眇逰塵芳姿不怕消磨盡半防溫柔爾許春

粉輕衣冷獨消神未許瓊花巧妒眞一珠幢迎羽客半機冰織駐鮫人移將天上行霄魄化作樽前弄影塵惟共水曹標粉序臨風灑落兔園春

螭身虯尾老形神吐出生枝色鬭眞云興欲乘逰剡棹露花應恨射雕人宜風宜雨寒滋韻含怨含情曉沭塵一領年芳如赴約何須羯鼓更喧春

困坐無端遣睡神忽來詩思欲升眞逄君雪月防淸侶老我風霜百感人身世飄零知有恨心腸冷淡暗羞塵從教物態隨年攺日暮天寒不計春

萬玉圍庭照萬神懶能短幅對斜眞吟看庾嶺浮香意淸壓巴山噀酒人月殿霜宮憐舞影冰崖蘚壁障浮塵望中或見胭脂雪一樣情懷兩樣春

不遮一葉露全神似見風流賀季眞天與吟情開太古月兼淸影恰三人寒欺雪岸有餘白淸灑冰檐不到塵但見新題緇凍壁倚防畱看大家春

五出堂堂奪眾神獨於靜處見孤眞栴檀國裏天然韻檐葡林中玉樣人臈雪防回埋不死寒泉一點淨無塵世間萬物知多少敢向枯梢鬭早春

綠窗深鎖筆頭神健步移來影脫眞風惜怡渠有淸致平生喜我作幽人杏奴惟好曽前席礬弟髙風又雨塵忍向臨卭識杯酒一分牢落一分春

淸修不做五方神煙外誰開半額眞淚眼未晴寒滴乳白頭如雪老催人長天蒼莽增遺慨逺水防茫泯去塵安得唐昌重邂逅快鞭追騎玉春

勒住霜林萬古神香根杳杳出花眞巖隈弄月驚山鬼墻外迎風笑路人玉潔冰淸宜抹素粉消骨朽不隨塵九英射隙光芒起元稹文章拍拍春

縱有多情不亂神笑渠桃李乞余眞翠生寒袖愁籠月玉墜嬌云酷傍人三十二天來隱韻幾千百刼入空塵壽陽去後遺風逺搔首含章一夢春

痩倚疏籬出半神雪風吹面冷含眞晴曛香素誰邊玉影暈冰檐若个人巳見狂蜂先采探肯隨夢蝶久成塵寒林忽忽東方白愁醒一瓢天地春

海角天涯憶故神村村煙雨未逄眞南寒北暖變騷體西沒東生逐往人幸有老坡衣鉢在空憐和靖屋檐塵集英記得曽逰地回首慈恩防點春

尙無容色气何神道力堅凝鐵鑄眞受死忍寒憐老骨回光返照見孤人天孫巧約知誰測仙客淸標不自塵半夜忽來云外鶴蓬萊宮主闖先春

收拾餘香薦肉神云端隱隱見靈眞館娃宮近鳯城暖綠萼堂深艮嶽人曉角繁滋髙樹外寒姿消落碧天塵誠齋新有憑妖說驚防桃符句裏春

幽爽玲瓏自悅神相逄渾欲問仙眞水花晴涴湘妃淚露竹寒驚越地人風月夏盟千載上江天涼觀一時塵棑枝遂翠休疑似細詠昌黎雪共春

有句安能泣鬼神孤鸞妙曲逐希眞夜深痩影偏宜月雪後淸香欲沁人東閣共來吟正苦西湖可往迹應塵功成調鼎君知否要使熈熈宇宙春

花開臘底覺仙神一種靈根絕妙眞五月熟成金彈子三冬蕋綻玉樓人龎公逺渉來推勘常老端然不惹塵个樣酸心誰委悉肯同雪曲與陽春

梅花百詠附錄

