臺灣雜詠合刻

韋序周序海音詩楊序龔序題詞臺灣雜詠三十二首﹝原注﹞續詠十二首﹝原注﹞臺陽雜興三十首﹝原注﹞臺陽雜詠汪跋何跋

韋序

「海音」七絕百首﹐廣文劉芑川先生作也。

先生﹐侯官名孝廉。學問淵博﹐行文如翻水成﹔工四六詞賦﹐而尢邃於詩。著有外丁卯橋居士初稿及東洋小艸各若干捲﹔凡世道人心﹑交遊遭際﹐有所棖觸﹐輒於詩發之﹐其音雅矣。屢應禮部試﹐歸就冷官。

旋以寧徳滿任﹐遷臺灣府學左齋﹔芳緣此識先生﹐得數晨夕。壬子夏秋交﹐先生病幾殆﹔洎愈﹐出病中吟稿相示。采風間俗﹐顯微闡幽﹐所關匪細﹔惟「海音」之名﹐則有說乎﹗蓋臺郡處海外﹐郡城又濱海﹐出西關﹐一望汪洋萬頃﹑碧浪迷天﹔顧或鰲抃鯨呿﹐潮汐震撼﹐激而成聲﹐隱隱吰吰﹐如雷如鼓。自四﹑五兩月始﹐天將雨﹐是音卽盛發﹔況颶母時作﹐海吼益甚﹐令人心怖。先生聞所創聞﹐伏枕謳吟﹔耳中洶湧澎湃﹑郁勃怒號之音﹐與胸中嵚奇磊落﹑牢騷不平之音﹐互相遙答。詩成而疾愈﹐殆以己詩愈己疾歟﹖何其有遺音耶﹖抑司訓是職﹐有時大其聲﹑疾其呼﹐一若分玉振金聲餘韻﹐發人之聾於鯤身﹑鹿耳間﹐則海音偕鐸音俱長矣。先生爲人慷慨豪俠﹐絕少頭巾气﹔故其爲詩﹐風流跌宕﹐而嬉笑怒罵﹐欲歌欲泣﹐亦復激昂悲壯。一切地方因革利獘﹐撫時感事咸歸月旦﹐往往言人所不敢言﹑所不能言﹔此誠黃鐘﹑大呂之音﹐不作錚錚細響者。其以「海音」名篇也固宜。

芳讀竟﹐慫恿付梓﹔先生囑主剞劂。工未竣﹐而先生遽逝﹐束閣幾兩載。嗚呼﹗先生往矣﹐先生之音容猶昨也。敢不勉成所囑﹐俾人人得聆咳唾之餘音乎﹖爰督工蕆事﹐郵寄數冊藏諸其家。

歲咸豐乙卯夏五月﹐鄕晚生韋廷芳序。

周序

凡物不得其平則鳴。風晨雨夕之間﹐時而鏜鏜鼓喧﹑時而虺虺雷轟﹑時而千鼎共沸﹑時而萬馬奔騰驚心動魄者﹐海音也。靜淥渟淵﹐波紋不起﹔疊浪飛濤﹐忽焉以興。其叱吒之生耶﹖其刺船之移我情耶﹖頹波欲東﹐中流有賴﹔其以之爲發聾振聵之聲耶﹖嗚虖﹗其不平也。

咸豐乙卯夏五月﹐鄕晚生周維新拜題。

海音詩

侯官劉家謀芑川著

秋齋臥病謝朋徒﹐欹枕狂吟且自娛﹔絕域西來聲不斷﹐可知歌答有天吳。

壬子夏秋之間﹐臥病連月﹐不出戶庭。海吼時來﹐助以臺颶﹔郁勃號怒﹐壹似有不得已者。伏枕狂吟﹐尋聲響答韻之﹔曰「海音」。

一方擘畫括全臺﹐敍述何徒擅史才。添邑添兵關至計﹐他年籌海此胚胎。

周宣子﹝鍾瑄﹞「諸羅志」﹐半成於陳少林﹝夢林﹞之手中。論半綫以上﹐當增置城邑﹔及北路兵單汛廣﹐營制宜更。後皆如其議。

發凡起例倍精嚴﹐謝鄭同心兩美兼。誰敢揮毫相點竄﹐畫蛇應笑足輕添﹗

謝退谷﹝金鑾﹞﹑鄭六亭﹝兼才﹞續修「臺灣縣誌」﹐在嘉慶十二年﹔再訂於道光元年。歲久原版散失﹐修補頗多。或於學宮﹑壇廟諸門﹐忘加添注﹔皆元年以後事。體例殊乖﹐宜亟刪之﹐以待續志。

韓趙吳楊並雋才﹐一時職志讓文開﹔鷺洲艸罷瀛堧詠﹐已恨無人繼福臺。

張鷺洲﹝湄﹞「瀛堧百詠」末章云﹕『「福臺新詠」萃羣英﹐調絕音希孰繼聲』﹖自注﹕『「東寧詩」名「福臺新詠」﹐四明沈光文﹑宛陵韓又琦﹑關中趙行可﹑會稽陳元圖﹑無錫鄭廷桂﹑榕城林奕丹﹑吳蕖﹑輪山楊宗城﹑螺陽王際慧前後唱和之作』。文開﹐光文字。

舊迹空餘大井頭﹐敗篷斷纜可曾畱﹖滄桑變幻眞彈指﹐徒步同登赤嵌樓。

大井頭﹐在西定坊﹐昔年泊舟上渡處﹔今去海岸一里許。赤嵌樓在安平鎭﹔自郡至鎭﹐舟行常患風濤﹔今則由陸路可達矣。天險漸失﹐防海者所宜知也。

故宮蕭瑟土花斑﹐海外當年轉徙艱﹔寶玦珊瑚無覓處﹐天人眉宇落民間。

寧靖王府在西定坊﹐今爲天后宮。韋澤芬明經﹝廷芳﹞云﹕『寧靖王像﹐十年前見諸重慶寺街某老婦家。婦自言陳姓﹐其祖曾爲鄭氏將﹔故有此像。像戎裝獨立﹐儀容甚偉。上綴艸書數行﹐筆墨飛舞﹐卽當日絕命詞也。韓策庵孝濂﹝治﹞家﹐亦有王手書「杜詩」一幀﹔而天后宮﹑北極殿兩匾﹐並王筆也』。

魁斗山頭弔五妃﹐鄭娘芳冢是耶非﹖年年瑯嶠淸明節﹐無數東來白雁飛。

五妃墓在仁和裏魁斗山。鄭女墓俗呼小姐墓﹐鄭成功葬女處﹔在鳳邑瑯嶠山腳。每歲遇淸明節﹐烏山內飛出白雁數百羣﹐直到墓前悲鳴不已﹔夜宿於蘭坡嶺﹐其明日仍向烏山飛去。一年一度﹐俗謂鄭女魂所化﹔其然歟﹖

卑南覓與水沙連﹐更有波瀾萬頃田。好續梁家詹事疏﹐一戈一甲樂堯年。

卑南覓在南路傀儡山後﹐凡七十二社。水沙連在北路﹐距彰化縣治九十里﹐凡二十四社。泗波瀾一名秀孤鸞﹐又名秀姑鸞﹐在山後﹔北界噶瑪蘭﹑南界鳳山﹐橫四百餘里﹑亙二百餘里。三處皆地寬土沃﹐閩﹑粵人多私墾其中。收之﹐則有益國家﹔棄之﹐則徒貽姦宄。誠使置官司﹑定田賦﹐收千餘里所出之利以佐正供﹐納數十萬無籍之民咸遵國法﹐勞在一時﹑逸在萬世﹐豈曰小補云哉﹖噶瑪蘭之開創﹐議自同知徐夢麟﹔繼之者﹐知府楊廷理。嘉慶十五年﹐奏準於總督方維甸﹔至十六年﹐總督汪志伊﹑巡撫張師誠乃定議。丈田地﹐置官司焉。然十三年少詹事梁上國一疏﹐實有以成之。臺郡田﹐每甲東西南北各二十五戈﹔每戈長一丈二尺五寸。計一甲﹐約內地十一畝三分一釐零。

一甲徵租近一車﹐賦浮那得復言加﹗多田翁比無田苦﹐怕見當門虎老爹。

臺邑地狹﹐而賦視其它邑爲多。內地田一畝約賦銀一錢﹐臺地田一甲比內地十一畝三分一釐零﹐上則田一甲賦粟八石八斗﹐每石折番餅銀二圓二角﹐計每甲賦十數倍內地不止。久墾﹐土田漸成磽瘠﹐每甲出粟上者不過三﹑四十石﹐每石價不過六﹑七角﹔一年所入﹐除各色費用外﹐不足以供賦。追呼之慘﹑稱貸之艱﹐有不忍言者矣。田地昔值百金者﹐今僅及半焉﹔鬻之則虧資﹐存之則受累﹐民亦何樂求田耶﹖臺榖每石爲一車。班役之家皆祀虎﹐謂之「虎老爹」﹔逋賦者拘押諸家﹐荼毒萬狀。

有田翻得免催科﹐納賦人無半畝禾﹔鳧鴈秋糧自狼籍﹐南山烏墮北山羅。

富室田園日開日廣﹐逋賦者多﹔而貧民坍塌漂沒之糧﹐不得免焉。

負郭曾無一稜田﹐兒孫猶納賦租錢﹔飛來何計還飛去﹐李代桃僵不記年。

先時崩陷之田﹐戶逃人絕﹐無從追索﹔吏役常浼上戶代完。上戶亦以所費無多﹐慨然代之﹔謂之「飛租」。數傳以後﹐田產斥賣無遺﹐而所謂「飛租」者依然在也。通泉誰把堰渠開﹐旱魃如焚總可哀﹔百面麻旗千面鼓﹐五街簇簇戴靑來。

久旱﹐鄕村人皆入城﹐手執麻布旗﹐各書村名﹐首戴樹葉﹐擊鼓鳴鉦﹐數步一拜﹔呼號之慘﹐聞者惻然。

居然不績市婆娑﹐華麗猶將競綺羅﹔大甲溪頭機軋軋﹐至今婦苦有人歌。

女人不知蠶織﹐以刺繡爲能。三十年前﹐婦女出門者𨿽內著美衣﹐必襲以布﹔猶詩人尙絅之遺也。今則綺羅照耀矣。阮參戎蔡文有「大甲婦」詩﹐首云﹕『大甲婦﹐一何苦﹗爲夫饁餉爲夫鋤﹐爲夫日日織麻縷』。

一碗胡塗粥共嘗﹐地瓜土豆且充腸﹔萍飄幸到神仙府﹐始識人間有稻粱。

澎地不生五穀﹐惟髙粱﹑小米﹑地瓜﹑土豆而已。地瓜﹐蕃薯也﹔土豆﹐落花生也。以海藻﹑魚蝦雜薯米爲糜﹐曰胡塗粥。艸地人謂府城曰「神仙府」。韋澤芬明經云﹕『鄭氏有臺時﹐置府曰「承天」﹔今外邑人來郡者﹐猶曰「往承天府」。神仙﹐殆音訛也。

眞教澎女作臺牛﹐百里饑驅不自由﹔三十六村歸未得﹐望鄕齊上赤嵌樓。

諺云﹕『澎湖女人﹑臺灣牛』﹐言勞苦過甚也。咸豐元﹑二年冬春之交﹐澎地大饑﹔澎女載至郡城鬻爲婢者不下數十口。徐樹人廉訪﹝宗幹﹞諭富紳出貲贖之﹔予亟商諸二﹑三好善之士勸捐贖回﹐各爲收養。稻熟後﹐按名給路費﹐載還其家。澎湖五十五島﹐著名者三十六島。

蜀糖利市勝閩糖﹐出峽長年價倍償﹔挽粟更教資鬼國﹐三杯誰覓海東糧﹗

臺地糖米之利﹐近濟東南﹑遠資西北。乃四川新產之糖﹐價廉而貨美﹐諸省爭趨之﹐臺糖因而減市﹔英吉利販呂宋諸夷米入於中國﹐臺米亦多賤售。商爲虧本而歇業﹐農爲虧本而賣田﹐民愈無聊賴矣。「三杯」﹐臺榖名。

浩浩飛臺競捲沙﹐秋棚何處覓新瓜﹖烏魚歲晚無消息﹐累得鹽官仰屋嗟。

腌瓜﹐四時皆有﹔和醬食﹐尢佳。烏魚﹔至冬方盛﹐家家腌而藏之。二者皆課鹽所賴以銷者也。

亭戶鹽籌滯未行﹐牢盆在手絀經營﹔涓涓莫塞卮中漏﹐徒析秋毫利不盈。

內地私鹽每斤二文﹐偸載至臺每斤賣四﹑五文﹔而官鹽每斤十二﹑三文﹐故民間趨之若騖。私鹽出入﹐小口居多﹔關吏利其賄﹐不問也。內山生﹑熟番及粵莊人﹐皆食此鹽。臺鹽每年減銷﹐不啻十之六﹑七﹐而官與商俱困矣。惟稍減官價﹐使之易銷﹔而嚴緝諸口﹐禁其偸漏﹐庶有瘳乎﹗

鹿耳門前礁石多﹐張帆尙未出滄波﹔賒來水利重添載﹐一夜飄流付孟婆。

內港多礁石﹐舟未出洋遇風輒碎。以金貸商船﹐置貨往北洋﹐每番鏹百圓取二十圓﹑十八圓不等﹔由廈兌臺﹐每百圓亦取五﹑六圓或八﹑九圓﹐曰「水利」。風水不虞﹐並母錢沒焉。貸於本處者﹐曰「山單」﹔每百圓惟取二﹑三圓﹐不包定風水也。

戈船如霧集滄湄﹐破浪乘風是幾時﹖無數估帆愁海暴﹐千金枉聘碧眸夷。

洋商畏盜﹐嘗鳩貲雇夷船爲護﹔近艇匪之暴﹐夷船亦無能及矣。夷人﹐皆髙準碧眸。

暮年曾未賦添丁﹐乞得男靑復女靑﹔底事森森階下玉﹐也隨蜾蠃負螟蛉。

老年乏嗣﹐無期功緦麻之親﹔不得已﹐而抱育異姓者有之。然瀆姓亂宗﹐已幹明禁。今則富家有數子者﹐亦蓄他人子﹔噫﹗異矣。

晨饈夕膳可能謀﹐罔極恩從死後酬﹔未必重泉眞一飽﹐筵前爭進九豬頭。

始死﹐必祭以豬頭。自是每祭用之﹐能具九豬頭者上也。無者以爲大戚。

有孝男兒來弄鐃﹐有孝女兒來弄猴﹔生天成佛猶難必﹐先遣爺娘黑獄投。

凡親喪必懺佛﹔僧於中午飛鈸﹐謂之「弄鐃鈸」。諺曰﹕『有孝後生來弄鐃﹐有孝查畝來弄猴』。弄猴者﹐以猴演雜劇也。俗謂男曰「後生」﹑女曰「查畝」。按「查畝」二字﹐無謂﹔當是「珠母」音訛﹐猶南海之言「珠娘」也。

爭將寸艸報春暉﹐海上啼烏作隊飛。慷慨更無人贈麥﹐翻憑百衲共成衣﹗

家貧親老者﹐或十人或數十人爲一會。遇有大故﹐同會者醵金爲喪葬之資﹔競赴其家﹐助奔走焉﹕謂之「父母會」。

構屋空糜十萬錢﹐化爲灰燼亦堪憐﹗飄流多少加鴒仔﹐何處棲身覓一廛﹖

親喪禮佛﹐必糊紙屋焚之﹔屋中器物悉備﹐雕鏤之精﹑繪繡之美﹐常費百餘緡。內地無業窮民﹐每附兵船渡海﹔久而不歸﹐曰「加鴒仔」。

山邱零落黯然歸﹐薤上方嗟露易唏﹔歌哭驟驚聲錯雜﹐紅裙翠袖映麻衣。

賽神﹐以妓裝臺閣﹐曰「倪旦棚」﹔今乃用之送葬。始作俑於某班頭﹔至衣冠之家亦效之﹐可慨也夫﹗

送終爭欲飾奇珍﹐不智誰知啟不仁﹗君看漢朝陵墓古﹐竟教玉碗落烽塵。

吾郡送終之禮﹐衣衾以外無他飾﹔片金寸玉不以附身﹐故棺無劫者。臺地飾終皆從厚﹐被劫所以多也。議者徒求禦盜之法﹐而不知致盜之源﹔晝夜巡防﹐轉招覬覦。仁人﹑孝子﹐尙愼厥初。

箕中懸筆倩人扶﹐潦艸依然鬼畫符﹔道是長生眞有藥﹐九泉猶未覺迷途﹗

俗重堈神﹐有病請神醫之。神輿兩轅﹐前一人肩其右﹑後一人肩其左﹐其行顚簸不定。病家用糠或米置箕中﹐前左轅忽低忽昂﹐點注糠﹑米間作畫字狀﹐以爲神方﹔卽醫死不悟也。

夜合花開香滿庭﹐鴦鴛待闕社猶停﹔怪來百兩盈門日﹐三五微芒見小星。

男女嫁娶﹐遲至二﹑三十歲。晚近風气不古﹐每有冶遊之男﹑懷春之女﹐毋亦愆期之所致耶﹖未娶而先納婢﹐旣育男女﹐娶後有嫡不相容而復離異者。

張蓋途行禮自持﹐文公巾帽意猶遺﹔一開一闔尋常事﹐不覺民風已暗移。

婦女出行﹐以傘自遮﹐曰「含蕊傘」﹔卽漳州「文公兜」遺意也。今則闔之如拄杖﹔然觚不觚﹐觚哉﹑觚哉﹗

愛戀曾無出裏閭﹐同行更喜賦同車﹔手牽何事輕相放﹐黑齒雕題恐不如﹗

「諸羅志」番俗考﹕『夫婦自相親暱﹐𨿽富無婢妾﹑僮僕。終身不出裏門﹐行攜手﹑坐同車﹐不知有生人離別之苦』。臺俗﹕夫婦𨿽相得極歡﹐鮮不廣置妾媵﹐甚且出爲冶遊﹔反目﹐輒輕棄之。婦被棄於夫﹐亦無顧戀﹔馬頭覆水﹐視爲故常。何乃少結髮情耶﹖內地來臺者﹐每娶臺婦﹐久亦忘歸﹔及歸﹐則未作飛蓬之嗟﹐已違就木之誓﹗地气之薄也﹐抑人心之澆歟﹖番俗可以風矣。俗娶妻﹐曰「牽手」﹔棄妻﹐曰「放手」。

厚奩不惜橐金銷﹐盼到堂前亞亞腰﹔猶藉雞豚相饋遺﹐盡情惟博大家燒。

嫁娶輒千金﹐少亦累百﹔愆期者所以多也。何若稱家有無﹐早成嘉禮乎﹗娶婦三日後﹐拜堂﹔新郎望前叩頭﹐新婦望後倒仰﹐謂之「亞亞腰」。旣成昏三日﹐小舅來「探房」﹔四日﹐夫婦「回車」﹔彌月日﹐做「滿月」﹔四月日﹐做「四月」﹐女家皆饋雞鴨豚蹄以獻於姑﹐曰「大家燒」。「大家」﹐俗謂姑也﹔「燒」﹐熱也。

煙艸檳榔徧幾家﹐金錢不惜擲泥沙﹔夕陽門巷香風送﹐揀得一籃鷹爪花。

婦女吸生煙﹑喫檳榔﹐日夜不斷。若夫夕陽已西﹑初月欲上﹐賣花者盈門闌焉。茉莉四時常開﹐佛桑﹑含笑﹑睡香﹑月桂﹑鷹爪蘭之類﹐流香送馥﹐簇擁烏雲﹐不惜靑蚨一擲也﹔日費蓋不止杖頭矣。

火樹千叢映絳霄﹐年年菜市鬧花朝﹔路旁掩泣誰家子﹐失卻鬢邊翠玉翹。

菜市坡放煙火﹐常以花朝前後。是夕婦女皆出遊﹐墮珥遺簪﹐塡衢塞巷﹔守土官親彈壓之﹐以防姦徒。

淸明時節雨初晞﹐楮陌紛紛化蝶飛﹔剛是重關斜照後﹐雲鬟無數插靑歸。

淸明前後﹐婦女俱適墓。淡妝素服﹐三五成羣﹔隨柳傍花﹐男女不避。祭畢﹐摘樹歸﹔或簪之﹐謂之「插靑」。

黑齒偏云助艷姿﹐瓠犀應廢國風詩﹔俗情顚倒君休笑﹐梨茇登盤厭荔支。

婦女以黑齒爲妍﹐多取檳榔和孩兒茶嚼之。按「彰化縣誌」番俗考﹕『男女以澀艸或芭蕉花擦齒﹐令黑』﹔蓋本番俗也。梨仔茇﹐卽番石橊。味臭﹐番酷嗜之﹔見鮮荔支﹐反以爲惡。

競送王爺上海坡﹐烏油小轎水邊多﹔短幨三尺風吹起﹐斜日分明露翠蛾。

鯤身王﹐俗謂之「王爺」﹔以五月來﹐六﹑七月歸。歸時﹐郡中婦女皆送至海坡上。輕薄之徒﹐藉言出遊﹐以覘佳麗。

何必明珠十斛償﹐一家八口托檀郎﹔唐山縱有西歸日﹐不肯雙飛過墨洋。

內地人多娶臺女﹐以索聘廉也。然娶後﹐而父母兄弟咸仰食焉。久羈海外﹐欲挈以歸﹐不可﹔或捨之自歸﹐隔數年則琶琵別抱矣。謂內地人曰「唐山客」。「墨洋」﹐卽黑水洋。

鴇兒原不及娘兒﹐聘結檳榔喜未遲﹔分得後生查畝仔﹐白頭無復嫁尩時﹗

鴇兒愛鈔﹑娘兒愛俏﹐隨地皆然。臺妓不堪鴇母之苦﹐常速嫁﹔鴇母但圖厚聘而已。所生之女﹐則樂而忘嫁﹐索聘亦廉。然旣嫁之後﹐一家資衣食焉﹔𨿽豪客難之。二﹑三十歲未嫁者﹐必抱養子女﹐爲他日頭家地。俗謂夫曰「尩」﹔音如「安」。周光邰明經﹝維新﹞云﹕『俚曲多此字』﹔然「尩」者﹐瘠病之謂﹐於義無取。土音﹐「尩」﹑「翁」並讀如「安」﹐殆「翁」字之訛歟﹖子抱養者曰「分」﹔音如「奔」。

誓海盟山意正長﹐纏頭百萬亦尋常﹔三家村裏盲兒鼓﹐猶唱當年黃錦娘。

永春人賈於臺者﹐眷一婦黃錦娘﹐傾其貲。旣歸復來﹐錦娘拒而不納﹔流落失所。臺人哀之﹐爲俚曲紀其事。

撮合偏饒祕術多﹐蓮花座下簇靑娥﹔不圖色相全空後﹐猶捨慈航渡愛河﹗

重慶寺﹐在寧南坊﹔昔住持以尼﹐今則僧矣。男女相悅不得遂者﹑夫妻反目者﹐皆乞靈於佛﹔置酰甕佛座下﹐以箸系發攪之﹐云使人心酸﹔取佛前燈油暗抹所歡頭﹐則變。東安坊嶽帝廟亦有之。皆整俗者所宜除也。

婢作夫人固有時﹐江沱江泛亦何辭﹗獨憐赤腳廚頭走﹐垂白無因著履綦。

大腳者﹐曰「赤骹」﹔小腳者﹐曰「縛骹」。婢皆大腳跣足﹐或指配與人﹐始得穿屨﹐而執役依然。錮婢之風﹐豪富家尢甚﹐不能禁其奔也。

可憐十曲已歔欷﹐再到堂前筆寓譏﹔辛苦吳航柯博士﹐載將怨女滿船歸。

周澗東太守﹝彥﹞有「十可憐」之歌﹐戒錮婢也﹔鄭六亭廣文「再到堂筆錄」亦譏之﹐以爲士大夫家何苦爲此徒作冤孽以貽後耳。長樂柯義周廣文﹝龍章﹞嘗掌教崇文書院﹔將歸﹐載婢數十人於內地嫁之﹐誠苦海慈航也。

睥睨東邊列屋居﹐冶遊只費杖頭儲﹔那知切裏徵村外﹐別有催科到女閭﹗

大西門內﹐右旋而北﹐面城居者﹐皆狹邪家﹔肩挑負販之人﹐百錢卽可一度。主者多蔡姓﹐收淫嫗﹑逃婢實之﹐日斂其買笑之資﹔未盈﹐輒遭苛責。或勒負債家婦女爲之﹐以償所負﹔尢爲不法。

筠籃隱約蓋微遮﹐月影朧朧路幾叉﹕恰似紙錢送貓鬼﹐背人偸掛路旁花。

偸生之子﹐貯以竹籃﹐夜深掛路旁﹐任人拾之。貓狗骨得溺生毛﹐便能爲祟﹔故貓死掛之樹﹑狗死投之水﹐必送以紙錢。

艸雞長耳亂經年﹐飼鴨狂徒更可憐﹔君看紛紛羣蟻鬥﹐槐安一郡已騷然﹗

臺地自入版圖﹐姦民十數亂﹐然多赤子弄兵耳。其釀釁也有由﹐其燭幾也不早﹔蔓延日久﹐致動大軍﹐可勝浩嘆﹗朱一貴居母頂艸地﹐以飼鴨爲生。

同是萍浮傍海濱﹐此疆彼界辧何眞﹗誰云百世仇當復﹐賣餅公羊始誤人﹗

臺郡械鬥﹐始於乾隆四十六年﹔後則七﹑八年一小斗﹐十餘年一大斗。北路則先分漳﹑泉﹐繼分閩﹑粵﹔彰﹑淡又分閩﹑番﹐且分晉﹑南﹑惠﹑安﹑同。南路則惟分閩﹑粵﹐不分漳﹑泉。然俱積年一斗﹐懲創卽平﹔今乃無年不鬥﹑無月不鬥矣。陳恭甫先生「治南獄事論」云﹕『細虞構訟﹐攻殺無已﹔禍連子孫﹐殃及鄕閭﹐踰百年不能解』。其意似近於公羊「春秋」之百世復仇﹔而用之不得其義﹐以至此也。

秋成爭唱太平歌﹐誰識■﹝艸佳﹞苻警轉多﹔尾壓未交田已做﹐卻拋耒耜弄干戈﹗

臘月旣望﹐各市廛競饜酒肉﹐曰「尾壓」﹔秋成報賽﹐曰「做年」﹑亦曰「做田」。禾稼登場﹐傭工者無以自食﹐多去而爲盜﹔故每歲十月後﹐尢重巡防。至臘月望日﹐飲「尾壓酒」﹐乃無事也。

艸間狐兔每縱橫﹐潛入崔嵬百雉城﹔夜半女墻斜月影﹐出關無事效雞鳴。

鄕村盜賊入城竊劫﹐旋踰城而出﹔皆守門者爲之導。迨擒獲至官﹐輒以瞻徇營員﹐久難定讞。

派飯曾無十日期﹐闖兄幾輩似兒嬉﹔股頭旗腳雄豪甚﹐釜底遊魚尙未知。

匪徒滋事﹐傳食諸村莊﹐謂之「派飯」﹔領隊者曰「股頭」﹔餘黨曰「旗腳」。闖兄﹐羅漢腳之別名也。近日樹旗聚眾﹐多以械鬥開端﹐非眞有大志也。逞一朝之忿﹐冒不韙之名﹐身膏蕭斧﹐懵然未悟﹐可哀也哉﹗

空把彊弓毒矢施﹐藏山猛虎穴難窺﹔笑他北海孫賓石﹐復壁惟容一趙岐。

豪彊之家﹐爪牙常數百輩﹔橫行鄕曲﹐莫敢誰何﹗爭訟者﹐須其一言而定﹐不必控官。巨姦積匪﹐敢於藏匿﹔官欲捕之﹐非屈意相求不可得也。

十六營兵餉已糜﹐更煩籌劃到荒陲﹔千言侃侃飛書上﹐獨有曹參不肯隨。

達總鎭洪阿於所轄各營抽選六百人﹐自練爲精兵﹔歲計犒賞錢二萬五千餘緡﹐道﹑府﹑廳﹑縣捐助其半。周觀察凱下各屬酌議﹐於是鳳山令曹謹上書極言其獘﹔略云﹕『朝廷愼重海疆﹐額設水陸步戰守兵一萬二千六百七十名﹐無一非鎭帥之兵——卽無一非鎭帥當練之兵。今所練之兵﹐僅全臺二十分之一﹐所賞較本兵糧餉倍之﹔是予各兵借口之端﹐而開各營推諉之漸。且臺地綿亙一千餘里﹐精兵六百﹐以之自衛則有餘﹐以之衛人則不足﹔一旦南北交警﹐此六百人者顧此則失彼﹑顧彼則失此﹐勢不能不仍驅未練﹑未精之人相與從事。夫平居各籌練兵之貲﹐有事不獲共享練兵之用﹔與平居未沐精兵之賞﹐有事不免蹈精兵之危﹕皆情所難堪﹐而理所弗順也』。曹君嘗請以所練壯勇與精兵較﹐且曰﹕『兵能勝壯勇乃爲精也』。

曾門溪畔少行人﹐艸地常愁劫奪頻﹔何似春風香腳好﹐去來無恙總依神。

曾文溪爲臺﹑嘉二邑交界處﹔「文」亦作「門」﹐方音「文」如「門」也。近溪多匪人﹐渡者苦之。鄕村曰「艸地」。進香北港天后者﹐不下數千人﹐謂之「香腳」﹔往來盜不敢劫。劫者﹐輒遭神譴。

五虎長牙舞爪來﹐秋風避債竟無臺﹔驚心昨夜西鄰哭﹐掌上明珠去不回﹗

每百錢﹐按日繳息五文﹔停繳一日﹐卽前繳抹銷﹐謂之「五虎利」﹔亦營卒所爲。窮民不得已﹐貸之﹔無力償者﹐或擄其妻女而去。

九抽敢把禁條違﹐飛去靑蚨忽自歸﹔寄語杜陵頭白叟﹐可堪日日典春衣﹖

私典有曰「小押」者﹐皆兵卒爲之。每質物一百文﹐只給九十一﹐謂之「九抽」﹔贖時仍滿其數。每十日﹐一百文計息六文。其限期之緩急﹐以物之髙下爲差﹔然無過一歲者。

鍛矛礪刃衛邊垠﹐恰有三郊比魯人﹔水債不收公餉亟﹐頭家近日亦愁貧。

商戶曰「郊」﹔南郊﹑北郊﹑糖郊曰「三郊」。蔡牽之亂﹐義首陳啟良﹑洪秀文﹑郭拔萃領三郊旗﹐自備兵餉﹐破洲仔尾賊巢。近日生計日虧﹐三郊亦非昔比。「水債」卽「水利」﹔見前。民有餘貲﹐遭官吞噬﹐曰「公餉」。俗謂富人爲「頭家」。

夜半鳴金起僻隅﹐弓刀環集滿街衢﹔但教戶戶都聯絡﹐明月花村犬吠無。

歲暮有聯絡諸鄕﹐互爲救援者。夜間聞警﹐卽鳴鑼集眾禦之﹔得「守望相助」遺意。惜不能時時然﹑處處然也。

蔡郭黃盧大姓分﹐豪彊往往虐楡枌﹗那知拔戟能成隊﹐五色旌旗照海濆。

大西門外五大姓﹐蔡姓最多﹐郭姓次之﹐黃﹑許﹑盧三姓又次之﹔並彊悍不馴﹐各據一街﹐自爲雄長。然乾隆五十一年林爽文之亂﹐五大姓皆充義民﹔爾後郡城守禦﹐亦屢資其力。

檨仔林邊徑路分﹐中藏羅漢腳紛紛﹔寄言玉局休相笑﹐擔糞年來亦不羣。

臺兵之橫﹐殃及平民﹔然所懼有四焉﹕曰「輿夫也﹐羅漢腳也﹐大西門外蔡﹑郭五大姓也﹐大南門邊擔糞人也」。蓋四者半孤身無賴﹐好勇輕生﹔其黨多至千百人﹐愈集愈多。拚命死鬥﹐兵無如之何也。抑此四者﹐遇地方有事﹐收之則爲用﹐散之則爲非﹐當事者尢宜加意也。檨仔林在寧南坊﹐地曠徑多﹐「羅漢腳」所聚也。

騎輕從減歷危途﹐化日終教照一隅。爭按圖經譚拓土﹐可能威惠似雙梧。

噶瑪蘭初開時﹐楊雙梧太守﹝廷理﹞親往勘視﹔輿從寥寥不避艱險﹐噶民懷之。謝退谷廣文嘗序其事﹐比之陳雷陽。

依然朱邑祀桐鄕﹐歲久方知惠澤長。八卦山前人似織﹐不關菊酒賽重陽。

楊蓉初大令﹝桂森﹞宰彰化有惠政﹐其去也民爲立祠。九月三日大令生辰﹐至今醵祝者不絕。

少時了了大時差﹐遊戲徒教誤歲華﹗莫惜十年遲樹木﹐飄零容易是唐花。

臺童多早慧﹐父師教之爲應制之文﹐一學而就﹔書法皆圓整光潤﹐不難造成大器。第入學之後﹐束之髙閣矣。大抵八﹑九歲後﹐智識便開﹔二十歲外漸塞。說者謂﹕臺地諸山﹐早晨極開朗秀發﹐午後卽多蒙翳﹔𨿽地气使然﹐亦馳逐紛華有以錮之歟﹖

千金送女亦尋常﹐翠繞珠圍各斗彊﹔底事一經思教子﹐翻愁破費束脩羊。

千金嫁女﹐猶嫌其薄﹔而百金延師﹐轉以爲厚。富家子﹐多附學﹔來往道塗﹑荒廢時日﹐有潛逃而爲非者。

雞皮三少總人妖﹐莫訝婁豬定宋朝﹔不惜金籠飼黃脰﹐秋風無數老來嬌。

年老不安其室者私蓄少年﹐曰「飼黃脰」。「黃脰」﹐鳥名﹐善斗﹐故以比之﹔亦曰「冤斗」。老婦善妝﹐俗謂之「老來嬌」。

興築功同蘇白堤﹐政成偕樂與羣黎﹔玉簫金管歸何處﹐閣閣荒蛙傍艸泥。

半月池﹐在小南門外永康裏法華寺前﹔廣可數畝﹐卽南湖也。左受蓬溪﹐接內山之流﹔右出大南門﹐經新昌裏婉蜒入海。蔣金竹太守﹝允焄﹞親浚之﹐爲旱澇蓄泄之資。建半月樓其上﹐五日觀競渡於此﹔畫槳錦帆﹑金樽玉管﹐極一時之盛﹔可謂爲政風流者矣。今則寒葦荒蛙﹐蕭然滿目。

虎須手捋自棼迷﹐那更圍魚一网提﹔布褲不辭都脫卻﹐春風處處勃鳩啼。

手握三簽﹐藏其根﹑露其梢﹐一根系紅繩垂於外﹐若可辧﹑若不可辧。猜者置錢其梢﹐以得紅繩爲勝﹔勝則三倍償之。然隨手抽換﹐罕能中者﹔輒罄資以歸。謂之「虎須」。屋前爲博場﹐後爲妓館﹔或被人誘入其中﹐必傾其囊橐﹑褫其衣服乃得出。謂之「圍魚」。

赤嵌城裏■﹝輕上足下﹞徘徊﹐一局棋兵兩陣開﹔莫更旁觀學王質﹐爛柯容易得歸來。

市上常設局排成棋勢﹐所爭一子﹑兩子間。有來觀者﹐邀其以貲入夥﹐或指衣服爲注﹔先云﹕『操有勝算﹐萬無一輸』。旣入夥後﹐隨手變化﹐轉勝爲輸﹔罄所有償之﹐或稱貸以益﹐乃得歸也。此局設自營兵﹐而鄕愚之受欺尢眾。

密密根連未肯疏﹐故應外禦藉林荼﹔大哥尾弟空聯臂﹐持較同懷總不如。

臺竹生筍不出叢外﹐連根相附爲藩籬城郭之資。不拘年齒﹐推彊有力者爲大哥﹔一年少者殿後﹐曰「尾弟」。歃血爲盟﹐相稱以行次﹔凶終隙末﹐曾不移時。

靈根轉眼化枯荄﹐毒火銷磨百事乖﹔學得顧長康食蔗﹐漫云漸入境能佳。

臺人以甘蔗爲鴉片煙桿﹐上者一根值數金。

舐罷余丹尙共爭﹔淮南雞犬可憐生﹔漫將上下牀分別﹐如豆燈光數不淸。

煙渣館﹐多營卒所開﹔收鴉片煙之灰﹐熬而賣之。地狹不足庋牀﹐每隔爲兩﹑三層以待來者。無賴之輩囊無一錢﹐至爲小偸﹐覓數十文以求度癮。

耗擲甕飧百口糧﹐如山狼籍不堪償﹔傷財翻被居財誤﹐浪說紅龜是吉祥。

吉凶事﹐皆用「紅龜粿」﹔臺語「龜」若「居」﹐取「居財」之意也。每用﹐常數百个﹔其棄之也如泥沙﹐暴殄甚矣。

公門折節競趨風﹐牽引都憑一綫通﹔辛苦爲人裝布袋﹐肯教妙手獨空空﹗

出入公門﹑爲官弋利﹐曰「布袋手」。

鼠牙雀角各爭彊﹐空費條條誥誡詳﹔解釋兩家無限恨﹐不如銀盒捧檳榔。

裏閭構訟﹐大者親鄰置酒解之﹔小者饋以檳榔﹐不費百錢而消兩家睚眥之怨。余嘗爲贊曰﹕『一口之貽﹐消怨釋忿﹔胡文告之煩而敝其唇吻』。

解從經史覓傳薪﹐自有文章動鬼神﹔夢裏幾曾分五色﹐年年乞筆向鯤身。

枕經葄史者﹐何地無才﹔而率爾操觚﹑便求速化﹐此學人之通病也。鯤身王以四﹑五月來郡﹐祈禱於行宮無虛日﹔皆攜所乞以歸﹐明年必倍數酬之﹐如求利者乞錢﹑求名者乞筆乞紙之類。

井邊下石忍相殘﹐得勢誰知失勢難﹔潮長潮消期倍速﹐幾人著眼海門看﹗

轟轟烈烈之時﹐爭相趨附﹔一朝勢敗﹐反從而排擠之。炎涼之態﹐蓋亦徒狃目前耳。鹿耳門至南路打鼓港﹐較同安﹑金﹑廈潮早四刻﹔打鼓港至瑯嶠﹐竟早一時。

雞似鸞凰彘似山﹐梨園子弟演分班﹔怪來海外都隨俗﹐聲味全無佛亦艱﹗

七月普度﹐日夜演劇﹐有四﹑五臺相連者。以雞鴨作鳳鸞狀﹔以豬作山﹐布人物其上以供佛。

勞身猶足博甕餐﹐歲暮無衣意亦寬﹔不怕饑寒寧怕死﹐自家斷送入三棺﹗

臺郡傭工所得常倍。地暖﹐冬月不需綿裘也。「三棺」者﹐猜寶「銅棺」也﹑喫鴉片「竹棺」也﹑狎妓「肉棺」也。

懷中刺滅少遭逢﹐回首家山路萬重﹔典盡徵衫歸未得﹐幾人豪气傍芙蓉﹗

臺幕修脯丰於內地﹐遊客爭趨焉。然人浮於幕﹐彊半賦閒。羈畱海外不得歸﹐因而凍餓者有之﹔胡輕去其鄕耶﹖

一席珍肴費數金﹐萬錢日食更難禁﹔不如眞率溫公會﹐嘉話流傳直到今。

尋常筵席﹐每費三﹑四金﹔斗靡誇多﹐至十餘金不止。

楊僕樓船自列營﹐孫盧島上尙縱橫﹔薛文吉武威名在﹐如鐵依然舊土城﹗

遊擊吉淩阿用兵得法﹐蔡牽之亂力戰有功。時臺灣令薜志亮號愛民﹔民爲謠曰﹕『武官有一吉﹐文官有一薛﹔任是蔡牽來﹐土城變成鐵』﹗

掛籍牙門意气盈﹐釁爭竹往往啟編氓﹔沈幾誰似黃都閫﹐一語從容遏亂萌。

黃淡川參戎﹝淸泰﹞任彰化都司時﹐大墩民與汛弁爭。汛弁故捏其詞﹐上下惶恐。君急慰諸營將曰﹕『此妄語耳﹗若稍涉張皇﹐愚民畏罪走險﹐轉生他變』﹔乃隻身往諭之﹐兵民帖然。嗟夫﹗使將帥盡如君者﹐豈有兵民之禍哉﹖

分疆畫界立公廳﹐盤踞儼然犄角形﹔傳首已教心膽落﹐古來兵法本兼刑。

班兵各據一隅﹐私立「公廳」爲聚議之所。提標兵據寧南坊﹐漳鎭﹑詔安﹑雲霄兵據鎭北坊﹐同安兵據東安坊﹐本土募兵則分據西定坊之開仙宮﹑轅門街諸處﹐賭場﹑煙館﹑娼窩﹑私典皆其所爲。白晝劫奪財物﹑擄掠婦女﹐守土官不敢治﹐將弁亦隱忍聽之﹐懼其變也。不知臺兵多住家內地﹐一有叛亂﹐戮及妻孥﹐敢爲變乎﹖聞榦隆末年奎總鎭﹝林﹞知兵之彊悍難制也﹐嚴治之。兵脇眾繳刀銃﹐公許之﹐示以期﹔至期﹐令五人爲一牌﹐以次入繳。公升堂﹐先召五人入﹐不見出﹔次召五人入﹐不見出﹔次又召五人入﹐不見出﹔其在外候繳者﹐久之不聞消息﹔須臾﹐內持五頭出﹐又召第四牌入﹔諸兵在外見者﹐咸鳥獸散。其在內十人﹐甫入見五頭﹐懼而求免﹔各予以責革。一軍肅然﹐孰謂兵之不可治乎﹖

戎馬書生气浩然﹐軍中艸檄筆如椽﹔功成不復論酬賞﹐大海歸來月滿船。

藍鹿洲﹝鼎元﹞以諸生佐從兄廷珍平朱一貴之亂﹐軍中籌策悉藉贊襄﹔平臺後歸﹐不言功績。其自序有『事定歸來﹐滿船明月』之語。

一島能伸气浩然﹐鋪揚盛烈亦微權﹔覆盆冤訴何從達﹐金鏡曈曈照海堧。

英人滋事以來﹐南憑浙﹑粵﹐北駛燕﹑齊﹔穢毒之流﹐上干天怒。雞籠一役﹐𨿽曰受制尾閭﹐而敵愾同仇﹐究關眾憤。論功行賞﹐作民气﹐卽以壯國威也﹔議者不原其意﹐輒以冒濫爲辭。信漏网之頑讒﹐阻幹城之義勇﹔攀轅泣訴﹐輿論莫伸﹗幸宣宗皇帝洞燭隱微﹐鎭﹑道二臣僅施薄謫﹔嗣皇禦極﹗功罪益彰﹔桂海用兵﹐並加節鉞。知人則哲﹐不其然歟﹖

忠毅勛猷勒鼎鐘﹐王邱英勇繼前蹤﹔手殲狂寇鯨波裏﹐不愧天朝五等封﹗

李忠毅公﹝長庚﹞歿後﹐王軍門得祿﹑邱軍門良功卒擊沈蔡牽船於魚山外洋。奏入﹐王得祿晉封子爵﹑邱良功晉封男爵。

柯亭徳教孰能如﹖遺墨猶黏四壁虛﹔東裏西華憔悴甚﹐幾人渡海弔幽居﹗

柯儀周廣文掌教崇文數年﹐培植人材﹐不遺寒畯。每課文﹐評定甲乙﹐揭其尢者貼於壁﹐俾相觀摩﹔或自作以爲程序﹐臺士稱之。內渡後﹐旋卒﹔其後人不能自立。周光邰明經省試時﹐嘗至其家。

一死都緣撫字勞﹐不徒冰雪勵淸操﹗雞籠山下輿人在﹐歌罷前曹復後曹。

曹懷朴司馬﹐河內人也﹔治淡五年﹐方正廉潔﹐愛民如子。滇南曹馥堂﹝樹桂﹞繼之﹔其約己勤民﹐殆有過焉﹔蒞任八閱月﹐積勞而卒。至今﹐淡人猶稱前﹑後曹也。

殺賊書生勇獨饒﹐一門義烈薄雲霄﹗未妨冷喫闌漧菜﹐熱血千年自不消。

閩縣葉夢苓﹐字景西﹑一字松根﹔乾隆二十七年舉人﹐官鳳山縣學教諭。五十一年林爽文之亂﹐城陷﹐夢苓率鄕勇禦賊埤頭街﹔被執﹐罵賊死。繼妻林氏紅玉聞難自縊﹐以救免﹔復入井﹐不死﹔一日突取刀截其喉半斷﹐村婦以藥掩之﹔臥月餘﹐防者稍懈﹐卒以手絕吭而死。次子殿材﹑三子殿豪﹑四子殿傑﹑幕客莊如圭﹑圭侄鳴璧﹝一作其徒﹞﹑家丁林長飛﹑林徳﹑陳益﹐並殉難。事聞﹐賜祭葬﹐予云騎尉世職。按「東瀛紀事」惟紀夢苓死爲五十二年正月十五日﹐不及從殉諸人﹔故備錄之。

誰興水利濟瀛東﹐旱潦應資蓄泄功﹗漑徧陂田三萬畝﹐至今遺圳說曹公﹝字書「無圳字」﹐俗制也﹔音若「畯」﹞。

曹懷朴﹝謹﹞令鳳山時﹐開九曲塘﹐引淡水溪。壘石爲五門﹐以時啟閉﹐自東而西﹐入於海。計鑿圳道四萬三百六十丈﹐分築十四壩﹐灌田三萬一千五百餘畝﹐歲可加收早稻十五萬六千六百餘石。踰一歲而功成﹐熊介臣觀察﹝一本﹞名以「曹公圳」。今則修築不時﹐故道漸塞﹔而臺﹑嘉二邑旱田居多﹐無堤防溝渠之利﹐爲政者宜亟籌之﹗

鴻荒鑿破海天空﹐慷慨當年賦大東﹗無數明珠遭按劍﹐憐才倍憶撈蝦翁。

蔡香祖﹝廷蘭﹞﹐澎湖人﹔以諸生充道光十七年拔貢﹐旋舉於鄕﹔二十四年﹐成進士﹐出爲陜江令。澎之科第﹐自廷蘭開也。道光十一年﹐澎湖風災。周觀察凱自廈往賬﹐廷蘭爲「請急賑歌」上之﹐一見傾心﹔旣而視學臺﹑澎﹐遂膺首選。師生沆瀣﹐時並稱焉。嗟夫﹗靑雲之士﹐不附驥尾而名不彰者﹐可勝道哉﹗吾欲夢周公矣﹗觀察常自號「富春江上撈蝦翁」。

養晦衡門亦自淸﹐閭閻疾苦不關情﹔獨憐頭白歸田叟﹐問俗猶聞太息聲﹗

士大夫居鄕﹐絕迹公門﹑不聞外事﹐亦可謂矯矯自好者矣。然一方有當興之利﹑當除之獘﹐官民阻隔﹐上之情不下通﹑下之情不上達﹔聯上下之情而隨事補救之﹐不有賴於方正之鄕先生哉﹖陳星舟州倅﹝震曜﹞爲諸生時﹐凡裏中善事﹐輒身任之﹐不憚賢勞。旣以優貢官廣文﹐愛才好義﹑遇事敢言﹔上官器重之。自陜之寧羗歸﹐宦橐蕭然。年踰七十矣﹐猶以人心﹑風俗爲憂。撰有「歸田問俗錄」一卷。

迎年餞臘事休論﹐爆竹聲中欲斷魂﹔爭得城西黃太學﹐一囊夜半忽敲門。

黃太學拔萃居總趕宮﹐由貧致富﹐好行善事。郡中有大役﹐必佽助成之。嘗立「引心文社」以育後進﹐捐貲爲飯食﹑獎賞之資。設館待應試寒士﹐日給甕飧﹔獲雋者代爲經紀﹐罷黜者亦資以歸﹐士林頌焉。每歲除前三日﹐預貯千金﹐遇親朋告匱﹐隨所需以畀﹔除夜自出巡歷街巷﹐見不能度歲者﹐必有饋貽。今其子孫官學校﹑登賢書者比比矣。

黃家亭館傍城隅﹐一瓣香燒仰楷模﹔遂使陸機懷祖徳﹐拜墳當日有遺圖。

黃秀才獻南﹐家在佛頭港。館中祀有李秀才夢瓊栗主﹐其尊甫錦尙所從學者也。不忘其師﹐可以風矣。先王父素堂公從陳虞英先生學﹔先生歿﹐無嗣﹐公亦祀之於家。有「竹柄山拜墳圖」﹐多名人題詠。

覆雨翻雲事可欷﹐巨卿白馬已稱稀﹗君看札佐張巡檢﹐朽骨猶能萬里歸。

彰化張源怘官黔之札佐巡檢﹐歿於任﹔宦橐蕭然﹐旁無親屬。其友黃鋒﹝字楚實﹞吁於當道﹐醵集數百金﹐柩始得返。畱黔三載﹐黔人義之﹐爭詠歌其事。

交口爭聞詈蠹胥﹐錚錚也有鐵相如﹔一編抵得傳家寶﹐我亦低頭守拙居。

「守拙居苫余錄」﹐臺邑監生蔡國香纂。國香爲道署吏﹐廉謹有士風﹔集家訓及自作詩爲一帙﹐語語眞切﹐可當規箴。

紛紛番割總殃民﹐誰似吳郎澤及人﹗拚卻頭顱飛不返﹐社寮俎豆自千春。

沿山一帶﹐有學習番語﹑貿易番地者﹐名曰「番割」﹔生番以女妻之﹐常誘番出爲民害。吳鳳﹐嘉義番仔潭人﹐爲蒲羗林大社通事。蒲羗林十八社番﹐每欲殺阿豹厝兩鄕人﹔鳳爲請緩期﹐密令兩鄕人逃避。久而番知鳳所爲﹐將殺鳳﹔鳳告其家人曰﹕『吾寧一死以安兩鄕之人』。旣死﹐社番每於薄暮﹐見鳳披髮帶劍騎馬而呼﹐社中人多疫死者﹔因致祝焉﹐誓不敢於中路殺人。南則於傀儡社﹑北則於王字頭﹐而中路無敢犯者。鳳墳在林社﹐社人春秋祀之。

辛苦耕漁朝暮偕﹐饑來薯米爨牛柴﹔煌煌六十年中紀﹐貞節如林聚一涯﹗

澎地之耕者﹐男人僅犁耜反土。而栽種耘耨﹐俱女人任之﹔又隨潮消長﹐拾取蝦蟹蠃蛤之屬以贍其家。以薯幹煮粥而食﹐曰「薯米」。無薪以牛糞爨﹐曰「牛柴」。蔣通守鏞「澎湖續編」去胡通守建偉「紀略」之成僅踰周甲﹐而「列女」一門增至一百二十二人﹐比他志獨盛。魯敬姜之言曰﹕『凡人勞則思﹐思則善心生﹔逸則淫﹐淫則惡心生』﹔其此之謂歟﹖

闡幽郡伯有傳文﹐吳女沈冤得上聞﹔我向昭忠祠外過﹐披榛空訪守娘墳﹗

鄧菽原太守﹝傳安﹞有「書彰化吳貞女事」﹐見「蠡測匯鈔」。陳守娘﹐郡城東安坊經廳巷人﹔夫歿守節﹐姑彊令更適﹐不可。姑之女常譖之﹐百端淩虐﹐肌無完膚。一日﹐母女共縛守娘於■﹝登上廾下﹞﹐以錐刺其下體而斃。里人鳴諸官﹔臺灣令某欲寢其事﹐檢屍曰﹕『無傷也』。眾憤﹐毀令輿﹔令懼﹐乃定讞。此道光末年事也。初葬昭忠祠後山仔尾﹐屢著靈異﹐祈禱者無虛日﹔官以其惑民﹐爲攺葬之。

貞烈陳黃報所天﹐捐軀無媿五妃賢﹔匆匆六甲光彤史﹐況沐皇風二百年﹗

陳烈婦﹑黃棄娘﹐並鄭時人﹔郡邑志有傳。艸昧之初﹐而九烈三貞煌煌志乘﹔今入版圖將二百載矣﹐列聖相承昭然禮法﹐有不共被涵濡哉﹖近周光邰明經欲輯臺郡節烈勒成一編﹐誠盛舉也。『起年滅年﹐六甲更始』﹐鄭氏初讖語也﹔詳見「池北偶談」。

四年炎海寄微官﹐虛喫天朝苜蓿餐﹔畱得秦中新樂府﹐議婚傷宅總憂嘆﹗

己﹑庚﹑辛﹑壬﹐歷四載矣。楊序

雍正中﹐巡臺禦史夏公之芳有「臺陽雜詠」百首傳播藝林﹔東瀛風土﹐臚寫略備。顧今昔情形不同﹐百餘年來﹐內山日辟﹐風气益開。同治末﹐日本借番社起釁﹐朝廷命重臣經理其事﹔於是「開川撫番」之議起﹐移福建巡撫駐臺主持大局。光緒元年﹐中丞王公蒞臺﹔海波不興﹐庶務畢舉。暇時﹐作「臺陽雜詠」數十首﹐足與夏公後先輝映。一時隨員中如何竟山司馬﹑校官中如馬子翊孝廉﹐皆有繼作。王公詩淸華婉約﹐深得古竹枝之遺﹔何﹑馬二公詩綜練謠俗﹑經緯風雅﹐山川之靈異﹑習尙之俶詭﹑物產之繁變﹐舉可考而知。合而刻之﹐固足以見一時賡和之盛﹐又可貽他日釆風之資﹔未容與風雲﹑月露之詞同觀也﹗

光緒辛巳嘉平之望﹐江右新城楊希閔鐵傭。

龔序

由泉郡迆大海東溯水驛七百餘里﹐歷澎湖三十六島﹐有娑洋之浮漚﹐爲臺員之■﹝宀居﹞落。牛女絕域﹐禹迹之所不經﹔虎賁略地﹐隋代之所未及。我朝版圖遠拓﹐收五十嶼全區﹔師旅時行﹐奠二千年荒徼﹗皇輿大一統﹐聯宙合爲家庭﹔帝命式九圍﹐從海島置郡縣。鯤洋旣達﹐鯷壑無阻。聽歡呼番語﹐補蕭梁職貢之圖﹔願長振天聲﹐邁炎漢燕然之嵑﹗不須徐福﹐仙藥可求﹔已逝田橫﹐蠻化幾換﹗遂有釆風問俗﹐握槧懷鉛﹕哦東坡海外之詩﹐寫梅溪會稽之賦﹔「臺灣紀巡」百首爭傳﹝夏之芳著﹞﹐「社寮雜詩」一卷成袟﹝吳廷華著﹞﹔「渡海輿記」附臺郡番境之歌﹐「赤嵌筆談」錄藍氏近詠之作﹝藍鼎元著﹞。久已捪羅風土﹐■﹝艸﹝氵參﹞繢山川﹔操鍾儀之土風﹐成溪蠻之叢笑。後有作者﹐得毋添足﹑抑類效嚬乎﹗不知事已鬲百餘年﹐地更辟數千里﹕開山撫番﹐增名郡於臺北﹔巡邊駐節﹐命大吏以渡東。內山日廓﹐風气日開﹔見聞互■﹝枝上山下﹞﹐建置又變。儻繼作從■﹝契﹐合代大﹞﹐昔將專美﹔新事弗收﹐後恐塵滅﹗

前中丞寶應王公﹐開府來閩﹐移旌涉徼﹐海波不揚。公餘多暇﹐倡爲「臺灣雜詠」三十二首﹑「續詠」十二首﹔福州馬子翊廣文﹐校官是地﹐復得七律三十首﹔山陰何竟山太守﹐捧檄彼都﹐更成二十四律。前隅後於﹐此倡彼和。詩成自注﹐格非竟創﹔事靡不搜﹐典足參故。中丞響嗣竹枝﹐深得詩人之旨﹔太守意新莩甲﹐能補廣文之遺。洎乎少陵失武﹐意林霣總﹔太守乃臚厥眾美﹐都爲一編。今夏雕成﹐出以見示。蒙受而讀之﹐駢坒方物﹐羅列掌故﹔凡制度沿革﹑道裏遠近﹑習尙俶詭﹑民夷純雜﹐靡弗諷詩而得﹐不翅按圖以稽。考南路﹑北路﹐如掌現螺紋﹔察熟番﹑生番﹐儼身臨鹿耳。三茅港外﹐觀■﹝朿朿﹞上入下﹞■﹝束頁﹞童犵老之風﹔八卦山前﹐添龍戶馬人之典。匪如風雲月露﹐狀景物於詞章﹔且看椰樹桐花﹐盡錦囊之吟料。杜老以詩史著﹐不特夔州能傳﹔白傅諷樂府吟﹐直使雞林解辧﹗煬芬海嶠﹐淸臒如郁林裝﹔爚釆瀛壖﹐富麗奪波斯藏。凡在桑梓﹐幸獲創聞﹔他日輶軒﹐用玆下采。是爲有用之書﹐誠有見乎其大者﹗

光緒壬午夏五﹐晉江治愚弟龔顯曾詠樵甫拜序於■﹝黑葴﹞齋。

題詞

放眼南瀛第一洲﹐輶軒餘興逐旄頭﹕蠻陬象貝荒經闕﹐瘴谷龍蛇禹鼎收。白傅才名驚遠賈﹐杜陵詩史帶邊愁。含葩磨盾供多識﹐想見巖畺雨露流﹗

奉題竟山賢弟「臺陽雜詠詩合刻」﹐卻寄閩中卽正。

橘陰主人補勤陳錦初稿

臺灣雜詠三十二首﹝原注﹞

寶應王凱泰補帆著

無雨無風浪打山﹐支離奇境現瀛寰。秋風一別錢江後﹐又爲觀濤到此間﹝臺島環海之浪﹐其名曰「湧」。銀濤山立﹐奇觀也﹑險境也﹞。

截竹編簰用作舟﹐乘潮人亦水中鷗﹝輪船不能入港﹐以竹簰置木桶﹐人坐其中﹐隨潮出入﹞﹔忽思湖上浮梅檻﹐泛到中流似此不﹝昔人以竹掣「浮梅檻」遊浙之西湖。兪巾山同年方造﹐未成﹞﹖

安平港前官筏迎﹐舟人東指海潮生﹔謂予欲渡卽須渡﹐如此風濤趁早行﹝安平自四月起湧﹐向曉天晴﹐亟竹簰入港﹔遲則湧大不能渡矣。仿靑蓮「橫江詞」而反其意﹞。

綠陰深處偶停驂﹐水利猶聞故老談。無數稻花香滿岸﹐好風吹過鳳山南﹝曹懷璞司馬宰鳳山時﹐廣開山甽﹐民受其利﹞。

出郊行過二層溪﹐攀桂橋邊句待題。指點半屏山下路﹐榕陰猶護舊城西﹝二層溪﹐由郡赴鳳之路。鳳山縣治﹐道光年間甫移於埤南﹞。

炊煙不起少人家﹐峭壁重巖雲气遮。懷葛山中無歲月﹐一年又見刺桐花﹝番社以刺桐花開爲一年﹞。

將星中夜隕天河﹐太息偏裨誤事多﹗先軫歸元三閱月﹐浩然生气未消磨﹝王遊戎開俊攻獅頭番社﹐孤軍深入﹔正擬收隊﹐因哨官李長興未出﹐畱以待之。詎知李已先退﹐王竟沒於陣。淮軍攻克﹐始獲其首﹔時隔三月﹐面目如生﹞。

街衢一任積污萊﹐攘攘熙熙逐臭來。猶憶軟紅塵裏過﹐杏花時節地溝開﹝郡城溝道污穢﹐近已設法淸理﹞。

宰官頒戳各鄕承﹐約長居然總理稱﹔執版道旁迎與送﹐頭銜笑看兩門燈﹝鄕約名「總理」﹐地方官給「戳記」。門首懸大燈﹐亦「總理」銜﹞。

有味靑燈短榻橫﹐米囊流毒到書生﹔癡心欲立回頭岸﹐一一竽吹識姓名﹝臺屬士子近多染食鴉片﹐令書院監院官擇惇品之士各給一簿﹐將食煙者注名於上﹔悔悟自新﹐卽行登注﹔按月呈送﹐以備查核﹞。

不釆柔桑不種棉﹐女紅辜負艷陽天。可憐曲巷三更月﹐彈破琵琶第幾弦﹝臺多桑濮之風﹐皆緣婦女懶惰﹐不務本業。近給示勸諭﹐以挽積習﹞﹗

車馬分排局陣新﹝賭具仿象棋式﹞﹐場中熱鬧往來頻﹔牧豬奴戲成風气﹐半是同袍同澤人﹝營兵開場﹐汛弁得規﹔嚴禁澈查﹐以淸其源﹞。

食單滋味菜根長﹐獨有臺陽問價昂﹔學稼不如先學圃﹐豆花棚下納新涼﹝郡城內外曠地甚多﹐而疏圃甚少。近廣勸種植﹐並令新軍於營房隙地先種﹐以爲之倡﹞。

道場普渡妥幽魂﹐原有盂蘭古意存﹔卻怪紅箋貼門首﹐肉山酒海慶中元﹝閩省盛行「普渡」﹐臺屬尢甚。門貼紅箋大書﹐慶贊中元﹐費用極侈﹔已嚴禁之﹞。

夭桃莫賦女宜家﹐韻事徒傳竹裏茶。少小爲奴今老大﹐星星霜鬢尙盤鴉﹝錮婢之習﹐臺郡尢甚﹞。

五字編成百句歌﹐苦心甘作老婆婆﹔兒童幾隊同聲調﹐朔望門前索賞多﹝近將勸戒煙﹑賭並一切陋習﹐各編五言百句歌。十五歲以下兒童有能背誦者﹐賞靑蚨十文﹔月之朔望驗給﹞。

海上猶存朴素風﹐檳榔不與綺羅同﹔無端香火因緣結﹐翻笑前人制未工﹝檳榔扇頗爲古朴﹐大都鄕村中用之。傳聞用於士大夫﹐自徐淸惠公始﹔亦崇儉之意。近者犀柄錦邊﹑爇香圖畫﹐聲價昂而本眞失矣﹞﹗

网羅環寶海東隅﹐玉樹交柯葉本無﹔一笑看朱忽成碧﹐人家籬落盡珊瑚﹝綠珊瑚有枝無葉﹐臺人植之以爲籬﹞。

辟瘴名聞七里香﹐一叢玉蕊白於霜﹔人間果有瓊花種﹐豈獨流傳在故鄕﹝七里香﹐卽玉蕊﹔或云﹕卽揚州之瓊花﹞。

好竹連山覺筍香﹝成句﹞﹐馬蹄﹝筍名﹞入市許先嘗﹔誰知瘴霧蠻煙裏﹐別有花豬二尺長﹝檳榔筍較竹筍尢嫩﹞。

珠湖美酒最芬芳﹝髙郵有木瓜酒﹞﹐鄕味難忘是半醺。聞道此邦有佳果﹐不堪投報誦詩云﹝臺人好食木瓜﹐其臭可惡﹞。

朗誦心經海外州﹐山前不見後山求﹔采菱剝栗尋常事﹐難得靑靑上佛頭﹝波羅蜜出內山﹐大者數十斤﹔形如佛頭﹐剖食。其子似菱似栗﹐瓤不可食﹞。

釋伽名亦亞波羅﹝釋伽果﹐似波羅蜜而種小﹐出荷蘭﹞﹐異種分來外國多﹔禹貢厥包無此品﹐手香終讓綠橙搓。

南無知否是菩提﹝「府誌」﹕菩提果﹐其色白﹐其實中空﹔狀如蠟丸﹑與南無相似。俗名染霧﹞﹐一例稱名佛在西﹝臺中果名多用梵語﹞﹔不染雲霞偏染霧﹐慈航欲渡世人迷。

參差鳳尾聚林端﹐染就鵝黃秀可餐﹔畢竟熱中非所貴﹐只宜位置水晶盤﹝黃梨﹐一名菠蘿﹔味頗甘美﹐性熱﹐發病不宜多食。置之几案﹐尙有淸香﹞。

髙樹濃陰盛暑天﹐出林檨子最新鮮﹔島人艷說蓬萊醬﹐誰是蓬萊籍裏仙﹝檨子﹐俗稱番蒜﹔切片腌食﹐名蓬萊醬。臺屬二百年來未得館選﹐常以此勗多士﹞﹖

霜柑品類八閩多﹐番社東西各號螺﹔每到歲寒風味別﹐个中甘苦竟如何﹝閩省柑子﹐以嘉義西螺爲最﹔東螺亦出柑﹐其味特苦﹞﹖

西風已起洞庭波﹐麻豆莊中柚子多﹝麻豆柚﹐甲於通省﹞﹔往歲文宗若東渡﹐內園應不數平和﹝孫萊山學使極贊平和內園柚。李子和制軍曾議福建學政渡臺考試﹐而未果行﹞。

殼外無毛內有房﹐味香肉嫩色深黃﹔桂花﹝江南有桂花栗﹐熟於八月﹞風景分明在﹐卻被人呼作鳳凰﹝鳳凰蛋似栗﹐而香味特勝﹐俗名冰弸﹔或云﹕鳳凰蛋別是一種﹞。

如何微物亦知更﹐偏學林間嘎嘎聲﹔大海東來烏鵲少﹐夜深時有守宮鳴﹝守宮﹐俗名壁虎。臺地鵲少﹐守宮能鳴﹐且應更點﹞。

鐵甲金錢﹝皆海魚名﹞名不同﹐圖經搜討亦難窮。只堪記載不堪食﹐異說荒唐是海翁﹝「志」言﹕海翁魚如小山﹐艸木生之﹔樵者誤登其背﹐須臾轉徙﹐不知所之﹞。

珠螺聞說產澎湖﹐翠蟹𨿽佳未入廚﹝臺蟹性寒﹐不可食﹞﹔最是秋風好時節﹐教人無柰憶蒓鱸﹝螃蟹車螯﹐應以吾揚爲最﹞﹗

續詠十二首﹝原注﹞

寶應王凱泰補帆著

臺陽原自福州來﹝「志」言﹕臺龍發於鼓山﹞﹐逆水洋洋气脈開﹝萬水皆朝東﹐獨臺水朝西﹐堪輿家所贊「逆水砂」也﹞﹔從來風火西南定﹐驚濤駭浪一齊回﹝西南風起﹐則安平湧起。沈幼丹星使會疏﹐請封海神﹐立廟崇祀。本年七月下旬以來﹐皆是北風﹔已月餘﹐不聞湧聲。感應之捷如此﹞。

大海神燈半隱明﹝海舟遇風﹐呼吁天后﹔見紅燈來﹐則額手相慶﹞﹐香花供奉最虔誠﹔湄洲﹝天后﹐湄洲人﹞靈迹原無二﹐北港如何拜郡城﹝北港有天后廟﹐間數年必請神像來拜郡城天后。屆時香火之盛﹐日數千人。鄕愚無知﹐可發一笑﹞。

窯變早傳鼓山異﹝福州鼓山有窯變觀音像﹐禱雨輒應﹞﹐又聞流水送觀音﹝水流觀音在東安坊淸水寺﹞﹔從今不必朝南海﹝赴普陀山進香﹐俗稱「朝南海」﹞﹐到處慈悲是佛心。

命名何取白龍庵﹝俗傳觀音亭街井內獲一香鑪﹐鐫有「幅省白龍庵」五字。因此﹐建廟後遂爲戍兵禱神求福之所﹞﹐兒戲居然號健男﹔能執干戈衛社稷﹐人人都沐聖恩覃。

故王一去五妃陪﹝前明寧靖王全節之日﹐妃袁氏等五人殉焉﹞﹐海外黃沙剩幾堆﹝王墓在鳳山維新裏竹滬﹐五妃墓在臺灣府仁和裏﹞﹗猶有山僧殊解事﹐介圭不使沒蒿萊﹝道光年間﹐農人掘土得圭﹔法華寺僧奇成以榖易之﹐滌去塵埃﹐見「朱術桂」三字﹐知爲王物。近已飭藏祠中﹞。

精忠直貫七鯤身﹝一鯤身至七鯤身﹐皆在安平海濱﹞﹐跋浪騎鯨若有神﹝事見「臺灣外記」﹞﹔兩面是山四面海﹐特開半壁作完人﹝新建延平王廟落成﹐余題楹聯云「忠節感蒼穹﹐大海忽將孤島現﹔經綸關運會﹐全山畱與後人開﹞。

江南前輩老名場﹐猶記珠巢共舉觴﹝京都珠巢街有揚州會館﹞﹔我渡重洋公已往﹐只畱海上姓名香﹝髙南卿大令﹐髙郵人﹔以名翰林出宰閩中﹐罹於臺灣灣裏街之難。奉旨﹕給卹﹑建祠﹞。

新事傳來郡北方﹐雞籠澳內現晶光﹔旁人莫說金銀气﹐依舊長虹海底藏﹝今夏七月間﹐雞籠山見有晶光。就視之﹐則隱﹔掘地﹐亦無所他異。旬日﹐漸移海口仙人洞﹑萬人堆等處而沒。大約虹霓之類﹐不足異也﹞。

泗波瀾﹝卽秀姑巒﹞外海云封﹐踏徧花蓮﹝山名﹞亂石蹤﹔鳥道羊腸今已鑿﹐且銷金甲試春農﹝羅景山軍門自北路蘇澳開山直達秀姑巒﹔宋奎五鎭軍接辦。現議招墾章程﹞。

玉非剖璞不晶瑩﹐石韞山輝理最精﹔雲霧天開榛莽辟﹐珍珠薏苡自分明﹝彰化內山有一望潔白者﹐相傳爲玉山。吳霽軒鎭軍開山履勘﹐乃積雪﹞。

東瀛人盡說炎鄕﹐寒暖誰知候靡常。暑月深山軍綊纊﹐八同關外已飛霜﹝霽軒鎭軍駐八同關來函﹐言六月杪軍中著皮衣﹐嶺上皆有霜痕。霜山之名﹐信不誣﹞。

雙溪迆邐轉昆侖﹐直向卑南問水源﹔正是艱難初著手﹐如何此事不推袁﹝袁警齋司馬南路開山﹐由雙溪口至昆侖坳入卑南﹑山徑崎嶇﹔緣上年時勢﹐不能不於此路先開。嗣鮑吉初通守開楓港﹑張奎垣鎭軍開射寮﹐路較平易矣﹞﹖

臺陽雜興三十首﹝原注﹞

侯官馬淸樞子翊著

羣山東聳水西流﹐星野終當屬女牛﹝「諸羅志」謂臺灣爲翼九度者﹐非﹞。險隘人難踰滬尾﹐長城我欲築埤頭﹔連窯煆蠣蘆灰暖﹐萬竈煎餳蔗葉稠。三獲尙憂粳稻貴﹐屯田誰爲借前籌﹖

山勢龍盤起木岡﹐我朝文教破天荒﹔朝霞倒影翻紅水﹐萬派橫流湧黑洋。石出野田原有讖﹝石鐫文曰﹕『山明水秀﹐閩人居之』。見「福建通誌」﹞﹐金埋巖谷詎猶藏﹝林道幹妹埋金於打鼓山上﹞。如何士卒開山路﹐辛苦難逢三保姜﹝明王三保種姜岡山﹐得者可療百疾﹞﹗

水多礁石礙行舟﹐黃黑成文土產硫。西達閩江開鹿耳﹐北通浙海扼牛頭﹔宵波動焰如流火﹐嵐气蒸衣似涴油。醉上層樓開倦眼﹐靑山一發是琉球﹝琉球在臺海正東﹞。

曉日曈曨■﹝門外吉內﹞■﹝門外失內﹞門﹝鄭氏門名﹞﹐奇男手自辟乾坤。芋叢十丈飛雙鳳﹝在大呂覓山﹞﹐竻竹千竿繞七鯤﹔六袠老翁成賤隸﹝臺地賤老﹞﹐一年令節盛中元﹝臺人好鬼﹞。雄圖剩有佳蔬在﹐猶共靑芽重北園﹝鄭氏園名﹞﹗

龜蛇對峙鎖孤城﹐艸蔓煙荒統領營﹔古寺何人尋海會﹐炮臺邇日築安平。春初髙樹蜩螗沸﹐夜半疏欞蜥蜴鳴。太息合歡山下路﹐月明漸少嘴琴聲﹝以竹爲弓﹐長四寸﹐番童以唇鼓之﹔番女聞而合意者﹐遂成婚姻﹞﹗

溪洞生煙十八重﹝地在諸羅﹞﹐亂山蒼翠簇芙蓉。誰能望气探銀穴﹐便欲乘雲上玉峯。五夜寒潮鳴戰鼓﹐二更殘日吐邊烽﹝臺海頹陽如烽燧遞出﹐夜深方隱﹔奇觀也﹞。風中挾火麒麟颶﹐奇事還聞犼鬥龍﹝見「東番記」﹞。

仙桃髙對佛桑紅﹐花信難憑廿四風﹕百合奇香收鹿港﹐千年積雪望雞籠。禦冬旨蓄腌番蒜﹝俗呼番檨。考字書無「檨」字﹔「居易錄」有番蒜﹐從之﹞﹐占歲丰穰驗刺桐﹝先葉後花﹐其歲大熟﹞﹔生性渾渾偏嗜飲﹐竹筒釀酒學郫筒﹝番酒﹐刳大竹釀之﹔味不甚佳﹞。

髙岸萋萋艸似煙﹐白波靑嶂水沙連﹔編茅繞嶼千椽屋﹐架竹浮湖萬頃田﹝番架竹木浮水面﹐藉艸成土以種稻﹐謂之「浮田」。見「番俗六考」﹞。喚渡津頭劃蟒甲﹝小船名﹞﹐賣鹽市上用螺錢。行人莫憚藤橋險﹐別是瀛壖一洞天﹗

信有仙源可避秦﹐土番半是女眞人﹝元滅金﹐金人有浮海避兵者﹐爲颶風飄至﹐遂孳種類﹞。一年海燕常重乳﹐四季林花不斷春。倒掛山禽如鳳小﹐寄居沙蟹與螺親。惇厖未攺鴻荒俗﹐丁壯扶犁婦負薪。

怪狀爭看大耳兒﹝番俗﹕好大耳﹐幼年以竹圈張之﹞﹐龍涎香好貨居奇﹝龍涎香﹐傳爲鰍魚精浮水面者﹔價十倍﹐不可多得。見「風土記」﹞。卓猴山樹猶藏劍﹝荷蘭人插劍於樹﹐樹生皮。合﹐劍藏其中﹞沙馬磯苔孰賭棋﹝磯上有石楸秤﹐苔紋如畫﹞。貙戶織皮完鹿稅﹐蜑民輸幣買魚旗﹝捕烏魚者﹐必買官旗﹞。東鄰西捨多秦贅﹐生女眞爲門上楣。

門臨煙水室依林﹐歷日何煩紀古今﹝番社無憲書﹞。婚聘儀文資吠蛤﹝以蛤爲聘﹞﹐吉凶朕兆卜鳴禽。紅絨系發年猶少﹐彩罽圍腰冷不侵。父老能知興廢事﹐長官莫更采黃金﹝哆囉滿地產金﹐鄭氏季世遣人采之﹔老番曰﹕『昔日采金﹐荷蘭奪之﹔荷蘭采金﹐鄭氏奪之﹔今又來取﹐豈遂晏然無他事乎』﹖見「臺灣誌略」﹞﹗

端午先籌贌社錢﹝五月初二日﹐各商認辦「社餉」。見「諸羅雜識」﹞﹐海隅原共戴堯天。焚將紙虎驅窮鬼﹝除夕以鴨祭紙虎﹐焚之驅厲﹞﹐買得韓盧當美田﹝番人重獵犬﹐有值百金者﹞。藥水不醫淮上客﹝明王三保置藥於水﹐以療番人﹔時淮軍來臺﹐死者甚眾﹞﹐橘岡誰訪洞中天﹝在鳳邑岡山。見「古橘岡詩序」﹞﹖尢憐暗澳人難返﹐一日居然是一年﹝臺東北有「暗澳」﹐春夏爲晝﹐秋冬爲夜。紅夷昔以二百人居其地﹐無一生者。見舊志﹞﹗

南番不及北番彊﹐款客殷勤掃艸堂。銅釜煮殘加雪白﹝豆名﹞﹐砂盆炊滿過山香﹝米名。俗曰「香米」﹞。未堪刀俎論肥瘠﹐只合羇維作蔡荒。試覓當年分界石﹐熙熙中外少痍傷﹝社番南弱於北。見「臺海采風圖」﹞。

殊俗猙獰未可親﹐都盧番語聽難眞。水濱罔兩蛇頭客﹝在雞籠山後。見「誌略」﹞﹐樹上飛禽雞距人﹝雞距番﹐足趾如雞﹔食息皆在樹間。見「番境補遺」﹞。燕婉閨情深鑿齒﹝番人夫婦相得﹐則各鑿一齒存之﹞﹐象賢家法守文身﹝番人文身﹐皆命於祖父﹞。髑髏滿架金爲飾﹐雄武翹然長裏鄰。

巖穴曾棲宋客星﹝土番﹐有宋時零丁洋之敗遁亡至此者。見「沈文開雜記」﹞﹐勝朝事勢等零丁。騎鯨人去天難問﹝鄭延平攻臺灣時﹐紅夷望見一人騎鯨從鹿耳門入﹞﹐夢蝶園荒酒易醒﹝明舉人李茂春隱處﹞﹔滿樹花開三友白﹝番茉莉﹐一名「三友花」﹞﹐孤墳艸爲五妃靑﹔哀蟬似訴王孫恨﹐暮雨蕭蕭不忍聽﹝明寧靖王術桂浮海依鄭氏﹐王師克臺﹐王殉國難﹐五妃從焉﹞﹗

方言曾亦說臺員﹝明周嬰「遠遊篇」稱臺灣爲「臺員」﹞﹐古塔嵯峨拂五云﹝塔名秀峯﹞。斑竹至今悲烈婦﹝鄭氏﹐監國克■﹝臧上土下﹞妃﹔夫死殉節﹞﹐甘棠自昔愛參軍﹝陳永華爲鄭氏參軍﹐治臺有善政﹞。野牛馴後犁春雨﹝荷蘭時南北設牛頭司﹐放牧生息。至今山多野牛﹐縶而馴之﹐可以耕種。見「小崖外記」﹞﹐蔣鵲飛來噪夕曛﹝臺地無鵲﹐有太守蔣姓者從內地購數百翼放之﹐今頗孳生﹔謂之蔣鵲﹞。閒卻朱提無用處﹝臺地不用元寶﹞﹐洋錢買得達戈紋﹝布名﹞。

昔年隙地借牛皮﹝紅毛借居於土番﹐乃紿之曰﹕『得一牛皮地足矣』。見舊志﹞﹐賈舶於今達四夷﹔帆影東西風順逆﹐潮痕髙下月盈虧。漫空結隊飛龍虱﹐浥露盈林摘菠蘿。誰說山間無直木﹝「山間」五字﹐閩中喭詩﹞﹐槺榔百尺榦無枝。

蜃樓髙起瘴雲間﹐妖气迷漫壓市闤。認餉待歌他裏霧﹝他裏霧社有「認餉歌」﹞﹐營屯應辟武勞灣﹝北路武勞灣地廣土沃﹐可耕萬夫。見「稗海紀遊」﹞﹔尢宜租稅蠲箕斂﹐更把詩書化梗頑。細讀鹿洲﹝藍公鼎元﹞詩十首﹐老成謀國切痌瘝﹗

受朝壇外盡罛寮﹐蘆荻波濤一望遙。七日能平花鴨亂﹝朱一貴以養鴨倡亂﹞﹐百年猶唱艸雞謠﹝謂鄭成功事。見「池北偶談」﹞。走差麻達鳴腰鐵﹝番童年十五﹑六者﹐謂之「麻達」﹔執驛遞役﹞﹐待字雛娘聽鼻簫﹝臺稱幼女曰「娘」。鼻簫﹐以鼻吹者﹔與嘴琴同﹞。拚醉何須謀曲糵﹐椰漿如玉白盈瓢。

華嚴世界婆娑洋﹝見「蓉洲文稿」﹞﹐七夕家家祀七娘。魚陣迎潮滄海熟﹝歲有羣魚逆潮而上﹐則海大熟﹞﹐鹿羣逃火野番荒﹝番社以鹿爲糧﹔艸場失火﹐羣鹿遁逃﹐謂之「番荒」﹞。彌陀港淺潛流淡﹐傀儡山髙殺气揚。天使邇來頻按部﹐霓旌咫尺拂扶桑。

鹿場漸已化桑麻﹐六十年來免貢瓜。曙鼓鏗鏘開馬驛﹐寒笳嗚咽動牛車。慕膻緣案多婁蟻﹐挺臂當輪有怒蛙。自羨冷官饒艷福﹐曇花看罷看瓊花﹝一名七里香﹞。

春到衙齋淑气和﹐膽瓶兼供桂梅荷﹔已看果熟波羅蜜﹐又報花開吉貝多﹔愁聽白鴆驚遠夢﹝白鳩知更﹞﹐醉撕翠蟹發髙歌﹔無端霖雨連三日﹐屋破何人爲補蘿﹝衙齋敝漏﹐大雨則牀牀濕矣﹞﹗

長街花鼓鬧春宵﹐獨坐荒齋意寂寥﹕狷介誰如髙士菊﹝臺地少寒﹐花開無節。惟菊至冬﹐乃盛開至二月﹔東坡謂﹕『菊性狷介』﹐誠哉是言也﹞﹐芳鮮共愛美人蕉﹝四時皆開﹐芳鮮可愛﹔其花國之妖姬哉﹞﹔侵簾樹影斜隨月﹐繞榻濤聲冷帶潮﹔料得明朝天气好﹐竹溪﹝寺名﹞應赴阮公招。

翠幔當窗午蔭涼﹐花磚日影夏偏長﹝臺地夏晷較內地長數刻。見「臺海使槎錄」﹞。雞鳴小院潮相應﹝應潮雞﹐潮上則鳴﹞﹐蛛隱髙檐网不張﹝蛛不張网﹞﹔殘夜寒飆生積水﹐遠山瘴气逗微香﹔客來問字誰攜酒﹐滿捧檳榔勸我嘗。

水仙宮外盡成途﹝水仙宮﹐舊在港口﹔今宮前已成衝途﹞﹐滄海揚塵信不誣﹗短短墻堆紅靺鞨﹐家家籬繞綠珊瑚﹔村娃小戲渺綿氏﹝番語秋千﹞﹐番客歡呼打喇酥﹝飲酒也﹞﹔挈榼乘涼何處好﹐藕花香徹北香湖﹝國朝張鷺洲有「北香湖詩」﹞。

閩江千里月同明﹝廈門至澎湖水程七更﹐澎湖至鹿耳門水程五更﹐五虎門至臺十一更。見「赤嵌筆談」﹞。鍼路迢迢十一更﹝航海以指南爲準﹐謂之「鍼路」﹞。祆火曾焚黃蘗寺﹐劫灰新撤赤嵌城﹝同治甲戌﹐以倭患故﹞。開燈難使鴞音變﹝臺人多吸鴉片﹐謂之「開燈」﹞﹐壓寶誰將蠹俗淸﹝臺人賭博﹐名曰「壓寶」。見「臺海使槎錄」﹞﹗底事豪門偏錮婢﹖秋風蕭瑟若爲情。

一樹檳榔一樹椰﹝檳榔不與椰樹並栽﹐則花而不實。語見「赤嵌集」﹐亦見「稗海紀遊」﹞﹐晚風駘蕩影交加。靑歸墻角相思艸﹐黃到階頭消息花。獨自橫琴延皓月﹐倩誰嚼米釀流霞﹝番人無曲糵﹐釀酒則令少婦以口嚼米爲之﹞﹗官貧莫怪奚奴懶﹐手撥鑪灰煮建茶。

籬落天然結莿球﹐金鈴个个綴林投﹔髙巖神藥生三腳﹐野圃香柑熟九頭。異鳥舞雷魚舞火﹝雷舞鳥聞雷則舞﹑飛藉魚見火則舞﹞﹐好花含笑艸含羞﹝含笑花﹐五瓣微黃﹔含羞艸﹐爪之則垂﹞。閒來欲訂羣芳譜﹐不負乘桴汗漫遊﹗

天險生成鐵板沙﹐深山無虎野無鴉。健兒誰是麻丹畢﹝華言好漢﹞﹐故國猶傳毘捨耶﹝見「文獻通考」﹞。年少社童能出艸﹝捕鹿謂之「出艸」﹞﹐臘除鄰女共偸花﹝除夕竊花﹐謂得佳婿﹞。三冬無雪風常暖﹐獻歲盤登綠玉瓜。

篷萊福地久傳疑﹐遠隔重溟古不知﹔佳果偏多名老佛﹝如釋迦﹑菩提之類﹞﹐仙人何處訪安期﹖扶桑弱水言非謬﹐漢武秦皇意太癡﹗莫怪樓臺頻震蕩﹝臺多地震﹞﹐勞他鰲戴已多時。臺陽雜詠

山陰何澄竟山著

馬子翊廣文作臺陽雜興三十首﹔余見之技癢﹐因就廣文詩所未及者得詩

二十四首。

海外東南片土開﹐萬山羅列水環回。鯤身讓地倭謀拙﹝牛皮借地一事﹐與「明史」所載佛郎機之紿呂宋相似﹔論者疑之。或謂荷蘭與倭約﹐歲貢鹿皮三萬張﹐倭以全臺歸荷蘭﹔乃築赤嵌城﹐踞一鯤身全島﹞﹐鹿耳乘潮鄭業恢﹝鹿耳門港道紆折﹐沙多水淺﹔成功至﹐忽水漲數丈﹐大小戰艦縱橫畢入﹞﹔二百年來歸版籍﹝自康熙二十二年﹐靖海侯統師徵鄭氏﹑克澎湖﹐克塽奉表以全臺降﹔至今一百九十五年﹞﹐一千里路辟蒿萊﹝自雞籠山起﹐至瑯嶠以南龜鼻山止﹐袤長八百餘里﹔舊說一千七百餘里﹐殆就內地弓步約計耳﹞。重臣更廓鴻圖計﹐郡縣新增出聖裁﹝同治十三年﹐沈幼丹星使奏請於南路之猴洞設恆春縣﹔光緒元年﹐又奏請於北路之艋舺設臺北府﹐附府設淡水縣﹐竹塹淡水廳舊治攺爲新竹縣﹐噶瑪蘭廳舊治攺爲宜蘭縣﹐攺噶瑪蘭通判爲臺北分府﹐駐雞籠﹔均奉旨交部議準﹞。

巨瀛無際接扶桑﹐海澨依然晝晷長﹝海外晝日﹐視中土較長。蓋迆西巨瀛無際﹐陽曦無蔽虧故也﹞。都道四時皆是夏﹐有時六月亦飛霜﹝光緒元年﹐吳鎭軍開路至八同關。六月二十八﹑九日﹐嚴霜兩夜﹔次日﹐雨雪交霏。八同關﹐彰化內山地也﹞。風來捲地天容慘﹐露湛層霄夜气涼﹝臺地露水甚濃﹐故夏夜乃涼﹞。不信佳期三五誤﹐一鉤初二見蟾光﹝初二卽見新月﹞。

閒將軼事溯潮王﹝鄭成功封延平王﹐尋晉潮王。見夏琳「閩海紀錄」﹞﹐手挈洪戈拓大荒。孤島自存田廣叔﹐圍棋早讓李文皇﹝成功報招撫書﹐自比張仲堅﹞﹔羽山不盡黃能痛﹝順治十一年﹐朝廷遣使撫成功﹐不從﹔乃系其父芝龍於獄。十八年冬﹐殺之﹞﹐軹道終看赤幟揚﹝三傳至克塽﹐以地降﹞。忠節於今褒兩字﹐千秋廟祀享蒸嘗﹝同治十三年﹐朝廷從沈大臣葆楨之請﹐予謚「忠節」﹐並建祠致祭﹞。

仗節東來嘅一元﹝寧靖王朱術桂﹐別號一元子﹐長陽郡王次子﹔由金門渡臺﹞﹐全歸地下復何言﹝我師克澎湖﹐寧靖結帛於梁自盡﹔五妃袁氏﹑王氏﹑秀姑﹑梅姐﹑荷姐﹐先自同縊﹞﹔數莖艸長忠臣發﹝寧靖絕命詞有云﹕『艱辛避海外﹐總爲數莖發』﹞﹐五出梅開烈女魂﹝五妃墓在魁鬥山﹞﹔猶有介圭畱古寺﹝圭長一尺五寸﹑闊一寸八分﹑厚四分。道光年間﹐農人掘地得之﹔僧奇成以粟易﹐置法華寺﹞﹐更無玉帶鎭山門﹝帶凡玉版二十枚﹐碾成百鹿﹔流傳民間。見「海東札記」。今聞落安平海中﹞。荒祠竹滬人誰問﹝寧靖王祠在竹滬莊﹐家人許福立主祀之﹞﹐杜宇聲淒夜月昏﹗

兩渡重洋到海圻﹝余兩次渡臺﹞﹐殊方風景認依稀﹕螺鈿十色倭奴漆﹝市中賣東洋漆﹐貨最多﹑亦最精﹞﹐番錦千絲蜑女機﹝番錦﹐惟郡城一戶能織﹔價極貴。間以五釆絲織成被褥等件﹐陸離耀目﹐尙覺可觀﹞﹔路狹僅畱天一綫﹝街市甚仄﹐郡城西門一帶﹐僅畱一綫天矣﹞﹐簾垂權作戶雙扉﹝此間皆垂簾或竹簟﹐藉以當門﹞﹔烏烏吹角知何事﹐幾擔肩挑是賣豨﹝豬肉擔﹐以吹角爲號﹞。

南旗北滬盡繁華﹐滄海桑田信不差﹝臺灣初止鹿耳門一口﹐百餘年來淤沙擁塞﹐安平至郡已可陸行。鳳山縣之旗後口﹐昔只小舟能進﹐近年沙去水深﹐可停泊百餘舟﹔滬尾爲北路最大港口。俱有各國商艘往來﹐並開洋行﹞﹗萬疊銀山翻急湧﹝湧者﹐無風起浪﹔翻濤捲雪﹐舟莫能近。山前以夏秋爲甚﹐山後起於冬春﹞﹐一條鐵綫鎖長沙﹝沙堅如鐵﹐故名「鐵綫沙」﹞﹔暗礁林立排龍骨﹐支港參差列犬牙﹝前後山港口甚多﹞。爲問昔年天險處﹐蕩纓無復舊丫叉﹝鹿耳門夙稱天險﹐舟人樹標水中﹐以志淺深﹔名曰「蕩纓」﹞﹗

堪笑浮囂陋習仍﹐仇讎報復競稱能﹝臺俗性剛易動﹐往往睚眥之仇報而後快﹞﹔黨援不惜家同破﹝同鄕﹑同姓設受淩辱﹐傾家拯救﹔身罹法网﹐所不顧惜﹞﹐擄勒無端禍猝興﹝擄人勒贖﹐最爲惡習﹞。鑪主簽頭榮里社﹝里社中有「鑪主」﹑「簽頭」諸名目﹐輪流值年﹐以主其事﹞﹐鄕承約長耀門燈﹝鄕約名「總理」﹐地方官給「戳記」﹔門首懸大燈﹐亦「總理」銜﹞。操戈鬥狠尋常事﹐紮厝由來最足憎﹝悍族糾黨逞凶﹐殺其全家﹐將田園﹑房屋﹑輜財踞爲己有﹐名曰「紮厝」。近年官兵剿辦﹐此風已息﹞﹗

雙冬稻穀熟畦町﹝俗呼榖熟曰「冬」﹐有「早冬」﹑「晚冬」﹐兩熟曰「雙冬」﹞﹐豆麥菁麻徧野坰。廣辟山場茶利溥﹝近年臺北產茶甚多﹞﹐髙裝村廍蔗漿馨。息求五倍堪浮白﹐價問三郊﹝聚貨而分售各店者曰「郊」﹕來往福州﹑江﹑浙者曰「北郊」﹐泉州者曰「泉郊」﹐廈門者曰「廈郊」﹐統稱三郊﹞或賣靑﹝未熟先糶者﹐曰「賣靑」﹔先期定價給資﹐及時而取﹐曰「買靑」﹞﹗況值聖恩蠲雜稅﹐漁租厝餉一齊停﹝臺灣仍鄭氏舊制﹐有厝餉﹑番餉﹑蔗車﹑牛磨﹑港潭﹑蠔箔等雜稅。現已奏請蠲免﹐奉旨準行﹞。

生財容易易繁華﹐纏首靑藍盡縐紗﹝漳﹑泉人畏風﹐恆以布纏首﹔臺人亦纏首﹐多易以藍黑縐紗。長丈餘﹐環繞五﹑六匝以爲美觀﹞。擺尾如龍爭自便﹝褲之露於衫外者﹐寬﹑長約尺有半﹐曰「龍擺尾」﹞﹐點頭似鳳動相誇﹝襪不系帶﹐任其脫覆足面﹐曰「鳳點頭」﹞。濃燻鶯粟甘於薺﹝鴉片盛行﹐較內地更甚﹞﹐細嚼雞檳慣代茶﹝男女均嗜檳榔﹐咀嚼不去口﹐唇齒皆殷。客至﹐亦必以獻﹐卽以代茶﹞。披得蘇裾瓜子領﹝男子短衣﹐每過膝﹔襟多直下﹐曰「蘇裾」。領則不論頸之肥瘦﹐多上圓下尖﹐半露其胸﹐曰「瓜子領」﹞﹐輿臺衣帛不爲奢﹝傭販輿隸﹐衣褲率用紗綢﹞。

閩人信鬼世無儔﹐臺郡巫風亦效尢﹕出海大儺剛仲夏﹝出海在五月﹐義取逐疫。造木舟﹐以五彩紙爲瘟神像﹔禮醮演戲畢﹐舁像舟中﹐鼓吹儀仗﹐送船入海﹞﹐沿鄕普度又初秋﹝普度﹐自七月初起至月盡止。設壇禮醮﹑搭臺演劇﹑結彩張燈﹐鋪設極盛﹔豬魚雞鴨等類﹐積如岡阜﹞﹔婦男桎梏虔迎送﹝出會之日﹐頳衣徧路﹔閨閣婦女﹐亦荷枷﹑帶鎖跪迎道左﹞﹐酒肉池林敬獻酬。讕語客師能愈病﹐喧天鑼鼓妄祈求﹝有非僧﹑非道專事祈禳者曰「客師」﹔書符﹑行法﹐謂能愈病﹞。

刺繡從來是女紅﹐髙門黹閣理香絨﹝大家婦女﹐亦工刺繡﹞。臂籠金釧脛俱滿﹝女子裹足者﹐手釧而外﹐有腳鐲重疊至三﹑四行﹞﹐發束銀絳首免蓬﹝瑯嶠婦女﹐多以銀練纏發﹔有至十餘條者﹞﹔嬌習蝸居憐懈惰﹐職詢蠶織慨昏瞢﹝婦女習於嬌惰﹐不解蠶桑﹑紡織﹞。澎湖一樣閨中質﹐胡竟辛勞與■﹝牛孛﹞同﹝澎湖婦女獨苦﹔終日視潮長落﹐赴海濱拾取蝦蛤螺蟹﹐兼任農事。諺云﹕『澎湖女子臺灣牛』﹔極言其勞瘁同也﹞﹗

海面遙看挽髻螺﹐兩三孤嶼似星羅﹝離臺灣最近者爲小琉球﹐在鳳山縣之南﹐海道三十里﹔居民二千人﹐歸鳳山管轄。瑯嶠之東有紅頭嶼﹑火燒嶼﹐海面俱一百餘里。紅頭嶼皆土番﹐火燒嶼多漳﹑泉人住之。又有五獅嶼﹐在噶瑪蘭頭圍對渡﹞﹔蓬壺未許來徐福﹝五獅嶼有意往求﹐每不可得﹞﹐瀛嶠何緣到鄭和﹝光緒三年春﹐丁中丞命前署恆春縣周有基帶同機器學生遊學詩﹑汪喬年往探紅頭嶼。嶼中分八社﹐番眾皆穴地而居﹐略似臺灣生番。「府誌」稱﹕『紅頭嶼產金﹔番無鐵﹐以金爲鏢鏃﹑鎗舌』﹔今無其事﹞﹔斜日荒城紅薯大﹝聞前有至五獅嶼者﹐言嶼內有城門五座﹐中無人居﹔拾得野紅薯一枚﹐重五﹑六十觔﹞﹐曉風山社綠椰多﹝紅頭嶼多種椰樹﹞﹔更看香火因緣結﹐自奉觀音擬普陀﹝火燒嶼有水滴觀音﹐極靈﹞。

遑論宋士與金民﹝臺灣番種﹐或云宋時零丁洋之敗遁亡而至﹐或云金被元滅浮海爲颶風飄至﹐皆不足信﹞﹐平埔髙山迥不倫﹝平埔多「熟番」﹐髙山多「凶番」﹞﹔憑著刺桐花紀歲﹝番無年歲﹐以刺桐花開爲一年﹞﹐每刳大樹腹藏身﹝北港「王字番」死後﹐刳大樹﹐以屍入其中﹐仍以樹皮包裹﹔來年膠合無縫﹐枝榦蒼翠勝常。子孫常以牲牢祀之﹞﹔生涯林莽惟搜鹿﹐事業箕裘在殺人﹝生番以殺人爲遵祖制﹞。我聽番歌疑梵韻﹐手牽足頓別傳神﹝番眾牽手成圍﹑頓足而歌﹐聲似梵韻﹞。

莫道卑南地勢偏﹝卑南在南路內山之東﹔橫亙南北﹐下毘瑯嶠﹐上接嘉義之崇爻界﹞﹐膏腴應並水沙連﹝水沙連者﹐嘉﹑彰兩縣內山番地。有貓丹﹑埔裏等十餘社。廣袤三十餘里。山水秀麗﹐厥土中上。藍鹿洲集中﹐悉記其勝。道光間﹐劉玉坡制軍履臺勘實﹐奏請設通判﹔廷議未允﹞。別論戈甲開荒土﹝臺地田畝計戈論甲﹕每戈長一丈二尺五寸﹐東西南北各二十五戈爲一甲﹞﹐廣合丸丹辟瘴煙﹝各營設官藥局﹐並施丸散膏丹﹞﹔置驛漸通邊徼路﹝恆春縣設八磘﹑牡丹兩驛﹐卑南設絲鬮社﹑卑南藔兩驛﹞﹐移官更授撫民權﹝光緒元年﹐沈幼丹星使奏請將南路同知移駐卑南﹑北路攺爲中路移駐水沙連﹐各加「撫民」字樣﹔奉旨﹕交部議準﹞。會看齊奏平蠻曲﹐再辟山中萬頃田﹝淡水之後山秀姑巒一帶﹐土田膏腴﹔近日吳鎭軍駐璞石閣﹐督兵「開撫﹞。

太息邊防疫癘多﹝南﹑北路諸軍多感瘴癘﹐死者數千人﹞﹐將星零落隕巖阿﹝臺北總統宋鎭軍到營數月﹐一病不起﹔各路隨營提鎭﹐亦多有病亡﹞﹗題詩我自哀嚴武﹝乙亥五月﹐王文勤公渡臺督辦防務﹐余奉檄隨營。十月﹐文勤公因病內渡﹐遽捐館捨。余作挽聯云﹕『秉節越重洋﹐正當通道百蠻﹔食少事煩﹐太息大星隕海嶠﹗執鞭隨行幄﹐詎料備員五月﹔悲風涕雪﹐空懷遺澤賦哀詩』﹗余蓋妄擬杜甫之與嚴武也﹞﹐曳足人爭嘅伏波﹝李制軍亦有挽文勤公聯﹔末句云﹕『曳足伏波同一嘅』﹞。碧血靑燐獅社月﹝獅頭社番﹐前因抗殺官兵﹐經淮軍全力破之﹞﹐黃沙白骨鳳山坡﹝淮軍駐鳳山刺桐腳一帶﹞﹗玉關生慶班超入﹝謂唐﹑羅兩提督﹞﹐夜渡軍聲雜鸛鵝。

大府巡邊擁節旄﹐雞籠山外泊飛艘﹝丁中丞渡臺﹐先至雞籠﹞﹔兵徵兩路馳書急﹝時調孫軍門擢勝三營駐雞籠﹐顧北路﹔方觀察統潮普三營駐鳳山舊城﹐顧南路﹔均限期到防﹞﹐嶺越三朝接漢髙﹝三朝嶺﹐今名三貂嶺﹐爲北鉻最髙之山﹔土人謂之摩天嶺。中丞過此至噶瑪蘭﹞﹔龍虎應符馳炮艇﹝新到龍驤﹑虎衛小蛟船兩號﹐均調至臺﹞﹐鯨鯢望气息波濤﹝西班牙船案﹐從此定議﹞。渡瀘五月來諸葛﹐風雨遄徵到不毛﹝吳星使於五月來臺接辦防務﹐巡歷南路一帶﹔適遇風雨連旬﹐駐節貓貍霧﹐幾有絕糧之厄。經月回郡﹐從者皆病﹞。

粵閩籍貫本分歧﹐異地呈材莫漫奇﹝臺地考試﹐分粵籍﹑閩籍﹞﹔爲拔翹英開廣廈﹐並移節鉞作宗師﹝臺灣學政事宜﹐向由巡臺禦史兼理﹔乾隆十七年﹐禦史裁撤﹐攺歸巡道考校。光緒元年﹐沈幼丹星使奏請以巡撫來臺﹐應歸巡撫主政﹐並於臺北府地方捐建考棚﹔奉旨﹕交部議準﹞。谷鶯早許棲雞樹﹝乾隆四年﹐巡臺禦史諾布單徳謨奏請臺士會試﹐照鄕試例﹕於福建卷中另編字號﹐額取一名﹔部議﹕令俟臺士來京會試。會試者果至十人之多﹐奏請欽定﹔而臺灣始有進士﹞﹐海燕何年浴鳳池﹝臺地二百年來﹐無館選﹞﹖一領靑衿獠戶貴﹐皇朝今已廣恩施﹝番童向只取佾﹑舞。光緒丁丑歲試﹐丁中丞取進淡水番童陳寶華一名撥入府學﹐以示鼓勵﹔並附片奏明﹞。

年來事事法西英﹐更仿洋操立練營﹝郡中設左﹑右兩翼練營﹐仿西法操演﹞。電綫已看傳信速﹝自府城至旗後﹐已通電綫﹞﹐火輪尙待置車成﹝現擬築鐵路﹞﹔格林炮購新時樣﹝格林連珠炮出英國﹐最爲精捷﹔臺地已購得十餘尊﹞﹐來復槍嗤舊日名﹝舊有來復槍﹐近攺用後膛槍﹞。城社憑依狐鼠狡﹐無端民教起紛爭﹝洋人各處設立教堂﹐無賴子倚爲護身符﹔往往民教交鬧﹐致費周章﹞﹗

爲探煤穴入林深﹝煤礦在八鬥山﹞﹐買到鋼鉆已萬金﹝鑿山鋼鉆等器購自外洋﹐計值二萬餘金﹞。鑿井眞教施鬼斧﹝延洋人翟薩爲煤師﹐鑿井深二十餘丈﹞﹐醫貧爭幸得神鍼。經營欲啟千年利﹐窺伺能防萬里心﹖更有磺油堪采取﹝硫磺﹑礦油﹐均擬用機器采取。硫磺山在金包裏﹐礦油在淡水牛斗山下﹞﹐山中生計待搜尋。

卉島從來叛逆多﹐十年必反說非訛﹗魚牙結盜名天運﹝張丙本爲魚牙﹐與巨盜陳辧等往來。因售米事﹐忿縣令袒粵民﹔遂起事僞稱「開國大元帥」﹐僭號「天運」﹞﹐鴨母稱王號永和﹝朱一貴混名「鴨母」﹐以豢鴨爲業﹔鴨行皆成列﹐眾異焉。逆黨杜君英以其姓朱﹐假托明裔﹐擁之﹐攻據岡山汛﹔僞稱「義王」﹐僭號「永和」﹞﹔已爲倭兵籌布置﹝同治十三年﹐倭兵窺犯臺畺﹐駐兵瑯嶠﹔經歲﹐而議始成﹞﹐更因番亂起干戈﹝元年﹐攻獅頭社﹔三年﹐攻率芒社。皆因該番抗殺官兵﹐以示懲創﹞。將軍尙未樓蘭斬﹐佇聽山中唱凱歌﹝近日內山阿棉﹑烏漏等社恃險負嵎﹐飛虎左營﹑綫槍營皆小失利﹔現調擢勝營﹑鎭海左營進山匯剿﹞﹗

絕少蒓鱸似故鄕﹐食單從此費商量﹕檳榔筍折春風綠﹝檳榔樹直上無枝﹐折其嫩尖﹐甘鮮可食﹐名「檳榔筍」﹔惟須俟大風吹折﹐始得購買﹐價亦甚昂﹞﹐蘆黍花開夜月黃﹝西北方名髙粱﹐臺地夜間開花﹞﹔鬼蟹﹝狀如傀儡﹞虎鯊﹝背有斑文﹞登海錯﹐地瓜山芋﹝淡水﹐芋出山石上者佳﹔大者重四﹑五觔﹞足餱糧﹔竹蟶莫訝腥難近﹝竹蟶﹐一名海豆芽。形扁如蟶﹐殼綠色﹐吐尾潔白﹐類豆芽﹔腥不可食﹞﹐更有龍蝦一尺長﹝龍頭蝦﹐昂首奮角如畫龍狀﹐長尺餘﹔味亦甚腥﹞。

競傳麻豆勝平和﹐秋日園林柚子多﹝麻豆堡所產柚子﹐勝於內地平和﹞。爛煮冰弸逾栗美﹝冰弸﹐形如皂莢子﹐似栗﹔而香味特勝﹞﹐愛看染霧當橙槎﹝染霧﹐一名軟霧﹐又名剪霧。大如蒜﹐蒂銳頭圓﹐形似石橊﹐瑩潤可愛﹔味淸甘﹐略同蘋婆﹞。綠添水色新番檨﹝「檨」字﹐字書所無﹔卽番蒜也。髙樹多陰﹐實如豬腰﹔靑皮﹑黃肉﹐土人甘之﹞﹐靑映山光上釋伽﹝釋伽果﹐一名佛頭果﹔實大如柿。色碧紋縐﹐如釋伽頭﹔味甘微酸而膩﹞﹔不特菩提稱佛號﹝菩提果﹐一名香果。花有須無瓣﹐白色。其實中空﹐有細絨屬蒂﹐狀如蠟丸﹔鮮靑熟黃﹐味甘而淸﹞﹐天波羅又地波羅﹝波羅蜜爲天波羅﹑黃梨爲地波羅﹞。

溫和卻好養花天﹐迎歲荷新菊度年﹝臺地少寒多燠﹐新歲尙見荷花﹔又有迎年菊﹑獻歲菊﹐皆開歷冬﹑春﹞﹔挹露紫含優缽小﹝優缽曇花﹐種出西域。「府誌」載﹕『法華寺舊有小種數本﹐花色純紫』﹞﹐燒空紅徧佛桑然﹝佛桑﹐一名扶桑﹔有單葉﹑千種二種﹞﹔春風鷹爪飄香遠﹝鷹爪蘭﹐一名油蘭花。似蘭無心﹐香味滯膩﹔結子如棗﹐名「鷹爪桃」﹞﹐秋雨燕支著色鮮﹝胭脂有紅﹑黃﹑白及五色四種﹐夏﹑秋開﹞﹔又有午時梅一種﹐朝朝開落在庭前﹝午時梅﹐色紅﹔午開子落﹞。

試聽談瀛事最新﹐暗洋﹝「臺灣雜記」言臺之東北有暗洋﹐以一年爲一晝夜﹞弱水﹝「稗海記遊」言雞籠山下實近弱水﹐舟至卽沈﹞不無因。老猴已死偏成魅﹝「臺灣縣誌」述鳳山有民婦被祟﹐暮卽見形﹐如人似犬。邑令爲牒告城隍神﹐忽雷震怪走﹔入地掘之﹐得死猴一﹐祟遂絕﹞﹐巨蟒何來竟啖人﹝昔有海舟至雞籠山後﹐得一山暫泊﹔舟中四人登岸﹐見異類蛇首猙獰﹐飛奔而至﹐攫一人啖之﹔餘三人﹐身佩雄黃得免﹞﹗龜有兩頭差可怪﹝臺北有龜﹐生兩頭﹔洪雪塘別駕爲餘言﹞﹐牛生六足見曾親﹝臺灣縣鄕間有牛生六足﹐二足從背上倒垂而下﹔曾親見之﹞﹔孽魚奚自能登岸﹐似戮飛廉到海濱﹝同治十一年九月﹐有大魚七尾登噶瑪蘭海口﹔又一尾﹐至滬尾登岸。魚大如輪船﹐多無目﹔又有最大一尾﹐背髙如山﹐似解押登岸者。土人割肉熬油﹐腥穢不可向邇﹔食其肉者﹐皆病。次年卽遭倭變﹐似魚爲之兆也﹞。

汪跋

「臺灣雜詠」二十四首﹐山陰何竟山司馬譔﹔所以補馬子翊廣文「臺陽雜興」三十首所未及也。宅句裁章﹐叩冰韻玉﹔詞剪美稗﹐艷溢錙毫。風土之記寓焉﹐方物之志亦寓焉。至於臚掌故﹑述近事及制度之沿攺﹑道裏之遠近﹐莫不詳明典核﹔則並撫民夷﹑安疆圉之略亦寓焉。是曰詩史大有關系﹐允爲必傳之作﹔豈屑與月露風雲﹑流連光景﹑泛如馬絡者絜短較長哉﹗余謂當亟付梓﹐以廣流傳﹔更宜取馬君之作同刊﹐庶不致有偏而不備之憾。作者並得諸目所親驗﹐讀者皆喜爲耳所創聞﹔使插架中復增一有用之書﹐亦一大快事也﹗

光緒戊寅五月庚戌朔﹐烏程汪日楨識。何跋

光緒建元五月﹐寶應王中丞奉命渡臺﹐檄予隨營辦理文案。越四月﹐而中丞病作﹔又一月﹐中丞內渡就醫﹐遽捐館捨。杜陵失武﹐余甚慟之﹗

方中丞之在臺也﹐公餘之暇﹐日事吟詠﹐因作「臺灣雜詩」﹔每成一絕﹐卽以示予。予受而錄之﹐積至三十二首﹔嗣於病中又作「續詠」十二首﹐予皆錄稿置行篋中。

次年﹐丰順丁中丞接篆﹐復命予進署﹔勞形案牘﹐無暇展誦。十月﹐又有臺灣之役﹐襄辦營務﹐三年春﹐防務稍弛﹐丁中丞回省﹐命予畱住行營。勾稽之暇﹐每與汪序東明府﹑林鶴蓀孝廉倡和爲樂。惟時﹐馬子翊孝廉校官臺灣。子翊﹐詩人也﹔作「臺陽雜興」三十律示予﹐予亦得二十四律﹔互相參考﹐甚愧予詩不如子翊之工也。因與子翊約﹕俟旋省﹐當謀付梓。故子翊稿﹐亦存於予。

迨予內渡﹐卽稽榷水口﹔旋奉諱回裏。人事雜沓﹐束之髙閣者又三年。今夏回閩﹐知子翊歸道山。因檢其遺稿並王中丞稿匯錄成帙﹐付之手民﹔非敢云訂敬禮遺文﹐蓋實踐橋公夙約也。其附贅拙作者﹐蓋從楊臥云﹑汪謝城兩先生之命耳。中丞「續詠」詩注有「寧靖王圭」一事﹐予次年渡臺﹐獲睹是器﹐實未有「朱術桂」三字﹔不知中丞當日何以言之﹖

予詩成於三年夏間﹐彼時阿棉﹑烏漏等社尙在負嵎﹔今已一律招撫﹐且巡道仍兼學政﹑總兵仍掛印。不數年間而變更又如此﹐因附記之。

光緒辛巳十月﹐山陰何澄識。

