宋詩鈔補

小畜集補鈔

王禹偁

寄商州馮十八仲咸同年

遷客秋來捧詔還﹐故人多怪鬢毛班。重爲東掖垣中士﹐猶夢西暉亭下山。薄憶宦情皆是幻﹐老思身計不如閒。何時獲約同歸隱﹐水竹蕭蕭但掩關。

移任長洲

移任長洲縣﹐舟中興自余。篷髙猶見月﹐棹穩不妨書。雨碧蘆枝亞﹐霜紅蓼穗疏。此行紆墨綬﹐不是爲鱸魚。

移任長洲縣﹐窮秋入水鄕。江涵千頃月﹐船載一篷霜。竹密藏魚躍﹐云疏漏雁行。故園漸迢遞﹐煙浪自茫茫。

絕句

謫官無俸突無煙﹐惟擁琴書盡日眠。還有一般勝趙壹﹐囊中猶貯禦書錢。

齊安郡作

憶昔西都看牡丹﹐稍無顏色便心闌。而今寂寞山城裏﹐鼓子花開亦喜歡。

題錢塘縣羅隱手植海棠

江東遺迹在錢塘﹐手植庭花滿縣香。若使當時居顯位﹐海棠今日是甘棠。

明月溪

汎流者爲誰﹐人骨皆已朽。我來尋故迹﹐溪荒亂泉吼。惜哉幽勝事﹐盡落唐賢手。惟餘舊時月﹐團團照山口。

望日臺

荒臺隱層巒﹐云磴逾百尺。攀蘿試一登﹐依然有遺迹。掌舒舊砌平﹐屏卓諸峯直。憑髙聊寓望﹐孤懷念鄕國。長安不可見﹐但對金烏赤。傾盡葵藿心﹐庶免浮雲隔。

鳳皇陂

次公治潁川﹐仁政被一方。神物不藏瑞﹐玆焉集鳳凰。在昔奏《簫韶》﹐舜庭來蹌蹌。西伯有至化﹐亦見鳴岐陽。仲尼豈無徳﹐已矣空悲傷。夫何刀筆吏﹐而能致殊祥。我來過荒陂﹐煙艸但蒼蒼。緬懷漢循吏﹐史筆恐未遑。

惠山寺畱題

吟入惠山山下寺﹐古泉閒挹味何嘉。好拋此日陶潛米﹐學煮當年陸羽茶。猶負片心眠水石﹐略開塵眼識煙霞。勞生未了還東去﹐孤棹寒篷宿浪花。

中秋月

何處見淸輝﹐登樓正午時。莫辭終夕看﹐動是隔年期。冷濕流螢艸﹐光凝宿鶴枝。不禁雞唱曉﹐輕別下天池。

官舍書懷呈郡守

年來潘令鬢初凋﹐瘦馬靑衫恥下僚。藥債漸多醫宿疾﹐宦情猶切戀明朝。空江梅雨添幽郁﹐古縣桃花鎖寂寥。賴有郡侯知己在﹐每憐憔悴貰金貂。

朝退偶題

吏隱金門祇似閒﹐退朝窮巷懶開關。經年不到公卿宅﹐五日空隨侍從班。禁漏出花寒歷歷﹐禦泉通市細潺潺。功名未立年猶少﹐爭忍攜琴去舊山。

送郝校書從事相州

提筆從戎別帝鄕﹐官淸兼領校書郎。將軍幕下紅蓮媚﹐詩客袖中丹桂香。吟倚旌旗春過雨﹐醉聽刁鬥夜含霜。金臺莫作多時計﹐非久應歸振鷺行。

送夏侯正奉使江南

百舌關關麥壠靑﹐遠山迎馬翠如屏。禁中已誦相如賦﹐江外猶看使者星。衣拂茶煙尋水寺﹐枕欹梅雨泊沙汀。歸期莫過中秋節﹐侍宴甘泉月滿庭。

和陳州田舍人畱別

宛丘分理藉賢明﹐暫輟詞臣撫百城。職罷掖垣人共惜﹐郡連京輔自爲榮。休吟紅藥階前色﹐且聽長淮枕上聲。駐馬都門相別處﹐柳黃莎碧上林鶯。

硤石縣旅捨

霜榦紅葉飛﹐遷客思淒淒。處險人垂癭﹐登山馬跙蹄。籬荒蛩韻苦﹐云凍雁行低。此夕應無寐﹐何煩報曉雞。

和與盧氏宋少府話舊遊

舊遊前政一追尋﹐宦路遷移敵古今。黃綬位卑曾嘆命﹐靑宮官冷不妨吟。煙嵐不攺當窗色﹐桃李應垂滿砌陰。好寄新詩題舊壁﹐爲言梅福珥朝簪。

春郊寓目

百舌嬌慵未苦啼﹐雪隨春水下松溪。何人樵樹和云斫﹐幾處山田帶雨犁。蜀柳半開鴝鵒眼﹐海棠深結麝香臍。東風似待閒人出﹐一路靑莎襯馬蹄。

春郊獨步

襟袖飄飄晚吹輕﹐孤吟何必共人行。綠楊系馬尋芳徑﹐春艸隨人上古城。不憤黃鸝誇巧舌﹐多慚戴勝勸歸耕。憑髙朗詠沈湘賦﹐自許吾生是賈生。

送馮中允之任婺州

東南宦迹多勝遊﹐婺女星下溪山幽。嚴陵隱徳七里瀨﹐沈約詩名八詠樓。岸上黍離經故國﹐湖邊木脫正髙秋。承明三入妨賢久﹐擬覓江鄕小郡侯。

瑯邪山

連袤復岧峣﹐峯巒架泬寥。流名自東晉﹐積翠滿南譙。洞碧通仙界﹐溪明潤藥苗。古臺臨海日﹐絕頂見江潮。杉影拏云暗﹐泉聲出竹遙。廟碑傳漢祖﹐寺額認唐朝。旱歲時霑稼﹐靈蹤合禁樵。詩章因我盛﹐屏障遣誰描。近住人多秀﹐頻登酒易銷。圖經標八絕﹐灊霍合相饒。

和廬州通判李學士見寄

北門西掖久妨賢﹐出入丹墀近八年。且把一麾淮水上﹐敢思三接浴堂前。將何政術稱循吏﹐豈有文章號謫仙。除卻淸貧入詩詠﹐山城坐客冷無氈。

送董諫議之任湘潭

依依行色滿帆檣﹐又借仁風惠遠方。暫去長沙非賈誼﹐猶虛計相待張蒼。檻前波浪瀟湘闊﹐雨後汀洲橘柚香。翰苑逐臣知最幸﹐願聽民訟繼甘棠。

櫻桃漸熟牡丹已凋恨不同時輒題二韻

紅芳落盡正無憀﹐吟繞空枝首重搔。最恨東君少才思﹐不畱檀口待櫻桃。

病中書事上集賢錢侍郎

力疾奉期謁﹐歸來倦送迎。老爲儒術誤﹐瘦愛道裝輕。羅藥幽香散﹐移琴細韻生。晨餐漸有味﹐筍蕨倍關情。

妻兒慣蔬素﹐僕馬任龍鐘。一榻渾無物﹐孤琴對病容。風翻簾影亂﹐旱減井痕重。幽寂誰爲伴﹐扶行賴瘦筇。

送譚殿院之任南陽

大抵人生樂故居﹐山川況復漢南都。別來墳墓有宿艸﹐歸去田園多綠蕪。銀印莫羞雙鬢白﹐錦衣兼照兩轓朱。西垣衰病無憀客﹐空羨此行歌袴襦。

對酒吟

勸君莫把靑銅照﹐一瞬浮生何足道。麻姑又采東海桑﹐閬苑宮中養蠶老。任是唐虞與姬孔﹐蕭蕭寒艸埋孤冢。我恐自古賢愚骨﹐疊過北邙髙突兀。少年對酒且爲娛﹐幾日樽前垂白髮。安得滄溟盡如酒﹐滔滔傾入愁人口。從他一醉千百年﹐六轡蒼龍任奔走。男兒得志升靑雲﹐須教利澤施於民。窮年髙枕臥白屋﹐蕙帶藜羹還自足。功名富貴不由人﹐休學唐衢放聲哭。

騎省集補鈔

徐鉉

吳王挽詞

倏忽千齡盡﹐冥茫萬事空。靑松洛陽陌﹐白艸建康宮。道徳遣遺在﹐興衰自古同。受恩無補報﹐反袂泣途窮。

土徳承餘烈﹐江南廣舊恩。一朝人事變﹐千古信書存。哀挽周原道﹐銘旌鄭國門。此生𨿽未死﹐寂寞已銷魂。

和元帥書記蕭郎中觀習水師

元帥樓船出治兵﹐落星山外火旗明。千帆日助江陵勢﹐萬里風馳下瀨聲。殺气曉嚴波上鵲﹐凱歌遙駭海邊鯨。仲宣一作《從軍詠》﹐回顧儒衣自不平。

安陽集補鈔

韓琦

答袁陟節推遊禪智寺

春去惜余景﹐偶來郊外觀。蕪城千古恨﹐一顧殊悲酸。荒祠枕大道﹐尙記吳城邗。遠近綠陰合﹐水襯紅莢殘。隴麥齊若剪﹐隨風捲波瀾。罷農喜有望﹐守臣心粗寬。蕭疏禪智寺﹐壞址不甚完。叢花亂芍藥﹐籬竹摧瑯玕。空有亭亭柏﹐成行如筆端。供帳具朝膳﹐僚寀成淸歡。小杜詩板暗﹐樂石曾未刊。乘興諧茶圃﹐百步登平巒。摘焙試烹啜﹐甘挹零露溥。午過倦微暑﹐堤路騰歸鞍。天子憂歲旱﹐引咎古所難。列郡承新詔﹐朝夕弗敢安。況此行春意﹐固不在遊盤。

臘日出獵近郊

悲風吼林霜艸白﹐殺气稜々慘空碧。因畋講事比其時﹐況值嘉平農已隙。暫整和門出近郊﹐獵獵旌旗原燒赤。狩場一望天四垂﹐貔虎意豪猶恨窄。鼓動圍開翼復箕﹐人知部分如刀劃。飛走竄伏不得暇﹐狡兔幸生猶奮擲。饑鷹眼捷翅頭健﹐下鞲風發無虛搦。鶻拳交擊或未僕﹐繼嗾韓盧追以咋。忽穿叢薄失所捕﹐恥焉便縱摩霄翮。不似寒鴟得腐鼠﹐傲然有視鴛雛嚇。烏鶉鵲雉曷足數﹐亦有晨風競搜索。其間駭獸欲陵突﹐悍卒爭趨矜手格。前驅反旆弗及捨﹐丘山大委虞中獲。翻車瀉酒犒士眾﹐萬刀刲肉恣燔炙。塞防寓令豈徒然﹐不在詩人刺荒癖。王者設官猶取眾﹐大姦宿猾許擒扼。乘時廢職莫自效﹐勿謂驚鳥無全策。別有老狐智計巧﹐只就髙城營窟宅。疑冰識扱行步穩﹐此日胡由見蹤迹。雕兮雕兮未得志﹐將軍憤懣如何釋。

病鶴貽劉易

塵寰病思苦﹐仙府歸魂勞。禿翼敗風霰﹐卑棲掩蓬蒿。池圃擯時玩﹐雞鳧豈吾曹。誰知牢落心﹐萬里孤云髙。

遊開化寺

開化得地勝﹐崇侈何代作。全山饞佛身﹐萬木亙髙閣。煙霞無四時﹐爲我張

幄幕。飛泉乘空來﹐直在庭砌落。松柏森成行﹐斗狀蛟龍惡。如整萬人陣﹐偏伍不敢錯。距城才一捨﹐曠絕類霄堮。噫吾何自勞﹐日窘吏事縛。到官逾二期﹐未克造林壑。引疾得鄕邦﹐晝錦行遂著。猛拋公幾煩﹐不負眞境約。精廬始一登﹐百慮已澄卻。徘徊延賓僚﹐開席盛燕酌。歌畱嶺上云﹐吹亂風前鐸。勿譏淸賞累﹐粗繼東山樂。

離並州至晉祠次韻答宣徽富公

公名傑出天下賢﹐終身師慕常顓顓。十年一面數日別﹐行行不忍移歸軿。剛腸出淚收還注﹐感公知己難違去。黃昏病作宿荒城﹐離緒不堪紛似雨。

孫賁書記以齊安舊文爲示感而成詠

余兄天聖中﹐尙抑齊安守。余遭所生憂﹐得歸侍左右。孤煢獲苟存﹐朝夕賴誨誘。兄材無不宜﹐吏治孰可偶。公庭常寂然﹐所樂在文酒。臨江三四樓﹐次第壓城首。山光拂軒檻﹐波影撼窗牖。原鴒款集間﹐萬景皆吾有。兄詩豪且奇﹐气焰摩星斗。優遊預賡和﹐惟自愧荒醜。於今四十年﹐日月甚奔走。當時相聚者﹐十已喪八九。嘗爲春亭記﹐烏敢示不朽。孫君裏中來﹐云亭廢已久。徒有舊文在﹐況足失其手。兄後見曾孫﹐弟老成衰叟。一身𨿽寵榮﹐百慮鎖紛糾。何如昔日歡﹐抆泣念愛友。

周沆著作宰秀州嘉禾

庇身名邑得嘉禾﹐銅墨猶嗟滯俊科。前席未期宣室召﹐聞弦還繼武城歌。酒旗穿柳春堤迥﹐魚艇藏花夕唱和。對此不勞披縣譜﹐且求新句解詩魔。

叔平學士知靑州

厭直圖書府﹐思爲海岱州。郡符分竹使﹐親膳潔蘭羞。文石輸忠密﹐仙山進職優。過家門納駟﹐卜地隴眠牛。暮霰淩羈玉﹐朝暾艷戟油。恩寬敷漢札﹐政善洽齊謳。水際春芳盛﹐尊中客醞浮。物饒三服麗﹐居樂五民遊。松鬛低容宴﹐峯螺翠入樓。行聞西掖召﹐眞賞莫淹畱。

館直二闋

玉山岑寂雪花乾﹐仙掌風髙露未溥。自笑曼都凡格在﹐一宵無柰月邊寒。

章溝傳漏過三更﹐霜壓寒威特地生。苦恨回環窗外鐸﹐幾番幽夢不教成。

和邃卿學士雪霽登祕閣

曉來延閣步層梯﹐春色周圍一望低。殘雪半畱珠殿北﹐非煙長護綺窗西。幽情自逐歸鴻斷﹐芳意還因遠樹迷。金匱有書猶未見﹐祕封香篆鎖芝泥。

上巳前與同捨出郊過金明池

天波新綠染成春﹐波面輕風起細鱗。隔岸鳥聲低弄曲﹐出墻花艷遠含噸。柳經傷別還多緒﹐鷗爲忘機不避人。三月偸遊仙署友﹐肯思迢遞走徵輪。

和春卿學士登廣文閣觀京闕之盛

層閣郁嵯峨﹐登臨逸意和。雨餘春物動﹐天闊夕陽多。棋布金杯第﹐環通璧沼波。泥中足車騎﹐應笑翟公羅。

駕幸西太一宮陌上耕者叱牛聲厲左右皆笑之

皇心閔雨出西坰﹐親禱靈宮致潔誠。扈蹕不知農事苦﹐輦前爭笑叱牛聲。

召赴天章閣觀新刻刻仁宗禦詩

天閣當年拂霧宣﹐紫皇端扆侍羣仙。親揮龍鳳軒騰字﹐命繼咸韶雅正篇。勸酌屢行均聖寵﹐賜花中出奪春妍。玉峯光景都如舊﹐但睇宸章極泫然。

上巳會興慶池

元巳開樽處﹐垂花碧洞前。綺羅明浩渺﹐臺榭插漪漣。曲水來如篆﹐輕橈去若仙。春寒芳意晚﹐未見柳飛綿。

上巳晚遊九曲池

九曲池邊第一開﹐蟻舟同賞盡髙才。彎流自得黃河勢﹐怪石應從紫閣來。塵外恍迷仙境界﹐竹間深有古亭臺。徘徊復至丰碑下﹐花萼吁嗟作盜灰。

會故集賢崔侍郎園池

崔園髙絕五門西﹐塵外風光是處宜。唐室舊池因地得﹐漢宮遺址上樓知。靑螺萬嶺前爲障﹐碧玉千竿近作籬。我住鄴臺殊艸創﹐一來尢覺愬歸遲。

山樓

西北髙樓上﹐南山日面欄。勢籠秦地勝﹐陰落渭波塞。帶雨新屏活﹐穿雲古道難。仙扃如何造﹐便擬掛朝冠。不泛洞中杯。水鳥浮還沒﹐仙航去復回。蓬瀛眞境事﹐銷得玉山頹。

流杯

迢遁穿花出﹐彎環作篆來。若非天上禮﹐不泛洞中杯。水鳥浮還沒﹐仙航去復回。蓬瀛眞境事﹐銷得玉山頹。

石林

叢石競嶄巖﹐當軒翠撲嵐。疑峯何啻九﹐仙島迥侔三。潤極云猶抱﹐溫多玉尙含。樓髙慵引望﹐坐看小終南。

再題休逸臺

冰井梁摧幾百秋﹐昔移爲柱立臺頭。層基面壘盤蝸殼﹐倒影侵池側蜃樓。拂檻落霞淩綺席﹐入檐初月誤瓊鉤。芳林已合陰成茂﹐不見西山湧萬丘。

中秋席上

去年西洛過中秋﹐正怯淸光刺病眸。此夜北都逢好月﹐喜延嘉客上髙樓。眞居自與風塵絕﹐雅句須窮造化搜。但引流霞歌《白雪》﹐豈殊身在廣寒遊。

次韻答致政趙少卿

登科常愧處盧前﹐敍齒於兄小十年。鶴不稱軒猶自若﹐鴻誰能弋已安然。山頭俗駕歸誠晚﹐湖外扁舟見獨先。惟有大鈞公道在﹐方圓隨物舊同甄。

壬子三月十八日遊禦河

三月遊河魏國風﹐愜山通日正暄融。壓沙寺古花殘雪﹐過馬橋髙水飲虹。眾樂自深春色外﹐萬愁俱泯醉吟中。天公恐雨傷民意﹐只放輕雲暝碧空。

八月十九日賞菊

春英無不惜開遲﹐秋菊常懷素景悲。慣負晚霜甘索寞﹐忽逢先閏促離披。欲移庭檻嫌傷早﹐擬泛賓罍未入時。自是寒花當守分﹐一違佳節迷人嗤。

初冬祀墳

曉乘輕凜上平岡﹐西款親塋一捨彊。帶靄遠峯時隱見﹐半霜殘葉雜靑黃。來牟渴雨空成隴﹐賓雁衝云自著行。此日初冬嚴祀事﹐只增歔感不誇鄕。

提舉陳龍圖遷居邢臺

鄕居新葺後﹐歸興邈難招。老去重離別﹐秋來添寂寥。雲橫初送雁﹐渡淺未成橋。千里猶思駕﹐封圻幸不遙。

崔象之宰韓城

去年同舉菊花觴﹐自揭淸音入醉鄕。此日髙秋來一別﹐幾旬佳節負重陽。風生古操安新治﹐雨徹疏茅鎖舊堂。民裏更繁應自化﹐宰君心地本空王。

和禦制賞花釣魚詩

花簇香亭萬朵開﹐琱輿髙自九天來。輕陰閣雨迎天步﹐寒色畱春送壽杯。仙吹徹云終縹緲﹐恩魚逢餌幾徘徊。曾參二十年前會﹐今備臺司得再陪。

早夏

脫幘吏休後﹐憑軒風快余。瀑泉增瀨急﹐新葉補林疏。

暑初天未熱﹐觀閣進新涼。果熟愁枝重﹐荷生覺渚香。

十里溪源注北塘﹐貯成寬碧澹泱泱。新蒲弱荇參差綠﹐去騖來鳧斷續行。一纜輕波搖鷁舸﹐滿罾斜日曬魚梁。使君思拙無淸夢﹐髙柳陰成艸自長。

感花

雕堂瞰寶欄﹐有花病不妍。誰知窮山顚﹐牡丹一尺圓。寶欄鋤漑足﹐窮山風日煎。彼此不得地﹐天道胡爲然。兩適終難得﹐玆恨無窮年。

滄浪集補鈔

南園﹝南園﹐吳越廣陵王元璙之舊園也﹐歲久摧圮。至元丰中﹐猶有流杯回照﹑百花樂堂﹑惹去風月等處。﹞

西施臺下見名園﹐百艸千花特地繁。欲問吳王當日事﹐後來桃李若爲言。

武溪集補鈔

余靖

送靈谷山人

萬樹秋風一路蟬﹐渡頭重艤木蘭船。自慚蹙頞非奇骨﹐擬問淸朝躍馬年。

遊韶石

世務常喧囂﹐物外有眞賞。結友探勝槪﹐放情諧素想。韶山南國鎭﹐靈蹤傳自囊。雙闕倚天秀﹐一徑尋云上。長江速縈帶﹐眾巒疑負𦇤。千里眇平視﹐萬形羅怪象。缺影避昆侖﹐鰲頭冠方丈。靑螺佛髻髙﹐羣玉仙都敞。霞城晴煜爚﹐桃溪春浩蕩。仰攀霄漢近﹐俯瞰神魂怳。澗深澑如織﹐巖虛動成響。造化與眞質﹐妙畫胡能仿。賤子生海隅﹐逢辰辱朝獎。靡成彜鼎勛﹐甘從丘壑往。驚禽戀故林﹐困驥畏羈鞅。玆遊得幽深﹐同懷樂淸曠。世言帝有虞﹐朔南聲教廣。丹冥卜巡幸﹐翠華臨蒼莽。《簫韶》曾此奏﹐鐘石無遺像。但覺薰風存﹐修然天籟爽。姬公著治典﹐歷代所遵仗。九野奠山川﹐萬靈通肸蜜。醫閭與吳嶽﹐半列戎夷壤。四時迎气祠﹐猶煩禮官掌。況乃祝融區﹐羣物資含養。來儀威鳳居﹐樂育菁莪長。膚寸起成霖﹐崇髙一方仰。躋之佐衡霍﹐無漸公侯享。

南齋新植牡丹初冬忽開數朵愛玩不已因而感詠呈知郡中捨

嶠南足暄候﹐秋葉不凋傷。孤根自北來﹐繡蕊忽葩張。磋爾本國艷﹐秀色含天香。淑气入春萼﹐園苑生輝光。豪家走鈿車﹐珠翠妍新妝。貴門陳廣宴﹐金碧開華堂。惟恐風雨至﹐不羞歌舞狂。意態占韶景﹐眾媚曷能妨。今玆植荒圃﹐空齋圍短墻。節物寒蟬後﹐林木野梅傍。胡爲吐奇卉﹐特此昧溫涼。只知逢日暖﹐豈測非春陽。蜂蝶不爾采﹐壞欄啼夜螿。伊予久杜門﹐荊榛三徑荒。獨酌難成醉﹐徒倚徒旁徨。憐爾守常性﹐幽叢不攺芳。

遊大峒山詩﹝並序﹞

予嘗恨遊觀山川﹐皆前賢所稱﹑圖籍所著者耳﹐未能索幽訪異﹐輿音馬迹之外﹐得古人所遺絕境﹐一寓目﹐用狀其名物﹐與好事者傳之無窮也。韶之境富於山水﹐而佛剎占勝﹐相望於野﹐其名聲洽於四方者無幾。頃間居裏捨﹐與上饒從事子元王君﹐擷其遺槪﹐得大峒焉。始自州治﹐水行七十里﹐得月華山﹐捨舟楫﹑肩籃舉﹑道樵徑﹐又十五里﹐乃至是山﹐觀其磅礡聳峭﹐秀倚天際﹐絕頂之上﹐千里在目﹐日浮月沈﹐雷驚虹斷﹐隨方下睨﹐晦明異壑﹐則𨿽丘垤眾山﹐蚊虻聚落﹐不足諭其髙也。相與拂幽石﹐翳修林﹐澗聲泠泠﹐淸入毛骨。眞可遺世而絕俗﹐豈獨攄憂賞異而已耶﹗各爲詩以志之。自漢武帝元鼎六年庚午歲﹐始平越爲郡縣﹐凡一千七十年。至皇朝建隆元年庚申歲﹐始有僧建剎而居之。又七十九年﹐始爲什方院。又二祀﹐康定元年庚辰歲﹐始有衣冠遊者﹐豈天作地藏﹐有所待哉﹗王君曁同遊本郡布衣李訪﹑月華山羅浮達二憚師﹐咸書名於長老習公方丈壁云。

十里松檜風﹐萬仞斗峭壁。陽崖雷自奔﹐陰壑雪猶積。勢爭衡霍雄﹐地控吳越扼。胡爲千載間﹐名未光圖籍。物乃因人彰﹐聞人於在昔。不逢巢由髙﹐箕山亦頑碧。我今共遊覽﹐逍遙非俗格。劇論窮古今﹐玄談叩虛寂。攀蘿躡孤峯﹐和云坐幽石。濯纓淸泠泉﹐畱爲不朽迹。

畱題龍潭

峭嶺盤遠郊﹐幽泉生石罅。沮洳成深潭﹐神龍隱其下。气昏雲霧朝﹐光寒風雨夜。絕境鄰梵宮﹐餘波沃農稼。秋態月色澄﹐晴蛟虹影射。勢非蛟室卑﹐名將鳳池亞。存身此蟠蟄﹐得時扶造化。何當歲大旱﹐移湫救函夏。

觀釣

趨塵寒浦波﹐桂子秋空月。煙濕釣綸輕﹐雨濺苔磯滑。健鯉吞香鉤﹐錦文紅鱍々。將爲沸鼎遊﹐勢窮猶煦沫。措頤閒悵望﹐江湖晴蕩漾。奮鬛就其深﹐族類能相忘。胡爲貪一餌﹐委身刀機上。寄言洗耳翁﹐逃名眞可尙。

和伯恭殿丞遊西蓉山寺

休澣約過從﹐寧論隘與恭。溪光染醽淥﹐山色秀芙蓉。乍霽千絲雨﹐齊張萬蓋松。岫孤如欲遁﹐逕曲似相逢。共快雲霞志﹐更尋麋鹿蹤。氅披吳國紵﹐杖拄蜀郊筇。陰谷鳴歸鶴﹐靈湫起應龍。跳梁窺果狖﹐縹緲入花蜂。磴滑並蘿躡﹐巖幽半蘚葑。竹間泉繚繞﹐煙外艸蒙茸。有語嫌雙燕﹐無虞美大榕。歸來卻回睇﹐暮霧已重重。

代贈

幽房寂寞時﹐香散輕袿衣。可憐夜永不成寐﹐苦恨春殘猶未歸。歸來一見伸修眉﹐寶衤圭新聲逐調移。多少相思說不盡﹐淚滿玉壺只自知。

題白蓮庵

掩室昔宴居﹐冥心遺萬化。菡萏本無染﹐紛華共髙謝。夜禪杉月落﹐晨齋庭鳥下。棟間雲气浮﹐池面秋香詫。演法辭故棲﹐幽蹤賁寒野。蠟屐此同遊﹐願結宗雷社。

送僧惠勤歸鄕

舊國起歸興﹐三江一棹輕。夜吟逢月白﹐曉渡趁潮平。楚岸雲藏寺﹐吳宮水繞城。羨師塵外去﹐何日濯吾纓。

雙松

自古泳連理﹐多爲艷陽吟。誰知抱髙節﹐生處亦同心。風至應交響﹐禽棲得並陰。歲寒當共守﹐霜雪莫相侵。

新息道中遇雪

寒深雪壓春﹐去去祗傷神。巢穴有歸鳥﹐路岐無住人。遠光天共白﹐夜色月相親。獨酌不成醉﹐自嫌名利深。

送海琳遊南海

觸目盡塵累﹐如師眞不羣。圓明水中月﹐去住嶺頭云。意爲乘風快﹐名應過海聞。修然此髙迹﹐世网漫紛紛。

靈樹喜長老屬疾見寄次韻酬之

鳴韶山下客﹐多病似吾身。每想彌天辯﹐誰爲問疾人。泉淸偏照月﹐松瘦不知春。未遂尋髙論﹐相遙一水濱。

塞上

漢使重頒朔﹐胡臣舊乞盟。烽煙虛晝望﹐刁鬥絕宵驚。虎落云空鎖﹐龍堆月自明。祁連山更北﹐新築受降城。

桂源早行

聞雞已行邁﹐策馬更徘徊。月色依山盡﹐秋聲帶雨來。自堪悲玉璞﹐誰復築金臺。薄宦空羈束﹐西齋長綠苔。

晚至松門僧捨

日暮倦行役﹐解鞍初息肩。霧昏臨水寺﹐風勁欲霜天。蓼浦初聞雁﹐人家半在船。思君正怊悵﹐黃葉更翩翩。

湘中送人

離謳方揭耳﹐別緒已淒然。艸蔚湘累浦﹐花殘蜀魄天。疑山晴拂漢﹐啼竹冷澄煙。後夜思君意﹐空歌皓月篇。

慧照大師

已向南宗悟﹐尢於外學精。士林傳字法﹐僧國主詩盟。初地形容占﹐彌天語論淸。因思支遁輩﹐徒擅養鷹名。

題憩賢亭

虛亭遲嘉客﹐登臨日相繼。松篁夏吹寒﹐煙霞暮江霽。髙興山光遠﹐急影波聲碎。區區榮利途﹐扁舟暫時憩。

送淩屯田知和州

粉署仙郎守一麾﹐都門別岸柳依依。定知春雨隨車到﹐且喜秋風破浪歸。仁政便當聞虎渡﹐治聲猶在隔牛磯。儂今亦懇懷章請﹐假道尙應鱸正肥。

謹吟五十六宇攀送仲求殿丞之任贛川竊惟嚴君國博掛冠歸閒而仲求兄弟爲鄰部守倅其榮至矣誠欲賦述詞不逮意

一門三組序西離﹐又見雙旌並訓農。三釜親庭交祿養﹐夾河子捨接鄰封。酒闌風雪催行色﹐吟際江山助筆鋒。我亦思親求郡紱﹐東湖南浦好過從。

寄題宋職方翠樓

層樓幽趣稱登臨﹐望遠憑髙豁素襟。棋酒等閒忘世慮﹐溪山最樂是家林。松聲帶雨千峯外﹐潭影涵虛落照深。此景爲君珍賞甚﹐起予歸興欲抽簪。

謝蕭閣副惠茉莉花栽

素艷南方獨出羣﹐只應瓊樹是前身。自緣香極宜晨露﹐勿謂開遲怨晚春。欄檻故將賓榻近﹐丹靑重整畫圖新。移根得地無華裔﹐從此飛觴不厭貧。

謝祖太博見訪西園

初聞結駟訪幽齋﹐拂曙呼童掃綠苔。方愧蓬蒿開徑晚﹐已驚騶馭過江來。林問載酒情偏厚﹐門外回舟事可咍。交態於今易離合﹐感君惇舊重徘徊。

和胡學士館中庭樹

仙材封植九重深﹐苒苒何年別故林。曉色半籠靑瑣闊﹐春光長在玉山岑。靜臨髙閣翻淸吹﹐坐見羈禽息密陰。休羨井梧能待鳳﹐淩霜堅守歲寒心。

送楊學士益州路轉運

芝函新命直仙蓬﹐又見岷山叱馭忠。玉佩曉班辭日下﹐水牛秋粟轉褒中。花時井邑蠶叢富﹐徼外人家棧道通。奇技刺文頻詔約﹐此行應更變民風。

思壽陽寓居髙氏園亭

嘗借芳園石友家﹐幽棲無復羨紛華。敞扉气爽云生棟﹐捲箔香微露泫花。桂向淮山分月魄﹐桃從秦洞得仙葩。別來追想淸閒境﹐悔褫方中走棧車。

和邃卿張學士暑夕

危坐空齋暝色低﹐三金才伏火將西。煙蒙細艸流螢度﹐月上疏林倦鵲棲。荃葛野裳交羽扇﹐桔橰鄰圃響蔬畦。中宵爽气奪炎熱﹐卻笑班姬謾慘恓。

送舒太博通判眉州

通守方忻再命新﹐東風疏雨拂行塵。封疆遠入魚鳧國﹐岐路正逢蠶市春。彭岫曉嵐迎畫隼﹐錦江晴綠照朱輪。歸期不待更書至﹐舊有淸名在縉紳。

送鄧祕丞知徳安縣

裏閈偕遊心久降﹐越臺成俗政惇龐。香鑪山下重爲縣﹐閶闔風髙還渡江。且喜恩威長及物﹐莫嫌功業未經邦。公聲更近淵明宅﹐寄傲情應臥北窗。

送張屯田通判益州

數載關中聞美名﹐可憐隨調卻西徵。天臺晚帳含香別﹐棧閣秋霜叱馭行。杜曲尙逢樽酒樂﹐回溪應望白雲生。相期勉力宣新政﹐側耳民謠起少城。

九日賞池會上酬王職方

雅集髙談思豁然﹐齊山依約對疏煙。江城泛菊逢佳節﹐禁苑聞《韶》憶去年。久厭風波驚世路﹐且同樽酒醉涼天。今來古往情何異﹐弄水亭邊巖畫船。

落花

小園斜日照殘芳﹐千里傷春意未忘。金穀已空新步障﹐馬嵬徒見舊香囊。鶯來似結啼鸞怨﹐蝶散應知夢雨狂。淸賞又成經歲別﹐卻歌團扇寄迥腸。

端午日卽事

江上何人弔屈平﹐但聞風俗彩舟輕。空齋無事同兒戲﹐學系朱絲辟五兵。

寄襲長老

三徑荊榛盡力開﹐千株桃李手新栽。殷勤莫怪尋嘉樹﹐又喜春風過嶺來。

感舊

醉吟曾共倚江樓﹐穠艷淸香萬柄秋。蕩子醉歸時已暮﹐暮鴻驚散水悠悠。歐陽文忠詩補鈔

修字永叔

廬山髙贈同年劉凝之歸南康

廬山髙哉幾千仞兮﹐根盤幾百里﹐巍然屹立乎長江。長江西來走其下﹐是爲揚瀾。左兮洪濤巨浪日夕相舂撞。云消風止水鏡淨﹐泊舟登岸而遠望兮﹐上摩雲霄之晻靄﹐下壓后土之鴻龐。試往造乎其間兮﹐攀緣石磴窺空谾。千巖萬壑響松檜﹐懸崖巨石飛流淙。水聲聒聒亂人耳﹐六月飛雪灑石矼。仙翁釋子亦往往而逢兮﹐吾嘗惡其學幻而言哤。但見丹霞翠壁遠近映樓閣﹐晨鍾暮鼓香靄羅幡幢。幽花野艸不知其名兮﹐風吹露濕香澗谷﹐時有白鶴飛來雙。幽尋遠兮不可極﹐便欲絕世遺紛厖。羨君買田築室老其下﹐插秧盈疇兮釀酒盈缸。欲令浮嵐暖翠千萬狀﹐坐臥常對乎軒窗。君懷磊砢有至寶﹐世俗不辧瑉與玒。策名爲吏二十載﹐靑山白首困一邦。寵榮聲利不可以苟屈兮﹐自非靑雲白石有深趣﹐其气兀硉何由降。丈夫壯節似君少﹐嗟我欲說安得巨筆如長杠。

明妃曲和王介甫作

胡人以鞍馬爲家﹐射獵爲俗。泉甘艸美無常處﹐鳥驚獸駭爭馳逐。誰將漢女嫁胡兒﹐風沙無情面如玉。身行不遇中國人﹐馬上自作思歸曲。推手爲琵卻手琶﹐胡人共聽亦咨嗟。玉顏流落死天涯﹐琵琶卻傳來漢家。漢家爭按新聲譜﹐遺恨已深聲更苦。纖纖女手生洞房﹐學得琵琶不下堂。不識黃雲出塞路﹐豈知此聲能斷腸。

漢宮有佳人﹐天子初未識。一朝隨漢使﹐遠嫁單於國。絕色天下無﹐一失難再得。𨿽能殺畫工﹐於事竟何益。耳目所及尙如此﹐萬里安能制夷狄。漢計誠已拙﹐女色難自誇。明妃去時淚﹐灑向枝上花。狂風日暮起﹐飄泊落誰家。紅顏勝人多薄命﹐莫怨春風當自嗟。

禮部貢院閱進士試

紫案焚香暖吹輕﹐廣庭淸曉席羣英。無嘩戰士銜枚勇﹐下筆春蠶食葉聲。鄕裏獻賢先徳行﹐朝廷列爵待公卿。自慚衰病心神耗﹐賴有羣公鑑識精。

夢中作

夜涼吹笛千山月﹐路暗迷人百種花。棋罷不知人換世﹐酒闌無柰客思家。

批謝判官紙尾

淺深紅白宜相間﹐先後仍須次第栽。我欲四時攜酒去﹐莫教一日不花開。

寄許道人昌齡

石唐仙室紫雲深﹐潁陽眞人此算心。眞人已去升寥廓﹐歲歲巖花自開落。我昔曾爲洛陽客﹐偶向巖前坐盤石。四字丹書萬仞崖﹐神淸之洞鎖樓臺。云深路絕無人到﹐鸞鶴今應待我來。

寄韓子華

人事從來無處定﹐世途多故踐言難。誰如潁水閒居士﹐十頃西湖一釣竿。

劉原父再昏以二絕戲之

平生志業有誰先﹐落筆文章海內傳。明日都城應紙貴﹐開簾卻扇有新編。

仙家千載一何長﹐浮世空驚日月忙。洞裏桃花莫相笑﹐劉郎今是老劉郎。

自敍

余本漫浪者﹐玆亦漫爲官。胡然類鴟夷﹐托載隨車轅。時士不俯眉﹐默默誰與言。賴有洛中俊﹐日許相躋攀。飲徳醉醇酎﹐襲馨佩春蘭。平時罷軍檄﹐文酒聊相歡。

拜馬澗

昔聞王子晉﹐把袂浮丘仙。乘駿於此墮﹐吹笙不復還。玉蹄無迹久﹐澗艸但荒煙。

二室道

二室對岧峣﹐羣峯聳峭直。云隨髙下起﹐路轉參差碧。春晚桂叢深﹐日下山煙白。芝英已可茹﹐悠然想泉石。

玉女窗

玉女不可邀﹐蒼崖郁岧直。石乳滴空竇﹐仰見泬寥碧。徙倚難久畱﹐桂樹含春色。

中峯

望望不可到﹐行行何屈盤。一徑林杪出﹐千巖云下看。煙嵐半明滅﹐落照在峯端。

和謝學士泛伊川

久不見南山﹐依然已秋色。悠哉川上行﹐復邀城中客。木落山半空﹐川明潦猶積。夷猶白蘋裏﹐笑傲淸風側。極浦追所遠﹐回峯髙易夕。

和楊子聰答聖兪月夜見寄

秋露藹已繁﹐迢迢星漢回。皎潔庭際月﹐流光依井苔。有客愛涼景﹐幽軒爲君開。所思不可極﹐但慰淸風來。

雨中獨酌

老大世情薄﹐掩關外郊原。英英少年子﹐誰肯過我門。宿云屯朝陰﹐暑雨淸北軒。逍遙一樽酒﹐此意誰與論。

答錢寺丞憶伊川

之子問伊川﹐伊川已春色。綠芷雜靑浦﹐靑溪含白石。山阿昔畱賞﹐屐齒無遺迹。惟有巖桂花﹐畱芳待歸客。

送劉十三南遊

決決汴河流﹐櫓聲過晚浦。行客問吳山﹐舟人多楚語。春深紫蘭澤﹐夏早黃梅雨。時應賦登眺﹐聊以忘羈旅。

送徐生秀州法曹

一笑暫相從﹐結交方恨晚。猶玆簿領困﹐況爾東南遠。落帆淮口暮﹐采石江洲暖。黃鴿可寄書﹐惟嗟雙翅短。

立秋有感寄蘇子美

庭樹忽攺色﹐秋風動其枝。物情未必爾﹐我意先已淒。𨿽恐芳節謝﹐猶忻早涼歸。起步雲月暗﹐顧瞻星斗移。故人在千里﹐歲月令我悲。所嗟事業晚﹐豈惜顏色衰。國謀今謂何﹐胡馬日正嘶。

幽谷晚飲

一徑入蒙密﹐已聞流水聲。行穿翠筱盡﹐忽見靑山橫。山勢抱幽谷﹐谷泉含石泓。旁生嘉樹林﹐上有好鳥鳴。嘉我二三友﹐偶同丘壑情。環流席髙蔭﹐置酒當崢嶸。是時新雨餘﹐日落山更明。山色已可愛﹐泉聲難久聽。安得白玉琴﹐寫以朱絲繩。

送朱生

萬物各有役﹐無心獨浮雲。遂令幽居客﹐日與山云親。植桂比芳操﹐佩蘭思潔身。何必濯於水﹐本無纓上塵。

雪晴

悠悠野水來﹐灩灩西溪闊。曉日披宿云﹐荒臺照殘雪。風光變窮臘﹐歲律新陽月。凍卉意初回﹐綠醅浮可撥。人閒樂朋友﹐鳥哢知時節。豈止探芳菲﹐耕桑行可閱。

竹間亭

髙亭照初日﹐竹影涼蕭森。新篁漸解籜﹐翠色日已深。雨多苔莓綠﹐幽徑無人尋。靜趣久迺得﹐暫來聊解襟。淸風颯然生﹐鳴鳥送好音。佳時不易得﹐濁酒聊自斟。興盡卽言返﹐重來期抱琴。

箕山

朝下黃蘆阪﹐夕望箕山云。緬懷巢上客﹐想彼巖中人。弱歲慕髙節﹐壯年嬰世紛。漱流羨潁水﹐振衣嗟洛塵。空祠亂驚鳥﹐山木含余曛。聊玆謝芝桂﹐歸月及新春。

西園

落日叩溪門﹐西溪復何所。人侵樹裹耕﹐花落田中雨。平野見南山﹐荒臺起寒霧。歌舞昔云誰﹐今人但懷古。

會峯亭

山勢百里見﹐新亭壓其巓。羣峯漸靡迆﹐髙下相綿聯。下窺疑無地﹐查藹但蒼煙。是時新雨餘﹐眾壑鳴春泉。林籟靜更響﹐山光晚逾鮮。巖花爲誰開﹐春去夏復妍。野鳥窺我醉﹐溪云畱我眠。日暮山風來﹐吹我還醒然。醉醒各任物﹐云鳥徒畱連。

晚步綠陰園遂登凝翠亭

餘春去已遠﹐綠水涵新塘。漸愛樹陰密﹐初迎蕙風涼。髙亭可四望﹐繞郭靑山長。野色晚更好﹐嵐曛共微茫。幽懷不可寫﹐雅詠同誰觴。明月如慰我﹐開軒送淸光。

送孔生再遊河北

志士惜白日﹐髙車無停輪。孔生東魯儒﹐年少勇且仁。大軸獻理匭﹐長裾獘街塵。門無黃金聘﹐家有白髮親。寒風八九月﹐北渡大河津。玉塞積精甲﹐金戈耀秋云。孔褐不自暖﹐髙談吐陽春。北州多賢侯﹐待士誰最勤。一見贈雙璧﹐再見延上賓。丈夫患不遇﹐豈患長賤貧。

畱題鎭陽潭園

官𨿽鎭陽居﹐身是鎭陽客。北園潭上花﹐安問誰所植。春風無先後﹐爛漫爭紅白。一花聊一醉﹐盡醉猶須百。而我病不飲﹐對花空嘆息。朝來不能歸﹐暮看不忍摘。謂言花縱落﹐滿地由可席。空餘綠潭水﹐尙帶餘春色。

遊瑯琊山

南山一尺雪﹐雪盡山蒼然。澗谷深自暖﹐梅花應已繁。使君厭騎從﹐車馬畱山前。行歌招野叟﹐共步靑林間。長松得髙蔭﹐盤石堪醉眠。止樂聽山鳥﹐攜琴寫幽泉。愛之欲忘返﹐但苦世俗牽。歸時始覺遠﹐明月髙峯巓。

幽谷泉

踏石弄泉流﹐尋源入幽谷。泉傍野人家﹐四面深篁竹。漑稻滿春疇﹐鳴渠繞茅屋。生長飲甘泉﹐蔭泉栽美木。潺湲無春冬﹐夜夜響山曲。

秋晚凝翠亭

黃葉落空城﹐靑山繞官廨。風雲淒已髙﹐歲月驚何邁。陂田寒未收﹐野水淺生派。晴林紫橊坼﹐霜日紅梨曬。蕭疏喜竹勁﹐寂寞傷蘭敗。叢菊如有情﹐幽芳慰孤介。嘉客日可攜﹐寒醅美新醡。登臨無厭頻﹐冰雪行卽屆。

虫鳴

葉落秋水冷﹐眾鳥聲已停。陰气入墻壁﹐百虫皆夜鳴。虫鳴催歲寒﹐喞喞機杼聲。時節忽已換﹐壯心空自驚。平明起照鏡﹐但畏白髮生。

有馬示徐無黨

吾有千里馬﹐毛骨何蕭森。疾馳如奔風﹐白日無畱陰。徐驅當大道﹐步驟中五音。六轡應吾手﹐調和如瑟琴。東西與南北﹐髙下復山林。惟意所欲適﹐九州可周尋。至哉人與馬﹐兩樂不相侵。

晚泊嶽陽

臥聞嶽陽城裏鐘﹐系舟嶽陽城下樹。正見空江明月來﹐雲水蒼茫失江路。夜深江月弄淸輝﹐水上人歌月下歸。一闋聲長聽不盡﹐輕舟短楫去如飛。

奉使道中作

執手意遲遲﹐出門還艸艸。無嫌去時速﹐但願歸時早。北風吹雪犯徵裘﹐夾路花開回馬頭。若無還月還家樂﹐爭柰千山遠客愁。爲客莫思家﹐客行方遠道。還家自有時﹐空使朱顏老。禁城春色暖融怡﹐花倚春風待客歸。勸君還家須飲酒﹐記取思歸未得時。

新霜

天云慘慘秋陰薄﹐臥聽北風鳴屋角。平明驚鳥四散飛﹐一夜新霜羣木落。南山鬱鬱舊可愛﹐千仞巉巖如刻削。林枯山瘦失顏色﹐我意豈能無寂寞。泉傍菊花芳爛漫﹐短日寒輝相照灼。無情木石尙須老﹐有酒人生何不樂。

和聖兪感李花

昨日摘花初見桃﹐今日摘花還見李。晴風暖日苦相催﹐春物所餘知有幾。中年多病壯心衰﹐對酒思歸未得歸。不及墻根花與艸﹐春來隨處自芳菲。

刑部看竹效孟郊體

花妍兒女姿﹐零落一何速。竹色君子操﹐猗猗寒更綠。京師多名園﹐車馬紛馳逐。春風紅紫時﹐見此蒼翠玉。淩亂委靑苔﹐蕭疏拂華屋。森森日影閒﹐濯濯生意足。幸此接淸賞﹐寧辭薦芳醁。黃昏人去鎖空廊﹐枝上月明春鳥宿。

送公期得假歸絳

風吹積雪鎖太行﹐水暖河橋楊柳芳。少年初仕卽京國﹐故里幾歸成鬢霜。山行馬瘦春泥滑﹐野飯天寒餳粥香。畱連芳物佳節過﹐束帶還來朝未央。

歸田四時樂春夏二首

春風二月三月時﹐農夫在田居者稀。新陽晴暖動膏脈﹐野水泛灩生光輝。鳴鳩聒聒屋上啄﹐布谷翩翩桑下飛。碧山遠映丹杏發﹐靑艸暖眠黃犢肥。田家此樂知者誰﹐吾獨知之胡不歸。吾已買田淸潁上﹐更欲臨流作釣磯。

南風原頭吹百艸﹐艸木叢深茅舍小。麥穗初齊稚子嬌﹐桑葉正肥蠶食飽。老翁但喜歲年熟﹐餉婦安知時節好。野棠梨密啼晚鶯﹐海石橊紅囀山鳥。田家此樂知者誰﹐我獨知之歸不早。乞身當及彊健時﹐顧我蹉跎已衰老。

新春有感寄常夷甫

餘生本羈孤﹐自少已非壯。今而老且病﹐何用苦惆悵。誤蒙三聖知﹐貪得過其量。恩私未知報﹐心志已凋喪。軒裳徳不稱﹐徒自取譏謗。豈若常夫子﹐一瓢安陋巷。身𨿽艸莽間﹐名在朝廷上。惟餘欽徳義﹐久已慕恬曠。矧亦有吾廬﹐東西正相望。不須駕柴車﹐自可策藜杖。坐驚顏鬢日摧頹﹐及取新春歸去來。共載一舟浮野水﹐焦陂四面百花開。

憶焦陂

焦陂荷花照水光﹐未到十里聞花香。焦陂八月新酒熟﹐秋水魚肥鱠如玉。淸和兩岸柳鳴蟬﹐直到焦陂不下船。笑向漁翁酒家保﹐金龜可解不須錢。

贈許道人

洛城三月亂鶯飛﹐穎陽山中花發時。往來車馬遊山客﹐貪看山花踏危石。紫雲仙洞鎖云深﹐洞中有人人不識。飄飄許子旌陽後﹐道骨仙風本仙冑。多年洗耳避世喧﹐獨臥寒巖聽山澑。忽來顧我何殷勤﹐笑我白髮埋紅塵。子歸爲築巖前室﹐待我明年乞得身。

閒居卽事

巷有客車陋﹐門無載酒過。池喧蛙怒雨﹐客去雀驚羅。握臂如枝骨﹐哀弦系筋歌。無憀漳浦臥﹐還似詠中阿。

夜意

蕙炷鑪薰斷﹐蘭膏燭艷煎。夜風多起籟﹐曉月漸虧弦。鵲去星低漢﹐烏啼樹暝煙。惟應墻外柳﹐三起復三眠。

早夏鄭工部池園

夜雨殘芳盡﹐朝暉宿霧收。蘭香才馥徑﹐柳暗欲翻溝。夏木繁堪結﹐春蹊翠已稠。披襟楚風快﹐伏檻更臨流。

雙桂樓

嘉樹叢生秀﹐危樓層漢傍。飛甍臨萬井﹐伏檻出垂楊。捲幕晴雲度﹐披襟夕籟涼。山河瞻帝裏﹐風月坐胡牀。愛客東阿宴﹐淸歡北海觴。淮南多雅詠﹐歲晚玩幽芳。

題張應之縣齋

小官嘆簿領﹐夫子臥髙齋。五斗未能去﹐一丘眞所懷。綠苔長秋雨﹐黃葉堆空階。縣古仍無柳﹐池淸尙有蛙。琴觴開月幌﹐窗戶對云崖。嵩少亦堪老﹐行當與子偕。

早春南徵寄洛中諸友

楚色窮千里﹐行人何苦賒。芳林逢旅雁﹐候館噪神鵶。春入河邊艸﹐花開水上槎。東風一樽酒﹐新歲獨思家。

柴舍人金霞閣

檐前洛陽道﹐下聽走轅聲。樹蔭春城綠﹐山明雪野晴。雲藏天外闕﹐日落柳間營。緩步應多樂﹐壺歌詠太平。

普明院避暑

選勝避炎郁﹐林泉淸可嘉。拂琴驚水鳥﹐代塵折山花。就簡刻筠粉﹐浮甌烹露芽。歸鞍微帶雨﹐何惜角巾斜。

題張損之學士蘭臯亭

碕岸接芳蹊﹐琴觴此自怡。林花朝落砌﹐山月夜臨池。雨積蛙鳴亂﹐春歸鳥弄移。惟應乘興客﹐不待主人知。

送王汲宰藍田

喧喧動車馬﹐共出古都門。落日催行客﹐東風吹酒樽。樹搖秦甸綠﹐花入輞川繁。若遇西來旅﹐時應問故園。

徽安門曉望

都門收宿霧﹐佳气鬱蔥蔥。曉日寒川上﹐靑山白霧中。樓臺萬瓦合﹐車馬九衢通。恨乏登髙賦﹐徒知京邑雄。

送孟都官知蜀州

名郎出粉闈﹐佳郡古關西。幾驛秦亭盡﹐千山蜀鳥啼。朱輪照耕野﹐綠芋覆秋畦。向闕應東望﹐云深隴樹迷。

南徵回京至界上驛先呈城中諸友

朝云來少室﹐日暮向箕山。本似無心出﹐寧隨倦客還。春歸伊水綠﹐花晚洛橋閒。誰有餘樽酒﹐相期一解顏。

廣愛寺

都人布金地﹐紺宇巍然存。山气蒸經閣﹐鐘聲出國門。老杉春自綠﹐古壁雨先昏。應有幽人屐﹐來畱石蘚痕。

智蟾上人遊南嶽

終日念云壑﹐南歸心浩然。靑山入楚路﹐白水望湖田。野渡惟浮缽﹐山家少施錢。到時春尙早﹐收茗綠巖前。

秋郊曉行

寒郊桑柘稀﹐秋色曉依依。野燒侵河斷﹐山鴉背日飛。行歌采樵去﹐荷鍤刈田歸。秫酒家家熟﹐相邀白竹扉。

被牒行縣因書所見呈寮友

《周禮》卹凶荒﹐軺車出四方。土龍朝祀雨﹐田火夜驅蝗。木落孤村迥﹐原髙百艸黃。亂鷗鳴古堞﹐寒雀聚空倉。桑野人行饁﹐魚陂鳥下梁。晚煙茅店月﹐初日棗林霜。墐戶催寒候﹐叢祠禱歲穰。不妨行覽物﹐山水正蒼茫。

又行處作

秋色滿郊邑﹐人行禾黍間。雉飛橫斷澗﹐燒響入空山。野水蒼煙起﹐平林夕鳥還。嵩嵐久不見﹐寒碧更孱顏。

晚過水北

寒川消積雪﹐凍浦漸通流。日暮人歸盡﹐沙禽上釣舟。

送丁元珍峽州判官

爲客久南方﹐西遊更異鄕。江通蜀國遠﹐山閉楚祠荒。油幕無軍事﹐淸猿斷客腸。惟應陪主諾﹐不費日飛觴。

夏侯彥濟武陟尉

風煙接孟懷﹐井邑富田垓。河近聞冰坼﹐山髙見雨來。官閒同小隱﹐酒美足銜杯。好去東籬菊﹐迎霜正欲開。

春雪

逗曉風聲惡﹐褰簾雪勢斜。應憐未歸客﹐故剪欲開花。病思寒添睡﹐春愁夢在家。誰能慰寂寞﹐惟有酌流霞。

謁廟馬上有感

旌旆曉悠悠﹐行驚歲已遒。霜云依日薄﹐野水帶冰流。富庶齊三服﹐山川禹九州。自憐思穎意﹐無異旅人愁。

送趙山人歸舊山

屈賈江山恨不休﹐霜飛翠葆忽驚秋。吟拋楚國蘭苕思﹐歸有淮南桂樹畱。聒耳春池蛙兩部﹐比封秋塢橘千頭。嗔條怒穎眞堪愧﹐莫染衣塵更遠遊。

傷春

蕙蘭蹊徑失芳期﹐風雨宵深怯減衣。捲箔髙樓驚燕入﹐揮弦遠目送鴻歸。荔催釀蜜愁花盡﹐柳撲暄條妒雪飛。欲識傷春多少恨﹐試量衣帶忖腰圍。

公子

黃山開苑獵初回﹐絳樹分行舞遞來。下馬春場雞斗距﹐鳴弦日圃雉驚媒。犀投博齒呼成白﹐橋隔車音聽似雷。不問春蠶眠未起﹐更尋桑陌到秦臺。

劉秀才昉宅對弈

烏巷招邀謝墅中﹐紫囊香佩更臨風。塵驚野火遙知獵﹐目送云羅但聽鴻。六著比犀鳴博勝﹐百嬌將矢捧壺空。解衣對子歡何極﹐玉井移陰下翠桐。

奉送叔父都官知永州

虎頭盤綬早垂紳﹐靑組名郎領郡新。畫鵲千艘隨下瀨﹐聽雞五鼓送行人。楚波漾楫處如日﹐淮月開時蚌有津。千里壺漿民詠溢﹐檣鳥旗隼下汀蘋。

柳

綠樹低昂不自持﹐河橋風雨弄春絲。殘黃淺約眉雙斂﹐欲舞先誇手小垂。立馬折鞭催遠道﹐落梅橫笛共餘悲。長亭送客兼迎雨﹐費盡春條贈別離。

送友人南下

河橋別柳減春條﹐隔浦挈音聽已遙。千里羹蒓誇敵酪﹐滿池滮稻欲鳴蜩。東風楚岸神靈雨﹐殘月吳波上下潮。如弔湘累搴杜若﹐秋江斜日駐蘭橈。

寄題嵩巫亭

平地煙霄向此分﹐繡楣丹檻照淸芬。風簾暮捲秋空碧﹐勝見西山數嶺雲。

送致政朱郎中

平生不省問田園﹐白首忘懷道更尊。已納印章辭北闕﹐稍畱冠蓋餞東門。馮唐老有爲郎戀﹐疏廣終無任子恩。今日榮歸人所羨﹐兩兒腰綬擁髙軒。

棖子

嘉樹團團俯可攀﹐壓枝秋實漸斕斑。朱欄碧瓦淸霜重﹐粲粲繁星綠葉間。

行次壽州寄內

紫金山下水長流﹐嘗記當年此共遊。今夜南風吹客夢﹐淸淮明月照孤舟。

過塞

身驅漢馬踏胡霜﹐每嘆勞生祗自傷。气候愈寒人愈北﹐不如徵雁解隨陽。

送石揚休還蜀

長愛謫仙誇蜀道﹐送君西望重吟哦。路髙黃鵠飛不到﹐花發杜鵑啼更多。淸禁寒生鳳池水﹐繡衣榮照錦江波。昔年同捨靑衿子﹐夾道歡迎鬢已皤。

久在病告近方赴直偶成拙詩二首

經時移病久端居﹐玉署新秋此直廬。夜靜樓臺落銀漢﹐人閒鈴索少文書。江湖未艾年華晚﹐燈火微涼暑雨初。敢向聖朝辭寵祿﹐多慚淸禁養慵疏。

其二

淸晨下直大明官﹐馳馬悠然宿霧中。金闕雲開滄海日﹐天街雨後綠槐風。歲華忽忽雙流矢﹐鬢髮蕭蕭一病翁。名在玉堂歸未得﹐西山畫閣興何窮。

春日詞

宮壇春陌賽牛回﹐玉琯東風逗曉來。不待嶺梅傳遠信﹐剪刀先放彩花開。

試粉東窗待曉回﹐共尋春柳傍香臺。不驚樹裹禽初變﹐共喜釵頭燕已來。

待曉銅荷剪蠟煤﹐繡簾春色犯寒來。畫眉不待張京兆﹐自有新妝試落梅。

雁

來時沙磧已冰霜﹐飛過江南木葉黃。水闊天低云暗澹﹐朔風吹起自成行。

釣者

風牽釣綫裊長竿﹐短笠輕蓑細艸間。春雨濛濛看不見﹐水煙埋卻面前山。

贈潘道士

門無車轍紫苔侵﹐雞犬蕭條陋巷深。寄語彈琴潘道士﹐雨中尋得越江吟。

初出眞州泛大江作

孤舟日日去無窮﹐行色蒼茫杳靄中。山浦轉帆迷向背﹐夜江看斗辧西東。滮田漸下雲間雁﹐霜日初丹水上楓。蒓菜鱸魚方有味﹐遠來猶喜及秋風。

寄子山待制二絕

畱滯西山獨可嗟﹐殘春過盡始還家。落花縱有那堪醉﹐何況歸時無落花。

聞君屢醉賞紅英﹐落盡殘花酒未醒。嗟我落花無分看﹐莫嫌狼藉掃中庭。

寄秦州田元均

由來邊將用儒臣﹐坐以威名撫漢軍。萬馬不嘶聽號令﹐諸蕃無事著耕耘。夢回夜帳聞羌笛﹐詩就髙樓對隴云。莫忘鎭陽遺愛在﹐北潭桃李正氛氳。

寄劉都官

別後山光寒更綠﹐秋淸酒美色仍淸。繞亭黃菊同君賞﹐獨對殘芳醉不成。

書王元之畫像側

偶然來繼前賢迹﹐信矣皆如昔日言。諸縣丰登少民事﹐四時遊覽荷君恩。相公風采常如在﹐顧我文章不足論。名姓已光靑史上﹐壁間容貌任塵昏。

金鳳花

憶繞朱欄手自栽﹐綠叢髙下幾番開。中庭雨過無人迹﹐狼籍深紅點綠苔。

夜宿中書東閣

翰林平日接羣公﹐文酒相歡慰病翁。白首歸田徒有約﹐黃扉論道愧無功。攀髯路斷三山遠﹐憂國心危百箭攻。今夜靜聽丹禁漏﹐尙疑身在玉堂中。

送王學士赴兩浙轉運

漢家財利析秋毫﹐暫屈淸才豈足勞。邑屋連云盈萬井﹐舳鱸銜尾列千艘。春寒欲盡黃梅雨﹐海浪髙翻白鷺濤。平昔壯心今在否﹐江山猶得助詩豪。

和靖集補鈔

林逋

酬晝師西湖春望

笛聲風暖野梅香﹐湖上憑闌日漸長。一樣樓臺圍佛寺﹐十分煙雨簇漁鄕。鷗橫殘葑多成陣﹐柳映危橋未著行﹐終約吾師指芳艸﹐靜吟閒步岸華陽。

詠﹤虫疌﹥

細眉雙聳敵秋毫﹐荏苒芳園日幾遭。淸宿露花應自得﹐暖風和絮欲爭髙。情人歿久魂猶在﹐傲吏齊來夢亦勞。閒掩遺編苦堪恨﹐不並香艸入《離騷》。

頃得宛陵葛生所茹筆每用之如麾百勝之師橫行於紙墨間所向無不如意惜其日久且獘作詩以錄其功

神鋒𨿽缺力終存﹐架琢珊瑚欠策勛。日暮閒窗何所似﹐灞陵憔悴故將軍。

制誥李舍人以松扇二柄並詩爲遺亦次來韻

編松爲箑寄山中﹐兼得紫微詩一通。入手涼生殊自慰﹐可煩長聽隱居風。

孤山雪中寫望

片山兼水繞﹐晴雪復漫漫。一徑何人到﹐中林盡日看。遠分樵載重﹐斜壓葦叢乾。樓閣嚴城寺﹐疏鐘動晚寒。

送史殿省典封州

炎方將命選朝倫﹐治行何嘗下古人。擁旆肯辭臨遠郡﹐登艫還喜奉慈親。水連芳艸江南地﹐煙隔寒梅嶺上春。若過中途值歸雁﹐慰懷能與致音塵。

春日齋中偶成

空階重疊上垣衣﹐白晝初長社燕歸。落盡海棠人臥病﹐東風時復動柴扉。

句

隱非秦甲子﹐病有晉春秋。水天云黑白﹐霜野樹靑紅。風回時帶笛﹐煙遠忽藏村。

閔師見寫陋容以詩奉答

顧我丘壑人﹐煩師與之寫。北山終日懸﹐風調一何野。林僧忽焉至﹐欲揖頃方罷。復有條上猿﹐驚窺未遑下。

監郡太博惠酒及詩

塵事久謝絕﹐園廬方晏陰。鏗然郢中唱﹐伸玩淸人心。況復對尊酒﹐百慮安能侵。何以比交情。松桂寒蕭森。

湖樓晚望

湖水混空碧﹐憑闌凝睇勞。夕寒山翠重﹐秋淨雁行髙。遠意極千里﹐浮生輕一毫。叢林數未徧﹐杳靄隔漁舠。

秋日西湖閒泛

水气並山影﹐蒼茫已作秋。林深喜見寺﹐岸靜惜移舟。疏葦先寒折﹐殘虹帶夕收。吾廬在何處﹐歸興起漁謳。

小隱

門徑獨蕭然﹐山林屋舍邊。水風淸晚釣﹐花日重春眠。苒苒苔衣滑﹐燐燐石子圓。人寰諸洞府﹐應合署閒仙。

中峯行樂卻望北山因而成詠

拂石玩林壑﹐曠然空色秋。歸云帶層巘﹐疏葦際滄洲。固自堪長往﹐何爲難久畱。庶將濠上想﹐聊作剡中遊。

和朱仲芳送然社師無爲還歷陽

歸路過東關﹐行行一錫閒。破林霜後月﹐孤寺水邊山。頂笠衝殘葉﹐腰裝歇暮灣。香燈舊吟社﹐淸思逐師還。

送僧休復之京師

金錫指歸鴻﹐田衣獵曉風。春江片席遠﹐松月一房空。新句別離後﹐舊山魂夢中。到京當袖刺﹐館閣盡名公。

寄曹南任懶夫

關門卻坐忘﹐一燼隱居香。午瀨懷泉瀑﹐秋耕負曉岡。道深玄艸在﹐貧久褐衣荒。料得心交者﹐微吟爲楚狂。

詩壁

數題畱粉堵﹐還勝在屏風。坐讀棋慵下﹐眠看酒恰中。僧房秋色冷﹐山驛晚陽紅。更有棲遲句﹐家徒一畝宮。

湖上隱居

湖水入籬山繞捨﹐隱居應與世相違。閒門自掩蒼苔色﹐過客時驚白鳥飛。賣藥比嘗嫌有價﹐灌園終亦愛無機。如何天竺林間路﹐猶到秋深夢翠微。

山閣偶書

繞捨靑山看未足﹐故穿林表架危軒。但將松籟延佳客﹐常帶嵐霏認遠村。吳榜自能淩晚汰﹐湘累何苦屬芳蓀。餘生多病期怡養﹐聊此棲遲一避喧。

采石山

危閣閒登日漸曛﹐整屏晴雨枕江濆。秋稜瘦出無多寺﹐古翠濃連一半云。坐臥不拋輸釣叟﹐往來長見屬鷗羣。翻然卻怪宣城守﹐是甚移將李白墳。

園池

一徑衡門數畝池﹐平湖分張艸含滋。微風幾入扁舟意﹐新霽難忘獨繭期。島上鶴毛遺野迹﹐岸旁花影動春枝。東嘉層構名今在﹐獨愧憑闌負碧漪。

安福縣途中作

詩景紛拏且按鞭﹐壞橋危磴走鳴泉。云根道店多沽酒﹐山崦人家亦種田。谷鳥驚啼衝宿雨﹐野梅愁絕閉寒煙。玉梁閣皂堪行徧﹐回得臨江卽上船。

雪

皓然窗戶曉來新﹐畫軸碑廳絕點塵。洛下髙眠應有道﹐山陰淸興更無人。寒連水石鳴漁墅﹐猛共松篁壓寺鄰。酒渴已醒時味薄﹐獨援詩筆得天眞。

山捨小軒有石竹二叢哄然秀發因成

靑簾有酒不妨賒﹐素壁無詩未足誇。所重晚芳聊在目﹐可關秋色易爲花。深枝冉冉妝溪翠﹐碎片英英剪海霞。莫管金錢好行市﹐寂寥相對是山家。

送馬程知江州徳安

酒酣無復耿離腸﹐一路之官盡水鄕。公廨寒生對廬阜﹐客帆風定泊潯陽。陂涵洲渚初收潦﹐露浥蒹葭未作霜。到日何人先刺謁﹐二林開士在琴堂。

送文光師遊天臺

天姥山深搖錫杖﹐野芳春翠共葳蕤。松門過水無重數﹐石壁看霞到盡時。閒避鳴啼應作觀﹐忽逢人迹自畱詩。秦中河朔嘗遊覽﹐莫恨此方行腳遲。

集賢李建中工部嘗以七言長韻見寄感存懷沒因用追和

淸絕門墻冷似冰﹐野人懷刺昔賞登。新題對雨分蕭寺﹐舊夢經秋說杜陵。貧典郡符資月給﹐老持臺憲減霜稜。開元文學鐘王筆﹐惆悵臨風一盞燈。

西湖孤山寺後舟中寫望

天竺橫分景色寬﹐孤山背後泊船看。林藏野路秋偏靜﹐水映漁家晚自寒。拂拂煙雲初澹蕩﹐蕭蕭蘆葦半衰殘。舂鋤數點誰驚起﹐書破晴雲粉字乾。

聞靈皎師自信州歸越以詩招之

天師蒼翠橫金錫﹐地藏淸涼掩竹扉。千里白雲隨野步﹐一湖明月上秋衣。詩尋靜語應無極﹐琴弄寒聲轉入微。我亦孤山有泉石﹐肯來松下共忘機。

和人病起

展轉匡牀乍起來﹐縹缸湘帙亦慵開。三年一尉湖東住﹐誰識神仙本姓梅。

送陳日章秀才

閒卻淸尊掩縹囊﹐病來無故亦淒涼。江南春艸舊行路﹐因送歸人更斷腸。

送大方師歸金陵

渺渺江天白鳥飛﹐石城秋色送僧歸。長幹古寺經行了﹐爲到淸涼看翠微。

鳴臯

臯禽名只有前聞﹐孤引圓吭夜正分。一唳便驚寥泬破﹐亦無閒意到靑雲。

平仲淸江集補鈔

孔平仲

此地龍舒骨﹐池隍獸血餘。木香多野橘﹐石乳最宜魚。古瓦松杉冷﹐旱天麻麥疏。題詩非杜若﹐棧膩粉難書。﹝藥名體﹞

句

斜拖闕角龍千尺﹐淡抉墻腰月半稜。

臨川集補鈔

王安石

圃扇

玉斧修成寶月團﹐月中仍有女乘鸞。靑冥風露非人世﹐鬢亂釵橫特地寒。

和女詩

靑燈一點映窗紗﹐好讀《楞嚴》莫憶家。能了諸緣如幻夢﹐世間惟有妙蓮花。

寒穴泉

神泉冽冰霜﹐髙穴與云平。空山淳千秋﹐不出嗚咽聲。山風吹更寒﹐山月相與淸。北客不到此﹐如何洗煩酲。

安蔡氏女

建業東郭﹐望城西堠。千嶂承宇﹐百泉繞霤。靑遙遙兮纚屬﹐綠宛宛兮橫逗。積李兮縞夜﹐崇桃兮炫晝。蘭馥兮眾植﹐竹娟兮常茂。柳蔫綿兮含姿﹐松偃蹇兮獻秀。鳥肢兮下上﹐魚躍兮左右。顧我兮適我﹐有斑兮伏獸。感時物兮念汝﹐遲汝歸兮攜幼。

我營兮北渚﹐有懷兮歸女。石梁兮以苫蓋﹐綠陰陰兮承宇。仰有桂兮俯有蘭﹐嗟女歸兮路豈難。望超然之白雲﹐臨淸流而長嘆。

絕句

穰侯老擅關中事﹐賞恐諸侯客子來。我亦暮年專一壑﹐每聞車馬便驚猜。

與外弟飲

一自君家把酒杯﹐六年波浪與塵埃。不知鳥石岡頭路﹐到老相尋得幾回。

賞心亭

霸气消磨不復存﹐舊朝臺殿只空村。孤城倚薄靑天近﹐細艸侵尋白日昏。稍覺野雲成晚霽﹐卻疑山月是朝暾。此時江海無窮興﹐醒客無言醉客喧。

初夏絕句

石梁茅屋有彎碕﹐流水濺濺度兩陂。晴日暖風生麥气﹐綠陰幽艸勝花時。

試院中作

少時操筆坐中庭﹐子墨文章頗自輕。聖世選才終用賦﹐白頭來此試諸生。

泊船瓜洲

京口瓜洲一水間﹐鐘山只隔數重山。春風又綠江南岸﹐明月何時照我還。

送和甫至龍安微雨因寄吳氏女子

荒煙涼雨助人悲﹐淚染衣巾不自知。除卻春風沙際綠﹐一如看汝過江時。

寄池州夏太初

﹣水衣巾剪翠銷﹐九華環佩刻靑瑤。生才故有山川气﹐卜築兼無市井囂。三葉素風門閥在﹐十年陳迹履綦銷。歸榮早晚重攜手﹐莫負幽人久見招。

絕句

白馬津頭驛路邊﹐陰森喬木帶漪漣。斜陽一馬匆匆過﹐夢寐如今十五年。

耿天騭著作自烏江來余逆沈氏妹於白鷺洲遇雪作此詩寄天騭

朔風積夜雪﹐明發洲渚淨。開門望鐘山﹐松石皓相映。故人遇我宿﹐未盡躋攀興。而我方渺然﹐長波一歸艇。款段庶可策﹐柴荊當未暝。與子出東岡﹐墻西掃新徑。

示元度

今年鍾山南﹐隨分作園囿。鑿池構吾廬﹐碧水寒可漱。溝西雇丁壯﹐擔土爲培塿。扶疏三百株﹐蒔梀最髙茂。不求鵷雛實﹐但取易成就。老來厭世語﹐深臥塞門竇。更待春日長﹐黃鸝弄淸晝。

杏花

石梁度空曠﹐茅屋臨淸炯。俯窺嬌饒杏﹐末覺身勝影。嫣如景陽妃﹐含笑墮宮井。怊悵有微波﹐殘妝壞難整。

仲明父不至

月出映溝坻﹐煙升隱墟落。寒魚占窟聚﹐暝鳥投枝泊。亭臯閒晚市﹐隴首歸新積。佇子終不來﹐靑燈耿林壑。

與望之至八功徳水

念方與子違﹐戃怳夜不眠。起視明星髙﹐整駕出東阡。聊爲山水遊﹐以寫我心悁。知子不餔糟﹐相與酌雲泉。

兩山間

自余營北渚﹐數至兩山間。臨路愛山好﹐出山愁路難。山花如水淨﹐山鳥與雲閒。我欲別山去﹐山仍勸我還。只應身後冢﹐亦是眼中山。且復依山住﹐歸鞍未可攀。

新花

老年少忻豫﹐況復病在牀。汲水置新花﹐取慰此流芳。流芳只須臾﹐我亦豈久長。新花與故吾﹐已矣兩可忘。

示寶覺

宿雨轉歊煩﹐朝云擁淸迥。蕭蕭碧柳軟﹐脈脈紅蕖靚。默臥如有懷﹐荒乘豈無興。幽人適過我﹐共取墻陰徑。

定林寺

眾木凜交覆﹐孤泉靜橫分。楚老一枝筇﹐於此傲人羣。城市少美蔬﹐想今困惔焚。且憑東北風﹐持寄嶺頭云。

獨臥有懷

午鳩嗚春陰﹐獨臥林壑靜。微云過一雨﹐浙瀝生晚聽。紅綠紛在眼﹐流芳與時競。有懷無與言﹐佇立鐘山暝。

秋早

暮尋蔡墩西﹐獨覺秋尙早。山路葩艸繁﹐野田風日好。禪林烏未泊﹐經屋塵初掃。蠻藤五花簟﹐復足休吾老。

上南岡

暮塢屋荒涼﹐寒陂水淸淺。捐書息微倦﹐委轡隨小蹇。偶攀楊枝柳﹐卻望靑靑巘。幽尋復有興﹐未覺西林晚。

雜詠三首

懷王自墮馬﹐賈傅至死悲。古人事一職﹐豈敢苟然爲。哭死非爲生﹐吾心良不欺。滔滔聲利間﹐絳灌亦何知。

其二

先生善鼓瑟﹐齊國好吹竽。操竽入齊人﹐雅鄭亦復殊。豈不得祿賜﹐歸臥自欷歔﹑寥寥朱絲弦﹐老矣誰與娛。

其三

商陽殺三人﹐每輒不忍視。亦云食君食﹐報禮當如此。波瀾吹九州﹐金石安得止。永懷南山阿﹐慷慨中夜起。

卽事三首

我起影亦起﹐我畱影逡巡。我意不在影﹐影長隨我身。交遊義相好﹐骨肉情相親。如何有乖睽﹐不得同苦辛。

其二

昏昏白日臥﹐皎皎中夜愁。明月入枕席﹐涼風動衾幬。螢蟬相鳴悲﹐上下無時休。徒能感我耳﹐顧爾安知秋。

其三

日月隨天旋﹐疾遲與天謀。寒暑自有常﹐不顧萬物求。蜉蝣蔽朝夕﹐蟪蛄疑春秋。﹤耳少﹥々上古歷﹐回環今幾周。

寄二弟時往臨川

蕭條冬風髙﹐吹我冠上霜。我行歲已寒﹐悲汝道路長。持以犬馬心﹐千里不得將。使汝身百憂﹐辛苦冒川梁。靑燈照詩書﹐仰屋涕數行。不有親戚思﹐詎知遠遊傷。

西風

少年不知秋﹐喜聞西風生。老大多感傷﹐畏此蟋蟀鳴。況乃捨親友﹐抱病獨遠行。中夜臥不周﹐惻惻感我情。起視天正昏﹐弱云亂縱橫。似有霰雪集﹐不復星斗明。時節忽如此﹐重令壯心驚。諒無同憂人﹐樽酒安可傾。

黃菊有至性

團團城上日﹐秋至少光輝。積陰欲滔大﹐況乃單木微。黃菊有至性﹐孤芳犯羣威。采采霜露間﹐亦足慰朝饑。

少年見靑春

少年見靑春﹐萬物皆嫵媚。身𨿽不飲酒﹐樂與賓客醉。一從鬢上白﹐百不見可喜。心腸非故時﹐更覺日月駛。聞歡已倦往﹐得飽還思睡。春歸只如夢﹐不復悲憔悴。

散發一扁舟

散發一扁舟﹐夜長眠屢起。秋水瀉明河﹐迢迢藕花底。愛此露的皪﹐復憐云綺靡。諒無與歌弦﹐幽獨亦可喜。

今日非昨日

今日非昨日﹐昨日已可思。明日異今日﹐如何能勿悲。當門五六樹﹐上有蟬鳴枝。朝聽尙壯急﹐暮聞已衰遲。仰看靑靑葉﹐亦復少華滋。萬物同一气﹐固知當爾爲。我友南山居﹐笑談解人頤。分我秋柏實﹐問言歸何時。衣冠污窮塵﹐苟得猶苦饑。低回歲已晚﹐恐負平生期。

騏驥在霜野

騏驥在霜野﹐低回向衰艸。入櫪聞秋風﹐悲鳴思長道。黃金作鞭轡﹐粲粲空外好。人生貴得意﹐不必恨枯槁。

秋庭午吏散

秋庭午吏散﹐余亦歸息偃。豈無嘉賓客﹐欲往心獨懶。北窗古人篇﹐一讀三四反。悲哉不早計﹐失道行畹晚。

叔孫通

先生秦博士﹐秦禮頗能熟。量主欲有爲﹐兩生皆不欲。艸具一王儀﹐羣豪果知肅。黃金旣徧賜﹐短衣亦已續。儒術自此凋﹐何爲反初服。

田單

湣王萬乘齊﹐走死區區燕。田單一卽墨﹐掃敵如風旋。舞鳥怪不測﹐騰牛怒無前。飄颻樂毅去﹐磊砢功名傳。掘葬與劓降﹐論乃愧儒先。深誠可奮士﹐王蠍豈非賢。

飯祈澤寺

駕言東南遊﹐午飯投僧館。山白梅蕊長﹐林黃柳芽短。苓箵沙際來﹐略彴桑間斷。春映一川明﹐雪消千壑漫。魚隨竹影浮﹐鳥誤人聲散。玩物豈能畱﹐幹時吾自懶。

牧笛

綠艸無端倪﹐牛羊在平地。芊綿杳靄間﹐落日一橫吹。超遙送逸響﹐澶漫寫眞意。豈比賣餳人﹐吹簫販童稚。

田漏

占星昏曉中﹐寒暑巳不疑。田家更置漏﹐寸晷亦須知。汗與水俱滴﹐身隨陰屢移。誰當哀此勞﹐往往奪其時。

招同官遊東園

靑靑石上蘗﹐霜至亦已凋。冉冉水中蒲﹐爾生信無聊。感此歲云晚﹐欲歡念誰邀。嘉我二三子﹐爲回東城鑣。幽菊尙可泛﹐取魚系楡條。毋爲百年憂﹐一日以逍遙。

九日隨家人遊東山遂遊東園

暑往詎幾時﹐涼歸亦云暫。相隨東山樂﹐及此身無憾。聊回淸池柁﹐更伏荒城檻。采采黃金花﹐持杯爲君泛。

昆山慧聚寺次孟郊韻

僧蹊蟠靑蒼﹐莓苔上秋牀。露翰饑更淸﹐風菂遠亦香。掃石出古色﹐洗松納空光。久遊不忍還﹐迫迮冠蓋場。

顧林亭﹝野王所居也﹞

寥寥湖上亭﹐不見野王居。平林豈舊物﹐歲晚空扶疏。自古聖賢人﹐邑國皆丘墟。不朽在名徳﹐千秋想其餘。

寄朱昌叔

西安春風花幾樹﹐花邊飲酒今何處。一杯塞上看黃雲﹐萬里寄聲無雁去。世事紛紛洗更新﹐老來空得滿衣塵。靑山欲買江南宅﹐歸去相招有此身。

移桃花示兪秀老

捨南捨北皆種桃﹐東風一吹數尺髙。枝柯蔫綿花爛熳﹐美錦千兩敷亭臯。晴溝漲春綠周遭﹐俯視紅影移魚舠。山前邂逅武陵客﹐水際仿佛秦人逃。攀條弄芳畏畹晚﹐已見黍雪盤中毛。仙人愛杏令虎守﹐百年終屬樵蘇手。我哀此果復易朽﹐虫來食根那得久。瑤池紺絕誰見有﹐更值花時且追酒。君能酩酊相隨否﹖

桃源行

望夷宮中鹿爲馬﹐秦人半死長城下。避時不獨商山翁﹐亦有桃源種桃者。此來種桃經幾春﹐采花茹寶枝爲薪。兒孫生長與世隔﹐𨿽有父子無君臣。漁郎漾舟迷遠近﹐花間相見因相問。世上那知古有秦﹐山中豈料今爲晉。聞道長安吹戰塵﹐春風回首一沾巾。重華一去寧復得﹐天下紛紛限南北。

出鞏縣

昭陵落月煙霧昏﹐篝火度谷行山根。投鞭委轡涉數村﹐寤出鞏縣城東門。向來宮闕不可見﹐但有洛水流荒園。

陰漫漫行

愁雲怒風相追逐﹐靑山滅沒滄江覆。少畱燈火就空牀﹐更聽波濤圍野屋。憶昨踏雪度長安﹐夜宿木癅還苦寒。誰云當春便妍暖﹐十日八九陰漫漫。

一日歸行

賤貧奔走食與衣﹐百日奔走一日歸。平生歡意苦不盡﹐正欲老大相因依。空房蕭瑟施穗帷﹐靑燈半夜哭聲稀。音容想象今何處﹐地下相逢果是非。

憶北山送勝上人

蒼藤翠木江南山﹐激激流水兩山間。山髙水深魚鳥樂﹐車馬迹絕人長閒。云埋樵聲隔蔥蒨﹐月弄釣影臨潺湲。黃塵滿眼衣可濯﹐夢寐惆悵何時還。

孤城

孤城回望距幾何﹐記得好處常經過。最思東山煙樹色﹐更憶南湖秋水波。百年顚倒如夢寐﹐萬事乖隔徒悲歌。應須飲酒不復道﹐今夜江頭明月多。

到郡與同官

瀉碧沄沄橫帶郭﹐浮蒼靄靄遙連閣。艸木猶疑夏鬱蔥﹐風雲已見秋蕭索。荒歌野舞同醉醒﹐水果山肴互酬酢。自嫌多病少歡顏﹐獨負嘉賓此時樂。

僧徳殊家水簾求余詠

淙淙萬音落石顚﹐皎皎一派當檐前。淸風髙吹鸞鶴唳﹐白日下照蛟龍涎。浮雲妝額自能捲﹐缺月琢鉤相與縣。朱門試問幽人價﹐翡翠鮫銷不值錢。

露坐

露坐看溝月﹐飄然風度荷。珠跳散作點﹐金湧合成波。老失芳歲易﹐靜知良夜多。陵秋久不寐﹐吾樂豈弦歌。

雁

北去還爲客﹐南來豈是歸。倦投空渚泊﹐饑帖冷雲飛。垣柵雞長暖﹐溝池騖自肥。憐渠不知此﹐更墮野人機。

與黃道原過西莊遂遊寶乘

親朋會合少﹐時序感傷多。勝踐聊爲樂﹐淸談可當歌。微風淡水竹﹐淨日暖煙蘿。興極猶難盡﹐當如薄暮何。

宿北山示行詳上人

都城羈旅日﹐獨許上人賢。誰爲孤峯下﹐還來宴坐邊。是身猶夢幻﹐何物可攀緣。坐對靑燈落﹐松風咽夜泉。

發館陶

促轡數殘更﹐似聞雞一鳴。春風馬上夢﹐沙路月中行。笳鼓遠多思﹐衣裘寒始輕。稍知田父穩﹐燈火閉柴荊。

長垣

攬轡長垣北﹐貂寒不自持。霜風急鼓吹﹐煙月暗旌旗。騎火流星點﹐墻桑亞榦枝。柴荊掩春夢﹐誰見我行時。

將次洺州憩漳上

漠漠春風裏﹐茸茸綠未齊。平田鴉散啄﹐深樹馬迎嘶。地入河流曲﹐天隨日去低。髙城已在眼﹐聊復解輕齏。

和棲霞寂照庵僧云渺

蕭然一世外﹐所樂有誰同。宴坐能忘老﹐齋蔬不過中。無心爲佛事﹐有客問家風。笑謂西來意﹐𨿽空豈病空。

春日

冉冉春行暮﹐菲菲物競華。鶯知求舊友﹐燕不背貧家。室有賢人酒﹐門無長者車。醉眠聊自適﹐歸夢到天涯。

寄深州晁同年

秀色歸荒隴﹐新聲換氄毛。日催花蕊急﹐云避雁行髙。駐馬旌旗暖﹐傳觴鼓吹豪。班春不知負﹐短髮爲君搔。

遊杭州聖果寺

登髙見山水﹐身在水中央。下視樓臺處﹐空多樹木蒼。浮雲連海气﹐落日動湖光。偶坐吹橫笛﹐殘聲入富陽。

遊北山

攬轡出東城﹐登臨目暫明。煙雲藏古意﹐猿鶴弄秋聲。客坐苔紋滑﹐僧眠樾蔭淸。賞心殊未已﹐山下日西榮。

別方劭祕校

迢迢建業水﹐中有武昌魚。別後應相憶﹐能忘數寄書。

江上

村落家家有濁醪﹐靑旗招客解徵袍。春風似補林塘缺﹐野水遙連艸樹髙。寄食舟車隨處獘﹐行歌天地此身勞。遲回自負平生意。豈是明時惜一毛。

送項判官

斷蘆洲渚落楓橋﹐渡口沙長過午潮。山鳥自呼泥滑滑﹐行人相對馬蕭蕭。十年長自靑衿識﹐千里來非白璧招。握手祝君能彊飯﹐華簪常得從雞翹。

雨花臺

盤互長幹有絕陘﹐並包佳麗入江亭。新霜浦漵綿綿淨﹐薄晚林巒往往靑。南上欲窮牛渚怪﹐北尋難忘艸堂靈。便與卻走垂楊陌﹐已戴寒云一兩星。

次韻元厚之平戎慶捷

朝廷今日四夷功﹐先以招懷後殆戎。胡地馬牛歸隴底﹐漢人煙火起湟中。投戈更講諸儒藝﹐免冑爭趨上將風。文武佐時慚吉甫﹐宣王徵伐自膚公。

次韻宗次道憶太平早梅

大梁春費寶刀催﹐不似湖陰有早梅。今日盤中看剪彩﹐當時花下就傳杯。紛紛自向江城落﹐杳杳難隨驛使來。知憶舊遊還想見﹐西南枝上月徘徊。

和曾子翊授舒掾之作

皖城終歲靜如山﹐府據應從到日閒。一水碧羅裁繚繞﹐萬峯蒼玉刻孱顏。舊遊筆墨苔今老﹐浪走塵沙鬢已斑。攬轡羨君橋北路﹐春風枝上鳥關關。

酬淨因長老樓上玩月見懷有疑君魂夢在淸都之句

道人心與世無求﹐隱幾蕭然在此樓。坐對髙梧傾曉月﹐看翻淸露洗新秋。登臨更欲邀元亮﹐披寫還能擬惠休。顧我不知天上樂﹐虛疑昨夜夢仙遊。

送沈康知常州

作客蘭陵迹已陳﹐爲傳謠俗記州民。溝勝半廢田疇薄﹐廚傳相仍市井貧。常恐勞人輕白屋﹐忽逢佳士得朱輪。殷勤話此還惆悵﹐最憶荊溪兩岸春。

定林

窮谷經春不識花﹐新松老柏自欹斜。殷勤更上山頭望﹐白下城中有幾家。

與道原過西莊遂遊寶乘

周顒宅作阿蘭若﹐婁約身歸窣堵坡。今日隱侯孫亦老﹐偶尋陳迹到松蘿。

同熊伯通自定林過悟眞

與客東來欲試茶﹐倦投松石坐欹斜。暗香一陣連風起﹐知有薔薇澗底花。

戲贈段約之

竹柏相望數十楹﹐藕花多處復開亭。如何更欲通南埭﹐割我鐘山一半靑。

入瓜步望揚州

落日平林一水邊﹐蕪城掩映只蒼然。白頭追想當時事﹐幕府靑衫最少年。

城北

靑靑千里亂春袍﹐宿雨催紅出小桃。回首北城無限思﹐日酣川淨野雲髙。

雨晴

晴明山鳥百般催﹐不待桃花一半開。雨後綠陰空繞捨﹐總將春色付莓苔。

日西

日西階影轉梧桐﹐簾捲肯山簟半空。金鴨火銷沈水冷﹐悠悠殘夢鳥聲中。

禁中春寒

靑煙漠漠雨紛紛﹐水殿西廊北苑門。已著單衣猶禁火﹐海棠花下怯黃昏。

江上

江北秋陰一半開﹐晚雲含雨卻低回。靑山繚繞疑無路﹐忽見千帆隱映來。

卽席

曲沼融融泮盡澌﹐暖煙籠瓦碧參差。人情共恨春猶淺﹐不問寒梅有幾枝。

送王石甫學士知湖州

吳興太守美如何﹐柳惲詩才未足多。遙想郡人迎下扌詹﹐白蘋洲渚正滄波。

省中沈文通廳事

竹上秋風吹网絲﹐角門常閉吏人稀。蕭蕭一榻卷書坐﹐直到日斜騎馬歸。

試院中

白髮無聊病更侵﹐移牀臥竹向秋陰。朝來雁背西風急﹐吹折江湖萬里心。

出塞

涿州沙上飲盤桓﹐看舞春風小契丹。塞雨巧和燕淚落﹐蒙蒙吹濕漢衣冠。

書氾水關寺壁

氾水鴻溝楚漢間﹐跳兵走馬百重山。如何咫尺商於地﹐便有園公綺季閒。

其二

沙礫藏春未放來﹐荒庭終日守陳荄。遙憐艸色裙腰綠﹐湖寺西南一徑開。

懷舊

吹破春冰水放光﹐山花澗艸百般香。身閒處處看行樂﹐何事低徊兩鬢霜。

別和甫赴南徐

都城落日馬蕭蕭﹐雨壓春風暗柳條。天際歸艎那可望﹐只將心寄海門潮。

眞州東園

十年曆徧人間事﹐卻繞新花認故叢。南北此身知幾日﹐山川長在淚痕中。

別潛閣

一谿淸瀉百山重﹐風物能畱邴曼容。後夜肯思幽興極﹐月明孤影伴寒松。

中茅峯石上徐鍇篆字題名

百年風雨艸苔昏﹐尙有當年墨法存。只恐終隨嶧碑盡﹐西風吹燒滿秋原。

竹窗

竹窗紅莧兩三根﹐山色遙供水際門。只我近知墻下路﹐能將屐齒記苔痕。

送僧遊天臺

天臺一萬六千丈﹐歲晏老僧攜錫歸。前程好景解吟否﹐密雪亂雲緘翠微。

天童山溪上

溪水淸漣樹老蒼﹐行穿溪樹踏春陽。溪深樹密無人處﹐惟有幽花渡水香。

贈安大師

獨龍岡北第三峯﹐逋客歸來老更慵。敗屋數椽靑繚繞﹐冷云繞深處不聞鐘。

東坡集補鈔

題韓康公家妓白圃扇

窗搖細浪魚吹日﹐舞罷花枝蜂衣。不覺南風吹酒醒﹐空教明月照人歸。

題萬松亭

十年種木百年規﹐好徳無人助我儀。縣令若同倉庾氏﹐亭松應長子孫枝。天公不赦斧斤厄﹐野火解憐冰雪姿。爲問幾株能合抱﹐殷勤記取角弓詩。

何公橋

天壤之間﹐水居其多。人之往來﹐如鵜在河。順水而行﹐云馳鳥疾。惟水之利﹐千里咫尺。亂流而涉﹐過膝則止。惟水之害﹐咫尺千里。沔彼濫觴﹐蛙跳鯈遊。溢而懷山﹐神禹所憂。豈無一木﹐支此大壞。舞於盤渦﹐冰拆雷解。坐使此邦﹐畫爲兩川。雞犬相聞﹐胡越莫救。允毅何公﹐甚勇於仁。始作石梁﹐其艱其勤。將作復止﹐更此百難。公心如鐵﹐匪石則堅。公以身先﹐民以悅使。老壯負石﹐如負其子。疏爲玉虹﹐隱如金隄。直欄橫檻﹐百賈所棲。我來與公﹐同載而出。歡呼塡道﹐抱其馬足。我嘆而言﹐視此滔滔。未見剛者﹐孰爲此橋。願公千歲﹐與橋壽考。持節復來﹐以慰父老。如朱仲卿﹐食於桐鄕。我作銘詩﹐子孫不忘。

呂與叔博士挽詞

言中謀猷行中經﹐關西人物數淸英。欲過叔度畱終日﹐未識魯山空此生。議論凋零三益友﹐功名分付二難兄。老來尙有憂時嘆﹐此涕無從何處傾。

贈李委

山頭鳴鶴向南飛﹐載我南遊到九疑。下界何人也吹笛﹐可憐時復犯龜玆。

太眞妃裙帶詞

百疊漪漪水皺﹐六銖縱縱雲輕。植立含風廣殿﹐微聞環佩搖聲。

端午帖子

上林珍木暗池臺﹐蜀產吳包萬里來。不獨盤中見盧橘﹐時於粽裏得楊梅。

來鶴亭

鴻漸偏宜丹鳳南﹐冠霞披月毿毿。酒酣亭子來看舞﹐有客新名喚作耽。

大庾嶺村居題壁

鶴骨霜髯心已灰﹐靑松夾道手親栽。問翁大庾嶺頭住﹐曾見南遷幾个回。

贈妓李宜

東坡居士文名久﹐何事無言及李宜。恰似西川杜工部﹐海棠𨿽好不題詩。

書劉君佐小女裙帶

任從酒滿翻香縷﹐不願書來系彩箋。半接西湖橫綠艸﹐雙垂南浦拂紅蓮。

戲書徐黃州侍人閻姬

玉筍纖纖揭繡簾﹐一心偸看綠蘿尖。使君三尺球頭帽﹐須信從來只有檐。

春帖子

東風弱柳萬絲垂﹐的皪殘梅尙一枝。繭館乍欣蠶浴後﹐禖壇猶記燕來時。

塔前古檜

凜然相對敢相欺﹐直干淩雲未要奇。根到九泉無曲處﹐世間惟有蟄龍知。

秋日牡丹

一朵妖紅翠欲流﹐春光回照雪霜羞。化工只欲呈新巧﹐不放閒花得少休。

寄子由

眼看時事力難勝﹐貪戀君恩退未能。遲鈍終須投劾去﹐使君何日換聾丞。

八月十五觀潮

吳兒生長狎濤淵﹐冒利忘生不自憐。東海若知明主意﹐應教斥鹵變桑田。

和李常韻

何入勸我此間來﹐弦管生衣甑有埃。綠蟻濡唇無百斛﹐蝗虫撲面已三回。磨刀入谷追窮寇﹐灑涕循城拾棄孩。爲郡鮮歡君莫嘆﹐猶勝塵土走章臺。

題風水洞

山前乳水隔塵凡﹐山上仙風舞檜杉。細細龍鱗生亂石﹐團團羊角轉空巖。馮夷窟宅非梁棟﹐禦寇車輿謝轡銜。世事漸艱吾欲去﹐永隨二子脫譏讒。

和劉道原

敢向淸時怨不容﹐直嗟吾道與君東。坐談足使淮南懼﹐歸去方知冀北空。獨鶴不知驚夜旦﹐羣烏未可辧雌雄。廬山自古不到處﹐得與幽人子細窮。

習射放雁

靑蓋前頭點皂旗﹐黃茅岡下出長圍。弄風驕馬跑空立﹐趁兔蒼鷹掠地飛。回望白雲生翠巇﹐歸來紅葉滿徵衣。聖朝若用西涼簿﹐白羽猶能效一揮。

和劉次韻

白髮相望兩故人﹐眼看時事幾番新。曲無和者應思郢﹐論少卑之且借秦。歲惡詩人無好語﹐夜長鰥守向誰親﹖少思多睡無如我﹐鼻息雷鳴撼四鄰。

十載飄然不可期﹐那堪重作看花詩。門前惡語誰傳出﹖醉後狂歌自不知。刺舌君今猶未戒﹐灸眉我亦更何辭。相從痛飲無餘事﹐正是春容最好時。

和李淸臣韻

五斗塵勞尙足畱﹐閉門聊欲治幽憂。羞爲毛遂囊中穎﹐未許朱云地下游。無事會須成好飲﹐思歸時亦賦登樓。羨君幕府如僧捨﹐日向城西看浴鷗。

送李淸臣

珥筆西歸近紫宸﹐太平典冊不緣麟。付君此事寧論晉﹐載我當時舊過秦。門外想無千斛米﹐墓中知有百年人。看君兩眼明如鏡﹐休把春秋坐素臣。

司馬君實獨樂園

靑山在屋上﹐流水在屋下。中有五畝園﹐花竹秀而野。花香襲杖屨﹐竹色侵盞斝。樽酒樂餘春﹐棋局消長夏。洛陽古多士﹐風俗猶《爾雅》。先生臥不出﹐冠蓋傾洛社。𨿽云與眾樂﹐中有獨樂者。才全徳不形﹐所貴知我寡。先生獨何事﹐四海望陶冶。兒童誦君實﹐走卒知司馬。持此欲安歸﹐造物不我捨。名聲逐我輩﹐此病天所赭。撫掌笑先生﹐年來效暗啞。

送劉攽通判泰州

君不見阮嗣宗﹐臧否不掛口﹐莫誇舌在牙齒牢﹐是中惟可飲醇酒。讀書不用多﹐作詩不須工﹐海邊無事日日醉﹐夢魂不到蓬萊宮。秋風昨夜入庭樹﹐蒓絲未老君先去。君先去﹐幾時回。劉郎應白髮﹐桃花開不開。

送曾鞏通判越州

醉翁門下士﹐雜還難爲賢。曾子獨超軼﹐孤芳陋羣妍。昔從南方來﹐與翁兩聯翩。翁今自憔悴﹐子去亦宜然。賈誼窮適楚﹐樂生老思燕。那因江膾美﹐遽厭天庖膻。但苦世論隘﹐聒耳如蜩蟬。安得萬頃地﹐養此橫海鱣。

畱題風水洞

春山磔磔鳴春禽﹐此間不可無我吟。路長漫漫傍江浦﹐此間不可無君語。金鯽池邊不見君﹐追君直過定山村。路人皆言君未遠﹐騎馬少年淸且婉。風巖水穴舊聞名﹐只隔山溪夜不行。溪橋曉澑浮梅萼﹐知君系馬巖花落。出城三日尙逶遲﹐妻孥怪罵歸何時。世上小兒誇疾走﹐如君相待今安有。

和劉道原寄張師民

仁義大捷徑﹐詩書一旅亭。相誇綬若若﹐猶誦麥靑靑。腐鼠何勞嚇﹐髙鴻本自冥。顚狂不用喚﹐酒盡漸須醒。

九月二十日微雪懷子由弟

岐陽九月天微雪﹐已作蕭條歲暮心。短日送寒砧杵急﹐冷官無事屋廬深。愁腸別後能消酒﹐白髮愁來已上簪。近買貂裘堪出塞﹐忽思乘傳問西琛。

和劉長安題薛周逸老亭周最善飲酒未七十而致仕

近聞薛公子﹐早退驚常流。買園招野鶴﹐鑿井動潛虯。自言酒中趣﹐一鬥勝涼州。翻然拂衣去﹐親愛挽不畱。隱居亦何樂﹐素志庶可求。所亡嗟無幾﹐所得不啻酬。靑春爲君好﹐白日爲君悠。山鳥奏琴築﹐野花弄閒幽。𨿽辭功與名﹐其樂實素侯。至今淸夜夢﹐尙驚冠壓頭。誰能載美酒﹐往以大白浮。之子𨿽不識﹐因公可與遊。

中隱堂

去蜀初逃難﹐遊秦遂不歸。園荒喬木老﹐堂在昔人非。鑿石淸泉激﹐開門野鶴飛。退居吾久念﹐長恐此心違。

二月驚梅晚﹐幽香此地無。依依慰遠客﹐皎皎似吳姝。不恨故園隔﹐空嗟芳歲䢐。春深桃杏亂﹐笑汝益羈孤。

是日自蟠溪將往陽平憩於麻田靑峯寺之下院翠麓亭

不到峯前寺﹐空來渭上村。此亭聊可喜﹐修徑豈辭捫。谷映朱欄秀﹐山含古木尊。路窮驚石斷﹐林缺見河奔。馬困嘶靑艸﹐僧畱薦晚飧。我來秋日午﹐旱久石牀溫。安得云如蓋﹐能令雨瀉盆。共看山麓稻﹐涼葉意翻翻。

是日至下馬磧憩於北山僧捨有閣曰懷賢南直斜谷西臨五丈原諸葛孔明所從出師也

南望斜谷口﹐三山如犬牙。西觀五丈原﹐郁屈如長蛇。有懷諸葛公﹐萬騎出漢巴。吏士寂如水﹐蕭蕭聞馬檛。公才與曹丕。豈止十倍加。顧瞻三輔間﹐勢若風捲沙。一朝長星墜﹐竟使蜀婦髽。山僧豈知此﹐斗室老煙霞。往事逐雲散﹐故山依渭斜。客來空弔古﹐淸淚落悲笳。

和子由記園中艸木

自我來關輔﹐南山得再遊。山中亦何有﹐艸木媚深幽。菖蒲人不識﹐生此亂石溝。山髙霜雪苦﹐苗葉不得抽。下有千歲根﹐蹙縮如蟠虯。長爲鬼神守﹐徳薄安敢偸。

野菊生秋澗﹐芳心空自知。無人驚歲晚﹐惟有暗蛩悲。花開澗水上﹐花落澗水湄。菊衰蛩亦蟄﹐與汝歲相期。楚客方多感﹐秋風詠江蘺。落英不滿掬﹐何以慰朝饑。

南溪之南竹林中新構一茅堂余以其所處最爲深邃故名之曰避世堂

猶恨溪堂淺﹐更穿修竹林。茅茨追上古﹐冠蓋謝當今。曉夢猿呼覺﹐秋懷鳥伴吟。暫來聊解帶﹐屢去欲攜衾。湖上行人絕﹐階前暮雪深。應逢綠毛叟﹐叩戶夜抽簪。

樓觀

鳥噪猿呼晝閉門﹐寂寥誰識古皇尊。靑牛久已辭人世﹐白鶴時來訪子孫。山近坳風吹積雪﹐天寒落日淡孤村。羽流應怪遊人眾﹐汲盡階前井水渾。

仙遊潭

翠壁下無路﹐何年雷雨穿。光搖巖上寺﹐深入寺中天。我欲然犀看﹐龍應懷寶眠。誰能孤石上﹐危坐試僧禪。

唐初傳有此﹐亂後不畱碑。畏虎關門早﹐無村得米遲。山泉自入甕﹐野桂不勝炊。信美那能久﹐應先學忍饑。

華陰寄子由

三年無日不思歸﹐夢裏還家旋覺非。臘酒送寒催去國﹐東風吹雪滿徵衣。三峯已過天浮翠﹐四扇行看日照扉。裏堠消磨不禁盡﹐速攜家餉勞驂騑。

陪歐陽公燕西湖

謂公方壯須似雪﹐謂公已老光浮頰。朅來湖上飲美酒﹐醉後劇談猶激烈。湖邊艸木新著霜﹐芙蓉晚菊爭煌煌。插花起舞爲公壽﹐公言百歲如風狂。赤松共遊也不惡﹐誰能忍饑啖仙藥。已將夭壽付天公﹐彼徒辛苦吾差樂。城上烏棲暮靄生﹐銀缸畫燭照湖明。不辭歌詩勸公飲﹐坐無桓伊能撫箏。

秋懷

苦熟念西風﹐常恐來無時。及玆遂淒凜﹐又作䢐年悲。蟋蟀鳴我牀﹐黃葉投我帷。窗前有棲鵩﹐夜嘯如狐貍。露冷梧葉脫﹐孤眠無安枝。熠燿亦求偶﹐髙屋飛相追。定知無幾見﹐迫此淸霜期。物化逝不畱﹐我興爲嗟咨。便當勤秉燭﹐行樂戒暮遲。

其二

海風東南來﹐吹盡三日雨。空階有餘滴﹐似與幽人語。念我平生歡﹐寂寞守環堵。壺漿慰作勞﹐裹飯救寒苦。今年秋應熟﹐過從飽雞黍。嗟我獨何求﹐萬里涉江浦。居貧豈無日﹐自不安畎畝。念此坐達晨﹐殘燈翳復吐。

梵天寺見僧守詮小詩淸婉可愛次韻

但聞煙外鐘﹐不見煙中寺。幽人行未已﹐艸露濕芒屨。惟應山頭月﹐夜夜照來去。

南寺千佛閣

古邑居民半海濤﹐師來興築便能髙。千金用盡身無事﹐坐看香煙繞白毫。

莘老天慶觀小園有亭北向道士山

春風欲動北風微﹐歸雁亭邊送雁歸。蜀客南遊家最遠﹐吳山寒盡雪先晞。扁舟去後花絮亂﹐五馬來時賓從非。惟有道人應不忘﹐抱琴無語立斜暉。

自普照遊二庵

長松吟風晚雨細﹐東庵半掩西庵閉。山行盡日不逢人﹐浥浥野梅香入袂。居僧笑我戀淸景﹐自厭山深出無計。我𨿽愛山亦自笑﹐獨往神傷後難繼。不如西湖飲美酒﹐紅杏碧桃香覆髻。作詩寄謝采薇翁﹐本不避人那避世。

湖上夜歸

我飲不盡器﹐半酣尢味長。籃輿湖上歸﹐春風灑面涼。行到孤山西﹐夜色已蒼蒼。淸吟雜夢寐﹐得句旋已忘。尙記梨花村﹐依依聞暗香。

自昌化雙溪館下步尋溪源至治平寺

亂山滴翠衣裘重﹐雙澗響空窗戶搖。飽食不嫌溪筍瘦﹐穿林閒覓野穹苗。卻愁縣令知遊寺﹐尙喜漁人爭渡橋。正似醴泉山下路﹐桑枝刺眼麥齊腰。

柏堂

道人手種幾生前﹐鶴骨龍姿尙宛然。雙幹一先神物化﹐九朝三見太平年。忽驚華構依巖出﹐乞與佳名到處傳。此柏未枯君記取﹐灰心聊伴小乘禪。

竹閣

海山兜率兩茫然﹐古寺無人竹滿軒。白鶴不畱歸後語﹐蒼龍猶是種時系。兩叢恰似蕭郎筆﹐千畝空懷渭上村。欲把新詩問遺像﹐病維摩詰更無言。

八月十五日看潮

定知玉兔十分圓﹐已作霜風九月寒。寄語重門休上錀﹐夜潮畱向月中看。

江神河伯兩醯雞﹐海若東來气吐霓。安得夫差水犀手﹐三千彊弩射潮低。

東陽水樂亭

君不學白公引涇東注渭﹐五斗黃泥一鐘水。又不學哥舒橫行西海頭﹐歸來羯鼓扣涼州。但向空山石壁下﹐愛此有聲無用之淸流。流泉無弦石無竅﹐彊名水樂人人笑。慣見山僧已厭聽﹐多情海月空畱照。洞庭不復來軒轅﹐至今魚龍舞鈞天。聞道磬襄東入海﹐何事伯牙仍輟弦。鏘然澗谷含宮徵﹐節奏未成君獨喜。不須寫入薰風曲﹐縱有此聲無此耳。

次韻周長官壽星院同餞魯少卿

琉璃百頃水仙家﹐風靜湖平響釣車。寂歷疏松欹晚照﹐伶俜寒蝶抱秋花。困眠不覺依蒲褐﹐歸路相將踏桂華。更著綸巾披鶴氅﹐他年應作畫圖誇。

弔天竺海月辯師

欲尋遣迹彊沾裳﹐本自無生可得亡。今夜生公講堂月﹐滿庭依舊冷如霜。

虎丘寺

入門無平田﹐石路細穿嶺。陰風生澗壑﹐古木翳潭井。湛盧誰復見﹖秋水光耿耿。鐵花秀巖壁﹐殺气噤蛙黽。幽幽生公堂﹐左右立頑礦。當年或未信﹐異類服精猛。胡爲百歲後﹐仙鬼互馳騁。東軒有佳致﹐雲光麗千頃。熙熙覽生物﹐春意破淒冷。我來屬無事﹐霽日相與永。喜鵲翻初旦﹐愁鳶蹲落景。坐見漁樵還﹐新月溪上影。悟彼良自咍﹐歸田行可請。

刁景純賞瑞香花憶先朝侍宴次韻

上苑夭桃自作行﹐劉郎去後幾回芳。厭從年少追新賞﹐閒對宮花識舊香。欲贈佳人非泛洧﹐好紉幽佩弔沈湘。鶴林神女無消息﹐爲問何年返帝鄕。

新城陳氏園次晁補之韻

荒涼廢圃秋﹐寂歷幽花晚。山城已窮僻﹐況與城相遠。我來亦何事﹐徙倚望云巘。不見苦吟人﹐淸樽爲誰滿。

甘露寺彈箏

多景樓上彈神曲﹐欲斷哀弦再三促。江姬出聽霧雨愁﹐白浪翻空動浮玉。喚取吾家雙鳳槽﹐遣作三峽孤猿號。與君合奏芳春調﹐啄木飛來霜樹杪。

次韻陳海州書懷

鬱鬱蒼梧海上山﹐蓬萊方丈有無間。舊聞艸木皆仙藥﹐欲棄妻孥守市寰。雅志未成空自嘆﹐故人相對若爲顏。酒醒卻憶兒童事﹐長恨雙鳧去莫攀。

莫笑銀杯小答喬太博

陶潛一縣令﹐獨飲仍獨醒。公田二頃五十畝﹐種秫作酒不種秔。我今號爲二千石﹐歲釀百石何能醉賓客。請君莫笑銀杯小﹐爾來歲旱東海窄。會當拂衣歸故丘﹐作書貸粟監河侯。萬斛船中著美酒﹐與君一生長拍浮。

寄呂穆仲寺丞

孤山寺下水侵門﹐每到先看醉墨痕。楚相未亡談笑是﹐中郎不見典刑存。君先去踏塵埃陌﹐我亦來尋桑棗村。回首西湖眞一夢﹐灰心霜鬢更休論。

橫湖

貪看翠蓋擁紅妝﹐不覺湖邊一夜霜。捲卻天機云錦段﹐從教匹練寫秋光。

寒蘆港

溶溶晴港漾春暉﹐蘆筍生時柳絮飛。還有江南風物否﹐桃花流水鮆魚肥。

寄黎眉州

膠西髙處望西川﹐應在孤云落照邊。瓦屋寒堆春後雪﹐峨眉翠掃雨餘天。治經方笑《春秋學》﹐好士今無六一賢。且待淵明賦歸去﹐共將詩酒趁流年。

和晁同年九月見寄

仰看鸞鵠刺天飛﹐浮世功名老不思。病馬已無千里志﹐騷人長負一秋悲。古來重九皆如此﹐別後西湖更屬誰。遺子窮愁天有意﹐吳中山水付淸詩。

夜雪獨宿柏山庵

晚雨纖纖變玉霙﹐小庵髙臥有餘淸。夢驚忽睹穿窗片﹐夜靜惟聞瀉竹聲。稍壓冬溫聊得健﹐未濡秋旱若爲耕。天公用意眞難會﹐又作春風爛漫晴。

送範景仁遊洛中

投老身彌健﹐登山意未闌。西遊爲櫻筍﹐東道盡鵷鸞。杖屨攜兒去﹐園亭借客看。折花班竹寺﹐弄水石樓灘。鬻馬衰憐白﹐驚雷怯笑韓。蘚書標洞府﹐松蓋偃天壇。試與劉夫子﹐重尋靖長官。

次韻景仁畱別

公老我亦衰﹐相見恨不數。臨行一杯酒﹐此意重山嶽。詩新﹤耳少﹥難和﹐飲少僅可學。欲參兵部選﹐有力誰如犖。且作東諸侯﹐山城雄鼓角。

書韓幹牧馬圖

南山之下汧渭﹐間想見開元。天寶年八坊﹐分屯隘秦川﹐四十萬匹如雲煙。騅駓駰駱驪驑騵﹐白魚赤兔騂皇。龍顱鳳頸獰且妍﹐奇姿逸徳隱駑頑。碧眼胡兒手足鮮﹐歲時剪刷供帝閒。柘袍臨池侍三千﹐紅妝照日光流淵。樓下玉螭吐淸寒﹐往來蹙踏生飛湍。眾工舐筆和朱鉛﹐先生曹霸弟子韓。廏馬多肉尻脽圓﹐肉中畫骨誇猶難﹐金羈玉勒繡羅鞍。鞭箠刻烙傷天全﹐不如此圖近自然。平沙細艸荒芊綿﹐驚鴻脫兔爭後先。王良挾策飛上天﹐何必俯首服短轅。

東欄梨花

梨花淡白柳深靑﹐柳絮飛時花滿城。惆悵東欄一株雪﹐人生看得幾淸明。

次韻答邦直子由

君難爲我此遲畱﹐別後淒涼我已憂。不見便同千里遠﹐退歸終作十年遊。恨無揚子一區宅﹐懶臥元龍百尺樓。聞道鵷鴻滿臺閣﹐网羅應不到沙鷗。

過雲龍山人張天驥

郊原雨初足﹐風日淸且好。病守亦欣然﹐肩輿白門道。荒田咽蛩蚓﹐村巷懸梨棗。下有幽人居﹐閉門空雀噪。西風髙正厲﹐落葉紛可掃。孤童臥斜日﹐病馬放秋艸。脫身聲利中﹐道徳自濯澡。躬耕抱羸疾﹐奉養百歲老。吾生如寄耳﹐歸計失不早。故山豈敢忘﹐但恐迫華皓。從君好種秫﹐鬥酒時相勞。

臺頭寺雨中送李邦直赴史館兼寄孫巨源

霜林日夜西風急﹐老送君歸百憂集。淸歌窈眇入行雲﹐云爲不行天爲泣。紅葉黃花秋正亂﹐白魚紫蟹君須憶。恁君說向髯將軍﹐衰鬢相逢應不識。

河復

熙寧十年秋﹐河決澶淵﹐注鉅野﹐入淮泗。自澶魏以北皆絕流﹐而齊楚大被其害﹐彭門城下水二丈八尺﹐七十餘日不退﹐吏民疲於守禦。十月十三日﹐澶州大風終日﹐旣止而河流一支已復故道﹐聞之喜甚﹐庶幾可塞乎。乃作《河復》詩﹐歌之道路﹐以致民願﹐而迎神休﹐蓋守土者之志也。

君不見西漢元光元封間﹐河決瓠子二十年。鉅野東傾淮泗滿﹐楚人恣食黃河鱣。萬里沙回封禪罷﹐初遣越巫沈白馬。河公未許人力窮﹐薪芻萬計隨流下。吾君仁聖如帝堯﹐百神受職河神驕。帝遣風師下約束﹐北流夜起澶州橋。東風吹凍收微淥﹐神功不用淇園竹。居民種麥滿河淤﹐仰看浮槎棲古木。

虔州絕句

白鵲樓前翠作堆﹐縈云嶺路若爲開。故人應在千山外﹐不見梅花遠信來。

朱樓深處日微明﹐皂蓋歸時酒半醒。薄暮漁樵人去盡﹐碧溪靑嶂繞螺亭。

卻從塵外望塵中﹐無限樓臺煙雨蒙。山水照人迷向背﹐只尋孤塔認西東。

煙雲縹緲郁孤臺﹐積翠浮空雨半開。想見之罘觀海市﹐絳宮明滅是蓬萊。

回峯亂嶂郁參差﹐云外髙人豈得知。誰向空山弄明月﹐山中木客解吟詩。

訪張山人

魚龍隨水落﹐猿鶴喜君還。舊隱丘墟外﹐新堂紫翠間。野麋馴杖履﹐幽桂出榛菅。灑掃門前路﹐山公亦愛山。

萬木鎖雲龍﹐天畱與戴公。路迷山向背﹐人在瀼西東。薺麥餘春雪﹐櫻桃落晚風。入城都不記﹐歸路醉眠中。

起伏龍行

徐州城東二十里有石潭。父老云﹕與泗水通﹐增損淸濁﹐相應不差﹐時有河魚出焉。元丰元年春旱﹐或云置虎頭潭中﹐可以致雷雨﹐用其說作《起伏龍行》一首。

何年白竹千鈞弩﹐射殺南山雪毛虎。至今顱骨帶霜牙﹐尙作四海毛虫祖。東方久旱千里赤﹐三月行人口生土。碧潭近在古城東﹐神物所蟠誰敢侮。上欹蒼石擁巖竇﹐下應淸河通水府。眼光作電走金蟒﹐鼻息爲云擢煙縷。當年負圖傳帝命﹐左右義軒詔神禹。爾來懷寶只貪眠﹐滿腹雷霆瘖不吐。赤龍白虎戰明日﹐倒捲黃河作飛雨。嗟吾豈樂斗兩雄﹐有事徑須煩一怒。

送胡掾

亂葉和淒雨﹐投空如散絲。流年一以駛﹐遊子去何之。節義古所重﹐艱危方自玆。他時著淸徳﹐仍復畏人知。

答範祖禹

吾州下邑生劉季﹐誰數區區張與李。重瞳遺迹已塵埃﹐惟有黃樓臨泗水。而今太守老且寒﹐俠气不洗儒生酸。猶勝白門窮呂布﹐欲將鞍馬事曹瞞。

送將官梁左藏赴莫州

燕南垂﹐趙北際﹐其間不合大如礪。至今父老哀公孫﹐蒸土爲城鐵作門。城中積谷三百萬﹐猛士如雲驕不戰。一朝鼓角鳴地中﹐帳下美人空掩面。豈如千騎平時來﹐笑談謦欬生風雷。葛巾羽扇紅塵靜﹐投壺雅歌淸燕開。東方健兒虓虎樣﹐泣涕懷思廉恥將。彭城老守亦淒然﹐不見君家雪兒唱。

中秋見月寄子由

西風吹暑天益髙﹐明月耿耿分秋毫。彭城閉門靑嶂合﹐坐聽百步飛鳴濤。史君攜客登燕子﹐月色著人冷著水。筵前不設鼓與鐘﹐處處笛聲相應起。浮雲捲盡流金丸﹐戲馬西山郁蟠。杯中淥酒一時盡﹐衣上白露三更寒。

遊戲馬臺書西軒壁兼簡顏長道

古寺長廊院院行﹐此軒偏慰旅人情。楚山西斷如迎客﹐汴水南來故繞城。路失玉鉤芳艸合﹐林亡白鶴古泉淸。淡遊何以娛庠老﹐坐聽郊原琢磬聲。

十月十五日觀月黃樓席上次韻

中秋天气未應殊﹐不用紅紗照座隅。山上白雲橫匹素﹐水中明月臥浮圖。未成短棹還三峽﹐已約輕舟泛五湖。爲問登臨好風景﹐明年相憶使君無。

月下與客飲酒杏花下

杏花飛簾散餘春﹐明月入戶尋幽人。褰衣步月踏花影﹐炯如流水涵靑蘋。花間置酒淸香發﹐爭挽長條落香雪。山城薄酒不堪飲﹐勸君且吸杯中月。洞簫聲斷月明中﹐惟憂月落酒杯空。明朝捲地春風惡﹐但見綠葉棲殘紅。

送蜀人張師厚赴殿試

忘歸不覺鬢毛斑﹐好事鄕人尙往還。斷嶺不遮西望眼﹐思君直過楚王山。

次韻答田國博部夫還

西郊黃土沒車輪﹐滿面風埃笑路人。已放役夫三萬指﹐從教積雨洗殘春。

過淮贈景山兼寄子由

過淮山漸好﹐松檜亦蒼然。靄靄藏孤寺﹐泠泠出細泉。故人眞吏隱﹐小檻倚巖偏。卻望臨江市﹐東風語笑傳。

端午徧遊諸寺得禪字

肩輿任所適﹐遇勝亦畱連。焚香引幽步﹐酌茗開淨筵。微雨止還作﹐小窗幽更妍。盆山不見日﹐艸木自蒼然。忽登最髙塔﹐眼界窮大千。卞峯照城郭﹐震澤浮雲天。深沈旣可喜﹐曠蕩亦所便。幽尋未云畢﹐墟落生晚煙。歸來記所歷﹐耿耿淸不眠。道人亦未寢﹐孤燈同夜禪。

送劉寺丞赴余姚

中和堂後石楠樹﹐與君對牀聽夜雨。玉笙哀怨不逢人﹐但見香煙橫碧縷。謳吟思歸出無計﹐坐想蟋蟀空房語。明朝開鎖放觀潮﹐豪气正與潮爭怒。銀山動地君不看﹐獨愛淸幽生雪霧。別來聚散如宿昔﹐城郭空存鶴飛去。

和孫同年卞山龍洞禱晴

吳興連月雨﹐釜甑生魚蛙。往問卞山龍﹐曷不安厥家。梯空上巉絕﹐俯視驚谽谺。神井湧云蓋﹐陰崖垂蘚花。交流百道泉﹐赴谷走羣蛇。不知落何處﹐隱隱如繅車。我來叩石戶﹐飛鼠翻白鴉。寄語洞中龍﹐睡味豈不嘉。雨師少弭節﹐雷鼓亦停撾。積水得反壑﹐稻苗出泥沙。看君擁黃綬﹐髙臥放晚衙。

與客遊道場何山

淸溪到山盡﹐飛路盤空小。紅亭與白塔﹐隱見喬木杪。中休得小庵﹐孤絕寄云表。洞庭在北戶﹐雲水天渺渺。髙堂儼像設﹐禪室各深窈。奔泉何處來﹐華屋過溪沼。何山隔幽谷﹐去路淸且悄。長松度翠蔓﹐絕壁掛啼鳥。我友自杭來﹐尙嘆所歷少。明朝更陳迹﹐淸景墮空杳。

與王郎昆仲及兒子邁繞城觀荷花登峴山亭晚入飛英寺

昨夜雨鳴渠﹐曉來風襲月。蕭然欲秋意﹐溪水淸可啜。環城三十里﹐處處皆佳絕。蒲蓮浩如海﹐時見舟一葉。此間眞避世﹐靑蒻低白髮。相逢欲相問﹐已逐驚鷗沒。

淸風定何物﹐可愛不可名。所至如君子﹐艸木有嘉聲。我行本無事﹐孤舟任斜橫。中流自偃仰﹐適與風相迎。舉杯屬浩渺﹐樂此兩無情。歸來苕霅間﹐雲水夜自明。

吏民憐我懶﹐鬥訟日已稀。能爲無事飲﹐可作不夜歸。復尋飛英遊﹐盡此一寸暉。撞鐘履聲集﹐顚倒雲山衣。我來無時節﹐杖屨自推扉。莫作使君看﹐外似中已非。

遊淨居寺

寺在光山縣南四十里﹐大蘇山之南﹑小蘇之北。寺僧居仁爲餘言﹕齊天保中﹐僧思惠過此﹐見父老﹐問其姓﹐曰「蘇氏﹐又得二山名。」乃嘆曰「吾師告我﹐遇三蘇則住。」遂畱結庵。而父老竟無有﹐蓋山神也。其後僧智顗見思於此山﹐而得法焉﹐則世所謂思大和尙﹐智者大師是也。唐神龍中﹐道岸禪師始建寺於其地﹐廣明庚子之亂﹐寺廢於兵火﹐至乾興中乃復﹐而賜名曰梵天云。

十載遊名山﹐自制山中衣。願言畢婚嫁﹐攜手老翠微。不悟俗緣在﹐失身蹈危機。刑名非夙學﹐陷穽損積威。遂恐死生隔﹐永與雲山違。今日復何日﹐芒鞋自輕飛。稽首兩足尊﹐舉頭雙涕揮。靈山會未散﹐八部猶光輝。願從二聖往﹐一洗萬劫非。裴回竹溪月﹐空翠搖煙霏。鐘聲自送客﹐出谷猶依依。回首吾家山﹐歲晚將焉歸。

春日詞

春云陰陰雪欲落﹐東風和冷驚羅幕。漸看遠水綠生漪﹐未放小桃紅入萼。佳人瘦盡雪膚肌﹐眉斂春愁知爲誰。深院無人剪刀響﹐應將白紵作春衣。

寒食雨

自我來黃州﹐已過三寒食。年年欲惜春﹐春去不容惜。今年又苦雨﹐兩月秋蕭瑟。臥聞海棠花﹐泥污燕脂雪。

春江欲入戶﹐雨勢來不已。小屋如漁舟﹐蒙蒙水雲裏。空庖煮寒菜﹐破竈燒濕葦。乃知是寒食﹐死灰吹不起。

別子由

先君昔愛洛城居﹐我今亦過嵩山麓。水南卜宅吾豈敢﹐試向伊川買修竹。又聞緱山好泉眼﹐傍市穿林瀉冰玉。遙想茅軒照水開﹐兩翁相對淸如鵠。

過建昌李野夫公擇故居

彭蠡東北源﹐廬阜西南麓。何人修水上﹐種此一雙玉。思之不可見﹐破宅余修竹。四鄰戒莫犯﹐十畝森似束。我來仲夏初﹐解籜呈新綠。幽鳥向我鳴﹐野人畱我宿。徘徊不忍去﹐微月掛喬木。遙想他年歸﹐解組巾一幅。對牀老兄弟﹐夜雨鳴竹屋。臥聽鄰寺鐘﹐書窗耿殘燭。

次韻杭人裴維甫

余杭門外葉飛秋﹐尙記居人挽去舟。一別臨平山下路﹐五年云夢澤南州。淒涼楚些緣吾發﹐邂逅秦淮爲子畱。寄謝西湖舊風月﹐故應時許夢中遊。

同王勝之遊蔣山

到郡席不暖﹐居民空惘然。好山無十里﹐遺恨恐他年。欲款南朝寺﹐同登北郭船。朱門收畫戟﹐紺宇出靑蓮。夾路蒼髯古﹐迎人翠麓偏。龍腰蟠故國﹐鳥爪寄層巓。竹杪飛華屋﹐松根泫細泉。峯多巧障日﹐江遠欲浮天。略彴橫秋水﹐浮屠插暮煙。歸來踏人影﹐云細月娟娟。

贈王寂

與君暫別不須嗟﹐俯仰歸來鬢未華。記取江南煙雨裏﹐靑山斷處是吾家。

次韻王震

攜文過我治平間﹐霧豹當時始一斑。聞道吹噓借餘論﹐故教流落得生還。淸篇帶月來霜夜﹐妙語先春發病顏。詩酒暮年猶足用﹐竹林髙會許時攀。

送戴蒙赴成都玉局觀將老焉

拾遺被酒行歌處﹐野梅官柳西郊路。聞道華陽版籍中﹐至今尙有城南杜。我欲歸尋萬里橋﹐水花風葉暮蕭蕭。芋魁徑尺誰能盡﹐榿木三年已足燒。百歲風狂定何有﹐羨君今作峨眉叟。縱未家生執戟郎﹐也應世出埋輪守。莫欺老病未歸身﹐玉局他年第幾人。會待子猷淸興發﹐還須夜雪去尋君。

次韻穎叔觀燈

安西老守是禪僧﹐到處應然無盡燈。永夜出遊從萬騎﹐諸羌入看擁千層。便因行樂令投甲﹐不用防秋更打冰。振旅歸來還侍燕﹐十分宣勸恐難勝。

次韻王晉卿奉詔押髙麗燕射

北苑傳呼陛楯郎﹐東夷初識令君香。天山自可三箭取﹐海國何勞一葦航。宣勸不辭金碗側﹐醉歸爭看玉鞭長。錦囊詩艸勤收拾﹐莫遣雞林得夜光。

書晁說之考牧圖後

我昔在田間﹐但知羊與牛。川平牛背穩﹐如駕百斛舟。舟行無人岸自移﹐我臥讀書牛不知。前有百尾羊相隨﹐聽我鞭聲如鼓鼙。澤中艸木長﹐艸長病牛羊。尋山跨坑谷﹐騰趠筋骨彊。煙蓑雨笠長林下﹐老去而今空見畫。世間馬耳射東風﹐悔不長作多牛翁。

次王定國韻書丹元子寧極齋

仙人與吾輩﹐寓迹同一塵。何曾五漿饋﹐但有爭席人。人那識郗鑑﹐天不畱封倫。誤落世綱中﹐俗物愁我身。先生忽扣戶﹐夜呼祁孔賓。便欲隨子去﹐著書未絕麟。願掛神虎冠﹐往卜飲馬鄰。南遊苦不旱﹐倘及蒓鱸新。

立春日小集戲李端叔

白髮已十載﹐靑春無一堪。不驚新歲換﹐聊與故人談。牛健民聲喜﹐鴉嬌雪意酣。霏微不到地﹐和暖要宜蠶。歲月斜川似﹐風流曲水慚。辛盤得靑韭﹐臘酒是黃柑。歸臥燈殘帳﹐醒聞葉打庵。須煩李居士﹐重說後三三。

定州次韻曾仲錫元日見寄

蕭索東風兩鬢華﹐年年幡勝剪宮花。愁聞塞曲吹蘆管﹐喜見春盤得蓼牙。吾國舊供云澤米﹐君家新致雪坑茶。燕南異事眞堪記﹐三寸黃柑擘永嘉。

慈湖夾阻風

此生歸路愈茫然﹐無數靑山水拍天。猶有小船來賣餅﹐喜聞墟落在山前。

我行都是畫中詩﹐眞有人家水半扉。千頃桑麻在船底﹐空餘石發掛魚衣。

臥看落月橫千丈﹐起喚淸風得半帆。且並水村欹側過﹐人間何處不巉巖。

郁孤臺

入境見圖畫﹐郁孤如舊遊。山爲翠浪湧﹐水作玉虹流。日麗崆峒曉﹐風酣章貢秋。丹靑未變葉﹐鱗甲欲生洲。嵐气昏晨樹﹐灘聲入市樓。煙雲侵嶺路﹐艸木半炎州。故國千峯外﹐髙臺十日畱。他年三宿處﹐準擬系歸舟。

峽山寺

天開淸遠峽﹐地轉凝碧灣。我行無遲速﹐攝衣步孱顏。山僧本幽獨﹐乞食況未還。雲碓水自舂﹐松門風爲關。石泉解娛客﹐琴築鳴空山。林空不可見﹐霧雨霾雲鬟。

荔支嘆

十里一置飛塵灰﹐五里一候兵火催。顚坑僕谷相枕藉﹐知是荔枝龍眼來。飛車跨山鶻橫海﹐風枝露葉如新采。宮中美人一破顏﹐驚塵濺血流千載。永元荔支來交州﹐天寶歲貢取之涪。至今欲食林甫肉﹐無人舉觴酹伯遊。我願天公憐赤子﹐莫生尢物爲瘡痏。雨順風調百谷登﹐民不饑寒爲上瑞。君不見武夷溪邊粟粒芽﹐前丁後蔡相籠加。爭新買寵各出意﹐今年斗品充官茶。吾君所乏豈此物﹐致養口體何陋耶。洛陽相君忠孝家﹐可憐亦進姚黃花。

新年

北渚集羣鷺﹐新年何所之。盡歸喬木寺﹐分占結巢枝。生物會有役﹐謀身各及時。何當禁畢弋﹐看引雪衣兒。

小邑浮橋外﹐靑山石岸東。茶槍燒後有﹐麥浪水前空。萬戶不禁酒﹐三年眞識翁。結茅來此住﹐歲晚有誰同。

荔子幾時熟﹐花頭今已繁。探春先揀樹﹐買夏欲論園。居士常攜客﹐參軍許扣門。明年更有味﹐懷抱帶諸孫。

澄邁驛通潮閣二首

倦客遙聞歸路遙﹐眼明飛閣俯長橋。貪觀白鷺橫秋浦﹐不覺靑林沒晚潮。

餘生欲老海南村﹐帝遣巫陽招我魂。杳杳天低鶻沒處﹐靑山一發是中原。

昔在九江與蘇伯固唱和其略曰我夢扁舟浮震澤雪浪橫空千頃白覺來滿眼是廬山倚天無數開靑壁蓋實夢也昨日又夢伯固手持乳香嬰兒示余覺而思之蓋南華賜物也豈復與伯固相見於此耶今得來書已在南華相待數日矣感嘆不已故先寄此詩

扁舟震澤定何時﹐滿眼廬山覺又非。春艸池塘惠連夢﹐上林鴻雁子卿歸。水香知是曹溪口﹐眼淨同看古佛衣。不向南華結香火﹐此生何處是眞依。

余昔過嶺而南題詩龍泉鐘上今復過嶺而北次前韻

秋風捲黃落﹐朝雨洗綠淨。人貪歸路好﹐節近中原正。下嶺獨徐行﹐艱險未敢忘危倍老成。遙知叔孫子﹐已致魯諸生。

畱題顯聖寺

渺渺疏林集晚鴉﹐孤村煙火梵王家。居人自種千頭橘﹐遠客來尋百結花。浮石已乾霜後水﹐焦坑閒試雨前茶。只疑歸夢西南去﹐翠竹江村繞白沙。

雷州雜詩

白髮坐釒句黨﹐南遷瀕海洲。灌園以糊口﹐身自雜蒼頭。籬落秋暑中﹐碧花蔓牽牛。誰知把鋤人﹐舊日東陵侯。

荔子無幾何﹐黃柑遽如許。遷臣不惜日﹐恣意移寒暑。層巢俯云木﹐信美非吾土。芳艸自有時﹐鶗鴂何關汝。

下居近流水﹐小巢依嶺岑。終日數椽間﹐但聞鳥遺音。鑪香入幽夢﹐海月明孤斟。鷦鷯一枝足﹐所恨非故林。

培塿無松柏﹐駕言此焉遊。讀書與意會﹐卻掃可忘憂。尺蠖以時屈﹐其伸亦非求。得歸良不惡﹐未歸且淹畱。

舊時日南郡﹐野女出成羣。此去尙應遠﹐東風已如雲。蚩氓託絲布﹐相就通殷勤。可憐秋胡子﹐不遇卓文君。

和公濟飲湖上

昨夜醉歸還獨寢﹐曉來宿雨鳴孤枕。扁舟小棹截胡來﹐正見靑山駮云錦。須知老人興不淺﹐莫學公榮無與飲。與君歌鼓樂丰年﹐喚收千夫食陳廩。

過海

參橫斗落轉三更﹐苦雨終風也解晴。雲散月明誰點綴﹐天容海色本澄淸。空餘魯叟乘桴意﹐無復軒皇奏樂聲。九死南荒吾不恨﹐玆遊奇絕冠平生。

送範徳孺

漸覺東風料峭寒﹐靑蒿黃韭試春盤。遙想慶州千嶂裏﹐暮云衰艸雪漫漫。

雨夜宿淨行院

芒鞋不踏利名場﹐一葉輕舟寄渺茫。林下對牀聽夜雨﹐靜無燈火照淒涼。

夢中絕句

秋樹髙花欲插天﹐暖風遲日共茫然。落英滿地君方見﹐惆悵春光又一年。

藏春塢

朱閣前頭露井多﹐碧桃枝下美人過。寒泉未必能如此﹐柰有銀牀素綆何。

轆轤歌

新系靑絲百尺繩﹐心在君家轆轤上。我心皎潔君不知﹐轆轤一轉一惆悵。何處春風吹曉幕﹐江南綠水通珠閣。美人二八顏如花﹐泣向花前畏花落。臨春風﹐聽春鳥。別時多﹐見時少。愁人一夜不得眠﹐瑤井玉繩相對曉。

讀開元天寶遺事

姚宋亡來事事興﹐一官銖重萬人輕。朔方老將風流在﹐不取西番石堡城。

潭裏春風百倍多﹐廣陵銅器越溪羅。三郎官爵如泥土﹐爭唱弘農得寶歌。

琵琶弦急滚梁州﹐羯鼓聲髙舞臂韝。破費八姨三百萬﹐大唐天子要纏頭。

西塘集補鈔

鄭俠

次韻種道行衙賞蓮花

城中勢利如聚蛙﹐聒聒鼓鬧窮兩衙。忽聞攜樽命眞賞﹐如見地湧金蓮花。況玆危亭跨髙爽﹐極目四顧窮天涯。紅蕖繚繞已數畝﹐盛妝翠蓋相撐拿。輿肩不換足已到﹐咫尺異彼窮幽遐。居之自可換凡骨﹐不必飲露餐朝霞。行木不對弈較勝負﹐往往笑語成訁又嘩。歸來淸風恐飄帽﹐月影已向西樓斜。長舒兩腳就枕簟﹐一覺一聽淸晨笳。

贈雲門居士

雲門山口云徘徊﹐居士道與山崔嵬。淸時肥遁古亦有﹐驚猿怨鶴今誰偕。居士髙臥白雲堆﹐山門時爲猿鶴開。溪花野艸自春色﹐云芝石筍寧須栽。軟蒸抱石傾新醅﹐糜鹿慣我還無猜。寧知玉署思賢切﹐禦手調羹待客來。

江亭與程瞿二君邂逅小飲太守送酒因成

蒼翠擎天江上山﹐淙琤瀉玉亭前水。邂逅相逢坐上人﹐傾蓋論心何俊偉。涼風颯颯來幾筵﹐似與淸談相表裏。程瞿軒軒古遺義﹐憫我羈窮見辭气。以爲此時無一杯﹐直恐江山解相鄙。旋呼奴僮滌鐺勺﹐雅興悠悠殊未已。逡巡長呵下雲際﹐傳以報謁迂千騎。薄聞江滸淸飲歡﹐歸去瓊漿遽來賜。大哉何公古循吏﹐易俗移風有深致。人之所背公所趨﹐惇薄醇醨爲己事。連英二城接疆理﹐舊績新庸滿人耳。道塗賡載盡歡謠﹐冠佩淸言有餘美。

紀連守植道傍木

道傍木﹐夾道參參如合屋。種之毫末成合抱﹐太守慈仁輔生育。古來善政蓋有數﹐道路開通亦其目。何爲左右夾萬柯﹐化此長龍被崖谷。由吾太守愛民深﹐憂玆嶺外炎暑酷。黃茅鬱蒸之烈气﹐重嵐固結之濃毒。不得淸陰縈且紆﹐何處憩息而躑躅。令如源泉下斯行﹐長原太山秀可掬。後人愛惜勿翦拜﹐膏雨每過添新綠。

示廬山寺老勝師

離鄕十九年﹐日有如年久。歸來山水亦依然﹐人物存亡半非舊。廬山阜前我舅宅﹐此寺如我東西家。每來舅家必到此﹐粵自齒稚今疏牙。庾嶺閩山四千里﹐靑衫謫逐自我始。築臺東望幾淒涼﹐親故滿前爭不喜。林下相逢眞實人﹐執手忘言行處親。還家一百二十日﹐五回松下問禪因。師住無我非動。來不須迎去不送。大千沙界等閒看﹐尋常只把毫端弄。

和孟堅二月晦同出城

城中未免悶﹐出郭喜還生。濃淡山原气﹐髙低溪澗聲。鳴棋振幽谷﹐把酒聽流鶯。疏曠還隨分﹐何須學步兵。

和叔粲滄浪亭

髙亭殖殖水冷冷﹐笑指鷗鳧坐晚汀。遠不聞聲千櫓去﹐矯如爭秀數峯靑。煙雲窗牖紛紛雨﹐露月蒹葭點點星。最好歸輿擁雙璧﹐笙歌燈火照仙屏。

題仁王寺橫山閣

案俯橫山跨海來﹐拂云髙閣爲誰開。荒溪古木閒猿洞﹐明月白沙空釣臺。曉日東風龍夭矯﹐秋風西峽鳳徘徊。居然靜臥江南岸﹐天塹波濤亦壯哉﹗

次張漢公言懷

人間滚滚竟何營﹐只爲蠅頭利與名。千里瘴鄕吾逐客﹐一簞窮巷子書生。文章相誤終須別﹐寵辱無關自不驚。贏得白頭閒處坐﹐一竿風月有誰爭。

次韻淸溪樊主簿

欲致皇恩浹羽鱗﹐天涯地角盡如春。當年款款曾忘死﹐今日區區肯患貧。正以庭闈安梓裏﹐誰知魂夢達楓宸。海邦一見如疇昔﹐心旅相知亦宿因。

次韻余純臣通判球瑯軒

聳翠淩空不少盤﹐回環使宅對千巒。髙華誰爲球瑯辟﹐勁節相憐霜雪寒。引得鳳來緣有實﹐化爲龍去始堪看。桐廬寂寞煙雲暝﹐惆悵無人近釣竿。

廣陵集補鈔

王令

韓幹馬

天寶天子盛天廏﹐吐番入馬上天壽。紫衣牧吏偏坐前﹐騎入金門不容驟。西極苜蓿爲誰肥﹐六閒飛黃臥嗟瘦。乾元殿下誰把筆﹐當年人無出幹右。傳聞三馬同日死﹐死魄到紙气方就。鐵勒夾口重兩銜﹐墨絲卓尾合雙紐。天門未上人就觀﹐老胡驚嗟失開口。生搜朔野空毛羣﹐死斷世工無後手。當時天子惜不傳﹐送入禦府置官守。胡塵勃郁燕薊來﹐宮闕蕭騷旣聞後。誰拼千金出手收﹐足踏萬里避奔走。幾經蹂蹀道邊塵﹐今日寧無紙上垢。尊前病客不識書﹐俱驚骨气世未有。冀北駿足無時無﹐生不逢幹死空朽。世工無手不肯休﹐往往气骨陋如狗。

假山

鯨牙鯤鬛相摩捽﹐巨靈戲撮天凹突。舊山風老狂云根﹐重湖凍脫秋波骨。我來謂怪非得眞﹐醉揭碧海瞰蛟窟。不然禹鼎魑魅形﹐神顚鬼肋相撐揬。

後山集補鈔

陳師道

丞相溫公挽詞

恭默思良弼﹐詩書正百工。事多違謝傳﹐天遽奪楊公。一代風流盡﹐三師禮數崇。若無天下議﹐美惡並成空。

百姓歸周老﹐三年待魯儒。俗方隨日化﹐身已要人扶。玉几𨿽來晚﹐明堂訖授圖。心知死諸葛﹐終不羨曹蜍。

少學眞成己﹐中年託著書。輟耕扶日月﹐起廢極吹噓。得志寧論晚﹐成功不原余。一爲天下慟﹐不敢愛吾廬。

嘲秦覯

長鋏來夜帳空﹐衡陽回雁耳偏聰。若爲借與春風看﹐無限珠璣咳唾中。

曾南丰先生挽詞

早棄人間事﹐眞從地下游。丘原無起日﹐江漢有東流。身世從違裏﹐功名取次休。不應須禮樂﹐始作後程仇。

精爽回長夜﹐衣冠出廣庭。勛庸畱琬琰﹐形像付丹靑。道喪余篇翰﹐人亡更典刑。侯芭才一足﹐白首《太玄經》。

賦宗室士暕髙軒過圖

滕王蛺蝶江都馬﹐一紙千金不當價。異才天縱非力能﹐畫工不是甘爲下。今代風流數大年﹐含毫落筆開山川。忽忘朽老壓塵底﹐卻怪鳧鴻墮目前。爾來八二復秀出﹐萬里河山才咫尺。眼邊安得有突兀﹐復似天地初開辟。明窗寫出髙軒過﹐便逐愈湜聞吟哦。晚知書畫眞有益﹐卻悔歲月來無多。官禁修嚴斷過訪﹐時於僻寺逢稅鞅。秀潤如行琮璧閒﹐淸明似引星辰上。憂悲愉怢百不平﹐河擘太華東南傾。平生秀句寰區滿﹐拾掇余棄成丹靑。平湖遠嶺開精神﹐斗覺文字生淸新。未許二豪今角立﹐要知旁有衛夫人。

寄曹州晁大夫

墮絮隨風化作塵﹐黃樓桃李不成春。只今容有名駒子﹐困倚欄幹一欠伸。

規禪停雲齋

淨居眾天人﹐宮殿隨所適。少仕老不歸﹐重門閉榛棘。道人秀叢林﹐妙語出禪寂。是身如浮雲﹐隨處同建立。平生與二子﹐嗜好助一律。我此復助緣﹐語綺已多責。何年一把茅﹐據坐孤崒嵂。呵佛罵祖師﹐塗湖千五百。

次韻晁無斁夏雨

咫尺隔山海﹐作書問如何。蟻垤旣畜糧﹐蛙窟如鳴鼉。積暑復一雨﹐斧斫仍手摩。鉤窗欲懸麻﹐出門已橫河。人言月離畢﹐未必致滂沱。東臯繁艸木﹐蘭艾不同科。驚魚畏密罟﹐獨鳥鳴南柯。稍無虫飛喧﹐復覺蟬語多。因聲作好惡﹐與物殊未和。臥聞夜來雨﹐歸種故山禾。百年須下澤﹐萬里付長羅。先生斷百好﹐尙以詩作魔。縮子萬言手﹐聽渠七字哦。室邇人則遠﹐燕默勞者歌。思君得老瘦﹐觸熱生積痾。

和黃預感秋

宿云護朝霜﹐秋陽佐殘暑。蠅癡驅復來﹐汗下拭莫禦。庭梧自黃隕﹐風過成夜語。幸是可憐生﹐胡然遽如許。黃生多新詩﹐如盆繭抽緒。唱髙難《欸乃》﹐雋永得﹤口父﹥咀。意合無古今﹐投暗有迎拒。名成弟子韓﹐價重先生楮。向來得斯人﹐孰謂余齟齬。晚炊鄰僧米﹐晝拾狙公芧。甘酸皆適口﹐霜黃未登俎。門有曲逆車﹐謗甚北山女。寧爲溝中斷﹐不作太倉鼠。老退無好懷﹐續明然兩炬。搔首不成眠﹐寒蛩促機杼。

和魏衍三日

林花女頰紅﹐春水瓜頭綠。步蹇我三休﹐來同君一足。苦嗟所歷小﹐不盡千里目。暮景向昏鴉﹐歸途取修竹。

陳畱市隱者

陳畱人物後﹐疑有隱屠耕。斯人豈其偶﹐滿腹一杯羹。婷婷小家子﹐與翁同醉醒。薄暮行且歌﹐問之諱姓名。子豈達者與﹐槁竹聊一鳴。老生何所因﹐稍稍聲過情。閉門十日雨﹐吟作饑鳶聲。詩書工發冢﹐刀﹛爾﹜得養生。飛走不同穴﹐孔突不暇黔。

城南寓居

遊子暮何歸﹐韋杜城南村。秋水深可測﹐挽衣踏行雲。道暗失歸處﹐棲鳥故不喧。牛羊閉籬落﹐稚子猶在門。

送蘇公知杭州

平生羊荊州﹐追送不作遠。豈不畏簡書﹐放麑誠不忍。一代不數人﹐百年能幾見。昔如馬口銜﹐今爲禁門鍵。一雨五月涼﹐中宵大江滿。風帆目力短﹐江空歲年晚。

次韻蘇公涉潁

衝風不成寒﹐脫木還自奇。坐看白日晚﹐起行淸潁湄。三穴未爲得﹐一舟不作癡。路暗鳥遺音﹐江淸魚弄姿。宇定怪物變﹐意行覺舟遲。公與兩公子﹐妙語含風漪。但怪笑談劇﹐莫知賓主誰。得句未肯吐﹐鬱鬱見睫眉。相從能幾何﹐行樂當及玆。生忍自作難﹐百憂間一嬉。時尋赤眼老﹐不探黃口兒。解公頭上巾﹐一洗七年緇。至潔而納活﹐此水眞吾師。須公曉二子﹐人自窮非詩。

和魏衍聞鶯

春力著人朝睡重﹐葉底黃鵬鳴自送。綠幕朱欄日觀明﹐回廊側戶風簾動。昨夜春回到寒谷﹐好鳥飛來把修竹。整翰厲觜初一鳴﹐已落君詩專妙獨。退紅著綠春事殘﹐後時獨立知何言。側聽不盡已飛去﹐懷抱此時誰與論。

舟中

野火燒原雉昏雊﹐黃塵漲天牛亂鬥。江間無日不風波﹐老去何時脫奔走。詩書滿腹不及�﹐遮日寧須釣竿手。愧爾茅檐炙背人﹐仰目靑天搔白首。

次韻無斁雪後

閉合春云薄﹐開門夜雪深。江梅猶故意﹐湖雁起歸心。艸潤畱余澤﹐窗明度積陰。殷勤報春信﹐屋角有來禽。

雪後黃樓寄負山居士

林廬煙不起﹐城郭歲將窮。云日明松雪﹐溪山進晚風。人行圖畫裏﹐鳥度醉吟中。不盡山陰興﹐天畱憶戴公。

秋懷示黃預

窗鳴風歷耳﹐道壞艸侵衣。月到千家靜﹐林昏一鳥歸。冥冥塵外趣﹐稍稍眼中稀。送老須公等﹐秋棋未解圍。

除棣學

老作諸侯客﹐貧爲一飽謀。折腰眞耐辱﹐捧檄敢輕投。早作千年調﹐中懷萬斛愁。暮年隨手盡﹐心事許溟鷗。

除官

扶老趨嚴召﹐徐行及聖時。端能幾字正﹐敢恨十年遲。肯著金根謬﹐寧辭乳媼譏。向來憂畏斷﹐不盡鹿門期。

除夜

七十已彊半﹐所餘能幾何。懸知暮景促﹐更覺後生多。遁世名爲累﹐畱年睡作魔。西歸端著便﹐老子不婆娑。

元日

老境難爲節﹐寒梢未得春。一官兼利害﹐百慮孰疏親。積雪無歸路﹐扶行有醉人。望鄕仍受歲﹐回首向松筠。

雪中寄魏衍

薄薄初經眼﹐輝輝已映空。融泥還結凍﹐落木復沾叢。意在千山表﹐情生一念中。遙知吟榻上﹐不道絮因風。

雪

初雪已覆地﹐晚風仍積威。木鳴端自語﹐鳥起不成飛。寒巷聞驚犬﹐鄰家有夜歸。不無慚敗絮﹐未易泣牛衣。

雪意

睡眼拭朦朧﹐開門雪已濃。客來迷舊徑﹐虎過失新蹤。浦遠渾無鶴﹐林疏只有松。借畱如不解﹐酒興若爲供。

楡關書不到﹐雪又滿平蕪。指冷頻呵玉﹐胸寒屢掩酥。綠斟冬至酒﹐紅擁夜深鑪。塞上風沙惡﹐徵衣得達無。

十五夜月

向老逢淸節﹐歸懷托素暉。飛螢元失照﹐重露已沾衣。稍稍孤光動﹐沈沈萬籟微。不應明白髮﹐似欲勸人歸。

放懷

施食烏鳶喜﹐持經鳥鼠聽。杖藜矜矍鑠﹐顧影怪伶俜。門靜行隨月﹐窗虛臥見星。擁衾眠未穩﹐艱阻飽曾經。

送秦覯

士有從師樂﹐諸兒卻未知﹖欲行天下獨﹐信有俗間疑。秋入川原秀﹐風連鼓角悲。目前﹖犬類﹐未必慰親思。

送外舅郭大夫夔路提刑

天險連三峽﹐官曹據上游。百年雙鬢白﹐萬里一身浮。可使人無訟﹐寧須意外憂。平生晏平仲﹐能費幾狐裘。

別鄕舊

數有中年別﹐寬爲滿歲期。得無魚口厄﹐聊復雁門踦。齒脫心猶壯﹐秋淸意自悲。平時郡文學﹐鄧禹得三爲。

別負山居士

田園相與老﹐此別意如何。更病可無酒﹐猶寒已自和。髙名胡未廣﹐詩興尙能多。沙艸東山路﹐猶煩一再過。

老柏

歲月那能記﹐風霜亦飽經。輝輝垂重露﹐點點泊流螢。色與江詖共﹐聲畱靜後聽。轉因枯槁後﹐潤澤出新靑。

歸雁

弧矢千夫志﹐瀟湘萬里秋。寧爲寶箏柱﹐肯作置書郵。遠道勤相喚﹐羈懷誤作愁。聊寬稻粱意﹐寧復网羅憂。

和黃充實詠橊花

春去花隨盡﹐紅橊暖欲然。後時何所恨﹐處獨不祈憐。葉葉自相偶﹐重重久更鮮。流珠沾暑雨﹐攺色淡朝煙。著子專寒酒﹐移根擅化權。愧非無價手﹐刻畫竟難傳。

病起

今日秋風裹﹐何鄕一病翁。力微須杖起﹐心在與誰同。注水瓶花醒﹐吹新鼎藥空。百年先得老﹐三敗未爲窮。

別寶講主

此地相逢晚﹐他方有勝緣。咒功先服猛﹐戒力得扶顚。暫息三支論﹐重參二祖禪。夜牀鞋腳別﹐何日著行纏。

鉅野少泊

蒲港牽絲直﹐平湖墜鏡淸。順流風借便﹐捷路雪初晴。鳥度欲何向﹐鷗來只自驚。有行須快意﹐安得易爲情。

野望

霜葉紅於染﹐吹花落更馨。平江行詰曲﹐小徑夾蔥靑。度鳥開愁眼﹐遙山入畫屏。畏人惟可飲﹐從俗卻須醒。

湖上

湖上難爲別﹐梅梢已著春。林喧烏啄啄﹐風過水鱗鱗。緣有三年盡﹐情無一日親。白頭厭奔走﹐何地與爲鄰。

寓目

曲曲河回復﹐靑靑艸接連。去帆風力滿﹐來雁一聲先。野曠低歸鳥﹐江平進晚牽。望鄕從此始﹐畱眼未須穿。

晚遊九曲院

冷落叢祠晚﹐回斜狹路賒。平荷畱夜雨﹐驚鳥過鄰家。云暗重重樹﹐風開旋旋花。病身無俗事﹐待得後歸鴉。

後湖晚坐

水淨偏明眼﹐城荒可當山。靑林無限意﹐白鳥有餘閒。身致江湖上﹐名成伯季間。目隨歸雁盡﹐坐待暮鴉還。

宿齊河

燭暗人初寂﹐寒生夜向深。潛魚聚沙窟﹐墜鳥滑霜林。稍作他方計﹐初回萬里心。還家只有夢﹐更著曉寒侵。

寄送定州蘇尙書

初聞簡策侍前旒﹐又見衣冠送作州。北府時淸惟可飲﹐西山气爽更宜秋。功名不朽聊通袖﹐海道無違具一舟。枉讀平生三萬卷﹐貂蟬當復自兜牟。

和黃預七夕

盈盈一水不斯須﹐經歲相過自作疏。坐待翔禽報佳會﹐徑須飛雨洗香車。超騰水部陳篇上﹐收拾愚溪作賦余。信有神仙足官府﹐我寧辛苦守殘書。

次韻何子溫祈晴

九虎當關信不傳﹐燒煙才上已回天。驅除霧雨還朝日﹐畜縮濤波復二川。奪目光華開秀句﹐堆場槁稭驗丰年。從今更上中和頌﹐少費將軍九萬箋。

和和叟梅花

百卉前頭第一芳﹐低臨粉水浸寒光。捲簾初認云猶凍﹐逆鼻渾疑雪亦香。鼎實自應終有待﹐天眞不假更勻妝。江南望斷無來使﹐且伴詩翁入醉鄕。

送王元均貶衡州兼寄元龍

先生秀句滿天東﹐二子緣渠再得窮。詩禮向來堪發冢﹐孫劉能使不爲公。炎方瘴癘避軒豁﹐故國山河開始終。傳語元龍要相識﹐江湖春動有來鴻。

句

昔日剜瘡今補肉﹐百孔千窗容一罅。拆東補西裳作帶。人窮令志短。百巧千窮只短檠。起倒不供聊應俗。經事長一智。稱家丰儉不求余。卒行好步不兩得。巧手莫爲無麵餅。不應遠水救近渴﹐畱渴須遠井。瓶懸閒終一碎。急行寧小緩。早作千年調﹐一生也作千年調。拙勤終不補。斧斫仍手摩。驚雞透籬犬升屋。割白鷺股何作難。藨賢仍睹命。

丹淵集補鈔

文同

秦王捲衣

咸陽秦王家﹐宮闕明曉霞。丹文映碧鏤﹐光采相鉤加。銅螭逐銀霓﹐壓屋驚蟠摯。洞戶鎖日月﹐其中光景賒。春風動珠箔﹐鸞額金窠斜。美人卻扇坐﹐羞落庭下花。閒弄玉指環﹐輕冰扼紅牙。君王顧之笑﹐爲駐七寶車。自捲金縷衣﹐龍鸞蔚紛葩。持以贈所愛﹐結歡期無涯。

王昭君

絕艷生殊域﹐芳年入內庭。誰知金屋寵﹐只是信丹靑。

幾歲後宮塵﹐今朝絕國春。君王重恩信﹐不欲遣他人。

極目胡沙滿﹐傷心漢月圓。一生埋沒恨﹐長入四條弦。

新晴山月

髙松漏疏月﹐落影如畫地。徘徊愛其下﹐及久不能寐。怯風池荷捲﹐病雨山果墜。誰伴予苦吟﹐滿林啼絡緯。

春閏

枕帶縈春意﹐窗紗漏曉光。蠨蛸傷遠別﹐鶗鴂感流芳。妝匣蒸殘粉﹐薰鑪減舊香。洞房燈燭外﹐只有夢悠揚。

詠鷺

避雨竹間點點﹐迎風柳下翩翩。靜依寒蓼如畫﹐獨立晴沙可憐。

塘上行

寒塘漲新雨﹐艷艷翠波滿。沙晴步聲澀﹐風引羅帶緩。蒲牙妒舌利﹐荷葉歡心捲。生平玉衣夢﹐至此神亦誕。徒誦《小星》篇﹐無人覺腸斷。

釣竿

霜刀裁綠筠﹐桂餌掛輕緡。斂迹天地間﹐側身江海濱。悠悠寶帳夜﹐寂寂煙波春。何時投竿歸﹐再與君子親。

采蓮曲

綠纈襠﹐紅繡裳﹐衫盤蜂蝶裙鴛鴦。雕瑰錯寶垂鬢長﹐紫冒翠蓋行新妝。蹁躚曲堤下回塘﹐畫橈送入波中央。羅袖捲起金釧光﹐搖輕撼脆敲短芒。丹瓊紺玉低復昂﹐沾裛薄粉撲嫩黃。蠶腰蛛腹絲飄揚﹐列坐彩舫求比方。笑聲喫喫動明璫﹐挨蒲拂蓼次岸旁。風吹落霞供晚涼﹐西城鴉鴉啼女墻。歸來索酒酌滿觴﹐吳屏蜀帳圍象牀。困臥不起燈燭張﹐琉璃盎缶叢生香。

芳樹

庭前有芳樹﹐穠陰滿軒碧。莫惜更攜酒﹐醉此靑春色。朝來見鶗鴂﹐飛鳴繞其側。光景不可畱﹐徒遣君嘆息。

起夜來

曉窗明綠紗﹐蜀錦壓春臥。橫腮虎魄冷﹐驚起新夢破。玲瓏轉條脫﹐縹緲梳矮墮。髙軸響銀牀﹐時誤君車遇。

貴侯行

將軍功勛滿旂常﹐昨日賜對開明光。腰系橐馱紫金鈕﹐爵號進拜諸侯王。幹衣翩翩弄春景﹐大第髙門臨萬井。但願刺閨無羽檄﹐當宮中都奉朝請。

朱櫻歌

金衣珍禽弄深樾﹐禁築朱櫻斑若纈。上幸離宮促薦新﹐藤籃寶籠貂璫發。凝霞作丸珠尙軟﹐油露成津蜜初割。君王日午坐猗蘭﹐翡翠一盤紅靺鞨。

拾羽曲

新羅砑紅裙褶齊﹐彩縷刺衫花倒提。新晴暖日麗煙艸﹐金獸嚙鎖藏春閨。朱橋逼江曉沙白﹐錦帶交風大堤窄。蘭洲遺翎得殘碧﹐歸來驚飛上嬌額。

題東巖隱者壁

靑峯叢叢擁危壑﹐綠樹團團扶曲閣。幽人睡起漱寒泉﹐坐看一林山雨落。巖前火气雜芝術﹐澗下苔痕亂猿鶴。自憐塵土滿衣衫﹐欲解從君今尙莫。

東山亭

朝陽之峯乃天設﹐曲嶺長岡地盤結。下臨絕澗走縈回﹐上聳危亭飛﹤山截﹥嵲。晚云幾處水墨畫﹐秋樹數番紅綠纈。安能恰會此時閒﹐靜與詩翁吟曉雪。

水邊春半

芹牙差差蘭筍短﹐石渠冰銷水色淺。倡情冶思不可柰﹐好鳥間開花婉娩。鮮衫翠裾者誰氏﹐行歌楊枝惜時晚。臨流有客抱危膝﹐苦調長謠問誰遣。

采藥歸晚因宿野人山捨

東巖陰深崖巘古﹐夾澗垂泉結鵝乳。我來采藥晚忘歸﹐試宿荊扉問雞黍。春風滿林燈火冷﹐一夜不眠山月苦。平明攜策下靑蒼﹐松葉紛紛灑新雨。

後溪晚步

陰陰芳樹暗回堤﹐路入蒙籠轉野溪。澤雉應媒髙復下﹐林鴉引子歇還啼。靑蒲宛宛全淹水﹐紫筍斑斑半出泥。倚杖風前感時節﹐亂煙斜日一蟬嘶。

山中新晴

山中新晴曉煙暖﹐散帶頹冠漱巖畔。海鹽未去猿鶴喜﹐柴桑初歸松菊亂。林間余雨時一滴﹐嶺上飛雲忽雙斷。安能舉手恣扶搖﹐欲共髙鴻拂霄漢。

曉入東谷

振纓效王官﹐釋耒去鄕縣。十年始還此﹐景物覺盡變。東谷素所愛﹐乍到若創見。煙雲引晨策﹐數里入蔥蒨。明霞照溪口﹐花艸露初泫。長松盤髙崗﹐竦竦擢秀幹。垂陰雜羣木﹐上欲接霄漢。柔蘿互鉤鎖﹐攬地走荒蔓。修篁揭其間﹐萬个挺若箭。登臨愴舊曆﹐眺聽悅新玩。讀書破茅廬﹐徑彴已漂斷。惟餘捨南水﹐尙吐石竇濺。潺潺落危壑﹐衮衮引飛練。臨流濯塵襟﹐照影相觀面。功名竟何所﹐旅迹轉孤賤。引手謝猿鶴﹐深慚爾驚怨。

夏樹

夏樹始繁密﹐條縷方且柔。左右覆吾廬﹐合如張碧油。新蟬噪晴午﹐餘響藏深幽。軒窗轉炎日﹐淸影爲我畱。蚊蚋亦取庇﹐鬧若春雨稠。拂揮不停手﹐咀嚼胡爾讎。何當薰風來﹐一與掃蕩收。吾將就髙蔭﹐濯足臨寒流。

田舍

園林曉气淸﹐籬巷夕陽明。石竇聞寒碓﹐煙坡見晚耕。豚蹄供禱賽﹐龜殼問陰晴。欲識丰年樂﹐村村雞犬聲。

采桑

溪橋接桑畦﹐鉤籠呼羣過。今朝去何早﹐向晚蠶恐臥。家家五十日﹐誰敢一日惰。未言給私用﹐且以應官課。

張少愚書院

澗水侵斷橋﹐車馬不得通。飛嵐積庭礎﹐秋蘚垂紫茸。窗紙爛溪雨﹐簾衣拆林風。主人殊未歸﹐使我煙景空。

永泰劉令淸曦亭

木杪照初日﹐捲簾知曉晴。軒窗無限思﹐圖史有餘淸。露下蒙花重﹐風來泛竹輕。何須嫌五斗﹐持此謝淵明。

惜花

胡蜂采花花气薄﹐黃鳥啄花花蕊落。林風吹花花片亂﹐池水浸花花色惡。少年惜花會花意﹐晴張靑幃雨油幕。勸君直須爲花飲﹐明日春歸空晚萼。

均逸亭

亭宇跨城端﹐新苔磴道盤。風光晴水石﹐煙景暮林巒。簿領仍多暇﹐賓從每盡歡。何由掉塵鞅﹐聊問借闌干。

靑山道

冥冥靑山道﹐叢木含古煙。遠客事行役﹐未晚不敢前。乳虎正養子﹐采食大路邊。但顧己所急﹐其誰辧愚賢。

秋興二首

晨風吹茂林﹐夕露下芳畹。秋容變憔悴﹐復此白日短。蕭蕭歲華暮﹐冉冉節物換。浩嘆倚前楹﹐使我心曲亂。

百虫感秋陰﹐入夜聲更切。問爾苦何事﹐到曉啼不歇。盈庭不可止﹐蓊菱藏萬穴。會是天運然﹐相將送凋節。

書隱者壁

枳棘分三徑﹐猿猱結四鄰。茂林修竹地﹐枕石漱流人。看雨搘藤杖﹐迎風卸葛巾。我來懷愧甚﹐衣上有紅塵。

蒼溪山寺

正午風色髙﹐遂泊蒼溪縣。層崖抱林木﹐有寺藏蔥蒨。出船步危磴﹐蔭密頗縈轉。上到金仙家﹐緣空列臺殿。修篁掛懸澑﹐坐覺炎暑變。老僧曉經論﹐言語何貫穿。引我上髙閣﹐闌干俯江面。寥寥百里內﹐山水盡奇觀。誰謂羈旅中﹐所見皆所願。汀洲白鳥聚﹐井邑靑煙散。樂此暮忘歸﹐疏鐘起巖畔。徙倚下松門﹐尙怪舟人喚。

呈裏中諸友

君莫嗔我不讀書﹐君莫笑我不飲酒。更精文史豈足用﹐漸老歡娛復何有。負郭安得二頃田﹐舉家已聚三十口。山中更無百日閒﹐淅淅西風驅馬首。

書綠帷亭壁

喬木繞捨如綠幃﹐羣山四面寒參差。春禽入秋啼自別﹐早云到暮歸常遲。庭前好菊勸飲酒﹐案上佳紙邀吟詩。閒居數月興便野﹐渾忘簿書相聒時。

墨君堂

嗜竹種復畫﹐渾如王掾居。髙堂倚空巖﹐素壁交扶疏。山影覆秋靜﹐月色澄夜虛。蕭爽只自適﹐誰能愛吾廬。

登邠州城樓

試此望搖落﹐秋襟成惘然。客懷傷薄暮﹐節物感窮邊。斷燒侵髙壘﹐微陽入晚川。年來舊山意﹐常與雁翩翩。

登山城書事

節物感羈旅﹐連空生塞陰。亂鴻寒渚遠﹐羣雀晚叢深。霜重涇灘出﹐煙髙隴樹沈。歲華徒自老﹐幽憤滿登臨。

送夏殿直

霜樹東門曉﹐淸寒滿客衣。一樽從此別﹐百兩幾時歸。漆水魚初薦﹐梁園雪正飛。髙堂今遠郡﹐須念報春暉。

宜祿昭仁寺後軒

危欄憑絕壑﹐欲柰此時何。但有夕陽處﹐就中秋色多。與誰同徙倚﹐空自發吟哦。便覺成羈旅﹐歸心逐雁過。

玉峯園經春不得一過因成詩呈同官約遊

春來少嬉遊﹐俗事日相耗。南園只城外﹐累月不一到。花香雨後歇﹐樹色風中老。惟有巖下泉﹐猶能滌幽抱。

亭口

林下翩翩雁影斜﹐滿村紅葉映人家。巖頭孤寺見橫閣﹐有客獨來登暮霞。

淺水原

鶉觚西北地鱗鱗﹐此處當年起戰塵。見說如今溝壠下﹐斷鋒殘鏃屬耕民。

運判南園瞻民閣

靑都髙與紫霄通﹐獨此危欄望不窮。萬嶺過云秋色裏﹐一峯擎雪夕陽中。檐楹曉落天倉月﹐窗戶晴吹石闕風。民吏安閒財賦足﹐管弦時復在層空。

雨過側調

陰車飛空載急雨﹐雨過林塘若新換。檉花浮波魚誤食﹐松子落屋鳥驚彈。白雲掛樹久不起﹐靑煙泊艸殊未散。東園傲吏愛髙竹﹐把卷倚風頭髮亂。

靜林詩僧已老

七十吟中老﹐淸風滿舊林。倚筇秋岸遠﹐圍衲夜房深。未得云空在﹐將成月已沈。生平苦如此﹐誰是識師心。

彭山縣居

公館靜寥寥﹐園亭景物饒。溪光明短彴﹐樹影陰危譙。山鳥忽雙下﹐池魚時一跳。主人王事簡﹐文酒日逍遙。

送郭方叔南充簿

六月東山道﹐炎風滿去鞍。譙周之舊裏﹐仇覽此官初。簿領無煩壅﹐圖書好燕安。淸朝名路闊﹐愼勿學長嘆。

題鶴鳴化上淸宮

祕宇壓孱顏﹐飛梯上屈盤。淸流抱山合﹐喬樹來云寒。地古芝英折﹐巖秋石乳乾。飈輪遊底處﹐空自立層壇。

寄楞嚴大師

錦官城裏寺﹐一室若雲峯。水縮秋吟鼎﹐霜低夜講松。住齋塵入缽﹐出定蘚生筇。曾聽三摩義﹐居常夢曉鐘。

鶯

濃染羽毛深畫眉﹐曉來風日正晴時。只應自道新聲好﹐啼徧後園花萬枝。

房公湖

一頃淸波四面平﹐宛然唐相舊經營。髙秋林木形容老﹐落日樓臺彩繪明。有景可尋蘭棹遠﹐無幽不入竹橋橫。二年所得官居樂。豈厭頻來緩帶行。

什邡道中

驅馬下遙川﹐殘陽促晚鞭。髙林夾廣道﹐亂水入平田。村落晴如畫﹐桑林晝起煙。飛鴻正南下﹐歸意滿云邊。

步月

掩卷下中庭﹐月色浩如水。秋气涼滿襟﹐松陰密鋪地。百虫催夜去﹐一雁領寒起。靜念忘世紛﹐誰同此佳味。

斗碧亭

雨餘山景鮮﹐風定水光好。晴陽破宿霧﹐秀色濃可掃。平時一樽酒﹐野客共傾倒。朝暮山水間﹐年華不知老。

夜聲

秋風動衰艸﹐槭槭響夜月。其下有鳴蛩﹐到曉啼不歇。乃知搖落時﹐眾籟自感發。安得苦吟人﹐不能爲一吷。

近日

近日簿書全簡少﹐吏人惟趁兩衙休。歸來便只尋冠屨﹐遠徧林亭山上頭。

憶西湖舊遊

西湖晴碧晚溶溶﹐與客常來坐好風。記得有人歌小玉﹐月明猶在畫船中。

山園

久雨無所適﹐新晴步山園。西風滿髙林﹐敗葉驚已翻。時節急如此﹐世事安可論。夜歸燈下吟﹐寒虫伴幽喧。

觀音院怪松

怪松屢見無如此﹐每度來觀說向僧。若遇風雷宜守護﹐恐生頭角便飛騰。秋聲繞殿隨齋磬﹐夜影侵廊對佛燈。韋偃畢宏今不在﹐欲求人畫有誰能。

寄紀禪師

自笑塵中遊宦客﹐長輸林下坐禪僧。水田百畝一區宅﹐歸老城南何日能。

吾友務深有嘆琴之什運使子駿答之佳章務深亦使余繼作

白水滿方湖﹐山中好秋色。逋翁促瑤軫﹐來坐湖水側。臨風起髙調﹐此興浩無極。波靜戢遊鱗﹐云空矯飛翼。蕭條變林野﹐萬籟一以息。且莫緩商弦﹐令人涕橫臆。

山齋

職事凡少休﹐余復不經眼。幽齋設橫榻﹐盡日對層巘。遙懷寄浩蕩﹐靜想縈﹤山蹇﹥嵼。松雨潤書奩﹐竹風吹酒盞。榮名付傲兀﹐勝事入淸簡。𨿽有舊林泉﹐何須嗟去晚。

屬疾梧軒

髙梧覆新葉﹐滿院發華滋。白日一何永﹐淸陰閒自移。暖虫垂到地﹐晴鳥語多時。病肘倚枯幾﹐泊然忘所思。

北園

春風有多少﹐盡入使君家。當與郡人樂﹐滿園桃李花。

提葫蘆

花開已堪摘﹐酒熟正好沽。山禽會人意﹐勸我提葫蘆。

過朝天嶺

雙壁相參萬木深﹐馬前猿鳥亦難尋。云容杳杳斷鴻意﹐風色蕭蕭行客心。山若畫屏隨峽勢﹐水如衣帶轉巖陰。生平來往成何事﹐且倚鉤欄擁鼻吟。

過靑泥

鐵山正月雪交加﹐欲探東風未有涯。才過靑泥春便好﹐水邊林下見梅花。

天漢橋

風吹兩岸菇蒲乾﹐日灑一汀鳧鶩寒。夜深霜月照湖水﹐須上此橋憑畫欄。

折楊柳

垂楊百尺臨池水﹐風定煙濃盤不起。欲折長條寄遠行﹐想到君旁已憔悴。

襄陽集補鈔

米芾

除書學博士初朝謁呈時宰

半生湖海看靑山﹐慣佩笭箵攬轡艱。曉起初馳朱雀路﹐霜華慚綴紫宸班。百寮卑處瞻丹陛﹐五色光中望玉顏。浪說書名落人世﹐非公那解徹天關。

懷南唐硯山

硯山不復見﹐哦詩徒嘆息。惟有玉蟾蜍﹐向余頻淚滴。

琴詩

澹乎無味中﹐指下淸音發。�����﹐空山墮涼月。

開先寺觀瀑布

度挾捫靑玉﹐臨深坐綠苔。水從雙劍下﹐山挾兩龍來。春暖花驚雪﹐林空石迸雷。塵纓聊此濯﹐欲去首重回。

中秋登海岱樓

目窮淮海兩如銀﹐萬道虹光育蚌珍。天上若無修月戶﹐桂枝撐損向西輪。

拜中嶽命作

雲水心常結﹐風塵面久虛。重尋釣鰲客﹐初入選仙圖。鼠雀眞官耗﹐龍蛇與眾俱。卻懷閒祿厚﹐不敢著潛夫。

瑞巖庵淸曉

西山月落楚天低﹐不放紅塵點翠微。鶴唳一聲松露滴﹐水晶寒濕道人衣。

送王渙之彥舟

集英春殿鳴捎歇﹐神武天臨光下徹。鴻臚初唱第一聲﹐白面王郎年十八。神武樂育天下造﹐不使敲抨使傳道。衣錦東南第一州﹐棘璧湖山兩淸照。襄陽野老漁竿客﹐不愛紛華愛泉石。相逢不約約無逆﹐輿握古書同岸幘。淫朋嬖黨初相慕﹐濯髮洗心求易慮。翩翩遼鶴雲中侶﹐土苴尫鴟那一顧。邇來器業何深至﹐湛湛具區無底止。可憐一點終不易﹐枉駕殷勤尋漫士。漫士平生四方走﹐多與羣才並肩肘。少有俳辭能罵鬼﹐老學鴟夷但存口。一官聊具三徑資﹐取捨殊途莫回首。

閶門舟中戲作呈伯原

蘋風忽起吹舟悍﹐雨打圖書藏裏亂。閶門咫尺不安流﹐星宿浮槎寄江漢。吳王故苑古長洲﹐潮汐池邊一佇畱。秀蕙芳蘭無處所﹐荒莞叢葦滿淸流。

題蘇之孟家薛稷二鶴

遼海未須顧螻蟻﹐仰霄孤唳畱淸耳。從容雅步在庭除﹐浩蕩閒心存萬里。乘軒未失入佳談﹐寫眞不妄傳詩史。好藝心靈自不凡﹐臭穢功名皆一戲。武功中令應天人﹐束髮遼陽侍帝宸。連城照乘詎稱寶﹐黃圖禮誥誰珍眞。百齡生我欲公起﹐九原蕭蕭松薿薿。得公遺物非不多﹐賞物懷賢心未已。

重九會郡樓

山淸气爽九秋天﹐黃葉紅茱滿泛船。千里結言寧有後﹐羣賢畢至漫居前。杜郎閒客今焉是﹐謝守風流古所傳。獨把秋英緣底事﹐老來情味向詩編。

詠潮

怒气號聲迸海門﹐州人傳是子胥魂。天排云陣千家吼﹐地擁銀山萬馬奔。髙與月輪參朔望﹐信如壺漏報朝昏。吳亡越霸成何事﹐一唱漁歌過遠村。

五代楊氏據江封金山龍王爲下元水府在其下𨿽大水不能沒余登山賦系以詩

插雲樓殿壓滄冥﹐笑語風狂伴暑淸。誰爲決雲開皓月﹐練飛雪捲看潮生。

壯觀亭

邀賓壯觀不辭寒﹐玉立風神气上干。欲識謝公淸興處﹐千重巖嶺雪漫漫。

山谷集補鈔

黃庭堅

記夢

眾眞絕妙擁靈君﹐曉然夢之非紛紜。窗中遠山是眉黛﹐席上橊花皆舞裙。借問琵琶得聞否﹐靈君色莊妓搖手。兩客爭棋爛斧柯﹐一兒壞局君不呵。杏梁歸燕語空多﹐柰此雲窗霧閣何。

宗室公壽挽詞

昔在熙寧日﹐葭莩接貴遊。題詩奉先寺﹐橫笛寶津樓。天綱恢中夏﹐賓筵禁列侯。但聞劉子政﹐頭白更淸修。

觀伯時畫馬禮部試院作

儀鸞供帳饕虱行﹐翰林濕薪爆竹聲﹐風簾官燭淚縱橫。木穿石盤未渠透﹐坐窗不遨令人瘦﹐貧馬百螢逢一豆。眼明見此五花聰﹐徑思著鞭隨詩翁﹐城西野桃尋小紅。

題畫屏六言

胡蝶雙飛得意﹐偶然畢命綱羅。羣蟻爭收墜翼﹐策勛歸去南柯。

水仙花

淤泥解作白蓮藕﹐糞壤能開黃玉花。可惜國香天不管﹐隨緣流落小民家。

靑奴

穠李四弦風拂席﹐昭華三弄月侵牀。我無紅袖堪娛夜﹐正要靑奴一味涼。

題花光爲曾公衮作水邊梅

梅蕊觸人意﹐冒寒開雪花。遙憐水風晚﹐片片點汀沙。

題石牛洞石上

鬱鬱窈窈天官宅﹐諸峯排霄帝不隔。六時謁天開關鑰﹐我身金華牧羊客。羊眠艸閒我世閒﹐髙眞眾靈思我還。石盆之中有甘露﹐靑牛駕我山谷路。

牧童

騎牛遠遠過前村﹐吹笛風斜隔隴聞。多少長安名利客﹐機關用盡不如君。

絕句

疊送香羅淺色衣﹐著來香气入書幃。到家慈母驚相問﹐爲說王孫脫贈時。

周昉美人琴阮圖

周昉富貴女﹐衣飾新舊兼。髻重髮根急﹐妝薄無意添。琴阮相與娛﹐聽絲不停手。敷腴竹馬郎﹐跨馬欲折柳。

觀祕閣蘇子美題壁詩

仁祖康四海﹐本朝盛文章。蘇郎如虎豹﹐孤嘯翰墨場。風流映海岱﹐俊鋒不可當。學書窺法窟﹐當代見崔張。銀鉤刻琬琰﹐蠆尾回縑緗。擢登羣玉府﹐臺閣自生光。春風吹曉雨﹐禁直夢滄浪。人聲市朝遠﹐簾影花竹涼。秋河湔筆硯﹐怨句挾風霜。不甘老天祿﹐試欲叫未央。小臣膽如斗﹐侏儒俸一囊。請提師十萬﹐奉辭問犬羊。歸鞍飲月支﹐伏背笞中行。人事多乖迕﹐南遷浮夜航。此時調玉燭﹐日行中道黃。柄臣似牛李﹐傾奪謀未臧。魯酒圍邯鄲﹐老龜禍枯桑。兼官百郡邸﹐報賽用歲常。招延靑雲士﹐共醉椒糈觴。俗客避白眼﹐傲歌舞紅裳。謗書動宸極﹐牢戶系桁楊。一綱收冠蓋﹐九衝人走藏。庖丁提刀立﹐滿志無四旁。論罪等饕餮﹐囚衣禦方良。姑蘇麋鹿疃﹐風月在書堂。永無湔祓期﹐山鬼共幽篁。萬戶封侯骨﹐今成狐兔岡。邇來四十年﹐我亦校書郎。雄文終膾炙﹐妙墨見垣墻。髙山仰豪气﹐崢嶸乃不亡。張侯開詩卷﹐詞意尙軒昂。艸書十紙余﹐雨漏古屋廊。誠知千里馬﹐不服萬乘箱。遂令駕鼓車﹐此豈用其長。事往飛鳥過﹐九原色莽蒼。敢告大鈞手﹐才難幸扶將。

答王道濟寺丞觀許道寧山水圖

往逢醉許在長安﹐蠻溪大硯磨松煙。忽呼絹素翻硯水﹐久不下筆或經年。一日踏門闖白首﹐巾冠欹斜更索酒。舉杯意气欲翻盆﹐倒臥虛樽將八九。醉拈枯筆墨淋浪﹐勢若山崩不停手。數尺江山萬里遙﹐滿堂風物冷蕭蕭。山僧歸寺童子後﹐漁伯欲渡行人招。先君笑指溪上宅﹐鸕鶿白鷺如相識。許生再拜謝不能﹐元是天機非筆力。自陳精力初未衰﹐八幅生絹作四時。早師李成最得意﹐什襲自藏人已知。貴人取去棄墻角﹐流落幾姓今知誰。大梁畫肆閱水墨﹐四圖宛然當物色。自言早過許史門﹐常賣一聲偶然得。雨雪涔涔滿寺庭﹐四圖冷落讓丹靑。往來睥睨誰比數﹐十萬酬之觀者驚。客還次第閱冬夏﹐坐見歲序寒崢嶸。王丞來觀嘆嘖嘖﹐亦如我昔初見日。新詩雌黃初得實﹐信知君家有摩詰。我持此圖二十年﹐眼見綠發皆華顚。許生縮手入黃泉﹐眾史弄筆摩靑天。君家枯松出老翟﹐頗似破屏有骨骼。時所棄願愛惜﹐不誣方將有人識。

絕句

黃葉委庭觀九州﹐小虫催女獻工裘。金錢滿地無人費﹐百斛明珠薏苡秋。

宿錢塘尉廨

平湖繞捨山無盜﹐官事長閒俸有金。安得終身爲禦寇﹐不辭兒女作吳音。

題東丁水

古人題作東丁水﹐自古東丁直到今。我爲攺名方響洞﹐要知山水有淸音。

贈宗室大年

揮毫不作小池塘﹐蘆荻江邊落雁行。𨿽有珠簾籠翡翠﹐不忘煙雨罩鴛鴦。

山礬

北嶺山礬取次開﹐淸風正用此時來﹐平生習气𨿽料理﹐愛著幽香未擬回。

句

春將國艷燻花骨﹐日借黃金縷水紋。人得交遊是風月﹐天開圖畫卽江山。淸鑑風流歸賀八﹐飛揚跋扈付朱三。

次韻曾子開舍人遊籍田載荷花歸肇

維王調玉燭﹐時夏雨我田。壁掛蒼龍骨﹐澑渠故濺濺。三推勸根本﹐百殼收皂堅。官司極齋明﹐崇丘見升煙。系馬西門柳﹐憶聽去夏蟬。剝芡珠走盤﹐釣魚柳貫鮮。掃堂延枕簟﹐公子气翩翩。自爾欲繼往﹐心阻如雍泉。紫微樂暇日﹐披襟詠風漣。紅妝倚荷蓋﹐水鏡寫明蠲。珠宮紫貝闕﹐足此水府仙。鬱鬱冠蓋宅﹐追奔易雕年。能從物外賞﹐眞是區中賢。仍聞載後乘﹐籠燭照嬋娟。

次韻答張文潛惠寄

短褐不燐緇﹐文章近《楚辭》。未識想風采﹐別去令人思。斯文已戰勝﹐凱歌偃旍旗。君行魚上冰﹐忽復燕哺兒。學省得佳士﹐催來費符移。方觀追金玉﹐如許遽言歸。南山有君子﹐握蘭懷令姿。但應潔齋俟﹐勿詠無生詩。

次韻子瞻贈王定國

遠志作小艸﹐蛙衣生陵屯。但爲居移气﹐其實何足言。名下難爲人醜好隨手翻。百年炊未熟﹐一垤蟻追奔。夏日蓬山永﹐戎葵茂墻藩。王子吐佳句﹐如繭絲出盆。風姿極灑落﹐雲气畫罍樽。屬有補衮章﹐日當寵頻煩。鄙夫無他能﹐上車問寒溫。惟思窮山去﹐抱犢長兒孫。

送範徳孺知慶州

乃翁知國如知兵﹐塞垣艸木識威名。敵人開戶玩處女﹐掩耳不及驚雷霆。平生端有活國計﹐百不一試薶九京。阿兄兩持慶州節﹐十年騏膦地上行。潭潭大度如臥虎﹐邊人耕桑長兒女。折衝千里𨿽有餘﹐論道經邦政要渠。妙年出補父兄處﹐公自才力應時須。春風旍旗擁萬夫﹐幕下諸將思艸枯。智名勇功不入眼﹐可用折箠笞羌胡。

題王黃州墨迹後

掘地與斷木﹐智不如機舂。聖人懷余巧﹐故爲萬物宗。世有斫泥手﹐或不待郢工。往時王黃州﹐謀國極匪躬。朝聞不及夕﹐百壬避其鋒。九鼎安盤石﹐一身轉孤蓬。浮雲當日月﹐白髮照秋空。諸君發蒙耳﹐汲直與臣同。

次韻劉景文登鄴王臺見思

黃濁歸大壑﹐漣漪繞重城。西風一橫笛﹐金气與髙明。歸鴉度晚景﹐落雁帶邊聲。平生知音處﹐別離空復情。

其二

舊時劉子政﹐憔悴鄴王城。把筆已頭白﹐見書猶眼明。平原秋樹色﹐沙麓暮鐘聲。歸雁南飛盡﹐無因寄此情。

其三

系匏兩相憶﹐極目十餘城。積潦幹斗極﹐山河皆夜明。白璧按劍起﹐朱弦流水聲。乖逢四時爾﹐木石了無情。

其四

公詩如美色﹐未嫁已傾城。嫁作蕩子婦﹐寒機泣到明。綠琴蛛网徧﹐弦絕不成聲。想見鴟夷子﹐江湖萬里情。

奉同子瞻韻寄定國

風雲開古鏡﹐淮海熨冰紈。王孫醉短舞﹐羅襪步微瀾。老驥心𨿽在﹐白鷗盟已寒。斯人气金玉﹐視世一鼠肝。南歸脫虫蠱﹐入對隨孔鸞。忽以口語去﹐鼓船下驚湍。收身薄冰釋﹐置枕泰山安。后土花藥麗﹐海門天水寬。伐木思我友﹐知人良獨難。遙憐須鬢綠﹐猶復耐悲歡。

謝黃從善司業寄惠山泉

錫谷寒泉撱石俱﹐並得新詩蠆尾書。急呼烹鼎供茗事﹐晴江急雨看跳珠。是功與世滌膻腴﹐令我屢空常晏如。安得左轓淸潁尾﹐風鑪煮餅臥西湖。

省中烹茶懷子瞻用前韻

閣門井不落第二﹐競陵谷簾定誤書。思公煮茗共湯鼎﹐蚯蚓竅生魚眼珠。置身九州之上腴﹐爭名焰中沃焚如。但恐次山胸磊塊﹐終便酒舫石魚湖。

常父答詩有煎點徑須煩綠珠之句復次韻戲答

小鬟𨿽醜巧妝梳﹐掃地如鏡能檢書。欲買娉婷供煮茗﹐我無一斛明月珠。知公家亦闕掃除﹐但有文君對相如。政當爲公乞如願﹐作賤遠寄宮亭湖。

謝公定和二範秋懷五首邀餘同作

西風一葉脫﹐迹亦不可掃。巷有白馬生﹐朝回焚諫艸。誰云事君難﹐是亦父子間。所要功補衮﹐不言能犯顏。

其二

四會有黃令﹐學古著勛多。白頭對紅葉﹐柰此搖落何。𨿽懷斫鼻巧﹐有斧且無柯。安得五十弦﹐奏此寒士歌。

其三

采蓮涉江湖﹐采菊度林藪。插鬢不成妍﹐誰憐飛蓬首。平生耦耕地﹐風雨深稂莠。謝公遂如此﹐永袖絕弦手。

次韻秦覯過陳無己書院觀鄙句之作

陳侯大雅姿﹐四壁不治第。碌碌盆盎中﹐見此古罍洗。薄飯不能羹﹐墻陰老春薺。惟有文字性﹐萬古抱根柢。我學少師承﹐坎井可窺底。何因蒙賞味﹐相享當牲禮。試問求志君﹐文章自有禮。元鑰鎖靈臺﹐渠當爲君啟。

題松下淵明

南渡誠艸艸﹐長沙慰艱難。終風埋八面﹐半夜失前山。遠公香火社﹐遺民文字禪。𨿽非老翁事﹐幽尙亦可觀。松風自度曲﹐我琴不須彈。客來欲開說﹐觴至不能言。

題竹石牧牛

野次小崢嶸﹐幽篁相依綠。阿童三尺箠﹐禦此老觳觫。石吾甚愛之﹐勿遣牛礪角。牛礪角尙可﹐牛斗殘我竹。

戲書秦少遊壁

丁令威﹐化作遼東白鶴歸﹐朱顏未攺故人非。微服過宋風退飛﹐宋父擁篲待來歸﹐誰饋百牢鴝鵒妃。秦氏烏生八九子﹐雅烏之兄畢逋尾。憶炊門牡烹伏雌﹐未肯增巢令汝棲。莫愁野雉疏家雞﹐但願主人印累累。

戲和答禽語

南村北村雨一犁﹐新婦餉姑翁哺兒。田中啼鳥自四時﹐催人脫袴著新衣。著新替舊亦不惡﹐去年租重無袴著。

次韻答斌老病起獨遊東園

萬事同一機﹐多慮乃禪病。排悶有新詩﹐忘蹄出兔徑。蓮花生淤泥﹐可見嗔喜性。小立近幽香﹐心與晚色靜。

寄黃幾復

我居北海君南海﹐寄雁傳書謝不能。桃李春風一杯酒﹐江湖夜雨十年燈。持家但有四立壁﹐治病不蘄三折肱。想得讀書頭已白﹐隔村猿哭瘴溪藤。

次韻幾復和答所寄

海南海北夢不到﹐會合乃非人力能。地褊未堪長袖舞﹐夜寒空對短檠燈。相看鬢髮時窺鏡﹐曾共詩書更曲肱。作个生涯終未是﹐故山松長到天藤。

謝公擇舅分賜茶

外家新賜蒼龍璧﹐北焙風煙天上來。明日蓬山破寒月﹐先甘和夢聽春雷。

和答元明黔南贈別

萬里相看忘逆旅﹐三聲淸淚落離觴。朝云往日攀天夢﹐夜雨何時對榻涼。急雪脊令相並影﹐驚風鴻雁不成行。歸舟天際常回首﹐從此頻書慰斷腸。

贈黔南賈使君

綠發將軍領百蠻﹐橫戈得句一開顏。少年圯下傳書客﹐老去崆峒問道山。春入鶯花空自笑﹐秋成梨棗爲誰攀。何時定作風光主﹐待得徵西鼓吹還。

宋懋宗寄夔州五十詩

五十淸詩是碎金﹐試教擲地有餘音。方今臺閣稱多士﹐且傍江山好處吟。

次韻黃斌老晚遊池亭

路入東園無俗駕﹐忽逢佳士喜同遊。綠荷菡萏稍覺晚﹐黃菊拒霜殊未秋。客位正須懸榻下﹐主人自愛小塘幽。老夫多病蠻江上﹐頗識平生馬少遊。

次韻文少激推官紀贈

文章藻鑑隨時去﹐人物權衡逐勢低。揚子墨池春艸徧﹐武侯祠廟曉鶯啼。書帷寂寞知音少﹐幕府畱連要路迷。顧我何人敢推輓﹐看君桃李合成蹊。

次韻聞善

扶醉三竿日﹐題詩一研埃。張羅門帶雪﹐投轄井生苔。待得成丘壠﹐誰能把酒杯。常應黃菊畔﹐悵望白衣來。

新諭道中寄元明用觴字韻

中年畏病不舉酒﹐孤負東來數百觴。喚客煎茶山店遠﹐看人秧稻午風涼。但知家裏俱無恙﹐不用書來細作行。一百八盤攜手上﹐至今猶夢繞羊腸。

題小景扇

艸色靑靑柳色黃﹐桃花零落杏花香。春風不解吹愁卻﹐春日偏能惹恨長。

題花光畫山水

花光寺下對雲沙﹐欲把輕舟小釣車。更看道人煙雨筆﹐亂峯深處是吾家。

題鄭防畫夾

惠崇煙雨歸雁﹐坐我瀟湘洞庭。欲喚扁舟歸去﹐故人言是丹靑。

梨花

巧解逢人笑﹐還能亂蝶飛。淸風時入戶﹐幾片落新衣。

次韻淸虛喜子瞻得常州

喜色侵淫動縉紳﹐兪音下報謫仙人。驚回汝水間關夢﹐乞與江天自在春。罨畫扔遊冰欲泮﹐浣花何處月還新。涼州不是人間曲﹐佇見君王按玉宸。

與黔倅張茂宗

靜居門巷似烏衣﹐文采風流眾所歸。別乘來同二千石﹐化民曾寄十三徽。寒香亭下方遺愛﹐吏隱堂中已息機。暫與計司參婉畫﹐百城官吏借光輝。

大暑水閣聽晉卿家昭華吹笛

蘄竹能吟水底龍﹐玉人應在月明中。何時爲洗秋空熱﹐散作霜天落葉風。

題大年小景

水色煙光上下寒﹐忘機鷗鳥恣飛還。年來頻作江湖夢﹐對此身疑在故山。

梅花

障羞半面依篁竹﹐隨意淡妝窺野塘。飄泊風塵少滋味﹐一枝猶傍故人香。

書王氏夢錫扇

壓枝梅子大於錢﹐慚愧春光又一年。亭午無人初破睡﹐杜鵑啼在柳梢邊。

題王晉卿平遠

風流子晉罷吹笙﹐小筆溪山刮眼明。相倚鴛鴦得偎映﹐一川風雨斷人行。

題覺海寺

缸煙鬱鬱水沈犀﹐水遠禪牀竹繞溪。一段秋蟬思髙柳﹐夕陽元在竹陰西。

元師自榮州來追送余於瀘之江安綿水驛因復用舊所賦此君軒詩韻贈之並簡元師法弟周彥公

歲行辛巳建中年﹐諸公起廢自林泉。王師側聞陛下聖﹐抱琴欲奏南風弦。孤臣蒙恩已三命﹐望堯如日開金鏡。但憂衰疾不敢前﹐眼前黑花耳聞磬。豈如道人山繞門﹐開軒友此歲寒君。能來作詩賞勁節﹐家有曉事揚子云。籜龍森森新間舊﹐父翁老蒼孫子秀。但知戰勝得道肥﹐莫問無肉令人瘦。是師胸中抱明月﹐醉翁不死起自說。竹影生涼到屋椽﹐此聲可聽不可傳。

宛丘集補鈔

張耒

七夕歌

人間一葉梧桐飄﹐蓐收行秋回斗杓。神宮召集役靈鵲﹐直渡銀河云作橋。橋東美人天帝子﹐機杼年年勞玉指。織成雲霧紫星衣﹐辛苦無權容不理。帝憐獨居無與娛﹐河西嫁得牽牛夫。自從嫁後廢織紝﹐綠鬢雲鬟朝暮梳。貪歡不歸天帝怒﹐謫歸卻踏來時路。但令一歲一相逢﹐七月七日橋邊渡。別多會少知柰何﹐卻憶從前恩愛多。怱怱離恨說不盡﹐燭龍已駕隨羲和。河邊靈官曉催發﹐令嚴不管輕離別。空將淚作雨滂沱﹐淚痕有盡愁無歇。寄言織女若休嘆﹐天地無情會相見。猶勝嫦娥不嫁人﹐夜夜孤眠廣寒殿。

秋螢行引

碧梧含風夏夜淸﹐林塘五月初飛螢。翠屏玉簟起涼思﹐一點秋心從此生。方池水深溪雨積﹐上下輝輝亂凝碧。幸因簾捲到華堂﹐不畏人驚照瑤席。漢宮千門連萬戶﹐夜夜煌暗中度。光流太液池上波﹐影落金盤月中露。銀闕蒼蒼玉漏遲﹐年年爲爾足愁思。長門怨妾不成睡﹐團扇美人還賦詩。避暑風廊人語笑﹐欄下撲來羅扇小。已投幽室自分明﹐更伴殘星碧天曉。君不見連昌宮殿洛陽西﹐破瓦頹垣今古悲。荒榛腐艸無人迹﹐只有秋來熠耀飛。

贈營妓劉淑女

可是相逢意便深﹐爲郎巧笑不須金。門前一尺春風髻﹐窗外三更夜雨衾。別燕從教燈覓淚﹐夜船惟有月知心。東西芳艸渾相似﹐欲望髙樓何處尋。

未說蝤蠐如素領﹐固應新月學蛾眉。引成密約因言笑﹐認得眞情是別離。尊酒且傾濃琥珀﹐淚痕更著薄胭脂。北城月落烏啼夜﹐便是孤舟腸斷時。

木香

紫皇寶輅張珠憲﹐玉女燻籠覆繡衾。萬紫千紅休巧笑﹐人間春色在檀心。

次韻奉酬無咎兼呈愼思天啟

平生交結圓納方﹐過眼十人八九忘。畹蘭蕙畝幽谷芳﹐懶隨家奴諛五郎。苦饑方朔身漫長﹐顚毛種種顏欲蒼。誰謂勝凝端坐狂﹐淸淮之陰一艸堂。列筆作陣茶森槍﹐絕口平戎與破羌。百年如此計亦臧﹐何用竊食官糧。元黃病足畏髙罔﹐但原縮頸老支牀。煌煌東壁日月傍﹐神仙鸞爭騰驤。萬書落架城復隍﹐牙簽如雲丹碧裝。晁侯再作班與揚﹐正始故在何曾亡。江湖十年原飽償﹐夜成七發光出囊。蘇公後出長卿鄕﹐爲君吳都無一行。世有伯樂生驌驦﹐肯使弭耳隨監商。鄧侯楚山深閨房﹐名走上國交侯王。朝隨日影夜燈光﹐包攬今古窮炎黃。吐詞分葩有國香﹐近君如雪六月涼。又似心醉醍醐觴﹐東南蔡子名飛翔。同隨天書拜未央﹐瑰瑋宏傑萬夫望。頰牙凜凜有風霜﹐文如神鼎爛龍章。鐘山長齋讀《老》《莊》﹐論兵說佛兩俱忙。不誇得硯文字祥﹐但原破敵如頹墻。我窮乞酒更得漿﹐仰看三虎爭雄張。

輸麥行

余過宋﹐見倉前村民輸麥﹐止車槐陰下﹐其樂洋洋也。晚復過之﹐則扶車半醉﹐相招歸矣。感之﹐因作《輸麥行》﹐以補樂府之遺云。

場頭雨幹場地白﹐老稚相呼打新麥。半歸倉廩半輸王﹐免致縣吏相催迫。羊頭車子毛巾囊﹐淺泥易涉登前岡。倉頭買券槐陰涼﹐淸嚴官吏兩平量。出倉掉臂呼同伴﹐停亭酒美單衣換。半醉扶車歸路涼﹐月出到家妻具飯。一年從此皆閒日﹐風雨閉門公事畢。豺狐置兔歲蹉跎﹐百壺社酒相經過。

君家誠易知曲

君家誠易知﹐易知獨難忘。西風墻頭吹葉黃﹐虫絲當戶理秋光。翠屏碧簟生朝涼﹐牀頭蟋蟀見焚香。鮫綃碎纈雙鳳凰﹐上元綠鬢遮耳璫。來車去馬官道傍﹐碧雲傳情何處郎﹐相望玉樹啼寒螿。

於湖曲﹝並序﹞

蕪湖令寄示溫庭筠《湖陰曲》﹐其序乃云﹕晉王惇反﹐屯於湖陰。帝微行至其營﹐惇夢日堯之﹐覺而追不及﹐故樂府有《湖陰曲》。按晉《地誌》﹐有於湖﹐而無湖陰。《本紀》云﹕惇屯於湖陰﹐察營壘而去。余頃遊蕪湖﹐問父老湖陰所在﹐皆莫之知也。然則帝至於湖﹐當爲斷句。乃作《於湖曲》以遺之﹐使正其是非云。

武昌云旗蔽天赤﹐夜築於湖洗鋒鏑。巴滇綠駿風作蹄﹐去如滅沒來不嘶。日圍萬里纏孤壁﹐虜气如霜已潛釋。蛇矛賤士識天顏﹐玉帳髯奴落妖魄。君不見銅馳上陌塵沙起﹐胡騎春來飲瀍水。浮江天馬是龍兒﹐蹙踏揚州開帝裏。王气尙懸五百秋﹐弄兵老濞生白頭。石城戰骨臥秋艸﹐更欲君王分上流。

襄陽曲

西津折葦鳴策策﹐蟾蜍光入芙蓉白。山頭不雨賈船稀﹐日日門前江水窄。欲將烜赫招行人﹐旋起丹樓照長陌。銀屏深閉玉笙閒﹐自擘新橙飲北客。儵離暫合心未果﹐淚映雙眸爲誰墮。

少年行二首

騂弓鵲角蒼鵬羽﹐金錯旗竿盡貔虎。長驅直踏老上庭﹐手拔幹將斬狂虜。歸來解甲見天子﹐金印懸腰封萬戶。自爲大漢上將軍﹐髙揖羣公佐明主。

少年賣珠登主門﹐主家千金惜一身。綠韝請罪見天子﹐尙得君王呼主人。鬥鷄走馬長安道﹐豪傑驅來奉談笑。漢庭碌碌公與侯﹐畏禍憂誅先白頭。

代贈

洞房飛香作春霧﹐仙人勸酒香中語。明眸第二紫雲娘﹐鶯學歌聲柳如舞。蹙眉長歌酒有蘭﹐銀鉤請君春艸篇。繁弦髙張燭燒夜﹐玉壺未盡參在天。春泥雪消淮上路﹐東風浪欲驚各櫓。惱公舊事幾魂夢﹐過眼相逢一風雨。黃流淸洛上天漢﹐吳山洞庭藏水府。漫題詩句寄歸舟﹐江口風狂那得渡。

白紵詞效鮑昭

搖輕裾﹐曳長袖。爲楚舞﹐千萬壽。新詞《白紵》聲按舊﹐朔風捲地來崢嶸。燕雁避霜饑不鳴﹐髙堂酒多華燈明。回纖腰﹐出素手﹐髻墮鬢傾釵欲澑。爲君歌舞君飲酒﹐歲雲暮矣七澤空。湯湯漢沔天北風﹐玉壺之酒樂未終。

片雪歌

瑤池一片孤飛雪﹐風急身輕飛不歇。誰將翠袖遮得歸﹐十斛明珠換與誰。金龜貴客迎將去﹐玉作輜軿載煙霧。人間不解桃李心﹐獨與琵琶自相語。主人白頭情不親﹐朱樓夜鎖梨花春。原同花落寄流水﹐飄出朱門隨路塵。長恐此生空已矣﹐從今失身輕薄子。人生但樂兩心知﹐誰是瓊瑤孰泥滓。鶯驚中彈花辭樹﹐蝶散蜂驚春日暮。風光不斷流水長﹐不知片雪今何處。

寒食歌

東風芳艸長﹐寒食春茫茫。人家掩門去﹐雞犬靜相將。原頭簇簇柳與花﹐行人往來長嘆嗟。舊墳新冢累累是﹐裂錢燒酒何人家。桑上鳴鳩喚山雨﹐雨腳蕭蕭山日暮。歸來門巷正春家﹐花底殘紅落無數。北裏悲啼夜未休﹐淸弦脆管起南樓。古今歌笑何時盡﹐芳艸白楊春復秋。去年巧笑秋千女﹐今年嫁作東家婦。彩繩畫柱似當年﹐只有朱顏不如故。百人學仙無一成﹐麻姑不見但聞名。萬斛春醪須痛飲﹐江邊漁父笑人醒。

東臯行

秋云捲盡秋天淸﹐東臯蕭條雞犬聲。黃葉吟風聲不平﹐芙蕖半落更有情。歸來僮饑羸馬疲﹐城頭樹暗烏欲棲。誰家朱樓人夜宿﹐微紅一點簾間燭。

贈楊念三道孚

黃鶴樓前月﹐淸輝千里寒。娟娟過江北﹐送子別長安。長安百萬家﹐車馬無時閒。中天聳觀闕﹐四海會衣冠。憐爾薜蘿子﹐豪華駭新觀。蕭蕭囊中句﹐饑坐奏淸彈。漫郎久不愜﹐逸詩生風翰。寄聲武昌魚﹐欲從傖父餐。

贈張嘉甫

浮舟大江裏三千﹐歸掃先隴淸淮壖。杜門古寺厭岑寂﹐夢寐淸潁如家山。汝陰昔謬稱刺史﹐自愧何術甦恫瘝。平生爲吏甘淺拙﹐敢作蟊賊傷民田。未憂懷磚擊之去﹐乃欲築室買一椽。簞瓢三畝易辧耳﹐寄聲父老不汝幹。長淮冬巖龍蜃蟄﹐放舟出郭天宇寬。浮梁橫前裊可纜﹐金塔卻立儼難攀。修髯幼好此奇服﹐白璧刻佩鳴玦環。抱持微學不忍棄﹐淸明竹林遭削刪。三年江湖友魑魅﹐一日寶府觀瑜璠。漸消鄙吝心自喜﹐追計存沒涕亦潸。尋山把酒豈易得﹐客路霰雪衣裘單。塵埃可洗憂可豁﹐待君一勺玻璃泉。

贈馬十二時全玉沿檄過楚頃刻而別

我離海邊方季夏﹐子時別我西庭下。是時積雨河水深﹐臥看孤舟放淸夜。爾來忽忽冬已闌﹐歲晚荒涼學官舍。那知復與子攜手﹐猶能頃刻聽淸話。來時綠樹今黃葉﹐須信丹顏暗中化。別離易得當重惜﹐歲月難畱足悲吒。人生坎軻多憂虞﹐萬事紛紛少休暇。況余飄泊不可常﹐幾度相逢卽衰謝。功名有命何足求﹐富貴無常求亦乍。隋珠彈雀𨿽有獲﹐纖塵未補千金價。我於世事甘不學﹐久師壁觀依僧社。辱君指我曹溪源﹐行𨿽未至寧辭駕。君如有志反丘壑﹐我卽求田買桑柘。卜鄰丈室聽談禪﹐更問老農求學稼。

宿龜山寺下贈旻師

淮流赴海何時窮﹐我生飄泊西復東。山中老僧舊相識﹐驚我非復舊時容。三年曆徧百憂患﹐遷就汲汲如飛鴻。人生易老古所嘆﹐如我安得顏長紅。塵埃漫滅舊題壁﹐枝葉已拱當時松。我方奔走師已老﹐更念別此何時逢。眼看故舊懷抱豁﹐宴坐不覺聽山鐘。長淮月髙人語絕﹐惟有塔鈴鳴夜風。

送邵郎中守同州

君不見漢家左輔百萬戶﹐裏胥夜驚厭桴鼓。兩來荊棘露沾衣﹐只有山河閱今古。邵侯風流華省郎﹐三十憑熊兩開府。不須閉閣決田訟﹐多屑石餅羞魚俎。。東南文章舊人物﹐莫愧蒓羹便酪乳。仍煩細閱白沙龍﹐驌驦一骨今何所。

送劉季孫赴浙東

將軍好書如郤殼﹐文史隨船三萬軸。吟詩坐嘯士買勇﹐不學虎頭飛食肉。念昔先君得佳語﹐歸見兒童詫珠玉。乖離存歿偶不死﹐十年遇公拜還哭。堂堂山西忠勇後﹐凜凜典刑在眉日。總戎南下聊復爾﹐健虜黠羌要頗牧。戈船水犀士扼虎﹐三江大湖浪翻屋。丈夫爲將亦不惡﹐寂寞揚雄老天祿。

惜別贈子中昆仲

寒云崩騰不成雪﹐北風吹窗燈半滅。病來廢飲臥無眠﹐終夜吟詩聲不絕。南城三俊生契闊﹐想對寒鑪掉吟舌。畱行一日誰有情﹖慰我與君千里別。

官閒

官閒吏歸早﹐歲晏寒欲盛。槐稀庭日多﹐鳥下人語靜。幽花破寒色﹐過雁驚秋聽。酒賤莫辭沽﹐北風行欲勁。

病臂比已平獨挽弓無力客言君爲史官何事挽弓戲作此詩

君不見吾鄕少年曹子桓﹐文章七子相後先。有時擲筆事弋獵﹐邀輕截駿馳平原。獩貊名弓燕代馬﹐射雉歸來宴淸夜。一聞驚倒荀令君﹐何物書生乃知射。我𨿽把筆笑腐儒﹐束腰待懸玉鹿盧。自從病臂憂親友﹐百嗜爲之心一枯。降癘無名天悔禍﹐奪之而與復完軀。但慚未使杯安肘﹐猶負當年門掛弧。便使淒涼身未伏﹐略聞弓馬气猶粗。莫爲早衰須袖手﹐將軍臂折尙平吳。

離楚夜泊髙麗館寄楊克一甥

水天夕云重﹐不雨衣自濕。夜寒更士語﹐雞唱舟子急。靑黃數宿莽﹐蒼茫暗原隰。髙城亦何有﹐倚檣我獨立。

其二

客去水關閉﹐疏燈亦復收。川鳴半夜雨﹐臥冷五更秋。扁舟已寒暑﹐冉冉眞乘桴。一燈照客睡﹐短夢良悠悠。

晚飯寶應

晚風吹古柏﹐落照明空山。深行得寶剎﹐崖嶺相回環。人遠艸木遂﹐境出魚鳥閒。道人掃華堂﹐延我具晚餐。齋庖野菊美﹐石井新泉寒。旣飽陟上方﹐浮香出林端。平生麋鹿志﹐彊學伏車轅。塵懷造勝絕﹐欲去猶三嘆。

淮陰阻雨

橋竿日日春風轉﹐渺渺孤舟數家縣。朝來雨暗隔淮村﹐白浪捲沙吹斷岸。渡頭楊柳濕靑靑﹐橋下涓涓野水生。滿尺白魚初受釣﹐斷行歸雁故能鳴。平生行止任遲速﹐篷底欠伸朝睡足。從來江海有前約﹐老去塵埃無可欲。曉天暖日生波光﹐桃杏家家半出墻。春日春波好相待﹐短帆輕櫓底須忙。

春陰泊龜山寄園明

東風淮聲鳴萬鼓﹐山頭孤塔藏煙霧。一庵老宿何處峯﹐孤舟倦客沙邊雨。楊柳梢頭春未多﹐白蘋汀下正滄波。莫向春陰開病眼﹐風煙如此柰愁何。

江城

江城寒食近﹐風雨作輕寒。花落已可惜﹐春衣猶怯單。畏人成不出﹐投老漸無歡。沽酒金明道﹐回頭興太闌。

舟次安州孝感縣偶感寒疾臥病舟中復大風不可解舟晚方離

船頭風聲鳴萬鼓﹐扁舟系纜沙邊樹。船中病客晝閉篷﹐睡起空江日亭午。雞犬蕭條數家縣﹐市聲已變淮南語。長年三老喚不回﹐一葉波間去如舞。

發岐亭宿故鎭作

我別竟陵時﹐楚稻如碧絲。秋風發齊安﹐稻穗如植旗。流年去荏苒﹐客路何逶迆。弛擔中林下﹐永負山中期。

其二

乘月入秋山﹐月午山蹊靜。森森松竹林﹐夾道散疏影。陰風畱暗壑﹐白露蒙朝嶺。耿耿村雞鳴﹐坐感單衣冷。

其三

徵人不敢安﹐蓐食待明發。朝衝石上云﹐冷踏松閒月。艱難付一笑﹐歲月驚屢閱。偃亞道傍松﹐茯苓應司掘。

宿峻極下院

天寒蒼山髙﹐野寺在山麓。長林系我馬﹐古屋畱人宿。空巖陰風豪﹐達旦號古木。平明出戶望﹐曉日在巖腹。冰霜刮昏霾﹐萬丈森翠玉。山行日已久﹐常苦見未足。猶同賢者處﹐愈久嘆如玉。傳聞峻極嶺﹐千里如在目。愧爾巖上僧﹐窮年玩幽獨。

初離淮陰聞汳水已下呈七兄

朝離淮陰市﹐春水滿川平。依依道邊人﹐送我亦有情。千里積雪消﹐布谷催春耕。人家遠不見﹐柳色煙中明。輕舟鳴榔子﹐野靜遙相應。連綱收潑剌﹐嘉魚飽南烹。平生晤語歡﹐促膝聯弟兄。相逢古難得﹐白髮老易生。檣鳥飛更北﹐汴柳綠相迎。從今淮山夢﹐卻在鳳凰城。

塞獵

十月北風燕艸黃﹐燕人馬飽弓力彊。虎皮裁鞍雕羽箭﹐射殺陰山雙白狼。靑氈帳髙雪不濕﹐擊鼓傳觴打令急。戎王半醉貂裘眠﹐昭君獨抱琵琶泣。

臘月十八日苦寒與家婦飲

寒夜不可旦﹐老雞鳴苦遲。晨興出戶視﹐風折山樹枝。最愛堂東梅﹐洌寒亦弄姿。夜來月中影﹐窺我讀書帷。中庭石井欄﹐晨吸气如炊。今日復何事﹐環佩聯冰澌。瓷罌有芳醇﹐庖捨具鮮肥。地鑪熾新炭﹐三酌對山妻。

東園

浮雲蔽亭午﹐白日成蕭森。餘涼入坐隅﹐瀟灑散煩襟。孟夏愛我屋﹐秀木成佳陰。眾果漸以熟﹐永日鳴山禽。杖履時一到﹐逍遙忘滯淫。舉頭天雨霽﹐落日低遙岑。

獨遊東園

淸曉步東園﹐獨遊悵無侶。菇蒲綠已深﹐鵝戲春堂雨。取酒傍花傾﹐隔林邀客語。歸來春興闌﹐睡起日亭午。

秋池

平生落莫意﹐況此秋池側。寒水靜無波﹐衰荷委餘碧。蕭蕭動風鬢﹐照影感新白。來往雙浴鳧﹐爾生眞自得。

菊叢

下根盤秋泥﹐上葉披宿雨。惟餘黃金蕊﹐秀色日夜吐。寧須薦九日﹐但惜歲行暮。吾將屑落英﹐持泛蘭臯露。

上巳日洛岸獨遊寄陳永寧

風雩感賢遊﹐嘉節偶乘興。人稀好鳥語﹐麥秀春野靜。澄波漾淸洛﹐遊子度明鏡。南山夜來雨﹐雲日淡相映。解鞍憩髙柳﹐覽物動新詠。優遊徒侶歡﹐丰熟蔬果盛。官閒省文檄﹐俗古少喧競。乘閒聊獨遊﹐玆焉愜吾性。

獨遊崇化寺題觀音院

默默苦不展﹐駕言陟崇崗。人遠塵坌息﹐髙門開寶坊。華檐敞虛殿﹐喬木護修廊。閒庭引幽步﹐偃息得玆堂。惟時炎火衰﹐淸秋朝暮涼。窗虛竹色靜﹐風遠松聲長。遙山露云表﹐遠水連天光。獨遊不自得﹐遐眺有餘傷。畱滯感華歲﹐登臨思故鄕。言歸日已夕﹐月出林蒼蒼。

洛水

洛水秋深碧如黛﹐亂石縱橫瀉鳴瀨。淸明見底不畱塵﹐日射澄沙動璣貝。南山秋風已蕭瑟﹐倒影上下迷空翠。何當載酒縱扁舟﹐一尺鯉魚寒可鱠。

美哉

美哉洋洋淸潁尾﹐西通天邑無千里。舸﹤舟義﹥大艑起危檣﹐淮潁耕汳收米。茫茫陂澤帶平原﹐古時溝澗還相連。昔日屯田戍兵處﹐今人阡陌連丘墓。今年雨足種麥多﹐北風吹桑鳴空柯。髙城回望郁嵯峨﹐丰年閭井聞笙歌。河邊古堤多老柳﹐去馬來船一回首。百年去住不由人﹐歲暮天寒聊飲酒。

三龕

萬穴列巖壁。三龕獨雄誇。封山鑿其骨﹐開像儼且呀。悲哉輕人功﹐不計歲月賒。像成竟何補﹐國破荒蓬麻。悠悠淸伊水﹐去去縈山斜。晚渚棲暝鷗﹐夕波戰餘霞。陵谷良未遷﹐古今如轉車。惟應有千年鶴﹐歸顧時咨嗟。

題廬阜官廳壁

平生山水興﹐今夜宿東林。落日樓殿影﹐西風鐘梵音。雲橫山閣迥﹐雨過虎溪深。腳力猶堪在﹐他年當重尋。

題江州琵琶亭

危亭古榜名琵琶﹐尙有楓林連荻花。嗚呼司馬則已矣﹐行人往來皆嘆嗟。司馬風流映千古﹐當日歌詞傳樂府。江山寂寞三百年﹐潯陽風月知誰主。我今單舸犯江潭﹐往來略已徧東南。可憐千里傷春眼﹐不待琵琶淚滿衫。

偶書

秋陰漫漫幾千里﹐赤壁磯前天接水。連檣接舵不復行﹐老魚擘波時出戲。黃橙紫栗收如積﹐靑錢買酒不堪惜。北人歲久厭南餐﹐山邊有路何時還。

其二

窮愁晝夜陰如一﹐夜不見星朝蔽日。枯疇已獲大野空﹐怒江未落連洲沒。長魚潑剌不受釣﹐漁子髙眠守蓬蓽。紫髯舊宮誰復遊﹖鼎峙雄心久蕭瑟。

其三

周郎戰處滄江回﹐魚龍蕩潏山石摧。荊州艨艟莫舉楫﹐走君不勞一炬灰。當年雄豪誰復在﹐喬木荒煙忽千載。蘄州截作寸笛材﹐一寫山川萬古哀。

馬周

馬周未遇虯須公﹐布衣落魄來新丰。一樽獨酌豈無意﹐俗子不解知英雄。賢豪相逢自相得﹐一語君王見胸臆。當時豈不爲人言﹐聾耳安能爲君側。

福昌秋日效張文昌二首

秋野無人秋日白﹐禾黍登場風索索。豆田黃時霜已多﹐桑虫食葉畱空柯。小蝶翩翩晚花紫﹐野鶉啄粟驚人起。洛陽西原君莫行﹐秋光處處傷人情。

其二

黃葉蕭蕭秋水淸﹐田中日午村雞鳴。場頭九月禾黍熟﹐空原雉飛飽新谷。棘籬虫鳴村路曲﹐道邊古墳生野菊。人稀田闊艸茫茫﹐洛陽秋聲能斷腸。

臨文

一病廢百嗜﹐好文心未忘。南窗納虛明﹐羅列陳縑緗。茫昧考巢燧﹐典章斷虞唐。淸妍進屈景﹐雋永旌蘇張。少狂不自料﹐遇事形文章。誤逢作者嘆﹐因復力披攘。蹉跎生白髮﹐始石室藏。粗見漢家事﹐濡毫時否臧。文詞比工祝﹐不殊公卿行。何用疲心精﹐捨本棄耕桑。讀賦意淩雲﹐律令尊張湯。榮華系遇合﹐才技無短長。頗師老氏術﹐抱朴和其光。無營以卒歲﹐刻意翰墨場。

秋日獨酌懷榮子邕

新秋一杯酒﹐風雨早涼天。眷言西鄰友﹐咫尺莫能前。豈無病羸馬﹐泥滑不勝鞭。端居何爲者﹐落莫掩書眠。髙柳颯已疏﹐碧艸畱余鮮。衰懷感䢐節﹐客捨悲流年。孤吟誰與和﹐獨酌還醒然。新晴野路幹﹐期子南山邊。

春陰

春山苦多昏﹐陰靄晝長暝。鳥鳴欲成巢﹐冰泮魚已泳。薄寒方未已﹐慘切有餘勁。霏霏晚雨飄﹐黯黯夕氛凝。髙鴻戢南翮﹐布谷謹新令。班班農在耕﹐冉冉麥將盛。官閒倦無侶﹐覽物偶乘興。無辭數攜酒﹐溪柳黃欲映。

秋興

八月禾黍熟﹐登髙望川原。山河豁淸霽﹐風日開明鮮。晴光散艸木﹐余爽厲淵泉。飄飄孤飛鶻﹐擊搏無畱拳。幽獨感搖落﹐端居驚歲年。誰爲知心者﹐賴有濁醪賢。

秋日晨與寄楚望

夜雨霽淸曉﹐浮雲散涼川。幽人理靑發﹐汲彼石井泉。焚香展素帙﹐持珠諷妙言。晨暉淡幽揚﹐秋霞麗紺天。花萎開露余﹐孤葉零風前。感此芳節晚﹐長嘯心悠然。傾觴散滯念﹐餐菊畱華年。牢落歲暮心﹐非君誰與宣。

苦雨

春淺天尙寒﹐雨多聲入夜。幽人不出門﹐坐惜梅花謝。庭竹未抽萌﹐酴醿將復架。芳時喜病愈﹐淺酌供淸話。趨世劇曳牛﹐投閒如噉蔗。因逢老農談﹐悔不初學稼。

不雨

齊安一春雨不足﹐稻畦土堅不入谷。城中赤日風吹沙﹐老鴉銜火燒竹屋。百尺長繩抽井底﹐井中泥滓多於水。潭邊龍祠懸紙錢﹐誰令霹靂驚龍眠。

喜雨

陰陽不暫駐﹐今夕已秋風。晨興綿絲冷﹐歲月驚衰翁。朝煙爨薪濕﹐小甲蔬畦空。且復一杯酒﹐吾生不終窮。

其二

手種五色蕉﹐意待聽秋雨。南風扇旱日﹐破葉萎不舉。滂沱未終夕﹐綠潤遽如許。秀色入書幃﹐已覺靑鸞舞。

喜雨止

敬亭與吾期﹐今日雨當止。靜掃峯頭云﹐秀色粲如喜。我慚無以酢﹐園逕欣細履。夜來四檐聲﹐添我北池水。破圩久不補﹐積潦嚙其址。南人麥禾薄﹐稻壠魚尾尾。丰穰未敢望﹐疲饑何由起。飽食但髙眠﹐自慚稱刺史。

春早

大野拱連山﹐晴空轉規日。靑春散坱莽﹐積水中蕩潏。欣欣見羣動﹐咄咄爭湧出。滯畱無好懷﹐風景獨蕭瑟。離羣與誰語﹐塊坐守蓬蓽。卮酒樂餘春﹐沈憂畏生疾。

其二

風雲閒益髙﹐旱色起諸嶺。施生澤未渥﹐曉气挾余冷。飛沙磣桃李﹐碧艸思耿耿。麥根不走地﹐稻壠臥陳梗。蛟龍且偸安﹐雷電勢欲逞。憫農非我事﹐剛復念閭井。

次韻錢大尹公庭種菊

人才困齊量﹐能尺不能咫。誰知錢京兆﹐獄訟閒書史。平明吏擁堂﹐過午掃階戺。風威變姦傲﹐應若度淮枳。淸秋動髙興﹐庭菊粲可喜。栽培豈無情﹐收拾自棄委。客來擷芳秀﹐歲晏聊爾耳。新涼一尊酒﹐九日意在彼。何必餐落英﹐離憂對蘭芷。

庭菊

窮秋慘無姿﹐盡枯槁。可憐中庭菊﹐灼灼顏色好。豈無風霜苦﹐所守良自保。淸商振驅除﹐爾獨傲百艸。煌煌中央色﹐嚴麗謝浮姣。山家有薄酒﹐爲爾數傾倒。嘗聞仙人術﹐采餌庶難老。呼童掃藥齋﹐遲爾寒英搗。

聞蛩有感

遙夜飛螢動秋思﹐獨臥空山驚晚歲。可堪六月已聞蛩﹐日暮咿咿響庭際。關河多風气蕭索﹐碧樹先秋早搖落。鳴機夜織常怨寒﹐白紵吳衫苦輕薄。年年促織誰最悲﹐堂上美人愁翠眉。淸砧搗練對殘月﹐玉筋啼紅裁遠衣。唐風詩人勸其主﹐行邁苦遲嗟歲暮。山城聽汝已三年﹐三年白髮多於故。飄飄秋夢到江湖﹐我欲東歸鱠碧鱸。安得爲爾將雙淚﹐歲歲風前沾客裾。

近淸明二首

斜日去不馭﹐好風來有情。江城過風雨﹐花木近淸明。水樹閒照影﹐山禽時引聲。吾年行老矣﹐淹泊蹇何成。

冉冉春向老﹐昏昏日復斜。鮮歡常上酒﹐不睡更烹茶。幡起煙中�﹐雞鳴林外家。陳王鬥鷄道﹐風柳不勝斜。

靑春

靑春忽妍好﹐半嶺麗朝陽。谷鳥喜相見﹐園花明晚妝。閒居耽道味﹐吟眺惜風光。扣戶有佳客﹐悠然三舉觴。

暮春書事

冉冉春將老﹐悠悠晝掩關。鳩鳴髙柳暗﹐雨細廣庭閒。塵榻談無客﹐風簾望有山。銜泥新燕子﹐一一及時還。

其二

漠漠山云合﹐檐風透薄帷。柳藏陰后絮﹐櫻壓雨中枝。坐暖晨杯罷﹐香濃午睡遲。薄寒猶故在﹐再取紫貂披。

其三

林花飛已久﹐芳艸雨餘長。人靜槐庭午﹐簾斜竹院涼。沾泥新筍白﹐封蠟煮醪香。莫厭殘春醉﹐流鶯勸舉觴。

正月六日﹝元丰七年。﹞

楊柳梢頭臘雪消﹐東風猶著晚寒驕。新年花柳傳芳信﹐去臘星霜變斗杓。來共春煙情冉冉﹐灑隨疏雨淚蕭蕭。蛾眉一閉年華攺﹐縱有遺魂可得招。

寒食贈遊客

陰陰畫幕映雕欄﹐一縷微香寶篆殘。寒食園林三月近﹐落花風雨五更寒。箏調寶柱弦初穩﹐酒滿金壺飲未幹。明日踏靑郊外去﹐綠楊門巷系雕鞍。

夏日雜興

隔墻泉下是東陂﹐細柳涓涓入我池。一部笙簫竹響﹐百年風雨古槐姿。果懸幽檻朱初熟﹐蔓度空墻翠欲垂。野趣轉深身愈老﹐只應寂寞畏人知。

早秋感懷

永日付悠悠﹐年華逝不畱。風聲送殘暑﹐云色淡新秋。吾道倘有待﹐窮通寧遽憂。朝來望淸潁﹐一雁下汀洲。

落日

落日西風急﹐空山客獨驚。夕云寒不動﹐秋木暮多聲。粟厭周人飯﹐蒓思故國羹。南飛有徵雁﹐羨爾羽毛輕。

落莫

歲晚苦落莫﹐獨遊情易傷。晴溪沙漾碧﹐秋徑葉鋪黃。幽菊開經雨﹐疏槐老耐霜。閉門無俗客﹐攄散有林塘。

次韻和王彥昭九日湖園會飲

故人憐寂寞﹐九日共登臨。天地客行遠﹐山河秋色深。狂來能醉舞﹐興罷獨悲吟。莫怪淒涼甚﹐多憂損壯心。

冬日書事

景短冰霜地﹐人稀豹虎村。風連諸壑動﹐日帶亂山昏。浩蕩空回首﹐蕭條獨掩門。東周舊耆老﹐畱滯飽知言。

冬夜

慘慘諸山暮﹐寥寥老樹空。尙飛霜雁急﹐不動雪云重。冷掛寒燈壁﹐悲傳夜柝風。隔窗無限竹﹐蕭颯到晨鐘。

其二

歲晚轉無趣﹐席門誰駐車。澗泉分當井﹐山葉掃供廚。謀拙從人笑﹐身閒讀我書。幸知霜霰晚﹐時得灌園蔬。

冬至後三日

水國過冬至﹐風光春已生。梅如相見喜﹐雁有欲歸聲。老去書全懶﹐閒中酒愈傾。窮通付吾道﹐不復問君平。

山夜

更漏孤城迥﹐簾帷靜夜長。天髙風送雁﹐月冷樹浮霜。晚菊差池綠﹐髙桐次第黃。曉來南國夢﹐不覺寄他鄕。

東堂夜坐偶成示秬稭和

東堂歲雲暮﹐永夜有餘淸。月暗雁程急﹐霜嚴雞夢驚。微明旁捨火﹐斷續戍樓更。老眼渾無睡﹐偏聞曉雨聲。

同晁郎及秬稭步遊乾明晚逾柯山歸

野水菇蒲秀﹐荒陂薺麥長。卑田畱積雨﹐荒寺掩斜陽。遠樹連云夢﹐羣山近武昌。言歸日已夕﹐村徑度牛羊。

離宿州後寄兄弟

落日村橋涕泣漣﹐東風匹馬去翩翩。兩行綠樹當隋岸﹐一片春云限楚天。忘意致身常許國﹐彊顏得祿廢求田。幅巾會作淮南叟﹐白髮相收一釣船。

久陰忽晴作詩寄秬稭時二子沿幹在陽翟鎭

想爾扁舟野岸橫﹐久陰今旦喜晴明。天寒野曠北風利﹐雲霽江渾春水生。家近凍醪時可致﹐旅庖鳴雁足供烹。東園早作歸來計﹐紅紫紛紛日向榮。

謁告之楚出都晚泊

馬迹不在眼﹐浪聲初泊船。蒼禾荒霽澤﹐紅樹表霜川。淮海南浮地﹐星辰北拱天。東方聊一飽﹐楚稻不論錢。

離宛丘斗門

檣烏映髙柳﹐晚門近晴川。野日離煙樹﹐風霜斷夕天。牛羊知別塹﹐燈火認鄰船。獨客歸何晚﹐平蕪遠更連。孤城飛鳥外﹐春水片帆前。蕭瑟孤徵恨﹐更深獨未眠。

驅馬

駸駸驅馬去﹐秋晚思悠哉。日暖禾黍熟﹐霜晴鴻雁來。晚篁經雨出﹐幽菊挽寒開。官冷無拘束﹐尋山肯易回。

惠莊道中

山雨夜塵息﹐林霜晨气淸。荒城余古木﹐破冢有新耕。風俗通秦壤﹐川原抱洛京。憑髙將馭馬﹐指點問山名。

宿東魯火居

夕陽低欲盡﹐春淺色蕭條。暝色催歸牧﹐炊煙向晚樵。疏星臨水際﹐遠火隔村橋。黯黯柴門夜﹐棲鴉對寂寥。

過少室

驅車繼日未知勞﹐翠靄嵐光下褐袍。日暖峯巒開少室﹐雪余松柏近嵩髙。山行歲晚風霜苦﹐地勢西來气象豪。勝事笙歌紛滿目﹐煙霞深處欲誅茅。

春日偶題

隔壁桃花暖鬥妝﹐好風時有過墻香。滿園芳艸無人種﹐何事春來特地長。

淸明船中書事二首

淸明不到旅人家﹐乞火鄰船自試茶。弄柳好風低作舞﹐夾船春浪細浮花。

巢烏噪處綠楊村﹐寒食人家盡掩門。麥隴曉風收宿潤﹐煙村午日漲春昏。

夜來

夜來風雨掠餘春﹐晏起蕭條一病身。三月長安泥浩浩﹐懶隨車馬作遊人。

十八日

寒食淸明人意閒﹐春城士女出班班。柳黃花白樓臺外﹐紫翠江南數疊山。

偶成

乍晴幽步踏斜陽﹐殘潦靑苔曲徑荒。風送落花塡小塹﹐雨催芳艸上空墻。

夏日池上三首

新蟬樹上空遺蛻﹐野鵲哺雛爭小虫。粉沾衣袖竹枝雨﹐香滿水亭荷葉風。

落日鳴蟬夏木荒﹐芙蓉半落柳成行。何人紈扇生新恨﹐亭館迎秋夜夜涼。

拒霜灼灼欲破紅﹐夜來雨惡荒蘭叢。空庭無人日色午﹐但聽桐葉驚秋風。

秋日卽事二首

支離臥病不知秋﹐暑退初驚大火流。蟋蟀知時鳴近壁﹐銀河照夜直當樓。

蕭蕭衰艸傍墻生﹐中有寒虫白日鳴。秋物荒涼禾稼熟﹐悠悠驅馬水邊行。

昏昏

昏昏落日下墻東﹐歷歷晴雲送去鴻。歲晚蒼槐甘老大﹐盡將黃葉付秋風。

正月十日雪晴

西窗融雪飄如雨﹐故與新春作薄寒。昨夜雁聲渾向北﹐夢魂隨去度關山。

楚城曉望

鼓角淩虛雉堞牢﹐曉天如鑑絕秋毫。山川搖落霜華重﹐風日晴明雁字髙。

登乘槎亭

海天秋霧暗乘槎﹐風響空山浪捲沙。杳杳櫓聲何處客。一帆衝雨暗天涯。

題水閣

積雨荒池水欲平﹐軒窗長夏有餘淸。公餘一枕滄浪夢﹐臥聽風荷受雨聲。

崇化寺

樓殿沈沈銷夜煙﹐秋燈一點佛龕前。梧桐葉上三更雨﹐亦有愁人獨自眠。

聞鵯鵊

紙窗未白燭微明﹐鵯鵊枝頭一兩聲。卻憶去年桃李后﹐淮陽旅捨聽殘更。

具茨集補鈔

晁衝之

謝胡禦史寄茶兼簡朱郎中

諫議茶猶寄﹐郎官迹已疏。斜封三道印﹐不奉一行書。會遠長安去﹐終臨顧渚居。大江淸見底﹐爲問客何如。

送一上人還滁州瑯琊山

上人法一朝過我﹐問我作詩三昧門。我聞大士入詞海﹐不起宴坐澄心源。禪波洞澈百淵底﹐法水蕩滌諸塵根。迅流速度超鬼國﹐到岸捨筏登昆侖。無邊艸木悉妙藥﹐一切禽鳥皆能言。化身八萬四千臂﹐神通轉物如乾坤。山河大地悉自說﹐是身口意初不喧。世間何事無妙理﹐悟處不獨非風幡。羣鵝轉頸感王子﹐佳人舞劍驚公孫。風飄素練有飛勢﹐雨注破屋空畱痕。惜哉數子枉玄解﹐但令筆畫空騰騫。君看瑯琊釀泉上﹐醉翁妙語今猶存。向來溪壑不攺色﹐靑嶂尙屬僧家園。

覽古

遙岑不娛人﹐蒼茫莽頗愁絕。東南有斷梁﹐水寒不可涉。西闉不欲往﹐旦暮畏喋褻。歸來坐北堂﹐悠然理書策。之人阿堵中﹐𨿽死情不隔。周公䢐東山﹐仲尼陳蔡厄。大儒且不遇﹐小子何足責。時命姑置之﹐胡爲常促迫。

至日

短晷催長至﹐新晴攺故陰。風霜遊子鬢﹐節序異鄕心。合坐呼盧轉﹐分曹舉白深。百年家魏闕﹐存沒一沾襟。

次季此兄九日韻

淸秋九日至﹐晚菊兩三開。愁把他鄕酒﹐思登故國臺。賜懷朝士寵﹐詩想從臣才。向晚能無淚﹐飄飄雁影來。

夜坐

入夜暑气薄﹐輝輝星滿空。鉤簾倚新月﹐卻扇受微風。痟渴幾時愈﹐浮楂何處通。輕生一快意﹐波浪五湖中。

梅

素月淸溪上﹐臨風不自勝。影寒垂積雪﹐枝薄帶春冰。香近行猶遠﹐人來折未曾。江山正蕭瑟﹐玉色照松藤。

行泌水上

肅肅郊原靜﹐牛羊艸樹間。石磯寒不掃﹐水閤靜常關。故里無消息﹐孤城絕往還。多愁獨來此。猶得見河山。

道中

北風吹雨不能晴﹐羸病人騎瘦馬行。須髮向來渾白盡﹐半緣憂患半多情。

陵陽集補鈔

韓駒

恭賦禦畫雙鵲圖

君王妙畫出神機﹐弱羽爭巢並占時。想見春風鳷鵲觀﹐一雙飛上萬年枝。

舍人簪筆上蓬山﹐輦路春風從駕還。天上飛來兩烏鵲﹐爲傳喜色到人間。

戲作冷語

石崖蔽天雪塞空﹐萬仞陰壑號悲風。纖絺不禦當元冬﹐霜寒墮落冰溪中。斷冰直侵河伯宮﹐未若冷語淸心胸。

劉童子七歲能誦書部使者聞諸朝旣至京師會更制不果試其歸也以二小詩送之

七歲瀾翻數萬言﹐饑鷹引子望騰騫。時平不用甘羅輩﹐寂寞提書歸故園。

不作西京童子郎﹐時人已自識黃香。還家更誦五千卷﹐十八重來詣太常。

題修師陽關圖

風煙錯漠路崎崯﹐倦客羈臣淚滿襟。何事道人常把玩﹐只應無復去來心。

題楊妃馬上圖

翠華欲幸長生殿﹐立馬樓前待貴妃。尙覓君王一回顧﹐金鞍欲上故遲遲。

謝泉州連使君寄子魚

驛騎持書自海旁﹐開籃剩喜子魚香。紅螺紫蛤俱羞避﹐獨許渠儂近酒觴。

題李伯時畫背面仕女

睡起昭陽暗淡妝﹐不知緣底背斜陽。若教轉盼一回首﹐三十六宮無粉光。

題李伯時畫太乙眞人圖

太乙眞人蓮葉舟﹐脫巾露發寒颼颼。輕風爲帆浪爲楫﹐臥看玉宇浮中流。中流蕩漾翠綃舞﹐穩如龍驤萬斛舉。不是峯頭十丈花﹐世間那得葉如許。龍眠畫手老入神﹐尺素幻出眞天人。恍然坐我水仙府﹐蒼煙萬頃波粼粼。玉堂學士今劉向﹐禁直岧峣九天上。不須對此融心神﹐會植靑藜夜相訪。

代妓送葛亞卿

劉郎底事去匆匆﹐花有深情只暫紅。弱質未應貪結子﹐細思須恨五更風。

絕句

憶將南庫官供酒﹐共賞西垣敕賜花。白髮思春醒復醉﹐豈知流落在天涯。

贈向巨原

老子眞祠地﹐君來覓紙題。文如士衡俊﹐年與正平齊。聞說鐘陵郡﹐官居章水西。涪翁詩律在﹐佳處可提攜。

雞肋集補鈔

晁補之

行路難和鮮於大夫子駿

贈君珊瑚夜光之角枕﹐玳瑁明月之雕牀﹐一繭秋蟬之麗殼﹐百和更生之寶香。穠華紛紛白日暮﹐紅顏寂莫無畱芳。人生失意十八九﹐君心美惡那能量。願君虛懷廣末照﹐聽我一曲關山長。不見班姬與陳后﹐寧聞衰落尙專房。

自題畫畱春堂山水大屏

胸中正可吞云夢﹐盞裏何妨對聖賢。有意淸秋入衡霍﹐爲君無盡寫江天。

塔山對雨

山外圓天一鏡開﹐山頭雲起似浮埃。松吟竹舞水紋亂﹐坐見溪南風雨來。

謝王立之送蠟梅

去年不見蠟梅開﹐準擬新年恰恰來。芳菲意淺姿容淡﹐憶得素兒如此梅。立之家小環。

八音歌答黃魯直

金蘭況同心﹐莫樂新相知。石田罹淸霜﹐念此百艸腓。絲看煮繭吐﹐壬聽憤悱語。竹馬非妙齡﹐美人恐遲暮。匏系魯東家﹐今君尙天涯。土膏待陽癉﹐气至如咄嗟。革薄難爲廓﹐士迫下流惡。木無松柏心﹐穴處螻蟻托。

次韻李秬梅花

寒巖幽霧不曾開﹐殘雪猶封宿艸荄。一萼故應先臘破﹐百花渾未覺春來。慚非上苑靑房比﹐誤作唐昌碎月猜。常恨淸溪照疏影﹐橫斜還許落金杯。

次韻李秬雙頭牡丹

寒食春光欲盡頭﹐誰拋兩兩路傍球。二喬新獲銅臺怯﹐雙隗初臨晉帳羞。月底故應相伴語﹐風前各是一般愁。使君腹有詩千首﹐爲爾情如篆印繆。

次韻李秬約賞牡丹

夭紅濃綠總教回﹐更待淸明谷雨催。一朵故應偏晚出﹐百花渾似不曾開。常誇西洛靑屏簇﹐久說南徐紫綫堆。任是無情還有意﹐不知千里爲誰來。

道鄕集補鈔

鄒浩

送兪秀老歸維揚

踏雪驅驅原憲履﹐禦風獵獵老萊衣。情投豈比鐘山出﹐興盡遠同剡水歸。煬帝池邊松蔭遠﹐維摩室內燭光微。攜筇促席相羊處﹐應記當年接下機。

過永州澹山巖作

我入幽巖亦偶然﹐初無消息與人傳。訓狐戲學仙伽客﹐一夜飛鳴報老禪。

寄樓謙中

三年客揚州﹐鄙吝誰與晤。美人海上來﹐靑眼獨余顧。荒涼弔遺蹤﹐每每參杖屨。敗意無俗物﹐欣快平生遇。陶令今杜門﹐習懶殆成痼。麈尾掛壁間﹐琴書自朝暮。匡山正倚天﹐枕敕實幽趣。淸壯增筆力﹐重規謫仙句。相望越千里﹐款段不獲驅。何當繼疇昔﹐把手論情素。惟有月下桐﹐秋聲已如故。

效十二屬體

區區鼯鼠技不優﹐鼓刀要使無全牛。力探虎穴必有獲﹐縱如兔窟焉能謀。好龍旣久乃龍至﹐畫蛇添足豈蛇侔。聰馬禦史風烈在﹐瘦羊博士聲名流。棘端猶作刻猴用﹐寶鼎忽患烹雞求。相狗他年會見賞﹐牧豕海上非吾憂。

陶丘﹝得旁字﹞

山河融結皆奇狀﹐此丘之形誰與創。一成爲惇再爲陶﹐二帝昌時已詢訪。至今《禹貢》名字存﹐气勢仍容菏澤傍。普天率土此其中﹐雜遝舟車來四向。分茅開國南面尊﹐屢致千金謝齊相。爾來日月幾春冬﹐興廢相尋人物上。紛紛萬事已塵埃﹐此丘迆邐初無恙。平生苦死嗜登臨﹐準擬攜筇事疏放。冷云寒日滿荊榛﹐蕞爾令人重淒愴。會須東走泰山顚﹐縱目乾坤更何障。

次韻羅正之提刑見寄

天邊故人贈明月﹐恍惚如臨滄海闊。幾年麈尾阻淸談﹐一日中腸寬百結。鐘君骨朽誰能琴﹐流水髙山猶到今。平生宮徵愧伯牙﹐邂逅夫子還知心。相期端欲追前古﹐諸事斯言逃責數。靑雲窮達豈須論﹐廊廟由來齊子午。

王景亮攜晁無咎淸美堂記來求詩爲賦此一篇

先生不出二十年﹐幅巾種樹老盧泉。盧泉水木淸且妍﹐築堂流水茂樹間。晁侯作記筆如椽﹐畫欄素壁靑瑤鐫。明珠白壁光射天﹐先生矜詫喜欲顚。春歸野岸綠漪漣﹐靑山東缺如斷環。雪消風軟山蒼然﹐杏梢紅破胭脂寒。先生醉狂夢思山﹐自駕革車束塵編。上堂讀書門晝關﹐金徽朱絲弄猗蘭。相思古人太古前﹐若非豪士魯仲連﹐卽是幽人梁伯鸞。先生好學老益堅﹐少時不信功名艱。靑衫屢補靴決穿﹐晚知有命絕可憐。歸來自買汶上田﹐﹤禾罷﹥稏香露凝秋殷。只知畱客有酒錢﹐肯問釜粥寒齏酸。拖金曳繡捲曉班﹐何似布褐暖且寬。先生所願一何廉﹐貴人孰與先生賢。朱門銅臭廚肉膻﹐夜闌白月照管弦。美人一笑夭桃燃﹐安知賢達死丘園。正恐後世終無傳﹐此意已輸先生先。我今欲歸無由緣﹐蕙帳依約聞淸猿。何時相從一醉眠﹐梨花楊柳傍禁煙。曾點浴沂春衣單﹐徳公渡沔應已還﹐山中桂枝聊攀援。

三朘亭

結構安在哉﹐荒涼但郊藪。無言對斜陽﹐靑天漫搔首。惟餘舊時春﹐年年暗楡柳。棄置勿復論﹐興衰古來有。

成陽

茅茨土階不圖好﹐想見遊宮滋艸艸。有時警蹕從天來﹐誶語應無路傍老。可封之民紛萬邦﹐豈獨玆城知所保。谷林南畔今何如﹐煙艸茫茫車馬道。

韓園

春風挽我出﹐邂逅陪友生。濱湖足勝事﹐系馬聊班荊。疏柳傲淸淺﹐孤芳媚晴明。禽哢雜魚躍﹐日轉無人行。此間已深趣﹐繼踵仍髙情。犀局自勝負﹐玉軫誰虧成。盈樽不在飲﹐會意時一傾。豈減七賢遊﹐亦云四者並。如何渺茫外﹐忽起絲竹聲。未暇從爾爲﹐目斷陘山橫。

次韻仲弓見懷

與子風雨散﹐掩關非世喧。琴書到古人﹐危坐屢忘言。何當同此趣﹐脫略文物繁。歲晏猶淸居﹐厲節眞王尊。

次韻崔光先見簡作詩催春色

春遊有客忘朝暮﹐酷似經星好風雨。豈知仲蔚長蓬蒿﹐寂寂儒宮裁一畝。新詩故委黃耳來﹐舌在驚疑爲頻吐。鴻鈞密運掃轍蹤﹐萬物終然歸鼓舞。去年枯槁欲樵蘇﹐今已蕃鮮媚農圃。我家吹律信參天﹐苗裔非才闃無睹。族寒官冷自離奇﹐安能仰贊媧皇補。廟堂燮理皆少年﹐佇見囊金罄花塢。

次韻徳符過曾園

東方澹殘星﹐車馬各有之。心落聲利間﹐搖搖無靜時。幽人獨朝徹﹐蟾光濯漣漪。賦詩鷗鷺邊﹐妙絕中郎詞。靑眸正相向﹐白駒忽已馳。歸來過我談﹐聞風徒振衣。

戲世美

楊家絕藝十六弦﹐公卿往往趨賓筵。妙齡才子更豪酌﹐月中醉倒西湖船。楚宮殘夢幾春曉﹐五陵好事猶喧傳。只今展江嘗托足﹐香風帶恨畱苔錢。誰令故人不他寓﹐朅來亭上仍秋天。幽花脈脈鑑淸潩﹐似與當日爭蚩妍。此心如水亦滉漾﹐那堪銲撥還鏘然。驊驑夜半解歸鐙﹐靑燈炯炯空韋編。砧聲漁唱起何許﹐坐久波面生寒煙。故應鷗鷺有深意﹐忽焉鼓趐鳴窗前。

次韻徳符訪世美

秋晨飯香積﹐舉袂淸風生。朅來展江道﹐老木森亭亭。織埃不隨步﹐昨宵寒露零。人境兩相值﹐簡編煥新晴。遷固久黃壤﹐椽筆窺羣英。崔子獨異趣﹐一笑鉛槧輕。詩成似金錀﹐爲我開塵扃。

次韻和韓大資湖光亭對雪之什

巖廊未旋歸﹐故國聊自晦。塵表澹崧髙﹐胸中妙天對。丰年隨政還﹐嘉雪徧境內。從容陟九層﹐指顧紛百態。經綸動初心﹐枯槁入長慨。𨿽陳北海樽﹐終念東臯耒。只應沙路乾﹐依前符帝賫。

次韻世美見寄

鼻端漫故蠅。心與天地遠。判合亦何常﹐從古車輪轉。君不見儒衣攘攘趨白頭﹐幾人管鮑情相投。我豈季子難之鄒﹐行矣同聽黃栗畱。

再宿南堂分韻得星字

夕云不成雨﹐冉冉東南徵。涼月掛河漢﹐鮮風起階庭。蛩韻響新織﹐螢光駛流星。誰知亦有念﹐夙駕在靑冥。

詠路

赤路如龍蛇﹐不知幾千丈。出沒山水間﹐一下復一上。伊余獨何爲﹐與之同俯仰。

橊花

閣東閣西安石橊﹐兩株相映花枝稠。山髙江闊萬木葉﹐獨此爛熳開不休。有如牙門集纓紱﹐碧油幢外紅光浮。又如靑天駐羲禦﹐火龍鱗鬛驚人眸。朝朝莫莫看愈好﹐直若有意寬離憂。無窮歸念姑且置﹐欄邊取醉商聲謳。

仙宮嶺

曉云生嶺端﹐遮日成淸陰。炎氛﹤辶居﹥辟易﹐興逸安能禁。仙宮風塵表﹐髙髙百千尋。石路上曲折﹐健足猶難任。綽約兩仙子﹐雙鬟坐沈吟。巫覡意何許﹐門窗藤蔓深。樵叟向我言﹐自古傳至今。去州五十里﹐有峒郁森森。陶家李家女﹐年各勝巾衿。恍惚若逢遇﹐相與登崎崟。一朝作蟬蛻﹐英魂不墜沈。鄕人共祠之﹐仿佛來顧歆。水旱禱輒應﹐民吏同所欽。言已叟仙去﹐四望祛煩襟。回環萬峯巒﹐插云皆玉簪。滔滔兩川流﹐會合通梧潯。虛徐韻長松﹐飛鳴集珍禽。我罪貸五鼎﹐我軀重千金。𨿽居瘴癘鄕﹐肯使瘴癘侵。囊衣完舊裾﹐匣劍存初鐔。中和王度新﹐祈招詠愔愔。賜環諒匪朝﹐聊以寫我心。

有感

雲回雨歇天欲晴﹐鵓鳩喚婦皆和聲。山南山北樹陰裏﹐歡然相趁爭飛鳴。伊餘流竄止平樂﹐妻孥尙寄瀟湘城。五嶺橫空喚不聞﹐不如鵓鳩猶有情。

九日對菊

不雨江亦幹﹐艸木翳塵土。重陽到眼前﹐菊蕊猶未吐。鄰家一株來﹐髙才尺四五。種之小庭中﹐亦自足風矩。摘葉以當花﹐茱萸可爲伍。泛我流霞杯﹐喜色動眉宇。頹然逍遙遊﹐妙處有誰睹。淵明何人斯﹐東籬傲今古。

少隱惠所畫瀟湘雪景

永州城北十五里﹐二水初同爲一水。天花開玉滿前飛﹐人在故人亭子裏。

其二

將謂雪消無覓處﹐元來只在毫端住。爲余展出凍雲天﹐一片瀟湘宛如故。

次韻錢岊雪中

六出飛瓊玖﹐云愁正臘天。寒聲生密竹﹐爽气徹純綿。故苑風初靜﹐重樓月向圓。何當酬此景﹐蘸甲引金船。

次韻王賢良贈陽先生

修塗幾閱歲終窮﹐鶴唳猿啼蕙帳空。杖屨何當歸舊隱﹐靜看五柳颺春風。

戲孫揚休

耿耿僧坊寄日邊﹐晚移窮巷避喧闐。羹藜不飽同攻苦﹐秣馬言歸獨處先。木葉已隨風力遠﹐霜輪行作璧形圓。衣冠返敝文昌路﹐何似髙堂坦腹眠。

石適中

南明山下讀書堂﹐曾許寒生借燭光。髙誼豈殊親骨肉﹐令人無復念家鄕。那知十載天涯別﹐忽起三泉薤露傷。追恨故時攜手處﹐焉能執紼助棺傍。

祭山口堤上

煙籠官柳柳籠堤﹐風引澄波細細移。駿馬不知鞍上意﹐回頭已是獲麟陂。

戲王寬之

晚來聞說醉黃封﹐弦管欣欣急雨中。應笑西鄰少風味﹐一鑪沈水對梧桐。

聽泉

天中懸日月﹐激激正鳴泉。洗耳豈吾事﹐披襟聊石邊。焦桐無雜弄﹐佩玉有羣仙。欲識偃溪語﹐於今蹄與筌。

順陽東山下小池

行盡江山知幾重﹐山前池沼尙殘紅。塵埃滿眼欣相見﹐駐馬垂楊夾岸風。

送薛唐卿赴省試

河東文物久塵埃﹐之子亭亭郁有材。已見中天鳴鸑鷟﹐不應環堵更蒿萊。綠衣春色知誰共﹐靑簡風流自此開。傾耳西州人快意﹐玉階曾上直言來。

次韻酬徳符湖上春色

乘風曾到水晶宮﹐春色推輪目力中。幾處梅花傲殘雪﹐不隨桃李事輕紅。

與仲孺述之世美東禪納涼校韓文世美以韓公召先去

淸風多處是精廬﹐飯罷俱來校異書。車馬焉能落吾事﹐未斜桐影且安居。

洗竹

欣欣花艸不關心﹐絕倒宮庭一畝陰。夏籜隕風裁幾日﹐秋筠要月擬千尋。攜持斤斧從他怪﹐繚繞欄幹著意深。全是吳中舊瀟灑﹐過門應喜伴龍吟。

南堂

倦來搘策立階除﹐深喜官中似隱居。寒日西流報衙鼓﹐紛紛淸影上圖書。

湖上訪世美不遇

夜雨朝晴似蜀天﹐湖光山色故人邊。琵琶不許陪犀塵﹐聽水亭東一黯然。

次韻陳君益見寄

冉冉歲雲暮﹐冷然流水心。他邦勤短策﹐今日慰孤斟。竹韻淩風遠﹐花光受月侵。毫端落珠琲﹐三復故情深。

次韻羅正之朝散到臨潁見寄

何事委天數﹐平生嗤李尋。同時得君子﹐如古惜分陰。白髮日非故﹐黃花秋似深。誰知千里駕﹖中有歲寒心。

代書招徳符

北風鳴四野﹐饑鳥下黃昏。寒燭照無寐﹐孤懷誰與論。伊余賦招隱﹐撫事倍銷魂。莫使衡門下﹐朝來獨負暄。

曾氏北園

蘇郎北闕未尋盟﹐崔子西山尙掩扃。矯首空庭問懷抱﹐天髙無路雁邊靑。

次韻君表送仲弓回有作

北野陰成幄﹐崇朝得暫休。班荊無濁酒﹐交轡有淸流。風絮閒相逐﹐晴絲懶自遊。吾行亦朝夕﹐未擬問功裘。

春陰

極目三封日易斜﹐無因重守故庭花。春陰又是憐芳艸﹐燕子飛來知幾家。

初夏過西苑呈商居平程良弼二年兄

紅香吹盡綠陰垂﹐恰似當年錫宴時。今日玉津樓下過﹐午聲依舊囀黃鸝。

池上

荷花荷葉滿池塘﹐柄柄搖風作晚涼。忽憶新開湖裏過﹐繞船終日送淸香。淮海集補鈔

秦觀

觀易元吉獐猿圖歌

參天老木相校枝﹐嵌空怪石銜淸漪。兩猿上下一帝掛﹐兩猿熟視蒼蛙疑。蕭蕭叢竹山風吹﹐海棠杜宇相因依。下有兩獐從兩兒﹐花餐艸齧含春嬉。易老筆精湖海推﹐畫意忘形形更奇。解衣一掃神扶持﹐他日自見猶嗟咨。金錢百萬酒千鴟﹐荊南將軍欣得之。老禪豪取橐爲垂﹐白晝掩門初許窺。房櫳炯炯明冬曦﹐榛叢羽革分豪釐。殘編未終且歸讀﹐歲暮有閒重借披。

贈女冠暢師

瞳人剪水腰如束﹐一幅烏紗裹寒玉。飄然自有姑射姿﹐回首粉黛皆塵俗。霧閣窗人莫窺﹐門前車馬任東西。禮罷曉壇春日靜﹐落紅滿地乳鴉啼。

題大年小景四首

本自江湖客﹐宦遊何苦心。因君小平遠﹐懷我舊登臨。

公子歌鐘裏﹐何從識渺茫。惟應斗帳夢﹐曾入水雲鄕。

曉浦煙籠樹﹐春江水拍空。煩君添小艇﹐畫我作漁翁。

鳥外雲峯晚﹐沙頭艸樹明。想當揮灑就﹐侍女一時驚。

遊仙詩

陰風一夜攪靑冥﹐風定霏霏雪霰零。想見玉眞淸境上﹐白虛光裏誦《黃庭》。

夜深樓上撥書眠﹐天在欄幹四角邊。風拂亂雲毫髮盡﹐獨畱璧月照人圓。

天風吹月入欄幹﹐烏鵲無聲子夜閒。織女明星來枕上﹐了知身不在人間。

本是廬山種杏人﹐出山來事碧虛君。上淸欲問因何到﹐請看仙家十丈文。

遣朝華

月露茫茫曉柝悲﹐玉人揮手斷腸時。不須重向燈前泣﹐百歲終當一別離。

再遣朝華

玉人前去卻重來﹐此處分攜更不回。腸斷龜山離別處﹐夕陽孤塔自崔嵬。

遊杭州佛日山淨慧寺

五里喬松徑﹐千年古道場。泉聲與嵐影﹐收拾入僧房。

和孫莘老題召伯埭斗野亭

淮海破冬仲﹐雪霜滋不平。菱荷枯折盡﹐積水寒更淸。輟棹得佳觀﹐湖天繞朱甍。信美無與娛﹐濁醪聊自傾。北眺桑梓國﹐悠然白雲生。南望古邗溝﹐滄波帶蕪城。杓墟翳茅竹﹐孤煙起晨烹。檐間鳥聲落﹐客子念當行。攬衣視日影﹐薄陰漏微明。何時復來遊﹐春風發鮮榮。

和遊金山和子由同彥瞻

江流會揚子﹐洶洶東南騖。海門劃前開﹐金山屹中據。鼓鍾食萬指﹐金膳棲千柱。夜庭遊月波﹐曉觀搏香霧。天淸猿鳥哀﹐風暗魚龍怒。云物橫古今﹐濤波閱晨暮。念昔憩精廬﹐登臨輒忘去。汲新試團月﹐飯素羹魁芋。別來星暑換﹐寤寐經從處。忽蒙珠璧投﹐了與云巒過。幽光炯肝肺﹐爽气森庭戶。區中多滯念﹐方外饒奇趣。寄語山阿人﹐冷然行復禦。

同子瞻賦遊惠山

輟棹縱幽討﹐籃輿入靑蒼。圓頂相邀迓﹐旃檀燎深堂。層巒淡如洗﹐傑閣森欲翔。林芳含雨滋﹐岫日隔林光。涓涓續淸澑﹐靡靡傳幽香。俯仰佳覽眺﹐悠哉身世忘。

司馬遷

子長少不羈﹐發軔徧丘壑。晚遭李陵禍﹐憤悱思遠托。髙辭振幽光﹐直筆誅隱惡。馳騁數千載﹐貫穿百家作。至今靑簡上﹐文彩炳金雘。髙才忽小疵﹐難用常情度。譬彼海運鵬﹐豈復顧繒繳。區區班叔皮﹐未易議疏略。

和王通叟琵琶夢

鶗鴂鳴時眾芳歇﹐華堂夢斷音容絕。風驚玉露不成圓﹐一夜芙蕖泣秋月。金紋捍面紫檀槽﹐曾抱花前送酒舠。庾郎江令費珠璧﹐小砑紅箋揮兔毫。風流雲散令人瘦﹐忍看麹塵昏錦綬。楚水悠悠更不西﹐上天破鑑空依舊。

次韻子由題斗野亭

滿市花風起﹐平堤漕水流。不堪春解手﹐更爲晚停舟。古埭天連雁﹐荒祠木蔽牛。杖藜聊復爾﹐轉盼夕煙浮。

過六合水亭懷裴博士次韻

昔同裴博士﹐酌酒俯庭柯。晚岫潭潭碧﹐風池瑟瑟波。蒼崖遺老沒﹐白首故人過。轉眄成陳迹﹐勞生可柰何。

次韻安州晚行寄傳師

投暮安州北﹐蒼煙亂眼昏。茅茨人外路﹐砧杵月邊村。野水飛雲薄﹐空林噪雀繁。幾人堪此樂﹐逢客莫輕論。

次韻子由題摘星亭迷樓舊址

昆侖左右兩招提﹐中起孤髙雉堞西。不見燒香成宿霧﹐虛傳裁錦作障泥。螢流花苑飛星亂﹐蕪滿春城綠發齊。長憶憑欄風雨後﹐斷虹明處海天低。

次韻謝李安上惠茶

故人早歲佩飛霞﹐故遣長須致茗芽。寒橐遽收諸品玉﹐午甌初試一團花。著書懶復追鴻漸﹐辧水時能效易牙。從此道山春困少﹐黃書剩校兩三家。

次韻公辟會蓬萊閣

林聲摵摵動秋風﹐共躡丹梯上臥龍。路隔西陵三兩水﹐門臨南鎭一千峯。湖吞碧落詩爭發﹐塔湧靑冥畫幾重。非是登髙能賦客﹐可憐猿鶴自相容。

題閻求仁虛樂亭

長官平昔嗜林丘﹐僧與開亭待勝遊。修竹回環扶碧瓦﹐小池方折轉淸流。春深鶗鴂催詩句﹐夜靜蟾蜍入酒舟。只恐政成畱不得﹐縣人空此憶常遊。

誰搆新亭近翠微﹐似教陶令狎天機。池光引月來檐廡﹐竹影疏風到客衣。愛酒有時攜玉斝﹐無弦聊自拂金徽。人間此樂應無幾﹐肯向良辰與物違。

流觴亭並次韻

臥龍西畔北池頭﹐水擘華堂瑟瑟流。幾曲漪漣盤翠帶﹐一峯孤聳落蒼虯。香囊近午淸無汗﹐素扇生涼爽入秋。待喚畫師來貌取﹐圖成便是竹溪遊。

睡足軒

數椽空屋枕淸流﹐一榻蕭然散百憂。終日掩關塵境謝﹐有時開卷古人遊。鳴鳩去後滄浪晚﹐飛雨來初菡萏秋。此處便令君睡足﹐何須云夢澤南州。

次韻馬忠玉喜王定國還自濱州

淮海相逢一解顏﹐紛紛歲月夢魂間。初驚漁艇迷花去﹐忽認星槎拂斗還。桂嶺暮登猿斷續﹐槐堂春到鳥綿蠻。石渠舊議行當復﹐未信佳時得自閒。

別程公辟給事

人物風流推鎭東﹐夕郎持節作元戎。樽前倦客劉師命﹐月下淸歌盛小叢。裘獘黑貂霜正急﹐書傳黃犬歲將窮。買舟江上辭公去﹐回首蓬萊夢寐中。

首夏

節物相催各自新﹐癡心兒女挽畱春。芳菲過盡何須恨﹐夏木陰陰正可人。

還自廣陵

南北悠悠三十年﹐謝公遺埭故依然。欲論舊事無人共﹐臥聽鐘魚古寺邊。

題金華山寺壁

鸞鶴同爲汗漫遊﹐天風吹散下滄洲。金華有路通元气﹐水繞髙寒不斷流。

興國浴室院獨坐時兒子湛就試未出

滿城車馬沒深泥﹐院裏安閒總不知。兒輩未來鉤箔坐﹐長春花上雨如絲。

題務中壁

醡頭春酒響潺潺﹐壚下黃公寢正安。夢入平陽舊池館﹐隔花螭口吐淸寒。

江湖長翁集補鈔

陳造

百花樓

樓中香飄百和濃﹐樓上錦纈翻東風。玉樽美酒淸若空﹐吳姬妝面相映紅。人生一筆不易得﹐是間一醉千金值。元龍百尺君勿論﹐芳時且可金杯側。

泛湖

荷面跳珠小濺衣﹐酒邊團扇已停揮。濕云收盡人間暑﹐郤度西山載雨歸。龍雲集鈔

劉弇

贈賈仲武

賈侯器宇何軒昂﹐下視齪齪眞秕糠。眉分八字髭根黃﹐自許忠膽鐵石剛。雕弓一挽﹣石彊﹐錦臂錯出虯靑蒼。匣劍排射星斗光﹐壯心飛過祁連傍。架鷹鑰按血染裳﹐鐵聰騎出轡鬧裝。健兒前呵檛列行﹐捷矢齊指雲中鶬。豈惟武力稱擅場﹐亦有文價騰焜煌。新詩字字古錦囊﹐淸論灑落飛天潢。險韻千百敢獨當﹐管鋒落紙鏗琳瑯。古文探討屋壁藏﹐史傳山嶽遺毫芒。酒酣往往歌慨慷﹐連捲大白鯨吞航。自云疇昔富文章﹐家在冀北邊一方。天書屢膺貢州鄕﹐云衝卜日橫騫翔。中間落泊志不償﹐武科拉取如截肪。況有豪气十丈長﹐蟠蟄僅類絆驌驦。苦恨天驕久頡頏﹐撫臂便覺大袂攘。坐靡歲月耗囷倉﹐口厭醇釀飽肉粱。吾非斯人可相望﹐要且報國眞不忘。我來自東甫春陽﹐邂逅紺宇同一觴。幅巾輕蹤追倘徉﹐促膝調笑初無妨。自知投分出泛常﹐豁如餒腹得糗粻。短長不復置形相﹐落去劈睨決壅防。嵇生轉覺嗜鍛忙﹐髙陽還因酒發狂。漫叟戲規只攪腸﹐﹤口聊﹥嘈不減笛弄羌。截竹嶽頂掀滄浪﹐撥云春茗誇頭湯。夾齒旋復行蔗漿﹐黃金大顆披橘瓤。插首往往羅幽芳﹐頃玆行樂殊未央。更辱邀我臨山岡﹐大壺載酒冽鼻香。果飣梨栗庖麏獐﹐韓劉黃胡狄與張。一一瀟灑雜佩珩﹐髙譚終日佛老莊。妙理密契矢插房﹐絕倒頓足爭蹌踉。罷去追惜成悢悢﹐誰謂夫君气特揚。投以大句尢加詳﹐啟函愜興劇爬瘍。忽疑寫睇臨望洋﹐髙躋欲斧李杜吭。麟鳳自是品物祥﹐邀予屬和馳縑緗。直取夷險分駑良﹐九牛犒師始落鋩。正喜先獲大臠嘗﹐洪河下湧渺沛滂。囚電眾鬼納大荒﹐脫走束縛投桁楊﹐濘郎瞰臨獲與臧。滿注羿矢連九陽﹐沈魂夜泣靑女霜。此來繼辱厚意將﹐殆欲引轍觀怒螗。狗尾續貂彌足傷﹐雕胡未易加糠﹤麥黃﹥。搏空方見一鶚颺﹐短翮便可槍楡枋。咄嗟豈得不知量﹐區區瑣碎久嗜菖。食魚誰敢期大魴﹐尙欲勉彊牽牛箱。無鹽弄姿映毛嬙﹐難工只益羞姬姜。聊將瓦礫酬琮璜﹐終愧後乘非騰驤。

儀徵呂明父席中觀新曲

有客揚楚舲﹐歸與汩吾事。波神慳冬漲﹐吞遏限修螮。轉頭凋歲陰﹐蓬行變匏系。一逢金鑾人﹐穆我若淸吹。挽置十尺牀﹐淵襟掃苛細。壺封拆初黃﹐露液攢沸蟻。老實侑朘紫﹐枯螯嚼霜漬。坐有豪爽賓﹐嘩嘩睨云驥。屯云刮癡白﹐有如擁天篲。疏欞炯蕭森﹐北固決遙眥。半酣大軸出﹐鯨窟咀甘飴。當中傾玄圃﹐琚瑀紛百綴。物愁殫眇情﹐神妒奪孤閟。快魂疏泠泠﹐大叱回熟寐。況復儀眞曲﹐不減銅堤思。淒淸激吳音﹐皓齒曾未愧。辛鹹皆可口﹐捲舌得眞意。初如嚴冬逼﹐肅物有餘惴。末似陽春回﹐恍入眾骨醉。將壇凜先登﹐樂府仍一洗。呂侯斯人望﹐胸中弔古气。二十佩靑綸﹐三十淸間侍。髙纏見騰踏﹐茂渥擅褒賁。頃來笑畫脂﹐無補當身寄。卜築傲園綺﹐秋蜩一官蛻。大筆橫利槊﹐興來卽摩壘。非如騷些徒﹐冗語釀愁悱。珍重白玉船﹐虹吞楚狂子。

癸酉歲暮壽春道中五首

有城有城半蕪沒﹐倔彊當年開狡窟。靑韁白馬成底事﹐魏得其狗空淩突。淸淮不洗饕利魄﹐石馬崔嵬化英物。據鞍浩嘆爲踟躕﹐但有悲風起蓬勃。

有鳥有鳥髙飛鴻﹐哀鳴嗷嗷隻影東。枯聲策策霜後葉﹐狂態騷騷空際蓬。秋毫不礙掛天斗﹐一气正在胚腪中。客邪中饑亂心曲﹐短裘垢襪催衰癃。

有渡有渡背北城﹐浚排駕淮吹暮聲。郵程未央豈病涉﹐寄汝一楫推生平。古來豪士重感槪﹐車下未乏宵衣徵。出處任天幸無苦﹐有如此水吾其行。

有叟有叟皤兩顚﹐杖藜道周傲天年。懷顏發笑挽行子﹐胡乃憊爲忘捨旃。吾儕小人敢不勉﹐孔孟捲轍如趨口。男兒禿脛乃始已﹐非爾所知徒憮然。

有客有客垢髮須﹐羹魁掛鞍無宿儲。翹心北闕比寒藿﹐它日南山拋舊廬。逆旅丈人眞脆意﹐揖我下牀邀踞鱸。悠悠髙門擊鮮子﹐萍匏殊根勿誚渠。

石廊洞在永新之蓮花村

君不見仙家三十六洞天﹐西南大半盤蒼巓。此外元陽擅嶄絕﹐況有石廊人喜傳。碧蓮參差隅地湧﹐徙倚危梯飛螮蝀。陰陰洞戶半空開﹐一縷聯凹愁寄種。萬鈞崔嵬掛礌石﹐吁可怪兮若飛動。天然湫面尋丈間﹐寒掬初慳媼神捧。紫崖蒙茸瑤艸秀﹐懸泉涓涓挹天酒。淑靈豈卽乾坤私﹐窟宅宛是神仙舊。飛鳥點影陽光回﹐遊子履深驚殷雷。九夏三冬自回斡﹐雨陽寒燠爭喧豗。神物奄有似無謂﹐突兀古廟當巖隈。鼪鼯笑舞助怪變﹐落日愁絕松風哀。瞰臨一方殆天意﹐累露之疑此其是。仙乎仙乎胡不歸﹐忍使秋燐泣陰鬼。

李宰新成假山

夫子絕俗姿﹐趣尙豁雲海。花移落下品﹐池割天潢派。中間壘嵯峨﹐石手紛磊磊。功侔一簣始﹐正爾臨爽塏。羅浮窮南勢﹐迎日出巧怪。洗昏新罅發﹐祕匿若有待。騫騰天吳揖﹐聳削虯尾擺。當頭七八峯﹐縹緲散靑靄。直下三四溪﹐何年取東匯。洞指白鹿迷﹐路認桃源攺。時時攻冥煩﹐瀟灑遞天籟。得非緣夜半﹐提挈有眞宰。俗物卑培樓﹐髙標想衡岱。我家香鑪傍﹐登躡素心在。一從羈官綴﹐未省識﹛山畾﹜嵬。俯窺攙云骨﹐逸興幾十倍。無爲議眞假﹐自可蠲塵浼。何日升君堂﹐把酒取一快。

敍舊贈董承君並引

弇十年前與董承君承議﹐摻執淮上﹐今又相值於故鄕﹐契與比舊﹐則有加矣。聊欲見之於詩﹐遂賦古風雲。

搖搖不根舟﹐彌漫隨所適。朝辭呂梁險﹐暮駭瞿塘迫。長波送日月﹐漭與雲海隔。晚從天末歸﹐良愧故人識。夫子吾土傑﹐久任詞翰責。刺手翻天漿﹐灑作弔古墨。班班出素蘊﹐想見豹姿澤。憶昨長淮壖﹐半面欣相得。君時天涯官﹐我亦西風客。薰弦破愁顏﹐爽抱洗連璧。吳岑刻玉瘦﹐吟對挹佳色。頹年瞥眼過﹐十見溪艸碧。鍾陵旅學子﹐官況秋蟬翼。彯撇愧西崦﹐弔影心惻惻。夔魖競揶揄﹐甚者得鴟嚇。由來次公狂﹐僅免陳遵謫。敢意今者見﹐依然得江國。鄕情比重裘﹐暖气回肘腋。南閭與東阡﹐閒躡車馬迹。古人重交契﹐遠有千里憶。連墻彼何人﹐老死不相觀。張陳汩勢利﹐光初竟何益。靑原秀撞天﹐螺水藍膏擘。襟期方未央﹐更約浮我白。

丫頭巖

弋陽之東當古道﹐有石突兀號丫頭。苔侵蘚剝風雨蝕﹐骨榦聳削如才鎪。不知何冤上訴帝﹐叫閽之勢難稽畱。艸木焦禿僅比發﹐獨瞰平臯疑秀發。淺深丹頰耀晴霞﹐彷佛瓊梳掠初月。行人躊躇眸子眩﹐癡女垂羊亦何別。惜哉僞態苦冒眞﹐土俗傳認疑有神。陰崖黝黑崩脇腹﹐石眼六七流嵌根。君不見望夫嶄嶄亦頑石﹐似不徒然肖眞魄。顢頇廟食爾何補﹐登進雞豚始乘隙。安得擲置八荒外﹐化作膏腴丰稼穡。

宿法藏禪院

斜河左界懸朱提﹐冷燼掠天螢糝飛。髙梧泣液涼參差﹐前村後村烏夜啼。雕甍繡栱絕坤維﹐知自在世張禪扉。有睆釋子龐兩眉﹐淸梵一聲捎翠微。亂我心曲天之涯﹐寂歷故感迎新悲。歸與誰是眞忘機﹖獨鹿水深愁濁泥。

淸思

義和日車說其輻﹐白雨洗天泊煩促。綠蒲紫荇媚回塘﹐搖搖瘦靑環橚矗。景長臺榭翳復明﹐百尺虹腰粘淨淥。神觀修然物外歸﹐一簪斑籜動涼颸。天上廣寒之宮不足羨﹐人間縹淸百斛眞吾師。

憶黃天倪

遊思罥空生別愁﹐我車欲駕羌無輈。驚風吹花濺紅雨﹐白日西注僚丸投。靑春九十行過半﹐天腳空隨江水流。思君度日倚髙閣﹐時把長懷寄寥廓。古人不願身後名﹐但願卽時一杯樂。安得此身生羽翰﹐髙騫便似追飛鶴。

村南

村南行吟踏新場﹐馬乘款段壺懸漿。稼如濃云穟含黃﹐秔葉亞枝收趁霜。臘團雞髀盤肴香﹐簫鼓下神巫正狂。呼兒往問當壚娘﹐淸美何如顧建康。

贈法云寺光上人

日邊開神臯﹐古剎面靑嶂。寂寥千年後﹐凜凜發孤壯。上人薝葡英﹐絕軔超性相。獨鶴嶷瘦姿﹐層冰爛淸尙。雲遊始丁年﹐自副乃盂杖。鞭羊去智害﹐畫堊契郢匠。喉呀般若音﹐浩汗捲溟漲。衝尊灑法味﹐如取赤子餉。九夏天無雲﹐暑風濁於釀。汩吾眇西徵﹐揮汗迷背項。耽耽淸涼境﹐一榻岌相向。屨滿寧嫌猜﹐目擊自張王。禪場推選鋒﹐宛是喑嗚將。洗我苦空語﹐盡決濛冪盎。兜羅辭銛棘﹐何有掛諸妄。露地非端倪﹐灑灑白牛放。惜哉功名誤﹐未爾寄物當。它日虎溪傍﹐還期杖藜訪。

秋日儀徵卽事

秋風來從越天末﹐痛洗玻璃出明月。云陴隱起玉龍眠﹐下有舂容萬濤雪。獨繭之綸欹一葉﹐半酣老漁棹歌發。客心寸許了無多﹐底事臨風吹欲折。

丁字河頭文錦翼﹐似是東園故鸂鶒。天風蕭蕭吹汝急﹐遣汝周章無好色。江蘺冪過行人﹐一顧爲之三嘆息。我願舴艋從溪翁﹐雙舂鉏邊作幽客。

秋入前山瘦如刻﹐楚弄吳吹沸江國。魚龍燕爵安在哉﹐粉白黛綠埋眞色。迎鑾誰是當時人﹐胚胎黃金仍掃迹。飛來蜀岡爾何事﹐似欲撞空爭岞峈。

無限濤頭萬瑤垤﹐曾是隨風起生滅。不應散裂汜人綃﹐大似半吞廣寒月。紛紛何用辧馬牛﹐皖皖相矜笑蛙鱉。會得秋時買野航﹐別看吳兒舞狂雪。

持釣

艇子悠揚打雨來﹐裊絲越箭靑玫瑰。昨聞古湫新雨足﹐漲波泛人西溪來。西溪兩岸行人少﹐白鷺對翹佳客陪。低云弄嬌不成去﹐半與枉渚相縈回。藻閒赬尾廁銀鯽﹐正爾作羣爭曝腮。故應沈餌得所置﹐行醉甕間新熟醅。

宿長山寺

蒼山兩蟠虯﹐傑勢分夭矯。不緣事幽尋﹐玆地窅難到。破暝紫煙生﹐寫谷淸樾好。村長下牛羊﹐云綻入歸鳥。松風捲孤磬﹐夜半秋聲小。客懷方未央﹐千里漫白道。庭樹一鳥驚﹐愁看楚天曉。

夜泊玉湖口

流溪一瀉驚磨垢﹐夜系蒙衝玉湖口。靑燈明外稍知村﹐白鳥飛邊初辧斗。風死波閒坐來久﹐短髮欲搔慵著手。一泓淸淚墮吳云﹐橫管叫秋龍子瘦。

何塘精舍

松閒竹淡淸午陰﹐金地少塵門更深。忽從褷褵出重閣﹐飛梯十尺下瞰臨。有客觸熱來自東﹐汗絺裛暑慳天風。赬龍揚鬐日轡緩﹐碧碗先愁井絲短。

大孤山

章貢西南來﹐銀濤白浮天。揚瀾開泛濫﹐如剖大腹然。玆山遙相望﹐盤薄知何年。海風一何髙﹐吹落蓬萊巓。浮根襲气母﹐弄影白日邊。赴渴誇父奔﹐闊驀踵不旋。軒軒執法臣﹐立當天子前。穹螺出佛髻﹐靑跗帶秋蓮。琉璃千丈簪﹐忽與冰箔連。鳴榔巖腹雨﹐掛席浦外煙。鶴駕控不返﹐空遺紫芝田。香鑪初爭豪﹐落星才一拳。擢秀蒼梧云﹐發彩翼軫躔。上窺杳冥無極之層霄﹐下控瀰茫不測之重淵。松蘿參天歲月老﹐淸瀾泛沫魚龍閒。中有神朅臨﹐劈睨舟往還。流俗謂女子﹐彯纓來此山。香脂間綃繪﹐鵝豬捧羞盤。至以孤爲姑﹐考究初無端。可憐俗好怪﹐此語良大漫。神固不可誣﹐何得正以女子觀。吾言庶幾不悠謬﹐不然玆山徒與望夫女石爭巑岏。

送哲公上人二首﹝有序﹞

哲公憚老﹐住奉新之人王院。於其別也﹐送以二詩。

有鶴靑田來﹐骨傲九秋老。羽毛雞騖間﹐不復故時好。吳霜割靑夢﹐一夕落幽島。哲公開士秀﹐佛路著鞭蚤。世累糊空云﹐一以涼飆掃。往聞瑯琊覺﹐禪海捲狂潦。紛紛方袍子﹐未易艖﹤舟步﹥到。師如健啖兒﹐把握攫梨棗。爾來三十年﹐方寸不貲寶。鯨鐘人誰識﹐聊徇眾擊考。又作雲山行﹐方將同木槁。勿學斷緣人﹐時寄新詩槁。

我聞豫章境﹐勢勝所至生。山皆撞空活﹐水有照骨淸。其間佛老宮﹐往往聯飛甍。人王邑一隅﹐古屋才數楹。塵點自不到﹐日飽松風聲。十丈掛溪影﹐虹橋插崢嶸。揶揄下夔魖﹐踉蹌槍笑麏麖。師方得所欲﹐振錫了不攖。非如入流子﹐橫計多餘贏。秋畦蹲鴟老﹐晝飯宜香粳。由來介石身﹐忽作歸雲輕。

贈雪峯長老守超

仰窺玉奩天面窄﹐頑碧顚靑自天擲。祖禕不管地只慳﹐十五百徒此其宅。流水聲中換今昔﹐粉抹赬糊老椽壁。枯木庵回舊日春﹐難提塔示重來坼。【自注﹕存公自云﹕難提塔坼當示現﹐而師住持﹐適當塔坼云。】超公最後法席張﹐全機撲落輥球場。曾令天花倏飄墜﹐況有庭橘符靑黃。【自注﹕師與愛弟彥伯中散公雙生。生時庭橘止有靑黃二色﹐人以爲瑞。】烏藤橫膝傲佛祖﹐熟識眉宇瞬且揚。天吳吹瀾洗霾垢﹐方諸挹月來淸涼。東甌萬剎盡金布﹐咋舌誰堪參妙悟。賺殺參兒走衲云﹐髙枕無乃林泉負。廬峯南遠眞西材﹐叩寂丈室慚宗雷。秀巓龐眉逼人爽﹐反疑不自塵中來。由來山興復不薄﹐畏途何計揮塵幕。詰朝匹馬汗羞顏﹐又作楊花無漂泊。

和仲武苦雨見寄

君來通川居﹐朱門蔭重屼。近聞值零雨﹐匝捨野水淙。平地忽浩瀚﹐頓足疑涉江。猛風利如刀﹐觸紙無完窗。朝釜魚頭生﹐飄注旋甕缸。仰收墮案書﹐俯拾短焰釭。癡兒臨缺湫﹐往往駭影雙。我亦有此患﹐漏榻繞屋扛。塊如失羣鵠﹐感憤愁眉龐。孤膺紛塡噎﹐更甚兩肘撞。辱君大句投﹐華旗揭修杠。直欲卻以心﹐不容苟且降。森披漢殿戟﹐縹緲梵天幢。倉惶短兵接﹐豈暇輒淬鏦。區區苦吏役﹐展驥曾非厖。彊亦歌巴歈﹐跛鱉慚驪駹。

晚晴

翔飆拂層陰﹐孤鏡掛天腳。幽姿媚澄塘﹐俊活扶秋嶽。饑烏下木末﹐啅雀喧檐角。落日銜半規﹐逗翳如新沃。海濤晚聲收﹐萬里捲冰箔。微颸襲疏欞﹐輕靄躐叢薄。蛛絲裊如狂﹐虛隙野馬躍。病軀得愜適﹐更甚解攣縛。瀟灑萬籟並﹐沖融百飛卻。熊經與鳥申﹐仿佛猶能學。蕭蕭寒砧弄﹐天半哀音落。客愁轉如蓬﹐萬緒入冥寞。不無臨風想﹐曬日歸領略。茹蔬味新腴﹐把酒蘸沈粕。明朝踏新泥﹐已有躋攀約。

送新淦余宰虞卿

時平循良用﹐墨綬紛委蛇。夫子西南英﹐三十朝紳拕。爰來慈眾兒﹐一掬芝眉和。裏閭無愁嘆﹐卒歲知婆娑。牛解等是刃﹐恩染誰非波。神閒略朱墨﹐日永余弦歌。及瓜賦歸歟﹐去去可柰何。舂容雲濤裏﹐一葉翩經過。羹魚飯香秈﹐涼衣送長哦。三年種桃李﹐畱得春陰多。鄧挽徒虛語﹐禰翮方云摩。行哉尙良食﹐吾君正卷阿。

畱題王公謨衝閣

檐牙排靑冥﹐眺聽脫蒙昧。居然人境寬﹐魚貫出萬態。坐疑天機緘﹐發露窮瑣碎。圓淸入鳥哢﹐蕭灑送客慨。脫巾晚吾來﹐靜稱一榻對。睨云發髙興﹐勇欲決蘙薈。胡爲淫書史﹐欿若嗜炙膾。長年馬如狗﹐埃壒顚毛攺。玆趣恐長負﹐踽踽依儕輩。何當拾頹齡﹐相與寄耨耒。挽君醉鄕衣﹐枯肺時一漑。

和權之巖韻

庭椿摘初黃﹐畦韭剪柔綠。春盤巧飣餖﹐一箸生理足。今者鳴啾腸﹐饑花到雙目。終慚短豆戀﹐誰轉紫芝矚。靑煙撲九衝﹐碧瓦酣萬屋。朝來好龍客﹐義動重裘燠。殷勤鬥酒約﹐豪健賽楊僕。吹回曲車夢﹐鴇羽正肅肅。九天眞龍飛﹐萬物彈冠沐。蕭然艸木姿﹐窶賤衾裯宿。可仗詩筒趣叨逾太官粟﹐惟應杯中物﹐敢計功利速。

送貫之縣丞解官還壽春

西江客袂春風老﹐吹得歸心亂如艸。鯢浪三篙下晚腥﹐去程不學寒蓬掃。淮山蒼蒼淮水長﹐千里一官歸故鄕。舉世由來靑眼少﹐孟鯫破黛嫫母狂。緹巾什襲寶燕石﹐埋蝕太半雙明璫。幹霄自是男兒气﹐遭與不遭眞偶爾。人非田文莫彈鋏﹐世有伯喈須倒屣。君其行矣重問津﹐蹀月駒駼寧絆死。

次韻和彭道原元夕

攙云幄幕張流蘇﹐華輈夾道靑氍毹。黃昏天公下種楡﹐百萬星點成須臾。赤帝鞭車墮云衝﹐燭龍駢頭浦還珠。競隨丹豹膏鳳雛﹐麟須拂蛾間數疏。弦嘈管唳聲郁紆﹐櫛比百戲羅侏儒。輕紈繡履踏艷姝﹐灼灼巧笑聯芙蕖。有客年來倦著書﹐囊錢囷粟索無餘。短釵列按擁獘襦﹐未堪行樂誇睢盱。大奴聽響僕屋際﹐小女行卜迎紫姑。子雲門巷正蕭疏﹐誰者載酒論區區。

題遠上人休老庵

上人叢林秀﹐襟期支許越。往從湖山遊﹐發軔無畱轍。轉身浮雲空﹐歸興飛鳥豁。故鄕得靑海﹐下瞰鯨燦窟。結廬才蝸牛﹐勝踐喧卑脫。叢殘翦荊棘﹐恍敝棲眉埒。蘭苕紛被逕﹐關鎖晝不掣。由來大慷生﹐卓錫果淸絕。菅茅席三徑﹐虛榻掃涼月。不持一錢居﹐未省香火歇。鶴骨老亦輕﹐田衣故仍潔。髙舂一飯過﹐野荈供嚼嚙。笑作瘡剜肉﹐薦語畏饒舌。陽岡藷蔗稠﹐乳竇春泉冽。行當攬俗駕﹐滯念論一吷。

我行

我行適東陂﹐野色若可搴。問津初無從﹐彊驅良苦鞭。三氵靈貯客潦﹐冉冉吞吳天。故壘何崢嶸﹐荒涼非昔年。虹腰截海堰﹐蜃气噓窯煙。霜封百艸乾﹐回風時飆然。狐兔死欲盡﹐饑鷹空老拳。村深行人稀﹐落日下烏鳶。敗荷古毳衲﹐野菊金連錢。羈懷自騷屑﹐節物驚䢐遷。投暮僧捨中﹐誰者同畱連。

畱題疏山白雲禪院因呈長老秀公

白雲去不還﹐空畱白雲額。至今飛山顏﹐片片盡秋色。蕭蕭事盤紆﹐刳石轉欹仄。觚稜騫古殿﹐粉墨昏絕壁。有客倦歸艎﹐瀟灑寄一適。松蘿靑鳥哢﹐江影捲餘白。始時開山人﹐眞意非無得。百年驚一吷﹐節物變今昔。誰是云無心﹐翛然彼禪伯。

鄱陽湖四十韻

巨浸連吳越﹐髙躔直鬥牛。玄冥開別府﹐江伯匯支流。象緯元精逼﹐神姦祕怪裒。番君疏帶礪﹐彭蠡壯襟喉。赴隙如無地﹐憑堧忽有州。津涯逾寫潤﹐窟宅定刳幽。島認瀛鰲戴﹐濤疑陣馬搜。珠跳憐雨駛﹐鏡滑識風收。樹帶喬枝隱﹐山余短碧浮。窺覘波罔象﹐睥睨忲陽侯。漾月都迷皓﹐蒸雲間作油。涵濡均藻荇﹐兄長到蝦鰍。蜃幻晴噓閣﹐龍腥夜拔湫。萬尋懸圃玉﹐一帶洞庭秋。盈縮知誰紀﹐吞並似力揪。鯉矜封赤鯶﹐龜笑斥朱眸。嵌竇扶桑嚙﹐珍文匠石鎪。鷗羣馴野客﹐蚖肆傲潛虯。罟數筐零霰﹐檣輕弩激鍭。孰分浮瓠澨﹐或訝繞蛇邱。弦索延商婦﹐舽艭送莫愁。陶朱誠得策﹐神禹想遺憂。端稱潺湲弄﹐非無隱伏搜。豆分髙下渚﹐葦視去來舟。血脈乾坤活﹐瘡痍稼穡瘳。披猖包息壤﹐瑣碎落浮漚。蓮女嬋娟棹﹐漁郎芼燥甌。有人搴繡被﹐無客傲鸘裘。貨貝窮乾沒﹐醪羞肅丐求。束枯論沃釜﹐戒覆比傾輈。眾水杯盂外﹐它年吐納尢。鵲塡功未議﹐鯨吸志應酬。何事輕思濟﹐吾防果未周。阽危心骨醉﹐飄泊面顏﹤口羞﹥。敢計乘桴去﹐何知戴笠遊。片帆眞擾擾﹐隻影轉悠悠。卑濕嗟梁傳﹐星霜掛魏牟。勞歌慚孺子﹐破簏付平頭。烏豉緣蒓置﹐黃粻爲鱠謀。淸螺取歸日﹐穩棹聽夷猶。

蔣沙莊居十首

它日蓬蒿地﹐吾廬瓦數溝。井泉甘勝乳﹐庭竹冷先秋。村落時情淡﹐田疇歲計優。荊扉論日掩﹐最喜近松楸。

翳翳柔桑活﹐輝輝野水寬。藝蔬蒼芥甲﹐延客白蒲團。點綴花粘蔓﹐稀疏粉束竿。家風才茗飲﹐一室聽冰寒。

軟滑香秈顆﹐肥長紫蕨苗。盤餐殊不惡﹐鄰叟亦時邀。潘嶽蕭條鬢﹐陶潛頡頏腰。巢枝得安穩﹐萬物一鷦鷯。

晴屋鳴鳩婦﹐春陂翳雉媒。箸頭甘野蔌﹐鋤力到陳荄。掠水千艘健﹐橫風一笛哀。最憐雙白鳥﹐解事等閒來。

十里蛇原近﹐宜粳一畝金。亂酲眠暗術﹐嬌碧擁雲林。早晚歸與計﹐因循愧此心。江南吾土樂﹐應得慰消沈。

羊棧雞塒接﹐蔬畦麥瓏傍。蝸涎書老壁﹐苔陣澀髙廂。家有靑緗學﹐兒傳《急就》章。未甘騎瘦馬﹐跳蚤事干忙。

名愧周繁弱﹐材非魯孟勞。蛙仍當鼓吹﹐徑任沒蓬蒿。紫芋新廚味﹐黃橙馥膾刀。業詩何水部﹐耽酒阮兵曹。

劉宗墳墓國﹐金水眇縈回。颭颭鴉巢覆﹐疏疏權戶開。春風持贈柳﹐臘雪試妝梅。欲識塵埃少﹐元無俗物來。

莆田雜詩十首

梅雨催農鎛﹐癡風泣海檣。魚龍波浪闊﹐燕雀戶庭涼。鰩柱春刳玉﹐蠔山夜鑿霜。家園兩痕淚﹐早晚促吾裝。

南北分雙剎﹐公私限五塘。蚶祠開鎖碎﹐蟹井幕荒涼。酒熟傳紅泛﹐槍珍異墨黃。飄零晉耆舊﹐冠劍幾星霜。

梅井經疏鑿﹐如聞自昔人。玉奩深貯月﹐云乳暖藏春。桐葉誰新汲﹐葵芽好問津。端堪事杯酌﹐泠汰客襟塵。

鶗鴂靑春晏﹐鼱鼩白社驕。掠風雛燕翼﹐界雨晚虹腰。醥醁銀牀瀝﹐芊茸紫澗苗。到家幸無苦﹐浦漵有回潮。

飽聞何氏子﹐遺迹在仙山。節擁三淸絳﹐龍騎九色斑。曲屏明蘙薈﹐哀玉走潺湲。好刷摩天翮﹐䢐鑣試一攀。

鶴唳歸云急﹐龍移過雨腥。桂淸飄月岫﹐槎老臥煙汀。洞失壺公舊﹐雩傳妙應靈。不緣幽事隔﹐小復理篁箳。

共樂超然構﹐躋攀一气邊。蒼茫雲水國﹐淸潤李梅天。碎白淙崖瀑﹐孤靑煮海煙。三神山自邈﹐何至苦求旃。

蟰蛸當戶綴﹐絡緯擁莎吟。詩魄幹霄上﹐棋魔攪海深。忘機一飛鳥﹐藏拙萬黃金。昨有逃虛慰﹐支郎下北岑。

當日山南寺﹐層樓插蔽虧。龍蛇緘柳筆﹐風雨舛唐碑。甃淺云吞液﹐山稀海襯眉。杖藜搘瘦鶴﹐白髮茂林緇。

荔子綃囊搐﹐蕉花玉糝駢。紫髯牽腰裊﹐紺糸憲走嬋娟。蕭寺千家幕﹐蘭盆七月天。壺公仙日月﹐乞汝送流年。

早發赴蒙縣

艸露垂垂白﹐溪泥腳腳深。權籬藏吠犬﹐桑蘙漏棲禽。食匕驚浮世﹐鞭梢度寸陰。利名幺麼得﹐會是死灰心。

贈謝民師

三語君爲據﹐百罹吾厭生。江山共鄕思﹐蘭桂敵交情。黃卷眞無負﹐龍淵恐不平。何當攺初服﹐別約紐荃蘅。

臨江

居然兩福地﹐首尾限淸江。﹛穴叫﹜筱蘆州抱﹐晶熒石澗淙。潑云和﹤禾罷﹥稏﹐割雨曉舽艭。愁絕村南捨﹐馴雞對小窗。

春日舟中卽事

墨綬蠻鄕去﹐靑春瘴海行。漏篷愁暴雨﹐小艇畏長鯨。灘惡舟難渡﹐風狂浪易生。不堪江上笛﹐時送兩三聲。

試院次韻奉和趙達夫記室惜別之什

風酣雨軟裊檐絲﹐端負吾人痛飲師。使者嶺梅傳信遠﹐王孫芳艸怨歸遲。釀成紫府無端夢﹐開到朱欄第幾枝。欲問東君挽流轉﹐顚狂好在曲江詩。

酷愛春如蜂蝶迷﹐還憂靑帝學班師。愁城恨壘挨排到﹐酒約花期賭當遲。端負江湖歸去棹﹐最關桃李別來枝。松丸暖動蟾蜍滴﹐消殺風光盍付詩。

張壽翁朝散有詩紀同捨名銜錄次其韻

柳茸無力杏燒紅﹐春入愁腸不散窮。千佛經慚名姓入﹐一尊酒愜笑言同。寫成懸圃新聯璧﹐分與秋風舊轉蓬。好樣醉鄕拋擲卻﹐百錢輸與杖頭翁。

次韻和汪道濟都講惜惜吟錫制溫體器也﹐汪彊名爲惜惜

溫柔鄕定虛言耳﹐鑪火功眞長物哉。疑別有天春不老﹐知誰爲雨夜曾來。滿移妃子三湯夢﹐暗奪仙家一息胎。燕玉浪傳思暖老﹐个中消歇幾沈煤。

送林錫遠帳勾罷官

五月角黍江南天﹐驪駒送客黃金船。悠悠別思不足道﹐去去宦情如欲仙。靑萍由來異死鐵﹐綠綺未易論膠弦。彊懷爲君歌短什﹐壯圖輒勿輕流年。

招季山還家

蕭條門巷未足愧﹐晼晚歲時胡不歸。綠葵白芋故園老﹐黃頷赬尾前溪肥。浮名莫羨風過耳﹐久客可憎塵滿衣。約君對擁當戶榻﹐聊割一畝秋蟾輝。

早發襄邑

迢迢汴水吞窈冥﹐白楡多於天上星。林梢碎漏月痕白﹐艸頭冷泣螢腰靑。雲霄九重近在目﹐鵷鷺百翮誰趨庭。雞聲馬蹄正立敵﹐斷送垢褐疲吾形。

夜泊建溪丰樂驛前

溪靈覓罅吹灘聲﹐削木刺波舟逆行。問津候館得丰樂﹐回首洞天無玉淸。愁看迮纜疊石子﹐快是隔篷眠水晶。兒曹等間動喜色﹐甑有滑白長腰粳。

淸眞觀淸軒

向背仙宮總辟琳﹐玆軒仍出古城陰。千年曾史長存魄﹐一片巢由不染心。秋闊雨髙天洗翳﹐夜涼風軟月吹金。冰壺早訝貯人世﹐況復隔溪蔥茜深。

淸眞觀齋軒

物理相懸能幾何﹐是非得喪了無多。仙家日月閒庭戶﹐人世浮沈寄惟阿。矗橚曉聲來雜佩﹐漣漪春脈漲靑羅。个中故有天倪在﹐持語流光任擲梭。

送廷允決曹解官舟行赴闕

春江活碧染衣濃﹐鬧櫓初挨鷁首東。岸柳躍絲金稍重﹐渚梅收糝玉全空。腐儒糟粕迂疏後﹐上客風雲感慨中。好訪瀛洲綴仙客﹐家山無苦夢壺公。

次韻酬友

束書歸伴鶴頭鉏﹐贏得髭根未雪如。春野有田皆杜鄠﹐曉窗無岫不衡廬。糟牀最與天眞近﹐魚沫何妨世態疏。鞟足龜腰負芝術﹐因君特地愧三餘。

次韻表民偶作

紛紛儀覆與秦傾﹐何者競爲吾道行。物外金朱猶土芥﹐興來詩酒亦功名。夢同秋棧縈紆入﹐分比春蘭馥鬱生。他日未宜輕感慨﹐勸人歸是子規聲。

贈致政曾宣徳

自得逍遙物外情﹐間將冠冕謾勞形。門前始種先生柳﹐斗下重添處士星。文豹霧中誰逐逐﹐飛鴻天外自冥冥。最憐孤竹人髙臥﹐卻訝三閭客獨醒。放曠七賢林下洞﹐棲遲六逸水邊亭。和煙買得花栽潤﹐帶雨移來藥顆馨。鳧舄印殘蒼蘚綠﹐蝸廬築破遠山靑。消磨日月棋千局﹐笑傲雲霞酒一瓶。隱幾旋成招隱句﹐披衣新看養生經。小軒靜把琴開匣﹐幽苑深將鶴剪翎。明月有時來竹塢﹐紅塵無路到松扃。幾多九老圖中景﹐都爲丹靑入障屏。

上金陵黃尙書安中二首

南來踽踽拜前塵﹐雅眷仍從轍鮒新。四照色溫初似玉﹐一時恩到總成春。非如學者論糟粕﹐須信人間得鳳麟。況有珠璣長滿把﹐冥搜終恐物華貧。

千毫回斡自無旁﹐逸勁仍聞飲石梁。黃卷素心因事見﹐空門眞味與閒長。扁舟尙錄袁臨汝﹐淸酒無論顧建康。五載轉頭歸一瞬﹐門闌依舊笑羝羊。

和安中東樓會飲

岧峣飛觀決層雲﹐主意全傾合坐賓。談笑龍岡下白日﹐衣冠麟閣識功臣。欲窮人目逢山好﹐未老秋容到酒醇。忍對南鴻問寥廓﹐沈冥誰是蜀莊珍。

王公濟四美樓

寸心不與一物隔﹐遠目自爲千里期。便共溪山有情分﹐更緣阡陌識參差。層雲異日誰輕舉﹐獨鳥長年可俯窺。緹騎到家春滿眼﹐庾公淸興不應衰。

李倅惠詩次元韻酬謝

寸毫揮灑敵連城﹐想見仙標白玉京。周鼓直須論妙刻﹐陶琴初不費煩聲。他年浪許曾窺豹﹐此日誰堪與濯纓。寂寞蓬茨今有助﹐病軀那復愧登瀛。

九曲池

昔帝檣烏下日邊﹐曾畱淸蹕此蹁躚。魚龍窟暗浮春漲﹐鳧雁行低破暝煙。星閣摧頹空歲月﹐�蕪埋沒舊山川。後庭一曲陳家破﹐更看當年水調傳。

搘筇

蹭蹬年來誰寄聲﹐靜支筇竹了無營。照衣檐竹露逼冷﹐過耳海潮風送淸。豈有稻粱驕雀鼠﹐終慚醅酒費瓶罌。請纓自是男兒事﹐咄咄胡爲過半生。

次韻酬錫遠孤坐有懷

白簡差差長蠹魚﹐彊顏那復計三餘。長波不洗客愁去﹐脫葉似將官況疏。行樂醉鄕金欲盡﹐投身老境歲還除。因持舊史論窗燭﹐大半功名不是書。

寄兜率悅禪師二首

三峽當年一錫飛﹐祖燈曾是密傳西。示徒端的只消指﹐灌頂分明別有醍。秋衲擁云驚曉榻﹐病髭鑷雪照寒溪。知誰解吸西江水﹐賴有孤禪覺眾迷。

箯輿曾約下山顏﹐白足塵緣等是慳。貪爲水雲畱物外﹐劣容紙墨到人間。銀潢一掬愁枯肺﹐金鑰千重想上關。病客此身似籠鳥﹐何時毳衲對斕斑。

王適中渝飲約以詩招之

別君倒指倏旬日﹐顧我搖心如旆旌。滿引未應勤上客﹐髙談聊欲破勞生。望梅終恐難酬渴﹐挹露懸知別得淸。咫尺履綦猶惜到﹐可能無復故人情。

送致政吳通直

黑頭貪作隱中仙﹐髙謝淸時五兩綸。物外收將閒日月﹐人間歸去好溪山。二疏等作揮金計﹐【自注﹕通直伯氏﹐前此亦以朝請謝事。】五柳猶遲倦鳥還。多少有車懸不得﹐規規鐘漏亦何顏。

贈吳伯玉

瞥去門闌兩換春﹐標規仍愜此來親。能將官況爲餘事﹐別有陽和到後塵。衮衮何妨流水淡﹐紛紛誰數白頭新。擬論一報酬恩地﹐愧我猶爲樂棘人。

羅漢系南長老

諸方喉舌捲舂容﹐直指慈幢信長雄。翳盡全開捫海月﹐淸多平挹洗天風。相望震旦傳衣後﹐別寄西兒妙斫中。好把沃洲論五老﹐囅然重此得支公。

送螺川張太守二首﹝時請宮觀﹐因居瑯琊﹞

西南五馬照靑螺﹐眾惜班春未幾何。綠發桑楡收太早﹐靑雲岐路勝來多。仙家職事淸閒好﹐逋客林泉取次過。正恐此身休不得﹐再看鄒律起陽和。

涼颸一水漾淸虛﹐畫鷁翩翩北去初。暫把壯圖收紱冕﹐只畱元气到﹤辶居﹥廬。海邊有路通琳闕﹐物外無心掛隼旗。寄語瑯琊好泉石﹐使君不是賦歸與。

江館三首

山川定出畫意外﹐魚鳥自閒眠對時。艇子黏天歸一葉﹐濤頭吹雨落千麾。截波尙欲論孤劍﹐應客初慚乏大兒。聽得漁郎隔溪語﹐夜來秋色暗江籬。

無塵一境好仙去﹐有夢九秋應鶴知。弱筱嬋娟藏別塢﹐野葒髙下補疏籬。秫田百畝堪供酒﹐膾手千刀間憶鯔。未愧鏡湖誇賀監﹐聊將星管覓桓伊。

連云艸樹縱橫幕﹐點水鳧鷗黑白棋。日晏廚煙靑一穗﹐暑餘窗雨暗千絲。飽聞楊惲生行樂﹐懶賦張衡我所思。軟碧會須連月占﹐恣看飛楫界琉璃。

自竹巖至杉溪

曉尋蔥茜踏頑云﹐越俗閩風雜楚民。天窄定藏巫峽雨﹐溪深疑有武陵春。驅寒萬籟爭奔壑﹐競秀千峯自逼人。斷送殘年歸馬首﹐卻羞頭著故綸巾。

送狄太守淸明日燕莆田共樂亭二首

靑幢翠葆抱參差﹐浮客黃金鑿落暉。一日山川如得主﹐兩眸天地不藏機。華胥有國眞稀闊﹐《齊物》名篇孰是非。澀道直西暄絳蠟﹐捲空簫鼓使君歸。

他年勝踐歸林記﹐舊亭有林子中記大半豪誇落蔡篇。亭有蔡居謨詩。快甚躍壺窺日月﹐恍疑枯海變桑田。觥船照客吹紅液﹐軒檻嬌春撲紫煙。到得無雲剩寥廓﹐此身仍在鳥飛邊。

出試院次韻和酬鄭通直

吏役區區病足酸﹐愁聞三十六盤山。偶從物外抽身去﹐又作人間行路難。主意十分濃似酒﹐客心一縷急於灘。夜光莫道無因至﹐乞與扁舟洗眼看。

白鷺亭逢胡仙尉晉侯

漲天絲雨欲肥梅﹐江上相逢秀色開。白髮十年歸夢寐﹐靑衫一笑洗塵埃。云邊活碧山圍健﹐汀末疏明鳥陣回。獨向稠人見髙義﹐此情須敵萬瓊瑰。

過合肥會黃天倪

白狼峯頂共畱連﹐一紀於玆剩四年。事過已如炊黍夢﹐鬢催難著買春錢。飄零慚說相思駕﹐灑落仍傳到手篇。梨栗果盤魚蟹飣﹐恍疑身世上通川。

贈致政曾宣徳

何得淸時便掛冠﹐歸來髙臥水雲間。一輪白日易催老﹐百斛明珠難買閒。行止盡將隨野鶴﹐生涯都付與靑山。庭前烏影髙三丈﹐見說朱扉尙閉關。

冬日呈郭明遠

騷《雅》亡來幾百年﹐不圖今日見君篇。遒豪壓倒元才子﹐淸麗追回李謫仙。風月吟窮三寸舌﹐江山歸欠一囊錢。此時長嘯出門去﹐但覺繞梁遺韻傳。

春日送簽判陽承議

春山野思萬千重﹐那更江頭來送公。別淚滴流紅杏雨﹐離情搖曳綠楊風。一枝易繞南飛鵲﹐隻字難憑北塞鴻。惟有感恩情不斷﹐夜深長入夢魂中。

春日送林推官

送君南浦忍分襟﹐注目春江煙水深。思亂似云無所著﹐情濃如酒不堪斟。杏花燒斷離人恨﹐杜宇啼穿去客心。別後願爲深夜蝶﹐翩翩飛夢去相尋。

春日舟中卽事

不因門有北堂親﹐肯泛孤舟瘴海濱。萬里江湖愁去客﹐一春風雨厭行人。花朝水國畱題懶﹐月夜鄕園入夢頻。每被煙波驚破膽﹐卻思云石自由身。

春日舟中喜晴

霧斂雲回雨卻殘﹐衣單猶尙怯朝寒。煙塵暗處江山窄﹐日月光來宇宙寬。漁棹不憂灘浪險﹐客輪惟喜路程乾。關關珍重梢頭鳥﹐每到晴中語亦歡。

海山樓晚望

登髙懷遠思依依﹐目斷滄洲舊釣磯。城上兩三聲畫角﹐天涯千萬里斜暉。煙抽綠艸隨洲轉﹐風遞輕煙貼水飛。到此自然堪下淚﹐不須啼鳥勸如歸。

春日卽事

歲月催人誤壯圖﹐風淸官況彊支吾。春來酒病尋常有﹐老去花迷大致無。慵裏盛添詩債負﹐閒中贏得睡工夫。誰知到此扁舟內﹐白面書生瘦矣乎。

舟中驚夏

牡丹才過石橊開﹐歲月驚人老易催。一面紅顏春遞去﹐滿簪華發夏催來。蠅頭利祿徒勞耳﹐麟閣功名大晚哉。不必更增川上嘆﹐及時行樂且銜杯。

觀劉禹錫湟川記

誰道連州海瘴邊﹐只消禹錫一雄篇。江山艸木皆增價﹐風月煙霞總直錢。十二亭臺塵外境﹐一千疆界洞中天。自經大筆畱題後﹐從此湟川勝洛川。

題淸漪亭

平昔江流淸得名﹐只今池面勝江淸。人間有鏡磨秋骨﹐天上無宮敵水晶。月借嬋娟相表裏﹐路分瀟灑入逢迎。會須飽占銀潢魄﹐莫似滄浪濯垢纓。

次韻譚令尹茅庵

到佛元非定﹐如仙等是家。了忘名利戰﹐秦晉謾彭衙。

罅月明窗紙﹐涼竿掃徑塵。卻應環堵在﹐瀟灑屬吾人。

輦下春懷七絕呈趙達夫﹝試院中作﹞

絳闕岧峣五色中﹐六街風穩柳貪慵。金明解染波千頃﹐不似君王惠澤禮。

蝶正冶容蜂正狂﹐鶯如羞澀燕如忙。低枝莫搭秋千索﹐畱送嬋娟出短墻。

杏紅似爲桃紅妒﹐柳綠渾將水綠爭。去日背人來日逼﹐新愁特地舊愁並。

活琉璃漲金明色﹐鬧綺羅成上苑圍。須信皂州春自滿﹐莫愁靑帝等閒歸。

魂先絮怯靑樓女﹐命爲花輕白袷郎。春色不應疏病客﹐正緣生計紙千張。

岸柳禁持人學舞﹐墻花勾引客窺鄰。速將事當悠悠夢﹐賸買歡歸衮衮身。

直取浩歌論纂纂﹐肯容三爵徑油油。送花明月憐人殺﹐貼體紅波凝不流。

富沙門樓

撲閈行人衮底流﹐闉闉縹緲到三休。霜魂月魄交光夜﹐十二冰簾不上鉤。

曾聞仙子好樓居﹐樓外仙山入指呼。聊作上游新粉澤﹐使君不爲貯羅敷。

安濟橋﹝編舟爲之﹐去玉淸洞天五十步許﹞

誰把靈楂接飲牛﹐主人瀟灑古東甌。玉淸夜半開冰箔﹐暗認方平別駕虯。

擁翠拖靑得要津﹐截波仙屐略無塵。借令烏鵲塡橋巧﹐何補褰裳問渡人。

送李徳素解官歸舒城

朔風吹眼水溶溶﹐白社凝香杏靄中。千里滄洲帆一抹﹐遙知此日背冥鴻。

水落淮天蟹子肥﹐三年遊子片帆歸。東坡﹤禾罷﹥稏黃雲滿﹐試傍林椒振客衣。

陪彭安行雙蓮亭小酌

無塵淨淥枕靑鴛﹐个樣淸虛不似鄽。更喜晚來翹白鷺﹐伴君和我作三仙。

畱題神仙院

白鷺飛邊盡古今﹐蕭條鬼冢與神林。故時門巷猶能憶﹐十載重來白一簪。

白帝憐秋自不勝﹐等閒時放一番淸。詩情大似歸飛鶴﹐聊作當年警露聲。

陪林明復功徳院小軒對假山有成

候禽幽囀似爭春﹐我亦貪搔不屋巾。﹤山截﹥嶭煙姿在眉睫﹐个中還有傲秦人。

蓮華峯法云卽事

柰我此身無定居﹐正如飛絮撲江楡。兩毛更甚盧蒲短﹐好在朱陵見憶無。

十十五五跳波魚﹐三三兩兩踏歌姝。前山後山碧一色﹐似不多愧瀟灑圖。

送徐擇之祕校還雎陽

汴水東頭古堞開﹐靑鴛舞影幾樓臺。莫將歸雁比行色﹐身未到家春已來。

題增城駐舟亭

一亭瀟灑枕江流﹐水色山光四面浮。多少客帆檐外過﹐不知誰是濟川舟。

題吉水南華寺

紫翠浮浮奪曉昏﹐生涯谷汲與松焚。客塵一點自應少﹐終日到門惟白雲。

野興由來愜杖藜﹐層巒影裏見翚飛。虛空一炷起凝碧﹐化作九天云染衣。雲巢集補鈔

沈遼

陸機宅

朝日欲出已復西﹐人間興廢那可知。昆山陵谷久已變﹐水傍惟有將軍碑。

西溪集補鈔

沈遘

題山光寺

馬蹄輕蹙柳花浮﹐醉人淮南第一州。不是靑樓羞薄幸﹐自緣無錦不纏頭。

髙臺已傾池已平﹐隨家宮殿春艸生。千年往事何足嘆﹐廣陵非復舊時城。

送施密學守錢唐

塞外風煙河上塵﹐歸來始覺二毛新。承明自厭頻趨直﹐滄海還思一濯巾。幕府旌旗初壓境﹐畫船歌吹便行春。湖山滿目舊遊在﹐何日從公醉紫蓴。

和王微之漁陽圖

燕山自是漢家地﹐北望分明掌股間。休作畫圖張屋壁﹐空令壯士老朱顏。

天綠研匝歌

張君贈我古硯滴﹐四腳爬沙角如戟。肉翼絡髀老獸姿﹐世不能名眼未識。我知此爲天祿兒﹐口街一寸黃金匜。蟾蜍嚼月兩吻坼﹐天鯨胸穴雙泉飛。玉聲琮琤珠迸落﹐影射巖石光浼灂。未央書殿立髬髵﹐曾見揚雄老投閣。子孫晚出中平間﹐渴烏翻車灑平洛。宗資墓口臥露霜﹐頭角頓挫仍騰攫。爾來拂拭傍几案﹐眉目睢盱苔蘚剝。形模不入世俗用﹐疑付大手傳糟粕。未能點綴《淸廟》頌﹐開辟大易《摛》《春秋》。就令�����﹐末勢猶足爲遷彪。物無貴賤系所用﹐幹金乞我直暗投。圖書散落愈�下﹐晚歲惟有齏監謀。學注虫魚問老圃﹐無乃塌颯爲匜羞。

龜谿集補鈔

沈與求

夜書山驛

天寒夜向闌﹐月出山更靜。風露搖靑空﹐萬象光耿耿。啼螿泣幽艸﹐賓鴻度前嶺。歸來坐孤窗﹐松竹舞淸影。

臞庵

地控三州界﹐池開十丈蓮。桑麻無杜曲﹐松菊有斜川。別浦歸帆遠﹐他山晚照妍。江湖春水闊﹐容與白鷗前。

遊玲瓏山因訪朱氏艸堂

平生邱壑心﹐餘事不掛目。藜杖南山來﹐要使富幽矚。異哉小玲瓏﹐蟠峙蒼弁腹。修藤結懸崖﹐飛澑響空曲。伏石臥狀虎﹐騰孥雜奔鹿。呀然牙吞吐﹐側路劣容足。拂拭古蘚紋﹐字刻翳新綠。標榜玲瓏名﹐奇怪殆天屬。捫蘿上絕頂﹐坦坦類平陸。俯首瞰來蹤﹐穹然在幽谷。傳聞昔逋客﹐誅茅此營屋。淸魂不可招﹐千載想遺躅。我思造物巧﹐妙供幽人祿。揮斤役山只﹐斫此一拳玉。云窗與霧閣﹐一一相亙屬。豈無部曲眾﹐猿鶴卽更僕。豈無節旄貴﹐松檜自張纛。此事久棄置﹐蛛絲网巖麓。翩翩佳公子﹐心古韻不俗。駕言脫華簪﹐玆焉卜幽築。終日面巑岏﹐世俗豈容觸。指點空洞姿﹐喜气政堪掬。挾杖校昔遊﹐健步念須續。亦有招隱詩﹐薄暮不可讀。

臘月二十六夜大雪投曉霽色恍然鳥語啁啾便有春意感而賦之

黃昏雪打窗﹐夜雨破幽夢。晨光逗檐花﹐霽色晃池凍。老木驚向榮﹐好鳥發微哢。艸根露纖芒﹐虫聲試羣哄。空畦土勻酥﹐側澗泉流湩。臘盡殺气衰﹐春歸生理共。人情自多端﹐天意皆曲中。懸知造物公﹐未厭萌區眾。艱難重時節﹐俯仰疲迎送。心間數造化﹐骨寒遭鬼弄。那驚梅柳新﹐但刨藜藿供。行須過田家﹐泥飲空社甕。

讀成士瑴詩卷和其書事一章

長年賦《子虛》﹐狗監絕同裏。杯水聊自酬﹐博此一笑喜。副墨粲我前﹐頓使百廢起。朱弦渺遺音﹐愼勿娛欲俗耳。論交儻自今﹐相從期暮齒。

鄭維心用張仲宗韻見贈復次其韻奉酬

胸中鮑世故﹐了了分白黑。十年客異縣﹐中夜夢鄕國。買鄰枕寒溪﹐此計吾猶及。大恐歲星惡﹐翻令銷福徳。不如早移文﹐徑效山庭勒。

夾竹桃花

搖搖兒女花﹐挺挺君子操。一見適相逢﹐綢繆結深好。妾容似桃萼﹐郎心如竹枝。桃花有時謝﹐竹枝無時衰。春園灼灼自顏色﹐願言歲晚長相隨。

蠶

吳桑成綠陰﹐吳蠶盈翠箔。闔門障風雨﹐荒祠動村落。千絲爲衣被﹐一繭自纏縛。殺身以成仁﹐此計殊不惡。

夏日書事

洗竹明新牖﹐疏泉理廢池。破礱炊玉粒﹐釣鯽鱠銀絲。假寐拋書帙﹐蠲煩泥酒卮。空餘八角扇﹐嫩惰不能持。

到吳

三載故鄕別﹐歸帆恰到吳。食寒新火換﹐天闊斷雲孤。酒市仍依岸﹐漁村遠帶湖。碧山千萬疊﹐翻憶夢崎嶇。

旦日趨府

紫簫吹夢斷﹐起視斗闌干。瘦馬踏殘月﹐單衣中薄寒。錦囊那復佩﹐革帶頓成寬。浪逐官曹底﹐趨摳敢自安。

次韻律兄持節燕山且調兩河兵賦喜而作詩

伯也吾宗秀﹐心期萬里侯。燕民方築郡﹐漢使果鳴騶。更借牙籌計﹐聊寬玉座憂。平生揮翰手﹐此意莫淹畱。

中年情緒惡﹐遠別信音疏。聞道陰山路﹐貪迎使者車。騎羊厭鳴鏑﹐佩犢欲扶鋤。願上螭頭奏﹐煩苛一切除。

倦夜

獨坐苦無賴﹐開軒懷抱空。徘徊簾上月﹐淅瀝竹間風。淸影迷篝火﹐哀音咽砌虫。怪來寒次骨﹐霜气己冥濛。

送別

老覺交情重﹐貧知世路髙。相看心已折﹐此別夢應勞。未用脂長轂﹐須聽詠大刀。平生故人意﹐能費幾綈袍。

秉元以按田至村落有詩次其韻

竹戶連村閉﹐官何此榜舟。蒿萊半殘壠﹐風露溢淸愁。試爲歌田畯﹐那知餞蓐收。老盆如見領﹐應作小遲畱。

舟行卽事

逗帆風借力﹐入坐水浮光。村落知多少﹐郵亭自短長。跳魚吹暗浪﹐浴鷺耿殘陽。又是吾廬遠﹐相看思渺茫。

舟過北塘

裊裊輕颸動﹐娟娟佳月升。岸回雙樹暗﹐村遠一燈明。過雁參差影﹐跳魚撥刺聲。停橈且勿去﹐吾意不勝淸。

舟次吳松江

棹發鱸鄕晚﹐頻經桂子秋。懶投靑玉案﹐政敝黑貂裘。水落喧漁市﹐云微辦橘洲。五湖煙浪靜﹐誰復泛扁舟。

秋懷

庭柯脫翳葉﹐歸翼斷經過。水檻淸漁罟﹐風欞響藥羅。傲霜荷柄少﹐團露橘叢多。秋色遂如此﹐愁城今幾何。

別羣從

十年勞遠夢﹐今日又徵鞍。雨入花梢困﹐風生麥浪寒。飄零逢酒怯﹐老大別家難。去矣功名事﹐終須把鏡看。

得家書

國步猶艱棘﹐不堪頻問家。霜毛失翠葆。蒿目亂玄花。孤客知時節﹐殊方度歲華。干戈就休息﹐歸理邵平瓜。

於潛道中

首路潛溪驛﹐雞聲欲曙天。籃輿衝宿霧﹐棧閣寄層巓。髙下林端屋﹐橫斜石罅田。野泉隨處有﹐艸木盡蒼然。

新城道中

馬蹄隨意到﹐回首隔南岡。日落鳥猶語﹐春歸花自香。殘紅媚幽谷﹐新綠漲回塘。假榻知何地﹐昏鍾出上方。

次韻避寇

窮途厭遷次﹐歲晚惜分攜。茅舍荒村北﹐柴門曲港西。雞豚暫同社﹐桃李舊成蹊。那得干戈定﹐浮家著兩溪。

宦遊成屢卻﹐戎壘悵頻遭。聞詔趨吳會﹐經途事董逃。心期紓國難﹐力欲挽人豪。漂泊多危涕﹐眞成失木猱。

維心過邵子非溪亭夜話有傷時感舊之作索余次韻

官儀全復漢﹐盟會競尊周。郊野多戎壘﹐衣冠半客遊。地偏朋舊鮮﹐人老歲時遒。莫厭經過數﹐相看又麥秋。

朝廷策數馬﹐寇盜谷量牛。世亂思奇畫﹐身閒喜勝流。鵷鸞霄漢侶﹐鳧雁稻粱謀。得趣皆爲達﹐誰爲不系舟。

劉希顏持節按縣招維心舟中小酌次維心韻

大艑浮溪曲﹐華旌映道周。勞農才徹警﹐問俗偶成遊。王事今云棘﹐官稱古號遒。正須哀疾苦﹐輒莫詫防秋。

故國眞如寄﹐餘生宛若浮。巢鳩不護鵲﹐池鳳肯容鶖。老木低春水﹐孤花帶晚洲。杯行應酹我﹐知復念幽憂。

曉過鄰村

推枕夢初斷﹐籃輿踏露行。歲登人意樂﹐風急雁行驚。曲澗哀湍瀉﹐危橋獨木橫。淸霜莫欺客﹐云日自晶明。

卽事

竹樹參差合﹐溪流半隱扉。雨昏鳩婦鬧﹐風急雁奴鬧歸。策杖循沙步﹐褰裳到石磯。遊魚吾共樂﹐身世自依違。

觀网魚

暗雨垂垂梅欲黃﹐春山吐源春漲狂。雪鱗頗尾溯流上﹐吹濤噴浪能奔忙。魚師布网名白大﹐萬目井井連重綱。聯艘絕流勢甚武﹐遮羅初若無畱藏。大魚已得小魚棄﹐要使遺育充陂塘。鰥鮞安用誤回避﹐蝦蟹亦復虛跳梁。寧知不比綸索手﹐欲以巧餌空滄浪。

何子楚爲範明倫賦九疑石石吾不及見也讀詩可以知其巑岏秀峙之狀吾累卞峯石爲小寒林興寄不淺用其韻並及之

峨弁千峯倚天碧﹐上有修竹材可笛。月明三弄面巉巖﹐驚起哀猿啼峭壁。兒童斫石攢靑瑤﹐寒林蕭蕭吹墮樵。坐令結習入幽夢﹐芒鞋竹杖歸路遙。覺來雙影徒相守﹐哦子淸詩筆如口。眼中何必小玲瓏﹐仿像九疑當戶牖。神丹已失大江漘﹐誰與安期追後塵。分天隔日不可到﹐使我目斷蒼梧云。

劉行簡見借詩稿以長句歸之

文章偏忌聲名早﹐富貴政須門第好。了知二物不相關﹐風月膏粱兼者少。劉郎天韻眞不凡﹐飛騰宜在蓬萊島。年來窮愁已到骨﹐只有珠璣落殘稿。紛紛餘子何能追﹐定向詩壇分六纛。造物小兒亦薄相﹐浪付繁華給揮掃。卻令徑坐詩人窮﹐只與淸冷消熱惱。向來狗監非同邑﹐渴盡文園尙傭保。九原千古忽可作﹐如君自是不枯槁。茅齋夜誦誰得聞﹐咄咄空能訴穹吳。請君更作升天行﹐勿使貧胡彊知寶。

次韻何子楚食櫻桃

輕衫駿馬飛彈丸﹐上林花開紛繡團。禦廚賜筍未解籜﹐山櫻亦復登金盤。。宗廟薦新勤玉路﹐凡果紛紛不論數。風淸日美雨絲收﹐朱實烘春燃綠樹。筠籠采擷價萬錢﹐北人羊酪雅所便。自從燕罷曲江曲﹐。五湖十載身回旋。已作孤蓬共流轉﹐萬顆徒勞野人獻。故無淸夢大明宮﹐醉倚酡顏浮玉碗。

次韻黃子虛同飲葛次顏家釀玉友

先生早年忘掃白﹐懶飯靑菁借顏色。獨余馭伯爲友朋﹐熟不暇篘巾自瀝。何須引泉連百井﹐飲若長虹太豪猛。細斟玉筋滑無聲﹐酌我應憐官獨冷。奇篇更寫陟釐黃﹐逼人心地生淸涼。了知二事盡家法﹐眼饞徑索銀瓶嘗。我老華池少滋液﹐年來愛酒如偸蜜。陶然一醉樂未央﹐此外要知俱長物。相期徑造君勿違﹐坐得名勝從忘歸。公侯似聞倦設禮﹐穆生正恐同分攜。

寧國道中

山石犖確行路難﹐山風蕭蕭吹早寒。十步九歇僕馬瘁﹐兔蹊鳥道窮躋攀。崖谷空籠瀑泉走﹐碎玉零亂飛前灘。石堤捍水幾百級﹐落處疑有蛟龍盤。兩山之間開畎畝﹐石罅著鋤那得寬。前村後村煙火冷﹐土墻茅蓋常掩關。我行不知記近遠﹐官遊歲晚良自嘆。豈如家家一飽外﹐雞豚社酒相追歡。那知亦有簡書畏﹐裏胥剝啄驚胸顏。

溪上見梅

晴溪漲淥如陰苔﹐晴山插影相低回。畫船疊鼓順流下﹐波光浩蕩徵帆開。灘縈岸繚柂牙轉﹐水石相激如奔雷。須臾已復過絕壁﹐歸路漸近嚴陵臺。山重溪復境彌迥﹐暗香忽自空中來。日斜正見叢棘外﹐炯炯疏片飄寒梅。槎牙一種獨愁絕﹐含情不語明巖隈。淩波疑是水仙出﹐縞衣素質行徘徊。下窺深淺一笑粲﹐坐使凡卉俱塵埃。山谷之儒已臞甚﹐龜腸鶴骨世所咍。相逢頓覺百憂釋﹐不嫁春風誰與媒。舟行易遠空回首﹐角聲吹夢心悠哉。

次韻葛魯卿送示近作

八騶盡屏如縈策﹐微步招尋老賓客。離離艸色亂溝勝﹐腳底春風隨蠟屐。蟄龍昨夜起洄潭﹐忽雷閃電飛千巖。朝來遺珠落懷袖﹐復見國風歌二南。公洗膏盲砭傳癖﹐詞伯儒宗蚤揚歷。詩成聊復貯錦囊﹐副在久應藏石室。只今漂泊客煙村﹐髙吟七字哀王孫。有如此言公不食﹐東山那得畱安石。

君侯胸次多籌策﹐歲晚翻爲江海客。小隱方營一把茅﹐幽尋定費幾兩屐。公心落月印寒潭﹐出濟巨川歸築巖。追還正始遊戲事﹐聊爲風騷作指南。我有幽憂如酒癖﹐起誦君詩春寂歷。天公下取气淩雲﹐神物護持光滿室。老矣懷歸葑上村﹐倚公佳句譜桐孫。須公拯危紆旰食﹐快寫車攻刊藥石。

攝尉歸安呈江嘉

無地誅鋤一束茅﹐淸吟端作《反離騷》。奔波且復同香尉﹐蕭散還須似馬曹。名下吹噓初定價﹐暗中摹索便矜豪。文章論世寧論晚﹐肯慕羣飛輒仰髙。

淸明

杏火燒空潑眼明﹐遊人蕩槳淥蕪城。山歌慣習吳歈調﹐水戲終含楚些聲。艸滿池塘春漲淺﹐燕歸簾幕午風輕。踏靑舊約誰能問﹐已喜年來粥有餳。

報中有盛年休官者感而賦詩

中都如海士如鱗﹐乘雁雙鳧亦見馴。林下已無長往客﹐江頭誰伴獨醒人。因循儻使能成事﹐彊健何須便乞身。但喜髙風激頹俗﹐要令鍾漏一番新。

喜次律兄見過

大艑軻轙許暫畱﹐一樽相屬話牢愁。封胡羯末名終在﹐許史金張迹浪投。遵陸漸看鴻雁集﹐在原當記鶺鴒求。它年會有相從樂﹐泛宅浮家萬事休。

用子虛韻和呈駿發次顏

十里笙簫沸市樓﹐已占風物兩優遊。人從月窟開靑嶂﹐燈挾星河映碧流。曲席深杯成徑醉﹐長廊古寺溢淸愁。暗中我亦知公在﹐彊對蘭膏爲舉眸。

邵子非謂余有天臺之行見貽以詩次其韻

巉巉老气郁靑霞﹐過我依然醉帽斜。爲說驚魂招楚些﹐忍聞悲曲動胡笳。扁舟犯雪來何許﹐健筆淩雲語益嘉。莫笑海山風引去﹐要尋源上問桃花。

小雨

小雨廉纖未肯晴﹐勒回花信待淸明。冷官何預芳菲事﹐空聽春禽作意鳴。

題林屋洞口

仙去遺蹤亦謾畱﹐羽旗那復肯來遊。欲知洞府煙霞邃﹐漠漠蒼崖面橘洲。

新春書事

早歲驚逢上苑春﹐蹇驢朝踏落花塵。只今懶問芳菲事﹐柳眼相看也笑人。

有懷山中

可柰風埃老客遊﹐故山歸思日悠悠。軒裳結裏非吾事﹐野性從來在一丘。

冠捲塵埃亦謾彈﹐勒移終復愧家山。它年猿鶴應相笑﹐倦羽卑飛久未還。

申應時以圖尋山圖所載湖之西溪也爲作絕句

王維買宅先成畫﹐申子尋山亦載圖。它日眞能營小築﹐此山佳處著儂無。

夜坐

娟娟微月小窗東﹐竹裏寒聲嘯夕風。孤客坐來驚歲晚﹐推愁不去酒杯空。

虛堂夜寂自神淸﹐更僕無端倦觸屏。多謝短檠隨我老﹐更溫檀火校《黃庭》。

月波樓

突兀晴樓壓郡城﹐樓前波面谷紋生。何人合作佳從事﹐來伴胡牀看月明。

會景亭

柳株髙下隔桃蹊﹐萬頃煙波似渼陂。畫手無人貌平遠﹐小亭風冷立移時。

次曾宏父韻

小雨經旬戶不開﹐隔墻靑子滿江梅。幽禽葉底如相識﹐睥睨空庭欲下來。

未用欣然念可人﹐世間那有白頭新。出門更復推蔥麥﹐笑笑扶風井大春。

曾宏父將往霅川見內相葉公以詩爲別次其韻以自見

腸斷故園春到時﹐澆花日日繞芳蹊。而今夢逐東風去﹐小榼深杯乎自攜。

兩溪以南無數山﹐興來徑造無時闌。空餘日蠟幾兩屐﹐日暮云深天小寒。

隔溪花柳自無賴﹐煙淡風微惱殺人。走向西家覓酒伴﹐芒鞋竹杖去尋春。

吳江阻雨過豁然閣次周廉彥韻

花鴨呼羣自拍浮﹐何人蓑笠在孤舟。半生已負江湖約﹐不爲經行肯暫畱。

濛濛小雨麥秋天﹐江上人家欲暮煙。行客未能忘勝處﹐系船相伴白鷗眠。

次韻錢徳初九日旅懷

西風江面荻花秋﹐鱠玉頻年念昔遊。客帽只今無地落﹐黃花滿眼謾供愁。

登髙虛欲誇能賦﹐樂事何曾副賞心。斜日孤云兩愁絕﹐一觴聊爲盍朋簪。

濁醪自稱和山藥﹐。小令新能坼水花。況有阿戎供細雨﹐豈知秋思滿天涯。

過嘉禾野塘

木末孤煙起夕炊﹐茅檐直下釣漁磯。蒼茫遠水連天碧﹐一葉短篷何處歸。

次韻院中

芳尊相屬語黃昏﹐密雪飄零正滿門。記得江橋回馬處﹐冷香應斷玉梅魂。

要知春色到池塘﹐深院無人午夢長。已覺此身便靜樂﹐自溫檀火炷鑪香。

石壁寺山房卽事

云根斷翠接山椒﹐小築初營一束茅。未放野泉縈曲磵﹐旋移寒綠引春梢。

過卞山次韻朱仰止澗亭

曲澗潺潺隱石堤﹐玉虯雙引戲晴漪。相思後夜添淸絕﹐木落山空月半規。

環佩琮琤落斷崖﹐水淸石瘦沒平沙。幽人散策經過地﹐艸閣柴扉趁水斜。

卽事

卯酒剩澆胸磊磈﹐晨梳聊理髮鬅鬙。方牀自岸烏巾坐﹐欲校《黃庭》懶未能。

過竹西

百折淸灣抱野田﹐竹西風物故依然。歸牛更背斜陽去﹐牧笛一聲吹暮天。

瓜步

呼聲漸逐潮頭遠﹐帆影低隨日腳斜。已喜扁舟近瓜步﹐江鷗無數立寒沙。

觀瓊花

千里隨河走濁流﹐檣烏東下指迷樓。春風簾幕今何在﹐只有瓊花伴客愁。

卽事和卓彥翼

瞳曨曉日上簾旌﹐簾外幽禽作意鳴。呼斷故鄕千里夢﹐起來搔首問歸程。

次桐廬

決決溪流不滿灘﹐獨憐舟子上風灣。日斜指點西村渡﹐竹戶茅墻趁碧山。

吏鞅縈人未許閒﹐當遊聊復到春山。倡條冶葉無風味﹐賴有寒梅醒病顏。

千秋嶺

山河四塞限中原﹐籬落而今不復存。豺虎晝行何日息﹐但餘徵戍滿荒村。

月下獨步

娟娟微月小庭西﹐月下幽人影自隨。賴有寒梅伴愁絕﹐一枝淸艷耿疏籬。

溪亭夜坐

波面搖風暑气微﹐禿巾來坐釣漁磯。相看月墮行人盡﹐只有流螢上下飛。

節孝集補鈔

徐積

淮之水示門人馬存

淮之水﹐淮之水。春風吹﹐春風洗。靑於藍﹐綠染指。魚不來﹐鷗不起。瀲瀲艷艷天盡頭﹐只見孤帆不見舟。斜陽欲落未落處﹐盡是人間今古愁。今古愁可柰何﹐莫使騷人聞棹歌。吾曹自是浩歌客﹐笑聲酒面春風和。

愛愛歌

吳越佳人古云好﹐破家亡國可勝道。昨夜閒觀《愛愛歌》﹐坐中嘆息無如何。愛愛本是娼家女﹐金魂玉魄沈塵土。歌舞吳中第一人﹐綠發雙鬟才十五。耳聞眼見是何事﹐不謂其人乃如許。操心危兮勵志深﹐半夜窗前淚如雨。假饒一笑得千金﹐何如嫁作良人婦。桃李不爲當路花﹐芙蓉開向秋風渚。忽然一日逢張氏﹐便約終身不相棄。山可磨兮海可枯﹐生惟一兮死難二。有如樗櫟叢中木﹐忽然化作瀟湘竹。又如黃鳥春風時﹐遷喬木兮出幽谷。文君走馬來成都﹐弄玉吹簫才幾曲。不聞馬上琵琶聲﹐忽作山頭望夫哭。去年春風還滿房﹐昨夜月明還滿牀。行人一去不復返﹐不念關山歧路長。前年猶惜金縷衣﹐今年不畫深胭脂。今年今日萬事已﹐鮫綃翡翠春如泥。一女二夫兮妾之所羞﹐不求所事兮志將何求。蛾眉皓齒兮乃妾之所憂﹐不如無生兮庶幾無尢。喓喓艸虫﹐趨趨阜螽﹐靡不有初﹐鮮克有終。鴛鴦於飛兮畢之羅之﹐人閒所恨兮何何時。深山人迹不到處﹐病鸞斂翅巢空枝。

貧女扇

妾有一尺絹﹐以爲身上衣。自織淸溪蒲﹐團團手中持。朝尋麥隴去﹐暮汲水泉歸。無人不看妾﹐不使見蛾眉。

釣者

有人口誦浮雲曲﹐手把瀟湘一竿竹。荻花洲上作茅庵﹐坐看江頭浪如屋。

垓下歌

垓下將軍夜枕戈﹐半夜忽然聞楚歌。詞酸調苦不可聽﹐拔山力盡無如何。將軍夜起帳中舞﹐八百兒郎淚如雨。此時上馬復何言﹐虞兮虞兮柰汝何。

江南春

今年是處春風早﹐江南地暖春逾好。春風次第江山﹐先入梅花旣芳艸。芳艸春深更有情﹐直共江山到洞庭。落花流水武陵道﹐湖中有山春更靑。斜陽西落一點月﹐少年莫上嶽陽城。

寄李道源

春風本是詩家友﹐典卻琴書也沽酒。呼童去問紫霄翁﹐近來枕上吟詩否﹖不醉不吟將柰何﹐過卻今年春已多。胸中壯气吐不出﹐看看又作送春歌。

酬李道源彈琴之句

數尺焦桐常在手﹐知子愛歌兼愛酒。今朝已是二月三﹐梅花驛使曾來否﹖古今多少無柰何﹐古人慷慨良已多。爲報陶潛且飲酒﹐無弦琴上不須歌。

贈查宣教

晚來閒共秋風約﹐惟有黃花莫吹卻。有人懷抱似陶潛﹐待向東籬共花酌。

和魯山感春

君看紛紛能幾時﹐一番情態隨光馳。歡日常少戚日多﹐共君且趁春風歌。莫學時人種花艸﹐不似山中松桂好。

述懷寄呂師

試眺關西山壁立﹐春云突盡春空窄。濃嵐滴去渭川寒﹐孤峯深入秦天碧。白雲流水豈無情﹐立馬吟詩定相憶。且倩東風先寄聲﹐我整西裝期已迫。吟到秋風放客歸﹐歸來待作瀟湘客。

送王潛聖

公車待報凡幾年﹐蕭生罷去心浩然。鹽瀆野中尋舊隱﹐揚子江頭呼渡船。太湖波浪濕秋天﹐洞庭橘柚生紅煙。馬踏新霜吳嶺外﹐猿啼小雪建溪邊。關西夫子𨿽遲暮﹐行笑行吟正安步。茵川海上牧羊兒﹐亦說公孫放豚去。

送李昂長官

徵南兵勢欲平蠻﹐軍聲殺气秋風寒。南國此時霜霰早﹐八月艸莫楓葉丹。江有渚兮山有麓﹐君向洞庭何處宿﹖四垂天幕亂波平﹐九嶷山送愁嵐綠。日斜葉落黃陵祠﹐月明風起瀟湘竹。愁娥遠放峽云來﹐冤臣莫借江聲哭。雁號孤喙度蒼梧﹐猿叫哀腸抱霜木。此行正合風騷情﹐縣衙仍在衡山足。

寄蔣大漕

大使莫憂淮上老﹐無山可望梅花少。梅花可種山柰何﹐日中枕上山更多。豈無閒僧坐林下﹐亦有樵子持斧柯。起來恍惚從萬里﹐便買玄猿栽薜蘿。人間流水寓之意﹐天外白雲來者歌。

送陳長官赴衡陽

楚天搖落霜風早﹐山色依依江渺渺。洞庭水寒帆影孤﹐雁聲正在衡陽道。君不見屈原憔悴賈生天﹐遺恨至今猶未了。日晚江頭船住時﹐行人莫望江邊艸。

答範君錫

醉中吟問風流掾﹐酒價太髙何日賤。如何使我典衣沽﹐詩人未有春衫絹。山陽才吏倪大夫﹐煩君爲我特致書。正月臘寒猶未去﹐諸君吟坐待圍鑪。

楊柳枝

楊柳枝﹐試向枝頭折楊柳﹐舞罷靑衫困垂手。相如病思最多情﹐沈約才情更酣酒。君看好鳥嗚枝間﹐日與春風問安否。淸明前後峭寒時﹐好把香綿閒抖擻。

漁者

縛竹編茅雜亂蓬﹐四籬俱是野花叢。莫道江湖山色好﹐籬落不禁秋後風。秋後風從西北起﹐身上蓑衣冷如水。夫妻卻在釣船中﹐兒孫走入蘆花裹。夫妻不會作活計﹐辛苦賣魚沽酒費。兒孫身上更貧窮﹐白日無衣夜無被。昨日前村沽酒處﹐今朝忽見無人住。聞道江南地更暖﹐移舟急望江南去。

寄蘇子由

午日移陰后﹐行人罷燕時。路從西郭去﹐船值北風吹。夢裹猶回首﹐心中欲附詩。從來義如此﹐兩意自相知。

和孫元規資政遊園

禁煙娛樂且須頻﹐二月風光特地新。料得壺中無俗客﹐更聞歌者盡陽春。酒來花下斟瓊液﹐茶向松閒碾玉塵。應笑謝安空寂寞﹐東山終日爲何人。

召汝弼

外府新讎校﹐問君來不來。春隨流水遠﹐日被落花催。煩子神仙禦﹐盡余賢聖杯。何時松徑下﹐閒坐踏蒼苔。

寄穎叔

南郭茶杯菊未香﹐西檐老柳覺疏黃。家無縣令雙鳧舄﹐夢有仙人五色羊。梅信易傳來嶺北﹐雁書難附過衡陽。定知遠俗懷公義﹐若說威名背負芒。

和路朝奉新居

世俗紛紛事總虛﹐詩翁今作逸人居。勤穿東地緣栽竹﹐喜占明窗爲著書。近市好賒春肆酒﹐就淮仍買晚罾魚。忽撐小艇來西郭﹐不問皆知訪仲車。

君向瀟湘我向秦

我望秦關方整駕﹐子遊湘水欲登舟。馬嘶山塢誰家宿﹐纜系江楓何處畱。瓏上耕隨殘月去﹐日邊帆帶落霞收。灞陵古恨騷人意﹐歌向樽前不易酬。

柳絮

君看靑絲蕊﹐開花便棄捐。臨風競離別﹐就地忽團圓。孤客正心亂﹐浮雲來馬前。灞橋逢杜甫﹐老淚更潸然。

長條徒自重﹐狂絮去何之。禁築穿花樹﹐春江撲酒旗。因風無定意﹐著物有閒時。謝嫗何爲者﹐深情在雪詩。

敗荷

有客方笑歌﹐誰人吟敗荷。但言爲秋惜﹐不道礙船過。折柄刺芒在﹐亂絲根本多。江頭浪如屋﹐今夜柰風何。

宿山館

下馬開門日已沈﹐旋尋村路乞樵燈。隔云吠去誰家犬﹐踏月歸來何處僧。潭上風生千嶂吼﹐枕前泉落一牀冰。呼兒笑問今宵事﹐身在危峯第幾層。

文仙

紫微詔誥都經手﹐東壁圖書盡在家。何日再遊羣玉府﹐吟窗依舊鎖煙霞。

富仙

碧霞樓上常先曉﹐白玉宮中愛早寒。亂玉甃成池浴鳳﹐渾金削就棟棲鸞。

吟仙

金編誦處無人見﹐玉洞題時有鳳知。昨夜忽然何處去﹐月中吟就白雲詩。

醉起仙

佩環聲動出金華﹐鳳引鸞隨入絳霞。行到瑤臺雲路狹﹐側身趨避玉妃車。

地仙

瑤臺紫府都歸夢﹐碧洞紅塵總是家。蓬島有時來問信﹐桃源無處不開花。

太平仙

誰知我是太平仙﹐歌罷浮雲笑暮煙。更倚玉樓吟樂府﹐斷虹消盡月明天。

水仙

龍馭曾遊絳水霞﹐回來卻坐赤鯨車。夜深正解雙珠珮﹐莫點犀燈照我家。

題東軒

我有東軒景﹐喜君爲此行。一如曠野外﹐四面好風生。但見云連樹﹐不知山是城。重來如有約﹐秋水夕﹣陽明。

春雪

天上星楡一夜彫﹐晨風吹落下層霄。溪頭岸狹流應漲﹐簾外春寒到不消。數騎急投村墅宿﹐幾人閒問酒家謠。登髙望徧東城路﹐又領詩兵戰寂寥。

秋云

淡似秋河水﹐濃於春塢煙。隴頭寒塞雁﹐峽外晚江天。忽斷月華墜﹐乍明虹影連。西風休彊住﹐飛勢自翩翩。

村家

階前生蔓艸﹐門外是多歧。老叟行無伴﹐兒童飽自嬉。鴟羣巢眾樹﹐狐迹過疏籬。不肯勤耕耨﹐丰凶爲有時。

漁者

家住前村蘆葦中﹐一生無事是漁翁。眼看波浪如平地﹐身向江湖若斷蓬。小艇醉眠寒夜雨﹐短帆閒掛夕陽風。營營市井應相笑﹐不道錐刀盡是空。

雪

君看飛雪競翩翩﹐云將爭驅正著鞭。人望已酬殘臘後﹐物華兼值早梅天。招沽北掾輸平日﹐走馬西州憶少年。漏屋旋消濡獘褐﹐破窗穿過濕余踐。蹄涔易見眞窪滿﹐糞上難辭僞色鮮。席戶冷灰人削迹﹐朱門熟炙客摩肩。紛紛萬事還如此﹐寂寂幽懷盡捨旃。流水明邊爭趁月﹐斷鴻深處獨藏仙。誰家漁棹空聞笛﹐何處樵村只見煙﹖最好耕農相賀了﹐牛衣醉臥夕陽田。

蘇子瞻挽詞

起起公終矣﹐斯文將柰何。新書傳異域﹐舊隱寄東坡。直道謀身少﹐孤忠爲國多。死生公論在﹐髙義出岷峨。

簡齋集補鈔

陳與義

題唐希雅畫寒江圖

江頭云黃天醞雪﹐樹枝慘慘凍欲折。耐寒野鴨不知歸﹐猶向沙邊弄羽衣。黃茅終日不自力﹐影亂弱藻相因依。惟有蒼石如臥虎﹐不受陰晴與寒暑。舟中過客莫敢侮﹐閒伴長江了今古。

爲陳介然題持約畫

層層水落白灘生﹐萬里徵鴻小作程。日暮微風過荷葉﹐陂南陂北聽秋聲。

山居

耿耿虛堂一榻秋﹐人間髙枕幾王侯。亂雲未放曉山出﹐片月不隨寒水流。檢校一身渾是懶﹐平章千古得無愁。湘波見說淸人骨﹐恨不移家阿那州。

雨過

水堂長日靜鷗沙﹐便覺京塵隔鬢華。夢裏不知涼是雨﹐捲簾微濕在荷花。

長干行

妾家長千里﹐春慵晏未起。花香襲夢回﹐略略事梳洗。妝臺罷窺鏡﹐盛色照江水。郎帆十幅輕﹐渾不聞櫓聲。曲岸轉掀篷﹐一見兮目成。羞聞媒致辭﹐心許郎深情。一牀兩年少﹐相看悔不早。酒懼娛藏鬮﹐園嬉索鬥艸。含笑盟春風﹐同心以偕老。郎行有程期﹐郎知妾未知。鷁首生羽翼﹐蛾眉無光輝。寄來紙上字﹐不盡心中事。問徧相逢人﹐不如自見眞。心苦淚更苦﹐洞爛閨中土。寄語裏中兒﹐莫作商人婦。

九日家中

風雨吳江冷﹐雲天故國賒。扶頭呼白酒﹐揩眼認黃花。客夢蛩聲歇﹐邊心雁字斜。明年又何處﹐髙樹莫啼鴉。

試院春晴

今日天气佳﹐忽思賦新詩。春光挾晴色﹐並上桃花枝。白雲浩浩去﹐天色靑陸離。餘霏遇晚日﹐彩翠紛新奇。天公出變化﹐驚倒癡絕兒。逶迆或耐久﹐美好固暫時。平生一枝筇﹐穩處念力衰。澹然意已足﹐卻赴靑燈期。

晚步

畎畝意不適﹐出門聊散。雨餘山欲近﹐春半水爭流。眾籟夕還作﹐孤懷行轉幽。溪西篁竹亂﹐微徑雜歸牛。

雨思

小閣當喬木﹐淸溪抱竹林。寒聲日暮起﹐客思雨中深。行李妨幽事﹐欄干試獨臨。終然遊子意﹐非復昔人心。

將次葉城道中

荒野少人去﹐竹輿伊軋聲。晴雲秋更白﹐野水暮還明。寂寞信吾道﹐淹畱諳物情。王喬有餘舄﹐借我一東徵。

道中寒食

飛絮春猶冷﹐離家食更寒。能供幾歲月﹐不辦了悲歡。刺史葡萄酒﹐先生苜蓿盤。一官違壯節﹐百慮集徵鞍。

斗粟淹吾駕﹐浮雲笑此生。有酒酬歲月﹐無夢到功名。客裏逢歸雁﹐愁邊有亂鶯。楊花不解事﹐更作倚風輕。

金潭道中

晴路籃輿穩﹐舉頭閒望賒。前岡春泱漭﹐後嶺雪槎牙。海內兵猶壯﹐村邊歲自華。客行驚節序﹐回眼送桃花。

別伯共

樽酒相逢地﹐江楓欲盡時。猶能十日客﹐共出數年詩。供世無筋力﹐驚心有別離。好爲南極柱﹐深慰旅人悲。

聞王道濟陷虜

海內堂堂友﹐如今在賊圍。虛傳袁盎脫﹐不見華元歸。浮世身難料﹐危途計易非。云孤馬息嶺﹐老淚不勝揮。

次韻富季申主簿梅花

東風知君將出遊﹐玉人迥立林之幽。欹墻數苞乃爾瘦﹐中有萬斛江南愁。君哦新詩我聽瑩﹐句裏無塵春色靜。人人索笑那得禁﹐獨爲君詩起君病。欲語未語令人嗟﹐桃李回看眼底沙。同心不見昭儀種﹐五出時驚公主花。典衣重作明朝約﹐聊復寬君念歸洛。笛催疏影日更疏﹐快飲莫教春寂寞。

送王周士赴發運司屬官

寧食三斗塵﹐有手不揖無詩人。寧飲三斗醋﹐有耳不聽無味句。墻東艸深蘭發薰﹐君先夢我我夢君。小窗誦詩燈花喜﹐窗外北風怒未已。書生得句勝得官﹐風其少止盡人歡。五更月暈一千丈﹐明日君當泛淮浪。去去三十六策中﹐第一買酒鏖北風。

眼疾

天公嗔我眼常白﹐故著昏花阿堵中。不怪參軍談瞎馬﹐但妨中散送飛鴻。著籬令惡誰能對﹖損讀方奇定有功。九惱從來爲佛種﹐會如那律證圓通。

旴江集鈔

李覯

魯公碑

他人工字書﹐美好若婦女。猗嗟顏太師﹐赳赳丈夫武﹗麻姑有遺碑﹐歲月亦已古。硬筆可破石﹐鐫者疑虛語。驚龍索雷斗﹐口唾天下雨。怒虎突圍出﹐不畏千彊弩。有海珠易求﹐有山玉易取。惟恐此碑壞﹐此書難再睹。安得同寶鎭﹐收藏在天府﹖自非大祭時﹐莫教凡眼覷。

玳瑁石

前有縣大夫﹐取此石爲器。囂然誇謂予﹐材與工俱美。如何爾鄕人﹐器用曾莫備﹖無乃居荒陬﹐俗鄙不喜事﹖答云此石堅﹐攻磨動時歲。官用錢出民﹐民用錢出己。出民官不知﹐喜【一作「熹」】事誠可貴。出己乃傷財﹐誰能【一作「其」】不惜費﹖大夫聞此言﹐如有所忿戾。今君倡是詩﹐敢以報嘉惠。

秦人峯

秦法𨿽甚苛﹐秦吏若猶拙。山林不數里﹐俾爾逃得脫。予觀後世事﹐政役火烈烈。苟非爲鬼神﹐何計避羈紲﹗聖皇今在禦﹐百事咸均節。常披詔書意﹐苦念生財竭。誰能將順者﹐所望在賢哲。無使峯中人﹐笑我民屠裂。

虎跑泉

虎跑本何爲﹐彼將對以臆。有如大丈夫﹐卓爾抱剛直。盜泉旣不飲﹐譖人亦不食。山中小禽獸﹐何足勞捉搦﹗勇气無所泄﹐爪地成遺迹。地神嘉乃誠﹐水源如開辟。尋常竊六畜﹐夜傍人墻壁。是與豺狼同﹐聞此宜慚色。

哀老婦

裏中一老婦﹐行行啼路隅。自悼未亡人﹐暮年從二夫。寡時十八九﹐嫁時六十餘。昔日遺腹兒﹐今玆垂白鬢。子豈不欲養﹐母豈不懷居﹖繇役及下戶﹐財盡無所輸。異籍幸可免﹐嫁母乃良圖。牽車送出門﹐急若盜賊驅。兒孫孫有婦﹐小大攀且呼。回頭與永訣﹐欲死無刑誅。我時聞此言﹐爲之長嘆嗚。天民固有窮﹐鰥寡實其徒。仁政先四者﹐著在孟軻書。吾君務復古﹐旦旦師黃虞。赦書求節婦﹐許與旌門閭。緊爾愚婦人﹐豈日禮所拘。蓬茨四十年﹐不知形影孤。州縣莫能察﹐詔旨成徒虛。而況賦役間﹐羣小所同趨。姦欺至骨髓﹐公利未錙銖。良田歲歲賣﹐存者惟萊污。兄弟欲離散﹐母子因變渝。天地豈非大﹐曾不容爾軀﹗嗟嗟孝治王﹐早晚能聞諸﹖吾言又無位﹐反袂空漣如。

寄懷三首

鳥獸死有用﹐羽角筋革齒。輦挽入工師﹐飾作軍國器。玉食白如瓠﹐瞑目已腐穢。生者不敢畱﹐埋藏與螻蟻。百年富貴身﹐孰若禽獸類。惟有令名人﹐終古如不死。

根生但爲松﹐翼飛但爲鳳。王侯尙可輕﹐道義本來重。癡兒似婢妾﹐寸步矜恩寵。傍人忍笑時﹐佯把衣祛弄。

齪齪復齪齪﹐淺謀同燕雀。不思明日憂﹐但取今日樂。俗儒抱書卷﹐未去眼中瞙。誰將古人淚﹐更爲令人落﹖

喜雨

人皆喜膏澤﹐我獨憂丰年。歲凶已賤糶﹐年丰安得錢﹖賦役忽驚駭﹐倉廩甘棄捐。銖銅苟可換﹐富貴寧我憐﹗歸來官事了﹐相弔柴門邊。農夫未盡死﹐谷價應常然。王心幸仁聖﹐分職當忠賢。謂穀賤爲美﹐咄咄無欺天﹗

寄祖祕丞

我本山田人﹐好尙與眾異。平生重交遊﹐所得固無幾。昨者應茂才﹐西行覷朝美。時當慶曆初﹐選舉實多士。茫茫帝王州﹐棲棲遠行子。攜錢賃破屋﹐乞火蒸陳米。鞍馬到卽賣﹐僮僕癡難使。有時造公卿﹐努力向廛市。數步則一歇﹐長吁乃能起。衣冠信質野﹐言語欠婉媚。閽人顧之笑﹐將命見而避。往往得所請﹐蹌蹌向前跪。何能剖懷抱﹐浪自慕尊貴。貴人如天神﹐喘息生雲气。野夫等麋鹿﹐芻豢非所冀。歸來坐空窗﹐惆悵夕不睡。塵埃滿須鬢﹐臭惡入口鼻。業已辭吾親﹐中道豈可廢﹖僶俯待報聞﹐愁憂遂經歲。二年正月晦﹐閒房適假寐。有奴來啄門﹐手披擇之刺。承命驚下牀﹐赤腳誤穿履。從來未識面﹐只是聞髙第。名顯宦且達﹐見我當何爲﹖再拜請就席﹐熟視知可畏。昂昂貌甚古﹐崖石掀氛翳。渾渾气甚和﹐璞玉無芒銳。髙談貫先哲﹐雅意在玆世。昔人相遇間﹐一言猶合契。今吾於擇之﹐寧假再三計﹖自此習往還﹐中心蔑疑貳。如熱息廣廈﹐如饑享盛饋。君授南康守﹐舟維蔡河涘。我館汴之陰﹐前去路則邇。時時結帽帶﹐踽踽尋英軌。眾人嬌綺羅﹐相對紉蘭芷。朱弦自三嘆﹐笑殺彼鄭衛。王命有期日﹐都門一反袂。君行劇鴻軒﹐我處近匏系。曠日及孟秋﹐皇慈始收試。崇崇九門開﹐窈窈三館祕。主司隔簾帷﹐欲望不可跂。中貴當棖闑﹐搜索徧靴底。呼名授之坐﹐敗席鋪冷地。健兒直我前﹐武怒足防備。少小學賢能﹐謂可當賓禮。一朝在檻阱﹐兩目但﹤目咢﹥眙。捉筆析所問﹐移時數千字。讀書取大者﹐纖悉或靡記。炙背𨿽自奇﹐寧當至尊意﹖龍馬騰天衢﹐駑駘合羞死。量才與揣命﹐坦蕩更何事﹗振衣托歸舟﹐河流迅弧矢。淮淸江且平﹐逾月在枕幾。及過廬山南﹐聞君初布治。船檣旣入岸﹐馬首已來曁。迎我到府署﹐相見共欣喜。嫩橘摘千苞﹐肥魚斫千尾。蕭晨徹骨淸﹐佳境邀人醉。髙會𨿽暫歡﹐故園當速至。艸艸成別愁﹐悠悠渡湖水。是時東方曙﹐俄然北風厲。陽烏畏威逃﹐江神以儒戲。气象斗不同﹐波濤大可悸。長帆張欲裂﹐孤舟蕩無倚。或從玉井出﹐或自銀山墜。篙工斂手立﹐脈脈無窮淚。從者閉目坐﹐嗟嗟不敢視。我時撫牀歌﹐分作長江鬼。所恨生劬勞﹐不孝而已矣。禍福果無妄﹐險難行可弭。脫身得平康﹐引領望鄕裏。厥後過浹日﹐幸得見維梓。入門何怡怡﹐饌具有甘旨。稚女能紉鍼﹐驕兒徧生齒。芟除閒艸萊﹐疏通舊沼沚。吾廬可終焉﹐生計由此始。郡守方仁賢﹐學宮盛修理。踵門致勤恪﹐命我論經藝。麻衣何紛紛﹐鄕人子若弟。不惟務章句﹐所欲興禮義。施爲有本末﹐動靜有綱紀。早與雞同覺﹐夜與月相值。孳孳忘飲食﹐﹤龠斤﹥々在文史。時附南康書﹐或逢北來使。尺素𨿽滿前﹐話言難到耳。殆及三年冬﹐聞君受朝寄。名稱按刑獄﹐勢可平冤滯。故人漸大任﹐賤子差自慰。軒車日已遠﹐翰墨益難致。薄命良可傷﹐降災渾未已。是年之季冬﹐舉家纏疫癘。老母尙委頓﹐微軀蓋螻蟻。形骸非我有﹐魂魄與心離。權柄在鬼物﹐功力非服餌。曉突誰能炊﹐午關猶未啟。荏苒再周月﹐幸會天不棄。春風動枯槁﹐甘雨澆根柢。行行夏交秋﹐吉微凶不替。髙堂何戚戚﹐疾病日攢萃。一夕脾臟間﹐發泄不復止。詰朝問無言﹐目瞑口齒閉。號呶諸兒孫﹐雜沓大鼎沸。嗟哉當彼時﹐誠恐弗可諱。醫師相急熱﹐巫覡兩經緯。藥艸極酸辛﹐法術殫怪詭。薄暮乃復蘇﹐逾旬僅知味。方玆戀庭闈﹐旋已對獄吏。試言其所由﹐內省亦無愧。有人同州閭﹐發迹自徒隸。竊被儒衣裳﹐曾亡小材技。突如遊京邑﹐欲以干明叡。朝家焉可欺﹐羈旅謀自濟。乃造黃紙書﹐便取靑袍衣。乘船歸南方﹐斂板謁當位。自言章奏奇﹐因籍宦官勢。詔文降自中﹐宰府不預議。旣云能占天﹐且曰善興利。江淮一經過﹐郡府十不啻。到處爭逢迎﹐莫能思處置。轉運苦愛奇﹐得之如國器。故使按坑冶﹐庶可展才智。小人靡忖度﹐假寵愈放肆。行符索吏卒﹐圈印發傳遞。閻閭望塵拜﹐州縣從風靡。遮道結繒彩﹐鋪筵塞珠翠。車騎前後呵﹐給使數百指。何者爲典刑﹐獨自誇爪觜。在昔秦無人﹐繞朝贈之箠。繄我非聾瞽﹐碌碌寧不恥。作書貽諫官﹐姦詐患不細。有詔令逮捕﹐按驗取眞僞。是夫知計窮﹐誣我以罪戾。上官猶眩惑﹐準例皆拘系。幽幽圄犴中﹐憤憤爭競裏。周旋二十日﹐乃克見巧敝。畫地尙不入﹐叢棘曷可寘。惟玆謝吾母﹐幾不全發體。教道亦難行﹐凡庸豈同志。吁哉養英才﹐徒以釣積毀。篋書歸敝廬﹐庠門任蕪穢。去年仲夏後﹐盛暑若火熾。郊園有餘爽﹐蔬果聊可嗜。時復觀田疇﹐畢力奉耘耔。人生但飽暖﹐此外皆淫侈。思君非一日﹐欲去無雙翅。俄聞遷黃州﹐又說丁喪制。古來聖與賢﹐誰不遭丑詆。蜀日駭狗犬﹐夏鼎愁魑魅。人壽有短長﹐孝子謾憂思。滅性經所貶﹐節哀禮爲是。矧夫王佐才﹐簡在唐虞際。揚名以顯親﹐報徳豈不韙。加飯苟如願﹐蒼生猶有恃。適時匪我長﹐不朽乃所擬。道義果弗充﹐富貴反爲累。回憲本無官﹐桀紂焉得此。俗子但相非﹐吾心已居易。近者遊葛陂﹐念君在衰枲。作詩布幽懷﹐讀之勿嗤鄙。

女色無定美贈卿材

女色無定美﹐寵至美則多。士才無定稱﹐用顯稱已過。長安小家子﹐粲粲秋池荷。性慧不覺恥﹐母憐不加訶。出戶一囊麝﹐見人雙眼波。情動笑難止﹐語嬌音屢訛。都人口如沸﹐觀者踵相摩。因緣幸充選﹐恩澤成偏頗。少費萬金珠﹐一呼千綺羅。佯愁慘白日﹐猛唾傾天河。東鄰有賢女﹐春綠涵修蛾。花艷不裁翦﹐玉光無切磋。自小固聞禮﹐藏頭豈知他。親戚尙未見﹐媒官當柰何﹗過時誰訪問﹐生世就蹉跎。豈不有配偶﹐市裏或山阿。豈不有奉養﹐春饎與機梭。列女不得傳﹐樂府無人歌。容華日衰落﹐涕泣坐滂沱。富貴易修飾﹐貧賤多笑呵。柳下無仲尼﹐小官終滅磨。進退在勇決﹐遲疑兩皆蹉。退當事奇偉﹐夙駕追雄軻。進當取勢位﹐健筆爲干戈。胡然守一節﹐獨自埋隨和。

江亭醉後

平生尙倜儻﹐壯大苦摧折。主人能結納﹐佳境爲鋪設。渺氵皛東江來﹐谽谺暮云裂。倡女稍多藝﹐市酒且供啜。俠气復何聊﹐心朋幸相悅。解冠從放蕩﹐大呼誰輓掣。咄哉千里足﹐嗟呼三寸舌﹗悔物喚龍取﹐天葩令鬼折。艷唱聲非雅﹐戲談理當譎。帷房笑私暱﹐閭巷嘲瑣屑。更鼓莫催睡﹐夜風才去熱。俗士鮮大志﹐於今重小節。內行豕在泥﹐外貌犬伏紲。吾儕古豪傑﹐方寸浴日月。被謗肯自疑﹐爲歡顧猶拙。放飯彼不慚﹐使我無齒決。

弋陽縣學北堂見夾竹桃花有感而書

暖碧覆晴殷﹐依依近朱欄。異類偶相合﹐勁節何能安﹖同時盡妖艷﹐無地容檀欒。移根旣不可﹐潔心誠爲難。外貌任春色﹐中心期歲寒。正聲尙可聽﹐誰是伶倫官﹗

讀韓文公駑驥篇因廣其說

主人渴良馬﹐僕夫念駑駘。行遲追易及﹐力少牽易來。時聞千里足﹐百箭攢其懷。主人𨿽欲買﹐眾口大悠戰。

蝦蟆

蝦蟆爾奚爲﹖閤閤攪人耳。在官不爲官﹐在私無私事。徒將一寸口﹐日夜相鳴吠。豈能劖語言﹐且欲噪夢寐。何者孔稚珪﹐愛之如鼓吹。誰論正與淫﹐各自有知己。

惜雞詩

【曩予家居﹐見雞有異者﹐爲之動心﹐嘗欲作詩而不果。戊寅夏五月﹐學於山中﹐乃追賦之曰。】

吾家有雞母﹐乘春數子生。生來逾六旬﹐互覺羽翼成。其母且再卵﹐逐之使離散。眾雛旣不來﹐一子獨戀戀。戀戀不肯離﹐逐之終不移。母行無險易﹐喞喞相追隨。卵生亦云足﹐母伏窠中宿。厥子苦無依﹐攀背如悲哭。窠中母所安﹐忍渴復忘餐。子於背上臥﹐不捨須臾間。我時見之喜﹐異類能如此。因欲觀其終﹐其終諒何似﹖一朝大長成﹐乃知牝牡情。膨脝娠在腹﹐漸見東西行。行行求飲食﹐欲以助生息。卵出子還多﹐養子何勞役﹗朝啄荊艸林﹐暮爪污泥深。昔時隨母意﹐今作愛雛心。雛生誠可愛﹐母老寧忍背。物性乃不常﹐使人心嘆慨﹗物類本無知﹐無知孰責之。斯雞與眾異﹐酷似有天資。天資以仁孝﹐變更何太早。況彼本無知﹐血毛安足道。萬物靈者人﹐孰不念其親。少艾與妻子﹐所以奪吾眞。五十慕父母﹐虞舜稱稽古。埋子得黃金﹐邇來惟郭巨。古人往莫追﹐言之淚沾衣。斯言足自警﹐題作《惜雞詩》。

聞女子瘧疾偶書二十四韻寄示

昨日家人來﹐言汝苦寒熱。想由卑濕地﹐頗失飲食節。脾官驕不治﹐气馬癡如紲。乃致四體煩﹐故當雙日發。江南此疾多﹐理不憂顚越。顧汝僅毀齒﹐何力禁喘噎。寄書詰醫師﹐有藥且嚼啜。方經固靈應﹐病根終翦滅。但恐祟所爲﹐嘗聞裏中說。玆地有罔兩﹐乘時相罥結。嗟哉鬼無知﹐何於我爲孽﹖我本重修飾﹐胸中掬冰雪。禍淫𨿽甚苛﹐無所可挑抉。疑是饕餮魂﹐私求盤碗設。盡室惟琴書﹐何路致葷血。無錢顧越巫﹐刀劍百斬決。徒恣彼昏邪﹐公然敢抄撮。吾聞上帝靈﹐网目匪疏缺。行當悉追捕﹐汝苦旦夕歇。慈愛早有加﹐憶念今逾切。塵勞差可畏﹐歸計又云輟。所生能劬勞﹐祖母矧聰哲。羸臥縱未蘇﹐撫視諒非拙。勉勉多自安﹐風來信勿絕。

讀史

子長漢良史﹐筆鋒頗雄剛。惜哉聞道寡﹐气志苦不常。心如虫絲輕﹐隨風東西揚。一事若可喜﹐不顧道所長。公言絀原憲﹐俠賊乃爲良。仁義謂足羞﹐貨殖比君王。黃老先六經﹐斯言固猖狂。吁嗟夫子沒﹐兩觀無刑章。予懷班孟堅﹐駁議何洋洋﹗傳與後世人﹐愼思其否臧。

竹齋題事

低齋結空野﹐小竹移孤林。齋閒竹淨好﹐日媚幽人心。南方夏厭暑﹐獨此畱殘陰。戛雨挫促夢﹐穿風搜涼襟。長茵展麗蘚﹐亂歌奏歡禽。侍奴裹村服﹐語客拋塵簪。志髙成利讎﹐思爽生詩淫。值聖喜盈捲﹐感古悲入琴﹗山迎穩履遠﹐月勸澄杯深。榮名𨿽未染﹐幸亦非堙沈。

雨中作

羣陰侮陽徳﹐雨陣春嘈嘈。白曉慘成夜﹐瓦口生飛濤。凝雲列山鞘﹐冷气攢衣刀。徑鬧有松竹﹐庭臥惟蓬蒿。花淫得罪隕﹐鶯辯知時逃。隰苗出水短﹐木菌隨日髙。微吟雅於樂﹐快飲甘如膏。朱曦待未見﹐天蓋空牢牢。

閔雨詩

吳江之南﹐是曰丰國。五種之生天下食﹐一歲不登﹐吾民菜色。如何天不仁﹖縱彼旱孽稱其神。矯矯赤龍推火軒﹐來自東南山。咸池忄耎水不敢沃﹐陽侯失色愁烹煎。況玆畎畝流涓涓﹐何足吸之唇齒間。但見禾與黍﹐蓬勃紅塵起。土伯敕其屬﹐掃路迎饑鬼。哀哉氓蚩蚩﹐托身釜鬲惟蒸炊。小人怨咨君子知﹐天生天殺今其時。我聞皇穹大徳在生育﹐愛養萬物同嬰兒。產民之身賦民食﹐中道絕之何所爲﹖當時冥冥間﹐委任非其宜。山川之神各守土﹐羣龍受位司天池。上帝當軒親戒敕﹐十日一雨無愆期。帝心仁且信﹐臨下固不疑。謂言庶事有分職﹐屏去視聽思無爲。安知愚下鬼﹐負徳孤恩難制指。弄天之權侮人命﹐貪嗜牛羊邀祭祀。忽焉一物不稱情﹐因教此旱災生靈。雷霆之官畏罪莫敢諫﹐頭枕天鼓眠不醒。帝在紫微垣﹐下隔千里云。徒勞銜血向空哭﹐帝心𨿽聖安得聞﹗北斗侍帝側﹐斡運气毋均四時。五星曁眾宿﹐照曜亡偏私。夫何容此鬼﹐恣行胸臆輕天威。定是機務繁﹐耳目有所遺。小臣亦何者﹐艸莽負奇節。欲系神頸無長繩﹐欲斬龍頭劍鋒缺。皇穹如未察凶邪﹐空使小臣心鬱結。

甘露亭詩

乾坤父母莫匪慈﹐胚胎億兆成角羈。其間哺乳不及處﹐有時泣殺呱呱兒。南川上游號沃野﹐景祐丙子嘗凶饑。新田始苗舊谷罄﹐十室八九無晨炊。伏陰何者不仁甚﹐釀作水災來助之。煙煤刷天雨汁黑﹐嘔山泄谷爭奔馳。橫流一夜打城郭﹐萬弩竊發穿毛皮。東隅有洲屍揖揖﹐如蟻欲走遭水圍。屋根無力樹腰折﹐蛟蜃食人猶擇肥。濤波一望萬山阻﹐六親不得相扶持。國子劉公好仁者﹐惟時假守玆軍麾。民生在我不在命﹐告舟往救無敢違。童兒赤立婦女困﹐載之刳木何累累。泥沙外冷內饑渴﹐口噤不語如狂癡。牽攣坐臥滿府捨﹐賦以酒飲加饘糜。隨流往往亦不死﹐遠在百里無人知。捐金購得問氏姓﹐召使親族攜之歸。司農倉廩盡發出﹐不待奏報先施爲。有餘況可補不足﹐大賈蓄家如響隨。來瞻去察夜繼晝﹐赤熱不忍蔭華榱。由斯一郡十萬戶﹐餓膚日月生膏脂。存者相保沒者葬﹐唐虞仁壽重驅躋。聖主養賢賢養物﹐气和鬱鬱通髙卑。城西老宮古松徑﹐一朝墜露甘如飴。千柯萬葉結不解﹐玉階瓊樹光離離。甿俗奔走競觀睹﹐手攀口吮同賫咨。學老之人周氏子﹐好善不類黃冠師。欲令事迹絢久遠﹐築亭其地髙巍巍。公之歸朝不可借﹐松樹至今猶未衰。我作此詩揭亭上﹐他年墮淚如羊碑﹗

答緣槪師見示艸書千字文並名公所贈詩序

佛繇西域漸中土﹐欲使羣心皆鼓舞。若顓梵語及胡書﹐昧者𨿽存明孰與﹖其徒往往多材能﹐暗結時賢爲外助。遠公自昔來廬山﹐誇逞蓮花邀社侶。吁嗟君子遭亂邦﹐捨此未知何處去。邇來一行善記覽﹐嚙破乾坤尋歷數。或攻文苑掠芬香﹐辭則貫休筆懷素。其餘曲藝與小詩﹐布在人間難悉數。賢豪大抵多憐才﹐引致門墻無齟齬。其人旣重法亦尊﹐羽翼大成根本固。我緣山谷見不遠﹐緇褐憧憧盡愚魯。坐量此去朋黨衰﹐纖縞焉能拒彊弩。去年有使自番陽﹐手藉一函來我所。發函乃是緣槪書﹐千字滿前云縷縷。眾人飽食已用心﹐欲噍伯英肥美處。當時名士嘉其能﹐長序短篇聯繡組。因思幅員千萬里﹐如師之能更幾許。以儒輔釋日益多﹐何卹區區一韓愈﹗

春社詞並序

【寶元二年﹐嘗夢大雨震所居室﹐驚而僕地。旣已﹐有一人甚長大﹐紫衣而冠﹐意謂雷之神也。呼覯使前﹐授之題曰《春社詞》。【詞或作篇﹐字不能審】觀懼栗栗﹐援筆得八句與之。及覺﹐尙記其首三句﹐頗怪麗。今七年矣﹐值暇日以五句足之。】

吳臺玩春鎖春色﹐雨刷花光入龍國。田邊大樹啼老鴉﹐野雲癡醉寒查牙。年華欲住風雷惡﹐蘭臉知秋淚先落。時榮時謝無了時﹐扶起混沌須神醫。

聞喜鵲

翩翩者鵲何品流﹐羽毛白黑林之幽。生平智力可料度﹐有巢往往輸嗚鳩。天然卻會報人喜﹐愚兒幼婦惟爾求。萬聲千噪幾曾驗﹐聞者終是軒眉頭。從來烏鳥愛反哺﹐孝慈情性誰可儔。其間於事最先見﹐告人凶禍令人憂。憂時不肯自修飾﹐禱請神鬼爭啾啾。告之愈驗愈見惡﹐【自注﹕去聲。】共云災患鴉之由。彈丸瓦石相驅逐﹐名園佳樹難依投。忠言逆耳世罕用﹐屬鏤曾割伍員喉。莫笑後來司馬公﹐事事稱好眞良謀。

閒夜

披衣坐小亭﹐夜气拂人淸。月暗先成暈﹐虫吟不識名。舉杯期混沌﹐開卷賞莖英。此興知誰會﹐松風鶴睡驚。

睡思

俗語不入耳﹐旅愁還對心。坐多渾易厭﹐夢好欲重尋。暴雨撩蓬響﹐殘陽過嶺陰。回看奔競苦﹐此輿貴南金。

監湖夜泛以「明月到樽前」爲發句。

明月到樽前﹐拏舟古岸邊。亂山斜入霧﹐遠水倒垂天。酒气薰龍戲﹐歌聲弄鶴眠。回頭嗤李郭﹐此外更無仙。

池亭小酌得和字

客思都無著﹐臨池一醉歌。喚春呈物象﹐移性入天和。月影碎荊玉﹐波紋緯蜀羅。相看盡仙骨﹐俗態已無多。

感事

太平無武備﹐一動未能安。廟算何時勝﹖人生到處難﹗役頻農力耗﹐賦重女工寒。祇有盱江守﹐憐民不愛官﹗

閒居

無物可勞情﹐空郊日閉扃。雨吟春破碎﹐貧飲客凋零。世事重江險﹐才名一夢醒。同心祇松柏﹐見我尙靑靑。

萍

盡日看流萍﹐誰原造化情。可憐無用物﹐偏解及時生。泥滓根萌淺﹐風波性質輕。晚來堆岸曲﹐猶得護蛙鳴。

送張殿嘏

人意皆懷土﹐嗟君無故園﹗欲行須盡室﹐此去又他門。靜裏文章好﹐貧來節行存。振淹知有日﹐倚伏豈虛言。

寄題廖說蒙亭

聖人𨿽在上﹐君子有窮時。自得山居樂﹐何須世俗知﹖夜多松月分﹐涼與水風期。只恐亨通去﹐淸閒卻付誰。

養疾

少小惟貪酒﹐病來才信醫。問方逋客許﹐尋藥野人疑。夜搗全聽慣﹐寒煎覺沸遲。古賢曾愛死﹐此意亦誰知﹖

遠山

最能牽病眼﹐天際一山橫。盡日是秋色﹐無人知地名。暗時云自合﹐缺處路應平。才子沾衣淚﹐千秋共此情﹗

早歸

病馬不妨騎﹐出門常便歸。見人無事說﹐是物與心違。通塞元關命﹐驅馳轉覺非。莫教塵裏汗﹐壞卻篋中衣。

晚聞角

傾耳斜陽裏﹐無聊拭淚頻﹗平生慣聞處﹐今日自愁人。夜近歇不久﹐風來聽得眞。胡笳更何物﹐只此已傷神﹗

哭女二首

妻死女已病﹐逾年成二喪。此生誰骨肉﹖未識好衣裳。看面𨿽猶小﹐聞言盡可傷。最知憐祖母﹐句句刮人腸﹗

老樹枝葉薄﹐先秋風雨過。人間不善事﹐身外想無多。理遣誠如幻﹐悲來豈柰何﹗從前短鬢髮﹐爲爾漸雙皤。

小女

惜汝今何恃﹐言來淚滿襟。死生𨿽分定﹐𦇤褓累人心。饑買鄰家乳﹐寒勞祖母鍼。豈知泉路隔﹐時撥蕙帷尋。

龜峯精舍

去縣二十里﹐路平時正春。四山惟有石﹐一寺更無塵。融結疑天意﹐經營憶古人。但知安樂處﹐何必是金身﹗

鳴蜩

雨餘雲漏日﹐虫思已喧喧。時節驚初夏﹐聲音似故園。爲誰吟綠野﹐相共送黃昏。便是秋來信﹐霜髯更幾根﹗

送春

送爾歸天去﹐天應解禍淫。物生誰得所﹐我見獨傷心﹗【《楚詞》有「目極千里傷春心」之句。】好景吟來徧﹐芳樽醉不禁。東風別無用﹐百艸已成林。

次韻閻判官除夜

密雪穿窗入﹐孤燈向壁光。老來人不覺﹐夢繼酒猶香。世事休思慮﹐年華任短長。朽株難長育﹐空此見春傷。

寄黃晞

長憶黃夫子﹐才髙行亦淳。世情輕近事﹐見慣卽常人。何力康時務﹐將身役路塵。七閩山水國﹐是處好安貧。

回明上人詩卷

學佛有餘力﹐吟詩過一生。情閒气焰少﹐句好琢磨成。柏竹門庭古﹐冰霜筆硯淸。輸他飽食者﹐終日自無營。

送任大中

眞僞少分別﹐吁嗟此世情。西施作老婢﹐南郭逞新聲。命合生來困﹐詩應沒後名。旅遊何所得﹐赤日又徒行。

送何祕丞

吳人作蜀官﹐萬里沂驚湍。地俗𨿽云異﹐民情想一般。智明終戒察﹐政惠不須寬。前史多循吏﹐乘閒更熟看。

鄕思

人言落日是天涯﹐望極天涯不見家。已恨碧山相阻隔﹐碧山還被暮雲遮。

少年

新翻曲調恐人傳﹐不許髙聲唱玳筵。金獸也嫌春態淺﹐向風噴作綠楊煙。

自勉

月欲東生日又西﹐莫隨兒女醉明時。黃泉一向埋愚鬼﹐不與人間史筆知。

戲題玉臺集

江右君臣筆力雄﹐一言宮體便移風。始知姬旦無才思﹐只把豳詩詠女功。

雪中贈柳枝

暖气來時柳眼新﹐一場冰雪更愁人。要知眞宰無誠信﹐取次東風未是春。

柳枝答

春早寒餘豈足哀﹐平生多難愧非材。去年二月都城裏﹐曾共花房帶雪來。【慶曆二年二月五日京師大雪。】

讀長恨辭二首

玉輦迢迢別紫臺﹐系環衣畔忽興哀。臨邛謾道蓬山好﹐爭柰人間有馬嵬﹗

蜀道如天夜雨淫﹐亂鈴聲裏倍沾襟。當時更有軍中死﹐自是君王不動心。

戚夫人

百子池頭一曲春﹐君恩和淚落埃塵。當時應恨秦皇帝﹐不殺南山皓首人。

有感

官家的的要寬徵﹐古時什一今更輕。州縣酷嫌民漸富﹐幾多率斂是無名。

白刃劫君君勿言﹐人生禍難俱由天。君家歲計能多少﹐未了官軍一飯錢。

庭下縲囚何忿爭﹐刀筆少年初醉醒。黃金滿把未回眼﹐笑殺迂儒欲措刑。

遊寺醉歸卻寄同坐

江村古寺偶閒行﹐一飲全疑酒有靈。水底屈原應大笑﹐我今獨醉眾人醒。

索酒

不醉多愁醉多病﹐幾回愛酒又停杯。死生若是有天命﹐莫放愁來任病來。

憶錢塘江

昔年乘醉舉歸帆﹐隱隱前山日半銜。好是滿江涵返照﹐水仙齊著淡紅衫。

謝傳神平上人

蕞陋徒煩妙筆傳﹐呼兒看了獨淒然。丹靑不解隨人老﹐相似都來得幾年﹗

閏正月三日偶書二首

一步寒郊一慘眉﹐望春春色苦來遲。東君未必私桃李﹐只恐梅花謝有時。

無賴年年逐酒徒﹐今年不飲興何如﹖醉鄕若有人名籍﹐但願春風點檢疏。

論文二首

今人往往號能文﹐意熟辭陳未足云。若見江魚須慟哭﹐腹中曾有屈原墳。

天寶年中事事新﹐長安還有謫仙人。騎鯨去後無尋處﹐輸與勾芒自管春。

漢宮

哀平外立國權分﹐只爲當時乏嗣君。試問莽新誰佐命﹐最應飛燕是元勛。

燕雀二首

燕子從來巧語聲﹐主人相愛是常情。黃頭老雀何能解﹐飽食官倉過一生。

繡戶珠簾見最頻﹐暖來寒去但安身。翟公門下時飛入﹐全勝交情斗頓人。

送春

宜春臺上送春歸﹐淚滴金杯不自知。懊惱黃鶯解言語﹐飛來惟見落花枝。

曉角

腸斷城頭畫角聲﹐燈靑月黑酒微醒。濃香夢裏誰曾管﹐只有離人夜夜聽。

登越山

臘後梅花破碎香﹐望中情地轉淒涼。遊山只道尋髙處﹐髙處何曾見故鄕。

送古山人

喜聞吉事怕聞凶﹐天下人心處處同。乍出山來言語拙﹐莫將刺字謁王公。

送毗師西遊

望望王城十二門﹐靑山行盡入紅塵。近來富貴皆天與﹐到處應多問命人。

送春寄呈祖袁州

去年春盡在宜春﹐醉送東風淚滿巾。今日春歸倍惆悵﹐相逢不是去年人。

次韻陳屯田途中所寄

封豕長蛇戰嶺南﹐何人肉食不懷慚。只今惟有髙眠好﹐風弄松聲水濺庵。

正月二十日俗號天穿日以煎餅置屋上謂之補天感而爲詩

媧皇沒後幾多年﹐夏伏冬愆任自然。只有人間閒婦女﹐一枚煎餅補天穿。

苦雨初霽

積陰爲患恐沈綿﹐革去方驚造化權。天放舊光還日月﹐地將濃秀與山川。泥途漸少車聲活﹐林薄初乾果味全。寄語殘云好知足﹐莫依河漢更油然。

野人

村落蒼茫半艸茅﹐路無車轍水無橋。婚姻取足惟春繭﹐鹽酪歸來待晚樵。一樣寬衣疑效古﹐幾人華發未經徭。相逢不會寒溫語﹐借問官家合是堯。

書麻姑廟

流俗好仙方學道﹐至人樂道自成仙。飛升若也由貪欲﹐紫府還應用詐權。塵裏笙歌千古夢﹐洞中星斗幾家天。無心便是歸眞日﹐奼女河車總謾傳。

客有話故丁祕監京師舊宅因而傷之

等閒榮謝已愁聞﹐況話三公極寵身。靑史尙爲今世事﹐朱門不是舊時人﹗文章散入諸蕃口﹐花藥畱添上國春。生死交情渾易見﹐有誰過此爲沾巾﹖

五龍塘

世傳鱗物有蟠時﹐分得寒泉住翠微。天命𨿽教爲潤澤﹐神心終是索虔祈。一圍石岸刓無迹﹐幾族陰雲禁不飛。風腳斗回波面黑﹐向人渾似逞嚴威。

寄小兒

兩世煢煢各一人﹐【予無兄弟﹐才生此兒三歲矣。】生來且喜富精神。欲教齠齔從師學﹐祇恐文章誤爾身。但有犁鋤終得飽﹐莫看紈綺便嫌貧。不知別後啼多少﹐苦問家僮說未眞。

秋懷

褚冠斜頂對淸秋﹐病骨支撐懶上樓。輔世功夫何日是﹐少年滋味此生休﹗山含紅樹隨時老﹐天帶黃昏一例愁。自笑酒腸空半在﹐前村無處典鸘裘。

書松陵唱和

天命相逢陸與皮﹐當年才調兩權奇。朝端未有輸忠處﹐詩外應無用力時。意古直摩軒昊頂﹐言微都泄鬼神私。近來此道中興也﹐泉下英魂知不知﹗

早起有懷

艸艸西風動葛衣﹐呼僮前啟竹間扉。山僧好睡鐘聲晏﹐社戶多貧酒气微。豈是客愁渾較可﹐祇因書卷解忘歸。盱江百里淸無滓﹐枉屬閒人坐釣磯。

淸明日作

遲遲日景坐成曛﹐聞說淸明在此晨。花卉不宜愁眼看﹐勾芒能爲幾人春。銷磨志气多因老﹐點檢交遊半作塵。欲向醉鄕聊自適﹐病來還厭舉杯頻。

晚思

一檻東風小箔開﹐亂山明暗水縈回。流年漸共春華去﹐暴熱還隨霽色來。天气濁多人欲睡﹐地形卑甚物先梅。因知楚客迷魂處﹐不是江東不足哀。

暮春始遊城西

病多無力逐紛華﹐三月衡門未見花。長恐後期成索寞﹐果逢殘景獨咨嗟﹗欄幹倚望山空在﹐杯酒遲畱日易斜。謾說明年更春色﹐不知園囿屬誰家﹗

寄傅代言

交遊散盡客來稀﹐門掩城隅晝漏遲。春地更無嫌艸處﹐雨天還有詐晴時。輕量世事世不罪﹐冷笑人言人豈知。猶喜道途收拾早﹐將閒對病最相宜。

丙子冬至夜酒醒

盡道一陽初復時﹐不期風雨更淒淒。淩晨出去逢人飲﹐沈醉歸來滿馬泥。多恨恐成幹鬥气﹐欲言那得上天梯﹖【韓文公《月蝕》詩有「無梯可上天」之句。】燈靑火冷睡半醒﹐殘葉打窗烏夜啼。

南齋詠風

懊惱南窗一道風﹐只應天配與貧窮。不歸羅綺飄颻處﹐故入松篁冷淡中。久座披襟塵榻穩﹐半醒吹面月帷空。城邊菡萏知多少﹐偸得淸香是爾功。

小雨

已是蛟龍未肯忙﹐誰教螮蝀更相妨。來時槁葉疏疏響﹐過後浮雲片片光。徑艸微滋垂粉汗﹐砌沙圓滴簇蜂房。嗟予不及髙飛鳥﹐先得天邊幾點涼。

題淨居院

寺門幽獨傍江城﹐江水淸含地气淸。隔岸樓臺人醉死﹐繞階松竹夏寒生。路經橋遠塵難過﹐僧占閒多俗不爭。惟有行吟憔悴客﹐這回須去濯長纓。

往山捨道中作

截竹成輿不用輪﹐東行盡日穩宜身。前看疊嶂如無路﹐每到平田始見人。下戶半曾差作役﹐朽株多已祀爲神。生涯一撮誠何有﹐且免庸兒共拜塵。

秋晚悲懷

漸老多憂百事忙﹐天寒日短更心傷﹗數分紅色上黃葉﹐一瞬曙光成夕陽。春水別來應到海﹐小松生命合禁霜。壺中若逐仙翁去﹐待看年華幾許長﹗

殘葉

一樹摧殘幾片存﹐欄邊爲汝最傷神。休翻雨滴寒鳴夜﹐曾抱花枝暖過春。與影有情惟日月﹐遇紅無禮是泥塵。上陽宮女多詩思﹐莫寄人間取次人。

哭十侄

到官六月【一作日】寄書回﹐未病封題死後開。一命至卑人盡得﹐九泉何事獨相催﹖惟憂旅櫬還鄕遠﹐況是親喪繼踵來。數世學文終若此﹐可憐門戶轉隳頹﹗

秋陰

一夜風聲曉更狂﹐起來庭戶頓淒涼。不知紅日在何處﹐時見黑雲微有光。天落水中兼雁影﹐露啼林罅帶楓香。愁人莫苦登髙閣﹐說著江山已斷腸。

寄介夫

天恨吾儕各一方﹐夕陽千度到西窗。因循流俗今皆是﹐磊落如君信少雙。書未隔年難得報﹐心從薄宦始應降。可憐漢水無拘系﹐長與盱江會九江﹗

書懷寄介夫

棄材幸免雜輿薪﹐收拾緇衣出洛塵。漸老得閒才是性﹐讒言成譫且隨人。能傳身後須文字﹐要識胸中只鬼神。俗子不勞輕毀譽﹐問天長乞醉鄕春。

兪秀才山風亭小飲

炎炎千室熱如烘﹐亭壓山頭獨有風。雨意生獰雲彩黑﹐秋容細碎樹枝紅。半天斜日歸心動﹐一面平川醉眼空。卻是夢魂無所得﹐人間豈少翠微宮﹗

閩中歲暮

休道南人暖過冬﹐苦寒今與北方同。霜嚴欲裂地到底﹐日短不行天正中。誰使智愚相伴老﹐便將榮辱斷還空。鄕愁莫更欺閒客﹐薄酒從來亦有功。【白樂天有《酒功贊》。

偶題饒秀才溪光亭

北出城來駐馬蹄﹐君家別館幸臨溪。雄虹見雨遏不斷﹐潦水到秋痕漸低。萬事熱心成浩嘆﹐一樽撩眼怕長迷。俗人誰會儒生意﹐是處醉吟還日西。

早夏偶作

閒愁不覺過年光﹐彊半精神似醉鄕。幾度雨來成惡熱﹐有時云斷見斜陽。古人事業塵空滿﹐故國園林艸自長。賴得南華憐我病﹐一篇《齊物》勝醫方。

自解

人生何苦要多才﹐百慮攢心摘不開。夜月幾曾無夢處﹐春風只管送愁來。禿毫彊會悠悠事﹐浮世無過滿滿杯。看取秦坑煙焰裏﹐是非同作一抔灰。

不寐

四壁空空絕語聲﹐困來終是睡難成。孤燈要與人相背﹐寒漏苦教天不明。累月故園無信息﹐幾般閒事惱心情。別愁若解生華髮﹐一夕應添一萬莖。

韓偓集有自撫州往南城縣舟行見拂水薔薇之詩南城吾鄕也因題八句

韓偓當年赴七閩﹐舟行過此倍凝神。江邊石上知誰處﹐綠戰紅酣別是春。往事幾多書不記﹐仙源依舊地無塵。花光柳色今何限﹐更有才人勝古人。

送王都曹

古木亭邊夜響晨﹐餞壺重疊擁雙輪。髙文健筆科場手﹐白髮靑衫宦路人。十月霜風還劈面﹐六街塵土會欺貧。麻源碧澗神仙地﹐早晚歸來伴隱淪。

蓬屋

長檐數尺庇堂東﹐疏漏從來只有蓬。日影碎如秋樹下﹐雨聲初似夜船中。竹經蠹了多垂地﹐篛到乾時半捲空。此處想非人所競﹐眾言千萬莫相攻。

階基

堂前一級似階墀﹐無石無磚只舊基。泥飭頃因年節近﹐蹋崩惟是客行時。誰曾羅襪雙來上﹐多謝蒼苔久不離。從此便成貧景致﹐竹簾垂處敢相宜。

宜春臺

謫官誰住小蓬萊﹐惟有宜春有古臺。千里待看毫末去﹐萬家攢作畫圖來。雲中羅綺香風落﹐月底笙歌醉夢回。莫怪江山苦相助﹐騷人沒後得眞才。

東湖

古郡城池已瞰江﹐重湖更在郡東方。水仙坐下魚鱗赤﹐龍女門前橘樹香。路絕塵埃非灑掃﹐地無風雨亦淸涼。使君待客多娛樂﹐只有醒時覺異鄕。

野意亭

福唐城郭掌中窺﹐旭日登臨到落暉。誰在畫簾沽酒處﹖幾多鳴櫓趁潮歸。晴來海色依稀辧﹐醉後鄕愁﹤禾責﹥漸微。山鳥不知紅粉好﹐才聞歌板便驚飛。

靈源洞

才出塵來尙未知﹐漸攀藤竹漸臨危。伏流似是龍藏處﹐古樹應無春到時。誰把石崖齊劃削﹐直教雲气當簾帷。良工畫得猶宜祕﹐莫與凡夫肉眼窺。

送黃承伯

君來別我向番陽﹐時節初春曉尙霜。茶褐園林新柳色﹐鹿胎天地落梅香。此行硯席多知己﹐是處樓臺可舉觴。只恐詔書非久下﹐槐花又在眼前黃。

淸話堂詩

【至和元年秋九月﹐與周伯達宿景徳寺義明上人房﹐予憙﹐誦李涉詩云﹕『無限心中不平事﹐一宵淸話又成空。』其意與今夕相似﹐因目其處爲淸話堂﹐且題八句。】

釋子相延暫解冠﹐一宵淸話到更闌。漆盤香燼死蚯蚓﹐紙瓦雨聲鳴彈丸。往事莫將閒口笑﹐勞生誰在定中看﹖明朝颒面還歸去﹐依舊塗泥濺馬鞍。

次韻酬屯田陳丈見寄

老年才到病還催﹐老病成叢撥不開。腹冷有時如咽雪﹐耳虛終日獨聞雷。半生辛苦歸三徑﹐萬恨銷磨向一杯。賴得竹窗無事處﹐淸風頻共故人來。栟櫚集鈔

鄧肅

花石詩十一章﹝並序﹞

臣聞功足以利一國者﹐當享一國之樂﹔徳足以被四海者﹐當受四海之奉。恭惟皇帝陛下﹐至仁之所濡﹐神道之所化﹐覃乎無外﹐不可量數。如一元默運﹐萬物自春。豈特宜民宜人﹐使由其道﹐雄鳥獸魚鱉﹐莫不咸若是﹐是其所享宜何如哉﹗𨿽移嵩嶽以爲山﹐決江海以爲沼﹐竭東風之所披拂者以爲臺榭之觀﹐且不足以奉聖徳之萬一。區區官吏﹐輒以根莖之細﹐塊石之微﹐挽舟而來﹐動數千里。竊竊然自謂其神刓鬼劃﹐冠絕古今﹐若眞足以報國者。以臣觀之﹐是特以一方之物奉天子﹐曾不以天下之物奉天子也。臣今有策﹐欲取率土之濱﹐山石之秀者﹐花木之奇者﹐不問大小﹐尢可以駭心動目﹐畢置陛下圃中﹐若天造地設﹐曾不煩唾手之勞。蓋其策爲甚易﹐而天下初弗知也。臣獨知之﹐喜而不寐﹐謹吟成古詩十有一首﹐章四句﹐以敍其所欲言者。𨿽越祖代庖﹐固不勝誅。然春風鼓舞之下﹐則候虫時鳥﹐亦不約而自鳴耳。惟陛下畱神﹐幸甚幸甚﹗

蔽江載石巧玲瓏﹐雨過嶙峋萬玉峯。艫尾相銜貢天子﹐坐移蓬島到深宮。

浮花浪蕊自朱白﹐月窟鬼方更奇絕。繽紛萬里來如雲﹐上林玉砌酣春色。

守令講求爭效忠﹐誓將花石掃地空。那知臣子力可盡﹐報上之徳要難窮。

天爲黎民生父母﹐勝景直須函六宇。豈同臣庶作園池﹐但隔墻籬分爾汝。

皇帝之圃浩無涯﹐日月所照同一家。北連幽薊南交趾﹐東極蟠木西流沙。

是中嵩嶽磨星斗﹐下瞰羣山眞培塿。千年老木矯龍蛇﹐天風夜作雷霆吼。

三月和風盎太空﹐天涯海角競靑紅。不知花卉何遠近﹐六合內外俱春容。

聖主胸襟包率土﹐天錫園池乃如許。坐觀塊石與根莖﹐無乃卑凡不足數。

飽食官吏不深思﹐務求新巧日孳孳。不知均是圃中物﹐遷遠而近蓋其私。

恭惟聖徳髙舜禹﹐一圃豈嘗分彼此。世人用管妄窺天﹐水陸驅馳煩赤子。

安得守令體宸衷﹐不復區區踵前蹤。但爲君王安百姓﹐圃中無日不春風。

巖桂

雨過西風作晚涼﹐連云老翠出新黃。淸芬一日來天闕﹐世上龍涎不敢香。

泛江

風回浪急月初圓﹐攜得魚竿下釣船。一曲髙歌星斗上﹐不須馭气夜行天。

靈應寺

松篁擁翠入雲間﹐雅稱髙人養道閒。自是紅塵飛不到﹐一溪流水繞靑山。

寄張應和運副

土屋茅茨山萬重﹐陰雲不解雨濛濛。桃源目斷知何處﹖身在杜陵詩句中。

題枕碧閣

淸流繩斷炎洲境﹐松響挾將寒意來。坐上逸情畱不住﹐欲隨風月過蓬萊。

西庵餞春

傍水禪房半掩門﹐乍晴簾幕捲黃昏。風驅紅雨春何在﹖酒入香肌玉自溫。勿笑饑腸充筍蕨﹐須將醉眼蓋乾坤。杖頭更有百錢在﹐明日還尋未到村。

次韻龍學文

水色山光入畫屏﹐浩然相對自由身。芳菲莫恨無情去﹐天地還藏不盡春。儻得江河化酒禮﹐何須瓦礫點金銀。花開花謝兩休問﹐且向樽前一笑頻。

雲際嶺

狂直初無涉世才﹐雷公斥下九天來。面衝風雪吹三月﹐馬避干戈易四回。帶雪燒柴平體粟﹐瀝槽沽酒慰饑雷。如聞明日登閩嶺﹐茅舍春風夜滿懷。

和鄒宣教

未須絕迹便飡霞﹐且飲當朝諫議茶。法水有緣隨遠浪﹐污泥無計染蓮花。千篇信筆初無語﹐萬里浮螺觸處家。已悟色空元不兩﹐蚿夔何用更憐蛇。

訪故人

扁舟載月隨夜風﹐曉到溪源訪老農。水骨借風鳴活活﹐澗毛被雨綠茸茸。竹萌已削瓊瑤白﹐村酒仍沽琥珀紅。醉倒田間無一事﹐九衢車馬自衝衝。

自嘲

平生蹤迹半九區﹐醉倒時得蛾眉扶。連年兵火四方沸﹐一刨雞豚半月無。住世今非孔北海﹐分司自到賓頭盧。捲簾月色招人醉﹐三百靑銅徑自沽。

偶成二首

蒼苔白石兩淸幽﹐縹緲虹橋跨碧流。日過窗間騰野馬﹐雨餘墻角篆蝸牛。饑寒不作妻孥念﹐笑語那知天地秋。一炷水沈參鼻觀﹐掃空六鑿自天遊。

夢破南窗裊水沈﹐臥看素壁掛瑤琴。絲絲細雨晚煙合﹐閣閣鳴蛙蔓艸深。但得甕邊眠吏部﹐不妨胯下辱淮陰。何時樓上登晴景﹐一醉聊舒萬里心。

和李梁溪春雪韻二首

白白朱朱春已深﹐那知雪意更陰陰。落花幾陣遮山密﹐穿褐餘寒賴酒禁。騎馬不前眞有恨﹐畱衣過臘豈無心。等爲遷客俱逢雪﹐誰似梁溪獨醉吟。

玄冥忽欲作春容﹐不許東君利自封。已使素英拖暖絮﹐更摧妖艷別寒松。那知往事思飛燕﹐預慶丰年免象龍。向有謫仙詩句好﹐何妨閉戶醉金鐘。

送春

宿雨初開萬翠屏﹐相攜雲水自由身。寸心未逐鶯花老﹐一笑能畱天地春。儻得新詩同刻燭﹐不妨濁酒共傾銀。往來一气何須問﹐蝙蝠飛時日正晨。

避地過雷霹灘

門前又見馬如流﹐兵革繽紛幾日休。嶺似車盤方稅駕﹐灘如雷霹更行舟﹐豺狼敢侮乾坤大﹐江海徒深蟣虱憂。安得將壇登李郭﹐挽回羲禦照神州。

偶題

才薄難趨供奉班﹐歸來作意水雲閒。謫官謾說九年計﹐客枕曾無一夕安。渭水不應藏釣艇﹐淮陰便合起登壇。喚回勝景憑夫子﹐使我甘歸苜蓿盤。

次韻謝明遠和

乞身天上爲溪山﹐徵鼓不容蓑笠閒。酷暑扁舟同海角﹐暖風杯酒念長安。髙情我自歸蓮社﹐妙譽君應冠杏壇。更約三山少從款﹐赬虯吐卵粲金盤。

題步瀛閣

玲瓏畫閣入鴻冥﹐隱約鴻冥入太淸。紫气氤氳隨去步﹐靑霞杳靄逐行旌。桃花浪透三山近﹐龜角屏髙七朵橫。解逐梅仙在塵世﹐誰知塵世有蓬瀛。

子安提舉

怪底祥光夜滿門﹐朝來入社得詩人。空疏嗟我句無眼﹐俊逸如君筆有神。共隱兵戈不到處﹐相攜雲水自由身。便當痛飲追河朔﹐紅雪繽紛膾錦鱗。

洪丞和來再次韻

世事無由到竹窗﹐只餘心賞獨難降。雨餘翡翠山連七﹐春漲玻璃溪自雙。萬壑不須看越嶠﹐千尋端可配吳江。摳衣便欲同淸景﹐安得黃封列萬缸。

又述

萬里歸來一小窗﹐利名心滅不須降。縱無何子食錢萬﹐未到潘郎雪鬢雙。樓上詩狂欲騎月﹐晚來酒渴思吞江。從今痛飲須論日﹐瑣瑣何勞問幾缸。

成彥女奴琵琶

婷婷裊裊出紗窗﹐坐使紅妝萬目降。翠袖薄籠春筍十﹐玉釵初合綠云雙。四弦對客追三疊﹐萬喚令人憶九江。曼倩酒狂本無量﹐爲渠瀲灩倒銀缸。

寄璨老西軒

水沈一炷裊晴窗﹐默坐無心可得降。浥露菖蒲能寸寸﹐語晴新燕自雙雙。只今得兔不鉆紙﹐那用浮杯更度江。前世遠公只師是﹐好從元亮供千缸。

偶成

數椽茅屋傍山隈﹐野艸如雲徑不開。小院縱橫行蟻陣﹐孤燈明滅縱蚊雷。並包益見乾坤大﹐掃淨何時風雪來。磊塊胸中何處洗﹐酒行到手莫停杯。

次韻凝翠閣看水

欄桿十二俯煙濤﹐冒雨從君一醉陶。頗覺寒窗侵島瘦﹐故將勝景助韓豪。波聲列岸漁歌遠﹐水勢橫天釣艇髙。前日主人今國老﹐乘桴何處泛滔滔。

寄司錄朝奉兼簡伯壽

老松古柏爭淸勁﹐社稷元勛李文正。風流千古照人寒﹐家有白眉聲益振。十年遊宦落窮山﹐妾無衣帛日號寒。只餘淨業磨不去﹐駸駸筆勢江河寬。阿戎作詩更難偶﹐銀鉤仍復規顏柳。蒼藤千尺練敲冰﹐萬軸晶熒照窗牖。明月夜光兩相酬﹐束筍堆牀曾不休。公家自有嘔心戒﹐豈容雕琢損天遊。嗟我無文出月脇﹐惟有蓬窗堆柿葉。如何分我三百萬﹐試掃危言助調燮。

道原惠茗以長句報謝

太丘官淸百物無﹐靑衫半作蕉葉枯。尙念故人家四壁﹐郊原春雪隨雙魚。橊火雨餘烘滿院﹐宿酒攻人劇刀箭。李白起瞰仙人掌﹐盧仝欣睹諫議面。瓶笙已作魚眼從﹐楊花傍碾輕隨風。擊拂共看三昧手﹐白雲洞中騰玉龍。堆胸磊塊一澆散﹐乘風便欲款天漢。卻憐世士不偕來﹐爲借幹將誅趙贊。

芙蓉軒

我聞幽軒榜芙蓉﹐琉璃十頃浸新紅。此來踏雪空無有﹐黃蘆敗葦爭號風。卻坐明窗弄書史﹐新詞仍試佳毫楮。香風忽到簾幕開﹐一朵芙蓉卻能語。我生眼中萬妖嬈﹐爲渠還作夢魂勞。炙牛未數劉師命﹐驂鸞便學王子髙。

謝虞守送酒

瑟瑟嚴風鼓蓬戶﹐對話春圍兩亡趣。使君送酒喚春來﹐坐使漫空翻柳絮。雪榭懸知雪未消﹐一目千里皆瓊瑤。詩仙冷坐淸入骨﹐便合九萬摶扶搖。回首故園歸未得﹐天意畱人亦奇絕。我今幸得賢主人﹐公亦未易有此客。

送思道之福唐

狂風一過天如洗﹐四卷陰雲空萬里。髙樓月色三更寒﹐魚歌相應起寒葦。一樽初對謫仙人﹐只用瀾翻細論文。半夜拂衣翩欲往﹐飄飄逸興淩秋云。破浪扁舟一葉細﹐問君去去端何意。笑言口峽隘心胸﹐要觀閩海浩無際。顧我齏鹽尙泮宮﹐安得化云便從龍。好景欲觀今未遂﹐憑君驅入錦囊中。

寒梅上李舍人

窮山觸目紛茅葦﹐此意昏昏誰可洗。竹間忽破一枝梅﹐對月嫣然耿寒水。吟詩索酒滿髙堂﹐穿簾的皪射晶光。世上鮏羴來不到﹐翦翦天風吹冷香。人言百花睡未起﹐獨冠羣芳差可喜。那知和羹自有期﹐未用爭雄壓桃李。但憐雨雪正濛濛﹐寒意未舒萬象窮。故作先鋒驅殘臘﹐挽回天地變春風。

霹靂松

老幹千年如削鐵﹐墊龍釀春未肯泄。阿香推車動地來﹐振起虯髭上天闕。砰轟一聲驚倒人﹐雨勢更挽銀河傾。炎洲六月塵生海﹐一朝化作無邊春。

題梅齋

江邊蘆葦風颼颼﹐東君一點破寒愁。窗間疏影橫春瘦﹐枕上冷香尋夢幽。夜半竹折驚殘雪﹐捲簾呼起千山月。肺腑洗淸龍麝腥﹐落筆天香斗淸絕。

上先生

疲馬踏殘月﹐荷策來泮宮。入門見先生﹐先生何雍容。循循言語能下誘﹐靑蒿因得附長松。短檠挑燈一千二百夜﹐髙談雄辯磊落沃胸中。吾皇求士苦怱怱﹐不許先生久臥龍。玉鞭斜指長安道﹐只愁此去何由從。嗚唏吁﹐小軒從此冷如水﹐齏鹽朝暮欣欣爾。空畱絳帳照孤燈﹐窗外西風起寒葦。

龍興避難

傍山怪石如蹲虎﹐絕頂去天無尺五。卻披叢棘下山腰﹐丹碧照空飛棟宇。道人養道厭塵勞﹐避世只嫌山不髙。那知行空老曼倩﹐竊食不遺王母桃。松檜參天門晝閉﹐碧玉擷蔬飯炊雪。百年冷坐無車音﹐一旦偕來眞惡客。當知喧寂無殊觀﹐出世何妨在世間。能致吾人師作古﹐龍興今日始開山。

醉吟軒

淵明句法古無有﹐頭上幅巾供漉酒。李白豪篇驚倒人﹐舉目望天不計斗。二子風流不可追﹐公作幽軒爲喚回。長鯨渴興沈江海﹐錦囊妙句生風雷。安得一廛在公側﹐時時去作孔融客。愁腸得酒生和風﹐也向毫端寫春色。

送丹霞

山壓濃陰勢欲頹﹐阿香推車振不開。君來論詩風四起﹐挽出羲和照九垓。別君八年驚電掃﹐霜髭已失童顏好。逝者姑從造物流﹐吾人一笑初不老。明朝飛錫過平津﹐浩歌歸耕隴上云。巖竇不應藏一滴﹐要須化作無邊春。

小飲

斷臂一朝續狼肉﹐楛矢漫空夜相逐。海鳧亂飛三丈毛﹐藍田不行四寸玉。何如南嶽追祖風﹐雲間坐致桃李穠。笑盡酒船三百斛﹐醉吹簫管上晴空。

訪丹霞

煙雲著天無寸空﹐寒窗瑟瑟夜號風。浩歌出門何所詣﹐故人飛錫梵王宮。扣門兀坐寂無語﹐衲破蒙頭面如土。逢場聊復觸機鋒﹐千偈瀾翻疾風雨。我生鼻孔自撩天﹐笑將龍肉比談禪。鍼水相投得吾子﹐帖肉汗衫今脫然。但憐淨業猶詩酒﹐醉筆時作蛟龍走。儻惟語默兩無妨﹐憑師刻燭聯千首。偏教雪意政相畱﹐愼勿匆匆磨刀頭。明日笑談作春色﹐同在瓊瑤十二樓。

送遊教授

世事齪齪饑寒語﹐恩怨嘈然相爾汝。蠅營狗苟端可憐﹐不見秋風黃鵠舉。君看三山夜降神﹐孕爲人傑超人羣。堂堂勁气薄霄漢﹐藐視四海豈無人。簞瓢陋巷誰知己﹐自足一竿釣煙水。誰使文星射紫微﹐天書遂敕下川龍起。笑來南國開絳帳﹐議論淸明森萬象。已經鑪錘無頑金﹐九萬卻摶羊角上。飄飄歸興淩秋空﹐莫恨丁寬易已東。天生若人不私子﹐當令四海徧春風。

廬山

平生作意廬山遊﹐往來卻貪吳越舟。陛下許臣鞭匹馬﹐芒鞋因得尋淸幽。是時六月蒸炎暑﹐六合黃塵空一雨。上方冷翠襲衣襟﹐便覺笑談拓天宇。

和謝吏部鐵字韻

紀徳

引領門墻數捨耳﹐劍之水源自樵水。【自注﹕公﹐邵武人也。】裹糧問道嗟未能﹐參前倚衡見夫子。自笑昔爲塵土人﹐春狂時逐賣符嗔。年來懶惰百事廢﹐洗空人僞惟葆眞。更餘淨業磨未絕﹐彊繼彌明不知拙。豈是螳螂敢當車﹐貘獸從來食銅鐵。

邱宰生日

昔年怨聲常滿耳﹐紛紛女巫未沈水。天教我侯慰遠人﹐坐令盜賊化君子。期年仁政徧人人﹐撫之如子不須嗔。吏民欲欺亦不忍﹐出言洞見胸中眞。要途書問久已絕﹐人皆巧中渠寧拙。優遊黃卷有餘歡﹐此志不回端截鐵。

自敍

萬物紛紛一馬耳﹐百川不同均一水。不將彼是作殊觀﹐坐使須彌納芥子。李白髙視空無人﹐審言更作牙官嗔。可憐紙上較輕重﹐畫餅象龍俱未眞。我師宣尼四病絕﹐抱甕寧作漢陰拙。萬變紛紛不敢侵﹐眞室何須樞楗鐵。

遊山

髙巖去天尺五耳﹐下飛瀑布千尋水。山間瘦竹映枯松﹐歲寒相對凜君子。杖藜去去尋幽人﹐剝啄扣門公勿嗔。凡骨膻腥儻不厭﹐願供薪水看修眞。髙人隱幾語言絕﹐大巧深心﹐反若拙。無乃誤遊天目山﹐偶見唐公冠戴鐵。

對酒

八斗一傾聊熱耳﹐開匣時觀三尺水。指天喝月使倒行﹐揚波直欲斬蛟子。安得知音吾黨人﹐相看靑眼不余嗔。笑驅八蠻有奇策﹐開懷聊與話誠眞。可憐吐哺風流絕﹐乞巧未遑姑守拙。坐觀明月侵蝦蟆﹐空使玉川懷寸鐵。

送成彥尉邵武

汗血神駒卓錐耳﹐去似蒼崖決積水。據鞍年少笑西徵﹐神仙中人梅氏子。平生胸抱不由人﹐點額再歸曾未嗔。儀舌尙存斯足矣﹐卞玉那愁無識眞。一官聊續箕裘絕﹐登山莫厭芒鞋拙。會使狗偸掃地無﹐不須蜂躉揮�鐵。

謝楊休

人生相值梗萍耳﹐無酒投錢亦飲水。烏衣里巷足風流﹐封胡羯末又賢子。匹馬來尋物外人﹐坐上無氈寒不嗔。傾蓋相逢已如故﹐洗空機械天倪眞。公今在陳屢糧絕﹐惡圓喜方如我拙。窮愁兀守兩蕭然﹐座上指揮如意鐵。

呈機叟儀曹

管中窺豹一斑耳﹐敢何江海更言水。賴公不作揚雄尾﹐舞雩曾許隨童子。綈袍戀戀懷故人﹐世人欲殺渠不嗔。更將妙語發髙價﹐龍門﹤山截﹥嶺齊九眞期公終始毋拋絕﹐回愚參魯余亦拙。捲懷明徳崇努力﹐那用畱侯袖中鐵。

口占

白鶴一去斷消息﹐白鶴嶺髙髙無極。仙人望汝久不歸﹐珠花撩亂瑤海碧。當時同伴有飛鸞﹐雪浪掀天翻彩翼。世間千歲會重來﹐過眼不須尋鳥迹。

招成老

萬竅於喁北風烈﹐烏雲貼地欲飛雪。醉乘一葉上玻璃﹐忽霽陰威行夜月。鳳凰山頭想大顚﹐芒鞋竹杖弄淸泉。胸中得句自春色﹐散入艸木騰雲煙。安得今宵對揮塵﹐快然別作二歲語。遙知今吾非故吾﹐便當刻燭追風雨。

送成材

伯夷自甘首陽蕨﹐商臣不戴周日月。那知世人冷笑渠﹐卻言馮道有全節。紛紛過眼萬飛蚊﹐何如閉目日飲醇。議論不從流俗變﹐吾宗賴有謫仙人。謫仙品流居第一﹐射策王庭恣狂直。不知天上聞不聞﹐見說姦臣俱辟易。秋風鞭馬衫挼藍﹐一官聊試大江南。羣從相從得髯尹﹐家學相當宜劇談。江南風月歸詩酒﹐二陸相從眞得友。無人肯伴栟櫚狂﹐爲我喚回脫帽張。

寄李狀元

渡頭送君泛小舟﹐絲絲細雨織寒愁。自聞君來天亦喜﹐急掃陰霾開十州。聚星髙會古難續﹐也欲從君勤秉燭。灑君花露蘇甌閩﹐一笑春風滿賜谷。

黃楊巖

石壁嵬巖驚鬼劃﹐異艸幽花鎖春色。羣山迆邐不能髙﹐突兀獨磨霄漢碧。芒鞋千尺上崔嵬﹐手摘星辰腳底雷。撥破煙雲得洞戶﹐醉眼恐是天門開。入門嵯峨森紫玉﹐冷風吹面天香撲。箕踞胡不揮塵尾﹐萬指未充空洞腹。我來避地尋名山﹐扁舟夜渡沙溪寒。辛勤博此一諧笑﹐太平猶在蒼雲間。猛將今無三角虎﹐狐貍晝號鰍鱔舞。靈巖知有老龍藏﹐挽出人間作霖雨。

鼓腹謠

當時大釒蒦四十石﹐餡鹿如柱餅八尺。飽食起來舞金剛﹐揮戈天上駐斜日。底事年來到骨窮﹐炙蒲脯苔誑腹空。鬥牛一飯期五日﹐一半又聽闍黎鐘。啄腐吞腥將日削﹐天公作意殊不惡。十圍漸化楊柳輕﹐因馭冷風上寥廓。

次鼓腹謠元韻

我心不轉本非石﹐世路爬沙任退尺。杯酒髙懷獨未忘﹐只有三萬六千日。原憲𨿽貧亦非窮﹐石發溪毛放筋空。只遣寸毫飽風月﹐安得髙堂列鼎鐘。明朝莫怕山如削﹐夾路花香破酒惡。世間得失競雞虫﹐一笑危岑天地廓。

風雨損荔子

前日雨聲如隕石﹐昨日風狂退六鷁。荔子吐華漫如雲﹐結實定知無十一。南來無以慰愁煎﹐端期一飽果中仙。山頭看花日千轉﹐默想香味空流涎。事類翻羹愼勿卹﹐風雨在天非人力。要及丰年天下同﹐那爲海邦私一物。

題吹衣亭

馬上衣衫涴塵土﹐斂版權門腰傴僂。冷風天上呼不來﹐厚顏如甲汗如雨。星郎髙韻淩雲煙﹐天籟喚歸酌流泉。人間熱惱醺不到﹐亭上鶴衣飄欲仙。君方醉樂人愁絕﹐何如禦此登天闕。叩天借取衣上風﹐吹下九天作春色。

古意三首

妾身如暮云﹐陰霾愁漸濃。郎來如曉色﹐口髙云自空。曉色未應夜﹐愁雲不可重。會持一杯酒﹐舉室生春風。

妾心如寒梅﹐隨郎徧江東。妾身如飛雪﹐知落何亭中。雪花故淸絕﹐何人能擊節。梅花歲歲春﹐千秋香不滅。

妾如傍籬菊﹐不肯嫁春風。郎如出谷駑﹐飛鳴醉亂紅。亂紅有何好﹐風雨一夕空。菊英𨿽枯淡﹐不愁霜露濃。

謁南齋諸友

靑靑門外竹﹐練練澗中流。水竹自相激﹐天壤無炎洲。我友有髙韻﹐來爲扶策遊。氛埃飛不到﹐軒窗寸寸秋。髙文穿天心﹐細細編蠅頭。气豪欲騎月﹐志銳定焚舟。我來初過雨﹐衣衫空翠浮。平生百斛塵﹐一洗空不畱。歸來短檠下﹐淸風入夢幽。不知白蓮社﹐肯容靈運不。

登妙峯閣

維舟古木陰﹐故人能倒屣。相攜步髙閣﹐千尺誇雄偉。雨餘天气淸﹐宇宙空如洗。對面碧玉峯﹐去天不盈咫。憑欄一超然﹐欲摶九萬里。下視囂塵間﹐蠢蠢魚虫耳。平生浪自苦﹐馬上肉消髀。匆匆欲何之﹐燒香更隱幾。入夜寂無人﹐波聲欄下起。坐覺非塵寰﹐雷霆生腳底。

陪李梁溪遊泛碧

涼天夜無雲﹐寒江秋更碧。冷照月華中﹐水天同一色。畫船渺中流﹐三更羣動寂。淸風遠相隨﹐蘆花秋瑟瑟。近山得桂香﹐隔煙起漁笛。樓臺半有無﹐疑是化人國。我生本無事﹐釣竿勤水石。今宵更可人﹐仍侍君子側。浪登元禮舟﹐本非謫仙敵。斂手看揮毫﹐光芒騰萬尺。

舫齋

寓形天宇間﹐一枝愼所處。到眼無溪山﹐堆胸自塵土。陳子作舫齋﹐端能世外趣。笑傲風波境﹐恬無風波慮。循本魚可觀﹐灰心鷗自舞。風景𨿽可人﹐公乎聊四顧。紛紛逐末流﹐誰援沈迷苦。吾事在濟川﹐愼勿五湖去。

過黃楊巖

朔風夜號空﹐於喁幾枝木。深山自春色﹐芳艸不凋綠。朋來得佳遊﹐招提藏翠麓。新酒赤如丹﹐竹萌肥勝肉。一醉出門去﹐缺月掛修竹。歸路沙溪淺﹐危橋踐寒玉。夜過渭濱居﹐門庭故不俗。對坐寂無語﹐泉聲如擊築。宗盟更可人﹐相邀勤秉燭。開緘得捷音﹐豺狼俱面北。回棹今可矣﹐賞心嗟未足。西去有奇巖﹐佳名配王屋。箕踞列十人﹐未充空洞腹。更約林宗俱﹐來伴白雲宿。

次韻王信州遊棲雲

勝遊出林杪﹐參天僅一分。從君如附驥﹐顧我願爲云。野色連空碧﹐幽香襲露薰。耦耕當卜此﹐橫笛夜相聞。

謝朱韋齋

歸帽納毫眞得策﹐要箋畱帶計還疏。公如買萊苦求益﹐我已忘憂何用渠。閉戶羽衣聊自適﹐堆窗柿葉對人書。帝都聲價君知否﹖寄付新傳折檻朱。

分歲

余臘羈人少共歡﹐那堪飛雪降云端。四時欲盡三更漏﹐六出翻成兩歲寒。壓�嶺梅殘艷薄﹐敲殘亭竹碎聲乾。公卿休掃黌堂下﹐畱與來朝執玉看。

別陳少卿

平生杯酒百無憂﹐四海風流說太丘。據景筆端淩鮑謝﹐當年門下得伊周。那知避世嵚崎迹﹐也許從公汗漫遊。聞說片帆今又舉﹐三山無處著人愁。

戲洪丞

萬里歸來雲水鄕﹐逢春得酒且徬徨。好賢誰侶雙松吏﹐使我時終一石狂。忽與髙唐來鼠目﹐卻令朱戶鎖梅妝。先生取瑟吾知己﹐安得從今不舉觴。

大雨

夜夜陰雲如撥墨﹐雨勢欲挽銀河竭。春工十八落泥塗﹐驟雨誰雲不終日。魏紫姚黃業已空﹐嬉遊何足介心胸。只恐年年禾黍地﹐浸淫盡入陽侯宮。憑誰爲我呼少女﹐掃空陰翳開天宇。光風霽日暖層霄﹐坐令六合同歌舞。

再用南齋韻謝

沙溪淸可啜﹐遠山翠欲流。翩然航一葦﹐浩歌入蘆洲。髙堂上木杪﹐幽人事勝遊。但足簞瓢樂﹐不知天地秋。我輩嗟無口﹐冥搜空掉頭。何如三才傑﹐等是濟川舟。開卷騰光怪﹐天上卿云浮。阿云又嗣音﹐吾硯不欲畱。平生浪詩聲﹐寒虫號淸幽。已對狂道上﹐從此聽吟不。

雙溪集補鈔

王炎

題姜堯章舊遊詩卷

出郭栽花涉小園﹐歸調琴譜輯詩編。少年豪健今揪斂﹐休羨騎鯨李謫仙。

眉山集補鈔

唐庚

次韻彊幼安冬日旅捨

殘歲無多日﹐此身猶旅人。客情安枕少﹐天气舉杯頻。桂玉黃金盡﹐風埃白髮新。異鄕梅信遠﹐誰寄一枝春。

秧馬

擬向明時受一釐﹐著鞭嘗恐老農先。行藏已問吾家舉﹐從此馳名四十年。

謫羅浮作

說與門前白鷺羣﹐也須從此斷知聞。諸公有意除鉤黨﹐甲乙推排恐到君。

白頭吟

秋風團扇情﹐夜雨長門意。髙鳥旣已逝﹐潛魚自當棄。賤妾白頭吟﹐知君懷異心。只知茂陵女﹐不憶臨邛琴。

五雜俎

五雜俎﹐水中魚。去復還﹐天上鳧。不獲已﹐轅下駒。五雜俎﹐名利地。去復還﹐塵埃轡。不獲已﹐貧而仕。

結客少年場

結客何用少年場﹐男兒尙气須激昂。朝從魯朱家﹐暮過秦武陽。飲酒邯鄲市﹐膝上橫秋霜。明年從軍入惇煌﹐金印紫綬煇路傍﹐貧中知己愼勿忘。

食筍行

半夜春山試雷雨﹐驚起蟄龍初出土。野人不惜蒼苔深﹐掘得嘉根自燒煮。滿盤明玉遠飄香﹐一箸鱸魚味差苦。竹齋食罷竹陰午﹐竹裏行吟傲簪組。君誇食肉君固卑﹐我誇食筍我亦癡。阿蠻丰肥飛燕瘦﹐意態𨿽異要皆奇。君不見天隨先生貧食杞﹐關中客卿肥刺齒。丰儉不齊理或然﹐彼此相忘聊爾耳。

蜑兒歌

�南二子天一邊﹐思之不見今三年。阮咸已老�遙集﹐白髮自愧還欣然。未看顱骨並頰顴﹐啼�已有過秦篇。諸田何得賤庶孽﹐會斬莊賈摧彊燕。

采藥行贈梅蟠

順途行歌醉者誰﹐先生采藥山中歸。昨日攜籃入山去﹐今日出山香滿路。先生年來飯黃精﹐俗眼但白髮但靑。得失乘除適相補﹐勿取讒人畀豺虎。

十月復暄

誰會世間事﹐卽今冬後秋。殘年仍禦礻夾﹐先日已重裘。地勢炎煙令﹐天時北客愁。此生橐籥內﹐反復任吹咻。

送客之五羊

不到番禺久﹐繁雄良自如。江山《禹貢》外﹐城郭漢兵余。圓折明珠浦﹐旁行異域書。五羊𨿽足樂﹐雙鯉未宜疏。

遊廣州悟性寺寺有趙王臺蓋尉佗時所築有井甘甚號達摩井云

崎嶇走上方﹐浩蕩取秋光。臺上經樛女﹐江天入夜郎。華夷憑檻遠﹐興廢引杯長。泉脈來何處﹐中含定慧香。

舟中

去楚及梅落﹐過夔逢麥秋。旣非就國者﹐判作賈胡畱。心力盤灘盡﹐年光拋渡休。移書故山友﹐愼勿厭鋤耰。

雪意

睡眠拭朦朧﹐開門雪正濃。客來迷舊徑﹐虎過識新蹤。浦遠渾無鶴﹐林深只有松。惜琴如不解﹐酒興若爲供。

捨弟旣到有作

武陵倉卒記他時﹐我獨南翔子北飛。覷過幾多歸後事﹐相看仍是別時衣。匪躬老矣惟心在﹐便腹依然但發稀。尙有苦吟三十載﹐與君同飽蜀山薇。

西溪

西溪霜後更沈涵﹐溪上愁人雪半簪。市散爭歸橋納納﹐櫓搖不進水潭潭。利傾小海員鹽集﹐味入陀村酒茗甘。百里源流千里勢﹐惠州城下有江南。

憫雨

老楚能令畏壘丰﹐此身翻累越人窮。至今無柰曾孫稼﹐幾度虛占少女風。玆事會須星有好﹐他時曾厭雨其蒙。山中賴有茱糧足﹐不向諸侯托寓公。

贈瀘倅丘明善二首

吳頭楚尾秀山川﹐一分才華占得全。和气暖敷冬有日﹐淸風寒壓瘴無煙。分麾共領南門鑰﹐簪筆終歸北闕天。寄語江陽夷落道﹐安排春織待新篇。

可曾爲客到江陽﹐塞上蕭條斷旅腸。歌動《竹枝》終日楚﹐笛吹梅蕊數聲羌。仰天太息偸閒憤﹐披髮驚呼不爲狂。校尉自能靑白眼﹐肯教牛尾一般黃。

峽路

上馬復下馬﹐羸軀不暫停。鈴聲今古道﹐柳色短長亭。亂石波翻雪﹐洪崖岫破靑。羊歸沿絕壁﹐鹿飲入寒汀。兩岸渾遮月﹐中天略見星。云來通玉壘﹐江去背滄溟。春少花難折﹐霜多葉易零。愛山猶著物﹐畏棧未忘形。事業知安在﹐艱危已備經。宦遊方始此﹐何日遂鴻冥。

鴻慶集補鈔

孫覿

棲霞洞

飛仙巢三山﹐弱水環四溟。誰知黃茅嶺﹐自有白玉京。獨曳一枝筇﹐梯空上靑冥。蟾飛墮八桂﹐石隕化七星。幽幽炬火然﹐異狀不可名。垂天紫雲蓋﹐插地翠羽屏。已無俗士駕﹐尙有遷客經。敢言居夷陋﹐妙絕冠平生。

題洞庭山觀音院徳云堂

千尺銀山屹嵩華﹐浪湧云屯天一罅。榜舟夜並黿鼉窟﹐杖藜曉入雞豚社。處處人家橘柚垂﹐竹籬茅屋靑黃亞。牛羊出沒怪石走﹐蛟蛇起伏蒼藤掛。棲殿靑紅隱半山﹐兩腋淸風策髙駕。饑鼠窺燈佛帳寒﹐華鯨吼粥僧趺下。世味飽諳眞噉蠟﹐老境得閒如嚼蔗。山靈知我欲歸耕﹐一夜築垣應繞捨。

蘆川歸來集補鈔

張元幹

瀟湘圖

落日孤煙過洞庭﹐黃陵祠畔白蘋汀。欲知萬里蒼梧眼﹐淚盡君山一點靑。

建康集補鈔

葉夢得

杜堅大夫作南窗求詩爲賦

意得不願多﹐心閒本長虛。超然適有契﹐天地良有餘。頗念彭澤老﹐所懷常晏如。南窗僅幾何﹐盤薄萬古初。束帶悟已往﹐世紛便能疏。懸知千載情﹐共有三間廬。杜子老不遇﹐買田賦歸歟。西山郁攙空﹐江水繞故墟。衡門閉松菊﹐亦有琴與書。邂逅一杯酒﹐安知我非渠。

景修與吾同爲郎夜宿尙書新省之祠曹廳步月庭下爲言往常以九月望夜道錢唐與詩僧可久泛西湖至孤山已夜分是歲四寒月色正中湖面渺然如鎔銀傍山松檜參天露下葉閒嶷苡皆有光微風動湖水晃漾與林葉相射可久淸臒苦吟坐中淒然不勝寒索衣無所有空米囊覆其背

爲平生得此無幾吾爲作詩記之

霜風獵獵將寒威﹐林下山僧見亦稀。怪得題詩無俗語﹐十年肝鬲湛寒輝。

遊南峯寺

遊南峯寺﹐獨登待月嶺而還。長老才上人示欲作亭嶺上﹐以待予再至。因以詩贈云。

澤國鐘下流﹐有山獨西南。標奇借明眼﹐夙昔多窮探。腹背眩金碧﹐鐘魚半精藍。支郎放鶴處﹐妙解無餘談。髙木气未炎﹐綠陰正靑酣。我懶倦登陟﹐玆行吒猶堪。幽尋𨿽云初﹐佳處默已諳。久欲謝塵滓﹐往同彌勒龕。平生行九九﹐晚識前三三。才也實可人﹐窮年玩煙嵐。胸中有定水﹐萬境潛包含。嚴霜掃赬紫﹐老幹余楩楠。啖蔗要自佳﹐食茶亦云甘。坐斷方丈室﹐天花雨毿毿。笑我窘世网﹐何殊老眠蠶。我今已解縛﹐眞理早自耽。但恐愛山意﹐多求尙成貪。願借待月嶺﹐重開石頭庵。偃松久傲兀﹐碧琳故澄涵。言尋覺庵路﹐更欲從徧參。

送嚴婿侍郎北使

朔風吹雪暗龍荒﹐荷橐驚看玉節郎。楛矢石砮傳地產﹐醫閭析木照天光。傳車玉帛風塵息﹐盟府山河歲月長。寄語遺民知帝力﹐勉拋鋒鏑事耕桑。橫浦集補鈔

張九成

南安寶戒院作

苦無人事擾閒居﹐贏得終年學著書。今日欣然出門去﹐秋風吹意滿芙蕖。

菩提寺

髙僧居物外﹐有戶畫常扃。海闊知天大﹐泉甘識地靈。一簾春月靜﹐數點列山靑。便卜歸歟計﹐移文休勒銘。

遺樊茂實硯

端溪石硯天下奇﹐紫光夜半吐虹霓。不隨凡石追時好﹐眞與日月爭光輝。韜藏久已不亂用﹐惟恐翰墨污染之。樊子文章有餘地﹐汪汪萬頃誰敢窺。贈君此硯勿輕棄﹐經史妙處其發揮。飛流濺沫徧天下﹐要使咳唾皆珠璣。

山中見柿樹有感

玆山余初來﹐掩冉柿葉靑。相去未三月﹐柿花亦已零。及玆尋去路﹐累累滿空庭。人生豈無情﹐眷眷不忍行。嚴霜八九月﹐百艸不復榮。惟君粲丹實﹐獨掛秋空明。寄語看園翁﹐勿使墮秋風。願比櫻桃春﹐置之大明宮。

魯直上東坡古風坡和之因次其韻

幽蘭如君子﹐閒雅翰墨場。春風曉�暖﹐斜日半窗光。竟夕澹相對﹐菲菲吐暗香。掩關淸杖屨﹐簾捲度修廊。釵玉莖分紫﹐官梅花更黃。豈惟堪紉佩﹐試伴菊英嘗。退處深林好﹐休移庭戶傍。自同凡艸茂﹐無事莫相傷。

正月二十日出城

春風驅我出﹐騎馬到江頭。出門日已暮﹐獨遊無獻酬。江山多景物﹐春色滿汀洲。隔岸花繞屋﹐斜陽明戍樓。人家漸成聚﹐炊煙天際浮。日落霧亦起﹐羣山定在不。江柳故掩人﹐縈帽不肯休。風流乃如此﹐一笑忘百憂。隨行亦有酒﹐無地可遲畱。聊寫我心耳﹐長歌思悠悠。

二十六日復出城

杜門不肯出﹐旣出不忍歸。借問胡爲爾﹐江山棲落暉。濯濯漱寒玉﹐靑靑入煙霏。柳色明沙岸﹐花枝作四圍。玉塔天外小﹐漁舟雲際微。興遠俗情斷﹐心閒人事稀。我本江湖人﹐誤落市朝機。計拙物多忤﹐身臞道則肥。所以此勝槪﹐一見不我違。吟余尙多思﹐白鳥背人飛。

十二日出城見隔江茅舍可愛

茅屋臨江上﹐四面惟柴荊。綠陰繞籬落﹐窗幾一以明。門前灘水急﹐日與白鷗盟。不知何隱士﹐居此復何營。朝來四山碧﹐晚際沙鳥鳴。棋聲度竹靜﹐江深琴調淸。終攜一尊酒﹐造門相對傾。心期羲皇上﹐安用知姓名。

菖蒲

石盆養寒翠﹐六月如三冬。勿云數寸碧﹐意若千丈松。勁節淩孤竹﹐虯根蟠老龍。傲霜滋正气﹐泣露泫春容。座有江湖趣﹐眼無塵上蹤。終朝澹相對﹐澆我磊魂胸。

九月七日喜新涼

晚來天宇陰﹐便有如許涼。衣襟不作苦﹐燈火耿寒光。靑編如故人﹐入眼興未央。憶昔炎歊日﹐蒸鬱如揚湯。百事懶不支﹐何暇考短長。念此深自喜﹐拂窗淨琴張。老來縱眵昏﹐閉目自焚香。心淸神亦正﹐聖賢儼在傍。此意勿輕語﹐此景吾弗忘。

十一月忽見雪片居此七年未嘗有也

寒色﹤辶居﹥如許﹐神淸瘦不禁。瓦溝聲磔索﹐珠琲亂衣襟。斯須忽復變﹐玉屑墮前林。風勁勢回旋﹐飄飄蔽遙岑。落此炎瘴地﹐七年到於今。不見六花飛﹐況聞寒玉音。今年盈尺瑞﹐天以慰吾心。呼兒具杯盤﹐開樽須滿斟。更制白雪辭﹐入我綠綺琴。

罷祿

嗟余命偏奇﹐一生墮枯槁。𨿽無靑精飯﹐顏色亦自好。富貴點污人﹐修潔終可保。居處旣悠悠﹐衣食亦艸艸。靜觀天寶間﹐脂澤逞淫姣。冰山赫日來﹐隨例須崩倒。所得無纖毫﹐所喪不到老。施施若無事﹐憂心惄如搗。

偶成

冒熱不安寢﹐整冠常夙興。淸風入我懷﹐眷眷如有情。嗟彼朝市人﹐正與膏火爭。藏機入鉤鈐﹐肆辯紛縱橫。所得無幾何﹐所嗟無一成。往來各有趣﹐南北自分明。明徳天所相﹐欺誣禍所嬰。猶如赴火蛾﹐纏綿尙營營。悟此澹無作﹐不與炎涼並。居閒苦無事﹐驅馬出南城。登山猿不避﹐鼓棹鷗靡驚。誰知瘴嵐中﹐談笑適此生。祥鳳非矯矯﹐髙鴻本冥冥。請君少安坐﹐此詩殊可聽。

送鄭仲遠

仲遠英俊人﹐落筆驚飛電。來自神仙中﹐風姿冰雪盥。我謫天南陲﹐君來適相見。憶昔我與君﹐射策麒麟殿。君時气橫秋﹐九萬摶風便。文辭灑星斗﹐議論倒江漢。便宜上玉堂﹐不爾登蓬館。別來二十年﹐靑衫尙州縣。蘭薰麝所忌﹐玉潔女多怨。嗟我正衰遲﹐何階往論薦。豈有如此人﹐而得長貧賤。朝廷方急賢﹐珠壁聯淸貫。去去行勿遲﹐九天春晝暖。

擬古

昔我竄橫浦﹐佳致未易陳。偶經�頭宿﹐溪山妙入神。煙波橫小艇﹐疑是古玄眞。誓言或生還﹐孤志良一伸。別來已十載﹐念�渴生塵。何當攜我輩﹐徑往莫問律。謹勿思髙官﹐驚憂可悲辛。

又

平生澹無營﹐生計亦艸艸。吾廬盡有餘﹐懶問長安道。楚澤驚屈平﹐書空吒殷浩。願君且休矣﹐沈憂令人老。

又

餘生本無用﹐頹然落澗阿。饑食山頂薇﹐寒編松上蘿。豈敢怨明時﹐貧賤固其宜。原憲樂窮巷﹐屈平愁深陂。度量何相越﹐道在胡速遲。屈子則已矣﹐原子有餘輝。

又

願隨春陽和﹐不隨秋艸萎。光陰瞬息耳﹐憂悲亦何爲。蘭蕙生深林﹐時有朝露滋。淸香隨春風﹐邈若有所思。我亦慕明徳﹐杖藜往從之。林深不可見﹐相遇終有時。

又

蕭騷老蠶婦﹐窈窕深閨女。閨女曳羅裳﹐老婦勤機杼。夜深燈火微﹐那復淒寒雨。辛勤貢王宮﹐棄擲乃如許。一縷不著身﹐含愁誰敢語。

又

促裝何喧喧﹐西笑都門道。出門何所見﹐王孫媚春艸。綠鬢仍朱顏﹐未信人間老。去去謹勿遲﹐功名苦不早。君看郭令公﹐書二十四考。丈夫自足珍﹐珠金何用寶。

又

山色翠授藍﹐杯中酒如玉。飲酒彈瑤琴﹐漫奏流水曲。音微澹無味﹐弦緩軫不促。不須苦求知﹐古人有遺躅。推琴一長嘯﹐淸風振吾屋。

又

喬松列萬行﹐知是誰人墓。龜趺表山岡﹐石馬夾山路。潺潺瀑水秋﹐蕭蕭白楊暮。蒼黃愁殺人﹐何物能超寤。人命極危脆﹐不殊花上露。秦皇死則已﹐規與山河固。一朝禍機發﹐所掘無尺度。想見冥漠中﹐自嘆平生誤。遺臭千萬年﹐至今污尺素。

又

少小有髙志﹐思與古人親。二十學文史﹐三十窮《典墳》。坐觀世間事﹐抱火厝積薪。此心𨿽炯然﹐不敢以告人。君門深九重﹐欲陳諒何因。

嘉祐寺

曳屣出南郭﹐招提在髙岡。誰言林樾中﹐乃有此寶坊。甘泉溢中庭﹐修桂蔭層廊。三秋此花開﹐淸香駐髙堂。試問紅塵中﹐那得六月涼。門外江聲急﹐堂中松韻長。古殿儼像設﹐佛燈龕夜光。不見堂中人﹐斗覺心悲傷。人生本無定﹐樂處是吾鄕。吟余復何事﹐月落山蒼蒼。

多雨偶成

謫居天南陲﹐終年寡儔侶。四月山气行﹐淋漓滿城雨。獨坐北窗下﹐蕭然無一語。睡起復何如﹐雞鳴已亭午。

七月十二日偶成二首

今夕起鄕心﹐何日歸漁鈞。欲歸定何所﹐無言獨長嘯。君意復何如﹐雅俗不同調。此生吾自斷﹐天道自難料。

塘南蓮吐錦﹐塘北樹成幄。夜來已秋風﹐朝見一葉落。呼酒玩余景﹐行見紛索索。人生如寄耳﹐何苦不行樂。

桂

淸香不復聞﹐雪英驚滿地。尙餘靑靑葉﹐濃陰猶可庇。我欲營茅屋﹐示此惜花意。玆謀未易言﹐俗士寡淸致。

擬歸田園二首

所居極幽深﹐事簡人迹稀。乘興或登山﹐興盡輒復歸。芝術足吾糧﹐薜蘿富吾衣。一生澹無營﹐百事不我違。

不必效沮溺﹐聊與世相娛。荒山無鄰里﹐人煙在村墟。所以近城市﹐幽處卜吾居。門前艸三徑﹐堂下柳五株。𨿽無羊酪羹﹐簞瓢亦晏如。在我儻知足﹐淸貧樂有餘。

遊南路菩提寺次刁文叔韻

髙僧居物外﹐有戶晝常扃。海近知天闊﹐泉甘識地靈。一簾春�靜﹐數點列山靑。便卜歸歟計﹐移文漫勒銘。

雙秀峯

且向城西去﹐休驚雨濺空。亂山明滅外﹐古剎有無中。笑指雙峯翠﹐回看落日紅。中興喜無事﹐歌管莫匆匆。

雨

已止還復作﹐瀉檐聲更長。苔錢添晚翠﹐梅子試新黃。屋裏圖書潤﹐庭前蘭芷香。倚欄閒覓句﹐水閣夜生涼。

到白石寺次壁間鄭如圭韻

寺古僧多老﹐雲深水自流。鳥聲驚客夢﹐山色到江樓。落日千林迥﹐淸風一逕幽。幽懷終未已﹐歸去輒回頭。

三月十一日不出

老罷慵人事﹐柴門盡日扃。春江入幽想﹐夜雨漲前汀。何日當晴霽﹐西山正眇冥。江頭無限好﹐見說柳深靑。

雨晴到江上

今朝山色好﹐不似未晴時。路轉沙汀出﹐橋回櫸柳移。眾山來衮衮﹐積水去披披。云葉多奇態﹐蘋花弄晚姿。人家機杼急﹐野寺鼓鐘遲。欲去不得去﹐冥搜足此詩。

十二月二十四夜賦梅花

我來嶺下已七年﹐梅花日日斗淸妍。詩才有限思無盡﹐空把花枝嘆晚煙。頗怪此花嵐瘴裏﹐獨抱髙潔何娟娟。香如靈均佩蘭芷﹐遠如元亮當醉眠。眞香秀色看不足﹐雪花冰霰相後先。平生明明復皦皦﹐一嗅霜蕊知其天。固安冷落甘蠻蜑﹐不務輕舉巢神仙。他年若許中原去﹐攜汝同住西湖邊。更尋和靖廟何許﹐相與澹泊春風前。

見菊花呈諸名勝

勿謂重陽把一枝﹐嗟余何限古人思。靈均自著《離騷》日﹐元亮長歌歸去時。未曉只疑猶泫露﹐開門忽見滿疏籬。要呼四海平生友﹐來醉花前金屈卮。

出城

不出柴門近兩旬﹐江邊柳眼已窺人。卻思歸去西湖上﹐剩把長條醉幾春。

元夕

前年元夕沸香塵﹐萬朵紅燈上早春。誰謂今宵頓寥落﹐長天獨擁一冰輪。

夏日卽事

萱艸橊花照眼明﹐揪枰水閣晚風淸。蕭然終日無人到﹐簾外時聞下子聲。

又

陰陰庭院靜無聲﹐只有黃鸝遠樹鳴。午睡覺來何所見﹐玉鑪風細碧煙橫。

惜花

數日生寒緊杜門﹐今朝步屟到前村。可憐桃李都飛盡﹐細雨斜風更斷魂。

二月八日偶成

今年春色可勝嗟﹐二月山中未見花。長憶去年今夜月﹐海棠花影到窗紗。

題郡齋壁

吏散兵休文案靜﹐數竿修竹隔疏簾。嗟余老矣欲歸去﹐肯對江山嘆滯淹。

浮溪集補鈔

汪藻

春日

一春略無十日晴﹐處處溪雲將雨行。野田春水碧於鏡﹐人影渡傍鷗不驚。桃花嫣然出籬笑﹐似聞未開最有情。茅茨煙瞑客衣濕﹐破夢午雞啼一聲。

題張資政汝川圖

澹巖書堂

昔人曾此結精廬﹐故老猶傳井臼余。今代子房來卜築﹐要看圯上一編書。

多寶院

每尋疏磬訪支郎﹐松竹交陰杖屨傍。絲履氍巾聊取用﹐風流不減贊公房。

金石臺

花光連接兩臺春﹐中有眠云趺石人。莫使鞭笞鸞鳳去﹐時來重現宰官身。

懷賢庵

履綦行處日蒼苔﹐鞶帨深藏月一開。已辦此身同法喜﹐不應臨感更難裁。

題江南春曉圖

忽從林杪見朝暉﹐濕嶠輕雲半欲飛。何惜扁舟並畫我﹐要從沙際望春歸。

題大年小景

忽驚坐上江天渺﹐半幅鵝溪寫霜曉。風低黃蘆潮欲到﹐平沙無人喧宿鳥。向來著眼應萬里﹐開卷尺餘那盡了。須知王孫寄筆力﹐平日气吞云夢小。故將點綴調兒輩﹐不待淋漓翻墨沼。膝王蛺蝶往誰並﹐曹霸驊驑今已少。坐令好事費百金﹐窗幾短屏橫軸繞。君家此本傳幾世﹐羈客見之先絕倒。江頭歷歷舊行處﹐好在漁磯落寒潦。浮家泛宅歸去來﹐還看飛鴻臥林杪。

題止戈堂

此老胸中百萬軍﹐暫勞試手犬羊羣。山頭不復望廷尉﹐柱後何須用惠文。解帶爲城聊戲劇﹐賣刀買犢便耕耘。三山勝處開華屋﹐千載人傳舊史名。

千里閩山驛騎飛﹐天書趣解海邊圍。異軍方逐蒼頭起﹐元帥徐將白羽揮。翻就鐃歌春舉酒﹐收還烽火夜開扉。向來萬事關兵气﹐卻作風光坐上歸。

士人買妾旣而疾以詩戲之

但知瓊樹斗淸新﹐不道三彭接有神。處仲未聞開閣事﹐維摩空對問禪人。封侯燕頷何妨瘦﹐伐性蛾眉卻怕顰。從此空花掃除盡﹐定須嚼蠟向橫陳。

賦琴髙魚

百川萃南州﹐水族何磊砢。其間琴髙魚﹐初未列楚些。豈堪陪薨鮮﹐裁用當肴果。土人私自珍﹐千里事封裹。遂令四方傳﹐噍嚼亦云頗。俗云琴髙生﹐控鯉宛溪左。靈蹤散如煙﹐遺鬛尙餘顆。向來騎鯨人﹐逸駕嘗慕我。不應當時遊﹐反用此麼麼。得無效齊諧﹐怪者記之過。彭越小如錢﹐蹤迹由漢禍。越王載王余﹐變化更微瑣。因知天地間﹐人莫窮物夥。區區於其中﹐臆決蓋不可。僞眞吾何知﹐且用慰頤朵。

郊丘書事

瑯輿深出未央門﹐十里圜壇气象尊。珪璧三千周典備﹐貔貅百萬漢兵屯。靑城浮靄連霜動﹐黃道微風帶日溫。不用靈光符聖武﹐從來精浸答乾坤。

隆祐太后挽詞

慶源由魏國﹐奉祀及宣仁。盛徳儀中壺﹐私恩絕外親。長秋期不老﹐厚夜忽無晨。來歲柔桑綠﹐誰臨繭館春。

朔漠遐徵後﹐南州仿擾時。人心憂社稷﹐天意屬簾帷。擁佑千齡主﹐圖回萬世基。中興能事畢﹐倏與帝鄕期。

宿焦山方丈

明發理煙艇﹐歡言濟遙岑。盤渦沸風雨﹐稍辧鐘磬音。行行並疏柳﹐迎客多幽禽。扶輿上犖確﹐始見江湖深。臺殿明海色﹐嵌空憶龍吟。修廊延客步﹐妙香慰人心。遐眺未云極﹐千巖忽秋陰。孤月欲生嶺﹐諸天悉浮金。玆遊信奇絕﹐況接支道林。夜語不知旦﹐虛窗對橫參。人間驚毫末﹐物外雄窺臨。稽首悟眞理﹐微生安所任。蒼崖有奇字﹐霜乾約重尋。

句

人間何事非戲劇﹐鶴有乘軒蛙給廩。

香溪集補鈔

範浚

讀長門賦

阿嬌負恃顏姝好﹐那知漢帝恩難保。一朝秋水落芙蕖﹐幾歲長門閉春艸。自憐身世等前魚﹐舊寵全移衛子夫。獨夜不眠香艸枕﹐東廂斜月上金鋪。曉驚永巷車音近﹐失喜疑君枉瑤軫。臨風望幸立多時﹐卻是輕雷聲隱隱。年年織女會牽牛﹐百子池邊侍宴遊。自從一入離宮後﹐無復穿鍼更上樓。長記髫年聘時節﹐愛深金屋寧衰歇。而今遽覺冷如冰﹐不解向人佯暖熱。愁看空樹集珍禽﹐孔翠追飛鸞鳳吟。顧步深嚬生悵望﹐伊誰一爲回天心。人言消渴臨邛客﹐天下工文專大冊。黃金取酒奉文君﹐願悟君王賜顏色。賦成果得大家憐﹐鳳觜煎膠續斷弦。不似昭君離漢土﹐一生埋沒犬羊天。

遣興

商山園綺徒﹐雪發映松露。山間謂終老﹐不踏市朝路。一朝前星匿﹐羽翼起調護。婆娑古衣冠﹐笑定國儲副。畱侯計偶爾﹐曷遽動眞素。因知今惜士﹐出處自冥數。功名苟不免﹐四老猶一助。寧容巧馳驅﹐失爾邯鄲步。

登富陽觀山亭

弭棹依寒渚﹐臨亭俯碧川。嘶云徵海雁﹐椎鼓過風船。水闊天低樹﹐山空日暝煙。擬題江似練﹐終愧謝公賢。

避盜泊舟武康遠光亭下與同行分和杜工部詩傷秋及宿江邊閣

帶郭人煙少﹐通村徑路微。水光浮棟宇﹐野色動窗扉。小樹無重數﹐前山不合圍。艱危鄰虎窟﹐奔迫詭牛衣。白舫竟何適﹐丹楓看卽稀。西園小茅屋﹐知復幾時歸。

次韻端臣侄喜雨

初弦落微月﹐艸宇夜岑寂。追涼拂桃笙﹐曲肱聊偃息。檐榮忽飛雨﹐散亂銀竹白。避漏起移牀﹐靑燈暈空壁。曉看蛙入戶﹐時有燕爲石。是節正驕陽﹐敲煩火雲赤。煩蒸等坐甑﹐百體勞按抑。良苗憂槁暴﹐空有庭樹碧。借免抱龜腸﹐猶應困蔬色。炎埃今一洗﹐萬井沐甘澤。望歲卽交歡﹐寧容須暇隙。相逢如得酒﹐酌飲莫餘瀝。

偶作

晏食聊當肉﹐緩步聊當車。身閒貴莫比﹐心足富有餘。時飲一杯酒﹐歷觀千載書。正爾良獨難﹐亦復將何須。

次韻茂永首夏新晴

燕落雨知節﹐鳩鳴天欲晴。行雲飛斷碧﹐斜日漏微明。筍出竹三徑﹐苗肥田一成。野人知得飽﹐索酒坐班荊。

初冬郊行

空闊野雲疏﹐行行思郁紆。露花啼晚菊﹐風葉舞髙梧。日落牛羊下﹐天寒雁鶩呼。卻回南岸路﹐暝色徧蓬廬。

雨後出郊二首

晴景收林靄﹐春郊勝物華。麹塵官道柳﹐粉艷野墻花。竹裏艸亭古﹐沙邊苔徑邪。遣心知有處﹐發興渺無涯。

扶輿穿密竹﹐度彴過前溪。霽色煙橫野﹐春聲水繞畦。映山行白鷺﹐遷木韻黃鵬。客裏貪幽事﹐歸時日已西。

遊南山晚歸二首

樂事愜幽討﹐閒情便舊遊。梳風修竹晚﹐掛日老楓秋。一飽桑門飯﹐百忘塵世憂。蕭條茅屋下﹐可以縱冥搜。

荒荒日已暮﹐回首興何長。﹤禾罷﹥稏紛乾穟﹐森疏嘯折篁。水枯山石露﹐風晚野花香。歸臥前檐下﹐詩成小雨涼。

春飲分章字韻

傳杯行美釀﹐擊缽課名章。月借全窗白﹐花分小樹香。人情歡不盡﹐道術醉相忘。雞黍襟期厚﹐渠論漢範張。

送徐彥思倅建安

君不聞﹐詩人一席眠窿窮﹐夜泊建溪微月中。猶能卽事慰岑寂﹐隔簾朗詠看朣朧。今君笑擁箳篁去﹐早有繁花明驛路。修程百越渺風煙﹐發興自應多麗句。知君踔越是名流﹐朱紱聊煩佐上州。貳政少安山水國﹐尋登要路贊皇猷。西風略略搖徵旆﹐過往題詩援離袂。武夷鶴膝杖扶羸﹐寄我他時訪松桂。

對酒分和杜詩

桃花朱朱李花白﹐髙柳花邊出多碧。雨中物色更芳鮮﹐未礙劉郎中一石。醺酣裁詩角險麗﹐坐客豪逸俱勍敵。但令得醉復長吟﹐山雲從爾生虛壁。

四月十六日同弟侄效李長吉體分韻得首字

黃梅雨歇春歸後﹐摶黍哺雛鳩喚婦。紅殘小頰蹊上花﹐翠刷濃眉陌頭柳。籜痕半脫煙篁瘦﹐露裛幽香逗書牖。云容漠漠曉陰愁﹐麥信風前一搔首。

題茂安兄藏春園

春入名園何處尋﹐東風引步上嶇嵚。平凝四面云嵐合﹐曲折一丘花木深。碧艸華滋迷絕徑﹐綠蘿陰影護芳林。韶光向此知歸處﹐長與先生供醉吟。

西園

路入西園繞綠苔﹐我來倚杖一徘徊。霜林有樹葉皆落﹐風榭無人花自開。奴橘甘酸千百顆﹐侯梅蕭薄兩三栽。幽人自是便幽勝﹐終日孤吟只費才。

四睡次茂載兄韻

門外啼鴉暗柳濃﹐華堂翠幕度香風。流鶯不識夢魂遠﹐自向窗前訴落紅。

水亭珍簟臥琉璃﹐日暮涼生小雨催。誰刺蓮船過前渚﹖榜歌聲落枕邊來。

小窗臥冷聽吟蛩﹐半擁輕衾乍怯風。淸夢不成空有恨﹐蕭騷疏雨打梧桐。

滿面風霜道上兒﹐箝銜口角甲生肌。幽人只有髙眠興﹐雪擁柴門了不知。

暮春病起

病起春深白晝間﹐瓦松花老掩柴關。坐調心息無浮念﹐沈水煙銷古博山。

屏山集補鈔

劉子翚

開善寺

寒聲蕭蕭霜葉秋﹐石路磽確穿林幽。雲橫遠岫若平斷﹐風約小溪如倒流。偶經名藍亦終日﹐喜有勝士同玆遊。移牀果茗咄嗟辦﹐杖履欲歸仍更畱。

悠然堂

吾廬猶未完﹐作意創此堂。悠然見南山﹐髙風邈相望。賓至聊共娛﹐無賓自徜徉。

遊龍潭

四客同笑言﹐一僧陪杖屨。倘徉山水窟﹐適意忘晨暮。疏鐘巖北寺﹐細竹溪南路。中流石參錯﹐不礙潺湲注。泓澄小龍潭﹐潤气金碧聚。時驚木葉墜﹐俯見魚鱗度。斯遊非預期﹐偶爾造佳處。幼輿丘壑情﹐陶令琴觴趣。淹畱慰所願﹐惟以賓友故。夕陽淡寒山﹐遲回不能去。

春寒偶書

浮雲匿晨暉﹐雨雹驚春晝。天公號令乖﹐陰晴變何驟。小徑踐芳泥﹐通渠走寒澑。風顚萬木偃﹐气凜孤闈透。鵷鸞護巢翔﹐柰此羣雛幼。擁鑪烏薪然﹐雙手慵出袖。褰幃望空明﹐屋角見遙岫。良朋不可招﹐塊處慚孤陋。靑靑桃葉長﹐奕奕蘭花香。長吟曷咨嗟﹐佳辰去難又。

入白水訪劉致中昆仲

夜雨歇淸曉﹐山椒雲气昏。駕言聊出遊﹐窈窕窮川原。側帽避橫筱﹐揚祛障晴暾。春泉散石壁﹐細艸羅丘園。陟峻已逾嶺﹐窺深更緣源。喬松傍澗折﹐垂柯激潺湲。過籟寒慘慘﹐驚林白翻翻。造幽景寥闃﹐勝絕難具論。僕夫知余樂﹐踟躕爲停軒。惜無徙倚地﹐時來此開樽。暮投鵝峯宿﹐靑燈耿柴門。相從二三子﹐交情久彌惇。談玄測彖象﹐攬佩紉蘭蓀。願言固所懷﹐丘壑吾道尊。

懷致中

夢覺殘夜永﹐山寒气逾淸。林幽萬籟息﹐月出虛堂明。披衣坐復起﹐懷人思空盈。經時不對面﹐素榻浮埃生。遙知念盍簪﹐臨風亦關情。褰幃望歧路﹐慨然欲宵徵。無人導我先﹐何因識門庭。仰憑鴻雁飛﹐書詞寫深誠。詞多意莫宣﹐益遣幽恨並。

雙樹

猗猗映門樹﹐團團若雙蓋。微風薄層霄﹐彷佛遞淸籟。逍遙步其下﹐秀色吾所愛。秋來霜葉紅﹐飄落不相待。

次韻張守秋懷

杖藜乘興出﹐佳處每關情。白石溪流淺﹐黃花籬落淸。林煙經雨薄﹐野日傍山明。賴有杯中物﹐愁懷得暫平。

道中

微風收宿靄﹐細路繞平臯。石亂春溪急﹐山寒曉月髙。鳥聲時出樹﹐花气欲侵袍。行役兼淸賞﹐驅馳未覺勞。

致明攜酒來雲際

有客攜家釀﹐敲門訪病翁。一春寒食過﹐幽寺晚晴中。嫩竹扶檐綠﹐殘花蓋地紅。牢愁賴君破﹐歸意莫匆匆。

過致思新齋

酷愛鵝溪水﹐潺潺傍馬流。落梅寒崦靜﹐啼鳥暮村幽。我病今朝已﹐君家有酒不。新齋最奇絕﹐差得少淹畱。

次韻蔡學士梅詩

梅梢破白香淸切﹐淸雨含春不成雪。瑤池彷佛萬妃遊﹐縞裙練帨何鮮潔。淩晨燦爛忽驚眼﹐客中又過嘉平月。年年見梅非昔地﹐海角尋芳更愁絕。多情欲伴曉雲飛﹐有恨只教啼鳥說。兵廚況是酒如澠﹐東閣喜聽談吐屑。飄零使我歡意盡﹐山誠暮角聲嗚咽。庭邊一樹春最晚﹐照影遙憐水方折。暫忙不到今幾時﹐南北枝頭開又歇。新辭婉媚發春妍﹐未害廣平心似鐵。

荔子歌

炎精孕秀多靈植。荔子佳名聞自昔。絳囊剖雪出雕盤﹐尋常百果無顏色。閩天六月雨初晴﹐星火熒煌曜川澤。欻如彩鳳戲翺翔﹐爛若彤雲堆翕爀。我聞二和全盛時﹐貢輸不減開元日。繡衣中使動輶車﹐黃紙封林徧阡陌。浮航走轍空四郡﹐妙品人間無復得。似聞供禦只纖毫﹐往往盡入公侯宅。驪山廢苑孤兔靜﹐艮嶽新宮鼙鼓急。繁華今古共淒涼﹐繞樹行吟悲野客。

法石見李漢老參政

我識今朝李翰林﹐十年隔絕飛寸心。素書每逢雙鯉得﹐雲路欲倚長梯尋。翰林昔參建炎政﹐想見中興人物盛。方圓齟齬不足論﹐角巾雅有江湖興。玉堂艸詔褫凶魄﹐丹陛陳謨發天聽。介圭便合趣公還﹐只今密勿才稀並。自憐隨牒東南奔﹐假道因得登龍門。怪余髯面益老矣﹐一笑問勞情彌惇。僧坊蕭蕭遠闤闠﹐豈料飄零獲淸對。牛行尙憶王相宅﹐曩日交遊幾人在。濁酒靑燈夢寐間﹐九州四海煙塵內。區區王事今有程﹐暫見復別難爲情。長亭喚馬一淒斷﹐璧月曉墮桐花城。

夢仙謠並引

劉致明夢與七客遊仙﹐胡原仲與焉﹐其事甚異。致明淸修純實﹐非誇誕人也﹐因爲作謠以記之。他時二人淩太虛。誦此謠﹐當懷所謂病翁者耶。

鵝子峯前波色淸﹐劉郎看山無俗情。臒儒自昔有仙骨﹐夜夢體飛如葉輕。雲中不識朝天路﹐雙童導我淩空去。側身度巖隈﹐盤盤復回回。翛然意往形不礙﹐石窟蘚竇俄天開。乘槎夜泛牛女渡﹐鞭鸞曉入金銀臺。花深不逢人﹐時聞佩環聲。仙翁睡起方結襪﹐見客坦易無崖垠。擊蒙冀垂矜﹐叩妙獲一言。駐紅卻白非難事﹐貪生慮死眞愚計。當時同遊七姓俱﹐但記古月成胡字。塵緣未斷不得畱﹐海風吹過蓬瀛洲。覺來窗戶冥曚曉﹐玉鏡晶晶墮松杪。

夜過王勉仲家宿酒數行爲作此歌

遙林帶雪迷村畔﹐伶俜一馬行無伴。故人家住丁阪頭﹐停驂邂逅成淸款。犯寒知我猶空腹﹐地鑪然薪架紅玉。花瓷湯酒欲生香﹐竹外庖廚聞剁肉。夫君不有中饋賢﹐咄嗟辦此何神速。酒酣意气悲荊棘﹐尙憶朱甍舊時宅。豺狼得志竟何成﹐至今人骨如霜白。亂離少有闔門在﹐漂蕩俄驚五年隔。數畝荒田已失耕﹐一間茅屋仍畱客。客情主意歡難盡﹐短臘窮冬春欲近。明朝分手更愁人﹐且覆淸觴莫畱勝。

次韻原仲幽居

貴賤營營各有求﹐柴門晝掩靜幽幽。讀書無效空千卷﹐學稼𨿽勤少一丘。感慨舊余王粲賦﹐棲遲今倦長卿遊。幔亭莫失春風約﹐我亦身如不系舟。

山寺見牡丹

倦遊曾向洛陽城﹐幾見芳菲照眼新。載酒屢穿卿相圃﹐傍花時值綺羅人。十年客路驚華發﹐回首中原隔戰塵。今日尋芳意蕭索﹐山房數朵弄殘春。

會蔡子思張叔獻二教授

膠庠夙昔記追隨﹐物變時移萬事非。曉闕風煙胡騎滿﹐夜窗燈火故人稀。中郎秉徳無瑕颣﹐平子談經有旨歸。獨我衰遲愧朋友﹐蹉跎已覺壯心違。

翁仁山受恩歸以詩相訪因次其韻

寒階響葉終日靜﹐剝啄欣聞人叩關。一聽淸言風灑座﹐幾回幽夢月沈山。遺珠未許畱滄海﹐老驥終聞在六閒。獻策明光豈無用﹐人心久矣厭多艱。

防江行

朝來殺气秋﹐千里無立艸。翩翩黑幟飛﹐結壘天長道。獵罷楚天寒﹐黃雲淡如掃。

漢家飛將雄﹐夜戰蕪城北。雙刀斫盡刓﹐月暗穿圍出。低頭拔胡箭﹐卻向胡軍射。

寒烽隔水明﹐虜意猶叵測。君王自臨戎﹐萬騎隨淸蹕。士气薄層霄﹐欃槍夜無色。

涼陰軒

北窗何所見﹖疏竹雜遙岑。涼飆思有無﹐虛檐動蕭森。此興何由盡﹐移牀入翠陰。

次韻六叔村居卽事

飯了呼童疊石門﹐雨餘幽事不勝繁。花殘不用深惆悵﹐梧竹新陰又滿園。

田家

長空淡淡如雲掃﹐暮過田家風物好。耕黎倚戶寂無人﹐饑牛臥嚙墻根艸。

贈宗周賓

我車南﹐君車北﹐相逢總是天涯客。擁鑪談笑一燈殘﹐出門風雨千山隔。

寒澗

林間幽鳥啄枯槎﹐落盡寒潮一澗沙。獨木橋西遊子宿﹐酒旗斜日兩三家。

秋望

輝輝江日已沈西﹐隱約餘紅泛渺瀰。卻上松岡望秋色﹐偶逢僧話立多時。

得衝佑命

幾年歸夢水雲間﹐猿鶴重尋已厚顏。慚愧君恩猶竊祿﹐官銜新帶武夷山。

燕子

燕子營巢得所依﹐銜泥辛苦傍人飛。秋風一夜驚桐葉﹐不戀雕梁萬里歸。

得天臺命

暖風環佩滿芳洲﹐貝闕珠宮憶舊遊。此日劉郎心似水﹐桃花空繞暮溪流。

遊密庵

病身偏與靜相宜﹐著意悠悠定自癡。兀坐南窗了無語﹐篆花縈處一星移。

絕句送巨山

二年寄迹閩山寺﹐一笑翻然向浙江。明月不知君已去﹐夜深還照讀書窗。

約致明入開善不至

偶臨沙岸立多時﹐淡淡煙村日向低。幽事挽人歸不得﹐一枝梅影浸澄溪。

夜涼

茅舍蕭蕭暑雨餘﹐夜涼淸若在冰壺。一窗月上杉篁影﹐便是人間水墨圖。

次韻朱喬年送山老住三峯

平生耳裏三峯寺﹐況識峯頭舊主人。借我一筇扶病去﹐月林松吹度綸巾。

寄題黃應亨東明齋

靑藜不復來人世﹐好學如君自少雙。賴有義和鞭日轂﹐曉紅常照讀書窗。

齋居雅意與誰論﹖會見依光沐寵恩。慚愧野人欺我懶﹐相招炙背坐松根。

送致明之髙沙

忽驚風袂去翻翻﹐老子吟毫彊更援。底事幽懷卻成惡﹐鵝峯一點入離樽。

韋齋集補鈔

朱松

新筍

春風吹起籜龍兒﹐戢戢滿山人未知。急喚蒼頭劚煙雨﹐明朝吹作碧參差。

春晚書懷

萬里西遊爲覓詩﹐錦城更付一官癡。脫巾漉酒從人笑﹐拄笏看山頗自奇。疏雨池塘魚避釣﹐曉鶯窗戶客爭棋。老來怕與春爲別﹐醉過殘紅滿地時。

曉過吳縣

舟行有嚴程﹐越國常曉發。雙櫓兀殘夢﹐起坐窺落月。人家岸野水﹐霧雨籠邃闥。遙憐瑣窗人﹐欹枕聽鴉軋。

坐睡

坐久睡屢兀﹐手失未了書。淸風脫然至﹐心醒得我娛。起看孤隙光﹐了不移錙銖。云何短夢中﹐萬境生須臾。嗟彼市朝子﹐百巧營其軀。安知非夢役﹐過眼滅無餘。

題蘆雁屏

徵鴻坐何事﹐天遣南北飛。蕭然如旅人﹐無情自相依。孤葦吹欲折﹐秋風不勝威。冥冥一髙雁﹐空費弋者機。寒聲落煙渚﹐相應不我違。嗟我識此情﹐納手空嘆欷。

於潛道中

山行厭犖確﹐理策扶欹危。綠野三兩家﹐一息知可期。冉冉層林端﹐炊煙裊晴暉。其民丰且樂﹐恐是太古遺。那知都邑間﹐百索困鞭笞。繁華今何有﹐半作道旁羸。

度芙蓉嶺

幽泉端爲誰﹐放澑雜琴築。山深春未老﹐泛泛浪蕊馥。娟娟菖蒲花﹐可玩不可觸。靈根盤翠崖﹐老作蛇蚓蹙。褰裳踏下流﹐濯此塵土足。何當餌香節﹐淨洗心眼肉。余功到方書﹐萬卷不再讀。晚歲窮名山﹐靈苗縱穿劚。

遊山光寺

寺藏兩山腹﹐路轉百步陰。登髙試病腳﹐掬冷淸煩襟。危壁龕石刻﹐歲月不可尋。屋古困枝柱﹐摧頹力難任。何當咄嗟辦﹐嗣彼鐘梵音。興衰豈吾預﹐得酒且滿斟。歸路有溪月﹐俯仰閱古今。

效淵明

人生本無事﹐況我麋鹿姿。一墮世网中﹐永與林壑辭。此行獨何事﹐豈不爲寒饑。弱歲慕古人﹐頗覺世好卑。那知齒髮邁﹐終然此心違。春風到山澤﹐魚鳥亦知時。吾行何日休﹐流目瞻長岐。且用陶翁言﹐一觴聊可揮。

戲答胡汝能

我生苦中狹﹐與世枘鑿乖。平生素心人﹐耿耿不滿懷。汝能伯始後﹐遊世如嬰孩。相逢握手語﹐便作塤篪諧。時時笑謂我﹐如子患未涯。執古以稽今﹐求合誠難哉。涉世幸未遠﹐子車尙可回。不見山巨源﹐雍容居鼎臺。寥寥嵇中散﹐絕交良可哀。

謁吳公路許借論衡復畱一日戲作

幽獨不自得﹐駕言款齋廬。殷殷主人情﹐投轄恐回車。轄亦不須投﹐世途早已涉此去將焉如。惟憂酒錢盡﹐使我詩腸枯。會合曾幾何﹐可復自作疏。更當畱一夕﹐帳中搜異書。

書窗對月

天公自厭雨﹐一夕開寒晴。霜風淨曠野﹐搖落有餘聲。饑鴉得林靜﹐霽月縈窗生。故人千里餘﹐濁壺誰與傾。遙知勸影醉﹐共此通夕情。明年溪上路﹐來餉雨中耕。

用退之韻賦新霽

春泥窘幽步﹐苔上屐痕少。新晴一褰衣﹐綠葉藏啼鳥。方塘灩宿漲﹐古鏡窺淸曉。華顚忽自笑﹐彩羽墮驚矯。瞻言雲中叟﹐所耕在縹緲。歸把東阜犁﹐此念何日了。

送金確然歸弋陽

昔我雲溪居﹐送子雲溪濆。重來問何時﹐笑指溪上云。一別四周星﹐坐此世故紛。衰顏兩非昔﹐華發粲可耘。我纏風樹悲﹐終日無一欣。子乃水菽憂﹐南北奔走勤。對牀語未終﹐別意如絲棼。歸夢尙隨子﹐何當嘆離羣﹗

用前韻答翁子靜

客心旣岑寂﹐節物亦倥傯。幽籬菊初暗﹐深壑梅已動。松髙節磊砢﹐鶴老格淸聳。當知山澤臞﹐誰羨將相種。一官戲人間﹐叢書以自擁。微言聞緒餘﹐三嘆手輒拱。靑天本寥廓﹐不受雲霧滃。願言及淸明﹐茗碗不辭捧。

微雨

端居身百憂﹐況乃貧病俱。天公頗相哀﹐雨我蔬藥區。曉晴新靑勻﹐日薄生意蘇。衛生固未必﹐一飽行可圖。故園天一涯﹐茅荊誰爲鋤﹖崢嶸歲云晚﹐此念當何如﹗

春日與卓民表陳國器步出北郊

灼灼桃吐華﹐濯濯柳垂縷。芳菲挽人出﹐春工乃如許。嗟余閉門久﹐佳節過不數。伴擬山陰勝﹐詩作斜川語。誰言一尊酒﹐妙指合千古。歸來讀殘書﹐耿耿霜月苦。空餘流落心﹐三嘆非吾土。

和謝綽中觀瀾亭

方塘灩宿漲﹐曲澗來飛湍。光涵蔚藍天﹐澒洞碧玉寬。小亭塵土外﹐瓦影浮朱欄。霜渚寫秋色﹐煙林養漁竿。佳人秋霞衣﹐皎皎明月冠。欲濯且無塵﹐隱幾得妙觀。海若眩河伯﹐等在蝸角端。那知坳堂上﹐杯水生濤瀾。

寄題陳國器容膝齋

淵明乃畸人﹐遊戲於塵寰。南窗歸徙倚﹐宇宙容膝間。豈不念斗米﹐折腰諒匪安。是非無今昨﹐飛倦會須還。之子靑雲姿﹐逸志追孔鸞。曲肱數椽底﹐尙友千載前。規摹琴書室﹐料理松菊緣。要知丘壑志﹐本出軒裳先。瑣闥麗宸居﹐追飛詎云艱。回車莫待遠﹐泉石聞此言。

答保安江師送米

不見道人久﹐天涯歲云除。朝來食指動﹐忽接送米書。念師折腳鐺﹐五合未省余。𨿽無覆餗禍﹐尙有乞食逋。云何憐孤客﹐日受饑火驅。未曾貸監河﹐矧肯索胡奴﹗嗟餘事筆耕﹐輕棄南畝鋤。恩煩方外客﹐此計良已疏。何時事粗了﹐歸葺五畝居。生涯寄緯竹﹐豈卽非良圖。

梅花

山深春未動﹐沙淺水欲冰。玉梅於此時﹐靚妝略無朋。露藥欲的皪﹐月枝掛鬅鬙。儼如江漢女﹐可愛不可陵。聊分窺水影﹐依我照字燈。昔如夢中蝶﹐今學桑下僧。見此菩提長﹐勿詢曹溪能。

久雨短句呈夢得

身閒書有味﹐吏傲俗不親。小窗據物表﹐掃盡心眼塵。令尹垂珠玉﹐敲門喚行春。作意向芳物﹐吾車曾未巾。愁陰入病骨﹐鳩婦聲亦嗔。冥冥三日雨﹐桃李迹已陳。眼中醉鄕路﹐風味良獨醇。流光不容玩﹐尺璧何足珍。漓俗益可厭﹐願言勤問津。

芭蕉

地鹵不敏樹﹐珍植何由暢。劚根移芭蕉﹐美蔭跂可望。芳心日卷書﹐翠葉忽張王。偏工鳴秋雨﹐疏密眇難狀。霜風一以厲﹐狼籍坐惆悵。誰言繿縷中﹐秋子得佳餉。緗囊貯瑞露﹐厚味天所貺。懷哉臘毒言﹐節口畏生瘴。

菖蒲

東山在眉宇﹐未到心郁紆。流泉撞哀玉﹐淸洌生菖蒲。聞有嬋娟子﹐棄家來結廬。窈窕雲霧窗﹐參差冰玉膚。絕粒餌香節﹐仙姿淸且腴。邇來隱身去﹐冷落愁臞儒。靈方無由乞﹐石斗移根須。相看意已消﹐何必見子都。

奉同胡徳輝八月十四日夜玩月次韻

我夢故山月﹐蘿影垂秋光。誰言九衢曉﹐莽莽吹塵黃。羣公直道山﹐晤語淸夜央。飛轍轉空闊﹐積暑蘇蒼涼。哦詩中天律﹐流光惜堂堂。新搴社酒熟﹐狎宴何時忘。

亭亭月初髙﹐河漢坐可搴。病餘久制酒﹐灝气兩爭先。振衣萬里風﹐歸袖何時翩。懷哉故山友﹐共此今夕圓。離離雲飛鴻﹐何意影沈川。觀心要知是﹐出處直悠然。

中秋夜雨

秋云定何心﹐忍翳今夕月。尙嫌微點綴﹐況乃都漫滅。他時任氛霾﹐此際望淸澈。倦投衲子窗﹐竹雨聽騷屑。對牀不成夢﹐有酒那能設。螢飛矜意气﹐虫語轉幽咽。心知層陰表﹐皎皎玉輪潔。何當淩倒景﹐徙倚玩飛轍。

新秋

幽人無與娛﹐耳中百不聞。新米熟未知﹐但覺市酒醇。滄洲散秋色﹐山水逾淸新。一醉不忍獨﹐念我存故人。

道中得雨

我行田野際﹐吁嗟連數村。千山收宿雨﹐溪水黃梅渾。漸看風葉底﹐一洗龜拆痕。余功被行客﹐稍壓車塵昏。

秋懷

秋風來幾日﹐我發白已多。千林了未覺﹐柰此一葉何。安坐惜流光﹐斜盼寄庭柯。寒虫獨何者﹐喞喞夜自歌。

月林疏愈明﹐露艸淨可拭。飛飛螢遞照﹐軋軋虫自織。移燈檢書讀﹐千載如經夕。微言契夙心﹐妙解失陳迹。文章事雕琢﹐回視眞兒劇。世無揚子云﹐此理誰見直。

林臯片葉脫﹐靜士最先知。自我抱玆獨﹐悠然星气馳。乾坤一逆旅﹐鼎鼎竟何爲﹖枯榮俯仰中﹐兒輩浪自悲。靑雲渺難必﹐白髮不可辭。得飽良已泰﹐雨畦瓜芋肥。

庭柯一葉失﹐風挾涼气歸。湛湛陂中靑﹐芙渠脫紅衣。非無岑寂士﹐句法妙玄暉。獨懷履霜戒﹐徳人貴知微。

市朝富危機﹐匹夫死馮河。何如狎鷗子﹐煙雨一滄波。行藏各有趣﹐不在相詆訶。我師陋蒼巷人﹐千古冠四科。

穿堵超玉繩﹐影倒夜窗寂。火雲一洗空﹐月露淸欲滴。幽人負屙臥﹐起坐三嘆息。歸同對牀第﹐晤語永佳夕。

次韻謝綽中遊報國寺詩

掩關味詩書﹐靑簡亦已槁。相攜出東城﹐及此風日好。僧檐覆溪淥﹐共取一尊倒。眷此松桂陰﹐不接車馬道。殷勤玩流光﹐齒髮行且老。

五言

丹白春事了﹐灌木忽暗園。卷書護岑寂﹐幽鳥時一喧。起攜無事酒﹐往扣常關門。豈無素心人﹐之子不可諼。

巖桂花

開門驚積葉﹐秋气日以厲。獨芳搖落中﹐粲粲巖下桂。幽姿不自憐﹐惆悵紛滿地。未忍蹋殘英﹐何以娛晚歲﹗

解汳舟

上國經年客﹐春流一棹波。已醒離帳酒﹐猶記客亭歌。野枕殘歸夢﹐霜衾擁獨哦。蓬窗橫落月﹐作意傍人多。

淮南道中微雪

密密雲陰合﹐斜斜雪態妍。似欺春力淺﹐故傍客愁邊。宿鳥投村暝﹐寒梅抱蕊鮮。無人命尊酒﹐淸絕裊茶煙。

東陽社日泛舟觀競渡

誰喚思家客﹐來爲蕩槳嬉。鬢華羞照水﹐雨意解催詩。疊鼓飛文鷁﹐香鬟出短籬。醉歸眞夢覺﹐猶憶湔裙時。

春晚五言寄夢得

美景殊可惜﹐殘春尢不堪。晚英余燕蹴﹐熟顆墜鶯含。歲月蓬雙鬢﹐生涯粟一甔。惟思對公瑾﹐把酒話江南。

辛亥中秋不見月

今夕九秋半﹐心期負隔年。勞生灰劫裏﹐微雨客遊邊。旅泊正無酒﹐陰雲遑怨天。何時艸堂月﹐相對藉糟眠。

飲梅花下贈客

憶挽梅花與君別﹐終年夢掛南臺月。天涯溪上一尊酒﹐依舊風枝舞香雪。髙情絕艷兩無言﹐玉笛冰灘自幽咽。且當醉倒此花前﹐猶勝相思寄愁絕。

次劉彥仲傅茂先韻

彊蹋府塵從傅子﹐立談江閣識劉郎。一尊此地見眉宇﹐十載相思成鬢霜。秋燈煜煜照情話﹐夜浪翻翻吹客牀。投名徑入農圃社﹐老矣不夢天門翔。

送藺廷彥之衡州

墻東新徑去年開﹐二老扶筇便往來。數面何曾三日別﹐離懷都寄十分杯。客亭系馬梅爭落﹐官舍裁書雁欲回。見說云宵有知己﹐那須卜築向蒿萊。

竹齋

誰雲山僧貧﹐而有千椽玉。幽眠豈無處﹐愛此晴窗綠。

懷劉園作

一與劉園別﹐春風到海隅。墻陰艸爭綠﹐畱得屐痕無。

太康道中

一色春勻萬樹紅﹐坐愁吹作雪漫空。誰知楡莢楊花意﹐只擬春殘捲地風。

遊妙峯庵二首

朝暖南岡一杖藜﹐忽投深壑得禪棲。共言伐翳通樵徑﹐後日重來路恐迷。

手開茅棘養疏慵﹐不著塵中車馬蹤。只許幽人來別嶺﹐臥聽巖磴響枯筇。

芍藥

已分春光冉冉過﹐奇葩好在柰愁何。誰令玉頰紅成點﹐如意痕流琥珀多。

春日

夢和殘月兩朦朧﹐饒舌幽禽苦喚儂。若說五更春睡好﹐絕勝騎馬火城中。

玉瀾集補鈔

朱橰

大食餅

窳質謝天巧﹐風輪出鬼謀。入窯奔閼伯﹐隨舶震陽侯。獨鳥藏身穩﹐雙虹繞腹流。可充王會賦﹐漆簡寫成周。

竹洲集補鈔

吳儆

寓郡城客捨熱不可寐與程彥舉坐語達旦

澹月微云對倚樓﹐無聲河漢自西流。髙城忽起梅花弄﹐散作晴空萬里秋。

省齋集補鈔

周必大

遊茅山道中口占須篇遊乃成章

千峯溧陽來﹐勢若西南奔。遙拱三茅峯﹐不敢迫至尊。三茅如軒懸﹐次序儼弟昆。正西辟夷途﹐羣仙之所門。至今下泊官﹐往往彌旗幡。

過池州作

千古風流杜牧之﹐詩材猶及杜筠兒。向來稍喜《唐風集》﹐今晤樊川是父師。

髙宗皇帝挽詞

社稷興中否﹖干戈靜四溟。牛年同藝祖﹐慶壽似慈寧。人憶庚庚兆﹐天傾九九齡。向來懷夏禹﹐今祔越山靑。

太極乾元父﹐淸都大帝宮。宴酣忘禦駿﹐仙去任遺弓。音遏堯仁遠﹐旻號舜孝隆。孤臣臺閣舊﹐淚血灑春風。

題九華山化成峯

攀蘿度險捷猱猿﹐石角鉤衣屨盡穿。莫訝遠尋金地藏﹐也曾徐步玉階前。平園續集補鈔

訪誠齋

楊監全勝賀監家﹐賜湖豈比賜書華。四環自劚三三徑﹐頃刻常開七七花。門外有田聊伏臘﹐望中無處不煙霞。卻慚下客非摩詰﹐無畫無詩只謾誇。

陶淵明己酉重九詩一首某以此年此日舟次吉水距永和才一程耳輒用其韻先寄二兄十三弟並呈提舉七兄

王覲十五載﹐歸來稀舊交。我鬢昔已華﹐今玆固宜凋。去國甫重五﹐還家倏登髙。永和有兄弟﹐咫尺如煙霄。緬懷江東使﹐地遠心更勞。遙知上翠微﹐江山勝金焦。豈無茱萸酒﹐望望心郁陶。相從會有日﹐永矣非一朝。

次韻史院洪景盧檢詳館中紅梅

紅羅亭深宮漏遲﹐誰得知。蓬山移植自何世﹐國色含酒紛滿枝。初疑太眞欲起舞﹐霓裳拂飾天然姿。又如東家窺墻女﹐施朱映粉尢相宜。須臾胭脂著雨落﹐整裝俯照含風漪。遊蜂戲蝶日采掇﹐嗟爾何異氓之蚩。提壺火急就公飲﹐他日墮馬空啼眉。

漁父四時歌

三湘七澤雲連水﹐短棹意行無遠邇。江花時傍綠蓑飛﹐水鳥忽從淸唱起。醉從歡呼踏踏兒﹐鮪可鱠兮粳可炊。芳艸從教天樣遠﹐都無閒恨寄恓迷。碧桃幾片來何處﹐試訪秦人武陵路。

朝霞沈綺烏鵲驚﹐釣車徐理根一鳴。夕蟾散金鷗鷺浴﹐乘流蕩槳淸江曲。行人亭午汗如流﹐綠陰濃處杙扁舟。絲綸捲盡身無事﹐日長睡足風颼颼。覺來一觴仍起舞﹐未信人間有炎暑。

世人只詠江如練﹐此景何曾眼中見。露零月白人已眠﹐萬頃風光儂自占。尊鱸況復生計優﹐酒醒還醉餘何求。有時閒看飛鴻字﹐斜倚篙竿不掉頭。曉來誰誤招招渡﹐一笑夤緣葦間去。

白浪粘天云覆地﹐津人斷渡徵人喟。欲矜好手傲風波﹐故把扁舟恣遊戲。雪蓑不博狐白裘﹐尺寸之膚暖卽休。賣魚得錢沽美酒﹐翁媼兒孫交勸酬。田家禾熟疲輸送﹐樂哉篷底華胥夢。

二月十五日同兄弟甥侄遊西山次子戴韻

地飲成眞率﹐天風恕澀慳。臺臨平野迥﹐人對老僧閒。已是尋春至﹐仍容載月還。郊坰有如此﹐能不數追攀。

遊雲光寺李提舉庚領客將至畱詩奉呈

來如負弩先﹐去爲乘聰避。江祖一片石﹐畱伴幽人醉。作者正七人﹐飲中空八仙。長齋詎容醉﹐晉也合逃禪。

直徽猷閣邵及之挽詞

不殖千金產﹐惟求十畝園。湖山堆幾席﹐花木報寒暄。曾是尊前客﹐常思醉後言。懷賢空有淚﹐無路灑新原。

胡元之提刑迂塗相過寵示二詩次韻爲詩兼簡趙再可經略張君量運使

外計初馳傳﹐元戎久奏功。馬牛非北海﹐雞犬是新丰。梅萼三冬綠﹐橊花四季紅。徳星臨越分﹐桂海卽吳中。

次沈作式署園詠

宮槐分影直﹐官柳著行疏。畫棟飛翚遠﹐晴霞散綺余。池邀山簡馬﹐水勝武昌魚。只恐封泥召﹐驂鸞上帝居。

送陸聖修府赴春闈

送君南浦慘離情﹐握手依依數去程。日薄雲濃風轉勁﹐江寒水落浪還生。此時執別仙舟穩﹐後夜相思山月明。好把嘉謀獻丹扆﹐中興天子急昇平。

舟行憶永和兄弟

一掛吳帆不計程﹐幾回系纜幾回行。天寒有日云猶凍﹐江闊無風浪亦生。數點家山常在眼﹐一聲鴻雁正關情。長年忽得南來鯉﹐恐有音書急遣烹。

次韻丁維臯糧料幬牡丹未開

拙速那能鬥巧遲﹐從教綠暗與紅稀。天香未染蜂猶懶﹐日幄先籠蝶已飛。羯鼓只應催上苑﹐鶴林誰復倩紅衣。請君多釀淮南米﹐縱賞先拼倒載歸。

次韻廣東芮漕時聞其部中寇退而湖湘之民方避地來此

笑酌貪泉爲賦詩﹐凜然淸節照南夷。廏空不納如羊馬﹐才大常嗤捕鼠貍。盜已奔秦非地險﹐心遲去魯只天知。愛君勤把歸鞍促﹐莫待鸞旗訪具茨。

胡邦衡相過賞金鳳花許詩未送邦衡復作木犀會二花殆是的對偶成四韻

身閒端合醉秋光﹐兩地名花況並芳。金作鳳形如許巧﹐木成犀理若爲香。髻頭自笑辜釵色﹐沙面誰知識帶黃。莫閉壇偃旗鼓﹐天生的對欠平章。

楊文甫主簿頃惠佳篇今赴松溪次韻送別

投林倦翼久知還﹐尙列君家伯仲間。入市每嫌妨杖屨﹐臨岐那忍問河山。家聲好在金陵簿﹐人物爭看玉筍班。他日銀黃誇裏後﹐不妨徐伴野夫間。

邦衡再送皇字韻來詩仍次韻

賓鴻列陣競隨陽﹐卻向丹山隱鳳凰。銀管題詩紛滿帙﹐金釵度曲儼分行。漢宮早促三更席﹐梁苑行稱萬壽觴。顧我飄零無著處﹐非公湔祓尙誰望。

戴子微運使出使湖北約以惡語送行而未遣也佳篇見督次韻奉寄

早日逍遙侍從間﹐重來奉引近威顏。倦趨北闕晨霜冷﹐思上南樓夜月閒。直指不誇新衣繡﹐曲臺猶記舊聯班。豈知隔面心猶渴﹐空訝相如下筆慳。

文潞公居洛有丙午同甲會詩今執政府凡三位樞密使王季海參政錢師魏與連墻而居適然齊年時號丙午坊次文公韻

四公八十會伊川﹐盛事於今又百年。豈意蒼顏華發叟﹐亦陪黃閣紫樞仙。府居末至容連棟﹐班路前瞻愧比肩。丁丙連干支合徳﹐君臣慶會豈虛傳。

三月十六日中宮生辰二府例以前四日就孤山四聖觀設醮泛舟至玉壺環碧園因記歐陽公治平三年丙午歲上巳和韓丞相詩輒借元韻賦簡諸公

東華正踏軟紅塵﹐卻趁西湖祓禊辰。歷似明天時令正﹐春逢閏歲物華新。流連花柳輸豪俠﹐判斷湖山愧隱淪。尙擬鳴鑾一猶豫﹐還陪英衮奉嚴辰。

送廣西譚景先經幹兼簡趙帥思朱漕晞顏

舊曆南流上海航﹐今經鏵觜下漓江。元戎正值詩書帥﹐廉使曾臨父母邦。不憚客從南去再﹐須陪驛召北來雙。水衡自古同承拜﹐豈必紅焦映碧幢。

僕營小圃方兩月而張坦夫示腴莊圖有起予之意輒成鄙句

百年種徳十年栽﹐映帶雲巖與月臺。無問四時畱客醉﹐何曾一日不花開。人人爭羨富登覽﹐物物豈知工剪裁。我比樊須身更老﹐只今學圃亦悠哉﹗

彭孝求惟孝以綠野行送芍藥數種鄙句爲謝

占斷春光及夏初﹐琉璃剪葉朵珊瑚。休論花品同而異﹐且詠詩人樂且訏。北第莫辭金鑿落﹐南禪爭看玉盤盂。彭宣微恙何妨醉﹐自有嬌癡婢子扶。

次韻廷秀待制玉蕊

姑射山前雪照人﹐長安水畔態尢眞。步搖翹玉中心整﹐瓔珞塗金四面勻。常笑荼蘼藏浪蕊﹐獨陪芍藥殿餘春。自從唐代來天女﹐直到平園見後陳。

平江顏侍郎度挽詩

吳門自古俊英多﹐中外推公政事科。議禮不妨丰酒課﹐治繁猶暇講禪那。榻前屢記宣除目﹐川上遙憐逐逝波。底用鐫碑紀廉直﹐鄕評正自不消磨。

送韓希道亞卿移漕江東

饋餉隨蕭不作難﹐秦淮今視漢秦關。天開虎踞龍盤處﹐地近雞翹豹尾間。洗印先經三峽寺﹐觀風徧踏九華山。盡收奇秀歸詩稿﹐卻趁賡歌供奉班。

朱叔止軫通判屢示詩詞綽有家法輒次年字韻一篇兼簡汪仲嘉敷學樓大防顯學二尙書

筆勢奔騰決大川﹐談鋒激烈敵丁年。花開共入長春苑﹐柯爛爭看不老仙。西笑君先聽漢履﹐上供我未拍洪肩。從今日日親漁釣﹐恐有三賢尺素傳。

丙辰七兄有詩及人月分圓己未彼此服藥未能夜坐今次舊韻爲重九之約

初非遠道思綿綿﹐自是岑岑懶涉川。咫尺卻成千里隔﹐蹉跎還負十分圓。坐看碧落飛金鏡﹐遙想黃樓運筆椽。寬約重陽各彊健﹐登髙同賦去年篇。

次韻章茂獻射茶

墨淡名髙筆有花﹐胸中五色補皇家。諫書夜奏常焚稿﹐講舌時乾每賜茶。祕祝重尋丹竇火﹐長生元笑紫河車。新詩有味知何似﹖雙井春來試白芽。

茶陵王琰求淸暑堂詩次王民瞻敷文胡邦衡資政二公舊韻

早遮西日覓王官﹐晚倚南窗審膝安。亹亹淸風揮塵落﹐紛紛蒼雪著笙寒。花前白酒傾雲液﹐竹裏行廚洗玉盤。江月上時涼意足﹐四弦三弄瀉驚湍。

李子西卿月乙卯秋試畢攜家兄舊詩相過索次韻

三日揮毫迥出羣﹐貳師西伐有奇勛。便從蟾窟升金掌﹐休戀江東賦暮云。

中秋古梅盛開次子中兄韻

抱甕畦夫破井苔﹐炎天日日灌陳荄。預支春夜無聲雨﹐贏得冰花帶葉開。

吳斗南仁傑架閣求夢芳亭詩

屈平流放楚江臯﹐蕭艾叢中思郁陶。君是國香人服媚﹐詩情端合反《離騷》。

枕中莫問熟黃粱﹐夢裏何妨集眾芳。蕓省翻書慵辟蠹﹐蘭闈起艸會含香。

文公集補鈔

朱子諱熹

醉下祝融峯

我來萬里駕長風﹐絕壑層雲許蕩胸。濁酒三杯豪气發﹐朗吟飛下祝融峯。

路出上背仰見上封寺遂登絕頂聯句﹝自注﹕同張敬夫﹑林擇之﹞

我尋西園路﹐徑上上封寺。竹輿不畱行﹐及此秋容霽。磴危霜葉滑﹐林空山果墜。崇蘭供淸芬﹐深壑遞幽吹。不知山益髙﹐但覺冷侵袂。路回屹陰崖﹐突兀聳蒼翠。故應祝融尊﹐羣峯拱而侍。金碧𨿽在眼﹐勇往詎容憩。絕頂極遐觀﹐腳力聊一試。昔遊冰雪中﹐未盡登臨意。玆來天宇肅﹐舉目淨纖翳。遠邇無遁形﹐髙低同一視。永惟元化功﹐淸濁分萬類。運行有機緘﹐浩蕩見根柢。此理復何窮﹐臨風但三喟。

自上封登祝融峯絕頂次敬夫韻

衡嶽千仞起﹐祝融一峯髙。羣出畏突兀﹐奔走如曹逃。我來雪月中﹐歷覽快所遭。捫天滑靑壁﹐俯壑崩銀濤。所恨無十犗﹐一掣了六鰲。遄歸靑蓮宮﹐坐對白玉毫。重閣一徙倚﹐霜風利如刀。平生山水心﹐眞作貨食饕。明朝更淸澈﹐再往豈憚勞。中宵撫世故﹐劇如千蝟毛。嬉遊亦何益﹐歲月今滔滔。起望東北云﹐茫然首空搔。

寄劉珙胡憲

先生去上蕓香閣﹐閣老新峨獬豸冠。畱取幽人臥空谷﹐一川風月要人看。

虞帝廟樂歌

皇胡爲兮山之幽﹐翳長薄兮俯淸流。渺冀州兮何有﹐眷玆土兮淹畱。皇之仁兮如在﹐子我民兮不窮以愛。沛皇澤兮橫流﹐暢威靈兮無外。潔尊兮肥俎﹐九歌兮韶舞﹐嗟莫報兮皇之祐。皇欲下兮儼相羊﹐烈風雷兮暮雨。

挽沈菊山

愛菊平生不愛錢﹐此君原是菊花仙。正當地下修文日﹐恰值人間落帽天。生與唐詩同一脈﹐死隨陶令葬千年。如今忍向西郊哭﹐東野無兒更可憐。

月波臺

潺湲流水注回塘﹐中作平臺受晚涼。四面不通車馬迹﹐一尊聊飲芰荷香。韓公無復吟花島﹐楚客何妨賦藥房。少待須臾更淸徹﹐月華零露洗匡牀。

徳興縣葉元愷家題

蔥湯麥飯兩相宜﹐蔥暖丹田麥療饑。莫道儒家風味薄﹐隔鄰猶有未炊時。

遠遊篇

舉坐且停杯﹐聽我歌遠遊。遠遊何所至﹐咫尺視九州。九州何茫茫﹐環海以爲疆。上有孤鳳翔﹐下有神駒驤。孰能不憚遠﹐爲我遊其方。爲子奉尊酒﹐擊鋏歌慨慷。送子臨大路﹐寒日爲無光。悲風來遠壑﹐執手空徊徨。問子何所之﹐行矣戒開梁。世路百險艱﹐出門始憂傷。東徵憂暘谷﹐西遊畏羊腸。南轅犯癘毒﹐北駕風裂裳。願子馳堅車﹐躐險摧其剛。峨峨旣不支﹐瑣瑣誰能當。朝登南極道﹐暮宿臨太行。睥睨卽萬里﹐超忽淩八荒。無爲蹩躠者﹐終日守空堂。

擬古

離離原上樹﹐戢戢澗中蒲。娟娟東家子﹐鬱鬱方幽居。濯濯明月姿﹐靡靡朝華敷。昔爲春蘭芳﹐今爲秋蘼蕪。寸心未銷歇﹐托體思同車。

綺閣百餘尺﹐朝霞冠其端。飛櫩麗遠漢﹐曲楹何盤桓﹗淸謠發徽音﹐一唱再三嘆。借問誰爲此﹖佳人本邯鄲。微響激流風﹐浮雲慘將寒。爲言何所悲﹐遊子在河關。不恨久離闊﹐但憂芳歲闌。願爲淸宵夢﹐燕暱窮餘歡。

上山采薇蕨﹐側徑多幽蘭。采之不盈握﹐欲寄道裏艱。沈憂念故人﹐長夜何漫漫﹗芳馨坐銷歇﹐徘徊以悲嘆。

佳人朗秋夜﹐蟋蟀鳴空堂。大火西北流﹐河漢未渠央。野艸不復滋﹐白露結爲霜。梁燕起髙飛﹐云雁亦南翔。念我同心子﹐音形阻一方。不念執手歡﹐隔我如參商。寓龍不爲澤﹐畫餅難充腸。金石徒自堅﹐虛名眞可傷﹗

髙樓一何髙﹐俯瞰窮山河。秋風一夕至﹐憔悴已復多。寒暑遞推遷﹐歲月如頹波。《離騷》感遲暮﹐《惜誓》閔蹉跎。放意極馭虞﹐咄此可柰何﹗邯鄲多名姬﹐素艷淩朝華。妖歌掩齊右﹐緩舞傾陽阿。徘徊起梁塵﹐綷縩紛衣羅。麗服秉奇芬﹐顧我長咨嗟。願生喬木陰﹐寅緣若絲蘿。

夫君滄海至﹐蹭我一篋珠。誰言君行近﹐南北萬里餘。結作同心花﹐綴作紅羅襦。雙垂合歡帶﹐麗服眷微軀。爲君一起舞﹐君情定何如。

眾星何歷歷﹐嚴宵麗中天。殷憂在之子﹐起步荒庭前。出門今幾時﹐書札何由宣。沈吟不能釋﹐愁結當誰憐。臨風一長嘆﹐淚落如奔泉。

友人黃子衡欲之上庠以詩畱行

若士有奇操﹐久厭山林卑。奮衣千里道﹐已與親友辭。子行何悠悠﹐世路方如玆。歸來亦何日﹐車馬光陸離。幽蘭生前林﹐擢置白玉墀。不以芳意遠﹐結根終不移。願子崇明徳﹐潛躍貴因時。悲風靜夜聽﹐喬木歲寒姿。何以回軒駕﹐千載相與期。

奉酬丘子野表兄飲酒之句

微褐不充體﹐寒夜懷重衾。古來窮廬士﹐歲暮多苦心。苦心亦何爲﹐世路多崎嵚。不藉杯中物﹐離愁坐自侵。舉杯當勿辭﹐何爲復沈吟。醺酣遺所拘﹐神慮契遐襟。荒湎思前戒﹐歡謠發淸音。雅唱一何髙﹐仰酬非所任。申章聊敍報﹐洪量亦余欽。

古意

兔絲附朴樕﹐佳樹生髙岡。弱蔓失所依﹐佳木徒蒼蒼。兩美不同根﹐髙下永相望。相望無窮期﹐相思諒徒爲。同車在夢想﹐忽覺淚沾衣。不恨歲月遒﹐但惜芳華姿。嚴霜萎百艸﹐坐恐及玆時。盛年無再至﹐已矣不復疑。

晨起對雨

淒冽歲云晏﹐雨雪集晨朝。髙眠適方起﹐四望但蕭條。遠氛白漫漫﹐風至林靄消。流潦冒荒塗﹐淸川亦迢迢。遐瞻思莫窮﹐端居心自超。覽物思無託﹐卽事且逍遙。

春日言懷

春至艸木變﹐郊園猶掩扉。玆晨與心會﹐覽物徧芳菲。桃萼破淺紅﹐時禽恰朝暉。泉谷暖方融﹐原田水初肥。東作興庶甿﹐歲功始在玆。端居適自慰﹐世事復有期。終然心所向﹐農畝當還歸。

賦水仙花

隆冬凋百卉﹐江梅厲孤芳。如何蓬艾底﹐亦有春風香。紛敷翠羽帔﹐溫靘白玉相。黃冠表獨立﹐淡然水仙裝。弱植愧蘭蓀﹐髙操摧冰霜。湘君謝遺楪﹐漢水羞捐璫。嗟彼世俗人﹐欲火焚衷腸。徒知慕佳冶﹐詎識懷貞剛。淒涼《柏舟》誓﹐惻愴《終風》章。卓然有遺烈﹐千載不可忘。

祕閣張丈簡寂之篇韻髙難繼別賦五字以謝來貺

勞農會稽宅﹐息駕丹元鄕。丹元不可見﹐翠壁空云房。是時中春月﹐暄風發新陽。白水注幽壑﹐綠樹敷崇岡。俯聽足怡悅﹐仰觀共徜徉。班坐得瑤艸﹐傾壺出瓊漿。長吟遊仙詩﹐亂以招隱章。忽忽林景西﹐躊躇申慨慷。坐上江海客﹐兀傲須眉蒼。逸气邁霄漢﹐英詞吐琳瑯。思與泉石勝﹐韻隨笙鶴翔。追遊不敢及﹐詠嘆可能忘﹖

秋懷

秋風吹庭戶﹐客子懷故鄕。矧此臥愁疾﹐徘徊守空房。佇想澗谷居﹐林深慘悲涼。。鵾雞感蕭辰﹐拊翼號風霜。氛雜無畱气﹐悄蒨有餘芳。幸聞衛生要﹐招隱夙所臧。終期謝世慮﹐矯翮玆山岡。

懷痾坐竟日﹐晚色散幽樹。寂歷候虫悲﹐沆瀁碧艸露。端居興方淡﹐沈默自成趣。羽觴歡獨持﹐瑤琴誰與晤﹖空知玄思淸﹐未惜年華度。美人殊不來﹐歲月空遲暮。

歸自湖南袁州道中多奇峯秀木怪石淸泉

我行宜春野﹐四顧多奇山。攢巒不可數﹐峭絕誰能攀。上有靑蔥木﹐下有淸泠灣。更憐灣頭石﹐一一神所剜。眾目共遺棄﹐千秋保堅頑。我獨抱孤賞﹐喟然起長嘆。

賦歸云洞

人生信多患﹐吾道初不窮。云何感慨士﹐伏死嵁巖中。宜陽古道周﹐竅石何嵌空。窮幽歷肺腑﹐履坦開房櫳。頗疑有畸人﹐往昔寄此宮。歲月詎云幾﹐井竇無遺蹤。我來記淸秋﹐歸途渺窮冬。興懷重幽討﹐永嘯回長風。風回雲气歸﹐洞口春濛濛。信美非人境﹐出門吾欲東。

過潤陂日晴意可喜至暮復雨因次伯崇韻

客裏歲雲暮﹐我心殊未平。悠悠惜往日﹐鬱鬱懷平生。況復久陰雨﹐喜玆霜曉明。那知不終日﹐又作瀟瀟聲。坐厭泥塗辱﹐空嗟鴻雁輕。

宿黃沙以山如翠浪湧分韻得如字

日中秣吾馬﹐日暮膏吾車。崎嶇陟南嶺﹐浩蕩淩八嶇。夜雨薦峯前﹐朝登碧琳瓀。蒼茫永嘯罷﹐翕忽淸景䢐。去此二三子﹐我行將何如﹖崔嵬正丘垤﹐萬里思南圖。

暇日侍法曹叔父陪諸名勝爲落星之遊

長江西委輸﹐匯澤東混瀁。中川屹孤嶼﹐佛屋寄幽賞。我來此何日﹐秋風欲蕭爽。共載得髙儔﹐良辰豈孤往。酒酣淸嘯發﹐浪湧初月上。疊鼓喚歸艎﹐陳迹眞俯仰。

釋奠齋居

理事未逾月﹐簿書終日親。簡編不及顧﹐幾閣積埃塵。今辰屬齋居﹐煩跼一舒伸。瞻眺庭宇肅﹐仰首但秋旻。茂樹禽轉幽﹐忽如西澗濱。聊參物外趣﹐豈與俗子羣。

秋懷

井梧已飄黃﹐澗樹猶含碧。煙水但逶迆﹐空齋坐蕭瑟。端居生遠興﹐散漫委書帙。愛此北窗閒﹐時來岸輕幘。微鍾忽迢遞﹐禽語破幽寂。魂神爲悄然﹐淡泊忘所適。

寄題金元鼎同年長泰面山亭

抗心塵境外﹐結宇臨秋山。乘髙一騁望﹐表裏窮遐觀。眾崿互攢列﹐連岡莽縈環。陽崖煙景舒﹐陰壑悲風寒。碧艸晚未凋﹐林薄已復丹。仙人吳門子﹐歲晚當來還。

冬至陰雨

愆陽值歲晏﹐忽復層陰結。一雨散霏微﹐千林共騷屑。端居遺簿領﹐遠意懷幽潔。曠慮守微痾﹐殊方感新節。豈伊田廬念﹐丘壠心摧折。還登東領岡﹐瞻佇何由歇。

還家卽事

獻歲事行役﹐䢐春始還歸。昔往艸未芳﹐今來翠成幃。扶疏滿園陰﹐時禽互翻飛。叢萱亦已秀﹐丹葩耀晨輝。卽事誰與娛﹖淹畱自忘機。日暮復出門﹐悵然心事違。古人不可見﹐獨掩荒園扉。

和林擇之黃雲之句兼簡同遊諸兄

登覽日云晏﹐歸車眇重岡。天風振余旟﹐夕露沾我裳。數子情未厭﹐春山杳茫茫。還瞻長江白﹐迥眺飛雲黃。當念塵中友﹐心期邈相望。無爲跨鴻鵠﹐決起淩靑蒼。

三月晦日與諸兄爲率之約裴回石馬晚集保福偶成

春服明朝換﹐晴川漲綠陰。追隨皆勝侶﹐邂逅卽初心。社迹莓苔古﹐禪扉竹樹深。移尊眞惜日﹐畢景共披襟。儉徳遵賢範﹐哇詞愧雅音。淸和應更好﹐逸想寄云岑。

宿石岊館

春江日東注﹐我行溯其波。揚帆指西澨﹐兩岸靑山多。靑山自逶迆﹐飛石空嵯峨。綠樹生其間﹐幽鳥鳴相和。搴篷騁遐眺﹐擊楫成幽歌。獨語無與晤﹐玆懷竟如何﹗

過武夷作

弄舟緣碧澗﹐棲集靈峯阿。夏木紛已成﹐流泉注驚波。云闕啟蒼茫﹐髙城郁嵯峨。眷言羽衣子﹐俯仰日婆娑。不學飛仙術﹐累累丘冢多。

宿武夷觀妙堂

陰靄除已盡﹐山深夜還冷。獨臥一齋空﹐不眠思耿耿。閒來生道心﹐妄遣慕眞境。稽首仰髙靈﹐塵緣誓當屏。

久雨齋居誦經

端居獨無事﹐聊披釋氏書。暫息塵累牽﹐超然與道俱。門掩竹林幽﹐禽鳴山雨餘。了此無爲法﹐身心同晏如。

兩中示魏惇夫兼懷黃子厚

讀書春日晏﹐雨至滿郊園。一灑幽叢竹﹐藹藹淸陰繁。齋居無還往﹐鎭日空掩門。欲將衝靜趣﹐與子俱忘言。

晨登雲際閣

晨起踏僧閣﹐徙倚望平郊。攢巒夏云曉﹐蒼茫林影交。暫釋川途念﹐憩此煙雲巢。聊欲托僧宇﹐歲晏結蓬茅。

倒水坑作

窮幽鮮外慕﹐殖志在丘園。卽此竟無得﹐空恨歲時遷。川陸綿半載﹐煩燠當歸緣。憩此蒼山曲﹐洗心聞澗泉。

齋居聞磬

幽林滴露稀﹐華月流空爽。獨土守寒棲﹐髙齋絕羣想。此時鄰磬發﹐聲合前山響。起對玉書文﹐誰知道機長。

川上見月歸示同行者

川上偶攜手﹐皓月起林端。一舒臨流望﹐玄露已先漙。歸掩荒園扉﹐更怯裳衣單。淸夜可晤言﹐獨處誰爲歡。

同安官舍夜作

官署夜方寂﹐幽林生月初。閒居秋意遠﹐花香寒露濡。故國異時節﹐欲歸懷簡書。聊從西軒臥﹐塵思一蕭疏。

試院卽事

端居惜春晚﹐庭樹綠已深。重門掩晝靜﹐髙館正陰沈。披衣步前除﹐悟物懷貞心。澹泊方自適﹐好鳥鳴髙林。

謝人送蘭

幽獨塵事屏﹐婉晚秋蘭滋。芳馨不自媚﹐掩抑空相思。晤對日方永﹐披叢露未晞。修然發孤詠﹐九畹陳悲詩。

秋蘭已悴以其根歸學古

秋至百艸晦﹐寂寞寒露滋。蘭臯一以悴﹐蕪穢不能治。端居念離索﹐無以遺所思。願言託孤根﹐歲晏以爲期。

秋暑

晨興納新涼﹐亭午倦猶暑。臥對北窗扉﹐淡泊將誰侶。疏樹含輕颸﹐時禽轉幽語。端居悟物情﹐卽事聊容與。

溪亭

循澗辟芳園﹐結亭對虛壁。澄潭俯幽鑑﹐空翠仰寒滴。主人心事遠﹐妙寄塵壤隔。豈爲功名期﹐而忘此泉石。

雪亭

危亭竹柏間﹐悄蒨日幽絕﹐朔風一以厲﹐愛此枝上雪仰悲玄景及史﹐俯觀羣芳歇。不用此時來﹐那知歲寒節。空翠仰寒滴。主人心事遠﹐妙寄塵壤隔。豈爲功名期﹐而忘此泉石。

殘臘

殘臘生春序﹐愁霖逼歲昏。小紅敷艷萼﹐眾綠被陳根。陰壑泉方注﹐原田水欲渾。農家向東作﹐百事集柴門。

書事

重門掩晝靜﹐寂無人境喧。嚴程事云己﹐端居秋向殘。超搖捐外慮﹐幽默與誰言。卽此自爲樂﹐何用脫籠樊。

秋夕

秋風桂花發﹐夕露寒螿吟。歲月坐悠遠﹐江湖亦阻深。紛思寧復整﹐離憂信難任。終遣誰爲侶﹐獨此淡衝襟。

柚花

春融百卉茂﹐素榮敷綠枝。淑鬱麗芳遠﹐悠颺風日遲。南國富嘉樹﹐騷人畱恨詞。空齋對日夕﹐愁絕鬢成絲。

對月思故山夜景

沈沈新秋夜﹐涼月滿荊扉。露泫凝餘彩﹐川明澄素暉。中林竹樹映﹐疏星河漢稀。此夕情無限﹐故園何日歸。

呈黃子厚

茅齋塵事遠﹐幽獨興無窮。永晝呻吟內﹐新涼愁思中。朱顏非昨日﹐素髮已秋風。珍重墻東客﹐遙憐此意同。

蒙判院丈垂示用韻喜晴之句率爾奉酬

客枕終難穩﹐歸來鼾息深。曉雞回遠夢﹐缺月掛空林。冰谷晨加帽﹐晴窗晝解襟。詩筒多妙語﹐仍喜舊盟尋。

後洞山口晚賦

日落千林外﹐煙飛紫翠深。寒泉添壑底﹐積雪尙崖陰。景要吾人共﹐詩畱永夜吟。從教廣長舌﹐莫盡此時心。

十五日再登祝融用臺字韻

江流圍玉界﹐天影抱瓊臺。拄杖煙霄外﹐中巖日月回。箕山藏遁許﹐吳市隱仙梅。一笑今何在﹐相期再舉杯。

舟中晚賦

長風一萬里﹐披豁暮云空。極浦三年夢﹐扁舟二子同。離離浮遠樹﹐杳杳沒孤鴻。若問明朝事﹐西山晻靄中。

安仁曉行

夙駕安仁道﹐行行得自娛。荒山圍野闊﹐遠樹出林孤。景晦長煙合﹐天寒碧艸枯。歸心懷往路﹐極目向平蕪。

寄雲谷瑞泉菴主

憶昔誅茅日﹐山房我自名。風埃猶俗累﹐煙雨負巖耕。多謝空門侶﹐能同物外情。肯來分半壑﹐聊爾度平生。少待淸秋日﹐閒尋遠嶽盟。不知誰是客﹐一笑絕塵纓。

和李伯玉用東坡韻賦梅花

北風日日霾江村﹐歸夢正爾勞營魂。忽聞梅蕊臘前破﹐楚客不愛蘭佩昏。尋幽舊識此堂古﹐曳杖偶集僧家園。嵐陰春物未全到﹐邂逅只有南枝溫。冷光自照眼色界﹐云艷未怯扶桑暾。遙知雲臺溪上路﹐玉樹十堅藏山門。自憐塵羈不得去﹐坐想佳處知難言。但哦君詩慰岑寂﹐已似共倒花前樽。

題霜傑集

先生人物魏晉間﹐題詩便欲傾天慳。向來無地識眉宇﹐今日天遣窺波瀾。平生尙友陶彭澤﹐未肯輕爲折腰客。胸中合處不作難﹐霜下風姿自奇特。小儒閥閱金匱書﹐不滯周南滯海隅。扮楡連陰一見晚﹐何常挽袖淩空虛。

秋夜嘆

秋風浙瀝鳴淸商﹐秋艸未死啼寒螿。幽人夜半起晤嘆﹐仰視河漢天中央。河漢西流去不息﹐人生辛苦何終極。蒼山萬疊雲气深﹐去鏈形魂生羽翼。

次韻傅丈題呂少衛教授藏書閣

西樓誰與共閒居﹖茂樹婆娑淸晝余。大隱只今同一壑﹐行吟非昔似三閭。揣摩心事惟黃卷﹐料理家傳亦素書。更鑿寒泉供漱石﹐世紛寧擬問焉如。

舫齋

扁舟容與小房櫳﹐搖颺簾旌蜀錦紅。兩岸蒹葭秋色裏﹐一川煙浪夕陽中。不愁灩澦雙蓬鬢﹐未怯江湖萬里風。築室水中聊爾爾﹐何須極浦望朱宮。

次秀野韻題臥云菴

君家丘壑本圓成﹐何意尋荒入翠屏。爲愛晴雲薦孤枕﹐故將閒日付新亭。夢魂寂寂衣裳冷﹐心事悠悠簡策靑。更把枯桐寫奇趣﹐鵾弦寒夜獨冷冷。

次韻雪後書事

惆悵江村幾樹梅﹐杖藜行繞去還來。前時雪壓無尋處﹐昨夜月明依舊開。折寄遙憐人似玉﹐相思應恨劫成灰。沈吟日落寒鴉起﹐卻望柴荊獨自回。

圭父爲彥集置酒白蓮沼上彥集有詩因次其韻呈坐上諸友

大阮歸來客滿堂﹐更移芳席近回塘。共憐的皪水花淨﹐並倚離披風蓋涼。銀筆看題靑玉案﹐佳人恨望碧雲鄕。此時此景眞愁絕﹐病著無因爲舉觴。

送四十叔父

吾家從昔號淸門﹐叔父於今道更尊。客路艱難空自惜﹐遺經終始向誰論﹖獨尋云嶠逢孤雁﹐共愛春江接故園。細說刈葵休放手﹐此來眞不爲盤餐。

和張彥輔雪後棲賢之作

夜來春雪徧林丘﹐卻喜風威曉便收。好上籃輿閒縱目﹐莫將衲被苦蒙頭。微官正愧逍遙社﹐勝日猶堪汗漫遊。欲出林關戀瑤艸﹐不妨尊酒更淹畱。

送建陽陳丞伯厚還鄕

括蒼云壑入秋夢﹐閩嶺風霜侵鬢絲。歲晚未收稽古力﹐徑荒曾愛賦歸辭。一官坎壈嗟丞負﹐百歲歡榮慶母慈。去步逶迆無慍色﹐此心惟有古人知。

芭蕉

芭蕉值秋檻﹐勿云憔悴姿。與君障夏日﹐羽扇寧復持。

蔬圃

花柳繞宅茂﹐先生在郊居。下帷良已苦﹐時作帶經鋤。

題石佛院亂峯軒

因依古佛居﹐結屋寒林杪。當戶碧峯稠﹐雲煙自昏曉。

題畫卷

流云繞空山﹐絕壁上蒼翠。應有采芝人﹐相期煙雨外。

石瀨

疏此竹下渠﹐漱彼澗中石。暮館繞寒聲﹐秋空動澄碧。

月榭

月色三秋白﹐湖光四面平。與君淩倒景﹐上下極空明。

采菱舟

湖平秋水碧﹐桂樟木蘭舟。一曲菱歌晚﹐驚飛欲下鷗。

劉平甫席上分得寫字

歲晚風雨交﹐流云暗平野。公子燕華姻﹐招呼及同社。髙情寄壺觴﹐晤言到風雅。剪燭夜堂深﹐幽懷共書寫。

寄諸同僚

把酒江頭煙雨時﹐遙知江樹已芳菲。應憐倦客荒茅裏﹐落盡梅花未得歸。

之徳化宿劇頭鋪夜聞杜宇

王事賢勞只自嗤﹐一官今是五年期。如何獨宿荒山夜﹐更擁寒衾聽子規。

小盈道中

今朝行役是登臨﹐極目郊原快賞心。卻笑從前嫌俗事﹐一春牢落閉門深。

竹節灘

船下淸江竹節灘﹐長煙漠漠水漫漫。人家斷岸斜陽好﹐客子中流薄暮寒。

野望

登髙立馬瞰晴川﹐四面平林接暝煙。東望不堪頻極目﹐歸心已度鳥飛前。

山茶

江南池館厭深紅﹐零落荒煙細雨中。卻是北人知愛惜﹐數枝和雪上屏風。

和喜雨

黃昏一雨到天明﹐夢裏丰年有頌聲。起望平疇煙艸綠﹐只今投筆事晨耕。

夜

獨宿山房夜气淸﹐一窗涼月共虛明。鄰雞未作人聲絕﹐時聽髙梧滴露鳴。

謝吳公濟菖蒲

翠羽紛披一尺長﹐帶煙和雨過書堂。知君別有臞仙種﹐容易難教出洞房。

秋日

一雨生涼杜若洲﹐月波微漾綠溪流。茅檐歸去無塵土﹐淡薄閒花繞捨秋。

石湖集補鈔

範成大

琉璃河

煙林蔥茜帶回塘﹐橋眼驚人失睡鄕。健起褰帷揩病眼﹐琉璃河上看鴛鴦。﹝此河大中祥符間路振《乘軺錄》亦謂琉璃河﹐惟嘉祐中宋敏求《番錄》乃謂之六里河。大抵胡語﹐難得其眞。﹞

挽王提刑彥光

論蜀三年戍﹐還吳萬里船。雲歸雙節後﹐雪白短檠前。百世春秋傳﹐一丘陽羨田。浮生如此了﹐何必更淩煙。

日者悲離索﹐公乎又杳冥。門人辧韓集﹐子捨得韋經。此去念築室﹐空來聞過庭。路遙人不見﹐千古泣松銘。

致爽軒

夕陽塵外漲郊墟﹐六六峯頭夢覺余。竹色喚人來下馬﹐亂蟬深處有圖書。

蜀州西湖﹝荷花正盛開。水月﹐登舟亭也。湖陰亭外﹐別有白蓮尢奇。蜀中無菱﹐至此始見之﹞

閒隨渠水來﹐偶到湖光裏。仍呼水月舟﹐徑度云錦地。誰云不解飲﹐我已荷香醉。湖陰玉嬋娟﹐復立紅樓外。何須東閣梅﹐悠然自詩思。驚風入午暑﹐水竹含秋意。采菱不盈掬﹐興與蒓鱸會。遙知新津宿﹐魂夢亦淸麗。

曉出古城山

落月墮眇莽﹐殘星澹微茫。竹輿亂淸溪﹐飛蓋入嵐光。松檜霧靄濕﹐桑麻風露香。空翠滴塵纓﹐何必濯滄浪。山家亦早作﹐迨此朝气涼。林深無人聲﹐木末炊煙蒼。離離瓜芋區﹐肅肅棗栗場。田園古云樂﹐令我思故鄕。墟市稍來集﹐筠籠轉山忙。吏事亦挽我﹐歸路盤朝陽。

隱靜山﹝杯渡師道場﹞

五峯抱巖扉﹐千柱奠云壑。荒原蕞爾縣﹐有此寶樓閣。維昔經營初﹐衣錫化雙鶴。杖頭具雙眼﹐矯矯雲中落。尊者一笑許﹐璇題照林薄。庭柏有祖意﹐石泉韻天樂。淸簧轉碧雞﹐飛梭擲蒼鵲。號風饑虎怒﹐失木啼猿愕。英遊偶然同﹐吏檄乃不惡。題名記吾曾﹐醉墨疥丹堊。

寄題向撫州采菊亭

一葉起秋色﹐眾綠凋歲華。耿耿霜露側﹐余此黃金葩。西風滿天地﹐孤芳照塵沙。殷勤開小築﹐花气日夕嘉。落英楚累手﹐東籬陶令家。兩窮偶寓意﹐豈必眞愛花。不如亭中人﹐一笑了天涯。采采勿虛度﹐門前欲髙牙。

古風上湯丞相

抱瑟遊孔門﹐豈識宮與商。古曲一再行﹐乃雜巴人倡。知音顧之笑﹐解弦爲更張。歸來掩關臥﹐冰炭交愁腸。平生桑濮手﹐未省歌虞唐。明發理朱絲﹐復登君子堂。遣音入三嘆﹐山髙水湯湯。

中巖﹝去眉州一程﹐諾詎羅尊者道場。相傳﹕昔有天臺僧遇病僧﹐與之木鑰匙云「異時至眉州中巖﹐扣石筍﹐當再相見。」後果然。今三石屹立如樓觀﹐前兩樓純紫石﹐中一樓蘿蔓被之﹐傍有寶瓶峯﹐甚端正。山半有喚魚潭﹐慈姥龍所居。世傳雁蕩大小龍湫﹐亦諾詎羅道場﹐豈化人往來無常處耶﹗﹞

赤巖倚竛竮﹐翠邏森戌削。岑蔚嵐气重﹐稀間暑光薄。聊尋大士處﹐往扣洞門鑰。雙撐紫玉闕﹐中矗翠云幄。應供華藏海﹐歸坐寶樓閣。無法可示人﹐但見雨花落。不知龍湫勝﹐何似魚潭樂。夜深山四來﹐人靜天一握。驚看松桂白﹐月影到林壑。門前六月江﹐世界塵漠漠。寶瓶有甘露﹐一滴洗煩濁。捫天援斗杓﹐請爲諸君酌。

秋日雜興

夕陽下桑柘﹐餘暉掛西山。西山在何許﹐冉冉紫翠間。彩雲無朝昏﹐綠蘿竟暄寒。昔與霞上人﹐同跨雙飛翰。上淩紫霄峯﹐下弄白石湍。風吹墮渺莽﹐及此行路難。佳人應望余﹐我豈眞忘還。

宿義林院

暝气昏如雨﹐禪房冷似冰。竹問東嶺月﹐松杪上方燈。驚鶻盤金剎﹐流螢拂玉繩。明朝窮腳力﹐連夜斬崖藤。

十月朔客建業不得與兄弟上冢之列悲感成詩

歲已看成暮﹐身今未得歸。風塵孤淚盡﹐霜露寸心違。南磵新流水﹐西山舊落暉。煙松應好在﹐宿艸定成非。逝水方東去﹐浮雲浪北飛。危魂先自斷﹐不待更沾衣。

擬古

彎環樓前月﹐掩抑樓上人。人月不得語﹐相看兩凝顰。西窗回紋機﹐織徧錦字春。聊可自持阮﹐何由將寄君。

春思

沙際綠蘋滿﹐樓頭芳樹多。風光入网戶﹐羅幕生繡波。前年花開憶湘水﹐今年花開淚如洗。園樹傷心三見花﹐依舊銀屏夢千里。

夜發昆山

歲寒人墐戶﹐霜重獨登舟。弱櫓搖孤夢﹐疏篷蓋百憂。但吟今不樂﹐寧計幾宜休。慚愧沙湖月﹐年年照薄遊。

次韻溫伯城上

閉戶成癡坐﹐扶藜得意行。樓臺浮霽色﹐市井碎春聲。雪盡小橋出﹐煙消千嶂生。病多無腳力﹐遙羨落鴻輕。

湘潭道中詠芳艸

積雨倏然晴﹐秀野若新沐。芳艸徑寸姿﹐中有不勝綠。萋萋路傍情﹐頗亦念幽獨。驅馬去不顧﹐斷腸招隱曲。

耳鳴戲題

歷歷從何起﹐泠泠與耳謀。人言衰相現﹐我以妄心求。遠磬山房夜﹐寒蜩隴樹秋。圓通無別法﹐但自此根修。

火墨坡下嶺

淸晨入岑蔚﹐嵐重寒颼飅。忽聞黃鸝語﹐方悟麥始秋。旅食法當瘦﹐遠行人所愁。況復深山中﹐不與和气遊。苦辛那敢憚﹐病悴良可憂。徒憂亦無益﹐聊作商聲謳。

秭歸縣﹝周封楚子熊繹於此。縣宇﹐宋玉宅。東山淸烈祠﹐屈原宅也﹞

永日貪程客﹐長年弔古詩。悲秋荒故宅﹐負石慘空祠。峻壁鴉翻倦﹐髙畬麥秀遲。窮山熊繹國﹐倡仄建邦時。

蟠龍嶺﹝自峽歸夔萬﹐至於梁山﹐五郡間不知其幾嶺。梁山之蟠龍﹑峯門尢爲髙峻﹐然下嶺卽有平陸﹐吏卒皆相賀云﹞

夷陵至朐﹤月忍﹥﹐復嶺苦絲亂。初程尙勇往﹐少日還委頓。安得長劍揮﹐盡鏟疊嶂斷。𨿽云北山愚﹐聊快南溟運。此意竟蕭索﹐勞歌謾淒曼。日日望平陸﹐念念到彼岸。

人言束馬險﹐但欠蟠龍峻。摧頹彊弩末﹐黽勉焚舟戰。譬如已償逋﹐猶有未折券。山根治曉裝﹐峯頂寄朝飯。稍脫蚓瘴染﹐還遲探虎窠玩。性命乃可憂﹐筋力何足算。﹝自注﹕嶺半途有饅頭山﹐以形得名。其上多鷙獸﹐土人謂之虎窠。﹞

新津道中

雨後郊原淨﹐村村各好音。宿云浮竹色﹐淸澑走榿陰。曲沼擎靑蓋﹐新田藝綠鍼。江天空闊處﹐不受暑光侵。

長風沙

夕陽明遠帆﹐髙浪兀孤嶼。綿綿淮山來﹐閃閃沙鳥去。落木兩三家﹐炊煙南北渡。眉伸擊汰行﹐夢愕阻風處。

上方寺﹝在消夏灣上﹞

艤棹古銷夏﹐擠筇新上方。珠灣鎖圓折﹐冰鏡沈空光。楓纈醉晴日﹐橘黃明早霜。閒門松竹徑﹐隨處有淸涼。

道中

月冷吟蛩艸﹐湖平宿鷺沙。客愁無錦字﹐鄕信有燈花。蹤迹隨風葉﹐程途犯斗槎。君看枝上鵲﹐薄暮亦還家。

晚春

靜極聞檐珮﹐慵來愛枕幃。隙虹飛永晝﹐簾影碎斜暉。燕踏花枝語﹐蜂縈柳絮歸。輕颸宜白佇﹐時節近淸微。

好事憐春老﹐無愁耐日長。鑪煙驚扇影﹐酒面舞花光。照水雲容懶﹐移牀竹意涼。更煩紅槿帽﹐促拍打山香。

天都峯﹝黃山﹞

維帝有天都﹐作鎭此南國。孤撐紫玉樓﹐橫絕太霄碧。晶熒砂竇紅﹐夭矯泉紳白。晴雲無盡藏﹐竟日裊幽石。諸峯三十五﹐離立侍傍側。會稽眇小哉﹐請議職方籍。

次韻唐子光席上賞梅

玉枝橫斜照淸空﹐纖手撚香俱瑙公。水部無人廣平去﹐後來我輩猶情鐘。誰噴昭華送愁絕﹐叫云三弄怨斜月。徑須踏雪問前村﹐莫待馬蹄如踣鐵。春風壓盡百花橋﹐尊前仍有董嬌嬈。惜無楚客歌成雪﹐空有蕭郎眼似刀。

次韻陳季陵寺丞求歙石眉子硯

金星熒熒眉子綠﹐婺源琢石如琢玉。寶玩何曾救枵腹﹐但愛文君遠山蹙。丈人筆陣森五兵﹐書品入妙仍詩名。我有陂陀天海樣﹐與公文字俱金聲。梟盧一擲不須呼﹐況敢定價論車渠。只煩將到妝臺下﹐試比何如京兆畫。

次韻季陵貢院新晴

鎖闈令嚴深復深﹐五星簾幕晴若陰。澹雲微月謾淸夜﹐短檠政自闊人心。看燈作暈生睡色﹐江南行處夢不隔。覺來快讀《新晴》篇﹐恍然寘我鶯花前。徑欲觴公後堂酒﹐倘煩春衫小垂手。

重遊南嶽焚香鎭南殿﹐過銓徳觀﹐醮注生祠庭﹐觀道君玉符《五匕原作》王七及八角玉印﹐經方四寸許﹐文曰﹕注生眞君玉印。雨中登山﹐遊南臺﹑福嚴﹐至瑞應﹑擲缽﹑天柱諸峯之上﹐寒甚﹐病衰﹐不至上封而返

捨舟得馬如馭气﹐步入靑松三十里。我從蠻嶺瘴煙來﹐不怕雨雲埋嶽趾。憶昔南徵款廟庭﹐往來無恙神所祉。當時已有歸田願﹐帝臨此心如白水。煌煌南正館於東﹐手握八觚溫玉璽。駿奔氵霝霍左右輔﹐好生不殺扶炎紀。崇禋竣事曉壇空﹐躋攀小試靑鞋底。不知云磴幾千丈﹐但見漫山白龍尾。石頭招我上南臺﹐瑞應闌乾天半倚。福嚴鐘聲過橋來﹐仿佛三生如夢裏。堂中尊者已先去﹐苔鎖巖扉何日啟。竹嫌磽確老逾瘦﹐松畏髙寒蟠不起。臒儒尙病怕深登﹐幽討未窮行且止。我評七十二髙峯﹐郁律穹窿少觀美。儼然可瞻不可玩﹐往往雄尊原作爭﹐據明本﹑黃本攺如負扆。乃知嶽鎭蓋深厚﹐不與他山爭秀偉。區區獻狀眩兒童﹐乳洞淡巖眞戲耳。

離堆行﹝沿江有兩崖中斷﹐相傳秦李太守鑿此以分江水。又傳李鎖孽龍於潭中﹐今有伏龍觀在潭上。蜀旱﹐支江水涸﹐卽遣官致祭﹐壅都江水以自足﹐謂之攝水﹐無不應。民祭賽者率以羊﹐歲殺四五萬計﹞

殘山狠石雙虎臥﹐斧迹鱗皴中鑿破。潭淵油油不敢唾﹐下有猛龍跧跧鐵鎖。自從分流注石門﹐西州秔稻如黃雲。刲羊五萬大作社﹐春秋伐鼓蒼煙根。我昔官稱勸農使﹐年年來激西江水。成都火米不論錢﹐絲管相隨看蠶市。款門得得酬淸尊﹐椒漿桂酒刪膻葷。妄欲一語神豈聞﹐更願愛羊如愛人。

毛公壇福地﹝西山最深處。毛公﹐劉根也﹐身生綠毛﹐故云。有劉道人作小庵﹐在隱泉之上﹞

松蘿滴翠白晝陰﹐七十二峯中最深。綠毛仙翁已仙去﹐惟有石壇畱竹塢。竹陰掃壇石槎牙﹐漢時風雨生蘚花。山中笙鶴尙遺響﹐湖外人煙驚歲華。道人眸子照秋色﹐邀我分山築丹室。驅丁役甲莫兒嬉﹐渴飲隱泉饑餌術。

南徐道中

半生行路與心違﹐又逐孤帆擘浪飛。吳岫湧云穿望眼﹐楚江浮月冷徵衣。長歌悲似垂垂淚﹐短夢紛如艸艸歸。若有一廛供閉戶﹐肯將靑雀易柴扉。

夜宴曲

金麟噴香煙龍蟠﹐玉燈九枝靑闌干。明瓊押帶湘簾斑﹐風幃繡浪千飛鸞。舞娥紫袖如弓彎﹐雲中一笑天解顏。銜杯快捲玻璃乾﹐花樓促箭春宵寒﹐二十五聲宮點闌。

倦繡

猧兒弄暖緣階走﹐花气薰人濃似酒。困來如醉復如愁﹐不管低鬟釵燕澑。無端心緒向天涯﹐想見檣竿幡腳斜。槐陰忽到簾旌上﹐遲卻尋常一綫花。

病中夜坐呈致遠

似霧如煙夜气浮﹐鶴鳴驚睡起搔頭。含風竹影淡畱月﹐著雨蛩聲深怨秋。萬事心空癡已慣﹐百骸歲晚病相投。便當采藥西山去﹐病足蹣跚怕遠遊。

嶺上紅梅

霧雨胭脂照松竹﹐江南春風一枝足。滿城桃李各嫣然﹐寂莫傾城在空谷。城中誰解惜娉婷﹐遊子路傍空復情。花不能言客無語﹐日暮淸愁相對生。

天平先隴道中時將赴新安掾

霜橋冰澗淨無塵﹐竹塢梅溪未放春。百疊海山鄕夢熟﹐三年江路旅愁新。松楸永寄孤窮淚﹐泉石終收漫浪身。好住鄰翁各安健﹐歸來相訪說情眞。

積雨蒸潤體中不佳頗思故居之樂戲書呈子文

門外泥深蘸馬鞍﹐墨云未放四維寬。前山忽接後山暗﹐暑雨全如秋雨寒。夢裏江湖三嘆息﹐醉中天地一憑闌。斗升畱滯休惆悵﹐枳棘從來著鳳鸞。

趙聖積誇說少年俊遊用前韻記其語戲之

京塵紅軟撲雕鞍﹐年少王孫酒量寬。倚袖竹風憐翠薄﹐捧杯花露怯金寒。黃雲城上《棲烏曲》﹐綠水池邊斗鴨欄。別後相思惟故物﹐壁煤侵損扇中鸞。

送陳朋元赴溧陽

九畹滋蘭靜自芳﹐啁啾誰復認孤凰。風流歲晚嫌杯酒﹐文字功深得鬢霜。斂板君猶能俯仰﹐倚樓吾敢計行藏。船開便作江南客﹐天色無情更雁行。

玉堂寓直

摛文窗戶九霄中﹐岸幘燒香愧老農。上直馬歸催下鑰﹐傳更人唱促鳴鐘。金城﹤山截﹥嵲云千雉﹐碧瓦參差月萬重。骨冷魂淸都不夢﹐玉階蕭瑟聽秋蛩。

甲午歲朝寓桂林記去年是日泊桐江謁嚴子陵祠迆邐度嶺感懷賦詩

去年曉纜解江臯﹐也把屠蘇泛濁醪。一席飽風漁浦闊﹐千山封雪釣臺髙。將軍老矣鳴孤劍﹐客子歸哉詠大刀。早晚扁舟尋舊路﹐柁樓吹笛破雲濤。

將至公安

前村後村啼杜宇﹐伴人憂煎與人語。云寒日薄春一夢﹐地闊天低淚如雨。我馬虺隤我僕痛﹐豈不懷歸畏簡書。公安縣前酒可沽﹐不如且聽提葫蘆。

峽石鋪﹝由萬州至此﹐山頂皆有長石如城壁﹐亙數峯不斷﹐峽山至是亦稍開廣﹐間有稻田﹞

峯頭壁立偉天造﹐萬雉石城如帶繞。山骨鱗皴火種難﹐山下流泉卻宜稻。新秧一稜綠茸茸﹐茅花先秋雪搖風。後皇嘉種不易熟﹐野艸何爲攙歲功。

東林寺﹝慧遠師白蓮社也﹐傍有樂天艸堂。對山絕頂卽天池﹐文殊現燈處。李成焚劫南北山﹐獨不毀二林﹞

談《易》翻經宰木春﹐三生猶自裊煙燻。客塵長隔虎溪水﹐劫火不侵香谷云。老矣懶供蓮社課﹐歸哉飲讀艸堂文。山頭一任天燈現﹐个事何曾落見聞。

再渡胥口

古來此地快蓬心﹐天繞明湖日照臨。一雁云平時隱現﹐兩山波動對浮沈。衰髯都共荻花老﹐醉面不如楓葉深。罾戶釣徒來問訊﹐去年盟在肯重尋。

次韻虞子建見咍贖帶作醮

兒女傳觀省見稀﹐病身聊復借光輝。莫嫌憔悴沈腰瘦﹐且喜間關秦璧歸。不是典來還酒債﹐亦非將去換蓑衣。塵魚甑釜時相阨﹐微汝誰能爲解圍。

重送文處厚因寄蜀父老

下峽東歸十五年﹐因君話舊意茫然。煩將遠道悠悠夢﹐直到天西暑雪邊。

曉起

簾額繡波蕩漾﹐燭盤紅淚闌干。夢裏五更風急﹐愁邊一半春殘。

題如夢堂壁

勃姑午啼喚雨﹐鵯鵊曉囀畱春。片雲不載歸夢﹐兩鬢全供客塵。

灰洞

塞北風沙漲帽檐﹐路經灰洞十分添。據鞍莫問塵多少﹐馬耳冥濛不見尖。

會同館﹝燕山客館也。授館之明日﹐守吏微言有議畱使人者﹞

萬里孤臣致命秋﹐此身何止一浮漚。提攜漢節同生死﹐休問羝羊解乳不。﹝遼人館本朝使﹐已謂之會同館。﹞

題山水橫看二首

煙山漠漠水漫漫﹐老柳知秋渡口寒。盡是西溪腸斷處﹐憑君將與故人看。

霜入丹楓白葦林﹐橫煙平遠暮江深。君看雁落帆飛處﹐知系秋風故國心。

春晚卽事

屋頭淸樾暗荊扉﹐紫葚斕斑翠莢肥。春晚軒窗人獨困﹐日長籬落燕雙飛。

春晚三首

陰陰垂柳閉朱門﹐一曲闌干一斷魂。手把靑梅春已去﹐滿城風雨怕黃昏。

客去鉤窗詠小詩﹐遊絲撩亂柳花稀。微風盡日吹芳艸﹐蝴蝶雙雙貼地飛。

夕陽槐影上簾鉤﹐一枕淸風夢昔遊。夢見錢塘春盡處﹐碧桃花謝水西流。

題城山掛月堂壁

百疊煙鬟得眼明﹐坐來心迹喜雙淸。秋陽滿地西風起﹐猶有啼鶯四五聲。

晚步

排門簾幕夜香飄﹐燈火人聲小市橋。滿縣月明春意好﹐旗亭吹笛近元宵。

夜歸

竹輿伊軋走長街﹐掠面風淸醉夢回。曲巷無聲門戶閉﹐一燈猶照酒鑪開。

斑騅

斑騅別後月纖纖﹐門外疏桐影畫簾。畱下可憐將不去﹐西風吹上兩眉尖。

髙景山夜歸

伊軋籃輿艸露間﹐夜深林月覆孱顏。忽逢陂水明如鏡﹐照見沈沈倒影山。

衮山道中

虎嘯狐鳴苦竹叢﹐魂驚終日走蒙茸。松林斷處前山缺﹐又見南湖數十峯。

遊寧國奉聖寺

松梢臺殿郁髙標﹐山轉溪回一水朝。不惜褰裳呼小渡﹐夜來春漲失浮橋。

道見蓼花

秋風裊裊露華鮮﹐去歲如今刺釣船。歙縣門西見紅蓼﹐此身曾在白鷗前。

桐廬

濕云垂野淡疏林﹐十日山行九日陰。梅子弄黃應要雨﹐寧知客路已泥濘。

社日獨坐

海棠雨後沁胭脂﹐楊柳風前撚綠絲。香篆結云深院靜﹐去年今日燕來時。

虞姬墓﹝在虹縣下馬鋪北三十七里﹞

劉項家人總可憐﹐英雄無策庇嬋娟。戚姬葬處君知否﹐不及虞兮有墓田。

秦樓﹝在相州寺中﹐上有貴人﹐幕而觀使客﹐云是郡主﹐太守之妻也。大抵相臺傾城出觀﹐異於他州﹞

欄街看幕似春遊﹐斑犢雕車碧畫油。奚女家人稱貴主﹐縷金長袖倚秦樓。

叢臺﹝在邯鄲北門外﹞

憑髙閱士劍如林﹐故國風流變古今。袨服云仍猶左衽﹐叢臺休恨綠蕪深。

盧溝﹝去燕山三十五里﹐虜以活雁餉客﹐積數十隻﹐至此放之河中﹐虜法五百里內禁采捕故也﹞

艸艸魚梁枕水低﹐匆匆小駐濯漣漪。河邊服匿多生口﹐長記軺車放雁時。﹝此河宋敏求謂之蘆菇﹐卽桑乾河也﹐今呼盧溝。﹞

與鄭少融趙養民二使者訪古訾家洲歸憩松間二君欲助力興廢戲書此付長老善良以當疏頭

飄飄竹雨潤輕裘﹐裊裊松風系小舟。安得從容興廢手﹐越人重上訾家洲。

羅江

嶺北初程分外貪﹐驚心猶自怯晴嵐。如何花木湘江上﹐也有黃茅似嶺南。

淸湘驛送王柳州南歸一絕

南歸北去路茫茫﹐不是行人也斷腸。可惜湘江春夜月﹐落花時節照離觴。

九盤坡布水

莫惜縈回上九盤﹐洗心雙瀑雪花寒。野翁酌水煎茶獻﹐自古人來到此難。

宋玉宅﹝相傳秭歸縣治卽其舊址﹐縣左旗亭﹐好事者題作宋玉東家﹞

悲秋人去語難工﹐搖落空山艸木風。猶有市人傳舊事﹐酒墟還在宋家東。

銷夏灣﹝吳王避暑處﹐平湖循山﹐一灣雲水勝絕﹞

蓼磯楓渚故離宮﹐一曲淸漣九里宮。縱有暑光無著處﹐靑山環水水浮空。

與現壽二長老遊壽泉因話去年林屋之遊題贈

何年錫杖劇淸甘﹐天遣深源壽此庵。金靨萬枝浮倒影﹐爲君題作菊花潭。

松風放浪入云關﹐二衲相從一士閒。人與瘦筇俱老健﹐去年今日在包山。

元夜大風雨一絕

東風無賴妒華年﹐一夜淒寒到酒邊。放盡珠簾遮寶炬﹐莫教檐雨濕靑煙。

三江亭觀雪

陰山陽朔雪中回﹐行到天西玉作堆。乘興卻遊東海上﹐白銀宮闕認蓬萊。

鰻井

決甃神通未易論﹐雨聲畱客夜翻盆。不辭客路春泥滑﹐且足秧田舊水痕。

元日馬上一絕

泥絮心情雪樣髯﹐詩囊羞澀酒杯嫌。年來萬事都消減﹐惟有牀頭歷日添。

元夕

粉痕紅點萬花攢﹐玉气珠光寶月團。簾箔通明香似霧﹐東風無處著春寒。﹝謂吳中剪羅琉璃二燈。﹞

石湖芍藥盛開向北使歸過維揚時買根栽此因記舊事

竹西歌吹荻花秋﹐遺老垂洟送遠遊。羌笛夜闌吹出塞﹐當年如此夢揚州。

題秋鷺圖

昨夜新霜冷釣磯﹐綠荷消瘦碧蘆肥。一江秋色無人問﹐盡屬風標兩雪衣。

晚思

蘚墻莎砌響幽虫﹐睡起翻書覺夢中。殘暑一窗風不動﹐秋陽入竹碎靑紅。

止齋集補鈔

陳傳良

癸丑冬車駕過宮畱相還朝

一聲警蹕接天齊﹐馳道無塵馬不嘶。月禦順行隨日轂﹐乾端和气幣坤倪。三槐相繼歸公衮﹐細柳還須聽將鼙。老矣尙能歌二聖﹐不應專美在浯溪。

冬夕書懷

冬夜苦難曉﹐短景復易夕。安得戶牖光﹐不待東方白。恍如遊化城﹐瓊臺若千尺。英華發林藪﹐餘彩散阡陌。平鋪浩無垠﹐巽入微有隙。忍寒貪縱觀﹐未願明曦赫。柳綿著歌茵﹐梅片墮妝額。皭然羣污中﹐有意欲比迹。自識玉皇家﹐臒仙陋山澤。新來學爲農﹐遭歲屢無麥。稚子色恆饑﹐老婢腳盡赤。一飯今有待﹐喜更問瓜埸。歸來看牀頭﹐瓶粟幸余積。且以炊春醪﹐號召已散客。

張冠卿以前詩懷哉各努力人物古來少之句爲十詩見寄次韻奉酬

明月不可涴﹐有時障氛霾。芙蕖生淤泥﹐豈必所處佳。老子苦煉藏﹐釋氏多遣排。如欲盡物累﹐自古誰好懷。

冥心觀宇宙﹐孰是同與各。夜旦無息期﹐日出星河落。此有齊人瑟﹐彼有荊人璞。嗟余耳目短﹐豈故重然諾。

朝雞警冠劍﹐巷犬吠村塢。胡然子列子﹐越在鄭東甫。永懷王黍離﹐莫與戍申許。雞犬各有役﹐人亦宜自努。

江梅歲已過﹐燕子春又來。不愁吾鬢霜﹐所恨此志灰。扶桑焞焞明﹐閶闔蕩蕩開。欲往豈不可﹐致遠非駑駘。

遊白石巖

地向東南傾﹐石際滄海立。蛟鼉限波濤﹐雞犬得城邑。居然通國望﹐跋莫他山及。道人獨有之﹐置屋三四級。幾看星月爛﹐卻聽風雨急。於今二百年﹐我共冥鴻集。晤語夕陽低﹐對酒秋旻濕。明朝江上舟﹐避雨漁翁笠。邂逅一俯仰﹐此道可於邑。

送葉正則赴浙西憲幕

頻年送行客﹐酒罄詩不工。最晚與君別﹐柰此百感叢。岐山有鳴鳳﹐《雅》《頌》移《豳風》。於時二老生﹐出處海上同。曹劉對匕箸﹐失色一語中。明朝蜀江水﹐不與灞滻通。人心起毫末﹐世故關鴻蒙。乃知貧賤交﹐不下王霸功。霜根宿病驥﹐雲帆背蜚鴻。秋水能隔人﹐白蘋況連空。相從自束髮﹐各去隨轉蓬。今懷欣有合﹐後會苦未重。鱸魚直萬錢﹐羊酪醅一鍾。願君養盛年﹐我友半已翁。

借書一首別薛子長

山阿著柴扉﹐陋甚誰盤桓。美人此何來﹐鉅竹數十竿。日閱書百篇﹐尙覺目力寬。欲從我借書﹐我書何足觀。午勤抱道經﹐及此鬢髮斑。一語未領會﹐累日不自安。𨿽更聖人手﹐亦恐眾說漫。況復秦漢下﹐曾莫修與刪。致之獲麟前﹐存者今若干。我無所取裁﹐望洋久空嘆﹗讀書固匪易﹐窮理良獨難。昨來荷堤上﹐嘗試及孟韓。此話如涓埃﹐此道如丘山。

張漕行部過湘岸有作因次其韻

春晚得新霽﹐艸木日夜綠。陽光初蔽虧﹐野暝或單復。美人浮湘波﹐領此入蓬屋。故放歸帆遲﹐更呼漁火續。窮探物精華﹐盡付詩凡目。憶昨欣晤對﹐令我忘休沐。劇談酒行希﹐危坐兵衛肅。相思正倚樓﹐所寄忽累幅。瑰辭堪買貧﹐軼韻和難屬。自從楚騷興﹐悲些逮差玉。後來數唐人﹐欸乃巖隈宿。世無梁昭明﹐斯文又誰錄﹗

送郭希呂

我門閉重重﹐我徑阻且深。梅花獨相依﹐聊以慰我心。美人從何來﹐崎嶇自幽尋。亦於琢冰中﹐而和南風琴。萊甲尙可羹﹐新萏足同斟。不知歲已華﹐歸興生霜砧。欲別復少住﹐棲烏啼月林。客去鳥翻飛﹐落花滿墻陰。

上閩帥粱公生日二十二韻

炎正維中葉﹐皇圖再造年。天潢流少海﹐星緯聚臺躔。臣主嘗難並﹐乾坤豈偶然。千齡開歷數﹐一气付陶甄。黃屋傳神器﹐彤庭領眾仙。風雲從此會﹐日月更誰先。昔者求侵地﹐何人賦甫田。吳兒咸抵掌﹐噲等欲差肩。廟論惟多士﹐戎功不在邊。一麾分赤社﹐萬事屬靑編。吾道誠難用﹐諸儒亦自偏。才名多濩落﹐經行失枸攣。洛蜀何嗟及﹐熙丰竟禍延。帝羅兼雁木﹐平步忽貂蟬。甚矣知當寧﹐淒其望濟川。年來羣老行﹐公在萬民懸。定作鹽梅夢﹐行歌杕杜還。滄溟宗眾濫﹐衡嶽倚蒼玄。要使垂身後﹐無爲慰眼前。管弦無算爵﹐桃李未央天。魯燕𨿽堪頌﹐閩山不足鐫。中原康濟事﹐彜鼎願聯翩。

送趙叔靜教授閩中四首

家無宿舂糧﹐適意恣所向。徵鞍催上官﹐帆海看疊嶂。有言及當代﹐浩飲益悲壯。以玆寘周行﹐盍在幾人上。

讀書須讀經﹐學文須學古。靑松故不換﹐白髮早可數。我亦窶人子﹐風雨蔽蓬戶。胡爲數相過﹐夜話恆過午。

炯炯出萬壑﹐冰壺縣淸秋。孰與玉瓚中﹐穆然養黃流。孤松髙半天﹐蘭芷復過幽。看君最雍容﹐柰何短自謀。

百吏不可試﹐捲懷州校官。翩然落南閩﹐不爲荔子丹。雕虫妙經術﹐倚市多儒冠。吾道未必貴﹐政此良已難。

簡友人一首

南去有五嶺﹐北來有重湖。水淸石益奇﹐往往中州無。在昔宦遊者﹐越若韓張徒。胡然自衡陽﹐只雁亦不䢐。

和張倅唐英詠梅

種梅欲百畝﹐垂老意未渝。有山在堂背﹐有溪在庭除。我危坐中央﹐花以寘坐隅。人固不可親﹐花亦不可疏。

花芳以養性﹐花陰以休影。更欲從旁謀﹐種秫可半頃。衝寒時一觴﹐我醉花獨醒。醉醒兩相忘﹐久矣系歸艇。

春晚書懷二首奉簡陳益之

百舌喜太甚﹐杜鵑恨何深。睍睆斯黃鸝﹐律中宮之音。物情自不齊﹐天運初無心。道人獨領會﹐杖藜立芳陰。

百卉得雨露﹐華滋巧相娛。但知說姚魏﹐河洛竟何如。我方悟吾生﹐箋經未成書。安得小學師﹐從之注虫魚。

送沈元誠赴臨漳主簿

誰說鄕先進﹐能無沈隱侯。靑衫今適越﹐白髮竟依劉。道固爲名累﹐人當與命謀。三臺行漸近﹐且勿問歸舟。

和段仲衡譙樓新軍額

筆落元戎重﹐詩成坐客新。譙門雙壯觀﹐邊將一團春。夢破盤行玉﹐名存甕得銀。衰遲亡補報﹐著意與民親。

寒消晴後雪﹐光轉凍前風。歲已宜麻麥﹐人猶厭芥菘。樓頭千里望﹐筆勢萬夫雄。及此吾何力﹐天低露艸丰。

送丁懷忠教授象州

二毛羈旅久﹐一飯瘴鄕輕。把酒時相屬﹐令人意自平。校官無簿領﹐帥閫甚聲名。所恨冥冥雨﹐梅天不肯明。

東陽杜季髙遠訪詩以送之

當世關衰壯﹐斯文視合離。彊餐吾豈敢﹐後會子何期。村落秋彌好﹐溪山晚最宜。逢人相問訊﹐所欠更能詩。

送周介之同年赴徳化宰

民社須吾黨﹐江湖足此情。不堪秋暑近﹐欲趁莫潮平。拙宦成華發﹐憂時自短檠。君看廬阜石﹐千載尙垂名。

挽新昌呂修職

頃作庵廬客﹐看公手種時。溪毛無亂理﹐宰木有連枝。久欲鑱他石﹐今還賦此詩。黯然懷宿昔﹐絮酒定何時。

送同年林多益丞海寧

同裏衣冠近闊疏﹐同年齒髮多衰變。美人宜在玉筍班﹐隱吏亦隨花雨縣。有杭一葦逢迎可﹐每食雙魚甘旨便。顧瞻周道竟何如﹐善爲身謀吾豈願。淸廟笙銹濟濟陳﹐碧梧鸞鵠深深見。由來盛事歲月晚﹐誰到修途肝膽健。楊花吹水酒搖波﹐一請加餐再無倦。

送郡守汪充之移治嚴陵

掛梁龍骨經時蟄﹐井井黃雲秋已及。十日不雨民未急﹐使君日膳長蔬湆。澄空颯颯雲霧入﹐饁婦休眠兒覓笠。村舂化出云子粒﹐市上明朝升二十。農家語圃商語賈﹐恆願使君無疾苦。自今一飯吾腹果﹐健看將母從簫鼓。馮翊扶風天尺五﹐見說嚴陵在何所。詔書奪去萬舌吐﹐九重欲扣君門阻。棲鳥護巢駒戀皂﹐東人自視西人好。那知湛露漙秋艸﹐春意平鋪無剩少。有客解事翻然笑﹐元祐治平諸故老﹐身要人扶功未了。誰知靑絲絡馬橫門道﹐應笑江湖華發早。

次徳修仙巖韻

我家仙巖人迹稀﹐客從何來此何時。岷山之陽適海嶠﹐萬里欲寫心精微。瀑泉自雨一丘壑﹐有龍蟄不隨羣飛。病樵弛檐渴猿喜﹐𨿽未作霖良已奇。吾聞岷山天與齊﹐仰止不見如調饑。君登絕頂小天下﹐此縱有山安足嬉。翩然肯過非所期﹐此道遼闊車誰脂。願言稅駕毋遄歸﹐爲我更賦崧髙詩。

赴桂陽道中喜晴書事

十日九雨垂垂雪﹐馬僵僕病泥乘橇。披衣闖戶得星月﹐耳根久與朝雞別﹐熟睡八年謀未拙。乞米作糜蒙被啜﹐客來午漏家僮出。如今兒嗷妻愁絕﹐我縱喜晴心已折。可以藝麻多筍蕨﹐苟有一丘吾計決。柰何諸公廝役皆豪傑﹐尙愛舂陵老元結。

牡丹和潘養大韻

看花喜極翻愁人﹐京洛久矣爲胡塵。還知姚魏輩何在﹖但有歐蔡名不泯。夕陽爲我作初霽﹐佳節過此無多春。更燒銀燭飲花下﹐五陵佳气今方新。

覓樹栽

覓得循除數畝園﹐衰遲無力正乾坤。學爲老圃徒幽意﹐富比封君亦浪言。計日若將栽樹木﹐成陰當待長兒孫。出門悵望春連塢﹐爲向云屯斫一根。

汪守三以詩來次韻酬之

一年春事墮槐宮﹐卻愛淸和與政通。乳燕黃鸝相倡和﹐落花修竹亂靑紅。羨君有賦非占服﹐愧我無才可送窮。細與論文一樽酒﹐它時還憶暮江東。

湖樓送客卽事一首奉懷益之兼簡同餞諸友

誰家喧騎盍朋簪﹐屋壓城頭水照檐。橘柚兩山香盡處﹐蒲荷十里淨相兼。愁將久雨春無賴﹐別在明朝酒未厭。甚欲去同三四友﹐鱸風更卷一江簾。

和丁端叔歲曉書懷韻

來塗藍縷雪埋人﹐三百於今又六旬。奏課定應書下下﹐班春聊復喜津津。余蔬被壤農亡恙﹐茂艸連扉盜自新。曳杖鹿頭時極目﹐炊煙齊起兩州民。

丁端叔送海錯以詩來用韻酬之

澤魚山豕各忘年﹐味可勝窮總所便。堪笑荊梧相俎豆﹐遂令蠻觸自矛鋋。食無誤蟹車同軌﹐貢不徵蚶澤漏泉。我在窮山人迹罕﹐亦蒙惟錯饋甘鮮。

戊申臘桂陽喜雪

月不能明雨卻稀﹐山容野色夜輝輝。淸霄下際雙瓊闕﹐仙仗前驅萬玉妃。亙古嶺旁冬不到﹐從今湖外歲無饑。來年此日吾何適﹐蓑笠寒江一釣磯。

衡守劉子澄以詩來和韻奉酬

曳裾朝路不同時﹐謀食衡湘亦把麾。一見相忘光可鑑﹐十年何在惄如饑。力堪扶世將誰可﹐語不驚人或自危。夜雪埋山江欲凍﹐依然春信在南枝。

遊南嶽

天作之山曷爲哉﹗遙知閶闔正南開。兩川文武長江下﹐百粵車書五嶺來。柴望久爲周墜典﹐牢愁多見楚遺才。不知崧岱還何似﹐我欲將書寄雁回。

登祝融峯喜霽

仰止扶藜鬢髮蒼﹐恰當風雨暗三湘。爲誰一辟天無際﹐及我重來日未央。江過數州多曲折﹐山緣長畝半靑黃。老僧耐得從頭問﹐問到吳門竟渺茫。

和沈帥持要張漕季長韻

欲杭一葦近聲光﹐恨不先期燕子涼。舊學甘盤聊此日﹐倦遊司馬尙他鄕。別從滄海山橫斗﹐來自岷峨水濫觴。不謂偶成三楚客﹐得爲蘭杜附諸香。

送沈帥

甘盤夢不入髙宗﹐四皓誰知其所終。傅野有人能論學﹐漢庭無事可言功。行藏於此皆成趣﹐談笑從今得退公。分付諸兒理民社﹐宜休堂上聽松風。

送範東叔歸帥潼川

楚山黃落洞庭波﹐背卻雞人問釣蓑。歸思甚於三峽壯﹐才名空自十年多。曩遊記得靑燈在﹐後會愁如白髮何。我更有懷言不盡﹐故將短韻代長歌。

登祝融峯觀日出

星月凋零萬象昏﹐誰能先我見朝暾﹖東南已得乾坤正﹐蠻貊方知夜旦分。但覺滄溟浮佛屋﹐卻忘衡嶽近天閽。迢迢下憩山腰寺﹐人世煙雲尙吐吞。

和劉進之韻兼簡吳阜之

憧憧滿眼事何稠﹐落落論心思獨幽。去國未能身一葉﹐懷人但覺日三秋。池塘春艸方同夢﹐江渚歸舟更別愁。安得《簫韶》儀兩鳳﹐不妨燕雀臣嘲啁。

初夏有感因用前韻久旱適得雨欣然卒章

湖山嫵媚綠陰稠﹐誰向蕓蕓得趣幽。半破橊花方恨晚﹐新來燕子未知秋。去爲吏隱𨿽吾願﹐歸得家山政自愁。賴有雨聲寬百感﹐忽如孤鳳見羣啁。

同遊張園酒中各嘆明年未知誰與此會余最衰病宜去因作詩識之

春過新煙能有幾﹐愁生飛絮轉難禁。可憐衰白隨年少﹐愛看殘紅到夜深。一輩衣冠方事事﹐故園松竹已陰陰。明年此會知誰共﹐雁蕩山前寄好音。

喜雨

天顧於人略有情﹐片時收盡越山靑。老農望外扶犁立﹐倦客愁邊擁被聽。塵翳欲淸閶闔道﹐井花已上轆轤亭。冥冥直待黃梅熟﹐未要風池看約萍。

寄僧嗣淸

衡陽傑閣宵人記﹐淮右丰碑刺史書。永已橋山藏劍佩﹐空餘云漢照林廬。河圖萬古陳東序﹐汗簡諸儒校石渠。誰道幽深窮衲子﹐乞錢買石更崎嶇。

晚春

千枝寂寞待春風﹐風雨灑灑春已空。未曉啼鶯相喚語﹐海棠飛盡一庭紅。

海棠

澹月看花似霧中﹐遽呼燈燭倚花叢。夜來月色明如晝﹐卻向庭蕪數落紅。

和丁端叔竹梅

空階琤若下瑯玕﹐全楚何人巧耐寒。誰伴八龍長傲雪﹐蕭然一榻臥袁安。

管領春風別有天﹐不論水際與山巓。祝融玉立湖湘凍﹐獨付寒梢笑粲然。

袁起巖會飲湖上出示古刻酒罷各攜桂花以歸因成一絕

湖光不動見魚蝦﹐敗紙殘編數十家。巖桂叢中三四客﹐醉歸人得一瓶花。

又和

湖上簾須半捲蝦﹐調冰雪藕各名家。有人不鮮長安飲﹐話極茶鐺吸井花。

除夜

春來十日垂垂雨﹐歲盡今朝亦未晴。衰老見年殊不覺﹐臥聽穿葉打窗聲。

誠齋集補鈔

楊萬里

遊丰湖

三處西湖一色秋﹐錢塘潁水更羅浮。東坡元是西湖長﹐不到羅浮便得休。

寄陸放翁

君居東浙我江西﹐鏡裏新添幾縷絲。花落六回疏信息﹐月明千里兩相思。不應李杜翻鯨海﹐更羨夔龍集鳳池。道是樊川輕薄殺﹐猶將萬戶比千詩。

雪

夜映非眞曉﹐山期不覺遙。盡寒無柰爽﹐且落未須銷。夢怯心仍愛﹐顏衰酒易消。毛錐自堪戰﹐底事乞人饒。

又

細聽無仍有﹐貪看立又行。落時晨卻暗﹐積處夜還明。幸自漫山好﹐何如到夏淸。似知吾黨意﹐未遣日華晴。

中秋前一夕玩月

月擬來寧好﹐吾先此夕遭。才升半壁許﹐已復一輪髙。遷坐還相就﹐羣飛影莫逃。望秋惟有此﹐徹夜聽辭勞。

過楊子江

只有淸霜凍太空﹐更無半點荻花風。天開雲霧東南碧﹐日射波濤上下紅。千載英雄鴻去外﹐六朝形勝雪晴中。攜瓶自汲江心水﹐要試煎茶第一功。

克信弟坐上賦梅花

月波成露露成霜﹐借與南枝作淡妝。寒入玉衣燈下薄﹐春撩雪骨酒邊香。卻於老樹半枯處﹐忽走一梢如許長。道是疏花不解語﹐伴人醒醉替人狂。

送丘宗卿帥蜀

人似隆中漢臥龍﹐韻如江左晉諸公。四川全國牙旗底﹐萬里長江羽扇中。玉壘頓淸開宿霧﹐雪山增重起秋風。近來廊廟多西帥﹐出相誰言只在東。

又送張桂州

拋官九載臥柴荊﹐有底生涯底此生。白鷺鸕鶿雙屬玉﹐靑鞋布襪一苓箵。贛江府主憐逋客﹐尊酒綈袍篤舊情。天上故人今只去﹐碧雲西望暮天橫。

深閨

深閨寂寞幾經春﹐自學琵琶曲調新。雪滿胡天悲入塞﹐聲傳漢月遠隨人。芳心有怨聲聲促﹐纖指關情字字眞。莫向潯陽江上聽﹐空教司馬淚沾巾。

閨思

零落回文織錦梭﹐綺窗殘燭暗銀河。陰迷小院秋云重﹐鄕碎空階夜雨多。芳夢已離雕玉被﹐餘香猶在纖金羅。白頭吟罷增惆悵﹐幾度相思鬢欲皤。

題釣臺

蟬冠未必似羊裘﹐出處當時已熟籌。但得諸公依日月﹐不妨老子臥林丘。賢豪陳迹千年在﹐香火空山萬木秋。自笑黃塵吹鬢客﹐競來祠下系孤舟。

上龜山寺

菜花開處認遺基﹐荒屋殘僧末忍離。寺付丙丁應有數﹐岸分南北最堪悲。金鈴塔上如相語﹐鐵佛風前亦斂眉。野匠不知行客意﹐競磨濃墨打頑碑。

夜坐

所至畱連不計程﹐兩年堅臥厭南徵。荒城日短溪山靜﹐野寺人稀雞雀鳴。藥裹向人閒自好﹐文書到眼病猶明。較量定力差精進﹐夜夜蒲團坐五更。

贈胡衡重

風騷堂上徑雄趨﹐不作俳辭筆矣乎﹗紙落煙雲春醉旭﹐气含蔬筍薄僧殊。夜來霜月千家滿﹐雨後風埃半點無。安得與君幽討去﹐一觴淸詠惱西湖。

松聲

松本無聲風亦無﹐適然相值兩相呼。非金非石非絲竹﹐萬頃銀濤啟五湖。

雨

一番暑雨一番涼﹐眞个令人愛日長。隔水風來知有意﹐剛吹十里藕花香。

水雲集補鈔

汪元量

賈魏公府

湖邊不見碾香車﹐斷珥遺細滿路途。門逕風輕飛野馬﹐亭臺火盡及池魚。海棠花下生靑杞﹐石竹叢邊出紫蘇。卻憶相公遊賞日﹐三千衛士立階除。

送琴師毛敏仲北行

西塞山前日落處﹐北關門外雨來天。南人墮淚北人笑﹐臣甫頭低拜杜鵑。

蘇子瞻喫惠州飯﹐黃魯直度鬼門關。今日君行淸淚落﹐他年勛業勒燕山。

女道士王昭儀仙遊詞

吳國生如夢﹐幽州死未寒。金閨詩卷在﹐玉案道書閒。苦霧蒙丹旐﹐酸風射素棺。人間無葬地﹐海上有仙山。

瀛國公入西域爲僧號木波講師

木老西天去﹐袈裟說梵文。生前從此別﹐去後不相聞。忍聽北方燕﹐愁看西域云。永懷心未已﹐梁月白紛紛。

全太后發爲尼

南國舊王母﹐西方新世尊。頭顱歸妙相﹐富貴悟空門。傳法優婆域﹐誦經孤獨園。夜闌淸磬罷﹐趺坐雪花繁。

題賜硯

斧柯片石伴幽閒﹐堪與遺民共號頑。試憶當時承賜事﹐墨痕如淚盡成斑。攻瑰集補鈔

樓鑰

西山資國寺

野溪淸淺度危橋﹐徑策枯筇上紫霄。曉霧暗蒸山寺雨﹐松風深隱海門潮。浮杯水漲人何在﹐洗缽池淸意已消。又上樂亭臺上看﹐雲山萬疊更逍遙。

題雪竇錦鏡橋亭

雨溪赴壑若奔虯﹐此地端能截眾流。三板放開千丈雪﹐一奩照破四山秋。幾年空自存公案﹐今日重新指路頭。珍重老師成勝事﹐淸名當與此山畱。

題蘇文忠武昌西山贈鄧聖求詩迹次韻

黨論一興誰可回﹐賢路荊棘爭先栽。竄畱多能擅筆墨﹐囚拘或可爲鹽梅。雪堂先生萬人傑﹐議論磊落心崔嵬。向來羅織脫一死﹐至今詩話存烏臺。憑髙望遠極宏放﹐眼界四海空無埃。黃岡踏徧興未盡﹐絕江浪破琉璃堆。漫郎神交信如在﹐石爲窊樽勝金罍。鄧侯先曾訪遺迹﹐銘文深刻山之隈。山空地僻分埋沒﹐二公前後搜莓苔。元祐一洗人間怨﹐天地淸寧公道開。玉堂同念舊遊勝﹐筆端萬物挫欲摧。時哉難得復易失﹐弟兄遠過崖與雷。北歸天涯望陽羨﹐買田不及歸去來。我爲長歌弔此老﹐慟哭未抵長歌哀。淸苑齋集補鈔

趙師秀

和陳水雲湖莊韻

粼粼水增波﹐疊疊云弄影。昔誇春徑研﹐今愛秋塘靜。芳筵集賓彥﹐淸宴除艷靚。時當新雨餘﹐蒼翠獻林嶺。旣忻衝抱舒﹐復快遠目騁。聊嘉鐘鼎人﹐而迺眷箕潁。深營察髙趣﹐雅詠發沈景。獨使和者難﹐一夕愁欲癭。

玉淸夜歸

巖有未見桂花開﹐觀裏閒尋道士來。微雨過時松路黑﹐野螢飛出照靑苔。

山路懷翁捲

困時耽茗不論杯﹐天气初晴又有雷。寂寞小亭看藥坐﹐晚風時復墮靑梅。

采藥徑

十載仙家采藥心﹐春風才過得幽尋。如今縱有相逢處﹐不是桃花是綠陰。

葦碧軒集補鈔

翁捲

冬日登富覽亭

永委海潮水﹐往來何不閒。輕煙分近郭﹐積雪蓋遙山。漁舸汀鴻外﹐僧廊島樹間。晚寒難獨立﹐吟竟小詩還。

夢回

一枕莊生夢﹐回來日未衙。自煎沙井水﹐更煮嶽僧茶。宿雨消花气﹐驚雷長荻芽。故山滄海角﹐遙念在春華。

登飛霞山作

局居厭紛叢﹐蕩志尋嶇嵚。拂衣出城隅﹐杖策循湖陰。何年彼眞仙﹐遺宮寄幽岑。連樹窈蒙密﹐靈洞疑虛沈。攀條承仙葩﹐立石弄澄深。眺睞增殊歡﹐超忽消煩襟。美人逝雲遠﹐靑艸疇與吟。感昔興重嗟﹐會意良在今。山公悅崇資﹐嵇氏陶淸音。保眞道無違﹐逐欲情易淫。顧乏安期資﹐華鬢能不侵。

和陳待制秋日湖樓宴集篇

一夕鳴雨來﹐秋容變俄頃。湖山屬初霽﹐風煙帶微冷。侍臣設芳筵﹐開樓玩澄景。懷我林下人﹐招攜共觀省。碧艸鋪近洲﹐白雲冒遙嶺。依稀蘭杠香﹐仿佛瀟湘淨。撫化篇忽成﹐達生累全屏。卽是造物遊﹐何必神仙境。

送盧主簿歸吳

湖波長浩蕩﹐苑綠徧幽奇﹐皆是全吳地﹐今非昔代時。鴟夷無舊舸﹐泰伯有新祠。吟苦曾遊客﹐因君動遠思。

題竹

偶種得成陰﹐翛翛過別林。月寒雙鴿睡﹐風靜一蟬吟。映地添苔碧﹐臨池覺水深。貧居來客少﹐賴爾慰人心。

送吉水包長官

不恥身爲令﹐惟存濟物心。離家春雨足﹐入境夏苗深。吉水字初識﹐洞巖仙可尋。知君修淨化﹐白日只彈琴。芳蘭軒集補鈔

徐照

贈徐璣

一舸寒江上﹐梅花共別離。不來相送處﹐愁有獨歸時。去夢千峯遠﹐爲官三歲期。思君何可見﹐新集見君詩。

送翁誠之

去作巴陵縣﹐南州雅有聲。未憑湘水綠﹐能似長官淸。笛冷君山月﹐帆輕夏浦晴。五言多好句﹐顏杜減詩名。

送翁靈舒遊邊

孤劍色磨靑﹐深謀祕鬼靈。離山春值雪﹐憂國夜觀星﹐奏凱邊人悅﹐翻營戰地腥。所期歸幕下﹐何石可書銘。

猿皮

路逢巴客買猿皮﹐一片蒙茸似雪絲。常向小窗鋪坐處﹐卻思空谷聽啼時。弩傷忽見痕猶在﹐笛響雄誇骨可吹。古樹團團行路曲﹐無人來作野賓詩。

觀所養鸂鶒

一身文采異常流﹐卻使閒身小自由。永日翠籠相並睡﹐豈無魂夢到滄洲。

二薇亭集補鈔

徐璣

吾廬

蓬戶閉還開﹐深居稱不才。移荷憐故土﹐買石帶新苔。藥信仙方服﹐衣從古樣裁。本無官可棄﹐何用賦歸來。

送翁巴陵

曾識巴陵縣﹐重攜印綬過。地徧無會計﹐俗厚有弦歌。官況湘流碧﹐詩情楚岫多。梅花送徵棹﹐萬里接陽和。

夏日懷趙靈秀

古郡艸爲城﹐懷賢隔此扃。水風涼遠樹﹐河影動疏星。江國晴猶潤﹐煙林暮轉靑。荷鋤曾有約﹐獨喜帶《騷經》。

夏夜同靈暉有作奉寄翁趙二友

齋蔬惟少睡﹐露坐得論文。涼夜淸如水﹐明河白似云。宿禽翻樹覺﹐幽磬度溪聞。欲識他鄕思﹐斯時共憶君。

送趙明叔爲漳浦宰

去年官滿處﹐送子意何如﹖地接泉山近﹐人依大澤居。南中繁賦役﹐美政輯田廬。公退無他事﹐彈琴更讀書。

知稼翁集補鈔

黃公度

癸亥秋行縣夜寓下生院倦甚慨然有歸歟之興戲用壁間韻以盟泉石

何須輪擁朱﹐不願佩懸玉。靑山得去且歸去﹐謀生待足何時足。林間招提金碧開﹐門外過客誰能來。桂華落盡無人問﹐古墻秋徑生靑苔。舊山泉石故應好﹐菟裘不營亦可老。此身已與三徑期﹐未分淵明迹如掃。

鳥影度寒塘

秋色滿瀟湘﹐天寒玄鳥翔。數聲離疊嶂﹐片影度橫塘。風翮摶寥廓﹐煙蹤入渺茫。乍隨萍荇沒﹐還共水雲長。冷浸千尋碧﹐斜侵兩岸霜。凝眸西塞遠﹐幾點帶殘陽。

仙霞道中阻雨

薄暮雨霏霏﹐歸心恨不飛。客程三日阻﹐家捨半年違。澗澀水爭道﹐山空云觸衣。憑誰洗光手﹐取出太陽輝。

過使華亭悼七友緣赴試漕臺﹐覆舟於此

惡石亂崢嶸﹐胡爲君此行。功名成底事﹐舟楫誤平生。天遠寧容問﹐灘流本自鳴。林猿如會意﹐故作斷腸聲。

奧村晚望

山逐寒云斷﹐天隨暮靄低。稻畦迷上下﹐樵徑自東西。故國存書劍﹐他鄕尙鼓鼙。涓埃期補報﹐未敢卜幽棲。

初秋夜坐

納涼北窗下﹐景象有餘淸。林暝惟螢影﹐庭幽勝竹聲。語闌驚坐久﹐露重覺衣輕。不寐饒詩思﹐徘徊參斗橫。

和徐子由題晝寂軒

木落孤城迥﹐苔封古寺深。結廬依近地﹐隱幾愜幽心。細艸秋仍綠﹐修篁晚更陰。紅塵門外路﹐六轡漫如琴。

庚申元日

繭足度殘臘﹐回頭又一年。文書疏病眼﹐事業付髙眠。盥櫛從朝懶﹐衾裯覺夜便。南鄰競春色﹐車馬日喧闐。

家僮歸得王慶長宓消息知畱浙中秋舉

倦僕去復返﹐憐君歸未能。吟余幽砌月。夢破短檠燈﹐地僻人稀到。書成雁莫憑。秋風霜翮健﹐天末看飛騰。

久不得浙耗

獨酌澆愁酒﹐慵翻信手書。折腰行俗吏﹐投足且吾廬。歲月鶯聲老﹐江湖雁影疏。依棲五侯第﹐旅食近何如。

苦熱

玉井晨不冷﹐茅檐午欲焚。月搖看畫箑﹐橊吐認紅裙。迥野都如火﹐奇峯空自云。衣巾負芒刺﹐曝背有人耘。

返照

返照隱西山﹐煙村一水間。路長人自急﹐林暮鳥知還。楓巷秋常掃﹐蓬門夜不關。風塵猶劇盜﹐歲月但催顏。

倚薄

茅檐供倚薄﹐藜杖任扶攜。天入平蕪闊﹐山含宿靄低。樹聲風曲折﹐野色晚淒迷。容易營生事﹐秋田稻欲齊。

閒居

一水遠能白﹐羣山陰更靑。靜憐風細細﹐閒任雨冥冥。春色供多病﹐時情畏獨醒。平生憂國意﹐客至問朝廷。

和鄭叔友厚題眞如

南郡趨新幕﹐微官愧野人。客懷投寺晚﹐歸夢到家頻。歲月看蓬鬢﹐塵埃聽葛巾。相隨一杯酒﹐且慰百年身。

三月三十日郊外卽事

雨積稻畦白﹐晴添麥壠黃。野橋排雁齒﹐山路轉羊腸。鳥語有時好﹐田家隨事忙。一年春盡日﹐身迹更他鄕。

壬戌中秋沿檄行縣與龔實之同宿於琴泉軒

搖落江城暮﹐招提訪舊遊。泉聲終夜雨﹐竹影一弦秋。露湛衣裳冷﹐山空枕簟幽。故人憐寂寞﹐抱被肯相投。

晚泊桃源驛奉懷幕府諸公

下馬泊孤亭﹐人煙接古城。半村畱晚照﹐萬壑送秋聲。風月思玄度﹐文章愧長卿。桃源何處在﹖山驛至今名。

題涼峯

倚杖淸秋遠﹐彈琴白晝長。笙簫離館廢﹐云木晚峯涼。往事空流水﹐歸心滿夕陽。相逢惜分手﹐珍重故人觴。

題定光寺

爲憐山色淨﹐百里赴幽期。疊嶂生寒早﹐修林出日遲。年華空晼晚﹐時事竟艱危。咫尺故園在﹐題詩有所思。

過白衣莊

艸樹天邊碧﹐溪流雨外渾。僕夫經燕岫﹐筋力盡龍門。斜日當幽徑﹐輕風度晚村。築場茅屋底﹐約略似東屯。

除夜

暮景流年速﹐寒燈照夜長。艱危仍薄宦﹐時序更他鄕。雪暗吳宮下﹐春歸越嶠傍。明朝對佳節﹐無處覓椒觴。

題王民瞻愷艸堂

結宇囂塵外﹐寓形天地間。�懷付松菊﹐髙臥對雲山。門巷來人少﹐琴書竟日閒。可憐朝市客﹐名利老朱顏。

冬日道間

歲熟牛羊飽﹐村寒鳥雀呼。霜餘山骨露﹐水落澗毛枯。歸艇收漁网﹐行人問酒壚。微軀任南北﹐未覺旅懷孤。

喜雨

皇天嗇甘澤﹐爲農生理休。哀哉桑麻瘁﹐得意蓬蒿稠。一夜檐澑雨﹐曉屋喧鳴鳩。驚濤注空壑﹐秀色溢平疇。田舍無宿儲﹐及此寬百憂。陌上誰家郎﹐惟恐阻春遊。

和龔實之茂良聞虜人敗盟

請纓未系單於頸﹐置火須然董卓臍。列郡奔馳喧羽檄﹐聖朝哀痛下芝泥。盟寒關隴無來使﹐春晚江淮有戰鼙。十載枕邊憂國淚﹐不堪幽夢破晨雞。

和宋永兄詠荔支用東坡刑字韻

修竹繁陰覆綠萍﹐壓墻朱實斗星星。明珠落掌驪龍睡﹐丹殼歸盤白馬刑。曾指畫圖誇北客﹐仍看喜色動南溟。可憐傖父流涎久﹐何日烏山始一經。

次韻陳宜中攜詩見訪

朝來乾鵲啅檐牙﹐昨夜燈開送喜花。好事寧期貴公子﹐攜詩肯訪野人家。客愁到此逢寒食﹐薄宦羈人屢歲華。載酒他年問奇字﹐故園歸去老桑麻。

至日戲題天福寺

去年至日老夫家﹐呼兒具酒對梅花。今年至日空奔走﹐豈止無花亦無酒。薄宦驅人無已時﹐客懷牢落彊裁詩。君不見杜陵老詩伯﹐年年至日長爲客。

次韻宋永兄春日放言寄秉彜廣文兄

君不見邊孝先﹐才得午枕一覺眠。便遭弟子嘲便便。又不見馬季長﹐橫經髙堂坐絳帳﹐背後女樂盈妖妍。靑春一去少者老﹐白髮不分愚與賢。刻苦要稱天下士﹐何如落魄地行仙。東風來習習﹐新月照娟娟。若逢花解語﹐須用酒爲年。

秋夜獨酌

溪山態足身無事﹐天地功深歲有秋。投老相從管城子﹐平生得意醉鄕侯。捲簾淸坐月排闥﹐橫笛誰家風滿樓。可是離人更遣物﹐自緣身世兩無求。

早春紅梅盛開有感

不與雪霜分素艷﹐卻隨桃杏競芳辰。自知孤潔羣心妒﹐故著微紅伴早春。

題須江驛詩後

歸來已負百花期﹐閒拂塵埃看舊詩。極目平蕪二千里﹐鄕心惟有杜鵑知。

贈延福端老

我來欲問小乘禪﹐慚愧塵埃未了緣。忽憶去年秋夜話﹐共聽風雨不成眠。

後村集補鈔

劉克莊

題孺子亭

孺子亭前插酒旗﹐遊人那解薦江蘺。白鷗欲下還飛起﹐曾見當年解榻時。

題忠勇廟

士各全軀命﹐惟侯視死輕。張巡須盡怒﹐先軫面如生。短刃猶梟寇﹐空弮尙背城。新祠簫鼓盛﹐人敬比神明。

周漢國公主挽詞

孝謹新顏悅﹐溫恭婦徳修。鵲橋方紀節﹐鸞扇忽驚秋。魯筆王姬卒﹐湘弦帝子愁。原言寬聖抱﹐況返蕊宮遊。

賜館恩通內﹐妃塋詔卜粼﹐來應自仙佛﹐去尙戀君親。望送龍綃濕﹐封崇鶴表新。不能秉彤管﹐羞愧作詞臣。

落梅

一片能教一斷腸﹐可堪平砌更堆墻。飄如遷客來過嶺﹐墜似騷人去赴湘。亂點莓苔多莫數﹐偶黏衣袖久猶香。東風謬掌花權柄﹐卻忌孤髙不主張。

病後訪梅

夢得因桃數左遷﹐長源爲柳忤當權。幸然不識桃並柳﹐卻被梅花累十年。

荔枝巖

異境閟神奇﹐一罅通深阻。呀然張蟾吻﹐光怪腹中貯。始來尙覿面﹐稍進但聆語。回頭失塵世﹐束縕行裏所。石房容千客﹐石柱徑丈許。眠獒若將吠﹐墜果疑可咀。平生聞化城﹐今見玉樓櫓。陟髙旣趫捷﹐循狹或樞僂。忽逢路窮處﹐淺浪隔洲渚。心知仙聖居﹐欲到無飛羽。向非薪燭力﹐往返何異瞽。重遊倘未卜﹐聊向詩中睹。

棲霞洞

往聞耆老言﹐玆洞深無際。聞中或識路﹐塵外別有世。幾思絕人事﹐賫糧窮所詣。棋終出易迷﹐炬絕人難繼。孤亭渺云端﹐於焉小休憩。憑髙眺城闕﹐擾擾如聚蚋。盡捐滓穢念﹐遂有飛舉勢。山靈娟淸遊﹐雨意來極銳。蒙蒙濕莎艸﹐浥浥涼松桂。暝色不可畱﹐悵望崖扉閉。

五月二十七日遊諸洞

來南百慮拙﹐所得惟幽尋。矧余玉雪友﹐共此丘壑心。江亭俯虛曠﹐穴室窮邃深。是時薄雨收﹐白靄籠靑岑。棄筇追野步﹐卻扇開風襟。炎方豈必好﹐差遠鼙鼓音。且願海道淸﹐莫問神州沈。徘徊惜景短﹐畱滯畏老侵。昨遊感鶯哢﹐今至聞蟬吟。常恐官事縶﹐佳日妨登臨。譬如逃學兒﹐汲汲貪寸陰。何因釋膠擾﹐把臂偕入林。

戴秀巖

玆巖視諸峯﹐厥狀尢崢嶸。舊爲碧蘚封﹐新有朱棧橫。縻腰尙恐墜﹐束炬劣可行。外狹中乃寬﹐始闇俄忽明。仰窺神魄悸﹐俯顧形殼輕。遂覽丹鑪基﹐微聞玉鼓聲。源深足力盡﹐路黑雲气生。不辧晝夜分﹐恍疑世代更。嘗聞學神仙﹐所得由專精。豈吾諸名士﹐羨彼一老兵。欣然約同志﹐嗣此將尋盟。安知無白鹿﹐絕頂來相迎。

和太白潯陽紫極宮感秋

翰林兩仙人﹐偶來聽風竹。蕭蕭玉千竿﹐采采綠一掬。少時負不羣﹐中歲乃見獨。嗟余長十年﹐所至戀三宿。徑當還笏歸﹐奚俟操蓍卜。夜郎與儋耳﹐老大費往復。宜州殿其後﹐路險車又覆。山中采芝去﹐舍下炊粱熟。

張麗華墓

臺上柏蕭蕭﹐空堂閉寂寥。芳魂三尺土﹐往事幾回潮。墮翠尋難見﹐埋紅恨未銷。猶勝江令在﹐白首入隋朝。

哭吳杞

七十未升捨﹐目深雙鬢殘。病中依佛寺﹐死處近嚴灘。俗薄揮金少﹐家貧返骨難。遺言令火葬﹐聞者鼻皆酸。

勝業寺

寺創於何代﹐問僧皆不知。槎牙夏后柏﹐殘缺柳侯碑。雪過禪堂冷﹐冰余嶽路危。上封猶未到﹐太息負心期。

游水東諸洞次同遊韻

桂山前未到﹐今日是初遊。招鶴登靑巘﹐呼龍俯碧湫。深蹊通秉炬﹐小竇劣容舟。豈敢輕題詠﹐同官盡柳劉。

淸惠廟

來訪古祠宮﹐迢迢過水東。一條溪不斷﹐數里竹方通。巫拜分余胙﹐商行禱順風。妝樓空百尺﹐半僕夕陽中。

嚴關新洞

羽客初尋見﹐因於此茸廬。未能平險峻﹐先擬架空虛。磴路樵相引﹐山名尉自書。看來臨驛道﹐末必有仙居。

哭章泉

小扉通水竹﹐幽絕少比鄰。家似巢棲者﹐詩非火食人。於今無宿士﹐在昔有先民。彊作徵君誄﹐居然語末親。

送範守仲冶

放逐諳時態﹐惟侯意味長。禮爲狂客設﹐羹許老人嘗。南國畱棠捨﹐西郊閉艸堂。臨岐先作惡﹐未可倚剛腸。

送陳霆之官連州

郡接湖南境﹐孤城若个邊。茆寮愁問宿﹐峽石善驚船。官小無迎吏﹐詩工有續編。古人髙妙處﹐不過覽山川。

早行

店媼明燈送﹐前村認未眞。山頭云似雪﹐陌上樹如人。漸覺髙星少﹐才分遠燒新。寧須看堠子﹐來往暗知津。

暝色

暝色千村靜﹐遙峯帶淺霞。荷鋤歸別墅﹐乞火到鄰家。戍鼓聞更遠﹐昏燈見字斜。小軒風露冷﹐自起灌蘭花。

北山作

骨法枯閒甚﹐惟看作隱君。山行忘路脈﹐夜坐認天文。字瘦偏題石﹐詩寒半說云。近來仍喜聵﹐外事不曾聞。

郭璞墓

先生精數學﹐卜穴未應疏。因捋虎須死﹐還尋魚腹居。如何師鬼谷﹐卻去友靈胥。此理憑誰說﹖人方寶葬書。

堯廟

帝與天同大﹐天存帝亦存。桑麻通絕徼﹐簫鼓出深村。水至孤亭合﹐山居列岫尊。尙餘土階意﹐樵牧踐籬藩。

贈髙九萬並寄孫季蕃作

諸人凋落盡﹐髙叟亦中年。行世有千首﹐買山無一錢。紫髯長拂地﹐白眼冷看天。古道微如綫﹐吾徒各勉旃。

仝孫季蕃遊淨居寺

滿院靜沈沈﹐微聞有梵音。不來陪客語﹐應恐壞禪心。母處歸全少﹐師邊悟已深。戒衣皆自衲﹐因講始停鍼。

春暮

一畝靑苔半落英﹐蜂忙蝶懶互卿卿。燕泥幹後兒初落﹐魚尾輕時子徧成。閒拂午窗驚野馬﹐夢遊天竺聽華鯨。捨南有柳纖纖在﹐不柰雙蟬占取鳴。

雪

衰桐無葉報蕭颼﹐臥聽窗聲作許愁。檠暗冷光侵研幾﹐瓦疏飛片落香篝。病思結客遊梁苑﹐往愛提軍入蔡州。也欲訪梅湖畔去﹐黃塵瀟袖欲盟鷗。

遇雨

與客同登萬仞崖﹐蔽天風雨驀然來。六丁白晝誅炎魃﹐百怪蒼淵起蟄雷。毒蟒噴時林盡黑﹐怒龍裂處石中開。吾生不及觀河決﹐得賦斯遊亦壯哉。

瑞香

一樹婆娑整復斜﹐使君輟贈到田家。自慚甕牖繩樞子﹐不稱香囊錦傘花。小借暖風爲破萼﹐旋澆新水待抽芽。叮嚀童子勤封植﹐畱輿甘棠一樣誇。

鄭寧示邊報走筆戲贈

曾客嫖姚與伏波﹐慣騎生馬擁雕戈。金臺有命終須築﹐鐵硯無功亦且磨。見說帛書來汝洛﹐又傳氈帳迫淮河。只今西北多機會﹐吾子南歸意若何。

醴陵客店

野郭依稀隔渡頭﹐解鞍來倚店家樓。欲攀桂樹吟《招隱》﹐因看梅花賦《遠遊》。市上俚音多楚語﹐橋邊碧色是湘流。直南鄕國幾千里﹐目送羈鴻起暮愁。

寒食淸明

寂寂柴門村落裏﹐從教插柳記年華。禁煙不到粵人國﹐上冢亦攜龐老家。漢寢唐陵無麥飯﹐山蹊野徑有梨花。一尊徑藉靑苔臥﹐莫管城頭奏暮笳。

落梅

一片能教一斷腸﹐可堪平砌更堆墻。飄如遷客來過嶺﹐墜似騷人去赴湘。亂點莓苔多莫數﹐偶黏衣袖久仍香。東風謬掌花權柄﹐卻忌孤髙不主張。

老馬

脊瘡蹄蹇瘦闌干﹐火印年深字已漫。野磵有冰朝洗怯﹐破坊無壁夜嘶寒。身同退卒支殘料﹐眼見新鞁駒寶鞍。昔走塞垣如抹電﹐安知末路出門難。

老妓

籍中歌舞昔馳聲﹐憔悴猶存熊與情。愛說舊官當日寵﹐偏呼狎客小時名。薄鬟易脫梳難就﹐半被常空睡不成。卻羨鄰姬門戶熱﹐隔樓張燭到天明。

老儒

向來歲月雪螢邊﹐老去生涯井臼前。舉孝廉科非復古﹐給靈壽杖定何年﹖空蟠萬卷終無用﹐專巧三場恐未然。猶記兒時聞緒論﹐白頭那敢負師傳。

老僧

半間占屋冷颼颼﹐死盡同參偶獨畱。昔已尋師遠行腳﹐今惟見佛小低頭。殘經無用聊收取﹐破衲難縫且著休。年少還知貧道不﹐曾同王謝二公遊。

老奴

少賤腸枵破褐單﹐傍人門戶活饑寒。自從毀齒初成券﹐直至長須尙不冠。冷炙時沾筵上餕﹐禿芒旋掃臼邊殘。他時縱取封侯印﹐僅得君王踞廁看。

老妾

傷春感舊似中醒﹐樂器全拋曲譜生。自小抱衾無怨色﹐閒時擁髻尙風情。曾陪太尉斟還唱﹐猶記司空眼與聲。著主衣裳爲主壽﹐莫如琴客別宜城。

老兵

昔擁雕戈射鐵簾﹐可堪蓬鬢映冰髯。金瘡常有些兒痛﹐鐵甲今難寸許添。至老安能希駱甲﹐從初悔不事蒙恬。莫嗟身上衣裘薄﹐猶向宮中請半縑。

丙辰元日

免騎朝馬趁南衙﹐五見空村換歲華。旋遣廚人挑薺菜﹐虛勞座客頌椒花。不施行馬鈞編戶﹐𨿽飲屠蘇殿一家。二十宦遊今七十﹐卻於身外復何加。

宿千歲庵聽泉

因愛庵前一脈泉﹐袱衾來此借房眠。驟聞將謂溪當戶﹐久聽翻疑屋是船。變作怒聲猶壯偉﹐滴成細點更淸圓。君看昔日蘭亭帖﹐亦把湍流替管弦。

贈陳起

陳侯生長紛華地﹐卻以蕓香自沐燻。煉句豈非林處士﹐鬻書莫是穆參軍。雨檐兀坐忘春去﹐雪屋淸談至夜分。何日我閒君閉肆﹐扁舟同泛北山云。

南浦亭寄所思

只是從前瘦病身﹐官卑活計太淸貧。買來晉帖多成贗﹐吟得唐詩轉逼眞。生擬棄家尋劍客﹐死當移冢近騷人。秋風爛熳吹雙鬢﹐目送停雲欲愴神。

去春

去春烽火照江邊﹐曾艸軍書夕廢眠。萬里旌旗眞屬命﹐一丘耕釣且隨緣。偶然謝客元非病﹐間亦尋僧不爲禪。尙有惜花情味在﹐銅瓶終日玩芳妍。

宿囊山懷洪嶽二上人

憶在山中識二僧﹐一亡一已拂衣行。壁間笠徙名藍掛﹐寺外松過壽塔生。隴月定知今夕恨﹐澗泉猶咽舊時聲。隔房侍者皆新剃﹐不似閒人卻有情。

方寺丞﹤舟定﹥子初成

舟成莫厭野人過﹐久欲從公具釣蓑。積雨晴來湖面闊﹐殘花落盡樹陰多。新營小店皆依柳﹐舊有危亭尙隔荷。所恨前峯含暝色﹐不然和月宿煙波。

薔薇花

浥露含風匝樹開﹐呼童淨掃駕邊苔﹐湘紅染就髙張起﹐蜀錦機成乍剪來。公子但貪桃夾道﹐貴人偏愛藥翻階。寧知野老茅茨下﹐亦有繁英送一懷。

訪李綱艸堂不遇

細路縈紆入野田﹐遙瞻竹樹已欣然。靑苔地滑跌盧老﹐蒼耳林深迷謫仙。不羨玉堂在天上﹐徑須茅屋占云邊。極知謝客非爲亢﹐貪看林花聽澗泉。

友人李先輩丑父嘗以夷成詩二帙示余莫知爲何人所作心甚愛之過延平客有袖詩一章見訪始知夷成者蓋葉君之別號也須髮皓然矣詩與人皆可重因用其韻爲謝

筋力都非少壯時﹐不煩攬鏡覺吾衰。展禽出仕曾三己﹐表聖歸休有四宜。飽閱交情悲世道﹐差彊人意賴君詩。此生到死慚三士﹐本自難招況易麾。

鏵觜

世傳靈渠自秦始﹐南引漓江會湘水。楚山憂赭石畏鞭﹐鑿崖通塹三百里。篙師安知有史祿﹐割牲沈幣祀瀆鬼。我舟閣淺懷若人﹐要是天下奇男子。只今渠廢無人修﹐嗟乎秦吏未易訾。

戊辰書事

詩人安得有春衫﹐今歲和戎百萬縑。從此西湖休插柳﹐剩栽桑樹養吳蠶。

晚春

書幌冷冷子夜風﹐杜鵑啼月小墻東。江南詞客惜春老﹐淸曉披衣拾墮紅。

臨溪寺

一徑松風刮紫苔﹐東風落盡佛前梅。道人深掩禪關坐﹐莫聽鶯聲出定來。

碧波亭

了卻文書上馬遲﹐白蘋洲畔有心期。斜陽忽到傳觴處﹐落盡梨花啼子規。

宮詞四首

出海新蟾玉半鉤﹐風翻荷蕩起棲鷗。女郎定有穿鍼約﹐偸看明河記立秋。

涼殿吹笙露滿天﹐木犀花發月初圓。君王少禦珊瑚枕﹐多就宮人玉臂眠。

一夜秋風入碧梧﹐蟬聲永巷月華孤。幾回夢裏羊車過﹐又是銀牀轉轆轤。

先帝宮人總道妝﹐遙瞻陵柏淚成行。舊恩恰似薔薇水﹐滴在羅衣到死香。

病起

病起登樓怯曉風﹐愛他殘雪映前峯。傍人休問何郎瘦﹐不見梅花過一冬。

滄浪館夜歸

萬匹沙場似電奔﹐轟天笳吹簇轅門。而今出借東家馬﹐煙雨孤行小麥村。

西風

性愛芙蓉淡復穠﹐倚欄日日待西風。池邊數本無消息﹐愁絕東家半樹紅。

老業猶存是苦吟﹐或投野店憩寒林。西風何處無詩料﹐水際山顚亦去尋。

宿別瀑上二首

十里荒荊手共開﹐屐痕歷歷在靑苔。山中猿鳥愁余去﹐爭問先生幾日回。

謝墳

一月山行未有梅﹐曉來戲著小詩催。謝家墳寺更衣處﹐初見墻西半樹開。

衡永道中

過了衡陽雁北回﹐鄕書迢遞託誰哉。嶽山石鼓皆辭去﹐惟有湘江作伴來。

秦城

缺甓殘磚無處尋﹐當年築此慮尢深。君王自向沙丘死﹐何必區區戍桂林。

書壁

綠衣蒲屨小綸巾﹐四壁淸風一榻塵。誰謂先生貧到骨﹐百金新聘竹夫人。

禊亭

年年春艸上亭基﹐父老猶能說左司。寂寞當時修禊處﹐一間老屋兩殘碑。

桐廬

桐廬道上雪花飛﹐一客騎驢覓雪詩。亦有扁舟蓑笠興﹐江行卻怕子陵知。

馬上口占

陌上秋千索漸收﹐金鞭懶逐少年遊。晚風細落梨花點﹐飛上春衫總是愁。

江山道中

純綿未覺中年暖﹐薄酒難禁二月寒。可惜一溪桃李樹﹐貪程不得過橋看。

春陰

春陰欺得病夫身﹐偶值晴天一欠伸。客捨無誰相管領﹐半檐紅日苦畱人。

木蘭詩

出塞男兒勇﹐還鄕女子身。尙能吞北虜﹐斷不慕東鄰。

鶯梭

擲柳遷喬大有情﹐交交時作弄機聲。洛陽三月春如錦﹐多少工夫織得成。

蜂媒

蜜口傳來好信通﹐爲花評品嫁東風。香須黏得花英去﹐疑是纏頭利市紅。

梅

籬邊屋角立多時﹐試爲騷人拾唾遺。不信西湖髙士死﹐梅花寂寞便無詩。

秋晚

江頭落日照平沙﹐潮退漁閣合岸斜。白鳥一雙臨水立﹐見人驚起入蘆花。

盧溪集補鈔

王庭珪

和劉美中尙書聽寶月彈桃源春曉

何年鑿源開混茫﹐桃花兩岸吹紅香。煙消遠浦生微陽﹐漁舟誤行溪水長。溪回岸轉山隙光﹐疑有絳闕仙人房。居民爭出羅酒漿﹐花間笑語音瑯瑯。抱琴釋子眉髮蒼﹐響泉韻磬鳴長廊。能彈往事悲孟嘗﹐昔時臺沼今耕桑。又如勇士赴敵場﹐坐令遊子思故鄕。淸猿抱木號鴻荒﹐孤吟劃見丹鳳翔。曲終待月西南廂﹐重調十指初不忙。如見古畫秦衣裳﹐春天百鳥爭頡頏。桃源歸來今已忘﹐彈到落花空斷腸。

題辰州壁

辰州更在武陵西﹐每望長安信息稀。二十年興縉紳禍﹐一終朝失相公威。外人初說哥奴病﹐遠道俄傳逐客歸。當日弄權誰敢指﹐如今憶得姓依稀。

夜蛾兒

碧眼銀須粉撲衣﹐又隨雪柳趁燈輝。怕寒還戀南華夢﹐凝佇釵頭未肯飛。

夜歸西園獨步

淸夜遊西園﹐竹影亂秋月。穹色湛虛明﹐林光益奇絕。人間睡方濃﹐那知此時節。坐觀衡陽移﹐領列風煙別。沆瀣洗天宇﹐一飲醒毛髮。气與南山髙﹐靑蒼助施設。池塘收綠淨﹐星斗轉空闊。微云點太淸﹐須臾亦自滅。明朝問此境﹐勝處不可說。卻恐雞三號﹐開門走車轍。

遊貢遊洞

竄身楚西極﹐幽奇頗窮歷。況此古道傍﹐橫天竦蒼壁。何年始開鑿﹐工如鬼鑱刻。飛空數百丈﹐突出淸鯨額。那知風雨時﹐云雷非窟宅。事迹墮渺茫﹐探討失圖籍。豈無髙世士﹐於此煉金液。不能久徘徊﹐上馬空嘆息。

江亭候施倅醇翁阻水漲作詩寄之

夜雨漲溪碧﹐天明望歸舟。飛帆出木杪﹐浩蕩兀中流。洪崖仙人姿﹐謂落滄海遊。興盡卻回棹﹐待此霖潦收。抱琴出竹迎﹐倒披翠云裘。風濤正可久﹐煙波生暮愁。

送謝夢叟昆仲之湘江

蠟屐訪窮巷﹐脂車戴曉星。哦詩添些語﹐望嶽插淸冥。烽火連蠻徼﹐樓船壯洞庭。瀟湘多夜雨﹐羨爾對牀聽。

送客

東門楊柳陌﹐東騎散林坰。艸綠古今道﹐馬嘶長短亭。人歸天北闕﹐使動斗南星﹐送客何年了﹐春蘋又滿汀。

春日遊鴿湖山

風起羣木末﹐花開雨壁香。山溪云影變﹐人靜鳥聲長。紺殿橫崖起﹐飛泉噴玉光。扣門僧出定﹐彈指下禪牀。

送劉禹踢之官五羊

南海千山外﹐東風幾驛催。嶺頭梅雨歇﹐旗尾瘴煙開。蠻徼無塵起﹐中原有使來。時應問消息﹐會向日邊回。

郭教授南窗置酒觀競渡次坐客劉時舉韻

一飲徑一石﹐此風誰敢陪。日移林影轉﹐船劈浪紋開。銀燭自相映﹐玉山何用推。廣文官獨冷﹐賴此酒盈杯。

仙人春宴曲

髙樓玉佩搖春風﹐銀槽壓雨珍珠紅。天畱曉月十分魄﹐飛光下照仙人宮。瑤姬半醉撾鼉鼓﹐彩鳳吹笙黃鶴舞。雙成翠袖織藕絲﹐麻姑行廚擗麟脯。金盤燒蠟夜未央﹐從妃進果蟠桃香。坐上花開人未老﹐他日重來花更好。三千年後忽相逢﹐再約羣仙醉蓬島。

觀駱元直經進江南形勢圖

異時漢网疏天討﹐胡兒馬嚙江南艸。石頭重戍豈無兵﹐將軍不識丹陽道。至今戰骨埋秋霜﹐傷心不忍間耆老。龍蟠虎踞昔何雄﹐赤壁濡須在眼中。潯陽江水射蛟處﹐旌旗拂天來向東。艨瞳塞川不敢下﹐昔人曾此破曹公。橫江九道波翻屋﹐試請輕兵渡淮曲。夜入長安人不知﹐應見畫圖心已熟。他日將軍按此圖﹐鼓行而西如破竹。

題羅疇老家明妃辭漢圖

明妃辭漢出宮門﹐丰容靚飾朝至尊。至尊左右皆動色﹐明妃欲語復吞咽。三千娥眉塞天閽﹐帝獨不識王昭君。顧影徘徊復良久﹐尙冀君王一回首。當時自倚絕世姿﹐不將賂結毛延壽。可憐朱网畫香車﹐卻來遠嫁呼韓邪。不如歸州舊村女﹐三幅羅裙兩髻丫。陌上花開大堤暖﹐細雨春風歸緩緩。寧從禁篽落胡沙﹐長路漫漫碧雲斷。忽看漢月臨氈裘﹐淚濕彈絲錦臂鞲。龍眠會作無聲句﹐寫得當時一段愁。

同陳思忠訪洪覺範

尋春反向僧房臥﹐無乃行藏與時左。起來刮目覽新詩﹐花壓欄幹夢初破。黃葉丹楓屬興深﹐吁然莫測楚人心。惠休島可沒已久﹐二百年來無此音。我气未衰詞頗弱﹐欲借席前籌一著。終朝巖下不逢人﹐苔色應嗔馬蹄削。

送李亨仲赴荊南辟

少年膽气橫秋煙﹐腰間欞具森龍泉。出門萬里探虎穴﹐錦帶雕鞍明積雪。洞庭木葉飛霜風﹐將軍秉旄西擊戎。旌旗戈甲照湖海﹐攙槍欲滅胡天空。須君磨盾作露布﹐插羽來奏明光宮。

麗人行

桃葉山前宮漏遲﹐宮人傍輦持花枝。君王喜憑絳仙立﹐殿腳爭畫雙長眉。欲把琵琶彈《出塞》﹐結綺臨春時事攺。井邊忽見張麗華﹐忍聽《後庭》歌一再。

早行

羣雞鼓翼天欲光﹐井上梧桐生微涼。殘星爛爛或出沒﹐初日淡淡開靑蒼。楚妃臺邊曉云碧﹐伏波廟前秋艸黃。騷人辛苦拾何物﹐沅有芷兮今已香。

和韻胡惇實少年行

酒酣坐待東方髙﹐臂鷹走逐城南豪。彎弓射殺白額虎﹐醉騎歸馬雪花毛。日暮黃雲動天色﹐易水迷魂魂不得。莫學並州遊俠兒﹐徒費黃金飾韉勒。

題劉端禮步芳橋

橋上畫欄低壓水﹐靑龍影落芙蕖底。欲渡芙蕖望翠微﹐波面紅雲映屐齒。洛浦淸流古有神﹐羅襪淩波生暗塵。東昏戲作錦地茵﹐金蓮櫬步如花人。而今此事墮渺漭﹐但有荷花開蕩漾。試穿芒層踏風煙﹐安用紫絲連步障。

送向丰之

君家梁苑妙人物﹐羯末封胡咸勃窣。子今二十能綴文﹐詩如陣馬敢馳突。此去荊湖道路長﹐要吟秋水動三湘。歸時蕉葉應黃落﹐勝拾騷人春艸香。

過劉美中新居

亂碧峯頭水拍堤﹐白沙寒竹淨柴扉。晨光破霧千山出﹐絕壁盤云一雁飛。窗外煙霞舒錦綺﹐坐中談笑落珠璣。江邊野老逢人說﹐待看追烽入翠微。

再次前韻

湘水淸如碧玉環﹐湘妃淚染竹痕斑。此時遊宦非髙志﹐何日抱琴歸故山。雁塔共題雙闕際﹐馬蹄同下五雲間。今朝憔悴荊湖外﹐卻望煙霄嘆未還。

別葛徳裕主簿

官冷身閒簿領稀﹐時從物外赴襟期。憑君少緩靑絲鞍﹐爲我聊傾碧玉卮。野寺石泉秋煮茗﹐松窗雪屋夜論詩。懸知別後東風近﹐先寄寒梅第一枝。

和葛徳裕別後用舊韻見寄

渝川咫尺如千里﹐雞黍猶堪敕婦炊。旋滴銀槽將進酒﹐細傾金屈倒垂卮。閒爲洛下諸生詠﹐突過黃初數子詩。阿吉想能騎竹馬﹐鳳雛低映碧梧枝。

次韻江正邦

瀘溪春水欲平堤﹐滿徑蓬蒿竹掩扉。齋館靜無塵土雜﹐盤餐喜有藥苗肥。君尋甘露峯前住﹐人似山陰雪裏歸。江海未應終寂寞﹐鶴書將下釣璜磯。

和曹溫如都監惠詩

雨腳虛隨匹馬塵﹐江湖歲晚始謀身。籬邊日醉陶元亮﹐窗外夜呼祁孔賓。倒著敝衣迎好客﹐急搜奇句發陽春。阿瞞豈但能橫槊﹐文彩風流世有人。

二月二日出郊

日頭欲出未出時﹐霧失江城雨腳微。天忽作晴山捲幔﹐云猶含態石披衣。煙村南北黃鸝語﹐麥隴髙低紫燕飛。誰似田家知此樂﹐呼兒吹笛跨牛歸。

和劉端禮避地初歸見訪

庭前喜鵲亂棲鴉﹐知有鄰翁酒易賒。老瓦盆隨田舍飲﹐半溪云屬野人家。莫將釣手迎西日﹐來倚危欄詠落霞。無柰醉歸燈火亂﹐僕夫爭路向江沙。

和裴主簿九日

欲上髙髙嶺路微﹐疏林蔽日尙堪依。楓江水冷天初靜﹐桐井霜榦葉亂飛。籬下采花人獨秀﹐山頭落帽客何稀。金壺倒盡重沽酒﹐莫惜朝來更典衣。

次韻楊廷秀求近詩

聞說學詩如學仙﹐怪來詩思渺無邊。自憐猶裹癡人骨﹐豈意妄得麻姑鞭。曾似千軍初入陣﹐淸於三峽夜流泉。只今老鈍無新語﹐楓落吳江恐誤傳。

楊文發自長沙相別忽來權邑惠詩次其韻

湘水東邊喚渡舟﹐湘天欲暮使人愁。豈期陶令來爲縣﹐應念龐公不入州。索我題詩今老矣﹐看君下筆幾時休。論文把酒誠堪樂﹐莫嘆樽前欠狄秋。

和劉喬卿雪詩

柴門忽啟玉爲關﹐疑是新移海上山。野寺僧居銀窟裏﹐廣寒宮在月明間。老農擊鼓迎丰歲﹐紫極吹簫近帝寰。臘後東風將解凍﹐已看峯頂露孱顏。

中夜起坐惜春亭月照酴醿淸香郁然因成四韻

袖手歸來避世塵﹐酴醿對坐惜餘春。靚妝不入市釐眼﹐幽韻只應丘壑人。醉喚江梅君益友﹐力移亭竹我比鄰。天公著意憐詩客﹐月色西窗一夜新。

謁魏彥成郎中

病夫投老入城闉﹐到處逢人說使君。豈料騎驢衝大尹﹐政須扛鼎識奇文。池生春艸何曾夢﹐楓落吳江誤所聞。更願兼收湖海士﹐當令冀北馬空羣﹗

王主簿淸暑閣

襬襶起程作熱官﹐何如避暑得淸安。輕陰畫出三湘境﹐爽气能爲六月寒。自有薰風生屋角﹐不須纖手捧冰盤。闌干半倚紅塵外﹐臥聽江聲瀉碧湍。

次韻常徳府葛倅見寄

武陵旌節鉞控湘西﹐通守仍兼把一麾。玉帳靜談千里月﹐銅符遙鎭五溪夷。漂流欲識荊州面﹐饑渴正如桑下兒。仰止門墻訴羈旅﹐窮愁那復有佳詞。

贈李子安

窮居未有四立壁﹐負郭兼無二頃田。擬斷雲根結茅屋﹐不知誰贈買山錢。

和鄭元淸同遊殷仲堪讀書臺

晉國衣冠掃地空﹐漁歌長在水雲中。倚欄欲問興亡事﹐木末琉璃墜曉風。

次韻劉惠直梅花

雪壓寒梢玉作容﹐嶺頭相見又東風。人間欲問春消息﹐半在竹橋溪影中。

贈寫眞胡生

誤著儒衣到骨窮﹐兒童拍手笑衰翁。釣魚艇子今無恙﹐置我五湖煙雨中。

謁僧惠端不遇

僧扉深倚碧巖隈﹐何處看云久未回。日暮鳴鐘應不語﹐嗔人馬迹涴蒼苔。

和答邦直

惠愛如蘭正吐芽﹐芳風吹落幾千家。明年催直金鑾殿﹐龍口飄香看百花。

和劉元弼見招

玉壺沽酒挈靑絲﹐及取春風花發時。便把一樽畱客醉﹐莫教紅雨洗殘枝。

步芳園

密栽桃李礙車輪﹐柳下風微不動塵。已辦尋春蠟雙蠟屐﹐飛花滿地艸如茵。

茉莉花

纖雲捲盡日西流﹐人在瑤池宴未休。王母欲歸香滿路﹐曉風吹下玉搔頭。勉齋集鈔

黃幹

答曾伯玉借長編

白露下百艸﹐迅商薄秋林。幽人起長嘆﹐感此節物深。攬衣自徘徊﹐撫劍還悲吟。丈夫各有志﹐莫作兒女心。涉遠當疾趨﹐畏影須就陰。願言理輕車﹐去上南山岑。

訪髙簽判故居

遠樹分髙下﹐平洲半有無。短亭低密竹﹐小艇隱寒蘆。轉浪魚深入﹐斜陽鴉亂呼。自慚貴公子﹐未老賦歸歟。

侍文公飲浮翠亭用劉叔通韻

涼風振幽壑﹐陰雲翳前山。髙情厲淸秋﹐適意林莽間。煙橫萬家井﹐水淨雙溪灣。徙倚暮忘歸﹐人境相與閒。遊子獨何爲﹐千里方言還。陪此杖履遊﹐忘彼道路艱。心期更他日﹐依巖結柴關。

過翠微

古寺殘僧少﹐孤村碧樹圍。明朝山下路﹐愁絕望煙歸。

九日早發桃枝嶺

登山豈不樂﹐況此風露淸。排檐夜雨滴﹐詰旦天空明。歡然金石交﹐要我林泉盟。支筇趁汗漫﹐勇往不計程。一水何縶紆﹐千峯郁崢嶸。仰視流云馳﹐俯聽幽壑鳴。班荊得所適﹐鬥酒聊共傾。人生會有累﹐聚散如浮萍。今辰諧勝遊﹐異日難忘情。意愜各賦詩﹐庶以紀此行。

道間觀瀑布

行行益以遠﹐愜此心期幽。一徑險復夷﹐千林密相校。回首天際山﹐矗面懸飛流。銀潢倚石壁﹐玉龍下山湫。光搖日璀璨﹐勢激風颼颼。可望不可親﹐神往形獨畱。眷言桃枝山﹐久懷卜築謀。豈無一日間﹐努力窮冥搜。

十二日復歸桃枝嶺

大溪章溪溪水淸﹐上寮下寮山路平。三山屹立相犄角﹐百里連亙如長城。仰幹雲霄不盈尺﹐俯視天髙浮寸碧。閒雲吞吐溢澗谷﹐飛泉噴灑下石壁。中有一山名芙蓉﹐端冕正色羣山空。望之令人起敬悚朝﹐僧言直與衡嶽同。坡陀突兀作云洞﹐虎豹蹲踞棲鸞鳳。聞道前朝開辟日﹐曾住浮屠幾千眾。我來已作五日行﹐皇天一雨復一晴。穹林杳靄非人世﹐手接羣仙朝玉京。曉來更向山前去﹐忽到山翁棲隱處。卻憶桃源洞里人﹐日出煙銷忘舊路。

讒人

監謗兆周蹙﹐偶語擠秦亡。古風下刺上﹐國步安且彊。靖康發深痛﹐熙丰啟餘殃。惜哉天子明﹐未免讒者傷。讒者亦何爲﹐君子名愈彰。

拜文公先生墓下

暝投大林谷﹐晨登崒如亭。髙墳郁嵯峨﹐百拜雙淚零。白楊自蕭蕭﹐宿艸何靑靑。悲風振林薄﹐猿鳥爲悲鳴。音容久寂寞﹐欲語誰爲聽。空使千載後﹐儒生抱遺經。

與胡伯履

白露下百艸﹐玄云翳祟岡。遊子暮何之﹐倏若孤雁翔。朝發長沙渚﹐夕息湘山陽。飛鳴念儔侶﹐慷慨增悲傷。故人懷我深﹐遠寄金玉章。開緘且疾讀﹐慰此饑渴腸。是時焞中火﹐朔風掃枯黃。歲月能幾何﹐臯蘭結微霜。脂車策良馬﹐日暮道正長。徒僕審驅馳﹐前途畏榛荒。劣質苦難任﹐白雲懷故鄕。南山一捨隔﹐矯首空西望。

送章元徳司理罷官歸永嘉

送君北門阪﹐遙望東甌路。峨峨鶴嶺﹐渺渺飛鸞渡。上有虎豹嗥﹐下有蛟龍怒。車馬堅且良﹐維檝夙已具。褰裳涉其險﹐萬怪不足懼。世路劇羊腸﹐皦皦誠易污。但能心無愧﹐窮達安所遇。毋爲婉變者﹐暫蹶輒驚顧。生平麋鹿姿﹐處世嘆多忤。胡爲展良覿﹐握手便如故。髙懷發鍼石﹐正論諧韶滬。情親復告別﹐欲語誰與晤。乾坤一逆旅﹐日月雙脫兔。寒儒守蓬蓽﹐白首困章句。期君以遠大﹐庶足慰遲暮。

甲子語溪閔雨

檣頭五兩搖空飛﹐船頭百丈牽何遲。數篙塘水淸可涉﹐故鄕千里歸何時﹖

塘中龍骨髙數層﹐龜坼田中縱復橫。靑裙篛笠倚車臥﹐但有空車無水聲。

牛女盈盈河漢傍﹐淸風肅肅吹羅裳。朱門達旦聽歌曲﹐莫遣濃陰蔽夜涼。

謝潘謙之

生平不作溫飽計﹐歲晚寧愁衣褐無。一夜嬌兒啼徹曉﹐始知寒色已侵膚。

鶴山集鈔

魏了翁

題謝耕道一犁春雨圖

牀頭夜雨滴到明﹐村南村北春水生。老婦攜兒出門去﹐老翁赤腳呵牛耕。一雙不借掛木杪﹐半破��衝曉行。耕罷洗泥枕犢鼻﹐臥看人間蠻觸爭。

題上亭驛

紅錦繃盛河北賊﹐紫金盞酌壽王妃。弄成晚歲郎當曲﹐正是三郎快活時。﹝原注﹕俗所謂快活三郎者﹐卽明皇也。﹞

十二月九日雪融夜起達旦

遠鐘入枕報新晴﹐衾鐵衣�夢不成。起傍梅花讀《周易》﹐一窗明月四檐聲。

紫宸殿禦筵卽事

蛾眉班�戴花回﹐遙望君王玉色開。畫�諸班謝茶酒﹐尻髙首下一聲雷。

東臯集補鈔

戴敏才

初夏遊張園

乳鴨池塘水淺深﹐熟梅天气半陰晴。東園載酒西園醉﹐摘盡枇杷一樹金。

句

人行躑躅江邊路﹐日落秭規啼處山。石屏集補鈔

戴復古

思家

湖海三年客﹐妻孥四壁居。饑寒應不免﹐疾病又何如。日夜思歸切﹐平生作計疏。愁來仍酒醒﹐不忍讀家書。

遊九鎖

天柱峯頭一振衣﹐雲開巖路雨晴時。登臨欲訪神仙事﹐紀都無漢晉碑。拍手數聲龍井躍﹐篝燈一覽洞天奇。林間安得棲身處﹐欲煉金丹餌玉芝。

句

詩談天下事﹐愁到酒樽前。﹝秋懷﹞鶯啼花雨歇﹐燕立柳風微。﹝晚春﹞詩骨梅花瘦﹐歸心江水流。﹝城西﹞。客愁茅店雨﹐詩思柳橋春。﹝春日﹞。黃花一杯酒﹐白髮幾重陽。﹝九日﹞。

羅敷詞

妾本秦氏女﹐今春嫁王郎。夫家重蠶事﹐出采陌上桑。低枝采易殘﹐髙枝手難扳。踏踏竹梯登樹杪﹐心思蠶多苦葉少。舉頭桑枝掛鬢唇﹐轉身桑枝勾破裙。辛苦事蠶桑﹐實爲良家人。使君何所爲﹐見妾駐車輪。使君口有言﹐羅敷耳無聞。蠶饑蠶饑﹐采葉急歸。

劉折父爲吳子才索賦雲山燕居

燕居適所息﹐非懷傲世心。白雲自舒捲﹐靑山無古今。中有動靜機﹐杳眇諧素襟。以時爲出處﹐懷人撫瑤琴。平生披短褐﹐時來或華簪。世論倘不合﹐矢口不如瘖。避影長松下﹐洗耳淸溪潯。愼勿出云外﹐黃塵三尺深。

侄孫亦龍作亭於小山之上余以野亭名之得詩二首

平地變丘壑﹐安排若自然。爲山移白石﹐鑿沼貯淸泉。栗裏有松竹﹐蘭亭無管弦。軒裳非我事﹐在野不妨賢。

捨外有餘地﹐登臨作此亭。心如喬木古﹐眼共遠山淸。社酒誰同醉﹐村歌自可聽。有時來夜坐﹐收拾讀書螢。

桐廬舟中

吳山靑未了﹐桐江綠相迎。扁舟問何之﹐往訪嚴子陵。髙風凜千古﹐臥蹴萬乘主。富貴直浮雲﹐羊裘釣煙雨。

江南新體

郎船江下泊﹐妾家樓上住。朝朝暮暮間﹐上下兩相顧。相顧不相親﹐風波愁殺人。

寄山臺趙庶可

頃上山臺竭﹐臨行辱贈詩。相思寸心在﹐莫訝尺書遲。好月登樓夜﹐淸秋落木時。見君花萼集﹐夢到謝公池。

峽山二首

山近江如束﹐林深路欲迷。平沙印虎迹﹐絕壁聽猿啼。綠水人誰釣﹐黃茅地可畦。幽居堪避世﹐何必武陵溪。

欲訪飛來殿﹐維舟上峽山。有溪流屋下﹐無路入雲間。犀解捐金索﹐猿能記玉環。無從旌往事﹐有地足躋攀。

重陽舟中

扁舟何寂寞﹐絕不見人家。無處沽村酒﹐何從問菊花。溪山澹相對﹐節序謾云嘉。牢裹烏紗帽﹐西風日又斜。

登祝融

秋風吹拄杖﹐直到祝融顚。目擊三千界﹐肩摩尺五天。扶桑陽谷畔﹐靑艸洞庭邊。雲气無遮障﹐分明在眼前。

燕

聞說烏衣國﹐低連海上村。春來避霜雪﹐秋去長兒孫。華屋語如訴﹐故巢多不存。雙飛惱幽獨﹐紅袖有啼痕。

題上虞縣信芳堂

河陽種桃彭澤柳﹐歲歲春風誇不朽。何如君種一池蓮﹐開向五月六月天。紅妝當暑淸無汗﹐綠葉染風香不斷。坐令百里盡淸涼﹐天乃贈君云錦段。此花不可無此堂﹐主人姓字同芬芳。更看堂後參差竹﹐醉倚炎空舞寒綠。

訪舊

欲尋西捨問東鄰﹐兩巷都非舊住人。惟有桑邊石池在﹐依然春水碧粼粼。

蛟峯集鈔

方逢辰

被徵不赴

萬里皇華遣使轎﹐姓名曾覆禦前甌。燕臺禮重金爲屋﹐嚴瀨風髙玉作鉤。丹鳳喜從天上落﹐白駒須向谷中求。敲門不醒希夷睡﹐休怪山云著意畱。

贈樵隱

樵仙深入琴棋境﹐一笑出門天地寬。人世已非存朽斧﹐土音不攺只南冠。弦中自有鐵心在﹐局外何妨道眼觀。霽月光風元屬我﹐飯牛何謂夜漫漫。

送潘翠谷

翠谷老人﹐有道而隱者也。當宋社已墟﹐孤忠耿耿﹐遁迹湖山間﹐以雅吟騷詠晦其名。或寄僧捨﹐人莫知之也。爲賦此篇。

無屋住僧廬﹐無菜挑野艸。野艸風味淸﹐僧廬人迹少。剝剝誰扣扃﹐待予事幽討。錢唐有騷翁﹐自號翠谷老。疋馬遊南墻﹐要伴松竹好。遐思到山人﹐迂尋出詩稿。詩無愁苦吟﹐掃退郊與島。胸次鮑明遠﹐筆下王逸少。我觀陰與陽﹐禪代何時了。不能爲魯連﹐當作商山皓。長歌《黍離》篇﹐酹酒問旻昊。

雪巖集鈔

宋伯仁

戲作

靑梅黃盡雨無多﹐柳影重重午日過。忽聽隔籬人語笑﹐采蓮艇子上新河。

寓西馬塍

十畝荒林屋數間﹐門通小艇水彎環。人行遠路多嫌僻﹐我得安居卻稱閒。樽酒相忘霜後菊﹐一詩難盡雨中山。作年脫下浮名事﹐只與田翁勝往還。

羊角梗晚行

葛裙蒲履帽烏紗﹐迆邐乘涼到水涯。數寺晚鐘聲未歇﹐滿身涼月看荷花。

秋崖集補鈔

方嶽

立春都堂受誓祭九宮壇

輦路香融雪未乾﹐雞人初唱五更寒。瓊幡第一番花信﹐吹上東皇太乙壇。

趙昭儀春浴

紅薇滴露護輕寒﹐微鬌香絲卸玉鸞。祇道春風庭院密﹐外間已作畫圖看。縉雲集鈔

馮時行

重陽登翠圍亭亭廢十年竹柏蓊然殊蔽遠眼命寺僧芟除剪伐屏翳豁開林巒杳靄殆丹山之絕勝處也與同遊分韻賦詩以老杜開林出遠山爲韻得遠字

林樾失洗沐﹐叢灌老偃蹇。坐令軒豁地﹐雍穆成奧閫。千年李峨眉﹐孤調絕攀挽。徑欲劃君山﹐笑看湘水遠。我來此亭上﹐造化閱舒捲。何堪浩蕩意﹐鬱鬱仰若俯。蘭蕙生當門﹐尙爾付鍤畚。大材廊廟具﹐顧此何衮衮。石角礪霜斧﹐一斬三百本。圖事欲大快﹐不復計小損。天地英气歸﹐川原勝魂返。鏡開水灩灩﹐龍轉山蜿蜿。臥虹踏歸市﹐融雪護春墾。晴光蕩芳酌﹐中筵舞蹲蹲。黃花壓客帽﹐胡牀秋風穩。萬象競參揖﹐相見一何晚。通塞有時會﹐明晦理相反。干戈天地閉﹐撫事切深悃。痛澆磈磊胸﹐不復效老阮。

和嘉州通判賈元升見贈

山城鳥鵲喜﹐佳句來春風。浣手三過讀﹐散我磈磊胸。當年《過秦論》﹐千載猶爲雄。今觀妙好辭﹐蹀﹤虫變﹥追前蹤。文章信有種﹐字字含徵宮。少城初識面﹐軟語開春融。秋月耿髙懷﹐春冰瑩淸衷。俱墮人事海﹐煩促難舂容。況乃燕雀卑﹐未易參鸞鴻。別來邛筰外﹐一笑疇與同。羨君對賢牧﹐快飲如渴虹。何當款齋閣﹐餘瀝借衰紅。所幸九河潤﹐密邇千乘封。臭味譬艸木﹐我輩情所鐘。夢隨沫若水﹐下與九項通。更願洗老眼﹐見君攀翔龍。

中秋飲張仁甫家探韻得玉字

數日及中秋﹐迎月試新醁。淸暉困屏翳﹐頑陰費驅逐。廣座迷樽俎﹐髙堂燦燈燭。未用卹一眚﹐何妨縱百沃。見人如見月﹐張家呼小玉。

至日

至日家無賴﹐今朝愁柰何。兩宮黃屋遠﹐二老白頭多。聖主今嘗膽﹐皇天忍薦瘥。乾坤爲回首﹐慷慨一悲歌。

自行在解維宿長安閘下回望天竺諸山依依在目微臣去園撫事感傷因成此詩

歸家豈不好﹐去國意如何。主聖憂思切﹐時危習俗訛。山髙更回首﹐天闊阻悲歌。一寸丹誠地﹐餘生感憤多。

和子應遊萬州岑公洞

泉細或疑雨﹐巖深微見天。暫來如可老﹐長往不難仙。石髓層層落﹐松聲樹樹傳。欲歸重回首﹐明月傍船舷。

玉楮集鈔

嶽珂

戊戌二月十日京湖袁總郎以堂帖至有詔復除戶侍總饟

晝長欹枕酣春臥﹐剝啄敲門驚夢破。雙旗健步衣正黃﹐爵羅駭見久未嘗。泥紫一封芹詔香﹐王人繭牘親遣將。老夫五年坐奇謗﹐身則漁樵志猶壯。豈無戀闕如子牟﹐彊擬隨裝學張敞。浮雲滿空能蔽日﹐雲散天空日華出。千三百載春又春﹐杜陵久矣無斯人。黃衣走塵漫踆踆﹐縱了桴鼓何足云﹗姑言��工負恩﹐堯天舜日定不爾。皎皎太空無點滓﹐當時下書便疑似。聊坐和歌焉熱耳﹐寧比三光覆盆底。金羈欲脫還從頭﹐絡頭齕艸均一牛。吾身本是報恩具﹐千年萬年屬明主。感恩欲愬淚如雨﹐且願投讒畀豺虎。

五年不治筆研奉詔起家是日始艸辭免奏旋假書吏於郡題寫皆生疏又堂帖趣行三日戒途偶成

露封﹤月譽﹥奏曉鳴鈴﹐當禦應關乙夜呈。京兆有裝隨使者﹐陳畱無酒憶廚兵。故營將鉞譚家世﹐老吏公車識姓名。塵事看看到書尺﹐更驚三日有王程。

黃鶴謠寄吳季謙侍郎時季謙自徳安入城予適以使事在鄂

盧山白鶴歸來雙﹐縞衣素袂玄爲裳。翅如車輪夜橫江﹐風聲曾走淮淝羌。戛然長鳴下柴桑﹐芝田啄粒遙相望。何人网羅倏髙張﹐上決云漢旁八荒。一隨鵬鵾驚遠翔﹐低頭不肯謀稻粱。一罹買弋沮澤旁﹐局身筠籠翅摧藏。鸚鵡洲畔葭葦鄕﹐水雲蒼蒼江茫茫。九臯欲聞聲不揚﹐回顧鷗鷺羞顏行。忽聞緱笙度宮商﹐紅塵俯視有底忙。磯頭刷羽今正黃﹐欲搥此樓呼酒狂。

予以謬作數種並總所奏槁遺參贊髙紫微聞以閱讀未及賜報平日正病無人爲過目者玆不特餉所有別白半生漫浪筆硯間爲不虛矣因贈二首

夜半軍書尙掣鈴﹐想應欹枕夢難成。新涼頗復欺長夏﹐舊事何妨閱短檠。人說文衡眞有托﹐公於詩卷若爲評。復襄遺迹今如許﹐試考當時六萬兵。

涉筆牛腰倦不支﹐余功那復到新詩。殷雷秧綠又期月﹐指日棗紅能幾時。自古兵財無上策﹐於今社稷寄西陲。入郛及國均危道﹐勿謂君侯不敢知。

拙婦吟

西風策策黃葉舞﹐茅檐三尺鳴秋雨。東家拙婦擁面啼﹐彊剔孤燈訴愁窶。當年采桑陌上歸﹐嬉遊不管春蠶饑。千絲萬縷繭白雪﹐便學紅女攀花枝。十七十八事機織﹐暗瑣靑閨人不識。二十三十幽恨長﹐盧家古梁玉爲堂。四十五十已老�﹐喞喞鳴蛩欺獨臥。尙隨姑嫂作笑嗔﹐一生苦樂由他人。君不見昨朝縣吏踏門闑﹐杼柚已空盆盎竭。雞豚指柵索飲壺﹐掀釜叫嘑嗤婦拙。起來迎門陪笑面﹐不似嬌羞怕人見。今年歲事苦不登﹐且爲當家聊一展。吏囂不肯怒且訶﹐大兒門東窺飯籮。槁砧走藏姑誚罵﹐造餅無面知如何。蹙金芙蓉戲雙鴛﹐繡牀一倚曾萬錢。低頭長嘆只自憐﹐昔者何巧今不然。吏嘑已倦里正醉﹐擦淚背人還滌器。明朝欲酒姑勿譁﹐正恐突隳驚阿家。

春波堂小飲懷棠湖舊隱

平生到處西湖長﹐眼底波光日日新。圖在輞川非舊隱﹐夢回笠澤是前身。一江細雨欹靑菊﹐萵裏雄風起白蘋。獨立蒼茫動歸興﹐釣磯須理未垂綸。

炎暑今年特地奇﹐不妨湖上訪淸漪。長堤步屟誰堪擬﹐髙閣憑闌我總宜。喚客黃鸝穿柳度﹐猜人白鳥映荷窺。衰翁病鼻難禁熱﹐且倩西風自在吹。

約客春波督參劉郎中方赴髙紫微之集道間相值不容畱戲贈二首

春波堂上倚欄幹﹐一曲樓臺晻靄間。野衲再尋行腳債﹐釣蓑聊寄賞心閒。燕低欲舞影翻水﹐鳥倦知還云在山。匹似棠湖盡堪住﹐繞檐只欠翠螺鬟。

錦帳星郎油壁車﹐紫微花下醉流霞。簫鸞東引瞻風馭﹐池鳳西遊賦日華。蓼岸半紅秋漸老﹐柳堤仍綠約猶賒。一尊更趁萊衣彩﹐河漢還乘八月楂。

與髙紫微雪溪餞客𨿽已預盟然坐次予每居上爲之踧﹝Z107﹞寄此見意

碧梧正耐雪溪秋﹐況是西風送客舟。華宴𨿽思奉婪尾﹐粗官何敢作遨頭。達尊諒識詩囊意﹐負約仍輸酒斛籌。想見尊前列紅袖﹐可憐無分聽《梁州》。

秋夕有感二首呈督視參政

湯湯南紀重喉衿﹐縱敵年來患已深。七十萬家財與力﹐六千里地古猶今。薇屯正自憂無給﹐桑土當思徹未陰。用力愈勞工愈寡﹐相公試察此時心。

老去工夫在一丘﹐解驂重使借前籌﹐憂關王國漫騰口﹐事爲他人常壓頭。蟻穴潰堤猶未計﹐鮒車涸轍若爲謀。恩波況是如天闊﹐早放棠湖理釣鉤。

九江霜蟹比他處黑膏凝溢名冠食譜久擬遺髙紫微而家僮後期未至以詩道意

廬山孤負目不喫螃蟹孤負腹昔人句也

君不見東來海蟹誇江陰﹐肌如白玉黃如金。又不見西來湖蟹到沔鄂﹐玉軟金流不堪斫。九江九月秋風髙﹐霜前突兀瞻兩螯﹐昆吾欲割不受刀﹐頗有萇碧流玄膏。平生尊前厭此味﹐更看匡廬拂空翠。今年此曹殊未來﹐使我對酒空悠哉﹗舊傳騷人鏈奇句﹐無蟹無山兩孤負。老來政欠兩眼靑﹐那復前籌虛借箸。只今鄕國已駿奔﹐軍將日髙應打門。流涎便作麹車夢﹐半席又擬鍾山分。先生家住岷峨腳﹐屢放淸遊仍大嚼。襟期盡醉何日同﹐試筮太玄呼郭索。

以螃蟹寄髙紫微踐約侑以雪醅時猶在黃岡

前朝無蟹惟有詩﹐亦復無酒供一瓶。今朝有蟹仍有酒﹐極目徵帆更搔首。古來樂事誇持螯﹐赤瓊釀髓玄玉膏。菊花吹英好時節﹐況是九日將登髙。旌旗半江笳鼓發﹐不作詩人淡生活。待君淨洗沙漠塵﹐歸趁看燈更奇絕。自注﹕蟹至正月重出﹐俗謂之看燈蟹。

聞韓正倫檢正掛冠感嘆故交悵然久之偶成

恩門小簡寫門生﹐六載交情老弟兄。一念吹毛牙角訟﹐十年握手肺肝傾。酌貪誰飲南淥水﹐敵怨人談北府兵。空券更憐蠅筆誤﹐卻因誤處得分明。﹝自注﹕正倫向在京口﹐每折簡﹐必以恩門見稱。子爲漕時嘗舉之。﹞

至鄂期年以饟事不給於詩己亥夏五廿有八日始解維雪錦夜宿興唐寺繁星滿天四鼓遂行日初上已抵滸黃洲幾百里矣午後南風薄岸舟屹不能移延緣葭葦間至莫不得去始作紀事十解呈舊幕諸公

雪錦亭前水接天﹐晚波如縠放歸船。新詩開務從今日﹐此是江行第一篇

。

離歌已盡沙頭玉﹐夕照初翻浪底金。自是晴鷗無六月﹐半江雪片湧波心。

蕭蕭衰發倚西風﹐兩岸靑山盡識儂。東去西來緣底事﹐只應添得一龍鍾。

一江漲碧碧於藍﹐健櫓鳴鵝舳正銜。才似過都空萬馬﹐又驚倚岸閱千帆。

宵聲傳柝重城閉﹐曉漏迷鐘古寺荒。仰看繁星垂四野﹐不知身世變炎涼。

一瓶一錫一團蒲﹐到得今年一物無。桑下勿興三宿念﹐古人不食武昌魚。

葭葦延緣舞翠旌﹐白頭吹浪又相迎。攀轅亦作畱行計﹐莫道馮夷不世情。

昌黎久願列三王﹐我亦曾親翰墨香。惜別依依重回首﹐棠磯風月更思量。

赤壁江頭白羽揮﹐鱖肥西塞酒同攜。歸期應在初弦月﹐家住康山西復西。

人生邂逅適相忄又﹐一曲髙歌行路難。頻寄詩筩君勿厭﹐種花持釣是閒官。

夜過壽昌

風雲八字護城隅﹐樓殿崔嵬想帝居。曾侍金輿惟石馬﹐幸因玉璽記銅魚。千年鼓角聲猶壯﹐四塞河山恨未祛。麋鹿已遊人事攺﹐何人曾讀輔吳書。

望樊口懷陶士行

昔年老子恨婆娑﹐未付其如印傳何。吳苑關心春日少﹐湘江回首暮云多。可無司馬親封鑰﹐自是將軍老枕戈。我亦新來了官事﹐正輸一舸弄煙波。

三江口過舟時方四鼓

棹鷁收金柅﹐釵虫綴玉缸。地鄰今七澤﹐名襲古三江。岷漾𨿽分派﹐荊揚卻異邦。晨光猶末發﹐早認白鷗雙。

寄王料院鐸

炯炯靑燈對擁鑪﹐掣鈴夜半讀邊書。風煙解使寸心折﹐霜雪頓侵雙鬢疏。已事勿言穿塞馬﹐歷官可嘆上竿魚。勤勞似此天應報﹐我�鋤犁一任渠。

一葉扁舟興浩然﹐筆牀茶竈舊因緣。帆歸西塞秋風外﹐人在南樓夜月前。情不自由君憶我﹐老無所用我知天。何時見易園中路﹐拂石攜壺同醉眠。

初還故居

元是廬山莫逆交﹐宮亭西畔著衡茅。盟鷗似怯經新浪﹐怨鶴還知宿故巢。一沼種蓮衣可制﹐萬竿脫籜杖輕敲。不須海若猶然﹐笑乞與杯堂樂芥坳。

集喜二首

鵲噪庭前木﹐蛛翻檐畔圍。雙蓮瑞明月﹐萬柳舞晴暉。宿鶴迎風袂﹐盟鷗認雪衣。物情同一喜﹐應爲主人歸。

水面開新皺﹐山容散宿顰。松巢猿已識﹐花徑鹿初馴。云倦隨歸鳥﹐風淸似故人。逢迎眞不暇﹐誰作近前嗔。

病中有感四首

欹枕目雙炯﹐觸屏腸九回。玉虫迷眩霧﹐銀鹿伴饑雷。淸夢𨿽驚隔﹐丹心未猝灰。靑萍聊把玩﹐塵匣爲誰開。

一載爲官憂﹐文書每壓頭。枕鈴常警夜﹐築甬更驚秋。倦豈因心至﹐閒常與病謀。息肩僅旬耳﹐二豎欲何求。

秋近夜初長﹐開窗病骨涼。心驚嫠婦嘆﹐肘系越人方。動帳風侵幾﹐窺檐月在牀。呼僮然粥鼎﹐我欲待晨光。

積病漸成衰﹐情知老見欺。眵昏先掩卷﹐肩竦不關詩。行圃須人助﹐登樓怯步遲。經年早知倦﹐況復隔年時。

太行道

太行羊腸阪九折﹐云黑風漧尺深雪。堇泥道滑木葉寒﹐轆轆車聲行復歇。華山有馬久脫轅﹐歸來牧野經幾年。一從倉箱事居積﹐聊以知道煩長鞭。前車已覆覆道左﹐天井關頭夜明火。後車趣駕開井陘﹐唱籌仍復催連營。關山靑艸春二月﹐單軌一冬曾結轍。鬃頹毛落雙膊髙﹐引領皮穿眼流血。去年搏手雙拳空﹐今年三月甬道同。可憐駑力不敢惜﹐轅下亦覺鹽車通。君恩天大示弗服﹐野已甘偕觳觫。感恩伏櫪飽秣芻﹐猶爲太行憂後車。

長門怨

驚風不成雨﹐行雲去無蹤。妾生三十年﹐著籍長門宮。宮車轆轆春雷曉﹐明星初熒綠云擾。增成丙捨爭迎鑾﹐惟有長門閉花鳥。黃門開玉匙﹐畫史圖蛾眉。金鋪振瓊鑰﹐玉秀生銅池。朝陽才回金屋在﹐轉盼不堪人事攺。入宮已作鄭袖啼﹐出塞那知延壽賣。花殘鳥語頻﹐長門春復春。花鳥易驚老﹐況復門內人。東風動地夜來惡﹐萬翠千紅繞簾幕。當熊自有匪石心﹐肯顧班姬秋扇薄。長門勿輕怨﹐視此篋中扇。白華兮綠衣﹐自古兮有之。

病中散步四絕

一年無病緣官事﹐一病兼旬爲燕居。自是素餐天所厭﹐可能豎子解乘除。

朝隨粥鼎蟬腹潤﹐夜掩書帷鰥目眠。無柰暑威侵病骨﹐起來搔首斗垂天。

平頭奴子初茸鹿﹐利口嗇夫雙部蛙。二物何關人靜躁﹐不妨臥聽步隨車。

絕憐倦翼晚風髙﹐解紲歸來得故巢。物態隨人也歡喜﹐遊絲不住舞蟎蛸。

荷花盛開以病旬餘不至亭上偶成二唐律

病襟傭策杖﹐天鏡恰開奩。靑蓋迷前浦﹐紅妝閒曲檐。藻窺知鷺下﹐萍破識魚潛。會看吳公陣﹐宮蛙奏曉嚴。

好在中孚澤﹐猶橫未濟舟。擲金隨柳舞﹐跳玉趁蓮訁區。埽榻方思士﹐鉤簾也覓侯。病夫均一笑﹐此意本無求。

予歸未省松揪將以初秋望前泛湖之龍門已戒舟艦而連夕雨作不見月因賦天問二章

擬放平湖月下船﹐棹歌中夕發長川。蘋風好爲雲開幕﹐蘭槳不妨人扣舷。猿鶴候迎將曉日﹐魚龍悲嘯未晴天。玉川塌額金沙上﹐閶闔封詞漫一賤。

小心風伯紫宮回﹐眼看銀蟾海上來。玄豹又成漫谷霧﹐斷虹猶作隱山雷。便教雨積三時害﹐未信晴無一日開。待試平生補天手﹐爲君明鏡再安臺。

秋夕有感

早歲驪車擁漢關﹐憂心耿耿日凋顏。秋成正望狼烽急﹐夜枕不禁魚目鰥。三仕古猶關喜慍﹐萬金今不博安閒。回思此日一尊酒﹐只合常居木雁閒。

寄李微之祕監

棠湖浩蕩有盟鷗﹐塞上歸來賦葉舟。範蠡功名付西子﹐庾公風月自南樓。不虞繞指柔百鏈﹐已幸安心老一丘。從此書來訪生死﹐漢陽煙樹隔吳頭。

送髙江州將漕江右

獵獵英聲世少雙﹐兩年鄕國望麾幢。才猷牛蔡四庫本作刃﹐小集作綮硎初試﹐筆力龍文鼎獨扛。風節又新唐十道﹐恩波仍浹禹三江。澄淸何事先經濟﹐尙使尊賢志未降。

昔日東州看陣圖﹐武昌陸續拜魚書。我歸舊齒邦人版﹐公去新乘使者車。但願世官居鼎鼐﹐從教野老自犁鋤。西風鴻雁方遵渚﹐時有音塵接單廬。

得陳元履家書六言四首

病骨經秋易怯﹐人情比日多疏。驚起打門軍將﹐傳來置驛家書。

老病兩無世用﹐謀謨百不如人。喜見東牀論事﹐誰言下榻生塵。

安問經時落落﹐邊聲鎭日搖搖。寄賀塞翁馬失﹐決疑天老龜焦。

窺戶幾回鵲喜﹐繞階一夜蛩吟。痛飲政須似舊﹐安居且願如今。

觀物四首

△蛩

春蠶繰繭白如霜﹐機婦停機待天涼。井蛩一夜秋已至﹐寸絲千結縈柔腸。催租吏囂翁媼怒﹐裘葛未成心轉苦。篝燈促織永夜忙﹐悔殺比鄰日長語。

蛙

鳴蛙恰恰地底鳴﹐池泉深澈池艸靑。秧田正枯須水活﹐龍骨車翻蛙不驚。在池固合憂涸鮒﹐鼓吹未妨明月步。可憐彊聒將何爲﹐到底官私不關汝。

蟬

亂蟬淒咽下復髙﹐逢秋輒作升木號。老夫觸熱思靜臥﹐夕陽畏見聲嘈嘈。客來畫冊誇莫二﹐伐木驅蟬蟬不至。不辭來歲無繁陰﹐正恐先爲斧斤費。

蚊

嗇夫利口工噬膚﹐纖腰螢尾不受驅。不知一噤何所苦﹐拍拍攘攘歌且呼。淸晨出帷晝藏隙﹐正是袢蒸炎暑日。但願涼風卽日來﹐且爲蒼生膏血惜。

閒居六詠

△早起

五夜玉繩轉﹐雙轤金井寒。背人蚊作市﹐欺夢蟈鳴官。竹逕風初度﹐松梢月尙團。踞龜猶汗漫﹐何計覓乘鸞。

午睡

東日平明際﹐北窗髙臥時。五經方坦腹﹐百慮且伸眉。蕉覆從疑鹿﹐槐安更獵龜。覺來還一莞﹐七碗玉川詩。

晝閒

用關無用地﹐才與不才間。萬法因心起﹐幾人如我閒。牀頭看黃卷﹐屋外盡靑山。隱幾逌然笑﹐何人戰觸蠻。

晡飲

閒居欣少事﹐燕坐覺無營。炎暑鏖天陣﹐驅除須酒兵。勿嫌晡日杲﹐自有晚風淸。堪笑竹中飲﹐終成七子名。

晚步

抱病遊從少﹐居閒醉醒頻。心懷喜無事﹐腳力尙隨人。野徑經行地﹐園亭自在身。不妨歸步晚﹐長趁月華新。

夜坐

一窗涼浸月﹐四壁息聞雷。銅漏水仍滴﹐金鑪香未灰。徘徊聽蛩遠﹐熠燿原作燿熠﹐據四庫本乙逐螢來。看劍挑燈久﹐譙城角引梅。

賀髙中書兼崇政殿說書

欲議通三府﹐髙名動四聰。鳳池仍舊渥﹐虎觀冊新功。晝日槐方翠﹐秋風棗已紅。直須先抗議﹐莫待入雲中。

日月熙明地﹐風雲際會辰。紫宮瞻象逼﹐丹扆喜情親。遜志賢謨在﹐仔肩聖徳新。耕莘須負鼎﹐從此學而臣。

張孝顯晨訪懋忠堂因拉陳升可王囦道同飲徑醉臥小閣醒則晡矣戲呈諸公

淩晨有客來款門﹐盥櫛下榻呼冠巾。怪生鵲喜繞庭樹﹐迎客不但塡河津。淸尊湛湛開北牖﹐頤指市奴駿奔走。烹鮮煮餅羅朝盤﹐苜蓿闌干豈無有。一杯兩杯叱先驅﹐羣羊入夢撞甕菹。三杯四杯舌底滑﹐闔坐牢辭輒投轄。共言卯飲夕不同﹐能使終日長冬烘。一朝便廢一日事﹐除卻投牀百無技。老夫笑倒絕冠纓﹐人生無日無經營。經營至竟有底成﹐謹閟此舌君勿評。直須大噭五六七﹐不醉不扶毋返室。髙眠一枕醉復醒﹐莫管今朝更明日。

吳季謙侍郎送家釀香泉絕無灰得未曾有戲成報章

義丰愛酒憎官壺﹐日長忍渴呼酪奴。自言畏灰如畏虎﹐有酒不向官坊酤。當家香泉世無比﹐米潔麹甘醇且美。釀時不著一點灰﹐滿酌寒泉挹淸泚。小槽滴瀝竹筧承﹐冰渠夜濺眞珠明。一泓澄澈玉無底﹐滿甕盎盎春風生。醒成不肯飲俗客﹐澆著柴桑舊時宅﹐共此千年醉眠石。更將餘瀝走馬軍﹐來注吾家老瓦盆﹐許我自飲不許分。老境宦遊環軌轍﹐官酒徧嘗隨地別﹐何曾見灰能作孽。饑來一腹大於蟬﹐鯨呿自覺吸百川。是灰是酒俱不辧﹐豈問他州並異縣。今夕何夕翻露漿﹐扣壺一洗灰上腸。君不見柴桑於酒特寓意﹐相逢不擇賤與貴﹐要是醇醨均一致。汝陽後來帝家子﹐路逢麹車不知味﹐流涎正復何所謂。貧爲田舍富天宗﹐遇酒隨飲莫適從。豈如仙家居義丰﹐無懷自與造化通。彼燧人氏初何功﹐酬君三語將無同。同不同﹐君信否﹖黃花飄香石耐久﹐明日山行且攜酒。

珊瑚

銅柯凝異質﹐鐵网墜層淵﹑海霧夜涵潤﹐山霞朝欲然。綠鬟尙欹枕﹐烏帽稱嗚鞭。勿爲毛錐子﹐日興靡萬錢。

無題

秋水芙蓉試早妝﹐半軒微雨灑鴛鴦。細腰正欠酬金餅﹐奮翼何堪卸玉梁。發鬒釵橫人在牖﹐繩低斗轉月侵牀。無情花影云來去﹐都做一天風露涼。

饅頭

幾年太學飽諸儒﹐余伎猶傳筍蕨廚。公子彭生紅縷肉﹐將軍鐵杖白蓮膚。芳馨政可資椒實﹐粗澤何妨比瓠壺。老去齒牙辜大嚼﹐流涎聊合慰饞奴。

小墅桂花盛開與客醉樹下因賦二律

舊遊曾賦小山篇﹐浪蕊浮葩總遜妍。金粟同瞻黃面老﹐玉枝爭擁碧霞仙。化身瑞相已百億﹐匝地香風更大千。無量現前金世界﹐倦翁又結醉中緣。

黃金湧出碧檀欒﹐消得充庭舞廣寒。露蕊移將天上種﹐云階借與月中看。扶疏淸影立黃鵠﹐匼匝滿庭翔翠鸞。吹徹玉笙正涼透﹐香風萬斛夜漫漫。

雨中觀廬山

雨裏觀山夏不同﹐何須九疊看屏風。紫觚壇上排蒼璧﹐靑步障邊鋪翠茸。谷錦未回晴日照﹐衣綃聊借淡煙籠。只今萬木添紅纈﹐更倩靑霜染曉楓。

半生每負看山眼﹐此日眞成帶雨遊。欹枕有無疑欲暮﹐成峯橫側總宜秋。耳喧似厭泉嗚咽﹐腰系不妨云去畱。明日新晴馬蹄放﹐直須三峽看龍湫。

約吳季謙山行書來問期戲答

連朝積雨快新晴﹐雨後靑山眼倍明。大路嶽蓮聊戲馬﹐西園池柳正啼鶯。已拚一醉從金諾﹐共聽層淵噴玉聲。月裏靑山盡淸絕﹐可憐偏照國西營。

觀芙蓉有感

芙蓉城邊觀芙蓉﹐開時淡白蔫深紅。新晴著人過於酒﹐聊與老面回春風。少年白貌豈長好﹐花落花開不知老。老來會有少年時﹐對酒不飲將何爲。

邵伯溫聞見錄載範忠宣帥慶陽時總管種詁無故訟於朝上遣禦史按治詁停任公亦罷帥至公爲樞密副使詁尙停任復薦爲永興軍路鈐轄又薦知隰州公每自咎曰先人與種氏上世有契義某不肖爲其子孫所訟寧論事之曲直哉予在山中讀書偶見此書而表之

君不見孔融昔日見李膺﹐百世尙以通家稱。又不見孔融後來薦鴻豫﹐卵翼方成比行路。北海平生開酒尊﹐未應賓客皆若人。倘令同徳更比義﹐華冑肯以遙遙論。世間麟鳳雜梟虺﹐人事會逢總如此。髙平丞相本大賢﹐尺璧那容寸瑕指。一朝世講靑澗種﹐轉頭不記龍圖公。蟈鳴亂磬蠅點素﹐丞相襟量滄溟同。歸來端委廟堂上﹐一眚不捐三世將。自言曲直何必拘﹐愧死老奴作何樣。吁嗟此輩何代無﹐髙平堂堂眞丈夫。邵家聞見訂千古﹐寂寞澗城墳上土。

趙季茂通判惠走筆奉和

病懶兩相宜﹐閒吟九日詩。江山𨿽舊隱﹐泉石是新知。不分黃花老﹐從教烏帽吹。白衣渾未至﹐醒眼欲何爲。

山行事事宜﹐酒興富於詩。云錦工何用﹐風簾酒聖知。囊空須共賦﹐笛好愛孤吹。斟酌蒼茫詠﹐憑髙漫爾爲。

晴佳雨亦宜﹐云黑又催詩。靜處景俱勝﹐閒中趣自知。攀條隨客嗅﹐捲葉看兒吹。世事只如此﹐吾今何所爲。

天巧與天宜﹐雕鏝焉用詩。冥鴻吾自愛﹐隱豹彼何知。牧笛方堪聽﹐胡笳不柰吹。傷時燭之武﹐老矣不能爲。

己亥八月廿一日除書予拜太平興國宮祠官呈趙季茂

世間何物最是閒﹐司諫拂衣歸華山。倦來忘記看不得﹐依約此語祥符間。終南捷徑奉本錯﹐老子新司紫元鑰。官家雇我作閒人﹐有酒醉呼端不惡。歲糜廩粟月俸錢﹐豢鶴有料芝有田。人生何必待有用﹐我老得此寧非天。君不見當年把臂龍圖上﹐司諫放歸元未放。又不見倦翁山行醉復醒﹐說著拂衣今亦忘。

奉寄何正父總幹

經旬習懶慣山居﹐不寫城間一字書。把菊見山新趣倦﹐泛蓮依水舊交疏。無心是處友麋鹿﹐有客寄誰烹鯉魚。見說近來軍食足﹐不妨詩卷訪犁鋤。

山中奉寄通判楊宗博

多病山中客﹐無人傍酒樽。與猿分橡子﹐爲鹿長禾孫。白晝雲歸屋﹐黃昏雨打門。忽懷楊司馬﹐煙靄隔重閽。

九月十三日始就郊墅拜寶謨閣直學士提舉江州太平興國宮之命

槐影西淸舞翠鸞﹐竹宮髙接五云環。職陪溫洛圖書地﹐名在元封卜祝間。晝訪未承龍閣問﹐晨香猶廁羽衣班。祠官到處無公事﹐且聽松聲老此山。

茶花盛放滿山

花容縝栗露冰膚﹐消得脂韋酪作奴。葉底綻葩黃映玉﹐枝間著子碧垂珠。潔躬淡薄隱君子﹐苦口森嚴大丈夫。便合味言歸雋永﹐移根禁篽比靑蒲。

九月十四日夜月明如晝敬想合宮竣事志喜而作

纖塵不動月流空﹐云繞昆侖想合宮。蟬冕侍祠三事列﹐雞竿賜赦九州同。裁儀丙己尊容典﹐肇祀庚寅識聖功。田野老臣察天意﹐夜深頻起候西風。

將遊太平宮小詩呈趙季茂

聖治峯前松檜寒﹐舊遊從此解歸鞍。著身泉石無心客﹐主掌雲山正額官。老去隱居居紫府﹐新來雜壓壓黃冠。門東曾有劉仙洞﹐剝蘚攜筇試扣看。

螃蟹

無腸公子郭索君﹐橫行湖海劍戰羣。紫髯綠殼琥珀髓﹐以不負腹誇將軍。酒船拍浮老子慣﹐咀嚼兩螯仍把玩。廬山對此眼倍靑﹐願從公子醉復醒。

聞畫眉鳥聲戲作

木杪幽禽巧語新﹐何時曾記得名因。樣傳京兆成雙嫵﹐人指漁陽開小顰。盡許如簧啼白晝﹐未須對鏡學靑春。山中有叟嗒無語﹐短褐龐眉更笑人。

小春六花

△綠萼梅

晚秋過了小春催﹐放盡山家綠萼梅。東閣渠關詩興動﹐南枝先放暖風回。素裳肌透未融雪﹐碧帶色欺初暈苔。惆悵東籬正岑寂﹐重陽消得滿園開。

茶花

萬峯落葉木槎牙﹐春色初回壠上茶。淺蕊黃金韻梔子﹐嫩容白玉沁梨花。西風凝露才成顆﹐北苑喊雷應未芽。苦口味言終有益﹐莫將容悅比浮葩。

芙蓉

人道秋來不似春﹐芙蓉特地張吾軍。紅妝綠水照淸夜﹐彩仗靑旗朝大昕。吳陣綺羅千隊擁﹐秦川錦繡五花羣。可憐倚袖淸霜早﹐日薄雲輕醉未醺。

小桃

霜晴著物利於刀﹐漏泄陽和是小桃。春色已看九重醉﹐秋風不管十分饕。靑枝似愜烏棲月﹐紅浪不翻龍化濤。穠艷自同時節異﹐夫君於此見淸髙。

黃菊

花時已是過重陽﹐翠幹重開滿地黃。不爲晨暉借顏色﹐要將晚節看芬芳。宅邊豈必白衣至﹐甕裏不妨紅友香。喚起閒情老元亮﹐頹然一醉答秋光。

李花

一枝眼底物華新﹐翠袖淸霜更可人。靚色不須誇縞夜﹐韶容聊復返靑春。日烘有意姿仍潔﹐露洗無言態更眞。不趁繁華更孤迥﹐爲君喚起雪精神。

太平宮遇雨

山居五旬晴﹐山行一日雨。太平咫尺間﹐千里隔跬步。黃泥深三尺﹐風聲更號怒。誰語逋客知﹐山靈倘畱汝。

以廬山所產天花蕈冬筍玉延餉趙季茂通判

已認山家作當家﹐與猿分栗雀分茶。气先十月地抽筍﹐光現五臺天雨花。幸有玉延炊夜月﹐肯令繡谷咽朝霞。憑君試雋山中味﹐卻較閒忙定不差。﹝自注﹕天花蕈出五臺山﹐俗傳文殊來現光相所及卽生。今廬山或有之﹐而極難值﹐天池﹐亦文殊之居也。﹞

葆淸值雨

松竹鎖靈宅﹐塵埃了不侵。洞龍隨劍吷﹐檻鶴識琴心。路指三峯近﹐山通一徑深。壁間少年字﹐陳迹不堪尋。

十一月十五日忽苦舌瘍甚不能飲食憊臥一榻戲成

君不見東坡昔步虎溪月﹐夜聽溪聲廣長舌。溪聲不斷流不枯﹐此段磊落眞丈夫。一生吾伊撫喑嗚﹐嗟哉三寸予豈無。公子捂紳陳禮法﹐枕麹無思噤如蛤。辯士說客談縱橫﹐叱牛惟解供力耕。爾來更自作奇痛﹐晝苦吟呻夜妨夢。伏牀啜粥淋漓浪﹐臠肉持將堪底用。太倉受禾三百廛﹐大官烹羊俱鼎膻。瀛洲給膳稱學士﹐飽食端居今六年。生�元不負此舌﹐欲辦一奇了無說。更憎此舌工負予﹐乃復累我七尺軀。鴟夷植載鸕鶿杓﹐向口低眉輒前卻。齒牙助桀復搖落﹐誤殺流涎孤快嚼。仰天大笑絕冠纓﹐舌兮腹兮誰重輕。

宿溪聲閣望香鑪峯偶成二律

閱歷煙巖古﹐琮琤雪澗橫。海潮秋八月﹐山雨夜三更。肯作隨流想﹐難忘漱石情。壯懷徒激烈﹐聊復以詩鳴。

廬峯三萬丈﹐鳥道度嶙峋。宿雨畱前躅﹐淸風絕後塵。誰憐石樓客﹐同是玉階人。謝屐須乘興﹐千年艸木春。

謝趙季茂海錯二律

珍殽惟錯遠持將﹐賴有詩情合得嘗。明月擘蚶分瓦礱﹐晴霞浴鮆露珠房。鰂烏鮆白螺開厭﹐蚷紫蝦紅鰾挾腸。雁斷閩山歸未得﹐把杯猶憶少年場。

苜盤朝日照蓬蒿﹐消得長吟賦老饕。喜見監州有螃蟹﹐未須學士議車螯。案鮭三九漫靑韭﹐斗酒十千無白醪。應爲近來詩思少﹐故將飲興發風騷。

己亥十二月十七日堂帖被召感恩二首

九天驛騎下弓招﹐葵日丹心識就堯。鸞鳳正應在阿閣﹐鶢鶋何事享《簫韶》。丘園有分容逋客﹐海嶽無裨隗聖朝。老病不堪心力倦﹐甫田勿嘆莠蕎蕎。

歸來三徑脫塵靸﹐兩拜除書下玉墀。聖澤雲天何以報﹐臣心鐵石未全衰。馬蹄已負驅車願﹐鴻羽難勝漸陸儀。願把一犁祝膏澤﹐康衢擊壤樂淸時。

香蠃

金相玉質介爲裳﹐一騎紅塵自遠方。籍掛眾香椒桂國﹐身居大海水雲鄕。丁贏薦醢體猶具﹐甲煎流芬名未亡。舉帨便應酬一醉﹐尊前風味試平章。

病中未能訪鄧徳載督參大監戲贈二首

昨朝華宴想淸歡﹐今日牀頭未整冠。已恨酒腸孤夜醉﹐更驚病鼻怯春寒。多情條脫參差是﹐一抹琵琶錯雜彈。老眼眵昏正無緒﹐鑪薌燼冷對蒲團。

老來病是惡因緣﹐白晝明窗思俏然。欲住又傾連夕雨﹐半醒似醉困人天。近拈吟筆塵欺硯﹐遠想江樓浪拍船。滿院杏花紅欲放﹐何時長笛醉風前。

春晴將遊玉淵踐吳季謙待制馮可久武博山行之約先走長句

康廬三萬丈﹐下有神龍淵。旁聯玉井並﹐仰溯銀河連。層崖積冰雪﹐斷岸藏風煙。崔隤五老峯﹐進瀉三峽泉。鯨鯢碎紫霧﹐螮蝀開靑天。脈疑海眼近﹐寒入山骨堅。澗艸搖秋暉﹐谷花發春妍。其間地布金﹐到處題標璇。大哉象教尊﹐儼若螺髻仙。巍巍南宗柏﹐湛湛西方蓮。總持包萬法﹐卓犖棲羣賢。慈心鬼神仰﹐顯迹今古傳。遠令千聖境﹐容此一席顓。我昔宿命通﹐曾結它生緣。嘗聞祖師隱﹐上應帝釋躔。淸宵珠石隕﹐白浪星湖邊。至今澎湃中﹐常欲光景燃。當時初卓鍚﹐如昔睨采椽。浮雲常抗志﹐立雪思比肩。壯懷淩九疊﹐浩气湧百川。山水爲髙深﹐志節爭後先。永言縈俗累﹐玆遊經幾年。猶想謝公屐﹐同整劉琨鞭。橋梁識昨經﹐歲月驚舊鐫。盍簪有耆碩﹐授館許款延。牛耳盟屢寒﹐馬頭月方圓。便思供糗餐﹐更擬焚蘭荃。先尋遺民盟﹐吹迹繡佛禪。策杖掛錢去﹐拂石看山眠。歸來廬山南﹐三士同陶然。

奉賡趙季茂雪中感興

曉雪初明瓦﹐春云密布空。酒驚蕃鶴遠﹐詩坐灞驢窮。訪戴無嘉客﹐和陶稱倦翁。應憐四十韻﹐衣帶賀年丰。

病中午後登山閒步遙見園亭有翠帟張瀾處久而識之爲張孝顯成趣軒蓋與緹屏油幕髙會予病不得衝宴悵惘移時因以中孚澤所网鮮鯿侑以棠漪家醞並成四絕呈在席諸人

九折登山倚瘦筇﹐杏蹊眼纈早冬烘。翠雲遮斷神仙客﹐不許其間著倦翁。

蒲山桃李鬧紅霞﹐曾約香山白鹿車。堪笑東風欺病客﹐攙先且到別人家。

小池玉尺躍淸波﹐病不開尊柰爾何。更倩棠漪吹柳岸﹐爲君小發醉顏酡。

衝席丞郎酒斛籌﹐不關無面見春鷗。五鯖見說妨齋禁﹐畱待明朝大白浮。

戲作呈趙通判胡教授張總幹

人言春遊無不好﹐一日宴客三日飽。翁言此語特未定﹐一日宴客三日病。人生所願筋力彊﹐問花訪柳同壺觴。老夫豈無少年狂﹐胡爲兀兀坐一牀。憶昔少年事賓友﹐常有淸尊湛東牖。稍長便不論升斗﹐才對白衣輒搔首。東來三輔西陪京﹐二十四橋誇廣陵。萬椽紅蠟槌畫鼓﹐醒處傳杯醉中舞。何嘗一日不春風﹐酒光花艷詩興濃。兔肩鹿腔坐據熊﹐急雪打面看雕弓。笑談千古一吷中﹐眼底頓覺四海空。可憐芳艸長邊路﹐年少堂堂背人去。歡筵徙廢管與弦﹐粥鼎相隨朝復暮。塞砧街鼓總愁聽﹐涼月花宵等虛度。前旬作意趁萬紅﹐沈霪積雨仍多風。中間一日稍晴意﹐藥裹關心復思睡。無氈坐上老相如﹐昔時依幕今題輿。三君笑談忽輿俱﹐使我捨策忘其軀。須臾把酒舌底滑﹐席地幕天醉鄕闊。明朝奇祟那可言﹐閉院重尋舊生活。回思北海酒不空﹐料應多病過於儂。坐客常滿更可疑﹐華佗已死將誰醫。

睡起三絕

睡起東窗日已紅﹐扶頭宿酒未惺松。南陽一夢何關醉﹐自愛終身作臥龍。

天色今晨已放晴﹐鳥烏亦覺有歡聲。幅巾自是便疏懶﹐飯了花間取次行。

五更展轉待晨光﹐到曉瞢騰入睡鄕。卻是金門早朝客﹐千金不博枕中方。

予園泰堂之傍有奇石小�有洞箭括有門車箱有谷髙廣𨿽不袤丈而嵌空之勢宛若飄動暇日獨坐對玩移晷因賦

池邊歷平蹊﹐果下動遊鞚。一笑未必領﹐萬象徒目送。淵渟歷危檻﹐目景眩華棟。閒情晻不舒﹐倦思悄如瞢。忽驚鵲噪檐﹐恍類雞發甕。坐開蒼玉壁﹐平揖靑瑤峒。疇昔果安在﹐奔走比嶽貢。仰觀箭括門﹐廣宇豁晴霧。右開車箱谷﹐盤道陟微衕。中天隱日月﹐遙海插螮蝀。居然袤丈間﹐有此具美眾。老夫生平嗜﹐酷好泉石弄。天巧謝斯削﹐人爲護搏控。尙憶三神遊﹐俯記十年夢。踞龜曾食蛤﹐騎鶴更笞鳳。覺來海山蒼﹐倏見雪寶空。便疑勢蝤崒﹐獨欠波澒洞。捧罌喜對酌﹐岸幘發孤諷。此兄定絕奇﹐吾意當折衷。一笑問阿章﹐試與評伯仲。

新荷出水

貼水初翻紫玉團﹐忽驚矗立傍闌干。瑤池七日來靑鳥﹐玉監孤奩舞翠鸞。曉露走盤珠顆瑩﹐晚風刮蓋雪衣寒。從今十丈開花面﹐太華峯頭更一看。

排灣遇風對岸卽彭澤舊縣二首

隱約山藏霧﹐砰﹤石訇﹥地起雷。黑風吹海立﹐白雨過江來。齊樂正應爾﹐沛兒安在哉﹗雄雌誰與辧﹐試上楚王臺。

岸上蘆搖首﹐門前柳折腰。千年已陳迹﹐四海又驚飈。宿翳何當淨﹐髙風幸未遙。柴桑那可見﹐身世且漂搖。

便風經雁汊宿荻港是日舟行四百里三首

近岸千帆掣﹐雄襟一昔舒。雲程排沸浪﹐風禦翼澄虛。塊歷過都馬﹐波翻縱壑魚。經旬嘆淹滯﹐此理盍乘除。

羊角搏扶日﹐鴻毛遇順時。天心應有爲﹐吾道復何疑。岸燎開戎捷﹐磯神助好詞。倚檣聊一笑﹐且試楚襟披。

瞬息四百里﹐經行三十年。此時眞縮地﹐當日信梯天。岸過人回首﹐山浮浪駕肩。望塵何足羨﹐禦寇正冷然。

入蕪湖港過吉祥寺

昔時曾訪後山松﹐天道那令霸業窮。夾岸人觀新太守﹐擁門僧認舊詩翁。隱磯漫指六朝事﹐魯港嘗淹五宿風。從此片帆湖際去﹐只應日在瑞云東。

東壩以裏沿岸人家皆對門植葦於小嶼不曉其旨漫成四絕

岸傍幾曲住人家﹐淺嶼排門種荻花。縱使秋聲常索索﹐斷無司馬聽琵琶。

萬里江濱長野蘆﹐西風元不費工夫。兩京薺菜論斤賣﹐耳目由來喜所無。

北都舊產無淇竹﹐見說園池蘆葦多。漲綠不妨夜來雨﹐更須別浦聽鳴荷。

曲江西畔鎖離宮﹐細柳新蒲日日風。想見千門映春綠﹐君王未見碧成業。

三塔寺寒光亭張於湖書詞寺柱吳毅夫命名後軒

竹裏逢僧院﹐殘碑不記年。雁題三崒堵﹐龍化兩魁躔。寶正號應紀﹐元丰墨尙鮮。寒光定何似﹐誰放五湖船。

渰中水淺輿從下水肩舟

水面平如砥﹐湖心淺不波。駕肩同作楫﹐袖手莫談河。不見成橋鵲﹐空傳度磧駝。勞生正應爾﹐空愧白鷗莎。

嘉定丁卯予守槜李召還郡人見餞於三塔灣偶至此寺因名有感

往年曾佩雙湖組﹐古剎猶題三塔灣。墮雁重尋湖浩渺﹐斷虹渾記水回環。兩州隔涉名無攺﹐二紀棲遲老復還。病衲𨿽無分別想﹐經行莫作少年看。

去歲五月二十八日發雪錦亭以六月旦謁富池而行是夜始望見廬山今歲以此日正在湖渰中念歲月之倏忽驚道途之勞勩回首感嘆二首

雪錦亭前夕照紅﹐興唐寺下曉聞鐘。傷心楚水又經歲﹐回首吳云知幾重。萬里同盟只鷗鷺﹐三江嘯浪憶魚龍。如今且對湖光裏﹐八九重開夢澤胸。

去年今日富池頭﹐浩蕩風煙捲雪樓。湖海百年雙鬢老﹐荊揚兩地一萍浮。河斜左界流淸夜﹐云密西郊望有秋。通塞隨時何必問﹐明朝又放溧陽舟。

病虎

長風吹谷白日暗﹐曠野人稀云黯澹。狐貍嘯舞豺狼嗥﹐病虎妥尾行蓬蒿。天寒泉凍山骨髙﹐皮枯髀癢霜爪搔。紛紛晴雪爬落毛﹐垂頭帖耳身腥臊。羣鴉槎牙噪古木﹐燐火半靑新鬼哭。走麕過前不能逐﹐目視眈眈蹲朴樕。毛風血雨天地肅﹐何日跳踉看食肉。天生萬物有盛時﹐當年一嘯天助威。坐看雲起行引兒﹐當塗寧復論老罷。一朝老去守巖竇﹐落葉滿山冰雪後。壯心空在筋力疲﹐寂寞長饑眠白晝。古來豪傑多沈淪﹐不用爲鼠皆若人。範雎折脇西入秦﹐內史長嘆田甲嗔。可憐百獸爲披靡﹐轉顧不如圈中豕。男兒奮跲亦渠似﹐肯復虛爲倚崖死。君不見南山白額曾報恩﹐墻頭金枕投何人。

玉唾壺

古來玉唾壺﹐歌罷壺爲缺。憂時一片心﹐常惜志士烈。鵜瑩出昆吾刀﹐截肪溫潤如切膏。悲歌聲動行雲髙﹐何愛一闋稱世豪。馬生冀州北﹐未省能伏櫪。骨拳鬃禿刓四蹄﹐鳳膺赭汗人不知。夕陽芳艸顧影嘶﹐猶憶振鬛天山西。可憐歲華暮﹐萬里瑤池路。鹽車轆轆逾太行﹐夜然枯艸晝服箱。上天振策無王良﹐徒有此志今未忘。荊山韞明月﹐良工斫不徹。抱璞昔三刖﹐曾泣卞和血。旣斫復毀不可磨﹐尊前對酒聽浩歌。唾壺𨿽缺璞更多﹐騏驥不生柰老何。

泥行終日至晡始抵中橋

歷盡淸灣日已晡﹐斷虹吹浪過平湖。兒癡不識中橋影﹐問道前山有雨無。

到得中橋一徑斜﹐岸傍沽酒兩三家。長年醉臥桑陰下﹐鼓吹猶煩兩岸蛙。

夜宿橋岸

裊纜宿前灣﹐平蕪泱漭間。舫移星在戶﹐岸迥斗藏山。淺瀨不勝揭﹐浮生何日閒。夜深聞過艫﹐知自溧陽還。

問道宜興二首

買田陽羨說東坡﹐想見溪山勝槪多。曾是中營誇繡帽﹐尙傳遺廟鎖雕戈。斬蛟義勇﹐人猶記﹐化蝠仙蹤事易訛。我欲問津先訪古﹐古靈題迹試摩挲。【自注﹕宜興張公洞﹐洞刻古靈題迹。客有爲予言﹐古靈後乃仙去者﹐末句故云。】粹儀夾綻盛花鈿﹐人說先朝祀玉仙。罨畫有溪春不老﹐煉丹無竈古空傳。乞靈勝擬羞蘋藻﹐養性何勞學汞鉛。書閣蒼龍應不遠﹐爲君重寫白雲篇。【自注﹕天申宮﹐夾紵玉仙聖母﹐章聖禱嗣之地。】

遇順州

身世漂搖似轉蓬﹐歷湖經渰任西東。淩波小試檜松楫﹐宿露飽親葭葦叢。兩岸居然驚脫兔﹐一帆從此迅冥鴻。到頭天意君須會﹐吾道區區端未窮。

寄江州趙倅季茂時過溧陽舟中正順風張帆

庾公樓上憑欄時﹐一片歸云費夢思。鄕國情懷應念我﹐江山風月定分誰。靑衫休爲墓陵濕﹐紫气先尋牛渚期。好是初秋藕花候﹐蛾眉尊酒正相宜。

寄髙建寧尙書

已分耕畦老一犁﹐天風吹夢入枯溪。誰憐北坨騎牛背﹐又踏東華放馬蹄。槐綠不妨穿禁漏﹐棗紅便覺動邊鼙。歸途願請平戎策﹐政恐曹裝趁詔泥。

張公洞二首

祚紀千齡運﹐名標二代仙。鵲鳴應徙地﹐蝠化已先天。風洞疑無底﹐丹鑪信有緣。只應巖下弈﹐爲我一跫然。

驢迹驚初踐﹐鷹盤若有靈。石橋通便戶﹐金鑰鎖朱庭。滴乳堪成像﹐登臺仍刻銘。更憐國山字﹐眞欲比云亭。

望北關門

萬里雲開端日明﹐雕甍遙接九重城。觚連丹鳳紅雲繞﹐關度靑牛紫气迎。新第千門俱攺觀﹐舊溪二紀漫關情。今宵且向橋頭宿﹐又聽冬冬打六更。

水樂洞

天下水樂洞﹐今歸四姓家。臺池閒日月﹐泉石痼煙霞。誰挈遊人壒﹐還尋奉使楂。明朝重回首﹐淸夢隔京華。

趙山二絕

驅車結束趁晨暾﹐水樂簾前共一尊。二十二年如掣電﹐軟紅依舊暗修門。

江南閒殺老尙書﹐自是承平一事無。送客折腰書脫腕﹐試從駝巘看燈塗。

洞霄宮

岧峣樓觀鎖新宮﹐十里淸溪一徑松。金榜奎章紅日照﹐石崖仙影白雲封。香殘半掩凝塵榻﹐路轉猶聞隔澗鐘。四牡經行眞不枉﹐玉淵初識洞霄龍。

洞霄宮良泓孫副官房

山比詩抄校作北復泓澄﹐幽房取次行。萬峯隨眼換﹐一勺照心淸。墜露涵秋气﹐斜暉度晚晴。逌然還自笑﹐見易未經名。

九月八日桐川道中二絕

斷雲輕素�山腰﹐山下人家野水橋。小隊旌旗空獵獵﹐不教閒趁酒旗招。

依稀九日明朝是﹐三徑情知不到家。隨分秋光關節物﹐桐川道上看黃花。

九日發廣徳至建平感事有作

西風吹著白髭須﹐嘉節催儂老道塗。無菊傍籬眞漫�﹐有松掃逕故應蕪。登龍路近心誰賞﹐戲馬臺成足已瘏。悵望杜陵正搔首﹐一枝不得賜茱萸。

夢尙畱三橋旅邸

天上歸來打六更﹐夢回搔首正瞢騰。玉霜初上三更月﹐絳彩猶明九市燈。聲徹銅魚催�箭﹐影斜金鵲在觚稜。帝鄕東望重回首﹐佳气何時到五陵。

碧雲亭晚眺二首

閒步碧雲亭﹐寒郊弄晚晴。牛羊分暝色﹐禽鳥有春聲。城柳風猶勁﹐溪梅冰共淸。屋梁正殘照﹐西望憶長庚。

歲華方冉冉﹐耕畝自閒閒。日落靑楓浦﹐云平白薴山。夜城嚴警柝﹐昏鼓動層關。風露汀洲冷﹐驚鴻自往還。

滄浪吟集鈔

嚴羽

行子吟

行子在江海﹐飄飄靡常蹤。有如芒碭野﹐朔風捲飛蓬。朔風無休期﹐飛蓬日千里。散落天地間﹐有寧復歸理。胡雁西北來﹐一叫三徘徊。何時別沙漠﹐昨夜宿陽臺。同羣一相失﹐羽翮常低摧。人物有殊性﹐柰何罹此哀。

又

昨夜客遊初﹐結交重豪邁。髙冠湛盧劍﹐志若輕四海。白首悔前圖﹐蹉跎天一際。寒冬劍門道﹐失路空踟躕。深林聚豺虎﹐絕壁號猩鼯。雪深車軸折﹐徵馬驚啼呼。何當返故處﹐餐黍居田廬。淚下不能禁﹐腸轉如轆轤。

我友遠言邁

朔風捲秋樹﹐白日寒無光。是時鴻雁來﹐四野何蒼茫。我友遠言邁﹐使我結中腸。如何攜手歡﹐一旦成異鄕。行旅有期程﹐遊子多悲傷。置酒欲髙歌﹐淚來沾我裳。四座慘相顧﹐徵馬亦徬徨。未知會面日﹐且復盡玆觴。

悠悠我行邁

悠悠我行邁﹐邈在天一方。道路無終極﹐時節異炎涼。路逢故里親﹐揮泣問我鄕。妻子別離久﹐不知今存亡。中原多白骨﹐城邑聚豺狼。遠去無僮僕﹐思還絕飠候糧。寄語家中人﹐遠行良可傷。

朝日臨髙臺

朝日臨髙臺﹐勝彼芳樹閒。上有共棲鳥﹐和鳴何關關。爾乃慕儔侶﹐我胡獨不然。良友在萬里﹐邈然河與山。聚會豈不思﹐歲月倏已殫。未必無他人﹐要非心所歡。

仙遊

憶讀玲瓏篇﹐來往虛皇閣。空見白芙蓉﹐秋風幾凋落。昨逢紫陽君﹐共有丹臺約。下視塵埃中﹐冠纓縛猿犭矍。世事行若此﹐悠悠復何托﹗

朝別簡寂觀﹐夜行石徑溪。溪光照厓綠﹐月色正相宜。石上三道士﹐頎然好丰姿。或美金光艸﹐或把珊瑚枝。恁風招素手﹐賜我一玉卮。嘆我事遠遊﹐蕭颯朱顏衰。長林孤月落﹐羽蓋何葳蕤。童童乘之去﹐棄我忽若遺。明發聞無睹﹐但有靑鼯啼。

瀑布似明月﹐上有石梁橫。矯首望東海﹐正見蟾蜍生。揚輝天漢間﹐下照篷丘城。桂實幾凋落﹐姮娥空聞名。咄哉玉斧子﹐不如白兔精。靈藥不服食﹐執柯獨何成。迢迢彩雲外﹐誰吹白玉笙﹖竦身一長聽﹐了若出寰瀛。

登豫章城

憂來不自得﹐登城望髙天。寒云四面起﹐朔气下長川。脫劍且卻座﹐君知心惘然。柰何平生志﹐郁抑江湖閒。凜凜秋風來﹐茫茫落日晚。長憂生白髮﹐沈想忘朝飯。向來經濟士﹐本自碌碌人。蕭曹刀筆吏﹐樊灌市井臣。徒步取勛業﹐漢道爲光新。我今何爲者﹗飄飄去鄕國。狂歌豫章城﹐醉臥風江碧。但取英雄笑﹐終慚倜儻生。名當以徳載﹐事恥因人成。獨酌還獨酌﹐哀歌�寂寞。安得淩風翰﹐爲君拂寥邈。

遊臨江慧力寺

舟中望古剎﹐川上移琴樽。隱隱林閣見﹐迢迢鍾梵聞。列岫不離席﹐驚濤常在門。風帆與沙鳥﹐泛泛隨朝昏。天髙一帆掛﹐靜室眾香焚。煙起多近郭﹐鴉歸無遠村。松際上微雪﹐經聲來暮猿。賞惟靜者契﹐法對髙僧論。安得息塵駕﹐永懷贍獨園。明朝別此去﹐惆悵滿松云。

山居卽事

稍欣入林深﹐已覺煩慮屏。霜果垂秋山﹐歸禽度嵐嶺。紛紛葉易積﹐漠漠云欲盛。澗底寂無人﹐松蘿窅然暝。惟聞山鳥啼﹐月上柴門靜。終歲寡持醪﹐延歡聊煮茗。羣書北窗下﹐帙亂誰能整。

廬陵客館雨霽登樓言懷寄友

終日坐汾淟﹐邈然無少欣。登樓一周覽﹐始見萬山羣。微雨洗殘暑﹐靑天捲浮雲。襟懷兩廓落﹐朗若見夫君。見君君何在﹐顧影還獨笑。吏非金門遊﹐隱異滄浪調。江明秋月白﹐山空夜猨嘯。徒事百卷文﹐未返一竿釣。畱滯豈勝愁﹐非君誰與謀。水寒終赴海﹐雁遠暫賓秋。舉世不可語﹐猶當傲巢由。贈君三尺劍﹐永駕五湖舟。

別客

客鬢風霜晚﹐離亭鼓角聞。念君當此去﹐把袂不能分。衡霍連秋气﹐瀟湘合暮云。愁心將落葉﹐向晚共紛紛。

出塞行

將軍救朔邊﹐都護上祁連。六郡飛傳檄﹐三河聚控弦。連營當太白﹐吹角動胡天。何日匈奴滅﹐中原得晏然。

江樓夜月懷故山友人

昨夜江樓月﹐思君好斷腸。猿聲相應發﹐山色更靑蒼。楚塞來書遠﹐閩關隔夢長。今朝看愁鬢﹐爲爾半成霜。

有懷閬風山人

把酒忽惆悵﹐君今吳楚間。孤云隨馬首﹐風雨隔河關。心事競何在﹐此行殊未還。空將百年意﹐泣向寶刀環。

懷南昌舊遊

昨在南昌府﹐淸遊不可窮。杯行江色裏﹐棹進月明中。樓笛吹晴雪﹐菱歌漾晚風。坐來懷舊迹﹐萬里一飄蓬。

江行

暝色蒹葭外﹐蒼茫旅眺情。殘云和雁斷﹐新月帶潮生。天到水中盡﹐舟隨樹杪行。離家今幾宿﹐厭聽棹歌聲。

塞下

鞍馬連年出﹐關河萬里賒。將軍思報國﹐壯士恥還家。大漠春無艸﹐天山雪作花。誰憐李都尉﹐白首沒胡沙。

三衢邂逅周月船臨別賦此

戎馬相逢日﹐那知復此間。客愁詩莫遣﹐世事酒相關。江上孤舟在﹐天際兩鬢斑。更將憂國淚﹐滿袖送君還。

還山吟

日暮望南山﹐悵然歸思發。如何山中客﹐屢看城頭月。城頭月明女蘿秋﹐石磴潺湲瀉久別應惆悵﹐澗鳥相呼亦共愁。城南故人與我好﹐令我忘卻歸山道。昨夜西窗夢到家﹐忽驚千嶂花芝老。朝來舟子促辭君﹐回首空江語尙聞。別後莫嗟難見面﹐相思只望嶺頭云。

孺子臺吟

去年醉與東湖別﹐欲上衡湘泛秋月。君家畱我卻邅回﹐悵望還成阻修闊。西山縹緲翠屏開﹐復憶滕王倒玉杯。經過始識洪崖井﹐調笑重登孺子臺。臺前呼酒折荷花﹐水淨煙明散落霞。舉杯失笑君何在﹐望斷行雲空咄嗟。故人別後還愁緒﹐此都不是余畱處。興來目送海邊鴻﹐歸心掛在閩溪樹。

思歸引

海上之艸綠芊芊﹐洞門一閉今�年。仙驥去時畱紫鞭﹐掛壁見之心惘然。欲歸卽歸亦由我﹐不待功成何不可。堯舜不能屈巢由﹐自余王侯何足遊。武陵春水綠蕭蕭﹐就中亦有桑麻郊。近聞秦人笑相語﹐待我東溪種碧桃。

送戴式之歸天臺山歌

吾聞天臺華頂連石橋﹐石橋嵬絕橫煙霄。下有滄溟萬折之波濤﹐上有赤城千丈之霞標。峯懸磴斷杳莫測﹐中有石屏古仙客。吟窺混沌愁天公﹐醉飲扶桑泣龍伯。適來何事遊人間﹐飄颻八極尋名山。�花樹下一相見﹐笑我蕭颯風沙顏。手持玉杯酌我酒﹐付我新詩五百首。共結天邊汗漫遊﹐重論方外雲霞友。海內詩名今數誰﹐羣賢翕沓爭相推。胸襟浩蕩气蕭爽﹐寒空萬里雲開時﹐人生聚散何超忽﹐愁折瑤華贈君別。君騎白鹿歸仙山﹐我亦扁舟向吳越。明日憑髙一望君﹐江花滿眼愁氛氳。天長地闊不可見﹐空有相思寄海云。

送吳會卿再往淮南

故人身披紫綺裘﹐腰佩寶塊騎胡驑。英風俠气橫四海﹐辭我遠向淮南遊。淮南桂樹應猶在﹐八公舉手遙相待。明月髙懸五兩頭﹐隨君千里過淮流。十年鞍馬邊城道﹐又向邊城見春艸。萋萋���﹐長安北望空愁人。荊楚奇材多劍客﹐感慨相逢思報國。男兒事業早致身﹐靑鬢須防雪霜迫。我向人間久拂衣﹐白雲相伴掩巖扉。調琴鼓罷淸商曲﹐愁見孤鴻天際飛。

臨川逢鄭遐之云夢

天涯十載無窮恨﹐老淚燈前語罷垂。明發又爲千里別﹐相思應盡一生期。洞庭波浪帆開晚﹐云夢蒹葭鳥去遲。世亂音書到何自﹐關河一望不勝悲。

將至潯陽途中寄諸昆弟

渺渺孤帆去幾程﹐悠悠天際望湓城。一身避亂辭鄕國﹐千里相思隔弟兄。猿叫匡廬寒暮色﹐雁過彭蠡帶秋聲。江湖此去方漂泊﹐腸斷風塵遠別情。

客中別�季髙

悠悠遠別半生悲﹐白日相逢又語離。海內風塵愁未已﹐天邊消息到何時。洞庭旅雁春歸盡﹐瓜步寒潮夜落遲。惆悵孤舟從此去﹐江湖未敢定前期。

寄郭招甫時在潯陽

夢向三江買釣船﹐掛帆西去白雲邊。窗開曉色香鑪見﹐門落寒聲瀑布懸。百年酒興陶彭澤﹐四海詩名孟浩然。何日眞尋塵外迹﹐焚香酌茗話先賢。

送崔九過丹陽郡上荊門省親

江國歸心一雁牽﹐河樓分手數杯傳。千崖萬壑秋聲裏﹐匹馬孤帆落照邊。牛渚寒波翻極浦﹐荊門晚樹合遙天。他時莫往瑤華問﹐南北相思各渺然。

楚江晚思

旅思遙遙倦向南﹐誰家煙火起晴嵐﹖孤城歸鳥連寒角﹐極浦斜陽帶遠帆。楓葉自能悲楚客﹐竹枝何用怨江潭。今朝欲寫風波恨﹐千里書成手自緘。

古懊儂歌

郎去無見期﹐妾死那瞑目。郎歸認妾墳﹐應有相思木。

朝亦出門啼﹐暮亦出門啼。蛛网掛風裏﹐遙思無定時。

西陵望

西陵終日望﹐不見有歸橈。欲去頻回首﹐寒江起暮潮。

送友人

黯黯離筵夕照收﹐江城羌笛起邊愁。念君此去三千里﹐何處關山是楚州。

羽林郎

貂帽狐裘塞北妝﹐黃須年少羽林郎。彎弓不怕天山雪﹐生縛名王入建章。

聞笛

江上誰家吹笛聲﹖月明霜白不堪聽。孤舟萬里瀟湘客﹐一夜歸心滿洞庭。

吳中送友歸豫章

川程極目渺空波﹐送爾歸舟柰別何﹗南國音書須早寄﹐江湖春雁已無多。

答友人

湘江南去少人行﹐瘴雨蠻煙白艸生。誰念梁園舊詞客﹐桄榔樹下獨聞鶯。

閨怨

昨夜中秋月﹐含愁顧影頻。空畱可憐影﹐不見可憐人。

懊儂歌

君子如白日﹐原得垂末光。妾心如螢火﹐安得久照郎。

船在下江口﹐送風不得上。結束作男兒﹐與郎牽百丈。

喜友人相訪擬韋蘇州

朝朝竹林院﹐閉戶讀殘書。幾閣晨風入﹐荒郊寒露余。故人步屟至﹐淸坐每踟躕。輟捲還畱興﹐漱泉同飯蔬。

和上官偉長蕪城晚眺

平蕪古堞暮蕭條﹐歸思馮髙黯未消。京口寒煙鴉外滅﹐歷陽秋色雁邊遙。淸江木落長疑雨﹐暗浦風多欲上潮。惆悵此時頻極目﹐江南江北路迢迢。

竹齋集鈔

裘萬頃

出門

出門復入門﹐吾行竟安之。攜書北窗下﹐翻閱聊自怡。有懷千載人﹐掩卷還軟欷。采采首陽薇﹐戀戀商山芝。一裘或終身﹐欣然釣江湄。斯人不可作﹐斯道日湮微。目前稻梁謀﹐鳧雁方齊飛。靑田寂無音﹐歲晚將疇依。愼勿出門去﹐塵埃染人衣。

菖蒲

康廬入吾懷﹐十載馳夢魂。踵門者何人﹐遺余以芳蓀。歡然得其趣﹐如對五老言。幽姿出巖谷﹐常帶冰雪痕。塵容爲一洗﹐兩目不復昏。忽思三峽流﹐褰衣涉潺湲。因仍一寸石﹐浸潤九節根。人言可扶老﹐歲月須其蕃。玆理諒不誣﹐吾將從綺圓。

從人覓墨梅

燻鑪束詩魂﹐茗碗驅睡思。掩關寂無營﹐翰墨自娛戲。山寒溪正淸﹐月淡雪初霽。橫斜兩三枝﹐見說可人意。天機如胸中﹐出手特餘事。何時翦冰絲﹐來對病居士。

題余仲祥松齋

芳妍桃李場﹐紛趨欻成蹊。長松坐偃蹇﹐遂爾不見知。平生異時人﹐不輿俗轉移。蕭然塵埃中﹐擅此丘壑奇。窗虛境逾淸﹐四壁風來吹。抱琴揖蒼髯﹐喜气掀兩眉。臭味旣與同﹐相親不相違。直期閱歲寒﹐�可但忘饑。

行役

宿霧鎖山椒﹐落月掛林側。崎嶇歷岡巒﹐彷佛辧阡陌。秋髙風露寒﹐道遠時序迫。安得歸故園﹐篝燈理書冊。

羅溪橋

我來從西昌﹐日日困塵上。誰知羅溪橋﹐淨若初過雨。長松列左右﹐淸風奏宮羽。薄暮捨籃輿﹐扁舟渡溪去。

次伯仁善利閣小室韻

山林吾所廬﹐夜月恆對影。焉知江上人﹐一日過萬境。褰裳步崇臺﹐有室妍且靜。徘徊不能去﹐坐見四山暝。

見雪

兀冥當語誰﹐餉我一檐雪。吾廬本來靜﹐得此更淸絕。遙憐北海上﹐往往已盈尺。嚙氈人在否﹖毋淩漢臣節。

雨後

秋事雨已畢﹐秋容晴爲妍。新書浮椏擺﹐餘潤溢潺湲。機杼蛩聲裏﹐犁鋤鷺影邊。吾生一何幸﹐田裏又丰年。

用鄭浮梁韻簡園師

杖屨山蹊窄﹐鐘魚佛界深。寒梅殘屋角﹐春薺老墻陰。一水元無恙﹐扁舟尙可尋。煩師掬淸澑﹐爲我洗塵心。

次胡伯仁韻

山長飛鳥急﹐江闊去帆微。唱晚幾漁笛﹐憑髙一釣磯。從君濯冰雪﹐滿袖得珠璣。三嘆不能已﹐歸來吟夕暉。

送胡仲立入京

昔對延英日﹐諸公嘆弗如。敢言天下事﹐不負案頭書。此去朝雙闕﹐懸知有異除。榮途方駟牡﹐未用曳長裾。

次施眞人韻

素鞸方多難﹐丹砂倘一逢。勿疑蕉覆鹿﹐會見竹成龍。澗水遠仍潔﹐巖花幽更濃。行行望仙宇﹐知在最髙峯。

厭原山中曉行

碧雞夜半聲啁哳﹐喚起幽人步林樾。秋髙風露著林木﹐無數寒花泣明月。松篁一徑宛如畫﹐石澑涓涓更淸絕。山巓便好結茅廬﹐莫待他年鬢成雪。

夜坐

鑪火篝燈孰與同﹐此心吾欲付冥鴻。茅檐已作涉旬雨﹐蕙帳不禁連夜風。一段淸愁詩句裏﹐十分寒事酒杯中。溪云未用安排雪﹐且聽梅花試小紅。

玉山道中時赴掌故之命

麥苗堆綠菜花黃﹐一簇人家古道傍。酒熟不妨邀裏黨﹐年丰贏得事農桑。世情只說宦遊好﹐客裹那知歸興長。我有平生蓑笠在﹐釣絲何日理斜陽。

睡起書懷時諸公相勉再出

北窗終日廢書眠﹐一枕淸風直萬錢。云度茅檐輕冉冉﹐泉生石砌淨涓涓。不嫌雨腳花間注﹐要聽秋聲屋外傳。三徑初成吾欲老﹐幕中何用泛紅蓮。

有感時與李宏齋有約

去年今日西歸客﹐曝背茅檐又一冬。歲月催人𨿽迅速﹐簡編於我卻從容。知名焉用詩千首﹐養病聊須酒一鍾。早晚杖藜修水去﹐故人有約許相從。

懷範光伯再用韻

梅邊流水碧洄洄﹐都把相思付折梅。十載不禁雙淚落﹐一尊期慰九腸回。驚殘蝶夢鵲空喜﹐望斷馬蹄人不來。咫尺雲山尙如此﹐天涯誰信得追陪。

用黃子益韻二首

靑衫日日困塵沙﹐安用浮名與世誇。已過半生眞似夢﹐未荒三徑且還家。恨無沈水紆香穗﹐喜有寒泉淪茗花。袖卻西歸遮日手﹐園林幽處看桑麻。

睡起歡然思慮少﹐病餘猶覺應酬艱。招搖風月聊須竹﹐收拾煙雲幸有山。但要世緣隨水斷﹐莫休詩債幾時還。追奔富貴非吾事﹐且占林泉一味閒。

題懷秀堂

莫教滿地長莓苔﹐杖屨從今日日來。曲徑要隨松巷轉﹐柴門須對石梁開。墻頭花木因時種﹐案上圖書任意堆。幸有林泉堪寄老﹐忍將雙腳踏塵埃。

大雪次前韻

誰知天巧出玄機﹐但怪飛瓊過眼奇。暝立風枝寒雀倦﹐愁吟冰谷曉猿饑。蘆花洲渚月明夜﹐柳絮池塘春暮時。此景人間不長有﹐寫眞傳影正須詩。

兀坐有感

意行曾到楚江腰﹐占得雙泉第一寮。窗戶邃深鐘磬遠﹐客塵都向靜中消。

癸亥夜夢

丙夜淸眠正熟時﹐夢魂飛去拜丹墀。小臣乍得披肝膽﹐感慨分明涕淚垂。

次余仲庸松風閣韻六首

飛花數點雨初歇﹐啼鳥一聲春正長。讓罷《黃庭》了無事﹐旋安銀葉試鑪香。

已著遺經洗此心﹐更尋流水濯吾襟。經旬不涉溪邊路﹐荇帶苔錢如許深。

霧閣云窗先自幽﹐水聲那更繞牀流。春深紅雨落桃徑﹐晝永淸風生茗甌。

檐間新燕幾時來﹐檐外閒花往歲栽。丹杏碧桃渾落盡﹐綠陰低處結靑梅。

澹月籠花花映窗﹐好風吹竹竹浮香。夢回何處一聲笛﹐人靜山幽天正涼。

爲憐風雨趣春回﹐故著秋花到處栽。蘭菊從來盛風味﹐不妨環繞讀書齋。

宿翠巖寺呈李弘齋僉判

匡廬勝處君曾到﹐誰是淵明與遠公。幸有《和陶》詩卷在﹐好依蓮社此山中。

寄宋居士修叔求庵記

翠琰新刊照眼明﹐流傳何日到柴荊。從今不恨論交晚﹐我亦碑中有姓名。

日出

日出柴門尙嫩開﹐綠陰多處且徘徊。槐花滿地無人掃﹐半在墻陰覆紫苔。

早作二首

井梧飛葉送秋聲﹐籬菊緘香待晚晴。斗柄橫斜河欲沒﹐數山靑處亂鴉嗚。

北窗淸冷不成眠﹐風遞蛩聲到枕邊。試喚兒童捲疏箔﹐一簾花影月娟娟。

秋

數聲牧笛日將晚﹐一曲樵歌山更幽。解帶盤桓小溪上﹐坐看紅葉泛淸流。

上元憶大梵明燈

經年不到豫章城﹐燈火遙聞鼓吹聲。卻憶秋屏臺上寺﹐絳紗靑玉几長明。

九日

籬落黃花尙自無﹐白衣猶未到吾廬。莫令此日負佳篩﹐爲展淵明采菊圖。

次仲庸初冬卽事

常歲霜天分外晴﹐一溪如練浸冰輪。今年風雨寧無夜﹐誰與溪梅作小春。

君家秋實洞庭種﹐小子持來獨未黃。莫作蘇州書後夢﹐只今惟欠滿林霜。

寄元齡弟

季也東歸何太遲﹐伯兮西望屢吟詩。茅檐昨夜雪深尺﹐人在篷窗知不知。

雪中再示元徳元齡二弟

平生蓑笠慣衝寒﹐長憶江湖把釣竿。昨夜北窗聞雪作﹐夢魂飛到子陵灘。

靑靑窗外幾修篁﹐也學宮梅巧樣妝。說與惠連須著句﹐雪邊春色到池塘。

再用韻寄弟

無人低唱兩三卮﹐一任瓊瑤滿眼飛。羅襪暗塵應洗盡﹐月明吾欲看江妃。

憶昔騎驢犯曉寒﹐酒旗隨處認長竿。灞陵物物皆詩句﹐不用牽船八節灘。

眼前修潔獨修篁﹐屢倩東風洗曉妝。學舞腰肢困珠玉﹐可憐官柳在寒塘。

再用韻

雪裏鷗盟故未寒﹐小舟南浦著漁竿。眼明似共月十里﹐衣冷欲迷雲一灘。

余從元徳弟借到西廊書齋朝夕其間今二年矣戲題作病僧寮云

華發蒼顏一病僧﹐向來文史頗關情。只緣世网無由脫﹐遂學枯禪度此生。

病僧行腳歸來後﹐百事無心每閉寮。日射竹窗風葉亂﹐煙凝香鼎篆紋消。

寄元齡弟

莫怪窮年不入州﹐載書前已會盟鷗。市朝華竟多塵事﹐且傍溪山靜處畱。

少年妄作功名想﹐說著長安喜欲狂。多病年來怕奔走﹐卻思云壑置藤牀。

元齡弟寄悲秋四詩因次

支離病骨怯初寒﹐眼底淸愁更萬端。勉和新詩寄鴻雁﹐江城夜月覓君看。

余旣得烏石岡西望葛壇在雲霄中相去𨿽遠山勢不斷林木歷歷可數異時乞靈仙翁不難矣喜而成詩寄葛壇主人

東西知隔幾牛鳴﹐山勢綿綿若引繩。待向岡邊結茅屋﹐幅巾遙禮夜壇燈。

寄張仲符時得烏石岡地

今人那似古人賢﹐一鍤隨身日醉眠。此老有靈應笑我﹐區區常費買山錢。

寸心天地有長久﹐此訣劉郎卻未傳。他日馭風蓬島去﹐謾畱陳迹在山巓。

酬余求之

枕中久已黃粱熟﹐鏡裹從教白髮垂。但得漁樵分半席﹐此生何必與人知。

雨後輕窗無一塵﹐窗前松竹更淸新。不妨踏徧莓苔地﹐遣我靑鞋有故人。

別曹教授

從渠柳色自靑靑﹐莫爲行人賦《渭城》。只恐南墻舊時竹﹐誤隨風雨作離聲。

江花岸柳太多情﹐長逐春風管送迎。我亦思歸歸未得﹐夜窗愁聽杜鵑聲。

有感

三四知音總道山﹐荷鋤吾獨在田間。入言病驥猶堪秣﹐伏歷何心十二閒。

題老悟畫卷

吏隱三年楚水頭﹐每隨鳧雁代扁舟。歸來喜色驚鄰里﹐分得瀟湘一片秋。

晞發集補鈔

謝翺

聽雨

山廚壓炊煙﹐野雨起薄莫。孤客臥空牀﹐不識門前路。回風已若休﹐入壑忽如赴。荒林啼鬼車﹐往往不見處。鄰翁起厭勝﹐咒作禹余步。聽雨雜咒聲﹐起歌和其語。咒靜雨亦止﹐還眠向窗曙。

佽飛廟迎神引

劍歌兮擊築﹐茭靑兮蓼綠﹐夕濟甬兮沈玉。步巫兮禹孫﹐葺神藩兮楚車﹐神之乘兮海云。噀芳兮越咒﹐斬將兮神祐。秋零露兮爲醑﹐春集鴉兮神語。風蕭蕭兮滿旗﹐云之車兮來思。

鴻門宴

天云屬地汗流宇﹐杯影龍蛇分漢楚。楚人起舞本爲楚﹐中有楚人爲漢舞。鵜淬光雌不語﹐楚國孤臣泣俘虜。他年疽背怒發此﹐硭碭雲歸作風雨。君看楚舞如楚何﹖楚舞未終聞楚歌。

哭正節徐先生

淒涼攜子女﹐冠佩赴重陰。塌井千年事﹐靑天此夜深。哀辭山石刻﹐卹典海舟沈。裏族南薰夢﹐東都直至今。

采藥候潮山宿山頂精藍夜中望海

蛟門南去鳥﹐此地望迢迢。積濕侵幡黑﹐生寒入夢飄。見燈歸舶夜﹐聞偈解衣朝。上植皆爲藥﹐山枝不滿樵。暗光珠母徙﹐秋影石花消。擬候槎回漢﹐寧甘客老遼。卻尋徐福島﹐因問秦皇橋。余彼看日出﹐羽旌焉可招。

效孟郊體

手持菖蒲葉﹐洗根澗水湄。云生巖下石﹐影落莓苔枝。忽起逐云影﹐覆以身上衣。菖蒲不相待﹐逐水流下溪。

雨宿太白

城中家斧冰﹐此地絕炎蒸。天食靑童棒﹐龍民白气升。暗燈猶宿火﹐寢服尙衷繪。客話從前事﹐書傳入內僧。風流今獨盡﹐云物老相仍。淨榻搜涼臥﹐危欄入醉恁。雨師行下界﹐鳥夢識中乘。明發甬南云﹐他山逢智弘。

夜宿雪竇上方

眠山枕斧柯﹐獨客愛盤阿。畏日生塵夢﹐尋仙到鳥窠。下方聞夕磬﹐南斗掛秋河。寢服侵云捲﹐颒泉通瀑和。竇分滄海月﹐禪入沃洲歌。此地精靈聚﹐中宵弄薛蘿。

野霞觀瀑

他年疏上浮﹐早日此中投。汲飲當魚入﹐垂綸卽蟣遊。淨祠無血食﹐噀雨不腥流。僧語皆前事﹐人來盡別州。艸諳長過雪﹐沙犯欲捐湫。至竟何依止﹐蒼茫難禱求。

二月十日

山居少四鄰﹐櫧葉半爲薪。野色生遙念﹐空江滯此身。風濤春憶越﹐親舊晚遊秦。獨擬尋雞犬﹐云蘿掛葛巾。

早春寄嶺海流人

短褐隨南賈﹐衰年異壯遊。龍旗虛左个﹐鴻影別中州。晚避髙麗使﹐春乘百濟舟。王孫與芳艸﹐相憶可能畱。

僧池靑蛙

隱見多無定﹐時開一道萍。癭分荷背白﹐身帶蘚文靑。吐雹收寒井﹐隨僧入淨瓶。柏壇祠后稷﹐應想作龍靈。

寄所知

何處識君面﹐靑天雲霧裾。攜琴上衡霍﹐玄發向風梳。別去看流水﹐三年此躇躊。偶同海鳥夢﹐爲致空中書。

僧捨避暑分韻得入字

故人隔天風﹐海水吹不立。聊將塵渴心﹐遠赴山中汲。晴香芝菌生﹐暝翠霧露濕。惟應雞犬深﹐幽林聽經人。

五言雜詩

月離孤嶂雨﹐尋夢下山川。野冢埋鸚鵡﹐殘碑哭杜鵑。妓收中使客﹐民買內醫田。到此聞鄰笛﹐離情重惘然。

送人還蜀

白髮夢鄕國﹐君歸路不迷。洑槎秋見艸﹐荒棧夜聞雞。月過秦涼北﹐星流河漢西。何因到卻返﹐吳語話分攜。

雪榻瀑布

漱石淸塵暑﹐云深畏解攜。寒巖蕭寺下﹐縣水薜陰西。鳥宿濕棲樹﹐花流晴下溪。謫龍聞咒起﹐奇服反初笄。

十日菊寄所思

籬菊是秋鄰﹐靑蕤幾日新。忽逢初過節﹐相憶早衰人。囊枕離湘濕﹐分杯度嶺貧。想應無事業﹐遙念更沾巾。

吳越王妃歸朝

勾吳月令牽牛中﹐翟茀乘風來閟宮。隨王劍履朝上殿﹐黃門夜趣長春宴。昭容引班入內朝﹐龍衮當中開雉扇。宴罷朝辭坐局促﹐詔賜離宮作湯沐。先王蒸嘗澤有差﹐上恩許歌陌上花。

短歌行

秦淮沒日如沒鶻﹐白波搖空濕弦月。舟人倚棹商聲發﹐洞庭脫木如脫髮。寒蛩哀啼眾芳歇﹐晨梳靑林望吳越。吳飲越吟浪花舞﹐秋槎濕劍歸無所。愁生酒醒聞山雞﹐石鏡飛花汗如雨。起招如意擊樹枝﹐爲君悲歌君淚垂。

虞美人艸詞

髑髏起語鴟叫嘯﹐山精夜啼楚王廟。渡淮風雨八千人﹐叱吒向天成白道。身經百戰轉危亡﹐狼籍悲歌出漢堡。夜帳天寒抱玉泣﹐血變艸靑煙曉濕。他年辟仇春艸生﹐吳中艸死無妾名。自從爲艸生西楚﹐得到吳中猶楚舞。

登廣靈寺塔望南髙峯

城池風煙杯渡僧﹐廣靈孤塔懸晝燈。塔燈上齊南髙云﹐南髙峯巓祠歙神。靈旗蕭蕭捲淸雨﹐結喉巫陽能楚語。回望人煙塔峯北﹐惟有空城臨水滸。赤蛇不神江海翻﹐藪澤狐貍作巴舞。當年介弟階防禦﹐玉鸞靑鞭上天去。

鄞女墓

网艸新垂月中露﹐靑禽夜宿菱塘渚。寺西幽修云覆土﹐知葬舒王下殤女。百年光塵事事新﹐皇子夫人墓作鄰。民間厭勝祈新鬼﹐稚鬼久隨風雨陳。去來似爾勿復道﹐白下鐘山夢中老。

明河篇

牽牛夜入明河道﹐淚滴相思作秋艸。婺女城頭玩月明﹐星君冢上無啼鳥。天寒露淨沾衣巾﹐明河倏化爲白雲。雲飛蜿蜿秋在水﹐石壓槎頭海煙起。

文山詩補鈔

文天祥

南華山

北行近千里﹐回復忘西東。行行至南華﹐忽忽如夢中。佛化知幾塵﹐患乃與我同。有形終歸滅﹐不滅惟眞空。笑看曹溪水﹐門前坐春風。

金陵驛

艸合離宮轉夕暉﹐孤雲飄泊復何依。山河風景元無異﹐城郭人民半已非。滿地蘆花和我老﹐舊家燕子傍誰飛。從今別卻江南日﹐化作啼鵑帶血歸。

遇異人指示作五言八句

誰知眞患難﹐忽悟大光明。雲散天仍在此意如能會﹐風休水自淸。功名幾滅性﹐忠孝大勞生。此意如能會﹐神仙亦可成。

上元懷舊

禁門三五金吾夜﹐回首靑春忽二毛。池上昔陪王母宴﹐斗中今直貴人牢。風生江海龍遊遠﹐月滿關山鶴唳髙。夢到鈞天燈火鬧﹐依然彩筆照宮袍。

理宗度宗﹝在燕京獄中﹞

先帝弓劍遠﹐永懷侍芳茵。今朝漢社稷﹐爲說涕沾巾。

誤園權臣

蒼生倚大臣﹐北風破南極。開邊一何多﹐至死難塞責。

京城

當寧陷玉座﹐兩宮棄紫微。北城悲笳發﹐失涕萬人揮。

陵寢

五陵花滿眼﹐霜露在艸根。冥冥子規叫﹐重是古帝魂。

邳州哭母小祥

我有母聖善﹐鸞飛星一周。去年哭海上﹐今年哭邳州。遙想仲季間﹐木主布筵幾。我躬已不閱﹐祀事付支子。使我早淪落﹐如此終天何。及今畢親喪﹐於分亦已多。母嘗教我忠﹐我不違母志。及泉會相見﹐鬼神共歡喜。

過淮

北徵垂半年﹐依依只南土。今晨渡淮河﹐始覺非故宇。江鄕已無家﹐三年一羈旅。龍朔在何方﹐乃我妻子所。昔也無柰何﹐忽已置念慮。今行日已近﹐使我淚如雨。我爲綱常謀﹐有身不得顧。妻兮莫望夫﹐子兮莫望父。天長與地久﹐此恨極千古。來生業緣在﹐骨肉當如故。

亂離歌六首

有妻有妻出糟糠﹐自少結髮不下堂。亂離中道逢虎狼﹐鳳飛翩翩失其凰。將雛二三去何方﹖何虞國破家又亡﹐不忍捨君羅襦裳。天長地久遠茫茫﹐牛女夜夜遙相望。嗚呼一歌兮歌正長﹐悲風北來起彷徨。有妹有妹家流離﹐良人去後攜諸兒。北風吹沙塞艸淒﹐窮猿慘淡將安歸。去年哭母南海湄﹐三男一女同歔欷﹐惟汝不在割我肌。汝家零落母不知﹐母知豈有瞑目時。嗚呼再歌兮歌孔悲﹐鶺鴒在原我何爲。有女有女婉淸揚﹐大者學帖臨鐘王﹐小者讀字聲瑯瑯。朔風吹衣白日黃﹐一雙素璧委道傍。雁兒啄啄秋無粱﹐隨母北首誰人將。嗚呼三歌兮歌愈傷﹐非爲兒女淚浪浪。

有子有子風骨殊﹐釋氏抱送徐卿雛。四月八日摩尼珠﹐橊花犀錢落繡襦。蘭湯百沸香似酥﹐欻隨飛藿飄泥塗。汝兄十三騎鯨魚﹐汝今三歲知在無。嗚呼四歌兮歌以吁﹐燈前老影明月孤。

有妾有妾今何如﹐大者手將玉蟾蜍﹐次者親抱汗血駒。晨妝靚服臨西湖﹐英英雁落飄璚琚。風花亂墜鳥﹤口芻﹥呼﹐金莖沆瀣浮污渠。天摧地裂龍鳳殂﹐美人塵土何代無。嗚呼五歌兮歌郁紆﹐爲爾溯風立斯須。

我生我生何不辰﹐孤根不識桃李春。天寒日短空愁人﹐北風吹隨鐵馬塵。初憐骨肉鐘奇禍﹐而今骨肉更憐我。汝在空能嬰我懷﹐我死誰當收我骸。人生百年何丑好﹐黃粱得喪俱艸艸。嗚呼六歌兮勿復道﹐出門一笑天地老。

送行中齋

秋風晚正烈﹐客衣早知寒。把衣不能別﹐更盡此日歡。出門一萬里﹐風沙浩漫漫。豈無兒女情﹐爲君思丸瀾。百年有時盡﹐千載無餘觀。明明君臣義﹐公獨爲其難。寧受百折苦﹐願持一寸丹﹐會須撫捲人﹐

神龍蕩失水﹐馴擾終未得。威鳳𨿽在藪﹐肯顧雞鶩食。所以古之人﹐受變心不易。毫鼎已遷周﹐西山竟肌瘠。豫子身自漆﹐長弘血成碧。何嘗怨廢興﹐而或二心迹。堅白不在緇﹐羔裘良自惜。此義公素明﹐俗見或未讖。

嗟予抱區區﹐疇昔同裏閉。過從三十年﹐知心不知面。零落忽重逢﹐家亡市朝變。惸惸蹈海余﹐踽踽南冠殿。劇談泥塗際﹐握手鞍馬倦。依依斯文意﹐苦恨十年晚。魯仲偶不逢﹐隨世本非願。靈胥目未抉﹐端欲詣所見。及玆萬里別﹐一夕腸百轉。予生諒須臾﹐孤感橫九縣。庶幾太尉事﹐萬一中丞傳。

題宣州疊嶂樓

初日照髙樓﹐輕煙在疏樹。峨峨遠岫出﹐泯泯淸江去。檐隙委殘澑屋﹐四庫本隅連宿莽。薈蔚互低昂﹐熹微分散聚。城郭諒非昔﹐山川儼如故。華發已零落﹐妹顏慰遲莫。沈沈澹忘歸﹐欲歸重回顧。

東方有一士

萬金結遊俠﹐千金買歌舞。丹靑映第宅﹐從者塞衢路。身爲他人役﹐名聲落塵土。他人一何傷﹐富貴還自苦。東方有一士﹐敗垣半風雨。不識絲與竹﹐飛雀滿庭戶。晨餐或不飽﹐夜夢無驚寤。此事古來多﹐難與俗人語。

送劉其發入蜀

秋風淒已寒﹐蜀道阻且長。虎狼伏原野﹐欲濟川無梁。客從何處來﹖云我之西方。蕭蕭驌驦鳴﹐熠熠湛盧光。昔時榮華地﹐今爲爭戰場。將軍揚天戈﹐壯士發戎行。江南有羈鳥﹐悠悠懷故鄕。駕言與子遊﹐雲天何茫茫。

發魚臺

晨炊發魚臺﹐碎雨飛擊面。團團四野周﹐冥冥萬象變。疑是江南山﹐煙霧昏不見。豈知此中原﹐今古經百戰。英雄化爲土﹐飛霧灑郊甸。天寒日欲短﹐遊子淚如霰。

發陵州

中原似滄海﹐萬頃與云連。大明朝東出﹐皎月正在天。遠樹亂如點﹐桑麻郁蒼煙。一雁入髙空﹐千鴉落平田。我行天地中﹐如蟻磨上旋。雨痕畱故衣﹐霜气襲重氈。健馬嘶北風﹐潛魚樂深淵。噫哉南方人﹐回首空自憐。

發潭口

吹面北風來﹐拂鬢堅冰至。軒冕委道途﹐衮繡易氈毳。百年雜丑好﹐始酬四方誌。浩歌激浮雲﹐亭亭復攬轡。羲馭幾曾停﹐誰當掃幽翳﹖

贈許柏溪惟一

長風吹飛藿﹐蜻蛚吟野艸。流光速代謝﹐興懷令人老。遊子中夜起﹐悠悠酣且歌。明月委淸照﹐江湖秋涉多。豈無臨淄魚﹐亦有邯鄲酒。懷古招王孫﹐登髙重回首。

題周山甫錦繡段

客從西北來﹐遺我錦繡段。上有雙鳳凰﹐文彩何燦燦。置之篋笥中﹐歲月亦已晏。天孫顧七襄﹐雷電下河漢。鳳凰忽飛去﹐遽然失把玩。貧家機杼寒﹐秋虫助余嘆。

題髙君寶紺泉

淳淳巖下泓﹐澄碧落梧影。寒瑤披淸飆﹐殘月照濎濙。俯淵測浮雲﹐流日蕩苕穎。向來滄浪歌﹐孺子不可詗。載沾衣上塵﹐懷古意深永。招招素心人﹐相期發深省。

山中感興

載酒之東郊﹐東郊艸新綠。一雨生江波﹐洲渚失其足。靑春豈不惜﹐行樂非所欲。采芝復采芝﹐終朝不盈掬。大風從何來﹐奇響振空谷。我馬何玄黃﹐息我西山麓。

山中有流水﹐霜降石自出。驟雨東南來﹐消長不終日。故人書問至﹐爲言北風急。山深人不知﹐塞馬誰得失﹖挑燈看古史﹐感淚縱橫發。幸生聖明時﹐漁樵以自適。

桃花何夭夭﹐楊柳何依依。去年白鳥集﹐今年黃鵠飛。昔爲江上潮﹐今爲山中云。江上潮有聲﹐山中云無情。一年足自念﹐況復百年長。但存松柏心﹐天地眞茫茫。

贈蜀醫鐘正甫

炎皇覽眾艸﹐異種多西州。爲君望峨岷﹐使我雙淚流。向來秦越人﹐朝洛夕邯鄲。子持鵲經來﹐自西亦䢐南。江南有羈羽﹐豈不懷故營。何當同皇風﹐六气和且平。

正气歌

余囚北庭﹐坐一土室﹐室廣八尺﹐深可四尋﹐單扉低小﹐白間短窄﹐污下而幽暗。當此夏日﹐諸气萃然﹕雨潦四集﹐浮動牀幾﹐時則爲水气﹔塗泥半朝﹐蒸漚歷瀾﹐時則爲土气﹔乍晴暴熱﹐風道四塞﹐時則爲日气﹐檐陰薪爨﹐助長炎虐﹐時則爲火气﹐倉腐寄頓﹐陳陳逼人﹐時則爲米气﹔駢肩雜遝﹐腥臊污垢﹐時則爲人气﹔或圊混浮屍﹐或腐鼠雜出﹐時則爲穢气。疊是數气﹐當者鮮不爲厲。而予以孱弱﹐俯仰其間﹐於玆二年矣﹐是殆有養致然。然爾亦安知所養何哉﹖孟子曰「我善養吾浩然之气。」彼气有七﹐吾气有一﹐以一敵七﹐吾何患焉。況浩然者﹐乃天地之正气也。作《正气歌》一首。

天地有正气﹐雜然賦流形。下則爲河嶽﹐上則爲日星。於人曰浩然﹐沛乎塞蒼冥。皇路當淸夷﹐含和吐明庭。時窮節乃見﹐一一垂丹靑。在齊太史簡﹐在晉董狐筆。在秦張良椎﹐在漢蘇武節。爲嚴將軍頭﹐爲嵇侍中血。爲張睢陽齒﹐爲顏常山舌。或爲遼東帽﹐淸操厲冰雪。或爲出師表﹐鬼神泣壯烈。或爲渡江楫﹐慷慨吞胡羯。或爲擊賊笏﹐逆豎頭破裂。是气所磅薄﹐凜烈萬古存。當其貫日月﹐生死安足論。地維賴以立﹐天柱賴以尊。三綱實系命﹐道義爲之根。嗟予遘陽九﹐隸也實不力。楚囚纓其冠﹐傳車送窮北。鼎鑊甘如飴﹐求之不可得。陰房闃鬼火﹐春院閟天黑。牛驥同一皂﹐雞棲鳳凰食。一朝蒙霧露﹐分作溝中瘠。如此再寒暑﹐百診自辟易。嗟哉沮洳場﹐爲我安樂國。豈有他繆巧﹐陰陽不能賊。顧此耿耿在﹐仰視浮雲白。悠悠我心悲﹐蒼天曷有極。哲人日已遠﹐典刑在夙昔。風檐展書讀﹐古道照顏色。

余自髙亭山爲北所畱深悔一出之誤聞故人劉小村陳蒲塘引兵而南流涕不自堪

只把初心看﹐休將近事論。誓爲天出力﹐疑有鬼迷魂。明月夜推枕﹐春風晝閉門。故人萬山外﹐俯仰向誰言。

余以議論太烈北愈疑憚不得歸闕將校官屬日有叛去世道可嘆

悠悠天地闊﹐世事與誰論。淸夜爲揮涕﹐白雲空斷魂。死生蘇子節﹐貴賤翟公門。前輩如瓶戒﹐無言勝有言。

天臺杜滸字貴卿號梅壑。糾合四千人欲救王室﹐當國者不知省正予一餘月十三日見於西湖上嘉其有志﹐頗獎異之十九日客贊予使北梅壑斷斷不可客逐之去果爲北所畱後二十日﹐驅予北行諸客皆散梅壑憐予孤苦慨然相從天下義士也朝旨特攺宣教郎除禮兵架閣文字

伏節辭王室﹐悠悠萬里轅。諸君皆雨別﹐一士獨星言。啼鳥亂人意﹐落花銷客魂。東坡愛巢谷﹐頗恨晚登門。

聞雞

軍中二十日﹐此夕始聞雞。塵暗天街靜﹐沙長海路迷。銅駝隨雨落﹐鐵騎向風嘶。曉起呼詹尹﹐何時脫蒺藜。

平江府

樓臺俯舟楫﹐城郭滿干戈。故吏歸心少﹐遺民出涕多。鳩居無鵲在﹐魚网有鴻過。使遂睢陽志﹐安危今若何﹖

沈頤家余回京口北人款之府中余不得離。岸上得沈頤家坐臥北不意余爲逃計也。

孤舟霜月迥﹐曉起入柴門。斷岸行簪影﹐荒畦落履痕。江山渾在眼﹐宇宙付無言。昨夜三更夢﹐春風滿故園。

長溪道中和張自山韻

夜靜吳歌咽﹐春深蜀血流。向來蘇武節﹐今日子長遊。海角云爲岸﹐江心石作洲。丈夫競何事﹐底用泣神州﹖

卽事

去年傷北使﹐今日嘆南馳。云濕山如動﹐天低雨欲垂。徵夫行未已﹐遊子去何之﹖正好王師出﹐崆峒麥熟時。

英徳道中

海近山如沃﹐杼深屋半蕪。乾坤正風雨﹐軒冕總泥途。自嘆鳶肩薄﹐誰憐鶴影孤。少年狂不醒﹐夜夜夢伊吾。

別裏中諸友

靑山重回首﹐風雨暗啼猿。楊柳溪頭釣﹐梅花石上尊。故人無復見﹐烈士尙誰言。長有歸來夢﹐衣冠滿故園。

建康

金陵古會府﹐南渡舊陪京。山勢猶盤礡﹐江流已變更。健兒徙幽土﹐新鬼哭臺城。一片淸溪月﹐偏於客有情。

眞州驛

山川如識我﹐故舊更無人。俯仰干戈迹﹐往來車馬塵。英雄遺算晚﹐天地暗愁新。北首燕山路﹐淒涼夜向晨。

固陵道中

九天云下垂﹐一雨作秋色。塵埃化泥塗﹐原野轉蕭瑟。十里一雙堠﹐狐兔臥荊棘。見說數年來﹐中州乍蘇息。

發東阿

東原深處所﹐時或見人煙。秋雨桑麻地﹐春風桃李天。貪程頻問堠﹐快馬緩加鞭。多少飛檣過﹐噫吁是北船。

保州太祖墓

我行保州塞﹐禦河直其東。山川猶有靈﹐佳气何鬱蔥﹗顧我巾車囚﹐厲气轉秋蓬。瓣香欲往拜﹐惆悵臨長空。

除夜

門掩千山黑﹐孤燈伴不眠。故鄕在何處﹐今夕是窮年。住世眞無系﹐爲囚已自然。勞勞空歲月﹐得死似登仙。

元日

慚愧雲臺客﹐飄零雪滿氈。不圖朱鳥影﹐猶見白蛇年。宮殿荒煙隔﹐門庭宿艸連。乾坤自春色﹐回首一潸然。

送曹大著知廣徳軍

暫屈瀛州客﹐來臨汭水民。山川歸史記﹐嶽牧屬詞人。館捨朋簪舊﹐都門祖帳新。儒林官可紀﹐何止吏稱循﹗

題陳國秀小園

長鶴展輕翮﹐遠棲松桂林。故宇入淸夢﹐盤盤亦苦心。中林風月賒﹐十畝團幽陰。林下有奇士﹐繞樹從之吟。

聽羅道士琴

斷崖千仞碧﹐下有寒泉落。道人揮絲桐﹐淸風轉寥廓。飄飄襟袂舉﹐冰紈不禁薄。紫煙護丹霞﹐雙舞天外鶴。

題吳城山

龍行人鬼外﹐神在地天間。彭蠡石砮出﹐洞庭商舶還。秋風黃鵠闊﹐春雨白鷗閒。雲際靑如栗﹐河流接海山。

予鄧峒口巽齋歐陽先生爲淦鄧峒賦詩以孝子慈孫望於人先生之盛心也敢不拜手敬贊鄧君勉之

乃翁猶旅殯﹐霜露幾煮蒿。日與淸江遠﹐云連桂嶺髙。時無郭元振﹐夢有令狐綯。目斷方田墓﹐招魂我欲騷。

文山卽事

宇宙風煙闊﹐山林日月長。開灘通燕尾﹐伐石割羊腸。盤谷堪居李﹐廬山偶姓康。知名總閒事﹐一醉棹滄浪。

山中和韻

白扇揮殘暑﹐靑鞋踏嫩晴。花牀尋小隱﹐石鼎引長鳴。紗帽有時去﹐酒壺惟意傾。山僧癡與坐﹐閒卻瘦彌明。

病愈簡劉小村

倦余心似醉﹐病起首如蓬。黃竹斷橋雨﹐白蘋長笛風。倦倦鷗屢舞﹐咄咄雁書空。孤負秋來眼﹐閒挑爨下桐。

夜坐偶成

蕭蕭秋夜涼﹐明月入我戶。攬衣起中庭﹐仰見牛與女。坐久寒露下﹐悲風動紈素。不遇王子喬﹐此意爲誰語。

拜羅氏百歲母之明日主人舉酒客張千載心賦詩某喜贊不自己見之趁韻

翠微三島近﹐畫閣五雲橫。春水鷗聲滑﹐夕陽鴉背明。尊前持一笑﹐花下臥餘酲。曾見瑤池母﹐不爲虛此生。

醉淸湖上三日存叟獨不在坐卽席有懷

石鼎吟方透﹐瑤觴醉未闌。疏林花密綴﹐舊壘燕新安。春半湖山好﹐夜深江海寒。王孫隔芳艸﹐初月正相看。

予題郁孤泉管五湖翁姚濂爲之和翁官滿歸裏因韻贄別並謝前辱

巢龜君往好﹐湧翠我來遲。夜雨呼三韭﹐春風試一旗。飛花行客夢﹐芳艸故人思。何日五湖上﹐同看浴海曦。

用韻謝前人

玆遊良邂逅﹐吾道未逶遲。斗野橫雙劍﹐牛津直兩旗。北風應小住﹐明日便相思。輸與君家近﹐扶桑五色曦。

海上

天邊靑鳥逝﹐海上白鷗馴。王濟非癡叔﹐陶潛豈醉人。得官須報國﹐可隱卽逃秦。身世何時定﹐挑燈看劍頻。

泰和

書生曾擁碧油幢﹐恥與羣兒共豎降。漢節幾回登快閣﹐楚囚今度過澄江。丹心不攺君臣誼﹐淸淚難忘父母邦。鄕人知我瘦﹐經旬絕粒坐蓬窗。

和中齋韻過吉作

功業飄零五丈原﹐如今局促傍誰轅。僥眉北去明妃淚﹐啼血南飛望帝魂。骨肉凋殘惟我在﹐形容變盡只聲存。江流千古英雄恨﹐蘭作行舟柳作樊。

有感

石郎艸艸割山川﹐一落人手三百年。八州風雨暗連天﹐三皇五帝如飛煙。人人野祭伊水邊﹐春秋斷爛不復傳。白頭潦倒今魯連﹐夜深危坐日晏眠。

和蕭安撫平林送行韻

得失元來付塞翁﹐何心桃李問東風。人皆有喜榮三仕﹐我尙無文謝五窮。祕苑固知朋可正﹐畏途猶恐甲方衷。欲酬長者殷勤祝﹐坎止流行學四忠。

題碧落堂

大廈新成燕雀歡﹐與君聊此共淸閒。地居一郡樓臺上﹐人在半空煙雨間。修復盡還今宇宙﹐感傷猶記舊江山。近來又報秋風緊﹐頗覺憂時鬢欲斑。

和韻送逸軒劉民章

少日屠龍事已勞﹐送人千里發江濤。蓬萊地近風方細﹐閶闔門開日正髙。春裏看花須款款﹐雨中剪韭且陶陶。金吾已辦長安月﹐雙鳳扶云立海鰵。

山中卽事

攜壺藉艸醉斜陽﹐白鶴飛來月下雙。蘆葉西風驚別浦﹐芭蕉夜雨隔疏窗。千年帝子朱簾夢﹐一曲仙人鐵笛腔。若問山翁還瘦否﹐手持竹竿下滄江。

七月十三夜用燈牌字韻湊成一詩與諸賓一笑

赤壁當年賦子虛﹐西風忽復到菇蒲。蟾蜍影裏千秋鑑﹐蟋蟀聲中七月圖。詩思飄飄入云漢﹐歌聲隱隱動江湖。萬家簫鼓連燈火﹐見說年來此事無。

挽李制帥

世變江河渺未涯﹐如公眞是濟時危。幾年荊益龍驤譽﹐一日瀟湘鵩讖悲。天下皆傳淸獻節﹐人心自有武侯碑。郎君昔共慈恩約﹐擦淚西風寄些詞。

贈周東卿畫魚

觀君瀟湘圖﹐起我濠上心。短褐波濤舊﹐秋雨菇蒲深。

禪關

秋風吹日上禪關﹐路入松花第一彎。只願四時煙霧少﹐滿城樓閣見靑山。

塵外

半山風雨截江城﹐未脫人間總是塵。中夜起看衣上月﹐靑天如水露華新。

文山集自序﹕予自吳門被命入衛﹐守獨松關﹐乃王正二日。除浙西大制撫領神臯。予辭尹﹐引帳兵二千人詣行在﹐日夕贊陳樞使宜中謀遷三宮﹐分二王於閩﹐廣。元夕後﹐予所部兵皆聚於富陽。朝廷擬除予江東西廣東西制置大使﹑兼廣東經略﹐知廣州湖南策應大使﹐未及出命﹐陳樞使已去國。十九日﹐大皇除予右丞相兼樞密使﹑都督諸路軍馬。時北兵駐髙亭山﹐距修門三十里。是日﹐虜帥卽引董參政以兵屯榷木教場﹐城中兵將官﹐紛紛自往納降。予欲召富陽兵入城﹐已不及事。三宮九廟﹐百萬生靈﹐立有魚肉之憂。會使轍交馳﹐北約當國相見。諸執政侍從聚於吳左丞相府﹐不知計所從出﹐交贊予一行。國事至此﹐予不得愛身﹐且意北尙可以口舌動也。二十日﹐至臯亭山﹐詰虜帥前後失信。虜帥辭屈﹐且謂決不動三宮九廟﹐決不擾京城百姓﹐畱予營中。旣而呂師孟來﹐予數罵其叔侄﹐愈不放還。賈餘慶者﹐逢迎賣國﹐乘風旨﹐使代予位﹐於是北兵入城。所以誤吾國﹑陷吾民者﹐講行無虛日。北知賣國非予所容也﹐相戒勿令文丞相知。未幾﹐賈餘慶﹑吳堅﹑謝堂﹑家鉉翁﹑劉岊﹐皆以府第爲祈請使﹐詣北方﹐蓋空我朝廷﹐北將甘心焉。二月八日﹐諸使登舟﹐忽北虜遣館伴逼予同往。予被逼脇﹐欲卽引決﹐又念未死以前﹐無非報國之日﹐姑隱忍就船。方在京時﹐富陽兵已退趨婺﹑處等州。予俟間還軍﹐苦不自脫。至是﹐欲從道途謀遁﹐亦不可得。至京口﹐畱旬日﹐始得鹽商小舟﹐於二月晦夜走眞州。朔日﹐守苗再成相見﹐論時事﹐慷慨流涕。予致書兩淮間﹐合兵興復﹐苗贊之甚力。初三日早﹐制司人來﹐迺出文書﹐謂丞相爲賺城﹐欲不利於我。苗不以爲然﹐送予出門﹐勸奔淮西。予謂此北反問也﹐否則托辭以逐客也。李公仁人﹐使見予必感動﹐遂之維楊﹐苗遣五十兵﹐四騎從行。夜抵西門﹐欲待旦求見﹐呵衛嚴密﹐鼓角悲慘。杜架閣謂李公必不可見﹐徒爲矢石所陷﹐不如渡海歸從王室。予然之。自是日夜奔南﹐出入北衝﹐犯萬萬死﹐道途苦難﹐不可勝述。嗚呼﹗予之得至淮也﹐使予與兩淮合﹐北虜懸軍深入﹐犯兵家大忌﹐可以計擒﹐江南一舉而遂定也。天時不齊﹐人事好乖﹐一夫頓困不足道﹐而國事不競。哀哉﹗予至通﹐聞二王建元帥府於永嘉﹐陳樞使輿張少保世傑方以李郭之事爲己任。狼狽憔悴之餘﹐喜不自制﹐跋涉鯨波﹐將躡層以從。意者﹐天之所以窮餓困乏而拂亂之者﹐其將有所俟乎﹗徳祐二年閏月日﹐廬陵文天祥自序。

疊山集鈔

謝枋得

謝人冬至送酒鴨

陽復且閉關﹐萬物畏坤含。雙鳧飛天外﹐鶩食何貪婪。儒道又一泰﹐十年亂愈餤。誰家讀書堂﹐庭階無靑藫。此時談詩書﹐蓮經提魚籃。平生太玄文﹐知者無一譚。之子愛野騖﹐驥駒舞兩驂。厚顏酒食饌﹐不獵懸鶉鵪。寒威甚毒矢﹐三杯勝七涵。爛醉尋梅花﹐登峯吾尙堪。

菖蒲歌

有石奇峭天琢成﹐有艸夭夭冬夏靑。人言菖蒲非一種﹐上品九節通仙靈。異根不帶塵埃气﹐孤操愛結泉石盟。明窗淨幾有宿契﹐花林艸砌無交情。夜深不嫌淸露重﹐晨光疑有白雲生。嫩如秦時童女登蓬瀛﹐手攜綠玉杖徐行。瘦如天臺山上聖賢僧﹐休糧絕粒孤鶴形。勁如五百義士從田橫﹐英气凜凜磨靑冥。淸如三千弟子立孔庭﹐回琴點瑟天機鳴。堂前不入紅粉意﹐席上常聽詩書聲。怪石筱蕩皆充貢﹐此物舜廟當共登。神農知己入《本艸》﹐靈均蔽賢遺《騷經》。幽人耽玩發仙興﹐方士服餌延修齡。彩鸞紫鳳琪花苑﹐赤虯玉麟芙蓉城。上界眞人好淸淨﹐見此靈苗當大驚。我欲攜之朝太淸﹐瑤艸不敢專芳馨。玉皇一笑畱香案﹐錫與有道者長生。人間千花萬艸盡榮艷﹐未必敢與此艸爭髙名。

荊棘中杏花

墻東荒蹊抱村斜﹐荊棘狼籍盤根芽。何年丹杏此畱種﹐小紅濈濈爭春華。野人慣見謾不省﹐獨有詩爲咨嗟。天眞不到鉛粉筆﹐富艷自是宮闈花。曲池芳逕非宿昔﹐蒼苔濁酒同天涯。京師惜花如惜玉﹐曉擔賣徹東西家。杏花看紅不看白﹐十日忙殺遊春車。誰家園裏有此樹﹐鄭重已著重幃遮。阿嬌新寵貯金屋﹐明妃遠嫁愁淸笳。落花縈簾拂牀席﹐亦有飄泊沾泥沙。天公無心物自物﹐得意未用相陵誇。黃昏人歸花不語﹐惟有落月啼棲鴉。

崇眞院絕粒偶書付兒熙之定之並呈張蒼峯劉洞齋華甫

西漢有臣龔勝卒﹐閉口不食十四日。我今半月忍渴饑﹐求死不死更無術。精神常與天往來﹐不知飲食爲何物。若非功行積未成﹐便是業債償難畢。太淸羣仙宴會多﹐鳳簫龍笛鳴瑤瑟。豈無道兄相提攜﹐騎龍直上寥天一。

和道士陳天隱

學道無魔道不成﹐神人得計是無名。光風自覺長瀟灑﹐明月何曾有死生。早晤梅山難養性﹐何如福地別尋盟。梅花香裏堪聯句﹐莫笑人間石鼎鳴。

送程楚翁遠遊

近日人傳庾嶺梅﹐南枝落盡北枝開。長安舊日元無此﹐盡是江南人送來。

寄謝叔魯

紅葉飄搖霜露淸﹐去年今日正同行。夜來似與君相見﹐明月一窗梅影橫。

蠶婦吟

子規啼徹四更時﹐起視蠶稠怕葉稀。不信樓頭楊柳月﹐玉人歌舞未曾歸。

北行別人

雪中松柏愈靑靑﹐扶植綱常在此行。天下久無龔勝潔﹐人間何獨伯夷淸。義髙便覺生堪捨﹐禮重方知死甚輕。南八男兒終不屈﹐皇天上帝眼分明。

求紙衾

避世知無地﹐危身只信天。寧持龔勝扇﹐不著挺之綿。養性眞同道﹐知心有宿緣。紙衾加惠絮﹐晴日臥云邊。

春日聞杜宇

杜鵑日日勸人歸﹐一片歸心誰得知。望帝有神如可問﹐謂余何日是歸期﹗

慶全庵桃花

尋得桃源好避秦﹐桃紅又見一年春。花飛莫遣隨流水﹐怕有漁郎來問津。

武夷山中

十年無夢得還家﹐獨立靑峯野水涯。天地寂寥山雨歇﹐幾生修得到梅花﹖

白石樵唱集補鈔

林景熙

曉意

僧鐘覺曙鳥﹐紛飛弄林光。宿云漸離石﹐我起開秋房。南山忽人幾﹐相對各老蒼。我老幾何年﹐山曾見鴻荒。流泉送日月﹐危石支興亡。問山山無言﹐啼猿起前岡。

秋夜

片月相隨過竹居﹐風生荷葉酒醒初。窗扉半掩秋虫急﹐猶有殘燈守故書。

飛來峯

何年移竺國﹐秀色發稜層。淸極不知夏﹐虛中欲悟僧。樹幽嵐气重﹐泉落乳花凝。猶憶茶烹處﹐閒來話葛藤。

宋武帝居今爲壽丘寺

靑衣夢破滿林煙﹐一擲乾坤亦偶然。僧屋翠微看月上﹐江山猶似永初年。

立春郊行次唐玉潛

道人淸事飯溪蔬﹐無酒閒愁已破除。五夜雪聲梅角底﹐一春煙景竹筇初。園林芳信醒愁蝶﹐田野丰年入夢魚。冰下流泉淸老耳﹐束風先已到郊居。

送春

蜀魄聲聲訴綠陰﹐誰家門巷落花深。遊絲不系春暉住﹐愁絕天涯寸艸心。

南山有孤樹

南山有孤樹﹐寒烏夜繞之。驚秋啼眇眇﹐風撓無寧枝。托身未得所﹐振羽將逝玆。髙飛犯霜露﹐卑飛觸茅茨。乾坤豈不容﹐顧影空自疑。徘徊向殘月﹐欲墮已復支。

故衣

篋中出故衣﹐絡緯聲四壁。昔年慈母綫﹐一一手所歷。眷眷遊子心﹐惻惻虛堂夕。逝水不返流﹐孤云杳無迹。空令攬衣人﹐一綫淚一滴。衣獘柰有時﹐母恩無窮期。終憐寸艸心﹐何以報春暉。朝寒縱砭骨﹐念此不忍披。且復返所藏﹐永寄霜露思。

九日會連雲樓分韻得落字

冉冉海霧深﹐荒荒山日薄。登髙集華裾﹐縱目天宇廓。落葉悲䢐年﹐寒英照深酌。心醉乃文字﹐意行非澗壑。緬懷斜川遊﹐此道久寂寞。胡爲吹帽人﹐白首戀賓幕。窮途謬行藏﹐異代懸美惡。我愛漉酒巾﹐西風不能落。

訪二陸故居

風流懷二陸﹐才名動三吳。斯人不可作﹐千載空煙蕪。當時騁俊筆﹐萬象爭先驅。有如明月璧﹐美價傾鴻都。世運有翻覆﹐韞匱眞良圖。惜哉去就乖﹐毀此千金軀。人生皆有死﹐百年同須臾。獨遣文字芳﹐乃與天壤俱。淒淒昆山寒﹐冉冉谷水枯。白鶴久已寂﹐黃犬誰復呼﹖荒祠掛殘陽﹐扁舟人菇蒲。采尊薦秋水﹐庶以明區區。

納涼過林氏居

出郭已虛曠﹐入門轉蕭森。筠棲無六月﹐聊以解我襟。紅日不到地﹐白雲時滿林。坐久石根冷﹐酒醒荷气深。飄飄黃冠客﹐臨流鼓瑤琴。一鼓洗我耳﹐再鼓空我心。山髙水復迥﹐仿佛蓬萊音。興盡拂衣去﹐城笳吹夕陰。

妾薄命

盈盈梁家姝﹐奕奕晉朝使。斛珠不論貲﹐得備巾櫛侍。一笑金穀春﹐列屋俱斂避。豈知錦步溫﹐巳復爲愁地。念主惠妾深﹐緣妾爲主累。樓頭風雨深﹐殘花抱春墜。

別所親

人生重離別﹐況此雙鬢蓬。亭柳非故色﹐昨夜吹霜風。臨分復攜手﹐野色猶蒙蒙。愁深轉無語﹐寫入潺湲中。一水分兩支﹐來共髙髙峯。出山暫相失﹐到海終相逢。

過風門嶺

客來自風門﹐颼飅撼兩袖。溪回眾峯新﹐畈絕一嶺又。行行春日微﹐怪禽啼白晝。流年感花稀﹐古道表松秀。聊此寄小酌﹐餘酣掬山澑。

古松

獨占寬閒地﹐不知搖落天。山林猶古色﹐風雪自窮年。龜伏靈根壽﹐禽巢絕頂仙。棟梁非所屑﹐幾見海成田。

昆巖

神斧何年鑿﹐南山片石盤。玉藏仙笥古﹐翠落縣門寒。老木天邊瘦﹐歸雲雨外殘。市塵吹不到﹐朝夕靜相看。

桐角

田家無律呂﹐聲寄始華桐。碧捲春風老﹐淸吹野水空。客心寒食後﹐牛背夕陽中。不惹梅花恨﹐年年送落紅。

飛雲渡

人煙荒縣少﹐澹澹隔秋陰。帆影分南北﹐潮聲變古今。斷峯僧塔遠﹐初日海門深。小立蘆風起﹐乘槎動客心。

寄懷

圖上追三笑﹐詩中寄七哀。孤棲非絕物﹐多難亦成才。歲儉米生竹﹐春寒衣上苔。不知遼海客﹐化鶴幾時回﹐

神山寺訪僧

獨客無淸伴﹐髙僧住別村。空山卓錫影﹐斷石系舟痕。風細松生籟﹐沙虛竹走根。小亭閒坐久﹐落日嘯孤猿。

夜意

澹然無一事﹐至樂在書牀。老石棲雲定﹐疏松過雨香。砧淸秋巷迥﹐燈白夜堂涼。此意無人會﹐重城醉夢鄕。

天臺隱者

俗駕不曾到﹐瘦筇時復攜。肺肝淸澗飲﹐鬢髮老巖棲。野巷猶雞犬﹐春城自鼓鞞。未應人世外﹐別有武陵溪。

贈吳秀才林東歸

幾夜髙堂夢﹐不知山水長。西風歸雁蕩﹐落日過烏傷。斷影云空白﹐孤心艸欲黃。終憐負甘旨﹐淚灑蓼莪章。

越中送徐君寅歸閩

此地同爲客﹐當秋獨送君。斜陽畱薄醉﹐遠道惜輕分。老淚遣陵木﹐鄕山出海云。天南有回雁﹐音信倘相聞。

故宮

驚風吹雨遇﹐歷歷大槐蹤。王气銷南渡﹐僧坊聚北宗。煙深凝碧樹﹐艸沒景陽鐘。愁見花磚月﹐荒秋咽亂蛩。

辟雍

冠帶百年夢﹐昔遊今重嗟。壁池春飲馬﹐槐市暝藏鴉。堂鼓晨昏寂﹐廊碑風雨斜。石經𨿽不火﹐歲歲長苔花。

舟次吳門

懷古心猶壯﹐臨流影自孤。湖煙迷攜李﹐城木出姑蘇。艸暗春驚鹿﹐菇香秋試鱸。靑樓舊時月﹐無復聽吳歈。

釣臺

曾來天上宿﹐夢不離寒磯。宇宙雙臺迥﹐煙波一客歸。姓增江郡重﹐墓隔越山微。千古登臨意﹐淒涼帶夕暉。

過北雁蕩山下

驛路人芙蓉﹐秋髙見早鴻。蕩雲飛作雨﹐海日射成虹。一水通龍穴﹐諸峯盡佛宮。如何靈運屐﹐不到此山中。

禹廟

萬國曾朝會﹐羣山尙郁盤。嚴祠鎭玄璧﹐故代守黃冠。窆人云根古﹑梁歸雨气寒。年年送春事﹐來拂蘚碑看。

荷錢

盈盈新疊碧﹐難借柳條穿。鑄景菇蒲外﹐買鄰鷗鷺邊。炎官初掌柄﹐水國不書年。漸長薰風價﹐折筒供酒船。

漁笛

楚竹聲何遠﹐蒼茫想釣舟。橫當半篷月﹐吹破一江秋。落葉紛前浦﹐驚鴻過別洲。曲終枕蓑臥﹐無夢到涼州。

雪後

開簾殘酒醒﹐雪意尙垂垂。夜色沈奎久﹐春容變柳遲。寒塘鷗自聚﹐荒歲鶴同饑。便欲誅茅隱﹐何山有紫芝﹖

山中早行

短策穿幽徑﹐山樵半掩扉。月斜林影薄﹐石盡水聲微。一犬隔籬吠﹐孤僧何處歸。相逢松下立﹐風露滿秋衣。

疏懶爲四明何君賦

野意云同散﹐閒門艸自新。不知世网密﹐爲謝客車頻。風月兼忘我﹐山林亦恕人。咸陽嘆黃犬﹐榮辱古爲鄰。

溪亭

淸秋有餘思﹐日暮尙溪亭。髙樹月初白﹐微風酒半醒。獨行穿落葉﹐閒坐數流螢。何處漁歌起﹐孤燈隔遠汀。

送葛居士住棲碧庵

越山巉巉越臺孤﹐井中雙鯉曾走吳。滿坡叢竹遣舊箭﹐回首霸業空煙蕪。詩人訪古淩絕壁﹐危棲競欲老深碧。聲搖孤枕海濤壯﹐影伴瘦筇山月白。了然道者亦離塵﹐一寵松下分秋云。只今虎豹滿平陸﹐鏈骨誰與箋靑旻。琴心劍气兩寂寞﹐醉墨淋漓風雨落。九十九峯歸夢寒﹐玉笙冷冷跨飛鶴。

荷珠

霞衣蔥佩來珊珊﹐水晶之宮綠玉盤。誰與馮夷作戲劇﹐貝闕驅入神瓢翻。又疑罷織鮫人泣﹐碧窪融作水銀汁。圓或爲壁方爲珪﹐寒光混漾不可拾。古來欹器戒覆傾﹐眞宰之柄常惡盈。季倫買笑輕百斛﹐金穀轉首迷榛荊。紛紛魚目爭貴惜﹐道眼獨懸諸幻息。須臾海霽山日髙﹐綠云萬柄淨如拭。

喜劉邦瑞遷居采芹坊

井鄕聚散笑匆匆﹐歲月無情忽兩翁。燈火城南聽夜雨﹐桑麻杜曲憶春風。百花新意皆歸燕﹐萬里離愁獨寄鴻。重約扁舟尋禹穴﹐夕陽疏樹亂雲東。

讀秦紀

瑯邪臺上晚云平﹐虎視眈眈隘八弦。萬里不知人半死﹐三山空覓艸長生。兆來鬼璧沙丘近﹐威動神鞭海石驚﹐書外有書焚不盡﹐一編圯上漢功名。

項羽裏

英雄蓋世竟何爲﹐故里淒涼越水涯。百二勢傾爭逐鹿﹐八千兵散獨乘騅。計疏白璧孤臣去﹐淚落烏江後騎追。遣廟荒林人酹酒﹐至今春艸舞虞姬。

漁捨觀梅

冷云漠漠護籬陰﹐瀟灑苔枝出竹林。影落寒磯和雪釣﹐香浮老瓦帶春斟。幾憑水驛傳芳信﹐只許沙鷗識素心。回首西湖千樹遠﹐扁舟寂寞夢中尋。

虎丘寺

突兀僧房倚翠微﹐金精幻虎霸圖非。瓊田萬頃山如湧﹐鐵壁千尋泉自飛。堂在經聲通老石﹐樓開塔影落秋衣。千年幽獨嗟誰氏﹐斷刻苔深帶夕暉。

鶴林寺

流水蒼松石逕斜﹐甕城城外梵王家。仙林不返雲巢鶴﹐僧缽曾移海國花。剝落苔碑秋臥艸﹐荒涼竹院午敲茶。當時一擲乾坤手﹐曾向山窗倚暮霞。

焦山寺

山裹中流小梵林﹐寶蓮鰲背翠沈沈。半空但覺煙嵐合﹐三面不知風浪深。仙井浴丹開曉日﹐海門浮玉澹秋陰。洞深瑤艸無人采﹐瘞鶴殘碑浸碧潯。

寄葛秋巖

吳地繁華半劫灰﹐故山秋遠夢頻回。琵琶亭老春風棹﹐桑落洲寒夜雨杯。歲月悠悠人幾換﹐關河渺渺雁空來。酒酣欲寄登臨眼﹐黃葉斜陽滿廢臺。

紀夢

江風吹夢到書樓﹐樓外新鴻數點秋。葛老巾山空落照﹐晉時帶水何東流。魚蝦市散荒煙合﹐烏雀門深細艸幽。何處一聲長笛起﹐覺來孤客在滄洲。

寄陳用賓

水竹修修稱客居﹐有時挾策自觀魚。爲儒老人他州籍﹐懷土幽探禹穴書。日暮碧雲歸已晚﹐歲寒靑桂嗅如初。文章自古多憎命﹐狗監無勞誦子虛。

夢中作

昭陵玉匣走天涯﹐金粟堆前幾吠鴉。水到蘭亭轉嗚咽﹐不知眞帖落誰家。

秋夜

片月相隨過竹居﹐風生荷葉酒醒初。窗扉半掩秋虫急﹐猶有殘燈守故書。

吳中會故人

一聲新雁荻花秋﹐片月吳松共客舟。卻憶去年今夜月﹐思君獨上越山樓。

別方槐庭山人

夜闌深語剔寒缸﹐別意蕭蕭竹半窗。明日孤帆鴻影外﹐東風殘雪過曹江。

葛仙翁石牀

鈞天夢破珊瑚枕﹐巖壑春供翡翠屏。一卷《黃庭》云半席﹐夜深讀與嶺猿聽。

館娃宮

薴羅山女入宮新﹐四壁黃金一笑春。步輦醉歸香逕月﹐隔江還有臥薪人。

水雲集補鈔

汪元量

賈魏公府

湖邊不見碾香車﹐斷珥遺細滿路途。門逕風輕飛野馬﹐亭臺火盡及池魚。海棠花下生靑杞﹐石竹叢邊出紫蘇。卻憶相公遊賞日﹐三千衛士立階除。

送琴師毛敏仲北行

西塞山前日落處﹐北關門外雨來天。南人墮淚北人笑﹐臣甫頭低拜杜鵑。

蘇子瞻喫惠州飯﹐黃魯直度鬼門關。今日君行淸淚落﹐他年勛業勒燕山。

女道士王昭儀仙遊詞

吳國生如夢﹐幽州死未寒。金閨詩卷在﹐玉案道書閒。苦霧蒙丹旐﹐酸風射素棺。人間無葬地﹐海上有仙山。

瀛國公入西域爲僧號木波講師

木老西天去﹐袈裟說梵文。生前從此別﹐去後不相聞。忍聽北方燕﹐愁看西域云。永懷心未已﹐梁月白紛紛。

全太后發爲尼

南國舊王母﹐西方新世尊。頭顱歸妙相﹐富貴悟空門。傳法優婆域﹐誦經孤獨園。夜闌淸磬罷﹐趺坐雪花繁。

題賜硯

斧柯片石伴幽閒﹐堪與遺民共號頑。試憶當時承賜事﹐墨痕如淚盡成斑。

隆吉集補鈔

梁棟

哀毗陵

荊溪水腥泊船早﹐落日無人行古道。髑髏有眼不識春﹐東風吹出靑靑艸。荒基猶認是人家﹐敗柵曾將當城堡。當時壓境兵百萬﹐不脫靴尖堪蹴倒。短兵相接逾四旬﹐毒手尊拳日攻討。內儲外援兩消沈﹐一縷人心堅自保。孤臣守土輕性命﹐赤子效死塗肝腦。朝廷有爵愧降附﹐幽壤無恩澤枯槁。願箋司命錄英雄﹐收拾忠魂畀穹昊。

送存書記

一聲兩聲松子落﹐一片兩片楓葉飛。夕陽在山新月上﹐道人相伴一僧歸。

仲安集鈔

呂定

懷古

我昔遊海上﹐東望三神山。風波幾萬里﹐蒼茫云靄間。魚龍自掀舞﹐天空日月閒。神仙渺無迹﹐徐福去不還。空餘蓬萊閣﹐千載畱人寰。

追和蘇子瞻遊峽山寺韻

山迥寶華閣﹐水繞金鎖灣。塵慮頓焉息﹐於玆開我顏。疏鐘日夕動﹐老僧休下還。天風吹白雲﹐悠悠滿松關。歸猿有餘悲﹐月明嘯空山。仙人自何來﹐翺翔八極間。手把玉芙蓉﹐吟笑鏘佩環。歌罷忽飛去﹐千峯堆翠鬟。

赴京

太白樓前雨乍收﹐畫船撾鼓上皇州。肯因離別牽愁思﹐要把勛名事壯遊。千里關河旗帶月﹐一天星鬥劍橫秋。胸中剩有安邊策﹐此去應當獻冕旒。

奉天門朝賀

曉�初臨萬歲山﹐寶幢華蓋列朝班。九重天上來仙樂﹐五色雲中識聖顏。深殿捲簾香霧裊﹐近臣傳制佩聲還。嵩呼齊祝恩如海﹐散作陽和滿世間。

調兵

年少談兵膽气豪﹐折衝千里豈辭勞。旌旗影動秋風肅鼓角聲回夜月髙。紅錦裁鞍新試馬﹐黃金裝帶舊懸刀。臨徵自信軍容盛﹐五色團花繡戰袍。

扈駕

八月秋髙戰馬肥﹐觀兵郊外振天威。一聲鳳吹迎鸞馭﹐五色龍文雜衮衣。劍戰橫空金气肅﹐旌旗映日彩雲飛。令嚴星火諸軍奮﹐直斬單於塞上歸。

班師

紫塞回鸞雪正晴﹐王師百萬擁連營。馬嘶大地山河壯﹐旗捲長空日月明。龍虎臺髙千嶂聳﹐鳳皇城近五云生。聖顏有喜天心順﹐中外歡聞奏凱聲。

登東嶽山

海內名山孰與齊﹐淸風掖我上丹梯。鵬程九萬扶搖近﹐世界三千指顧低。瀑掛天門驚霹靂﹐雨蒸日觀出虹霓。太平會見東封盛﹐玉簡金書煥紫泥。

雪夜

漠漠同云徧海涯﹐曉風寒逼綠窗紗。飛揚鱗甲三千界﹐妝點樓臺百萬家。何處妙歌金帳酒﹐誰人淸對玉梅花﹖便應石鼎融冰水﹐烏帽籠頭自煮茶。

望岱嶽

岱宗東望郁嵯峨﹐萬丈仙橋鳥外過。秦樹千年空老大﹐漢碑終古不消磨。天壇夜靜乘星斗﹐石磴春深長薜蘿。記得舊遊曾載酒﹐頹然峯頂放長歌。

望嶧山

極目東山秀色濃﹐紫霄千葉醉芙蓉。題詩尙記仙人洞﹐飛佩曾過玉女峯。樹老孤桐秋露下﹐碑殘古篆暮云封。何時再醉天門月﹐臥聽淸風萬壑松。

登彭城樓

項王臺上白雲秋﹐亞夫墳前艸樹稠。山色不隨人事攺﹐水聲長近戍城流。空餘夜月龍神廟﹐無復春風燕子樓。楚漢興亡俱土壤﹐不須懷古重夷猶。

戲馬臺

據鞍指揮八千兵﹐昔日中原幾戰爭。追鹿已無秦社稷﹐逝騅方嘆楚歌聲。英雄事往人何在﹗寂寞臺空艸自生。回首雲山靑矗矗﹐黃流依舊繞彭城。

夜宿甓社湖

湖光如鏡迥無山﹐耿耿銀河路可攀。萬象不移天地外﹐一塵能到水雲間。月明孤嶼生樓閣﹐夜靜飛仙過佩環。借問孟城何處是﹖微微燈火綠楊灣。

金陵旅夜

一雨皇都萬象明﹐東風嬌囀上林鶯。火煙亭館春多少﹐鐘鼓樓臺夜幾更。枕上故園蝴蝶夢﹐枝頭斜月杜鵑聲。銀箋欲寫長相憶﹐滚滚江流不盡情。

過小孤山

八月靈槎沂海門﹐翠雲臺上醉芳樽。峯頭樓閣相髙下﹐水底魚龍自吐吞。萬古靑天畱玉柱﹐五更紅日湧金盆。宦遊不盡登臨興﹐欲洗蒼苔頌聖恩。

登翠雲臺

一柱中流亦壯哉﹐分明世上有蓬萊。簾開廬阜層層出﹐船泛岷山滚滚來。夜冷神龍蟠水府﹐天靑仙佩下瑤臺。閒將玉管吹明月﹐勾引翩翩彩鳳回。

遊匡廬山

欲向匡廬觀瀑布﹐便從鼓蠡驟樓船。一聲長嘯來丹壑﹐千丈飛流下碧天。洞裏樓臺無歲月﹐雲中雞犬有神仙。憑誰呼起巢松者﹐醉擁宮袍對酒眠。

度大庾嶺

鑿破鴻蒙一竅通﹐至今傳說九齡功。天垂瘴雨蠻煙外﹐路入炎荒火樹中。萬里關河瞻北極﹐兩行旌旆過南雄。鷓鴣聲裏端陽近﹐榕樹靑靑荔子紅。

過峽山寺

峽江江上峽山寺﹐落日峯巒翠作堆。云擁半字樓殿出﹐天然一幅畫圖開。仙人采藥和光洞﹐釋子翻經化臺。顧我紅塵車馬客﹐題詩無暇掃蒼苔。

登越王臺

海上荒臺艸樹平﹐登臨不盡古人情。白雲萬里懷親捨﹐紅日中天望帝京。百粵山川秋歷落﹐三城樓閣晚崢嶸。醉來徙倚欄幹曲﹐聽徹西風畫角聲。

浴日亭和蘇學士韻

危亭突兀倚靑山﹐坐對扶桑碧海灣。紫霧欲生龍伯廟﹐洪濤先湧虎門關。光搖宇宙花生眼﹐影動闌干酒上顏。遙望蓬萊宮闕曉﹐一輪飛掛碧雲間。

遊海珠寺

何年神物抱珠遊﹐遺向滄浪第一洲。五色化成金世界﹐六鰲擎出寶香樓。光涵蛟室星辰動﹐影落龍宮日月浮。萬古團團大地裏﹐磬聲敲徹海門秋。

登廣城樓

三尺龍泉事遠遊﹐越王臺上望南州。一天雨過千山曉﹐萬里風來五月秋。江郭樓臺蠻客市﹐海門煙日蜃家樓。臨戎不有安邊策﹐應愧常何薦馬周。

謁金華寺六祖法堂

坐閱人間幾百年﹐雙趺渾似後來禪。空門明鏡臺前地﹐寂寂紅塵境外天。風勁法林從虎過﹐云生咒缽解龍眠。至今月到層樓上﹐共應祥光午夜圓。

右《說劍閒吟》﹐此三世列祖龍虎上將軍呂公遺稿也。呂氏出宋丞相正惠公裔。其曾孫守襲慶府﹐死金人之難﹐詳具《宋史》。中子大理公因徙新昌家焉。公固大理公第五民﹐諱定﹐字仲安﹐以武顯教宗朝﹐爵至殿前都指揮使﹐龍虎上將軍﹐最貴倨矣。吾呂家聲﹐賴公籍籍﹐其一時功名富貴﹐邑父老相傳﹐赫赫若前日事。至其胸羅星斗﹐腹笥經書﹐發爲詩歌﹐引商刻羽﹐直登作者之壇﹐則槪乎尠有知者。國初﹐族祖從覆瓿中得公遺稿二十八首﹐珍收焉。今足未睹其全書﹐而亦可以想見其爲人﹐必忠孝英特﹐有當年嶽武穆﹑劉順昌之風。噫﹗若公者﹐武備而兼文事﹐宋人而踵唐音﹐其流風餘韻﹐足以傳矣。余舊曾手摹一編。置之案頭﹐玆宰松溪﹐偶簡奚囊﹐獲此﹐遂付欹劂﹐以永其傳。讀公詩者﹐幸繇一斑窺全豹云。裔孫繼梗跋。

所南集鈔

鄭思肖

伯牙絕弦圖

終不求人更賞音﹐只當仰面看山林。一雙閒手無聊賴﹐滿地斜陽是此心。

秦女吹簫圖

弄玉飄飄仙女姿﹐鳳凰低舞久相期。簫中應有別一曲﹐飛出靑天影外吹。

逢陳宜之

行李苦役役﹐相逢古潤州。千金一夜醉﹐四海十年遊。山靜鬼行月﹐宵涼人夢秋。近聞邊事急﹐畎畝得無憂。

送友人歸

年髙雪滿簪﹐喚渡浙江潯。花落一杯酒﹐月明千里心。鳳凰身宇宙﹐麋鹿性山林。別後空回首﹐冥冥煙樹深。

訪隱者

石竇云封隱者家﹐一溪流水繞門斜。滿山落葉無行路﹐樹上寒猿剝蘚花。

春日登城

城頭啼鳥隔花鳴﹐城外遊人傍水行。遙認孤帆何處去﹐柳塘煙重不分明。

春詞

春气喧妍禦夾紗﹐玉釵雙裊綠云斜。倚欄看徧庭前樹﹐盡是枝頭結子花。

懷友

今日樽前忽憶君﹐爲憐秋事又平分。坐來凝睇西風久﹐過盡天邊數片雲。

春日遊承天寺

野梅香軟雨新晴﹐來此閒聽笑語聲。不管少年人老去﹐春風歲歲闔閭城。

湖上漫賦

蘚崖蒼潤雨初乾﹐石罅飛泉噴雪寒。啼斷禽聲山更靜﹐靑松影下倚欄幹。

隱居謠

布衣暖﹐菜羹香﹐詩書滋味長。

醉鄕

江潮初上玉船空﹐假道靑州一水通。相去塵寰千萬里﹐不愁日夜不春風。

自題推逢圖

淸曉淸風吹過後﹐露出靑靑一罅天。一似推篷偸看見﹐竹林半抹古蒼煙。

自題墨竹

萬頃瑯矸壓碧雲﹐淸風幽興渺無垠。當時首肯說不得﹐不意相知有此君。

聽琴

洋洋盈耳間﹐一派水潺潺。意不隨聲盡﹐心應與物閒。宿云穿竇出﹐飛鳥禦風還。卻喜無人識﹐支頤看遠山。

睡覺有懷寄王梅塢垓

向年治亂屢興懷﹐此日淸閒獨把杯。千古英雄人不見﹐一樓風雨夢初回。空中變化觀龍見﹐世上淒涼誤鳳來。須人山林了生死﹐莫將心迹付塵埃。

飄零

飄零書劍十年吳﹐又見西風脫盡梧。萬頃秋生杯後興﹐數莖雪上鏡中須。晴天空闊浮雲盡﹐破屋荒涼俗夢無。惟有固窮心不攺﹐左經右史足淸娛。

懷歸

突兀髙樓落照間﹐此身迥出俯人寰。客心不逐年華老﹐詩興何曾月夜閒。峽水流歸天際海﹐淮雲飛度浙中山。杜鵑啼後歸舟發﹐只有春愁滿載還。

虎丘

何年海湧來﹐霹靂破地脈。裂透千仞深﹐嵌空削蒼壁。山潤石乳甘﹐秋冷鐵花碧。闔閭云空愁﹐銀虎去無迹。蛟龍鎭奇險﹐拱護梵王宅。

古詩

蒼蒼碧玉盤﹐烏兔東西逃。一气母羣兒﹐各弄性情妙。雷動蟄龍飛﹐天老哀猿弔。俯首問洪蒙﹐萬古一長嘯。

琴女行

有鄰家女歲未笄﹐黠兮容鄙舊習之污耳﹐慕古意於無窮。鼓幽寂兮曠宇生風。孤思貞潔兮月走碧落之方中。於是時兮身若不淸抄本作無肉﹐泠然飛仙。遺雜響於眾聽﹐抱孤淸而獨妍。彼冰雪之潔兮﹐奚顧芬菲分春而爭憐。輒引而賦。

嫦娥開殿當髙靑﹐白光染夜生空明。望中泠泠瑩如水﹐碧透�鏡雙瞳子。窄袖籠春玉筍嬌﹐援琴一鼓秋瀟瀟。瑤池女子旨趣別﹐紫淸吹下太古雪。雙鬟翠膩綰香霧﹐臨風欲控靑鸞羽。應悔思凡謫塵土﹐長向花前憶王母。

墨蘭

鐘得至淸气﹐精神欲照人。抱香懷古意﹐戀國憶前身。空色微開曉﹐晴光淡弄春。淒涼如怨望﹐今日有遺民。

秋雨

云滿長空雨滿山﹐淒淒風色變新寒。夜來白帝將秋去﹐萬樹淋漓哭不幹。

醉鄕

破得愁城了﹐仍還太古風。渾然無事國﹐不與世相通。地邁華胥外﹐天歸混沌中。蠢哉蠻觸氏﹐苦死角英雄。

太和國土裹﹐風味極淸柔。意外竟忘世﹐胸中不夢秋。日蒸春气湧﹐地漾水光流。此卽神仙窟﹐何須更十洲。

潛齋集補鈔

何夢桂

贈畱中齋歸

昆明灰劫化塵緇﹐夢覺功名黍一炊。鐘子未甘南操攺﹐庾公空作北朝悲。歸來眼底吳山在﹐別後心期浙水知。白髮門生羞未死﹐靑衫畱得裹遺屍。

魯齋集鈔

王柏

催雨

人世如居甑﹐驕陽不可鋤。未聞芻作狗﹐安得夢維魚。賦斂民生槁﹐干戈國計虛。安危關一飽﹐雨意莫躊躇。

題定武蘭亭副本

玉華末命昭陵土﹐蘭亭神迹埋千古。率更搨本入堅瑉﹐�帝歸裝投定武。薛家翻刻愚貴遊﹐舊石宣和龕禦府。胡塵橫空飛渡河﹐中原荊棘穴豺虎。維揚蒼�駕南轅﹐百年文物不堪補。紛紛好事競新模﹐傾欹醜俗亡遺矩。如今薛本亦罕見﹐仿佛典刑猶媚嫵。淸歡盛會何足傳﹐右軍它帖以千數。托言此筆不可再﹐慨然陳迹興懷語。今昔相視無已時﹐手掩塵編對秋雨。

八詠樓

樓壓重城萬井低﹐星從天闕下分輝。傷心風月詩應瘦﹐滿眼桑麻春又肥。山到東南皆屹立﹐水流西北競同歸。倚闌莫問齊梁事﹐斷石淒涼臥落暉。

赤松卽景

平生百慮懶﹐尙有丘壑心。佳哉二三友﹐歃盟同幽尋。壯懷豁虛曠﹐玄宮窮邃深。時方釀薄暑﹐萬綠漲云岑。新篁凝粉翠﹐日影篩碎金。瘦筇扶野步﹐羽扇搖淸吟。漱齒掬淸泚﹐雪瀑開風襟。脫巾掛琪樹﹐露頂涵重陰。山禽自在語﹐濁醪隨意斟。物外轉棲碧﹐石險蒼苔侵。何時侶麋鹿﹐結茅入深林。

和葉聖予小桃源韻

二仙何如人﹖夫豈古隱士。道成溯泬寥﹐羊臥不再起。鸞鶴舞松聲﹐蕭騷快心耳。金竈淸塵生﹐余丹不輕委。我來桃源遊﹐直窮路所止。飛蘿搖春煙﹐素雪噴淸泚。了無一根桃﹐何時架艸堂﹐深入此山裏。修然逃世慮﹐鏈魄繼遐軌。

送立齋入閩哭久軒

雙溪秋气深﹐送子臨古道。古道如掌平﹐四顧行人少。行行復行行﹐何日度南嶠。故人今已矣﹐轉憶平生好。世事浩無涯﹐愁雲黯江表。

送希夷之江西

小雨斂輕塵﹐秋聲滿亭驛。驅車過南浦﹐別懷徒襞積。世道斯淩夷﹐爲善不自力。一朝魯兩生﹐爲人作行色。誰知離索悲﹐有甚萬鐘失。

和寬居見懷韻

北望戲馬臺﹐荊榛滿中路。英气一何多﹐懷古渺難訴。山河腥日月﹐虎豹沐雨露。累累楚猴冠﹐異哉天所賦。豈無濟川才﹐淹畱秋又暮。淸風從何來﹐灑灑定吾故。贈我金瑯玕﹐鑿落雙魚素。

秋熱

西風不力徵﹐老火未甘退。蟬聲亂耳繁﹐癡蚊健姑最。一雨從天來﹐不復有故態。天序自分明﹐人心其少耐。

舟中和葉聖予

桐江波漸滑﹐霽色午方開。香火嚴蘭若﹐煙霞老釣臺。崖髙微徑險﹐水轉萬山回。欲訪先生裔﹐相從買一杯。

江闊風帆急﹐潮回沙露痕。寒林無剩葉﹐茅舍各成村。雁落煙波渺﹐鴉歸野色昏。未知孤客棹﹐今夜泊誰門。

野興

文字饑難煮﹐爲農策最良。興來鋤曉月﹐倦後臥斜陽。秋稼連千頃﹐春花醉幾場。任他名利客﹐車馬逐康莊。

和趙師日韻

我生無燕頷﹐四壁笑相如。門巷堪羅雀﹐燈窗且讀書。老來心事懶﹐貧後故人疏。尙有多情月﹐時時到敝廬。

蘭

早受樵人貢﹐春蘭訪舊盟。謝庭誇瑞物﹐楚澤擷芳名。蒼玉裁圭影﹐紫檀含露英。奚奴培護巧﹐苔蘚綠菁菁。

適莊兄遊山

誰閣重陰一日晴﹐淸遊應是愜髙情。遙知雨後山光好﹐但想云邊屐齒淸。素壁𨿽曾題舊字﹐沈屙不許插新盟。因知關吏畱魚鑰﹐謾遣奚奴候晚程。

題山橋

北山之北兩山齊﹐一逕蜿蜒石作梯。腳力倦時山始好﹐芙蓉東畔赤松西。

石磴斜蹊下水隈﹐玉虹噴雪掛崔嵬。𨿽然只是泉三疊﹐滂湃聲搖萬壑雷。

玉蟾集鈔

葛長庚

采蓮舟

葭蒲滿蕩起晴煙﹐總屬霜鷗雪鷺天。一片紫菱分十字﹐中間放過采蓮船。

登樓秋望

恁徧朱欄醉已蘇﹐樓前眼纈望中疏。漢陽艸樹看來短﹐淮岸漁家淡欲無。薄暮鴉翻千點墨﹐晴空雁艸數行書。多情庾亮吟魂遠﹐風泛蘆花秋滿湖。

中秋月

千崖爽气已平分﹐萬里靑天輾玉輪。好向錢塘江上望﹐相逢都是廣寒人。

題桐柏觀

仙翁夜來扣林壑﹐約我明朝過南嶽。石壇對坐話松風﹐鶴唳一聲山月落。

午飯羅漢寺

林間一徑似驚蛇﹐中有禪關隱紫霞。煙鎖蒼松遮寺額﹐風搖翠竹撼檐牙。客來寂寞盤香穗﹐飯罷從容淪茗花。到此徘徊歸去晚﹐夕陽掛樹一聲鴉。

初至梧州

夜半江風吹竹屋﹐起挑寒燈憐影獨。荒雞亂啼思轉多﹐黠鼠嘯躍眠不熟。舊曲情聲覺悲涼﹐故園心眼時斷續。何當牽犬臂蒼鷹﹐錦帽貂裘呼蹴踘。

參寥集補鈔

道潛

余初入智果院蘇翰林率賓客相送者十六人各賦詩一章用圓覺經云以大圓覺爲我伽藍身心安居平等性智爲韻得以字

秦山屹天下﹐四海同仰止。我公命世英﹐突兀等於是。胸中廓漢秋﹐皎絕微云滓。當年事危言﹐軒冕如脫屣。正貴知我希﹐寧慚不吾以。風雲果再符﹐六翮排空起。一昨大承明﹐抗章求迆邐。余杭古雄藩﹐比屋富生齒。立談政可成﹐興不負山水。雍容惇末契﹐訪我頑且鄙。大旆輝松門﹐禽猿亦驚喜。森森門下士﹐左右粲珠履。使君道徳安﹐圭角非所恃。輭語如春風﹐薰然著桃李。今朝眞勝事﹐千載足遺美。安得筆如椽﹐磨崖爲公紀。

卜居智果答方外

靑燈殘篆夜寥寥﹐門外秋風振葦蕭。慚愧髙人能見憶﹐爲余西望立溪橋。

湖上

去歲春風上苑行﹐爛窺紅紫厭平生。而今眼底無姚魏﹐浪蕊浮花懶問名。

城隈野水淥逶迆﹐裊裊輕舟掠岸過。欲采蕓蘭無覓處﹐野花汀艸占春多

口占絕句

寄語東風窈窕娘﹐好將幽夢惱襄王。禪心已作霑泥絮﹐不逐春風上下狂。

題東坡墨竹贈官妓

小鳳團箋已自奇﹐謫仙重掃歲寒枝。梢頭余墨猶含潤﹐恰似梳風洗雨時。

石門文字禪集補鈔

惠洪

余自並州還故里館延福寺寺前有小溪風物類斜川兒童時戲劇之地也春深獨行溪上因作小詩

小溪倚春漲﹐攘我釣月灣。新晴爲不平﹐約束晚來還。銀梭時撥刺﹐破碎波中山。整鉤背落日﹐一葉嫩紅間。

崇勝寺後有竹千餘竿獨一根秀出人呼爲竹尊者因賦詩

髙節長身老不枯﹐平生風骨自淸臒。愛君修竹爲尊者﹐卻笑寒松作大夫。未見同參參木上座﹐空餘聽法石於菟。戲將秋色分齋缽﹐扶月批風得飽無。

西齋晝臥

餘生已無累﹐古寺寄閒房。睡足無來客﹐窗空又夕陽。叢蕉髙出屋﹐病葉偶飄廊。起探風檐立﹐飛蚊鬧晚涼。

贈尼昧上人

不著包頭絹﹐能披壞墨衣。愧無灌溪辯﹐敢對末山機。未肯題紅葉﹐終期老翠微。余今倦行役﹐投杖夢煙扉。

送僧

古寺閒門聊作夏﹐秋來歸思漫迢迢。枕中柔櫓驚鄕夢﹐門外秦淮漲夜潮。想見舊房生薜荔﹐不堪疏雨滴芭蕉。何時郤理緣云策﹐同上峯頭看石橋。

夏日

山縣蕭條早放衙﹐塘蓮無主自開花。三叉路口炊煙起﹐白瓦靑旗一兩家。

雲霽謁景醇時方築堤捍水修湖山堂復和前韻

築堤蓋南堂﹐雪霰響新瓦。我踏雪泥至﹐自攜雙不借。愛公有俊气﹐句法洗凡馬。淸婉繼彭澤﹐寒陋笑東野。願爲西崦鄰﹐投名入詩社。餘年吾事濟﹐過從有公者。何時間折竹﹐燈火共淸夜。

陪張廓然教授遊山分題得山字

先生如梁鴻﹐徳耀亦愛山。湘西十日畱﹐笑語煙雲間。弄泉石梅塢﹐喚舟靑蘋灣。藉艸飲松下﹐松風當吹彈。二妙生淸妍﹐山花插雲鬟。粲然起爲壽﹐舞袖相翩翻。先生墮幘醉﹐頗覺天地寬。醉語忽成詩﹐爲題蒼壁顏。城郭遙相望﹐但見千峯寒。

又得先字

靑山隨處有﹐�之輒欣然。獨於湘上山﹐欲買歸休田。此邦多君子﹐故欲吾終焉。先生人品髙﹐白鷗春水前。弟子殊秀發﹐玉樹相明鮮。頗怪翰墨場﹐亦著白髮禪。分題得難韻﹐下筆風雷旋。詩成愕眾口﹐不復較後先。閒中有此樂﹐安用食萬錢。紫芝愛陸渾﹐遂爲好事傳。悠然見眉宇﹐寧復羨遺編。

寄題雙泉

閻公立朝時﹐凜然古遺直。孤忠捍世波﹐砥柱屹挺特。一旦成千古﹐埋玉秀山側。至今山中泉﹐實以配公徳。欲知其源深﹐下漲千頃澤。沙渠走淸快﹐丹井湛紺碧。譬如澠與淄﹐相去無尋尺。日光每下徹﹐山影必倒植。倚欄應忻然﹐遊鱗見尾脊。知誰念純孝﹐滿掬種白石。粲然生玉英﹐冥感吁莫測。泉旁有精舍﹐聞多登覽適。何時同二老﹐追逐扶瘦策。詩成坐假寐﹐夢歷秋山赤。想見環佩淸﹐繞除餘響滴。

次韻夏夜

隱幾羣動寂﹐池塘浮夕光。瓦溝急雨過﹐燻風滿南堂。飛螢忽點衣﹐小立聞荷香。東南喜見月﹐微云復遮藏。長哦潁臯詩﹐淸語沁肺腸。勁气終不屈﹐鏌鋣淬光芒。髙懷寰宇間﹐蠢蠢奔炎涼。斯人古遺直﹐天質自溫良。玆夜發遐想﹐易親復難忘。歸田無別意﹐難以枘入方。

次韻過醴陵驛

解鞍成小寢﹐部曲營夜炊。此生一寄耳﹐夢幻相拘縻。風飧雜捨�﹐水宿依江湄。何時步八塼﹐壓犀簾幕垂。三湘在圖畫﹐開屏供臥披。公宜宿玉堂﹐明甚無可疑。今復聊爾耳﹐閒作虎頭癡。

贈別若虛

殘暑霽嚴威﹐新涼釀歸思。夢驚聞松聲﹐兩鬢到萬事。中情怯離別﹐此別仍對子。追惟初識面﹐寧復計有此。明朝舟洞庭﹐驚浪銀山起。醉眼失湘楚﹐妙語淩淮泗。我如浮水葉﹐遇坎當自止。行將看荊山﹐歸老鹿門寺。

和遊福嚴

雲開見樓閣﹐峯頂知有寺。眾峯讓髙寒﹐蓋是出其類。曹溪正脈深﹐不斷蓋如帶。流而至衡霍﹐百川蓄匯澮。乃知般若臺﹐自昔分燈地。淸遊亦不惡﹐俯仰憶前事。寶構出灰燼﹐人逝時亦異。永懷韓潮州﹐夜與千峯對。仙去三百年﹐音容﹤火光﹥如在。妙語落人間﹐斷碑臥榛檜。

和杜司錄嶽麓祈雪分韻得嶽字

歲晚湘水濱﹐黃塵似河朔。江流涸欲盡﹐瓶罌汲余濁。忽聞雙旌出﹐千騎爍山嶽。雪云捲山去﹐天宇獻遼邈。昏鴉集風枝﹐凍鶴時俯啄。山𨿽非故人﹐識面亦已數。丰年屬勝遊與我同三樂。

次韻經葵道夫書堂

書堂山崦西﹐微路經桑柘。婉婉綠陰中﹐傴僂牽羸馬。須臾將平川﹐時過幽溪瀉。源深人家稀﹐落日耕鈞罷。過墻傍修竹﹐深處開茅舍。池塘遠軒窗﹐秀露風淸夜。杯盤燈火裏﹐笑語茅檐下。夜闌乞新詩﹐自愧非作者。張燈掃西壁﹐把筆彊驅駕。萬景每騷縱﹐此夕偶相借。遂令諸子歡﹐一一如圖畫。

題嶽麓深固軒

湘西峯頂寺﹐樓閣藏煙翠。危臺占冢顚﹐小軒寄幽致。遊人常不到﹐石壁照溪邃。於世復何求﹐此生眠食耳。修然亦何有﹐蒲團空曲幾。憑髙俯城郭﹐車馬環磨螘。城郭望諸峯﹐時見孤雲起。

中秋夕以月色靜中見泉聲幽處聞爲韻分韻得見字

夜淸成水宿﹐月出波灩灩。那知是中秋﹐老眼欲淒眩。此生天地間﹐飄泊如蓬轉。朅來泊湘瀕﹐此月凡七見。冰輪上天衢﹐萬里不知遠。夜深度明河﹐輪側明河淺。西樓欲吹笛﹐餘聲落哀怨。

次韻朝陰

轆轤曉汲罷﹐幽響聞余滴。不知雨�空﹐但覺炊煙濕。閒居少過從﹐屋角寒藤入。夫子獨念我﹐問訊常絡繹。時來款柴扃﹐饑飽共休戚。此詩麗如春﹐妍暖破岑寂。如追薊子訓﹐可望不可及。

送彥周

彥周美少年﹐風味映前古。令人每見之﹐不敢發鄙語。推墜吾法中﹐偃蹇揖佛祖。死生人所怖﹐玩之於掌股。此生幾離別﹐此別覺酸楚。夜寒眾峯髙﹐獨看霜月吐。

次韻遊方廣

萬峯纏煙霏﹐一綫盤空路。丹楹出翔舞﹐半在生云處。海人猿臂上﹐哀湍不堪溯。夫子英特人﹐自是干國具。醉耳厭絲竹﹐來此良有故。臨髙賦新詩﹐妙語發奇趣。便欲抱琴書﹐亦作東家住。山靈應拊掌﹐笑公方窘步。富貴本縛公﹐雲泉寧可付。置卷髮遐想﹐湘月微云度。

贈珠維那

湘雲遮世路﹐閒客此閒行。彌日不忍去﹐眷此山水淸。暖窗欲春色﹐茗碗雪花輕。道人舊不識﹐一見意已傾。人生無根蒂﹐聚散如流萍。聊炷返魂香﹐將以燻道情。此詩亦偶爾﹐夫用四座驚。

同彭淵才謁陶淵明祠讀崔鑑碑

晉室東渡後﹐主弱祗如寄。桓溫弄兵權﹐劉裕竊神器。先生於此時﹐潔身良有以。袖手歸去來﹐詩眼飽山翠。追還聖之淸﹐太虛絕塵滓。長恨千載心﹐斷弦掩流水。

陳氏貫時軒

春風著萬物﹐粉飾相明鮮。雪霜摧壓之﹐不情如世�。問誰不可犯﹐揖此蒼玉椽。斫頭未易屈﹐搶地猶傲然。相逢凋零中﹐秀色披晴煙。陳侯我輩人﹐逸气傾羣賢。開軒冷相向﹐酬酢忘歲年。我來作風聽﹐夜雨雜山泉。攜被願假宿﹐與子對牀眠。

懷慧廓然

蕭蕭暑雨過﹐空山成夜晴。月出東南峯﹐娟娟風露淸。飛螢自開合﹐寒蟬亦悲鳴。興來忽獨往﹐聽此落澗聲。永懷西湖上﹐絕景玉壺明。松際翛然姿﹐振策自經行。卽欲呼就語﹐忽隔千里程。何時徑尋子﹐夜航過臨平。

十二月十六日發雙林登塔頭曉至寶峯寺見重重繪出庵主讀善財徧參五十三頌作此兼簡堂頭

十年懷石門﹐今日石門去。雙林動曦光﹐跋河開宿霧。力微藉古藤﹐泥軟脫芒履。風泉白雲壑﹐夜雨靑松路。我生百事廢﹐齒髮行衰暮。但餘愛山心﹐不逐年華故。此山甲天下﹐自昔家吾祖。峯如靑蓮花﹐千葉曉方吐。煙雲浮香色﹐淸涼洗肝腑。異哉萬木間﹐白塔巋然古。此老無恙時﹐超放誰與伍。萬象供談笑﹐大千爲戲具。我曾從之遊﹐絕塵追逸步。誰云今已亡﹐塔開全體露。永懷憑妙觀﹐此意竟淒楚。

仁老以墨梅遠景見寄作此謝之

荒寒掃橫斜﹐稀疏開未徧。煙昏雨毛空﹐標格終微見。吳姬風鬢亂﹐睡色余妒面。誰令種性香﹐風味極不淺。道人三昧力﹐幻出隨意現。塞管玉纖寒﹐無勞寫哀怨。

上巳日有懷昔從云庵老人此日山行

今年上巳日﹐久客望江南。雙林接修水﹐石路入煙嵐。千峯出雲雨﹐空谷吞寒潭。蒼杉郁重重﹐秀色淩雲庵。不見庵中人﹐靑燈耿塵龕。空餘行樂處﹐攀翻聞笑談。風光與節物﹐觸愁味參參。臨髙望煙靄﹐衰涕落靑衫。

送正上人歸黃龍

道人泉南來﹐音姿頗純美。觀其略笑語﹐亦自飽風味。相看坐終日﹐孤月墮止水。但見篆畦間﹐靑煙行未已。朝來忽去我﹐秋風動衣袂。試問安所之﹐笑指千峯裏。秋晚當相尋﹐結伴入層翠。

次韻李商老匡山道中望天池

幽人修水上﹐春漲冒陂田。時時想見之﹐笑頰微渦旋。往來柴桑間﹐妙語生雲煙。廬山自髙寒﹐靑碧開晴天。倚藤望絕頂﹐風味如斜川。我思從之遊﹐子亦當勉旃。詩成聊假寐﹐歸夢歷層顚。

居上人自云居來訪白蓮社話明日告歸作此送之

浮雲山盡際﹐花木迎春暉。佳人殊方來﹐見之消渴饑。藉艸坐松影﹐粉香時落衣。气貌秀可掬。出語超幽微。巖壁鐘聲寂﹐山陰花發稀。去袂挽莫畱﹐又作甌峯歸。

送通上人遊廬山

少年四方誌﹐一杖余氎巾。朝來過微雨﹐扁舟買南津。廬山冠天下﹐況復當靑春。遙知泊星渚﹐雲開蒼翠新。相看發一笑﹐瀑布垂天紳。虛漢淸月上﹐山空無四鄰。應懷千載姿﹐坐榻空埋塵。興來得好句﹐錄寄北山人。

同慶長遊艸堂

萬株蒼煙間﹐杳然出微徑。相逢知有得﹐一笑洗孤憤。蕭蕭半窗雨﹐終日滿風聽。綠云到巉絕﹐小立銳淸興。約公我輩人﹐發此一區勝。春工自無私﹐風力亦彊敏。柳垂拂掠黃﹐溪作揩磨淨。籬間殿寒梅﹐吳姬發微哂。已欣鳥聲樂﹐更愛遊絲迥。余郎妙天下﹐气與山嶽峻。春光纏肺腸﹐霽月﹤火光﹥風韻。詩如畫好馬﹐落筆得神駿。日斜興未闌﹐路窮春不盡。更爲明日遊﹐踏徧鐘山頂。旋汲一人泉﹐峯頭煮春茗。

寄巽中

燻風度南枝﹐餘芳委紅綠。微雪生晚陰﹐梅雨淨林麓。穿花鶯語遲﹐翻泥燕飛速。遐想幽人居﹐夢過倓溪曲。淸聲久絕耳﹐斯懷抱煩燠。仰道思彌髙﹐哦詩出凡俗。脫屨滿戶外﹐輪蹄日相逐。吾徒不得人﹐大法世陵叔。智刃剪蒿蓬﹐利鋒揮朴樕。念往追前席﹐初筮不我卜。別來空相思﹐徙倚蒼山木。

送濟上人歸漳南

密林影羣陰﹐露葉光翻夕。幽人獨經行﹐滿院許秋色。幾年涉嶺海﹐頗亦歷佳席。邇來寄江寺﹐癡坐室生白。吾家在漳南﹐萬頃蒼玉璧。何當附舶歸﹐重拂林下石。此生一夢耳﹐夢覺試尋繹。倚筇作長嘯﹐萬事付鳥迹。若有閒中吟﹐無惜寄飛翼。

夏日雨晴過宗上人房

仲夏林木深﹐古寺雨初足。殿閣風甌鳴﹐閒庭艸空綠。小軒試憑幾﹐解籜愛新竹。點筆記題詩﹐粉色不受觸。道人有佳處﹐面數良以熟﹐翛然亦無營﹐來往相追逐。此時偶相值﹐一笑天宇局。何當烹壑源﹐涴此腸胃俗

泊舟星江聞伯固與僧自五老亭步入開先作此寄之

煙霏含空靑﹐向晚望逾好。欲行雙瀑邊﹐俊骨屢側腦。偶攜白髮禪﹐步盡靑松道。孤鴻聊送目﹐瘦策自扶老。甚欲東澗陰﹐縛屋安井竈。我亦个中人﹐歸計嗟不早。永懷巖上僧﹐松鬛和云掃。

冬日顯寧偶書

山舟不肯畱﹐白髮日夜益。曉窺靑銅光﹐乃覺朱顏失。故人半凋零﹐行吟百憂集。舊山天盡頭﹐歲晏衰眼力。髙枕此山泉﹐比興復何日﹖百年暗相驚﹐奔忙如瞬息。喬松亦已塵﹐仙術無煩乞。

又次前韻

禮法日荒蕪﹐坦率日增益。惟餘枯藤枝﹐起坐不相失。山枕孤雲歸﹐林寒倦鳥集。愛此亦題詩﹐鈍澀見才力。乃知衰老來﹐全殊少年日。勞生知幾何﹖萬事歸嘆息。鈯斧好濯磨﹐當就阿誰乞。

奉陪王少監朝請遊南澗宿山寺步月

單衣喜和風﹐詩眼愛空翠。野亭亦翛然﹐散坐聊倦倚。坐久忽聞樵﹐見視一笑喜。那知深林外﹐曲折見流水。幽光弄紺碧﹐春色潑秀气。去爲千頃澤﹐隄柳相嫵媚。月光方下徹﹐浮空見赬尾。投樂戲驚之﹐撲摝沙禽起。歸途望林壑﹐煙靄隔山寺。便如斜川遊﹐歲月亦相似。

觀山茶過回龍寺示邦基

北窗賞新晴﹐睡美正淸熟。竹雞斷幽夢﹐朦朧不能續。臥聞故人家﹐山茶已出屋。欣然一命駕﹐妍暖快僮僕。千朵鶴頂紅﹐染此叢間綠。坐客例能詩﹐秀句抵金玉。攜過回龍寺﹐掃壁爲君錄。逸筆作波險﹐欹斜不可讀。坐驚殷牀東﹐暮色眩雙目。入關更淸興﹐市井亂燈燭。人生分萬途﹐稱心良易足。時平且行樂﹐余賓非所欲。

同惇素沈宗師登鐘山酌一人泉

鐘山對吾戶﹐春曉開煙鬟。白雲峯頂泉﹐紺碧生微瀾。經年未一酌﹐對客愧在顏。兩翁亦超放﹐瘦策容躋攀。大千寄一瞬﹐境靜情亦閒。是時天慘儋﹐佳處多遺刪。立談共嘲謔﹐豪气破天慳。臨川冰玉淸﹐風流繼東山。孤坐巉絕處﹐掉頭不肯還。天風吹笑語﹐響落千巖間。歸來數淸境﹐但覺毛骨寒。從君乞秀句﹐端爲刻斕斑。

宿妙宣寺

衝虎困頓歸﹐投枕眠爛熳。夜晴霜月苦﹐睡美不知旦。日髙披曉綠﹐萬事付衰懶。百年炊黍久﹐彊半得憂患。起臨淸淺流﹐白髮不可揀。此生終一壑﹐形勝已入眼。明年定來歸﹐茅屋並崖瞰。掩門無營爲﹐一味工寢飯。

石門中秋同超然鑑忠淸三子玩月

三年竄南荒﹐兩過中秋夕。月不棄羈囚﹐髙義照罅隙。凜如寢雪霜﹐但覺炎瘴失。夢淸不敢歸﹐鯨浪濺天白。中原一轉首﹐心折數弟嫉。遙知亦念我﹐看至玉輪側。有生窮至此﹐甘作死生隔。筠溪繞茅廬﹐波影登幾席。危磴通石門﹐髙眺屢顧陟。華紛落無餘﹐但見霜露實。地坐闃無人﹐但聞虫喞喞。

十六夜示超然

山深久不晴﹐領略三伏暑。夜涼聞風泉﹐疑作空階雨。但覺紙窗明﹐不知山月吐。階除偶獨立﹐滿庭浩風露。室閒門未掩﹐時有飛螢度。餘生願俱子﹐萬壑千巖處。艱難百憂中﹐長恐此心負。今宵復對榻﹐樂事遽如許。地偏心亦遠﹐喜俗憂自去。何如廬山陰﹐一水斷世路。

三月二十八日棗柏大士生辰

思慮不及處﹐但曰剎那際。不謂一之中﹐而又有三世。於此剎那頃﹐尙不容擬議。安得容死生﹐一切諸怖畏。苦樂欣厭情﹐紛然心境異﹐是名顚倒想﹐不名隨順智。如人遊夢中﹐所歷經千歲。及其夢覺已﹐不過夕頃耳。稽首願悲幢﹐發此不傳祕。願分無盡燈﹐仰醉四弘誓。

神駒行

沙丘牝黃馬已死﹐俗馬千年不能嗣。忽生此馬世上行﹐神駿直是沙丘子。紫焰爭光夾鏡眸﹐轉顧略前批竹耳。雪蹄卓立尾蕭梢﹐天骨權奇生已似。綠絲絡頭沫流嘴﹐繡帕搭鞍初結尾。決驟意態欲騰驤﹐奔逸長鳴抹千里。

贈許邦基

邦基今年方十九﹐美如濯濯春月柳。龍章鳳姿絕世無﹐金馬玉堂如故有。酒闌愛捉玉塵尾﹐玉色正同批誥手。髙燒銀燭擁新妝﹐看君落筆龍蛇走。欲驅淸景入秀句﹐萬象奔趨不敢後。人疑錦繡纏肺腸﹐不然筆端應有口。謫仙風流今復見﹐況亦彷佛外塵垢。但恐功名纏縛人﹐未放靑山掛窗牖。

髙安會諒師出諸公所惠詩求予爲賦

黃塵踏徧江南岸﹐矯首無言對河漢。故山有屋埋深云﹐一夜歸心掣不斷。綠錦江頭識諒禪﹐傾坐髙談象帝先。疑君卽是僧太白﹐不然無乃眞彌天。仙風襲人欲輕舉﹐芙蓉道气出眉宇。擁坐衣裳墜不收﹐山水懷雲輕百補。我今老倦亦慵參﹐去死正如三眠蠶。相看一笑有佳約﹐他日同歸五老庵。

謝安道花壇

三月江南春不淺﹐謝家池上開花苑。層壇進破碧琉璃﹐嫩蕊簇成紅婉孌。一枝兩枝和霧白﹑素娥月下逢姑射。十朵五朵照水紅﹐仙姝並立瑤池東。人生遇景須行樂﹐莫使餘香散簾幕。白雪難逃鬢上斑﹐金樽且對花前酌。時人莫以花爲浼﹐大都自是人情攺。若使人情長似花﹐相看顏色年年在。

蒲元亨畫四時扇圖

畫工妙物無不可﹐誰能筆端自忘我。醉蒲睡著呼不聞﹐但見解衣盤礡裸。起來漱墨滋破研﹐霜綃只尺開紈扇。點綴四時無不有﹐但覺眼前紅綠眩。云破連峯靑碧開﹐林梢時復見樓臺。斷橋落日空流水﹐爲問秦人安在哉。春山杳靄知何處﹐夏木森森蔽雲雨。秋陰未破雪滿山﹐笑指千峯欲歸去。

自豫章至南山月下望廬山

扁舟秋晚離南浦﹐片席搖風望星渚。揚瀾大浪晴拍天﹐南山窈窕開蓮宇。倒檣散策一登臨﹐便擬掩關深處住。吾生飽食隨東南﹐去亦無求住無取。江山得意且題詩﹐從遊況復皆眞侶。靑燈灼灼夜窗深﹐對牀臥聽風甌語。隔岸廬山金碧開﹐月明尙記曾遊處。

次韻餘慶長春夢

阿環夢回如墮云﹐研中玉纖如醉文。香囊翠被不復見﹐華淸艸木猶醺醺。仙郎春光洗懷抱﹐柔情不斷如芳艸。軟風細漲玉橫斜﹐一尾追風北山道。詞鋒落紙磨秋霜﹐千首今餘萬丈光。從來支遁識神駿﹐歲月不知君意長。

次韻君武中秋月下

秋光一半去無迹﹐萬里陰晴占此夕。書生醉語哦月詩﹐想見看朱眩成碧。白公初攜佳句歸﹐便覺艸露寒霑衣。夜晴蘭室亦懷古﹐領略太白懷玄暉。君家客皆天下士﹐放意髙談飲文字。江左風流掃地空﹐今日追遊可無愧。

余方登列岫愛西山思欲一遊時臯上人來覓詩作此

西山層翠長倚天﹐我來正及社燕前。城中髙閣時縱倚﹐妙語已復淩芳鮮。方將結伴未有侶﹐而子乃敢犯眾先。會當披云亂峯頂﹐卻下濯足寒澗邊。遙知笑語山答響﹐詩句時作何必編。就巖折桂亦細事﹐海棠爛熳燒晴川。歸來仰屋念淸境﹐夜未央兮猶不眠。

贈王惇素兼簡正平

空山無人舟壑移﹐坐看香燒行篆畦。兄弟華軒肯過我﹐墮甑與帚生光輝。著屐登山亦不惡﹐攜被假宿良幽期。燈前綠發映玉頰﹐風流未數崔宗之。夜談詞辯出神駿﹐頓塵赤兔眞權奇。我欲置君帥河朔﹐軍前千騎紅妝隨。望云題詩付橫槊﹐玉帶錦袍英特姿。又欲置君玉堂臥﹐霧窗棐幾春晝遲。醉中艸制敏風雨﹐諸公堵立相嗟咨。微吟擁鼻笑不語﹐恐未免爾無多辭。爲君張燈掃東壁﹐他日重來讀此詩。

復用前韻送不羣歸黃蘗見因禪師

幽尋忽覺暗香吐﹐竹西知有梅花塢。一枝試摘與君看﹐念君明日當離楚。戛然飛去若驚鴻﹐棄擲自嗟如臥鼓。遙知旅枕生淸夢﹐夢到江南春好處。蒼杉拂雲煙翠深﹐爲弔大雄山下虎。便欲間提折腳鐺﹐柏子庵邊結茅住。行看談笑起雲門﹐海上橫行如乃祖。

驟雨

雷捶雨骨天爲低﹐行雲趨走不敢遲。桐英滿地誰拾去﹐花態正顰魂欲飛。紫金蛇光誰掣斷﹐墮空萬點跳珠亂。須臾井滑紺無泥﹐琉璃骨軟爭道馳。亂紅殘萼驚千片﹐可憐憔悴吳姬面。林光艸色自連天﹐殘香依約知誰怨。

福唐秀上人相見圓通

廬山萬木春已透﹐滿日春光迎馬首。北山攫飯借榻眠﹐一任春山穿戶牖。道人聞是福唐來﹐石門曾結遊山友。相逢未說一笑懼﹐且欣春色濃如酒。何當瘦藤上孤絕﹐深谷忽驚如錦繡。人生超放當趁健﹐東風已暗藏鴉柳。

浙竹

龍孫初長浙江曲﹐疏影蕭蕭�家玉。平生知愛足風流﹐只有山陰王子猷。而今流落蒼崖頂﹐暗換年光鄕路永。冰敲雪壓未應衰﹐鸞鳳不棲空故枝。堅幹猶堪制長笛﹐最合宮商勝金石。爲君吹動鏡湖秋﹐驚起雙龍翼小舟。

郭祐之太尉試新龍團索詩

政和官焙雨前貢﹐蒼璧密雲盤小鳳。京華誰致建溪春﹐睿思分賜君恩重。綠楊院落春晝永﹐碧砌飛花深一寸。門下賓朋還畢集﹐碾聲驚破南窗夢。髙情愛客手自試﹐春霧腳縈雪花湧。我有僧中富貴緣﹐此會風流眞法供。

重陽後同鄒天錫登滕王閣

閒中過卻重陽節﹐江城風雨吹黃葉。與君來遊亦偶然﹐聚立西偏讀丰碣。憑欄眼界得天多﹐雨腳明邊飛鳥滅。西山向人亦傾倒﹐犯云爭來獻層疊。未歸負負無可言﹐相視心知慚在頰。會當卻立云生處﹐縱望晴江生雉堞。

送稀上人還石門

海昏石門在深谷﹐排闥千峯如觸鹿。崛然獨秀一峯髙﹐自與千山作眉目。曾學關西一味禪﹐眾中雜遝多豪賢。如今此老成新塔﹐但有樓閣如當年。道人今作石門客﹐須眉尙帶芳鮮色。冷齋說我舊遊處﹐夢魂夜渡修江碧。朝來秋聲發舟樹﹐羨君先我山中去。

寄題彭思宇水明樓

議郎詩眼發天藏﹐咄嗟辦樓臨汝水。遙�﹐殘夜笙歌散﹐月出東南人獨倚。微波不興﹐天著底。忽驚白晝在軒窗﹐試數遊魚見鱗尾。平生骯髒笑伊優﹐官冷對人言少味。但餘淸境得厭飫﹐天應用此相償耳。

次韻思禹思晦見寄

多生垢習消磨盡﹐一念定光空五蘊。尙能弄筆戲題詩﹐如鐘殷牀有餘韻。南臺煙靄隔重灘﹐城廓遙應認剎竿。湘西六月失三伏﹐一枕窗風午簟寒。年來懶復嫌山淺﹐更欲移庵藏僻遠。又思喧寂不相妨﹐臥聽當年三語阮。鏡裏朱顏豈長對﹐歲月去人寧少待。是身已作夢幻觀﹐肯復經營此身外。

季長出示子蒼詩次其韻蓋子蒼見衡嶽圖而作也

曉煙幻出千萬峯﹐个中我曾如懶融。天公亦妒飽淸境﹐戲推墮我塵网中。人生萬事無不有﹐道士寧知爲老楓。去年雪夜宿絕頂﹐笑聲響落千巖風。今年千巖在掌握﹐煙雨又復分西東。磨錢作鏡照千里﹐必也髙人非畫工。季長胸中自丘壑﹐吐辭便覺春無功。韓侯玩世難共語﹐精神滿腹仍疏通。酒闌耳熱眩紅碧﹐醉語撼子崔嵬胸。遙知墮幘笑不答﹐但見玉頰回渦紅。

送季長之上都

十年不踏黃塵路﹐老盡歸心餘一縷。因同夜語想京華﹐歸心百尺遊絲舉。前年別我楚山邊﹐解鞍班艸弄雲泉。今年送公古城北﹐花發水流聞杜鵑。眉間秀色照春晚﹐靑雲故人紛滿眼。門前車馬气如雲﹐知誰倒屣迎王粲。行看腕脫供十吏﹐玉堂風景非人世。萬乘扣扉宮月斜﹐夢驚呼燭度窗紗。

復和答之

君不見功名欲致硯磨鐵﹐桑公人間駒汗血。五季干戈爭奪中﹐低摧幾不保臣節。又不見相如賦工合騷雅﹐九重偶有賞音者。及見但爲上林令﹐斷國反在淄川下。長笑兩事俱外物﹐自憐不是封侯骨。獨愛華亭百衲師﹐小艇橫蓑一竿竹。久住湘江諳水脈﹐揭蓬慣看湘西月。聞道公眠畫戟叢﹐相尋長恨城闉隔。去年卜居城北地﹐客心每有悲笳碎。慚愧詩筒走老兵﹐病眼那容見新制。老來情緒那忍說﹐夙瘴乘之覺疲苶。此生夢幻姑置之﹐半掩殘經香篆滅。湘中淸境享已飫﹐湘山多情慰心素。年來更欲學睦州﹐古寺閉門工織屨。

次韻汪履道

老來漸覺朋儕少﹐夜室孤禪還自照。吟詩垢習未全除﹐賴有汪郎恰同調。嘗聞從來以類從﹐谷風忽作虎應嘯。交道今嗟張紙薄﹐老人常乖少年約。與君一笑似三秋﹐此道長令洞開廓。

送子美友

曉痕翠浪行將徧﹐掠面柔風初剪剪。梅頰欺寒底死香﹐柳眼窺煙皺未展。相看感此故意長﹐欲別忍看春尙淺。離情惱人深造次﹐撩我小詩弄淸婉。腸斷江頭無語中﹐謝郎匹馬嘶風遠。

慈覺見訪余適渡江歸以寄之

黃沙橫吹意儻恍﹐江色模胡迷背向。刺舟開岸風掠耳﹐日暮歸來說驚浪。旋添榾柮火蒙密﹐堵立咨嗟羅少長。碗楪鏗然野炊熟﹐井稅未輸夜舂響。少年信腳蹈尢患﹐幾同蜑叟埋煙瘴。歸來閒散贖辛勤﹐老住江村無雜想。

送友人

幽人獨負三尺琴﹐自謂羲皇得意深。經年不肯鼓一曲﹐欲造千里求知音。夕陽渡口西風起﹐黃葉紛紛墜秋水。送君脈脈上孤舟﹐片帆忽舉風波裏。此去吳中風物好﹐重復江湖我曾到。桂子落時雙澗秋﹐白猿啼處孤松老。卻入苕谿凡幾里﹐連天震澤無窮已。紅蕖苞折流水香﹐紫蒓絲軟鱸魚美。何時興盡見歸舟﹐古今客路多飄流。孤云別鶴無蹤迹﹐空聽蟬聲野渡頭。

寄題紫府普照寺滿上人桃花軒

武陵源深並溪入﹐無數桃花鬧春色。水面紅雲欲崩壞﹐波間爛錦光相射。昔人誤行偶見之﹐歸來醉眼眩紅碧。秦時雞犬不聞聲﹐但覺曉窗煙霧白。那知紫府亦仙源﹐此華萬樹燒晴原。少年苾芻誰教汝﹐照花作意開幽軒。靈云說悟被花笑﹐南泉欺客花不言。何如睡足無一事﹐倚欄紅雨春風顚。愁來想見故山路﹐未歸先作山中篇。

與海兄

春寒眞料峭﹐久客厭江城。云重欲爲雨﹐風和尙未晴。意隨飛鳥去﹐緒逐亂埃輕。畢竟閒居好﹐煩君念此情。

燈花偶書

岑寂一閒僧﹐春宵淸興增。竹窗催夢雨﹐蘭室對祥燈。世事知虛幻﹐人情剪愛憎。短長都分定﹐不恨百無能。

懷友人

不見鄰峯友﹐還同楚越遙。每勞孤枕夢﹐時過小溪橋。憑檻疏簾捲﹐臨風細雨飄。何當奉一笑﹐令我此情消。

早行

失枕驚先起﹐人家半夢中。聞雞憑早晏﹐占斗辧西東。轡濕知行路﹐衣單怯曉風。秋陽弄光影﹐忽吐半林紅。

遊靈泉贈正悟大師

支徑入山寺﹐雲林如見招。小軒臨絕壑﹐危閣礙層霄。瓶泣地鑪暖﹐屋晴巖雪消。大師京國舊﹐放意話州橋。

白日有閒吏靑原無惰民爲韻寄李成徳

客來淸對榻﹐客去閉深關。聊爲文字飲﹐酬唱相往還。朝來公事少﹐白日吏長閒。

花光浮縣郭﹐麥浪漲郊原。吏散僧投謁﹐詩成月上軒。何妨橫塵尾﹐相對兩忘言。

湘陰馬上和季長見寄小春

風埃九十里﹐霧雨濕駝裘。雁過回詩眼﹐江寒聚晚愁。魂淸方怯雪﹐句冷更含秋。殘岸連孤嶼﹐依稀似橘洲。

三月喜超然至次前韻

楊柳風蕭蕭﹐芙蕖晴熳熳。水閣試新涼﹐披衣快淸旦﹐幽居非養髙﹐一榻聊醫懶。默觀四大空﹐吾復有何患。

覽秀亭

尙記登臨時﹐風日初盎盎。忽驚無邊春﹐登我眉睫上。情歡鳥聲樂﹐意適遊絲放。我非連眉郎﹐搜詩聊植杖。

寒亭

欲問春消息﹐蒼茫嫩日斜。茅檐聚喧雀﹐栗林棲暮鴉。絮袍裹足坐﹐得句往往佳。忽起步微月﹐呵手拗梅花。

和杜撫勾古意

歲月走舟壑﹐不能老喬松。何如取塵劫﹐安置彈指中。我老世不要﹐閉關師道蹤。甫欣方得計﹐人笑伎之窮。

長松援丈蘿﹐無事登靑冥。因緣偶然爾﹐初非出經營。我受气類似﹐掄材置勿聽。翟公亦癡絕﹐書門議交情。

午夢淸斷續﹐殷鬢飛蚊鳴。微風亦見戲﹐故掩讀殘經。相見洞天曉﹐霧重花冥冥。秀句吐奇麗﹐乃爾未忘情。

暮年一杯酒﹐愁邊邊賴拓。醉鄕歸路穩﹐城郭見隱約。萬事付頹然﹐破幘風墮落。胸次竟何有﹐八窗洞空廓。

遊廬山簡寂觀二首

廬山覺未老﹐儼然舊風姿。樹石亦仙骨﹐逢春更華滋。瓜分煙翠層﹐千丈垂白霓。貪看讓爭席﹐捨者爾爲誰。

蒼石大如屋﹐古木出虯枝。四注陰其下﹐地坐黃冠師。山行倦日永﹐聚話遂忘疲。行看洞中境﹐都是寂音詩。

湘上閒居

夜淸暑雨過﹐四壁艸虫鳴。一枕幽人夢﹐半窗閒月明。摧頹弘法志﹐老大住山情。忽憶陳尊宿﹐編蒲度此生。

次韻眞覺大師瑞香花

淺色映華堂﹐淸寒燻夜香。應持燕尾剪﹐破此麝臍囊。有恨成春睡﹐無人見洗妝。故山煙雨裏﹐寂寞爲誰芳。

次韻云庵老人題妙用軒

開軒閒隱幾﹐萬象競趨陪。風揭松聲去﹐云推山色來。觀身眞作夢﹐視世一浮埃。日暮庭陰轉﹐幽禽接翅回。

送僧歸故廬

投名身入社﹐臥病偶思歸。渡澗脫芒屨﹐扶藤下翠微。寒松猶帶雨﹐瘦骨不勝衣。若見空鉆紙﹐當施百丈機。

焦山贈僧

對牀聽夜雨﹐佳約是當年。放曠隨緣去﹐閒心不習禪。倚蒲趺足坐﹐擁衲蓋頭眠。今識君歸處﹐齋余有澗泉。

重會雲叟禪師

气味似前輩﹐見之長眼明。閒須研法味﹐老不減詩情。艸聖因蛇斗﹐禪�解虎爭。一堂聊寄傲﹐疏快餞餘生。

次韻鄧公閣睡起

歸計寬爲約﹐山行短作程。旅亭驚午夢﹐布谷正催耕。翰墨堪華國﹐雲泉負此生。一篇敍閒適﹐細味有餘情。

次韻李方叔遊衡山僧捨

道鄕見城郭﹐世路謾升沈。寺勝增佳气﹐壁間餘醉吟。僧殘過客少﹐山好爲誰深﹖寧識通泉尉﹐獨懷經濟心。

題夢淸軒

小軒人不到﹐修竹過墻生。眼倦經長掩﹐身閒夢亦淸。微風吹篆縷﹐活火發茶鐺。遙想佳眠夕﹐蕭蕭雨葉聲。

畱題三峯壁間

三峯稜層如削玉﹐一派懸泉瀉寒綠。平生山水性貪婪﹐聊與白雲相伴宿。松風竹露有餘淸﹐夜伴孤月依檐楹。神凝气爽睡無夢﹐不聞樓上霜鐘鳴。

臥病次彥周韻

臥便午簟祛殘暑﹐誰令殿閣風甌語。君來談笑破岑寂﹐慰此經旬攜手阻。湘山解事不須招﹐數峯入座爭翔舞。心知淸境世不要﹐勝踐從來數支許。

王仲誠舒嘯堂

隔岸暮山秋翠重﹐少焉月作冰輪湧。閒披白帢登此堂﹐絳闕神淸气深穩。此中不著絲竹耳﹐但覺淸圓林葉動。恐君夜殘亦仙去﹐棄米叫云空目送。

和忠子

牛車注經宗兩角﹐那問虛舟移夜壑。竹間掃除聞擊聲﹐戲作伽陀歌獨腳。心波不興類古井﹐情緣脫盡如遺籜。髙笑癡兒倚富貴﹐危如乳燕方巢幕。

遠浦歸帆

東風忽作羊角轉﹐坐看波面纖羅捲。日腳明邊白島橫﹐江勢吞空客帆遠。倚欄心緒風絲亂﹐蒼茫初見疑鳧雁。漸覺危檣隱映來﹐此時增損憑詩眼。

山市晴嵐

宿雨初收山气重﹐炊煙日影林光動。蠶市漸休人已稀﹐市橋官柳金絲弄。隔谿誰家花滿畦﹐滑唇黃鳥春風啼。酒旗漠漠望可見﹐知在柘閒村西路。

江天暮雪

潑墨云濃歸鳥滅﹐魂淸忽作江天雪。一川秀發浩零亂﹐萬樹無聲寒妥帖。孤舟臥聽打窗扉﹐起看宵晴月正暉。忽驚盡捲靑山去﹐更覺重攜春色歸。

洞庭秋月

橘香�浦靑黃出﹐維舟日暮柴荊側。湧波好月如佳人﹐矜誇似弄嬋娟色。夜深河漢正無雲﹐風髙掠水白紛紛。五更何處吹畫角﹐披衣起看低金盆。

瀟湘夜雨

嶽麓軒窗方在目﹐云生忽收圖畫軸。軟風爲作白頭波﹐倒帆斷岸漁村宿。燈火荻叢營夜炊﹐波心應作捕魚兒。絕憐淸境平生事﹐蓬漏孤吟曉不知。

煙寺晚鐘

十年車馬黃塵路﹐歲晚客心紛萬緒。猛省一聲何處鐘﹐寺在煙村最深處。隔溪修竹露人家﹐扁舟欲喚無人渡。紫藤瘦倚背西風﹐歸僧自入煙蘿去。

漁村落照

碧葦蕭蕭風淅瀝﹐村巷沙光潑殘日。隔籬炊黍香浮浮﹐對門登网銀戢戢。刺舟漸近桃花店﹐破鼻香來覺醇釅。舉籃就儂博一醉﹐臥看江山紅綠眩。

潁臯楚山堂秋景兩圓絕妙

溪邊兩鴨自夫婦﹐自而能言似相語。婦先浮波喜轉顧﹐夫欲隨之竟先去。水際靑蘋各占叢﹐風撼荷花已退紅。不見淸香雲錦段﹐空餘霜葉伴枯蓬。

余還自海外至崇仁見思禹以四詩先焉旣別又有太原之行已而幸歸石門復次前韻寄之以致山中之信云

脫梏寧知縛禪律﹐但欲閉門長不出。死禍平生九蹈之﹐痛恨防身苦無術。此言了如意在弦﹐此心炯如月臨泉。山中樂可驕稚世﹐一榻暑風淸晝眠。

十五日立春

千年象教唐朝寺﹐雪後新年晴復陰。殘僧無事春又至﹐遊客不來山自深。長廊掃葉望空翠﹐小閣捲經橫水沈。三生白業有言說﹐一念淨心無古今。

訪鑑師不遇書其壁

獨自來遊微雨後﹐道人乞食及淸晨。應門童子能迎客﹐滿地楡錢欲買春。花醉發狂風日釅﹐柳眠喚起語音眞。政當借榻酬無事﹐熟鼾從教聒四鄰。

晚秋溪行

熟路沿溪過石橋﹐掃除秋晚淨迢迢。幽尋忽見蘭芽茁﹐小立仍逢柿葉飄。撲摝水飛雙去鳥﹐玲瓏山響一聲樵。歸來半掩殘經在﹐燕寢香凝碧未消。

夏日偶書

碧縷橫斜試水沈﹐紅腮甘冷嚼來禽。含風廣殿聞棋響﹐轉日回廊暗柳陰。彊撚冰紈余睡色﹐倦憑棐幾適閒心。攀翻涴衲�﹐過眼雲蹤不可尋。

竹鑪

博山沈水覺塵埃﹐旋斫淩雲綠玉材。自拭錦衤朋含淚粉﹐要焚銀葉返魂梅。意消未掩《黃庭》捲﹐火冷空餘白雪灰。應把燻衣閉深閣﹐流蘇想見畫屏開。

寄艸堂上人

首夏年芳尙可尋﹐興來芒屨恣登臨。回頭故國煙波闊﹐分袂幽人歲月深。落日杜鵑山館靜﹐燻風芳艸柳塘陰。知君宴坐忘機地﹐謾寄新詩話此心。

題水鏡軒

小鏡明快照巖阿﹐得道幽人喜气多。但視世間如水鏡﹐方知夢境有山河。佳眠不礙林光入﹐淸坐何妨夜月過。我亦思歸老丘壑﹐結鄰西崦肯容麼。

九峯夜坐

千峯萬峯自雲雨﹐一宿兩宿心頹然。不知人間歲雲暮﹐但覺澗風吹夜泉。地鑪火焰水正泣﹐篝燈委昏僧未眠。古人去我不甚遠﹐何必想象臨遺編。

寄李大卿

瓶盂又復寄西州﹐彌勒同龕古寺幽。睡起忽殘三月夏﹐朝來勝得一簾秋。浮雲世事慵料理﹐斷梗閒蹤任去畱。投老山林多勝槪﹐杖藜何日復同遊。

秋日還廬山故人書因以爲寄

風葉鳴廊夜色晴﹐隔云微月稍分明。下簾徒怯衣裳薄﹐拂榻空驚枕簟淸。病眼得秋還少睡﹐壯心於世尙多情。何時卻作廬山去﹐渡水穿雲取次行。

與晦叔至奉新

欲去未成還執手﹐西風疏雨晚絲絲。暗驚歲月行飄忽﹐那更人生苦別離。君已到心工筆語﹐我今歸計老茅茨。冷齋後夜誰同宿﹐莫向燈前讀此詩。

送敏上人

密林病葉送翻紅﹐已覺淸秋夜气濃。懶復小窗邀獨秀﹐卻應歸夢掛雙峯。水分淮甸當懸席﹐路繞匡山可振筇。若見虎溪溪上月﹐爲言相憶作衰容。

贈王司法

輕帆已有渡江期﹐髙會淸遊惜此時。水閣颺煙晴試茗﹐雪窗剪燭夜論詩。衝寒遠雁來橫浦﹐弄色新梅半糝枝。林下自知無一事﹐亦應風月動關思。

次韻超然

翠寒空覺此生浮﹐歲月催人鬢易秋。忽憶倚天廬嶽去﹐更尋淸境武林遊。情親愧與髙人別﹐興發徒煩夜月畱。他日西湖遠相憶﹐爲君一笑散沙鷗。

廬山寄部下邦基徳祖諸故人

勢占江南三百里﹐煙霏相映出層樓。芒鞋竹杖山兼水﹐坐看行吟春復秋。浮世萬途成底事﹐吾生一飽更何求。故人京洛風埃地﹐能信山中此樂不。

晚坐藏勝橋望石門

好山千葉靑蓮曉﹐斫額令人意已消。微出樓臺知有寺﹐倦行雲樹忽逢橋。此生未覺叢林負﹐�處眞教日劫超。閒拾墮薪成淺立﹐細泉幽澗響寒蜩。

宿靈上山示月上人

地靈形勝自天成﹐山色溪光潑眼明。北岫飛來麼鳳落﹐東鄰相去一牛鳴。霜筠繞寺秋無數﹐璧月臨軒夜更淸。已約髙人結蓮社﹐他年香火寄餘生。

宿鹿苑書松上人房二首

數峯煙翠疊黃昏﹐忽見松間窈窕門。好境未將佳句寫﹐幽懷先與故人論。隔林每恨音容阻﹐此夕相逢笑語溫。雪意不成應有月﹐夜深同看湧金盆。

冷齋訁乇宿自攜琴﹐臥聽松風度栗林。黃卷靑燈紙窗下﹐白灰紅火地鑪深。夢回淸響舂巖澑﹐夜久幽香噴水沈。慣作橫刀眠下板﹐爲君令有住庵心。

次韻王節推安道見過云蓋二首

湘山名與故山齊﹐寺在沙村斷岸西。系馬槐根秋雨歇﹐倚欄雲際暮猿啼。公宜談笑光臺閣﹐我合摧頹老澗溪。袖有新詩如瀉出﹐逼人神駿不容羈。

睡起春衫取次披﹐髻雲隨從倚欄時。生憎柳底鶯聲巧﹐不分花前日影移。伊昔笑來尢易老﹐而今思去恨難追。林梢懸掛團團日﹐無語東風玉箸垂。

題艸衣巖

鉏頭當枕艸爲氈﹐曾與髙人說任緣。豈料大嫌沽世價﹐未應虛費買山錢。閒編木葉輕於紙﹐細葺蘆花軟勝綿。石室至今增壯觀﹐可知千載得人傳。

送僧歸筠

西津渡口唐朝寺﹐到眼瀟湘厭飽看。誰遣松聲環坐榻﹐更令嶽色墮欄幹。君如鳥倦今知返﹐我與鷗盟久已寒。想見若耶溪上路﹐正嘗盧橘帶甘酸。

次韻信民教授謝無逸遊南湖

春遊每覺客愁消﹐最愛晴湖漲柳橋。鴨綠皺寒初拍岸﹐鵝黃照影自垂條。惱人風物今如許﹐著衣春光已不撩。但得與君同一醉﹐何辭日日作詩招。

崇仁縣與思禹閒遊小寺啜茶聞棋

平生閱世等虛舟﹐臨汝重來又少畱。攜弟來逃三伏暑﹐入門拾得一軒秋。隔墻晝永聞棋響﹐陰屋涼生見樹幽。又值能詩王主簿﹐飯餘生露啜深甌。

示超然

秋光滿鬢萬事死﹐慚愧眼明牙齒牢。野寺閒眠聽風雨﹐海山猶夢渡雲濤。事非白傅方驚鼎﹐迹隱庖丁已善刀。一徑莓苔三十載﹐未容此老獨奇豪。

懷李道夫

半篙晚漲綠楊灣﹐接翅鷗歸霧雨殘。數疊吳山圓楚夢﹐一番花信釀春寒。別時小語依然在﹐隔歲來書展復看。補衮胸中五色綫﹐只今應作怒蜺蟠。

立春前一日雪

明日立春今日雪﹐雪中殘響滴虛檐。方增謾說寒威在﹐不絕潛知暖气添。客去旋開書對語﹐閒多偏與懶相兼。湘山自古愁眉淺﹐縱禦鉛華不到尖。

次韻寄傲軒

道逢飛鳥倦知還﹐一缽安巢又故山。無累自然增逸興﹐有名終恐廢長閒。背時生計風煙上﹐隨意園林指顧間。應笑市朝爭奪者﹐暗驚淸鏡失朱顏。

次韻宿東安

澹雲缺月兩微茫﹐獨酌沽來竹葉香。已把功名比雞肋﹐更驚世路似羊腸。心情老去俱消盡﹐詩律年來覺倍彊。解誦東坡北歸曲﹐此身安處是吾鄕。

次韻彥周見寄二首

詩先春色附湘船﹐來與幽人結淨緣。句好空驚碧雲合﹐韻髙疑在白鷗前。君應歸誦陶彭澤﹐我亦南尋率子廉。想見江頭同握手﹐采茶時節雨餘天。

歸思啼禽日夜催﹐寶書臨罷意徘徊。楡錢滿地買春去﹐嶽色渡江排闥來。行樂風光淸夢曉﹐臥披煙雨曲屏開。興來敏速詩千首﹐落筆人驚挾怒雷。

題雲巖筠軒

雨葉風枝小徑通﹐拂砧淸坐有誰同。粉衣香滑秋叢瘦﹐泉珮丁東夜壑空。半世已歸彈指內﹐前途都付枕肱中。隄防老境猶多事﹐折腳鐺炊腐顆紅。

大雪

今年未雪今日雪﹐地迥眼新人不囂。永巷掃除聞屐響﹐暮林翔集看鴉嬌。韻髙額下應難畫﹐興發山陰未覺遙。想見茅齋已摧壓﹐曲肱淸夢到山椒。

宿資欽楚山堂

故人持節在三湘﹐白首相逢話更長。掛錫曾憐道林寺﹐攜衾來宿楚山堂。意消忽覺風敲竹﹐夢斷空驚月轉廊。常恨出門無所詣﹐敢辭時此夜連牀。

題胥大夫欣欣堂

議郎粹和色無求﹐繞屋江山秀气浮。弱柳嬌眠禽喚起﹐異花含笑艸忘尢。閉門不放靑春返﹐解榻長令佳客畱。摹寫髙情無好句﹐謾橫詩眼付冥搜。

余在制勘院晝臥念故山經行處用空山無人水流花開爲韻寄山中道友今選得三絕

掃徑偶停帚﹐幽懷凝佇間。暮樵迷向背﹐餘響答空山。

新晴收雨腳﹐宿霧隔花身。睡美不知曉﹐啼禽解喚人。

捨南一曲溪﹐春漲半篙水。去作落崖聲﹐雪花濺山翠。

粹中自郴江瑩中與南歸時余在龍山容泯齋爲誦唐詩入郭隨緣住思山破夏歸之句爲韻

哀蟬滿風聽﹐艸樹初茂密。空齋有奇事﹐屋角寒藤人。

又

松下朅來見﹐依然冰雪顏。未須驚世故﹐且復臥看山。

余所居竹寺門外有溪流石橋汪履道過余必終日旣去送至橋西履道誦笑別廬山遠何煩過虎溪之句作詩以見寄因和之

吾廬亦何有﹐艸屋八九間。牀頭掛濕水﹐枕上見他山。

履道書齋植竹甚茂用韻寄之

曉庭蒲葉翻﹐天涯歸夢遠。尙記泊舟時﹐隔水桑婉婉。

送實上人還東林時余亦買舟東下

世事但堪眼見﹐此生何殊夢遊。未倩靑山掩骨﹐且牽黃衲蒙頭。

說盡廬山勝處﹐寂然相對無言。東崦峯頭月出﹐依約如聞白猿。

誦髙僧詩雲沙泉帶艸堂紙帳捲空牀靜是眞消息吟非俗肺腸園林坐淸影梅杏嚼紅香誰住原西寺鐘聲送夕陽作

林外鳴鴉零亂﹐山頭落日微紅。樓臺迥然暝色﹐谷幽已答疏鐘。

臨淸閣

邑勢自然藏勝﹐江空表裏含秋。夜棹近人明月﹐襄陽應在漁舟。

贈誠上人

對書只圖遮眼﹐題詩何必須編。且看無情說法﹐羣山雪盡蒼然。

讀古徳傳

車輪峯作碧螺旋﹐不用招邀自滿軒。等是世間無用物﹐故宜相對兩忘言。

合妙齋

未饒拄杖挑山衲﹐差勝袈裟裹艸鞋。吹面谷風衝虎過﹐歸來松雨撼空齋。

注十明論

了知無性滅無明﹐空慧須從戒定生。頻呼小玉元無意﹐只要檀郎認得聲。

袁州聞東坡歿於毗陵書精進寺壁

濁世肯畱竟何意﹐玉芙蓉出淤泥中。誰謂秋來亦零落﹖病收衰淚泣西風。

無盡見和復次其韻

一丘一壑思迢迢﹐莫把山林較市朝。江上相逢兩無語﹐夕陽衰艸暮蕭蕭。

瑩中南歸至衡陽作

回雁峯前醉眼醒﹐臥看波影蘸空靑。起來一笛春風晚﹐萬里無雲月滿汀。

寄石頭志庵主

世途崄巇鼻先酸﹐折腳鐺尋穩處安。誰見睡餘閒振策﹐松風吹耳夜濤寒。

余將經行他山徳莊自邑中馳書作詩見畱是夕胡彥通亦會二君於談達旦不寐

明日霜重共讀蔡徳符兄弟所寄詩有懷其人

風徑霜淸拾墮薪﹐野炊童子解經營。翛然放著秋窗晚﹐籬落淒淸屋角晴。

僧從事文字禪

三多授子文章法﹐壞衲酬吾老大心。簾捲暮涼煙翠重﹐一聲云斧覺山深。

超然在東華作此招之

芒鞋踏破成何事﹐坐榻塵埋只汗顏。齋缽生涯惟澗飲﹐結茅終待老鐘山。

至邵州示胡彊仲

平生厭飲水雲間﹐老景優遊剩得閒。遠謫瘴鄕君勿嘆﹐天教更看海南山。

煙寺晚鐘

輕煙罩暮上黃昏﹐殷殷疏鐘度遠村。略彴橫溪人迹靜﹐幡竿縹渺插山根。

平沙落雁

寂寞蒹葭亂晚風﹐江波斂灩浸秋空。橫斜倦翼歸何處﹐一點漁燈杳靄中。

春詞

映門楊柳未全遮﹐乍放柔條自在斜。不信春寒猶有雪﹐誤驚飄舞作飛花。

曉霽晴湖已拍橋﹐橋邊春色解相撩。分疏積雨饒鶯舌﹐拘束東風倩柳條。

郊原雨歇看春耕﹐繭栗能馳稚子行。山杏欲嘗猶苦味﹐海棠開徧恰新晴。

殘梅

殘香和雪隔簾櫳﹐只待江頭一笛風。今夜回廊無限意﹐小庭疏影月朦朧。

次韻通明叟晚春

琴築春流漲淺灘﹐圓吭幽鳥語林端。纖蒲水荇空淒寂﹐背立東風整釣竿。

山桃噴火柳垂絲﹐野店溪橋處處宜。我作春遊亦淸散﹐楡錢聊掛瘦藤枝。

楊花滿院掩深關﹐半摺文書偃臥看。幽鳥等閒回睡眼﹐暖風時復破春寒。

春寒瘦骨病難禁﹐多謝新晴霽晚霖。自補衲衣矮窗下﹐黃鸝聲好屢停鍼。

遊西湖北山二首

幽艸靑靑繞竹扉﹐雨餘人在杏園西。無端黃鳥驚春夢﹐正向綠蘿深處啼。

春園南北筍過墻﹐墻下離離艸更香。啼鳥野花無問處﹐蒼山牢落下殘陽。

次韻超然春日湘上

暮年身世極南邊﹐病眼愁看北客船。憶著金明池上路﹐寶津晴瓦隔霏煙。

春晚

方見柳條堪結紐﹐忽驚梅葉解藏禽。春歸掣肘徑不住﹐院落殘紅一寸深。

初夏

院落寥寥日正長﹐小梅初熟亞枝黃。午窗書引昏昏思﹐角簟宜開舊竹牀。

新竹

瑯玕數本倚墻陰﹐新筍均條忽作林。昨日小軒添得境﹐卻煩佳月碎篩金。

次韻

懷中但自除衣垢﹐面上從教有唾痕。負日風檐成坐睡﹐夢隨鷗鷺落江村。

莓苔徧地楡錢滿﹐院落無人柳絮飛。信手翻書香篆冷﹐夕光山翠上窗扉。

措置已落古人後﹐猛省令人愧衲裙。廬山好處軒窗在﹐畱眼歸看五老云。

次韻巽中見寄

停蓄幽懷萬頃陂﹐一傾要及少年時。正當淸嘯尋君去﹐已辦登山綠玉枝。

謝人惠蘆雁圖

道人煙雨久不到﹐忽見橘洲廬雁行。笑裏筆端三昧力﹐坐中移我過瀟湘。

湓江宿舟中

琵琶亭下孤舟宿﹐夜靜風淸水四圍。蝴蝶夢中江月白﹐蘆花鳴笛釣船歸。

東流阻風

秋葉叢邊風索索﹐迎賓亭下水瀰瀰。蓼花深處老漁父﹐更把牀頭羌笛吹。

次韻亭上人長沙雪中懷古二首

楚國樓臺淩九霄﹐軟風行復弄柔條。當年弦管今何處﹐飛雪滿空如舞腰。

數峯江上曉不見﹐指點先煩榔標條。卻望蒼崖尋折幹﹐偃松梢重壓龍腰。

過長馬市

長馬人家古道旁﹐秋來禾黍已登場。池塘水落菱蒲冷﹐籬落霜晴橘柚香。

題通判學士適軒

小軒只著竹匡牀﹐散發陶然夏簟涼。手倦拋書成午睡﹐夢回雙頰帶茶香。

書湛然亭

家在匡廬疊翠層﹐雲開彷佛見微稜。褰衣欲上千巖去﹐隔岸扁舟喚不應。

送覺先歸大梁一首

殘秋千里遊梁去﹐破浪扁舟別我來。對坐無言看山月﹐一庭松雨在莓苔。

永固登小閣

老僧乞食城郭去﹐小閣無人獨自登。急雨忽來添暝色﹐諸峯領略露寒層。

次韻春風

吹鬢風俱小雨來﹐殘紅掃盡露蒼苔。稻畦綠錦無邊幅﹐更欲煩君爲剪裁。

次韻西樓

萬古湘江繞故城﹐水光斜照動檐楹。行人仰看春風軟﹐吹落憑欄笑語聲。

又登鄧氏平遠樓縱望見小廬山作

倚欄天際數歸帆﹐春在滄洲數筆間。我與小樓俱是畫﹐雨中猶復見廬山。

次韻惠梅禪師見寄秋日

飽霜毛穎泛松煤﹐窗底魚箋自在開。琢得小詩淸似玉﹐步筇時繞紫莓苔。

與超然至谷山尋崇禪師遺蹤

行盡湘西十里松﹐到門卻立數諸峯。崇公事迹無尋處﹐庭下春泥見虎蹤。

送道林

楞伽本在海中央﹐缽具懸知掛舊房。不泛木杯驚俗眼﹐一蓑煙雨渡瀟湘。

題淸芬軒

隔屋江梅欲墮飄﹐幽香細細故相撩。披衣春曉無人見﹐小立微聞意已消。

次韻曾機宜遊山湘江晚望

貪看江艸間江花﹐不覺移舟著淺沙。數筆瀟湘春自曉﹐橘叢離落露人家。

道中

蒲柳冥冥花已殘﹐水田南北是靑山。晚村歸路聞啼鳥﹐家住寒云縹緲間。

斷腸集

朱淑眞

傷春

覽鏡驚容卻自嫌﹐逢春長盡病厭厭。吹花弄粉新來懶﹐惹恨供愁舊日添。生怕子規聲到耳﹐苦羞雙燕影穿簾。眉頭眼底無他事﹐須信離情一味嚴。

初夏

竹搖淸影罩幽窗﹐兩兩時禽噪夕陽。謝卻海棠飛盡絮﹐困人天气日初長。

秋夜

夜久無眠秋气淸﹐燭花頻剪欲三更。鋪牀涼滿梧桐月﹐月在梧桐缺處明。

馬塍

一塍芳艸碧芊芊﹐活水穿花暗護田。蠶事正忙農事急﹐不知春色爲誰妍﹗

