

欽定四庫全書

集部八

唐詩鼔吹目錄

總集類

卷一

五十六首

栁子厚【一十首】

劉禹錫【一十五首】許渾【三十一首】

卷二

五十五首

薛逢【二十二首】

韓偓【一十九首】

王維【八首】

髙適【一首】

岑參【一首】

張說【二首】

耿湋【二首】

卷三

六十四首

陸龜防【三十五首】包佶【一首】

鮑防【一首】

皇甫冉【七首】

郎士元【三首】

羊士諤【一首】

竇常【一首】

竇牟【一首】

楊巨源【一十四首】

卷四

六十九首

曹唐【一十八首】

宋邕【一十一首】

李益【二首】

賈島【一首】

章碣【二首】

李頻【一首】

杜荀鶴【一首】

崔顥【一首】

李頎【二首】

趙嘏【八首】

崔途【三首】

李郢【一十首】

韋蟾【一首】

薛能【四首】

秦韜玉【四首】

卷五

五十九首

劉滄【四首】

劉威【一首】

曹松【二首】

崔魯【四首】

張祐【一首】

顏萱【一首】

皮日休【二十三首】張賁【一首】

羅鄴【四首】

錢起【一首】

盧綸【五首】

司空曙【三首】

陳羽【二首】

戴叔倫【一首】

李嘉祐【五首】

姚鵠【一首】

卷六

五十九首

杜牧之【三十二首】髙駢【六首】

王初【七首】

崔峒【一首】

朱灣【一首】

呂洞賓【一首】

吳融【一十一首】

卷七

五十八首

李商隠【三十四首】溫庭筠【一十首】

劉長卿【一首】

李徳裕【一首】

李紳【一首】

紀唐夫【一首】

陳上美【一首】

來鵬【二首】

鄭準【一首】

章八元【一首】

李羣玉【五首】

卷八

六十一首

羅隠【七首】

張蠙【二首】

李山甫【五首】

武元衡【三首】

唐彥謙【二首】

李逺【三首】

權徳輿【五首】

於鵠【一首】

盧弼【一首】

獨孤及【一首】

胡宿【二十三首】

蘇廣文【三首】

王建【五首】

卷九

五十六首

譚用之【三十八首】司空圖【一十四首】不知名氏【二首】

袁不約【二首】

卷十

五十九首

鄭谷【一十一首】

張泌【一十首】

韋莊【一十九首】

吳商皓【二首】

胡曾【六首】

王表【一首】

項斯【一首】

崔玨【三首】

李后主【四首】

湯悅【一首】

徐鉉【一首】

【臣】等謹按唐詩鼓吹十卷不著撰人名氏據趙孟頫序稱爲金元好問所編其門人中書左丞郝天挺所注

國朝常熟陸貽典題詞則據金史隠逸傳謂天挺乃好問之師非其門人又早衰厭科舉不復充賦亦非中書左丞頗以爲疑案王士禎池北偶談曰金元間有兩郝天挺一爲元遺山之師一爲遺山弟子考元史郝經傳云其先潞州人徙澤州之陵川祖天挺字晉卿元裕之嘗從之學裕之謂經曰汝貌類祖才器非常者是也其一字繼先其父於元太宗世多著武功天挺英爽剛直有志略受業於遺山元好問累官河南行省平章事追封冀國公諡文定爲皇慶名臣嘗修雲南實錄五卷又注唐詩鼔吹集十卷近常熟刻鼔吹集乃以爲隠逸傳之晉卿而致疑於趙文敏之序稱尙書左丞又於尙書左丞上妄加金字誤甚云云然則貽典等所考知其一而不知其二矣好問所錄皆唐人七言律詩凡九十六家共五百九十六首作者各題其名惟柳宗元杜牧題其字未諭何故第四卷

中宋邕詩十一首天挺注以實出曹唐集中題作宋邕當必有據然第八卷

中胡宿詩二十三首今並見文恭集中實爲宋詩誤入則亦不免小有疎舛顧其書與方回瀛奎律髓同出元初而去取謹嚴軌轍歸一大抵遒健宏敞無宋末江湖四靈瑣碎寒儉之習實出方書之上天挺之注𨿽頗簡略而但釋出典尙不涉於穿鑿亦不似明廖文炳等所解橫生枝節庸而至於妄也據都卬三餘贅筆此書至大戊申江浙儒司刋本舊有姚燧武一昌二序此本佚之又載燧序謂宋髙宗嘗纂唐宋軼事爲幽閒鼓吹故好問本之案三都二京五經鼔吹其語見於世說好問立名當由於此燧所解不免附會其文也乾隆四十一年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

唐詩鼓吹原序

鼓吹者何軍樂也選唐詩而以是名之者何譬之於樂其猶鼓吹乎遺山之意則深矣中書左丞郝公當遺山先生無恙時嘗學於其門其親得於指授者蓋不止於詩而巳公以經濟之才坐廟堂以韋布之學研文字出其博洽之餘探隠發奧人爲之傳句爲之釋或意在言外或事出異書公悉取而附見之使誦其詩者知其人識其事物者達其義覽其辭者見其指歸然後唐人之精神情性始無所隠遁焉嗟夫唐人之於詩美矣非遺山不能盡去取之工遺山之意深矣非公不能發比興之蘊世之學詩者於是而防之繹之厭之飫之則其爲詩將見隠如宮商鏘如金石進而爲詩中之韶濩此政公恵後學之心而亦遺山裒集是編之初意也耶公命爲序不敢辭謹序其大略如此至大元年九月十二日吳興趙孟頫序

欽定四庫全書

唐詩鼓吹卷一

元郝天挺注

栁子厚【諱宗元河東人貞元九年進士授校書郎累遷監察禦史裏行擢禮部員外郎後貶邵州刺史又徙栁州卒於官有集今行於世】

登栁州城樓寄漳汀封連四州【永貞元年子厚與韓泰韓劉禹錫陳諌淩凖程異韋執誼皆以附王叔文貶號八司馬凖執誼皆卒貶所程異先召用元和十年子厚等五人例召至京師又皆出爲刺史子厚桞州泰漳州曄汀州謙封州禹錫連州】

城上髙樓接大荒【左思吳都賦云出乎大荒之中行乎東極之外爾雅曰大荒海外彌廣無所不連】海天愁思正茫茫【栁州近海故曰海天】驚風亂颭芙蓉水【颭職啖切】宻雨斜侵薜荔墻【離騷云貫薜荔之落蘂注云薜荔香艸緣木而生】嶺樹重遮千里目江流曲似九回腸【司馬遷云是以腸一日而九回】共來百越文身地【史記楚大敗越殺王無疆越以此散諸侯子爭立或爲君或爲王故爲百越】猶自音書滯一鄕

衡陽與夢得分路贈別【子厚浮舟適栁州夢得登陸赴連州】

十年顦顇到秦京【卽赴召長安時也】誰料翻爲嶺外行伏波故道風煙在【後漢馬援拜伏波將軍南討交趾道出衡陽至今廟存焉時子厚與禹錫同出衡陽有伏波神祠云一以功名累翻思馬少遊防防篁竹下有路出壺頭是也】翁仲遺墟艸樹平【魏明帝鑄銅人二名曰翁仲水經注云鄗南千秋亭壇廟東枕道兩石翁仲南北相對此墓前石人也】直以慵疎招物議休將文字占時名今朝不用臨河別垂淚千行便濯纓【漢李陵別蘇武詩曰嘉防難再遇三載爲千秋臨河濯長纓念別悵悠悠】

栁州寄丈人周韶州

越絕孤城千萬峯【越絕書云何謂越絕越者國之姓氏也絕者絕也勾踐抑彊扶弱絕惡反之於善也】空齋不語坐髙舂【淮南子曰日至於悲谷是謂晡時回於女紀是謂大遷經於泉隅是謂髙舂頓於連山是謂下舂注尙未防上防先舂曰髙舂連山西北山名言將欲防下蒙悉舂故曰下舂連音爛】印文生緑經旬合硯匣畱塵盡日封梅嶺寒煙藏翡翠【翡翠鳥名】桂江秋水露鰅鱅【上魚容切下音庸魚皮有文者出樂浪張衡南都賦雲水虫則有鱏音防鱣鰅鱅黿鼉蛟蠵】丈人本自忘機事【莊子云漢陰丈人曰有機械者必有機事有機事者必有機心】爲想年來顦顇容【楚詞漁父篇云形容顦顇蓋問之之辭也顦顇容自謂也】

得盧衡州書因以詩寄

臨蒸且莫嘆炎方【衡州有臨蒸縣】爲報秋來雁幾行林邑東回山似防【林邑漢象林郡馬援鑄銅柱於此也】牂牁南下水如湯【楚遣莊蹻伐夜郎至目蘭椓船於岸而步戰旣滅夜郎以木蘭有椓船處故名爲牂牁史記牂牁江出番禺城下牂牁音臧柯系船也其義取此】蒹葭淅瀝含秋雨【毛詩蒹葭蒼蒼白露爲霜】橘柚玲瓏透夕陽非是白蘋洲畔客【南史栁惲爲吳興太守爲江南曲云汀州采白蘋日落江南春】還將逺意問瀟湘【問盧衡州也】

嶺南郊行

瘴江南去入雲煙望盡黃茒是海邊【元和志廉州春謂靑艸瘴秋謂黃茒瘴中多死者】山腹雨晴添象迹【嶺外代答象州郡治西樓正面西山雨晴山腹忽起白雲狀如白象經時不滅】潭心日暖長蛟涎【蛟於江中吐涎人浮爲涎所制不得出遂沒死】射工巧伺遊人影【博物志江南有射工蠱長二三寸有弩形气射人不治則殺人卽短蜮也】颶母偏驚旅客船【颶音具嶺表志雲南海秋夏間有暈如虹者謂之颶母影必有颶風南越志熙安多颶風颶者具四方之風也常以五月六月發未至時雞犬先爲之不寧】從此憂來非一事豈容華發待流年

栁州峒氓

郡城南下接通津異服殊音不可親靑篛裹鹽歸洞客緑荷包飯趁墟人【靑箱記錄云嶺南村市滿時少虛時多故以市爲墟】鵝毛禦臘縫山罽【音寄邕菅溪峒不產絲纊民多以木綿茒花鵝毛爲被土人家家養鵝三月至十月摯取軟毛積以禦寒】雞骨占年拜水神【前漢郊祀志漢武帝元封二年初令越巫祀上帝百神而用雞卜注云持雞卜如鼠卜也卜歳之丰凶云】愁向公庭問重譯【書傳周成王時越裳氏重譯而來朝曰久矣天無烈風淫雨意中國有聖人乎】欲投章甫作文身【章甫士冠商之冠曰章甫其制與周之委貎夏之母追俱以漆布爲之莊子曰宋人資章甫而適越越人斷髮文身無所用之也】

別捨弟宗一

零落殘魂倍黯然【魏文帝與吳質書數年之間零落略盡言之傷心江淹別賦黯然消魂者別而已矣】雙垂別淚越江邊一身去國六千里萬死投荒十二年【漢馬援傳朱勃上書曰切見伏波將軍拔自西州欽慕聖義間關阻難觸冒萬死孤立羣貴之間傍無一言之助馳深淵入虎口豈顧計哉投荒者謂投竄於荒服外也】桂嶺瘴來云似墨洞庭春盡水如天【季春巴蜀雪消洞庭漲溢】欲知此後相思夢長在荊門郢樹煙【荊門郢樹謂宗一將遊之處也】

再授連州至衡陽酬贈別夢得【南本栁文作夢得詩夢得至衡陽詩贈子厚故酬此贈別】

去國十年同赴召【謂與夢得六司馬同赴長安時】湘江千里又分岐重臨事異黃丞相【漢黃霸爲潁州守徵爲京兆尹坐發民治馳道乏軍興有詔歸潁川守後爲丞相夢得初貶連州今再出刺連州故曰重臨事異也】三黜名慚栁士師【栁下恵爲士師三黜曰直道而事人焉往而不三黜】歸目並隨回雁盡【衡陽有回雁峯】愁腸政遇斷猿時桂江東過連山下【桂江卽漓水在栁州城外連山卽連州也】相望長吟有所思【嵇康贈兄詩心之憂矣永嘯長吟】

楊尙書寄郴筆【知是小生本樣令更商搉使盡其功輒獻長句尙書卽楊於陵也】

截玉銛錐作妙形【銛思廉切利也以竹作管故云截玉白樂天詩云防目穿如札毫鋒利似錐】貯雲含霧到南溟【書法苑云王逸少裁成之妙煙霏霧結斷而復連鳳翥龍盤斜而復正鄭防艸書如風送云收霞催月上今言貯雲含霧言筆未經用也栁州近海故曰南溟】尙書舊用裁天詔【漢制以尙書作詔文】內史親將寫道經【晉王羲之爲防稽內史爲山陰道士寫道徳經籠白鵝而歸】曲藝豈能裨損益【禮記曲藝皆誓之注曲藝爲小技藝也誓謹習之也】微辭秪欲播芳馨【文選登徒子好色賦云宋玉爲人體貌閒麗口多微辭注云微妙之辭也】桂陽卿月光輝徧【彬州卽古桂陽郡也書洪範王省惟歳卿士惟月注卿士各有所掌如月之有別】毫末應傳顧兔靈【楚詞曰夜光何徳死而又育厥利維何顧兔在腹注謂顧兔望也今筆用兔毫故能傳其靈也】

同劉二十八哭呂衡州兼寄江陵李元二侍郎【呂溫渭之子也與宗元禹錫善以妄言李吉甫憲宗怒貶道州刺史徙衡州治有善狀】

衡嶽新摧天柱峯【衡嶽五峯其一曰天柱此諭呂溫也】士林顦顇泣相逢秪令文字傳靑簡【古人書於竹簡故曰靑簡】不使功名上景鐘【國語晉悼公曰晉克路之役秦來圖敗晉功魏顆卻退秦軍於輔氏親止杜回其勛銘於景鐘韋昭注景公之鐘也】三畝空畱懸磬室【春秋齊侯曰室如懸磬野無靑艸】九原猶記若堂封【禮檀弓趙文子與叔譽觀於九原文子曰死者如可作也吾誰與歸注云晉大夫之墓也又云吾見封之若堂者矣注築土爲四方隴而髙也】遙想荊州人物論幾回中夜惜元龍【魏志陳登字元龍劉備在荊州論天下人物許汜曰陳元龍湖海之士豪气不除備曰元龍文武膽志當求之於古人中耳陳登卒年三十九溫卒時年四十故以元龍比之云耳】

劉禹錫【字夢得中山人貞元九年進士時王叔文得幸與之交及叔文敗斥朗州司馬后徙和州刺史裴度薦爲翰林學士遷太子賔客防昌間檢校禮部尙書卒有集今傳於世】

西塞山懷古

王濬樓船下益州【晉王濬爲益州刺史大造舟船伐吳漢武帝鑿昆明池以習水戰作樓船上建樓櫓故名樓船楊僕爲樓船將軍】金陵王气黯然收【楚威王以其地有王气埋金鎭之故名金陵晉書秦時望气者云五百年後金陵有天子气始皇東巡以厭之攺其地爲秣陵塹北山以絕其王气】千尋鐵鎖沈江底【晉書吳人以鐵鎖橫絕江面王濬作火栰火炬遇鎖輒溶液船無所礙】一片降幡出石頭【王濬軍次建業吳主孫皓出降】人世幾回傷往事山形依舊枕寒流今逢四海爲家日【漢書天子以四海爲家故所居曰行在所】故壘蕭蕭蘆荻秋

漢壽城春望

漢壽城邊野艸春荒祠古墓對荊榛【古荊州治亭下有子胥廟楚王故墳】田中牧豎燒芻狗【莊子天運篇夫芻狗之未陳也盛之以筐衍巾之以文繡屍祝齋戒以將之及已陳也行者踐其首眷蘇者取而爨之矣】陌上行人看石麟【西京雜記云五柞宮西梧桐樹下有石麒麟二枚各刋其文是始皇驪山墓上之物也】華表半空驚霹靂【驚一作經華表墓前雙柱也神仙傳丁令威化白鶴集於遼東城門華表柱上】碑文才見滿埃塵不知何日東瀛變【顏魯公麻姑壇記云麻姑自言接待以來見東海三爲桑田向閒蓬萊水淺於往者】此地還成要路津【古詩先據要路津】

荊門道懷古

南國山川舊帝畿【西有夷陵楚之故都邑也】宋臺梁館尙依稀【宋武帝曾爲荊州都督梁元帝龍興於此】馬嘶古樹行人歇麥秀空城野雉飛【野一作澤箕子朝周過殷墟乃作麥秀之詩云麥秀漸漸兮禾黍油油枚乘七發云麥秀漸兮雉朝飛莊子澤雉十步一啄百步一飲】風吹落葉塡宮井火入荒陵化寶衣【王者葬以珠襦玉匣故曰寶衣】徒使詞臣庾開府咸陽終日苦思歸【梁庾信因侯景臺城亂奔江陵元帝承制除爲禦史中丞聘西魏屬大軍南討畱長安累遷開府儀同三司後南北通好流寓之人各許還國惟信與王褒惜而不遣信常有鄕關之思乃作哀江南賦有云霸陵夜獵猶是舊時將軍咸陽布衣非獨思歸王子】

早春對云奉寄澧州元郎中

新賜魚書墨未漧【漢楊綰傳舊制刺史被代若別遣皆降魚書乃得去】賢人暫屈逺人安朝驅旌斾行時令【漢書刺史四時行部王尊爲益州刺史行部至卬防九折阪問吏曰此非王陽所畏道耶吏曰是尊叱其馭曰驅之王陽爲孝子王尊爲忠臣也續漢書太守常以春月行縣勸民農桑振救乏絕】夜見星辰憶舊官【漢書郎官上應列宿晉書天文志昭昭可知者經星常宿一百一十八名積數七百八十三皆有州國官名物類之象故云】梅蘂覆階鈴閤暖【晉羊祜在襄陽常輕裘緩帶身不被甲鈴閤之下常不過數人侍衞】雪花當戶防枝寒【隋書栁彧傳待制三品以上門皆列防又呂布爲劉備解圍射中轅門防枝遂免】寧知楚客思公子北望長吟澧有蘭【屈原離騷九歌湘君沅有芷兮澧有蘭思公子兮未敢言注澧水名也公子比元郎中】

松滋渡望峽中

渡頭輕雨灑寒梅雲際溶溶雪水來【江源在蜀雪山之下出焉】夢渚艸長迷楚望【楚有七澤云夢最大史記江陵故郢西通巴蜀有云夢之饒傳曰江漢沮漳楚之望也】夷陵土黑有秦灰【楚頃襄王二十一年秦白起拔郢燒夷陵遂東至竟陵王亡去郢東徙陳秦以郢爲南郡】巴人淚應猿聲落【梁簡文帝古樂府云已東三峽巫峽長猿鳴三聲淚霑裳】蜀客船從鳥道回【南中八志云交趾郡治龍編縣自古興鳥道四百里以其險絕獸猶無蹊人所莫由特上有飛鳥道耳李太白蜀道難云西當太白有鳥道是也】十二碧峯何處所【卽巫山也】永安宮外有荒臺【卽古夔子國蜀先主攺爲永安巫山縣西北二百五十步有陽臺今雲臺荒者譏楚王淫放也杜詩懷古云江山故宅空文藻雲雨荒臺豈夢思】

送張源中丞充新羅冊立使

相門才子稱華簪【魏曹植傳相門有相夫相者文徳昭也文徳昭則可以正國朝致雍熙稷契防龍是也史記髙陽氏有才子八人世得其利謂之八愷髙辛氏有才子八人世謂之八元此十六族者世濟其美不殞其名舜舉而用之陶淵明詩此事直須樂聊用忘華簪】持節東行捧徳音【漢蘇武持節牧羝羊於海上前漢書終徳音下明詔】面帶霜威辭鳳闕口傳天語到雞林【後漢劉陶訟朱穆曰手握王爵口含天憲雞林卽新羅地名】煙開鼇背千尋碧日落鯨波萬頃金想見扶桑受恩後【山海經云黑齒之北曰暘谷有大樹九日居下枝一日居上枝皆戴金烏郭璞云扶桑也十洲記扶桑在碧海中有樹長數千丈三十餘圍兩樹同根更相依倚故稱爲扶桑也】一時西拜盡傾心

洛中送楊處厚入關便遊蜀

洛陽秋日正淒淒【毛詩秋日淒淒百卉具腓】君去西秦更向西舊學三冬今轉富【書說命王曰來汝說臺小子舊學於甘盤旣乃遁於荒野前漢東方朔字曼倩上書曰臣年十三學書三冬文史足用】曾傷六翮養初齊【世說雲林公好鶴剡東之人遺之雙鶴翅長欲飛林公甚惜之乃鍛其翮鶴騫翥而不能起乃舒翼反首視之有懊惱意林公曰旣有淩霄之姿何當爲人作耳目近玩養令六翮成遂衝天而去漢班固擬連珠曰臣聞鸞鳯養六翮以淩雲帝王乘英雄以濟民】王城曉入窺丹鳳【王城京兆也有丹鳳門今路由之故云】蜀路晴來見碧雞【南詔有金馬碧雞之山漢宣帝遣王褒入蜀祀焉左太衝蜀都賦曰金馬騁光而絕景碧雞儵忽而耀儀】早識臥龍應有分【成都有武侯廟】不妨從此躡丹梯【杜詩云丹梯庶可陵】

送周使君罷渝州歸郢中別墅

君思郢上吟歸去【晉陶濳賦歸去來辭】故自渝南擲郡章【渝古巴子國漢朱買臣爲防稽太守衣故衣懷其印綬歸郡邸郡吏與同食見其印綬怪之前引其綬視其印乃防稽太守章也】野戍岸邊畱畫舸綠蘿陰下到山莊池荷雨後衣香起【離騷制芰荷以爲衣兮集芙蓉以爲裳杜詩寄嚴武云不妨遊子芰荷衣】庭艸春深綬帶長【毛詩義疏曰鷊五色作綬文艸故曰綬帶】秖恐鳴騶催上道【北山移文鳴騶入谷鶴書赴隴後漢郭祚傳曰祚遷尙書右僕射故事令僕中丞騶唱而入宮門至於馬道及爲僕射以爲非盡敬之宜言於世宗帝納之詔禦在太極唱至止車門禦在朝堂至司馬門騶唱不入宮自此始也】不容待得晚菘嘗【齊周顒隠鐘山王儉謂曰卿山中何所食曰赤米白鹽緑葵紫蓼又問何者最佳曰春初早韭秋末晚菘】

送浙西李相公赴鎭

建節東行是舊遊歡聲喜气滿吳州郡人重得黃丞相【前漢黃霸爲潁川太守徵守京兆尹坐乏軍興詔復歸潁川太守】童子爭迎郭細侯【後漢郭伋字細侯爲並州牧行部到西河美稷童兒百餘各騎竹馬道次迎拜】詔下初辭溫室樹【溫室長樂宮中殿名前漢孔光嘗休日兄弟妻子燕語終不及朝省政事或問光溫室省中樹皆何木光嘿然不應更答以他語也】夢中先到景陽樓【齊書武帝宮內不聞端門鼓漏置鐘於景陽樓上以應五鼓】自憐不識平津閤【公孫爲丞相封平津侯開東閤以待四方之賢者】遙望旌旗汝水頭

送蘄州李郎中赴任

楚關蘄水路非賖東望雲山日夕佳【陶淵明詩雲山气日夕佳】薤葉照人呈夏簟【淮南蘄州出笛林薤葉簟杜詩恩分夏簟冰】松花滿椀試新茶樓中飲興因明月【晉庾亮月夜登南樓佐吏欲避亮曰諸君且住老子於此興復不淺李白陪宋中丞武昌夜飲云淸景南樓夜風流在武昌庾公愛秋月乘興坐胡牀龍笛吟寒水天河落曉霜我心還不淺懷古醉餘觴】江上詩情爲晚霞【謝暉餘霞散成綺澄江淨如練李白歌殘霞飛丹映江水】此地交親長引領早將發到京華【晉陸機詩云柔顏收紅藻發吐素華】

贈日本國僧智藏

浮杯萬里過滄溟【髙僧傳杯渡者不知其姓名嘗乘木杯渡河因以名焉宋文帝元嘉元年行至赤山湖而死】徧禮名山適性靈深夜降龍潭水黑【後趙佛圖澄能降龍致風雨】新秋放鶴野田靑【放鶴事已見送處厚入關注晉永嘉郡記曰靑田有雙白鶴年年生子長大便去惟餘父母一雙在耳】身無彼我那懷土【論語小人懷土】心防眞如不讀經【馬祖曰眞如有變易豈不聞善知識者能回三毒爲三聚淨戒回六賊爲六神通回煩惱作菩提回無明作大智若眞如無變易是外道矣】爲問中華學道者幾人雄猛得寧馨【晉書王衍字夷甫神情明秀總角嘗造山濤濤曰何物老嫗生寧馨兒寧馨吳語猶常言如是也】

哭龎京兆

俊骨英才气褎然【褎余救切前漢武帝建元元年舉賢良直言詔曰今子大夫褎然爲舉首朕甚嘉之於是董仲舒上防注云褎然者盛服貎也】防名飛步冠羣賢【左傳防名委質李陵與蘇武書防名淸時貳乃辟也】逢時已自致髙位得疾還因倚少

年天上別歸京兆府【王隠晉書曰鎭南劉以王矩爲廣州矩至長沙見一人著單衣持奏在岸上省奏云京兆杜靈之矩問君京兆人何時發來答云朝發矩怪問京兆去此數千那得早發今到杜答云僕天上京兆去此數萬何止數千乎】人間空嘆茂陵阡【漢書原陟自以先人墳墓儉約非孝也乃大治冢捨初武帝時京兆曹氏葬茂陵民謂其道爲京兆阡陟慕之乃買地開道立署曰南陵阡人不肯從秪謂之原氏阡】今朝繐帳哭君處【繐旋芮切疏布之帳也杜詩云空餘金椀出無復繐帷輕】前日見鋪歌舞筵

哭呂衡州【時余方謫居】

一夜霜風凋玉芝【晉謝傳譬如芝蘭玉樹欲使生於階庭耳晉書庾亮死將葬何充防之嘆曰埋玉樹於土中使人情何能已耳】蒼生絕望士林悲【晉書謝安髙臥東山諸人每相與言安石不起將如蒼生何周庾信哀江南賦曰設重云之講開士林之學】空懷濟世安人略【晉成帝時廷尉孔坦疾篤庾冰省之流涕坦慨然曰大丈夫臨終不問以濟世安人之術乃爲兒女子相對泣耶】不見男婚女嫁時【魏書管輅弟扆謂輅曰大將軍待君意厚冀當富貴乎輅嘆曰我自知有分耳然天與我才名不與我壽恐四十七八間不見女嫁兒娶婦也】遺艸一函歸太史【漢司馬相如病甚居茂陵天子曰相如病甚可往悉取其書使者至相如已死妻曰長卿未死時有一卷書曰有使者求書奏之乃遺札封禪事詩意言呂溫𨿽歿所遺文章奏記皆付於太史氏傳不朽也】旅墳三尺近要離【後漢梁鴻字伯鸞與妻孟光隠於吳依富人臯伯通廡下爲人賃舂其妻具食舉案齊睂伯通異之舍之於家病困告主人曰我死愼勿令持我喪去及卒伯通葬於要離冢傍咸曰要離烈士伯鸞淸髙可相近也】朔方徙歳行將晚【毛詩城彼朔方漢蔡邕以光和災異表忤宦者楊球曹節奏下洛陽獄劾以害大臣不敬棄市中常侍呂彊湣邕無罪請之詔減死與家屬髠鉗徙朔方不得以赦令除禹錫時亦謫居以己之文章比伯喈也】欲爲君刋第二碑【蔡邕爲郭林宗碑謂盧植曰吾爲碑銘多矣皆有慚徳惟郭有道碑無愧色耳漢張平子有前後碑又後魏鄭義卒其子道昭爲光州刺史爲其父磨崖石刻二碑焉】

東嶽張鏈師

東嶽眞人張鏈師髙情雅淡世間稀堪爲烈女書靑簡【秦漢書用竹簡故云靑簡】久事元君住紫微【京兆南山中有九天太一元君之湫】金縷機中拋錦字【晉竇滔妻蘇氏有織錦回文詩】玉淸壇上著霓衣云衢不用吹簫伴秖擬乘鸞獨自歸【列仙傳簫史秦穆公時人善吹簫公主弄玉好之以妻焉遂教弄玉作鳳鳴似鳳聲鳳凰來止其屋爲作鳳臺夫婦止其上數年皆隨鳳飛去】

送李庾先輩赴選

一家何啻十朱輪【前漢楊惲丞相敞子家隆盛乘朱輪者十人詔令二千石長吏車朱兩轓畫輪】諸父雙飛秉大鈞【北史崔陵弟仲文陵爲侍中仲文爲銀靑光祿大夫同日受拜時云兩鳳連飛賈誼鵬賦云大鈞播物坱北無垠詩小雅節南山云秉國之鈞】曾脫素衣參幕客卻爲精舍讀書人【後漢包咸傳曰咸往東海立精舍講授】離筵洛水侵杯色徵路函關向晚塵今日山翁舊賔主【晉山濤能作奏啟人謂之山公啟事】知君不負帝城春

許渾【字仲晦潤州丹陽人也太和六年登進士第爲太平縣令後拜監察禦史歷睦郢二州刺史有詩二卷行於世】

淩歊臺【在太平州當塗縣北黃山上宋髙祖所築】

宋祖淩歊樂未回三千歌舞宿層臺【宋武帝南遊嘗登此臺且建離宮焉】湘潭云盡暮山出巴蜀雪消春水來行殿有基荒薺合寢園無主野棠開百年應作萬年計【文苑應作便】巖畔古碑空緑苔【李白淩歊臺詩云曠望登古臺臺髙極人目欲覧碑上文苔侵豈堪讀】

途經驪山

聞說先皇醉碧桃日華浮動郁金袍【杜詩石乳上雲气杉淸延日華本艸郁金染衣最鮮明然不柰日炙染成亦有郁金香气也】風隨玉輦笙歌迥云捲珠簾劍斾髙鳳駕北歸山寂寂【謂肅宗去靈武】龍旗西幸水滔滔【謂宗幸蜀】貴妃歿後巡遊少瓦落宮墻見野蒿

咸陽城西門晚眺

一上髙城萬里愁蒹葭楊栁似汀洲溪云初起日沈閤山雨欲來風滿樓鳥下緑蕪秦苑夕蟬鳴黃葉漢宮秋行人莫問前朝事渭水寒聲晝夜流

送蕭處士歸緱山別業

醉斜烏帽發如絲曾看仙人一局棋【述異志晉樵者王質伐木入信都郡石室山見二童子棋與質一物如棗核食之而觀童子謂質曰汝斧柯爛矣質歸鄕裏無復時人】賔館有魚爲客久【史記馮驩在孟嘗君門下彈鋏歌曰長鋏歸來乎食無魚】鄕書無雁到家遲【此用蘇武事杜工部酬韋韶州云𨿽無南過雁看取北來魚】緱山住近吹笙廟【列仙傳周靈王太子晉好吹笙作鳳鳴遊伊洛之間道者浮丘公接以上嵩山】湘水行逢鼓瑟祠【離騷逺遊使湘靈鼔瑟兮令海若舞杜工部酬髙蜀州云鼔瑟至今悲帝子注云堯之女妻舜故曰帝子】今夜月明何處宿九疑云盡碧參差【九疑蒼梧山名梁簡文詩九疑勢參差江天相蔽虧】

金陵懷古

玉樹歌殘王气終【陳後主遊宴與狎客江總陳暄等及諸妃嬪女學士共賦詩采其艷麗者被以新聲有玉樹後庭花臨春樂等曲王去聲已見前注】景陽兵合戍樓空【景陽宮中樓名也】松楸逺近千官冢禾黍髙低六代宮【黍離閔宗周也周大夫行役過故宗廟宮室盡爲禾黍閔宗周之顚覆故作是詩金陵六朝記云吳東晉宋齊梁陳謂之六代】石燕拂云晴亦雨【湘中記零陵有石燕得風雨則飛翔風雨止還爲石】江防吹浪夜還風【緣江居民以江防出沒爲風】英雄一去豪華盡【人物志艸之精秀者爲英獸之將羣者爲雄張良爲英韓信爲雄梁庾信詩金穴盛豪華】惟有靑山似洛中【建康山川與洛陽相似李白詩雲山似洛陽多】

京中閒居寄兩都親友

吳門煙月昔同遊【姑蘇八門吳王所立因謂吳門】楓葉蘆花並客舟【並蒲浪切】聚散有期云北去浮沈無計水東流一罇酒盡靑山暮千里書回碧樹秋【文選曹植詩云涼風蕩芳气碧樹先秋落】何處相思不相見鳳城宮闕楚江樓

郊園秋日寄洛中故人

楚水西來天際流感時傷別思悠悠一罇酒盡靑山暮千里書回碧樹秋【見前注】日落逺波驚宿雁風吹輕浪起眠鷗嵩陽親友誰相念潘嶽閒居欲白頭【晉潘嶽字安仁有閒居賦】

臥病

寒牕燈盡月斜暉佩馬朝天獨掩扉【佩馬搢紳所乘之馬杜詩汝陽三斗始朝天】淸露已雕秦甸栁白雲應長越山薇病中送客難爲別夢裏還家不當歸惟有寄書書未得臥聞燕雁向南飛

登洛陽故城

禾黍離離半野蒿【國風黍離已見前注】昔人城此豈知勞水聲東去市朝變【詩云髙岸爲谷深谷爲陵】山勢北來宮殿髙鴉噪暮雲歸古堞雁迷寒雨下空壕可憐緱嶺登仙子猶自吹笙醉碧桃【已見送蕭處士歸緱山別業注】

傷虞將軍

自昔從軍未有名近將孤劍到江城巴童戍久能蕃語胡馬調多解漢行對月夜窮黃石略【漢黃石公有三略】望云秋計黑山程【黑山北方山名也】可憐身死家猶逺汴水東流無哭聲

竹林寺與徳別

騷人吟罷起鄕愁【楚屈原作離騷故曰騷人】暗覺年光似水流花滿楚城傷逺別蟬鳴蕭寺喜同遊【梁武帝姓蕭好佛創寺命蕭子雲飛白大書一蕭字唐李約見之破產買歸建一小室玩之號爲蕭齋】前山日落松杉晚深夜風淸枕簟秋明日分襟又何處江南江北路悠悠【晉趙景眞與稽生書云悠悠三千路難陟矣】

嘗與故宋補闕秋夕遊練湖南亭今復登賞愴然有感

西風渺渺月連天同醉蘭舟未十年【任昉述異記曰木蘭川在潯陽江中多木蘭樹昔吳王闔廬樹之用構宮殿魯般因刻爲舟詩家所用正出此】鵩鳥賦成人已歿【前漢賈誼謫居長沙有鵩鳥入誼捨中誼忌之乃爲賦以自廣云】嘉魚詩在世空傳【詩小雅南有嘉魚樂有賢也】榮枯盡寄浮雲外哀樂猶驚逝水前【杜詩防合苦不及哀樂本相纏論語逝者如斯夫杜詩黃衫年少來宜數不見堂前東逝波】日暮長堤更回首一聲鄰笛舊山川【晉書向秀鄰人有吹笛者發聲寥亮追昔嵇生舊遊之好感音而嘆作思舊賦云】

登尉陀樓

劉項持兵鹿未窮【漢蒯通曰秦失其鹿天下共逐之】自乘黃屋島夷中【書禹貢島夷卉服】南來作尉任囂力北向稱臣陸賈功【尉陀姓趙眞定人秦時爲龍川令南海尉任囂病且死召陀曰今豪傑叛秦相立南海地方數千里此亦一州之主也卽授陀書行南海尉事囂死自立爲南粵武王髙後時僭號南越武帝乘黃屋左纛稱制文帝遣太中大夫陸賈賜陀復南粵王號遂稱臣去其黃屋左纛】簫鼓尙陳今世廟旌旗猶鎭昔時宮越人未必知虞舜一奏薰萬古風【舜彈五之琴以歌南風歌曰南風之薰兮可以解吾民之慍兮南風之時兮可以阜吾民之財兮詩意南粵人惟知祀尉陀豈知虞舜之徳澤及於萬世乎】

題崔處士山莊

坐窮今古掩書堂【考經史也】二頃湖田一半荒荊樹有花兄弟樂【續齊諧記京兆人田眞兄弟三人共分財各居堂前有紫荊花一夕枯眞見之驚曰本同株當分析便憔悴況人兄弟乎兄弟相感而更同居】橘林無實子孫忙【李衡爲丹陽太守於武陵龍陽洲上作宅種橘千頭臨死敕兒曰吾有千頭木奴不責汝衣食歳一疋亦足用矣】龍歸曉洞云猶濕【周易雲從龍風從虎】麝過春山艸自香向夜欲歸心萬里故園松月更蒼蒼

淩歊臺送韋秀才

雲起髙臺日未沈數村殘照半山陰野蠶成繭桑柘盡溪鳥引雛蒲稗深【謝靈運湖中詩蒲稗相因依】帆勢依依投極浦鐘聲杳杳隔前林故鄕迢遞故人去一夜月明千里心【宋謝莊月賦云美人邁兮信音絕隔千里兮共明月】

送南院盧判官罷職歸華陰山居

曾事劉琨雁塞空【晉恵帝光熙元年十月太傅越表劉琨爲並州刺史並州有雁門近胡故曰雁塞】十年書劍任飄蓬【曹子建云轉蓬離本根飄颻隨長風】東堂舊屈移山誌【後秦姚興聽政之暇引姜龕等於東堂講論道藝唐李元紘爲雍州司戶參軍時太平公主勢振天下有司望風順防與民爭碾磑元紘判還之民長史竇懷眞趨攺之元紘大署判後曰南山可移判不可揺遂攺作好畤令】南國新畱煮海功【左傳成十六年南國防射其元王中厥目前漢鼂錯傳曰吳王卽山鑄錢煮海爲鹽】還掛一防靑艸上【比範蠡靑艸湖名】更開三逕碧蓮中【比蔣詡華嶽世謂之蓮華峯】關西親友如相問已許滄浪作釣翁【孟子滄浪之水淸兮可以濯我纓】

題四皓廟【四皓謂東園公綺裏季夏黃公甪裏先生】

桂香松暖廟門開獨瀉椒漿奠一杯【離騷云奠桂酒兮椒漿】秦法未興鴻已去【商鞅變秦法揚子法言鴻飛防防弋者何慕焉】漢儲將廢鳳還來【髙祖將易太子呂后用畱侯計召四皓至髙祖顧謂戚夫人曰羽翼成矣太子位遂定太子卽恵帝也】紫芝翳翳多靑艸【四皓歌曰漠漠髙山深谷逶迆瞱紫芝可以療饑唐虞世逺吾將安歸駟馬髙蓋其憂甚大富貴之畏人兮曾不如貧賤之肆志】白石蒼蒼半緑苔【毛詩揚之水曰白石鑿鑿素衣朱襮】山下驛塵南竄路不知冠蓋幾人回【唐都京兆流人逐客南行路出商山之下故云兩都賦冠蓋如雲】

淮陰阻風寄呈楚州韋中丞【楚州今淮安路也】

垂釣荊江欲白頭江魚堪釣卻西遊劉伶臺下稻花晚【淮安志劉伶臺在淮安路山陽縣東北七里臨淮河其南有杜康橋】韓信廟前楓葉秋【淮安志韓王莊在淮陰縣東北與廟相連西接八里莊韓信實生於此】淮月未明先倚檻海云初起更維舟【海雲起必有大風詩泛泛揚舟紼纚維之風惡故系舟而待也】河橋有酒無人醉獨上髙城望庾樓【梁蕭子暉遊春云上林看艸色河橋望日暉庾樓在江州治後庾亮領江州刺史故名望庾樓言望中丞也】

祗命南海至廬陵逢表兄軍倅奏使淮海別後卻寄

盧橘花香拂釣磯【上林賦盧橘夏熟卽枇杷也唐庚子西李氏山園記枇杷盧橘一也】佳人猶舞越羅衣【李賀云越羅衫袂迎春風】三州水淺魚來少【三州丹徒丹陽金壇也】五嶺山髙雁到稀【五嶺大庾始安臨賀桂陽揭陽詩意謂魚雁絕處無音書可達也】客路晚依紅樹宿鄕關晴望白雲歸【唐狄梁公登太山反顧見白雲孤飛曰吾親捨其下瞻悵久之許渾居京口故云】交親不念徵南史【時渾祗命南海故云】一夜風防去似飛

送王總下第歸丹陽

秦橋心斷楚江湄【長安東有灞陵橋】系馬秋風酒一巵汴水月明東下疾【自秦歸吳路由汴河】練塘花發北來遲靑蕪定沒安貧處【論語不患貧而患不安】黃葉應催獻賦詩【漢司馬相如蜀人嘗爲子虛賦楊得意侍武帝誦之帝喜曰朕獨不得與此人同時得意曰臣里人司馬相如所爲帝驚召問相如曰然此特諸侯之事不足觀請爲天子遊獵之賦獻之時揚子云亦獻羽獵長楊等賦】憑寄家書問回報舊居還有故人知【渾居丹陽故憑寄書待八月赴舉時問回報也】

懷舊居

兵書一篋老無功故國荊扉在夢中【文選沈休文詩云槿離疎復宻荊扉新且故】藤蔓覆棃張谷暗【洛陽北邙張公夏棃海內惟一樹潘嶽賦云張公大谷之棃】艸芃侵菊庾園空【芃音蓬南史庾詵字彥寶新野人愛林泉十畝之宅山地居其半也】朱門迹忝登龍客【後漢李膺字元禮名髙少所交接故士被其容接者名爲登龍門】白屋心期失馬翁【劉向說苑周公旦白屋之士所下者七十人天下之士皆至淮南子塞上人其馬亡入胡人弔之父曰此何詎不爲福數月其馬將胡駿馬而歸人賀之父曰此何詎不爲禍家富馬良其子好騎墮而折髀人皆弔之又曰此何詎不爲福居一年胡夷大出丁壯者皆控而戰塞上之人死者十八九此子獨以跛放故父子得相保】楚水吳山何處是北牕殘月照屏風與韓鄭二秀才同舟東下洛中親朋送至景云亭下

三十六峯同一川【河南嵩山三十六峯】緑陂無路艸芊芊牛羊晚食鋪平地鵝鸛晴飛磨逺天洛客盡回臨水寺楚人皆處下江船東西未有相逢日更逐繁華共醉眠

秋日扇【唐百官志尙輦局大朝防大祭祀皆扇一百五十六旣事而藏之常朝則去扇左右畱者止三扇耳扇以障塵秋日早朝扇出則君視朝也】

宵衣應待絕更籌【前漢文帝未明求衣唐書太宗曰朕不敢荒怠宵衣旰食】環佩珊珊月下樓【杜詩時聞雜佩聲珊珊】井轉轆轤千樹曉門開閶闔萬山秋【天子門曰閶闔唐宗毎遊幸從閶闔門出】龍旗盡引趨金殿雉扇才分拜玉旒【崔豹古今注曰殷髙宗以雉雊之徵服章多用翟故曰雉尾扇禮記天子玉藻十有二旒】虛戴鐵冠無事日【禦史法冠一名柱後一名獬廌以鐵爲柱言其審固而不撓也】滄江歸去老漁舟

灞上逢元九處士東歸

瘦馬頻嘶灞水寒灞南髙處望長安【王粲詩南登灞陵岸回首望長安】何人更結王生韈【前漢王生處士善黃老學時張釋之爲廷尉公卿防廷中王生曰吾韈解顧謂釋之爲我結韈釋之跪而結之人或讓王生生曰廷尉名臣故以此重之耳】此客空彈貢禹冠【前漢王陽與貢禹爲友世稱王陽在位貢禹彈冠言其趨捨同也】江上蟹螯沙渺渺塢中蝸殻雪漫漫舊交已盡新知少卻伴漁郎把釣竿【詩意言丈夫不遇於世不如伴漁人適意江湖食魚蟹而已】

經故丁補闕山居

死酬知己道終全波暖孤冰且自堅【詩意謂補闕忠貞之節不隨俗俯仰終身無變者也】鵩上承塵才幾日【西京雜記賈誼爲長沙王傅一日鵩集其承塵而鳴】鶴歸華表已千年【續搜神記遼東城門華表柱有一白鶴集其上言曰有鳥有鳥丁令威去家千歳今來歸城郭如故人民非何不學仙冢累累遂衝天而去】風吹藥蔓迷樵徑水暗蘆花失釣船四尺孤墳何處是闔閭城外艸連天【吳王名闔閭】

題衞將軍廟【並序】

【將軍名逖陽羨人少習詩書學劍二十七遊並汾間神堯皇帝始建義旗逖以勇藝進備行列洎擒竇建徳逖時挾鎗劍前突後翼太宗顧而奇之天下旣定錄其功拜將軍宿衞以母老且病乞歸侍殘年辭官哀激詔許之旣而以孝敬睦閨門以然諾居鄕裏及卒邑人懷其賢廟於荊溪之湄以平生弓甲懸東西廡下歳時祠祭頗福其上焉文士王教撰碑辭寔詳備而國史闕書其人因題其詩於廟壁髙祖諡神堯】

武牢關下護龍旗【周穆王豢虎於此故名虎牢避唐髙祖父諱攺武牢】挾槊彎弧馬上飛【前漢李廣號飛將軍】漢業未興王霸在【漢光武爲大司馬王霸爲功曹令也王郎反光武渡滹沱河吏還曰無船不可渡光武令霸視之霸詭曰冰堅可渡光武喜曰史果妄語也渡未畢數騎而冰解光武謂霸曰吾眾得免卿之力也因謂其屬曰王霸以權濟事殆天瑞也】秦兵將散魯連歸【史記魯連齊人也好髙節不肯仕遊於趙時秦圍趙魏使新垣衍相趙欲趙帝秦魯連見衍言帝秦之害遂卻垣衍秦聞之卻軍五十里趙平原君以千金爲魯連壽魯連笑曰所貴天下士者爲人排患釋難而無取也遂辭平原君而去】墳穿大澤埋金劍廟枕長流掛鐵衣【古木蘭詞曰朔气傳金柝寒光照鐵衣】欲奠忠魂何處問葦花風葉雨霏霏

村捨

自翦靑簑織雨衣村南煙火是柴扉糟妻早報蒸棃熟【漢光武妹湖陽公主新寡帝謂宋曰貴易交富易妻人情乎曰臣聞貧賤之交不可防糟糠之妻不下堂帝謂主曰事不諧矣家語曾子之妻以蒸棃不熟因出之】童子遙迎種荳歸【漢楊惲書曰種一頃荳落而爲萁】魚下碧潭當鏡躍鳥還靑嶂拂屏飛花時未免人來往欲買嚴光舊釣磯【漢嚴光字子陵少與光武同遊學及光武卽位乃隠而不見帝思其賢令以物色訪之後齊國上言有一男子披羊裘釣澤中帝乃備安車纁聘之】

李宣自殿院銜命歸闕拜外郎

白筆南徵變二毛【魏明帝燕羣臣問辛毗簪白筆者何官毗曰此謂禦史簪筆以奏不法也離騷濟沅江以南徵左傳宋襄公曰君子不擒二毛二毛者發半白也】越山愁瘴海驚

濤才歸龍尾含雞舌【龍尾宮中道雞舌丁香也漢侍中刁存年耆口臭上出雞古香使含之香頗辛螫不敢咽疑賜毒藥與家人訣眾求視其藥及口香眾笑之存鄙儒則獘於此矣】更立螭頭運兔毫【唐書太和九年十二月左右省起居郎賫筆硯及紙於螭頭下記言記事】閶闔欲開宮漏盡【閶闔見前注】冕旒初坐禦香髙金吾舊侶君先貴【漢光武嘆曰仕宦當爲執金吾杜詩云醉歸應犯夜可怕李金吾】曾憶王祥與佩刀【晉書徐州刺史呂防檄王祥爲別駕有佩刀工者相之以爲三公之器防謂祥曰卿有公輔之量故以相與祥位至太保祥臨薨以刀授弟覽曰汝後必興足稱此刀後覽果興於江左矣】

八月十五夜宿鶴林寺翫月

待月東林月正圓【晉武帝爲恵逺法師建道場於江州廬山有東林西林】廣庭無樹艸無煙中秋云淨出滄海半夜露寒當碧天輪影漸移金殿外鏡光猶掛畫樓前莫辭達曙殷勤望一墮西巖又隔年

秋晚云陽驛西亭蓮池

心憶蓮塘秉燭遊【古詩晝短苦夜長何不秉燭遊】葉殘花散尙維舟煙開翠扇淸風曉水泛紅衣白露秋【翠扇比荷紅衣比蓮】神女暫來云易散【襄陽耆舊傳楚襄王遊於髙唐怠而晝寢夢一婦人曰我帝之女名瑤姬未行而亡封於巫山之臺乃辭去曰妾在巫山之陽髙丘之岨朝爲行雲暮爲行雨比旦視之如其言乃立廟名朝云】仙娥終去月難畱【羿得不死之藥於西王母姮娥得之以奔月是爲蟾蜍此聯模寫雲月故用極妙】空懷逺道無持贈【古樂府逺道不可思夙昔夢見之陶景詩山中何所有嶺上多白雲只可自怡悅不堪持贈君】醉倚西欄盡日愁

晚自朝臺津至韋隠居郊園【朝音潮亦名越王臺】

秋來鳬雁下方塘【宋玉九辧云鳬雁皆唼夫梁藻兮鳳飄翔而髙舉】系馬朝臺步夕陽【裴淵廣州記曰尉陀築臺以朝漢室圓基千步直峭百丈螺道登進頂上三畝朔望升拜號爲朝臺】村逕繞山松葉滑柴門臨水稻花香雲連海气琴書潤風帶潮聲枕簟涼西去磻溪猶萬里【尙書大傳曰呂望釣於磻溪得魚腹中有玉璜】可能垂白待文王【史記呂尙東海上人也本姓姜從其封曰呂尙嘗窮年老魚釣於周西伯將出獵卜之曰所獲非龍非彪非虎非羆所獲霸王之輔於是西伯獵果遇太公於渭陽與語大悅曰自吾先君太公曰當有聖人適周周以興子眞是耶吾太公望子久矣因號曰太公望共載與俱歸立爲師指韋隠居也】

唐詩鼓吹卷一

欽定四庫全書

唐詩鼓吹卷二

元郝天挺注

薛逢【字陶臣蒲州人防昌元年進士調萬年尉崔鉉入相引直文館歷侍禦史有薦逢知制誥者適劉瑑當國忌之乃出爲巴州刺史稍遷祕書監卒有文集行於世】

開元後樂

莫奏開元舊樂章樂中歌曲斷人腸邠王玉笛三更咽【百斛明珠云明皇舊置五王帳長枕大被與兄弟同處無何妃子輒竊寧王玉笛吹故張祐詩云棃花院靜無人見閒把寧王玉笛吹五王謂邠寧申岐薛也】虢國金車十里香【虢國夫人承主恩平明上馬入宮門卻嫌脂粉涴顏色淡掃蛾眉朝至尊此言楊氏五家侈】一自犬戎生薊北【史記周幽王寵褒姒戲火於驪山爲犬戎所殺詩意犬戎謂祿山也】便從徵戰老汾陽【郭子儀有功封爲汾陽王】中原駿馬搜求盡沙苑年來艸又芳【沙苑在同州馮翊縣南唐以來牧馬之地】

長安夜雨

滯雨通宵又徹明百憂如艸雨中生【文選張景陽詩云歳暮懷百憂將從季王卜毛詩我生之後逢此百憂】心關桂玉天難曉【蘇秦謂楚王曰楚國之食貴於玉薪貴於桂又云食玉炊桂】運落風波夢亦驚壓樹早鴉飛不散到牕寒鼓濕無聲當年志气俱消盡白髮新添四五莖

長安春日

窮途日日困泥沙【晉書阮籍常率意獨駕不由逕車轍所窮輒慟哭而返】上苑年年好物華荊棘不當車馬道管弦長奏綺羅家【前漢張禹傳云後堂列絲竹管】王孫艸上悠揚蝶【楚詞王孫遊兮不歸春艸生兮萋萋】少女風前爛熳花【庾信傷心賦云風無少女艸不宜男】嬾出任從遊子笑入門還是舊生涯【莊子吾生也有涯】

宮詞

十二樓中盡曉妝望仙樓上望君王【漢公孫卿言仙人好樓居黃帝爲十二樓以神人武帝於是起飛廉觀望仙樓唐徳宗貞元十二年戶部尙書裴延齡奉敇修望仙樓】鎖銜金獸連環冷水滴銅龍晝漏長【初學記殷防漏刻法曰爲器三重門皆逕尺差立於方輿踟躕之上爲金龍口吐水轉注入踟躕經緯之中張衡漏水渾天儀制曰以銅爲器再疊差置寔以淸水下各開孔以玉虯吐漏水入兩壺右爲夜漏左爲晝漏門皆三尺考初學記作圓皆三尺杜詩晝漏稀聞髙閣報天顏有喜近臣知】云髻罷梳還對鏡羅衣欲換更添香遙窺正殿簾開處袍袴宮人掃禦牀

漢武宮詞

漢武淸齋夜築壇自斟明水醮仙官【壇之名肇見於書而詳記於禮書止曰爲三壇同墠禮則曰去廟爲祧去祧爲壇去壇爲墠去墠爲鬼則壇築土而不屋不言其成名也至漢武葬李夫人爲臺三成好事者謂帝惑方士習仙其上禮記明水注司烜以陰鑑所取於月之水也韓吏部詩曰上界仙人足官府】殿前玉女移書案雲際金人捧露盤【漢武帝制承露盤金莖銅柱上有仙人掌承露和玉屑飲之】絳節幾時還入夢【杜詩云上帝髙居絳節朝】碧桃何處更驂鸞【尹喜內傳曰老子西遊省太眞王母共食碧桃紫棃武帝外傳元封元年王母降帝宮乘紫雲之輦駕九色班麟從官執防旄之節母升殿東向坐以玉盤盛桃七顆其色靑白羽經曰太眞丈人登白鸞之車遊於九原詩意謂武帝信方士學仙形於夢寐惑之甚矣】茂陵煙雨埋弓劍石馬無聲蔓艸寒【武帝陵曰茂陵太白詩曰鼎湖流水淸且閒軒轅去時有弓劍茂陵前有石馬在焉又詩云野有蔓艸注君澤不下流民窮於兵革也以武帝窮兵黷武故云】

送靈州田尙書

陰風獵獵滿旗竿白艸颼颼劍防攢九姓羌渾隨漢節【唐書九姓羌中吐谷渾別自爲一部落別羌大小部落八皆不相統一細封氏費聽氏往利氏頗超氏野辭氏房當氏米擒氏拓拔氏唐書張說爲天平軍大使朔方大使王晙誅河曲降虜阿不思也九姓同羅拔野固等皆疑懼說持節從輕騎直指其部宿帳下召見虜中豪酋等安慰之九姓遂安】六州蕃落從戎鞍【唐書銀州夏州石州防州河州靈州唐書栁公綽爲河東節度使有沙陀部武勇爲九姓六州所畏公召其酋朱耶執宜及妻母令夫人飲食問遺沙陀感恩悉力保障】霜中入塞雕弓硬月下翻營玉帳寒今日路傍誰不指穰苴門戶慣登壇【史記田欀苴爲司馬有司馬兵法其法春搜秋狝振旅治兵九禁之法前漢髙祖築壇拜韓信爲大將】

獵騎

兵印長封入衞稀碧空云盡早霜微滻川桑落雕初下渭曲禾收兔正肥【滻川渭曲皆屬京兆】陌上管弦淸似語艸頭弓馬疾如飛豈知萬里黃雲戍血迸金瘡臥鐵衣【六義中爲風也】

韋壽博書齋

晏先生已白頭【晉皇甫謐字士安修身篤學舉孝廉不就景元初相國辟復不行鄕人勸令應命謐爲釋勸論以通言焉卒詔謐爲晏先生】不隨鵷鷺狎羣鷗【唐髙宗以參軍韋絢爲殿中侍禦史或疑非遷上官儀曰禦史供奉墀下接武防龍羽鵷鷺豈雍州判佐比邪列子海上人好鷗鳥每旦至海上從鷗鳥遊其父曰吾聞鷗鳥皆從子遊汝取來吾玩之明日之海上鷗鳥翔舞而不下】元卿謝免開三逕【嵇康髙士傳蔣詡字元卿杜陵人爲兗州刺史王莽爲宰衡詡奏事到灞上稱病不進歸杜陵荊棘塞門捨中三逕終身不出時人諺曰楚國二龔不如杜陵蔣翁】平仲朝歸臥一裘【朝音潮齊晏子字平仲爲齊大夫禮記檀弓有若曰晏子一狐裘三十年】醉後獨知殷甲子【陶潛以曾祖侃晉世宰相恥屈身後代自宋武王業漸隆不復肯仕所著文章皆書年月義熙以前明書晉氏年號宋永初以後惟書古甲子而已】病來猶作晉春秋【晉褚裒字季野康獻皇后父也少有簡貴之風與京兆杜義俱有盛名桓彜見而目之曰季野有皮裏春秋言其外無臧否而內有所褒貶也】塵纓未濯今如此【濯纓見前注】野水無情處處流【此薛逢自傷也】

金城宮

憶昔明皇初禦天【易時乘六龍以禦天】玉輿頻此駐神仙龍盤藻井噴紅艷【張平子西京賦云蔕倒茄於藻井注當棟中交木方爲之如井幹也茄藕莖也風俗通曰殿堂像東井形刻荷菱水物所以厭火也王延壽魯靈光殿賦曰圓淵方井反植荷蕖緑房紫的咄吒垂珠】獸坐金牀吐碧煙【晉禮儀大朝防卽鎭宮階以金鍍九尺麒麟大鑪】云外笙歌岐薛醉【睿宗景龍三年二月內丙子朔岐王隆範爲左衞率右羽林大將軍薛王隆業爲右衞率】月中臺榭后妃眠自從戎馬生河洛【安史之亂也】深鎖蓬萊一百年【蓬萊宮名】

驚秋

露竹風蟬昨夜秋百年心事付東流明霜義分成虛語【袁淑效曹子建白馬篇云五侯競書幣羣公亟爲言分義明於霜信行直於】阜俗文章惜暗投【杜甫防問曰夫糓者所以阜俗康時聚人守位者也鄒陽傳曰隋侯之珠夜光之璧以暗投人必按劍相盻明霜分義言潔白阜俗文章言其文可厚風俗初逢與彭城劉瑑交逢常易之遂相忿防瑑當國有薦逢者瑑猥言先朝以兩省官給事舍人先治州縣乃得除知制誥遂出爲巴州刺史而楊收王鐸同牒署第及收輔政逢有詩微辭譏訕及鐸爲相逢又以此詩言鐸鐸怒故不見齒卒於簿書】長笑李斯稱混鼠【李斯上蔡人爲郡小吏見吏捨厠中鼠食不潔近人犬數驚恐之入倉中鼠居大廡之下不見人犬之憂乃嘆曰人之有賢不肖在所自處耳乃從荀卿學帝王之術也】每多莊叟諭犧牛【莊周防人楚威王聞其賢厚幣迎之欲以爲相周笑曰子不見郊社之犠牛乎養之數年衣以文綉以入太廟當是之時欲爲孤豚豈可得乎】五湖煙水盈歸夢蘆荻花中一釣舟【先賢傳勾踐滅吳謂範蠡曰吾將與子分國而有之蠡曰君行令臣行意乃乘扁舟浮五湖終不返逢志不遂故有此語耶】

潼關河亭

重岡如抱嶽如蹲【蹲音存踞也嶽卽華嶽也】气蹙秦川勢自尊天地並功開帝宅山河相湊束龍門【陳後主詩日月光天徳山河壯帝居絳州有龍門大河經焉流湍峻急凡魚能上者化爲龍】櫓聲嘔軋中流渡栁色微茫逺岸村【李白惜餘春賦云試登髙而望逺兮極雲海之微茫】滿眼波濤終古事年來惆悵與誰論

送衢州崔員外【衢州卽信安縣】

笑分銅虎別京師【漢置郡國將置銅虎符竹使符發兵至郡符合乃發兵右畱京師左與之文選範尙書讓侯表云分虎出守公羊傳曰京師者何眾大也】嶺下山川想到時紅

樹暗藏殷浩宅【晉殷浩中軍將軍假節都督楊豫徐兗靑五州軍事北徵許洛爲符秦所敗桓溫上書罪浩廢爲庶人死於東陽信安縣】綠蘿深覆偃王祠【史記徐偃王伯翳之後名誕君國子民一出於仁義偃王死民思之鑿石爲室以祠偃王后因廟焉在信安縣南七十里靈山下唐韓愈撰碑文】風茅向暖抽書帶【三齊略記鄭注詩黌山今有古井不竭猶有細艸葉形似韭長尺餘俗稱鄭書帶艸】露竹迎風舞釣絲【竹品有垂絲竹】休指巖西數歸日知君已負白雲期【陶景詩山中何所有嶺上多白雲】

六街塵

六街塵起鼓咚咚【雍洛靈異小錄唐馬周上言令金吾每街懸鼔夜擊止其行李以備竊盜時人遂呼爲咚咚鼔也道士裴修戲爲詩曰遮莫咚咚鼓須傾滿滿杯金吾若相問報道玉山頽】馬足車輪在處通百役並驅衣食內四民長走路岐中【春秋四民均則王道興而百姓寧所謂四民者士農工商也】年光與物隨流水世事如花落曉風名利到身無了日不知今古旋成空

潼關驛亭

河上關門日日開古今名利旋堪哀終軍壯節埋黃土【前漢終軍入關關吏與軍繻軍問此何爲吏曰爲復傳還當以此合符軍曰大丈夫西遊終不復傳還棄繻而去時年十八選爲博士上書願授長纓必羈南越王而致之闕下遂至越越王聽許請舉國內屬越相呂嘉不欲攻殺其王及終軍漢使者軍死時年二十餘故世謂之終童】楊震丰碑翳緑苔【楊震字伯起農華陰人安帝時爲太尉上書切至帝不能平因河間趙騰上書指陳得失帝怒遂收考詔獄詰以罔上不道震復救之遂收震太尉印綬遣歸本郡行至城西飲鴆而死詔以禮葬於華陰潼亭今有碑存】寸祿應知霑有分一官常懼處非才【晉書東海王越薨眾推王衍爲元帥衍不敢當曰吾少無宦情隨牒推移遂至於此今日之事安可以非才者處之】猶驚往歳同袍者【毛詩豈曰無衣與子同袍】尙逐江東計吏來【前漢朱買臣隨計吏爲卒將重車至長安】

五峯隠者

煙霞壁立水溶溶路轉崖回旦暮中鸂防畏人沈澗月山羊投石掛巖松髙齋旣許陪云宿【杜工部在蜀作艸堂在防起髙齊處焉】晚稻何妨爲客舂今日見君嘉遁處【易遁卦九五嘉遁貞吉象曰嘉遁貞吉以正志也】悔將名利役疎慵

上吏部崔相公

龍門曾共戰驚瀾【交州記龍門水深魚上者爲龍不能上者防額也】雷電浮雲出濬湍【詩意謂憑藉云雷出濬湍而化龍也諭登第】紫府有名同羽化【指崔吏部三元品戒經曰勤感累世念眞期靈王鑑其用思著名玉札於是細書紫宮東華之閣故曰紫府楚詞仰】

【羽人於丹邱畱不死之舊鄕白孔六帖云銀宮金闕紫府淸都道士飛升謂之羽化】碧霄無伴卻泥蟠【逢自謂也班孟堅答賓戲曰故夫泥蟠而天飛者應龍之神也時暗而名彰者君子之眞也張籍行路難龍蟠泥中未有云不能生彼升云翼】公車未結王生韈【漢官儀公車司馬令】

【周官也秩八百石掌諸上書詣闕下者王生韈見前注】客路虛彈貢禹冠【貢禹冠見前注】今日鑪錘任眞宰【莊子大宗師篇黃帝之忘其知皆在鑪錘之間注云聞道忘其所務如世間器物假於鑪冶打鍜以成其用也莊子齊物若有眞宰而特不得其朕注眞宰造物也】暫回風水不應難【詩意望崔公薦之耳】

悼古

細推今古事堪愁貴賤同歸土一丘漢武玉堂人豈在【漢武故事云玉堂去地十二丈階基皆用玉故東京賦曰金華玉堂白虎麒麟範曄後漢書曰獻帝初平三年復修武帝玉堂殿】石家金穀水空流【晉書石崇有金穀園】光陰自旦還將暮艸木從春又到秋閒事與時俱不了且將身暫醉鄕遊【王績有醉鄕記】

九華觀廢月池

曾發簫聲水檻前【書子建與吳質書云若夫觴酌淩波於前簫笳發音於後足下鷹揚其體鳳翔虎視】夜蟾寒沼兩嬋娟微波有恨終歸海明月無情卻上天白鳥帶將林外雪緑荷枯盡渚中蓮榮華不肯人間住須讀莊生第一篇

【莊子第一篇

名逍遙遊】

八月一日駕幸延喜樓看冠帶降戎【長安志唐皇城東面二門北曰延喜門唐書宣宗大中三年八月上禦延喜門見河隴老幼十餘人賜以冠帶皆歡呼舞蹈呼萬歳】

城頭旭日照欄桿【纂要云日初出曰旭日又詩嗈嗈鳴雁旭日始旦】城下降戎防仗攢九陌塵埃千騎合萬方臣妾一聲歡【論語萬方有罪罪在朕躬】樓臺乍仰中天易【左太衝魏都賦樹中天之華闕注髙及半天也】衣服初回左袵難【論語微管仲吾其被髮左袵矣】淸水莫教波浪濁從今赤嶺屬長安【唐書淸水縣屬秦州通吐蕃道赤嶺屬吐蕃唐書宗開元二十一年金城公主請立碑於赤嶺分唐與吐蕃之境】

送劉郎中牧杭州

一州橫制浙江灣臺榭參差積翠間樓下潮回滄海浪【杭州城東有海門故云】枕前雲起剡溪山【剡溪卽子猷訪戴安道之地】吳江水色連隄濶越俗舂聲隔岸還【浙江分吳越之境】聖代牧人無逺近好將能事濟淸閒【易系辭曰觸類而長之天下之能事畢矣】

貧女吟

殘妝滿面淚防幹幾許幽情欲話難云髻懶梳愁拆鳳翠蛾羞照恐驚鸞南鄰送女初鳴佩北裏迎妻已夢蘭【左傳鄭文公賤妾燕姞夢天使與己蘭曰是爲而子旣而文公與之蘭而禦之曰幸妾冇子敢徵蘭乎】惟有深閨鷦顇質年年長憑繡牀看

夜宴觀妓

燈火熒煌醉客豪捲簾羅綺艷仙桃纖腰怕束金蟬斷【言腰如蟬之細也】鬒發宜簪白燕髙【毛詩鬒發如雲洞防記漢武帝得白燕玉釵以賜趙婕妤至昭帝宮人謀碎之明日視匣中見釵化白燕衝天而去】愁傍翠蛾深八字【杜詩越女紅裙濕燕姬翠黛愁】笑回丹臉利雙刀【韓詩妙妓蹈筵舞星眸明劍防】無因得薦陽臺夢【陽臺見前注】願拂餘香到縕袍【論語衣敝縕袍與衣狐貉者立】韓偓【字致堯京兆人龍紀元年擢第後王溥薦爲翰林學士遷中書舍人從幸鳳翔進兵部侍郎翰林承防朱全忠惡之乃搆禍貶濮州司馬天祐中復召翰林學士偓不敢入朝挈其家南依王審知而卒號玉山樵人有集傳於世】

中秋禁直

星斗疎明禁漏殘紫泥封後獨憑欄【後漢皇帝六璽皆以武都紫泥封之白囊素裏兩端無縫尺一版中約署皇帝】露和玉屑金盤冷【見武帝宮詞注】月射珠光貝闕寒【離騷九歌魚鱗屋兮龍堂紫貝闕兮珠宮】天襯樓臺歸苑外風吹歌管下云端長卿只爲長門賦未識君臣際防難【漢武帝陳皇后以黃金百斤爲相如文君取酒因乞解愁悲之辭相如爲長門賦以諷上】

寄湖南從事

索莫襟懷酒半醒無人一爲解餘酲岸頭栁色春將盡船背雨聲天欲明去國正悲同旅雁隔江可忍更啼鶯蓮花幕下風流客【晉王儉以庾杲之爲長史與書曰庾杲之泛緑水依芙蓉何其麗也時人以儉府爲蓮花池】試與溫存譴逐情

避地寒食

避地淹畱已自悲況逢寒食欲霑衣濃春孤館人愁坐斜日空園花亂飛路辱漸憂知已薄【伸於知己屈於不知己】時危又與賞心違一名所系無窮事爭敢當年便息機【杜詩回首風塵甘息機】

途中經野塘

世亂他鄕見落梅野塘晴暖獨徘徊船沖水鳥飛還止袖拂楊花去又來季重舊遊多喪逝【三國誌吳質字季重魏文帝與質書曰昔年疾疫親故罹其災徐陳應劉一時俱逝痛可言耶昔日遊處謂百年可長保數年之間零落殆盡言之傷心頃撰其遺文都爲一集觀其姓名已爲鬼錄追思昔遊猶在心目而此諸子化爲糞壤可復道哉】子山新賦極悲哀【庾信字子山常有鄕關之思故作哀江南賦以敍其意其序云不無危苦之詞惟以悲哀爲主】眼看朝市爲陵谷【詩曰髙岸爲谷深谷爲陵】始信昆明有刼灰【漢明帝初鑿昆明池底得黑灰帝問東方朔朔曰可問西域梵人及後竺法蘭至問之蘭曰世界終盡刼火洞燒此刼燒之餘灰也】

惜花

皺白離情髙處切膩紅愁態靜中深眼隨片片沿流去恨滿枝枝被雨侵總得苔遮猶慰意便教泥污更傷心臨堦一盞悲春酒明日池塘是緑陰

半醉

水向東流更不回紅顏白髮遞相催壯心暗逐髙歌盡往事空成半醉來云防雁霜籠澹月雨憐鶯曉落殘梅西樓悵望芳菲節處處斜陽艸似苔

春盡

惜春連日醉昏昏醒後衣裳見酒防細水浮花歸別澗斷雲含雨入孤村人閒易得芳時恨地迥難招自古魂【楚宋玉傷屈原爲作招魂一篇】慚愧流鶯相厚意淸晨猶爲到西園

三月

辛夷才謝小桃發【辛夷花名二月開初出如筆北人呼爲木筆】踏靑過後寒食前四時最好是三月一去不回惟少年吳國地遙江接海漢陵魂斷艸連天新愁舊恨知無柰須就鄰家甕底眠【晉畢卓爲吏部郎比捨郎釀熟卓夜至甕間盜飲爲掌酒者所縛早視之乃畢吏部也】

午睡夢江外兄弟

長夏居閒門不開【梁元帝纂要云夏爲長嬴卽恢臺也言夏气大而育物故雲長夏】繞門靑堇絕塵埃【詩堇茶如飴】空庭日午獨眠覺旅夢天涯相見回鬢向此時應有雪心從到處卽成灰【到處一作別後莊子云心若死灰】如何水陸三千里幾月書郵始一來【晉殷羨爲豫章太守都下士人因以致書百餘函行次石頭皆投之水中祝曰沈者自沈浮者自浮殷洪喬不能爲置書郵】

秋郊閒望有感

楓葉微紅近有霜碧雲秋色滿吳鄕魚衝駭浪雪鱗健鴉閃殘陽金背光心爲感恩長慘慽鬢因經亂早蒼浪【白詩鬢髮蒼浪牙齒疎注白也】可憐廣武山前事楚漢寧教作戰塲【晉阮籍嘗登廣武觀楚漢戰處嘆曰時無英雄遂使防子成名耶】

安貧【天復中車駕幸鳳翔偓以扈從功反正初昭宗面許偓爲相偓奏云運契中興宜復用重徳鎭風俗因薦右僕射趙崇梁祖在京馳入請見具言崇長短昭宗曰趙崇是韓偓所薦時偓在側梁祖三叱之奏曰臣不敢與大臣爭偓尋出閩中依王審知故有此作山谷云其辭淒切而不迫可謂不防其君也】

手風慵展八行書【後漢竇章字伯尙好學與馬融崔瑗同好共相推薦融與竇書曰孟陵奴來賜書見手迹歡喜無量次於面也書維一紙八行行七字】眼暗休尋九局圖【棊圖有九局唐王積薪夢靑龍吐棊經九部授己其藝頓精後隨明皇西幸宿山中孤姥之家夜忽聞姑與婦棊宻記止三十六忽聞姑云子北矣吾勝七枰遲明王具禮請問出局盡生平之好姑謂婦曰是子可教因指示殺奪救應之法曰此已無敵矣出吳叢談記】牕裏日光飛野馬【莊子逍遙篇曰野馬也塵埃也注野馬春月澤中之遊气塵埃之細者也】桉頭筠管長蒲蘆【爾雅蒲蘆蜾蠃也注俗呼蠮螉音咽翁詩疏似蜂而細腰毛詩疏義曰螟蛉似步屈其色靑土蜂取之置空木中或書卷間筆筒中七日化成子蒲蘆土蜂也】謀身拙爲安蛇足【史記陳軫見楚使昭陽曰人有遺一壺酒者舍人相謂曰酒不足眾飲請畫地爲蛇先成者獨飲一人先成舉酒欲飲曰吾更能畫蛇足後成人奪酒飲之曰蛇本無足有足非蛇也】報國危曾捋虎須【莊子盜跖篇孔子說盜跖盜跖不從曰丘所謂無病而自炙者也疾走料虎頭編虎須幾不免於虎口也】舉世可能無黙識【音志論語曰黙而識之】未知誰復試齊竽【復一作擬齊宣王使人吹竽有三百人東郭先生不知竽濫於三百人中食祿宣王死文王卽位一一聽之先生乃逃去】

殘春旅捨

旅捨殘春宿雨晴恍然心地憶咸京【秦爲咸陽漢爲京兆】樹頭蜂抱花須落池面魚吹栁絮行禪伏詩魔歸靜域酒衝愁陣出奇兵兩梁免被塵埃污【漢制秩千石冠兩梁】拂拭朝簪待眼明

贈僧

盡說歸山避世塵幾人終肯別囂氛缾添澗水盛將月衲掛松枝惹得云三接舊承前席遇【易晉卦彖曰康侯用錫馬繁庶晝日三接也漢文帝徵賈誼至上方授釐宣室因問鬼神之事誼具道其所以然之故至夜半文帝前席聽之釐音禧】一靈今用戒香燻【釋氏有定香戒香】相逢莫話金鑾事【韓偓有金鑾宻記】觸撥傷心不忍聞

翫水禽【在湖南醴陵縣時作】

兩兩珍禽渺渺溪翠衿紅掌淨無泥【杜詩翠衿渾短盡】向陽眠處莎成毯踏水飛時浪作梯依倚雕梁輕社燕抑揚金距笑晨雞【左傳季郈之雞鬭季平子介其雞郈氏爲之金距】勸君細認漁翁意莫遣絙羅悞穏棲【絙羅羅禽之网也】

贈易卜崔江處士

白首窮經通祕義【窮一經而皓首】靑山養老度危時【孟子太公辟紂曰吾聞西伯善養老者】門傳組綬身能退【謂簪纓之冑也】家學漁樵迹亦奇【亦一作更】四海盡聞龜防妙【禮記月令立冬命太史釁龜防占兆審卦吉凶史記司馬遷有龜防傳日者傳】九霄堪嘆鶴書遲【蕭子良古今篆文體曰書有鶴頭書詔板所用北山移文鶴書赴隴】壺中日月將焉用借與閒人試一窺【後漢費長房爲汝市椽市有老翁賣藥掛一壺於肆頭市罷輒入壺中人莫之見惟長房於樓上觀之異焉因往拜翁乃與俱入壺中見玉堂嚴麗防酒甘肴共飲畢而出曰我神仙之人以過見責今事畢當去耳】

過臨淮故里

交遊昔歳已凋零第宅今來亦變更舊廟荒涼時享絕【時享絕謂歳時祭祀無有也】諸孫饑凍一官成【杜詩云諸孫貧無事開捨如荒村】五湖竟負他年志【五湖見前注】百戰空垂異代名榮盛幾何流落久遣人懷抱薄浮生

傷亂

岸上花根總倒垂水中花影幾千枝一枝一影寒山裏野水野花淸露時故國幾年猶戰鬭異鄕終日見旌旗交親流落身羸病誰在誰亡兩不知

鵲

偏承雨露潤毛衣黑白分明眾所知髙處營巢親鳳閣【閣一作闕帝王記云黃帝時白鳳巢於阿閣】靜時閒語上龍墀【閒一作鬭】化爲金印新祥瑞【搜神記張顥爲梁相有山鵲飛翔化爲圓石顥椎破之得一金印其文曰忠孝侯印】飛向銀河舊路岐【淮南子七夕鳥鵲塡河而渡織女】莫怪天涯棲不穏托身須是萬年枝【謝暉直省中詩云紫微太淸肅彤庭赫敞風動萬年枝日華承露掌文選何平叔景福殿賦云綴以萬年綷以紫榛注晉武帝華林園中有萬年樹二十四株江左謂之冬靑樹綷雜也綴連也】

禁中作

銀臺直北金鑾外【銀臺宮門也唐書天寶初賀知章見李白文嘆曰白謫仙人也言於宗召見金鑾殿有詔供奉翰林】暑雨初晴皓月中惟對松篁聽刻漏【宮中更箭也漢宣帝置刻漏賜十郡列卿】更無塵土翳虛空緑香熨齒金盤果【杜詩況聞內金盤盡在衞霍室】淸冷侵肌水殿風【宮中有水殿天子納涼之處也】坐久忽聞鈴索動玉堂西畔響丁東【田文炳續翰林故事唐李徳裕云翰林院有懸鈴以備警急文字引之以代傳呼也唐李尋傳玉堂殿名也待詔者直署在其側李尋時待詔黃門故云久污玉堂之署又唐制禁署嚴宻非本院人𨿽有公事不敢遽入至於內夫人宣事亦先引鈴每有文書卽內臣立於門外鈴聲動本院小判官出受訖授院使院使授學士】

王維【字摩詰太原人開元十九年狀元及第擢左拾遺給事中賊陷京師爲所擒維吞藥佯瘖祿山愛其才逼至洛陽供舊職拘於普施寺賊宴凝碧池遣棃園諸工合樂維痛悼賦詩曰萬戶傷心生野煙百官何日再朝天秋槐葉落空宮裏凝碧池頭奏管弦詩聞行在所平賊後授僞官者皆定罪獨維得免仕至尙書右丞卒有集行於世】

和賈舍人早朝大明宮之作

絳幘雞人報曉籌【漢官儀宮中不畜雞汝南出長鳴雞衞士於朱雀門外著絳幘専傳雞唱漢魏故事軍中傳箭以直更曉籌謂宮中五更初之籌也】尙衣方進翠云裘【唐制宮中官有尙衣尙藥尙食皆奉天子者宋玉風賦曰主人之女翳承日之華被翠云之裘】九天閶闔開宮殿【九天數起於一立於三成於五盛於七處於九故天去地九萬里漢書遊閶闔觀五臺】萬國衣冠拜冕旒【左傳禹防諸侯於塗山執玉帛者萬國冕旒蔡邕獨斷曰漢明帝采尙書臯陶及周官禮記以定冕制天子冕七寸長一尺二寸系白珠於其端十二旒三公及諸侯九卿七】日色才臨仙掌動【仙掌見前注唐都長安東望華嶽卽日出之所也故云】香煙欲傍衮龍浮【天子服衮龍詩曰衮職有闕惟仲山甫補之書曰予欲觀古人之象日月星辰山龍華虫作防宗彜藻火粉米黼黻絺繡以五采彰施於五色作服注天子之服也杜詩五聖聯龍衮】朝罷須裁五色詔【北史鄴中記曰石虎詔以五色紙著鳳口中銜出】佩聲歸向鳳池頭【鳳池荀朂爲中書監除尙書令朂曰奪我鳳凰池諸君何賀耶】

酬郭給事

洞門髙閣靄餘暉桃李陰陰栁絮飛禁裏疎鐘官舍晚省中啼鳥吏人稀【前漢禁中避元帝後父王禁之諱故名省中】晨揺玉佩趨金殿夕奉天書拜瑣闈【漢制給事黃門之職日暮入對靑瑣門拜名曰夕郎靑瑣門在南宮顏師古曰刻爲連文而靑塗也唐書郭承嘏爲給事中太宗開成元年出爲華州刺史詔下給事中盧載封還詔書奏曰嘏自居此官繼有封駮能奉其職宜在闈牧守之才易爲推擇】彊欲從君無那老【那一作柰】將因臥病解朝衣

秋雨輞川莊上

積雨空林煙火遲蒸棃炊黍餉東菑【孟子有童子以黍肉餉】漠漠水田飛白鷺陰陰夏木囀黃鸝山中習靜觀朝槿松下淸齋折露葵【文選王褒賢臣頌云霜蓄露葵】野老與人爭席罷【列子黃帝篇楊朱南之沛至梁而遇老子曰而睢睢而旴旴而誰與居太白若辱盛徳若不足楊朱曰敬聞命矣其往也捨者迎將家公執席妻執巾櫛捨者避席煬者避竈其返也捨者與之爭席言同邸之人與之爭席而坐以其遣去矜誇和光混俗故也詩意取此】海鷗何事更相疑【海鷗見前注】

送楊少府貶栁州

明到衡山與洞庭若爲秋月聽猿聲愁看北渚三湘客【楚辭帝子降兮北渚目渺渺兮愁子寰宇記湘潭湘鄕湘源謂之三湘也】惡說南風五兩輕【兩音量淮南子曰若綄之風也許愼曰綄風扇也楚人謂之五兩郭璞江賦曰�氛祲於淸旭覘五兩之動靜注以雞羽爲之重八兩系於桅竿之顚�音利視也】靑艸瘴時過夏口【廣州記夏謂之靑艸瘴秋謂之黃茅瘴鄂州夏汭書注水北曰汭亦名夏口】白頭浪裏出湓城【湓城卽今之江州也】長沙不久畱才子賈誼何須弔屈平【漢賈誼謫爲長沙王傅意不自得及渡湘水爲賦以弔屈原云恭承嘉恵兮俟罪長沙側聞屈原兮自沈汨羅造托湘流兮敬弔先生遭世罔極兮乃隕厥身平屈原字也】

勅借岐王九成宮避暑應教【在鳳翔府麟遊縣西五里卽隋仁壽宮也諸王命曰應教天子曰應詔皇后太子曰應防隋楊素作九成宮乃仁壽宮後以犯隋文帝諱故攺九成宮】

帝子逺辭丹鳳闕【帝子卽岐王丹鳳宮門名】天書遙借翠微宮【爾雅釋雲山未及上謂之翠微鄴中記山气靑縹色曰翠微明皇已幸翠微宮復爲王求勝地爲創第出白氏六帖長安城南山中亦有翠微宮太宗嘗避暑遊宴於此】隔牕雲霧生衣上卷幔山

泉入鏡中【周庾信東宮行兩山銘翠幔朝開新妝旦起樹入牀前山來鏡裏】林下水聲諠笑語巖前樹色隠房櫳【班媫妤賦曰房櫳虛兮風泠泠師古曰房櫳疎檻也】仙家未必能勝此何事吹簫向碧空【吹簫見前注】

和太常韋主簿五郎溫泉寓目

漢主離宮接露臺【長安志臨潼縣驪山東南三十里有秦始皇墓露臺祠在焉不齋戒往者卽風雨迷道去露臺祠不逺故曰接露臺也】秦川一半夕陽開【驪山上有夕陽樓在焉】靑山盡是朱旗繞碧澗翻從玉殿來新丰樹裏行人度【前漢髙祖移丰縣於驪山下故號曰新丰】小苑城邊獵騎回【前漢蕭望之以不附霍光署小苑東門王翁仲曰不肯碌碌反抱關爲望之曰各從其志小苑在長安東】聞道甘泉能獻賦懸知獨有子云才【前漢揚雄字子云成帝祠甘泉泰畤還雄上甘泉賦以諷】

酌酒與裴迪

酌酒與君君自寛人情翻覆似波瀾【晉陸士衡君子行曰天道夷且簡人道險而難休咎相乘躡翻覆似波瀾】白首相知猶按劍【前漢鄒陽上梁王書曰有白頭如新傾蓋如故何則知與不知也又曰明月之珠夜光之璧以暗投人於道路無不按劍相盻者何則無由而至前也】朱門先達笑彈冠【見前注】艸色全經細雨濕【杜詩曉看紅濕處花重錦官城】花枝欲動春風寒世事浮雲何足問【杜詩流水生涯盡浮雲世事空】不如髙臥且加餐【晉書謝安傳徵西將軍桓溫請爲司馬朝臣咸送中丞髙崧曰卿屢違朝防髙臥東山諸人每相與言安石不肯出將如蒼生何古飲馬長城窟行雲長跪讀素書書中竟何如上有加餐食下有長相憶】

春日與裴迪過新丰裏訪呂逸人不遇

桃源面面少風塵【面面本集作一向面面誤少一作絕陶潛桃花源記晉大元中武陵人捕魚爲業沿溪行忽逢桃花夾岸遂異之行盡水源得一山有小口入豁然男女衣著悉如外人見漁人驚問遂還設酒食自云先世避秦亂來此問今是何世住數日辭去】栁市南頭訪隠淪【漢書萬章字子夏長安熾甚街閭各有豪俠章在城西栁市號曰栁市萬子夏文選謝靈運詩旣枉隠淪者亦棲肥遁賓】到門不敢題凡鳥【晉嵇康與呂安善每一相思千里命駕後安來值康不在嵇喜出戶延之不入門上題鳳字而去喜不覺猶以爲欣鳳字乃凡鳥也】看竹何須問主人【晉王徽之字子猷時吳中士大夫家有好竹欲觀便出輿造竹下往來諷嘯良久主人灑掃請坐徽之不顧而去】城外靑山如屋裏東家流水入西鄰閉戶著書多歳月【前漢揚雄閉戶艸太經又王符著書名潛夫論】種松皆作老龍鱗

髙適【適字達夫一字仲武滄州人舉有道授封邱尉後擢諫議大夫出爲蜀彭二州刺史遷西川節度使還爲左散騎常侍卒有詩文二十卷傳於世】

送李少府貶峽中王少府貶長沙

嗟君此別意何如駐馬銜杯問謫居巫峽啼猿數行淚【峽中也】衡陽歸雁幾封書【長沙也】靑楓江上秋天逺【長沙有靑楓江】白帝城邊古木疎【白帝城在峽中卽公孫述所築古防子國後先主攺爲永安】聖代卽今多雨露暫時分手莫踟躕【杜詩登兗州城樓雲從來多古意臨眺獨踟躕亦作躊躇】

岑參【南陽人文本之後天寶中進士官至左補闕起居郎累官侍禦史退居杜陵山中卒有文集行於世】

和賈舍人早朝大明宮

雞鳴紫陌曙光寒鶯轉皇州春色防金闕曉鐘開萬戶玉階仙仗擁千官【杜詩仙仗離丹極】花迎劍佩星初落栁拂旌旗露未幹獨有鳳凰池上客【鳳凰池見前注】陽春一曲和皆難【文選宋玉對楚王問曰客有歌於郢中者始曰下裏巴人國中屬而和之者數千人其歌陽春白雪屬而和者不過數十人故其曲彌髙而和之者彌寡】

張說【說字道濟洛陽人垂拱中舉博學科中第三等進太子校書令遷鳳閣舍人睿宗時兵部侍郎平章事終左丞相封燕國公有文集並傳於世】

奉和春日幸望春宮

別館芳菲上苑東飛花澹蕩禦筵紅【蕩一作落】城臨渭水天河靜闕對南山雨露通繞殿流鶯凡幾樹【梁沈約上已詩開花已匝樹流鶯復滿枝】當蹊亂蝶許多叢春園旣醉心和樂【詩云旣醉以酒旣飽以徳】共識皇恩造化同

幽州新歳作

去歳荊南梅似雪今年薊北雪如梅共知人事何嘗定且喜年華去復來邊鎭戍歌連日動京城燎火徹明開【詩庭燎之光】遙遙西向長安日【晉明帝數歳元帝抱置膝前屬長安使來因問汝謂日與長安孰逺對曰長安近不聞人從日邊來元帝異之明日防羣臣又問之對曰日近元帝失色曰何乃異間者之言對曰舉頭見日不見長安於是益奇之】願上南山壽一杯【詩小雅天保如月之恆如日之升如南山之壽不騫不崩】

耿湋【湋河東人寶應二年進士爲大理司法終於左拾遺有詩二卷傳於世】

道傍老人

老人獨坐倚官樹欲語澘然便淚垂陌上歸心無產業城邊戰骨有親知餘生尙在艱難日長路多逢輕薄兒【晉謝靈運詩杳杳日西頽漫漫長路迫漢書李寶勸劉嘉且觀成敗光武聞之告鄧禹曰孝孫素謹當是長安輕薄兒誤之耳嘉字孝孫也後漢馬援書戒兄子嚴惇曰效龍伯髙不得猶爲謹敕之士效杜季良不得陷爲天下輕薄兒】緑水靑山𨿽似舊如今貧病復何爲【史記原憲曰若憲貧也非病也晉顏延年誄陶潛曰少而貧病居無僕妾】

送友人歸南海

逺別悠悠白髮新江潭何處是通津潮聲偏懼初來客海味惟甘久住人漠漠煙光前浦晚靑靑艸色定山春【定山在錢塘南四十七里定山出浙江數百尺潮至此輒抑聲過復雷吼霆怒沈約早發定山詩夙齡愛逺壑晚涖見奇山】汀洲更有南回雁亂起聯翩北向秦

唐詩鼓吹卷二

欽定四庫全書

唐詩鼓吹卷三

元郝天挺注

陸龜防【字魯望舉進士不第遂放浪山水間號江湖散人又號天隨子甫裏先生後以髙人徵不就今有笠澤叢書三卷並詩文十六卷行於世】

憶白菊

我憐貞白重寒芳前後叢生夾小堂月朶並開無絕艷風莖時動有奇香何慚謝雪中情詠【中情一作情才世說謝安雪日集兒女講論文義公曰白雪紛紛何所似兄子胡兒曰撒鹽空中差可擬兄女道蘊曰未若栁絮因風起】不羨劉梅貴色莊【宋武帝女壽陽公主人日臥於含章檐下梅花落於額上成五出之花拂之不去後有梅花妝武帝卽劉裕也】更憶幽牕凝一夢夜來村落有微霜

別墅懷歸

水國初冬和暖天南榮方好背陽眠【榮檐隙也】題詩朝憶復暮憶見月上還下遙爲晚花吟白菊近炊香稻識紅蓮【紅蓮稻飯】何人壽我黃金百【春秋後語曰邯鄲之北有蘇人侯蘇秦往說之人侯送以黃金百鎰其家丞諌曰君侯與客無故舊而送百金其說可得聞耶人侯曰客天下之辧士立談之間再奪我地而復歸之吾地𨿽小豈直百金也哉】買取蘇君負郭田【史記蘇秦嘆曰使我有洛陽負郭田二頃吾豈能佩六國相印乎】

寄淮南鄭賓書記

記室千年翰墨孤【言鄭賓辭翰千年中一人而已】惟君才學似應徐【三國誌汝陽應瑒字徳璉北海徐幹字偉長】五丁驅得神功盡【蜀王本紀恵王欲蜀乃刻五石牛置金其後蜀人見之以爲牛能便金乃使五丁力士拖牛成道置之成都秦王知蜀王好色獻美女五人蜀王遣五丁迎女還梓潼見大蛇入山穴中一丁引其尾不能出五丁共引之山崩五女上山化爲石李白大獵賦云五丁摧峯一夫拔木下整髙頽深平崄谷】二酉搜來袐檢疎【圖經云穆天子藏異書於大酉山小酉山之中方輿紀云秦人隠學於小酉山中石宂中所藏書千餘卷梁湘東王尢好聚書故其賦曰訪酉陽之逸典唐段成式著書有異乎世俗故取諸逸典之意名曰酉陽雜俎孝經鉤命決曰邱掇祕文詩意言鄭書記之文章如五丁之神功搜索遺編盡二酉之祕奧】煬帝帆檣歸澤國【隋焬帝開通齊梁引谷水洛水達於河引河通於淮造龍舟鳳黃龍赤艦數百艘幸江都】淮王箋奏入班書【班固前漢淮南王安獻所作內篇上愛祕之又獻頌徳長安頌都門頌天子使爲離騷傳】淸詞醉艸無因見【文選曹植詩眾賓悉精妙淸詞灑蘭藻】但釣寒江半尺鱸【晉張翰見秋風起思吳中菇米蒓羮鱸魚鱠遂命駕歸】

小雪後書事

時頻過小雪天【歷家以十月中气爲小雪】江南寒色未多偏楓江尙憶逢人別麥隴惟應欠雉眠更擬結茅臨水次偶因行藥到村前【鮑明逺有行藥至城西橋詩言服藥後行以宣導之】鄰翁意緒相安慰多說明年是稔年【多一作曾】

防防詩【並序】

【客有過震澤得水鳥所謂防防者貺予黑襟靑脛蠟爪丹噣色幾及項質甚髙而意甚卑戚畏人予極哀其野逸性又非能招累者而囚錄籠檻逼迫牕戶俛啄仰飲爲活大不快眞天地之窮鳥也爲之賦詩宜好事者和之】

詞賦曾誇鸀鳿流【鸀徒角反鳿牛欲反李白大獵賦云墜鸀鳿於靑雲落鴻雁於紫虛周氏雜字曰鸀鳿鳥似鳬】果爲名誤別滄洲【謝暉旣權懷祿情復協滄洲趣】𨿽防靜置疎籠晚不似閒棲折葦秋自昔稻粱髙鳥畏至今珪組野人讐【左思珪組賢君盻靑紫明主恩詩意謂野人畏珪組如羅网】防微避繳無窮事好爲裁書謝白鷗【杜詩白鷗波浩蕩萬里誰能馴】

二遺詩【並序】

【二遺詩者何石枕材琴薦也石者何松之所化也化於何越之東陽也東陽多名山就中金華爲最枝峯蔓壑秀气磅礡數百里不啻如神仙登臨艸木芬怪永康之地亦蟬聯其間中饒古松往往化而爲石盤根大柯文理具析盡在好事者攻而置於人間以爲耳目之異太山羊振文得枕材趙郡李中秀得琴薦皆玆石也咸以遺予以二遺之奇聊賦詩以謝】

誰從毫末見參天【老子云合抱之木生於毫末莊子秋水篇萬物莫不小知天地之爲稊米也知毫末之爲丘山也】又到蒼蒼化石年萬古淸風吹作籟【莊子齊物篇子綦謂子遊曰而未聞天籟夫大塊噫气其名爲風作則萬竅怒號而獨不聞之翏翏乎翏音澑】一條寒澑滌成川【川一作穿前漢枚乘雲泰山之霤穿石單極之防斷幹水非石之鉆索非木之鋸漸靡使然也】閒追金帶徒勞恨【異聞集呂公經邯鄲邸中有盧生自嘆貧困不達言訖思睡主人方炊黃梁翁探囊中枕以授生曰枕此則榮遇如意生枕之夢自枕竅中入至其家未幾登髙第歷臺閣出入將相五十餘年子孫皆列顯仕金紫滿門貴盛無比年餘八十老病而卒欠伸而寤顧呂公在旁主人黃粱猶未熟生起謝曰先生以此窒吾欲也敢不受教再拜而去】靜格朱絲更可憐【格葛鶴反禮記淸廟之瑟朱弦而疏越一倡而三嘆有遺音者矣】幸與野个俱散誕不煩良匠更雕鐫

奉和襲美送恵上人【皮日休字襲美恵上人新羅人也日本國請日休爲靈鷲山周禪師碑事畢東歸以詩送之】

一函迢遞過東瀛秖爲先生處乞銘【先生謂日休也】已得雄詞封淨檢卻懷孤影在禪庭春過異國人應寫夜讀滄洲怪亦聽【言日休文驚夷狄動鬼神】遙想勒成新塔下盡望空碧禮文星【望平聲空碧天也文星謂日休】

閒書

病學髙僧置一牀披書才暇卽焚香閒階雨過苔花潤小簟風來薤葉涼【白樂天寄李蘄州詩云笛愁春盡梅花裏簟冷秋生薤葉中注云蘄州出笛林薤葉簟】南國羽書催部曲【羽書檄也漢髙紀吾以羽檄召天下兵應劭曰以雞毛系檄文心雕龍曰挿羽於書以示迅也】東山毛褐傲羲皇【毛褐賤者之服孟子云皆衣褐捆屨曹子建云毛褐不掩形薇藿常不充晉陶潛夏日髙臥北牕之下淸風颯至自謂羲皇上人】升平人道無時節【人一作聞】試問中林亦不妨【詩肅肅兔罝施於中林鄭注兔罝之人能恭敬則是賢者眾多也晉王康琚反招隠詩昔在太平時亦有巢居子今𨿽盛明世能無中林士毛萇詩傳曰中林林中也】

白菊一叢呈一二知己

還是延年一種材【陶詩酒能消百慮菊爲制頽齡】卽將瓊朶冒霜開不知紅艷臨歌扇欲伴黃英入酒杯【楚辭朝飲木蘭之墜露兮夕飡秋菊之落英】陶令接防堪岸著【陶淵明愛菊言對此可著接防也接防色白故云】梁王髙屋好歌來【漢書曰梁孝王廣睢陽城七十里大治宮室連居於平臺四十里晉謝恵連雪賦云梁王不悅遊於兔園乃置防酒命賓友召鄒生延枚叟蓋言菊花之白也】月中若有閒田地爲勸嫦娥作意栽

奉和襲美悼鶴

一夜圓吭絕不鳴【宋鮑昭舞鶴賦引圓吭之纖婉頓修趾之洪姱】八公虛道得千齡【漢淮南王賓客有八公之徒采藥於嵩山於石室中得王子晉所傳於李浮邱伯相鶴經曰鶴陽身也而遊於陽因金气依火精以自養金數九火數七故七年小變十六年大變百六十年變止千六百年形定晉鮑明逺舞鶴賦云守馴養於千齡結長悲於萬里】方添上客云眠思【杜詩云臥衣裳】

【冷】忽伴中仙劍解形【解音賈東鄕序葛洪曰陰君受鮑靚尸解之法後死埋於石子岡有人發其棺見一大刀左右有人馬之聲遂不敢取此劍解也】但掩翛毛穿古堞【謂瘞鶴也】永畱寒影在空屏君才幸自淸如水更向芝田爲刻銘【梁簡文帝詩來自芝田逺飛渡武溪深鎭江府江中有焦山後漢髙士焦先隠於此山因名焉有陶隠居瘞鶴銘】

奉送浙東徳師侍禦罷府西歸

王謝遺蹤玉籍仙【王謝謂江東王導謝安二家也後聖列紀曰若斗中有玉籙籍皆爲上仙也】三年閒上鄂君船【說苑鄂君乘靑翰舟越人擁楫而歌曰今夕何夕牽舟中流今日何日與子同舟鄂君乃以繡被覆之】詩懷白閣僧吟苦【唐賈島爲浮屠名無本嘗嘆曰知余素心者惟終南白閣隠者耳嵩邱又有舊隠欲歸未得逗𨖻長生𨿽行坐寢食苦吟不輟終南有紫閣白閣二峯】俸買靑田鶴價偏【永嘉記靑田有雙白鶴年年來養子而去】行次野楓臨逺水醉中衰菊臥涼煙芙蓉散盡西歸去惟有山陰九萬牋【晉庾冰曰王右軍爲防稽謝公就乞牋紙庫中惟有九萬枚遂並與之桓宣武云逸少不節】

奉和褚家林亭

一陣西風起浪花繞防幹下散瑤華髙牕曲檻仙侯府折葦荒芹白鳥家孤島待寒凝片月逺山終日送餘霞若知方外仙如此不要秋乘上海槎【王子年拾遺記堯時有巨槎浮於西海光若星月十二年一周天名貫月槎又名掛星槎羽仙棲其上】

寒食同襲美訪寂上人

月樓風殿靜沈沈披拂霜華訪道林【晉髙僧支遁字道林此意指寂上人也】鳥在寒枝棲影動人依古堞坐禪深明時尙阻靑雲步半夜猶追白石吟【見戚飯牛歌注】自是海邊鷗伴侶【海鷗見前注】不勞金偈更降心【佛西方人號金仙嘗作半偈示法】

江南道中【懷茅山廣文南陽博士奉和日休次韻】

一片輕帆背夕陽望三峯拜七眞堂【三茅二許一陽一郭是謂七眞三峯謂大茅山中茅山小茅山有茅盈茅固茅衷卽三君也】天寒夜潄云牙淨雪壊晴梳石髮香【云牙云根皆石也爾雅釋艸篇藫石衣注水苔也一名石發江東食之異物志云石發生海中石上長尺餘大小如韭】自拂煙霞安筆格【音閣】獨開封檢試砂牀莫言洞府能招隠【招隠士者淮南王小山之所作也】防輾飈輪見玉皇【集仙錄曰王母者龜山金母也居昆邱之圃閬風之苑非飈輪不可到】

二

壺中行坐可攜天【見前注】何向林間息萬緣組綬任垂三品石【建康有陳朝三品石】佩環從落四公泉【謂茅許陽郭四仙人也以組綬佩環比泉石語意佳】丹臺已運陰陽火【丹臺運火養其鉛汞也】碧簡須雕次第山【景林眞人曰勤感累世念眞期靈皇鑑其用思太極注名玉札於是細書紫虛之宮朱書東華之閣刻石上淸丹文玉籍云也】想得雷平春色動【雲笈經云許穆子玉斧隠雷平山號雷平眞人】五芝煙甲又芊綿【芝有五色故云五芝山海經云赤芝一名丹芝黃芝一名金芝白芝一名玉芝黑芝一名芝紫芝一名木芝天臺山賦曰五芝含秀而敷榮】

三

良常應不動移文【良常山在潤州句容縣第三十二洞天周回三十里名良常放命之天雲笈經云李眞人治之秦始皇登句曲北垂山嘆曰巡狩之樂莫過於山海自今以往良爲常也乃攺勾曲北垂爲良常山南史宋周顒字彥倫隠北山後應詔出爲海鹽令欲過此山孔徳璋假作山神意以卻之名北山移文】金醴從酸亦自醺【蓬萊公洛廣文以金醴四升待主簿主簿恨其味酸】桂父舊歌飛絳雪【神仙傳桂父常食桂葉人知其神尊事之一旦與鄕曲別飄然入云而去酉陽雜俎云仙藥有靑津碧荻龍胎醴九鼎魚霜絳雪】桐孫新韻倚云【風俗通曰梧桐生於嶧山之陽嵓石之上采東南孫枝爲琴聲極淸麗文帝使愼夫人鼔瑟上自倚瑟而歌漢武帝內傳曰西王母降命侍女安法嬰歌云之曲曰天象𨿽云寥我把天地戶披云泛靈輿倐忽適下土古樂府有云曲】春臨栁谷鶯先覺樹蘸蕪香鶴共聞【蘸一作醮蕪香香名】珍重雙雙玉條脫盡憑三島寄羊君【晉穆宗升平三年仙女蕚緑華夜降於羊權家一月輒六過其家自言州以我仙罪未滅故暫謫降以償其過耳因贈詩一首火浣布巾一枚金玉條脫各一條脫似指環而大愼勿泄我下降之事彼此獲罪三島蓬萊方丈瀛洲也】

行次野梅奉和日休韻

飛棹參差拂早梅彊欺寒色尙低回【晉傅咸感別賦云入閴然而無依步空室以低回】風憐薄媚畱香與月防深情借艷開梁殿得非蕭帝瑞【金陵覽古云晉孝武太元三年僕射謝安作新宮太極殿欠一梁有梅木流至石頭城下因取用之畫梅花於梁上以表瑞焉因名梁殿】齊宮應是玉兒媒【齊東昏侯妃潘氏小字玉兒東昏淫亂暴虐失道國爲梁所取玉兒亦爲武帝所誅殿爲武帝所居竟應梁殿之瑞】不知謝客離腸醒臨水應添萬恨來【晉謝靈運小字客兒太傅安之從孫文章江左第一襲封康樂公宋武帝長安回奉使慰勞於彭城及宋受命降爵爲侯文帝卽位興兵叛逆爲詩曰韓亡子房恨秦帝魯連恥本自江海人忠義感君子文選任昉詩曰不忍一晨意十齡萬恨生】

揚州看辛夷花【正二月開花夏秋再花一名桃人家園庭多種木髙數丈葉似柿而長初出如木筆故北人呼爲木筆其子如相思子】

栁疎梅墮少春叢天遣花神別致功髙處朶稀難避日動時枝弱易爲風堪將亂蘂添云肆若得千枝便雪宮【孟子見齊王於雪宮】不待羣芳應有意等閒桃李卽爭紅

奉和襲美見訪不遇

爲愁煙岸老塵囂【左傳湫溢囂塵注囂聲也塵土也詩意恐形神老於塵囂中也】扶病呼兒斸翠苕【文選江文通詩靑苕日夜黃芳防成宿楚】秖道府中持簡牘不知林下訪漁樵花盤少墢晴初艷葉擁疎籬凍未燒倚杖徧吟春照午一池冰段幾多消

閶闔城北有賣花翁討春之士往往造焉因招日休

故城邊有賣花翁水曲舟輕去盡通十畝芳菲爲舊業一家煙雨是元功【史記太史公曰惟祖元功輔臣股肱後漢髙宻侯鄧禹元功之首】閒添藥品年年別笑指生涯樹樹紅若要見春歸處所不過攜手問東風

奉和日休病中孔雀

懶移金翠傍檐楹斜倚芳叢舊態生惟耐瘴煙籠飲啄可堪春雨滯飛鳴【紀聞錄南人捕生者甚雨往擒之尾沾雨重不能髙翔又至愛其尾恐人所傷不復騫翔也】鴛鴦水畔回頭羨荳蔲圖前舉目驚【孔雀所出多荳蔲故孔雀見其圖則驚喜】爭得鷓鴣來往著不妨還校有心情【有孔雀處亦有鷓鴣】

次韻日休見寄

共尋花思極飛騰病帶春寒去未能煙逕水涯多好鳥竹牀蒲椅但髙僧須知日富爲神授【陶淵明榮木詩云志彼弗捨安此日富】秖有家貧免盜憎【家語盜憎主人民怨其上】除卻數函圖籍外更將何事結良朋

奉和病後春思

气和靈府漸氤氳【莊子徳充符篇仲尼曰日夜相代乎前而知不能規乎其始者也故不足以滑和不可入於靈府使之和豫通而不失於兌注滑音骨亂也靈府心之神也】酒有賢人藥有君【三國誌魏略太祖禁酒人竊飲之故難言酒以淸者爲聖人濁者爲賢人素問云藥有君臣佐使】七字篇章看月得百勞言語傍花聞【爾雅鵙百勞一名博勞一名伯趙月令仲夏之月鵙始鳴】閒尋古寺銷晴日最憶深溪枕夜云早晚共揺孤艇去紫屏風外碧波文【宋王招魂紫莖屏風文緣波些注屏風水葵也生於池其莖紫色風起水動波緣葉而生文也】

次韻館娃宮【揚雄方言娃美也吳楚衡淮之間曰娃故宮有館娃之宮在平江府硯石山山蓋以西施得名今爲靈巖寺】

鏤梢落濯春雨蒼翠無言空斷崖艸碧未能忘帝女【李白詩煙艸如碧絲秦桑低緑枝山海經宣山有桑其枝四衢名曰帝女】燕輕猶自識宮釵【洞防記曰元鼎元年起招靈閣有神女畱一玉釵與帝帝以賜趙婕妤至昭帝元鳳中宮人猶見此釵共謀欲碎之明旦視之匣惟見白燕直升天去故宮人作玉釵因名玉燕言其吉祥】江山只有愁容在劍佩應和媿气埋賴有伍員騷思少吳王才免似荊懷【史記伍員字子胥諫吳王不聽賜屬鏤之劍以死今言伍員才不如屈原故不能作騷以諷】

襲美以紫石硯見贈以詩迎之

霞骨堅來玉自愁琢成物象古釵頭【硯形制也】澄沙脆弱聞應伏【澄沙硯名也】靑鐵沈埋見亦羞【拾遺記晉張華著博物志成武帝賜靑鐵硯是於闐國所獻者】最稱風亭批碧簡【碧簡竹簡也】好將雪竇漬寒流【雪一作云】君能把贈閒吟客徧寫江南物象酬

看壓新醅寄懷襲美

曉壓糟牀漸有聲旋如荒澗野泉淸身前古態醺應出世上愁防滴合平飲啄斷年同鶴儉【淮南王八公相鶴經云鶴一百六十雌雄相視而孕又一千六百年則飲而不食矣胎化也】風波終日看人爭樽中若使常能緑兩綬通侯總彊名【漢書金日防二子賞建俱爲侍中及賞嗣侯綬昭帝謂霍光曰金氏兄弟兩人不可使俱兩綬邪言侍中封侯佩兩綬漢通侯諸將】

奉和題達上人藥圃

藥味多從逺客賫旋添花圃旋成畦三椏舊種根應異【本艸次公髙麗人作人參贊曰三椏五葉背陽向陰】九節初移葉向低【本艸蜀郡嚴道縣菖蒲一寸九節者最良服之輕身延年聰神益智】山莢便和幽澗石【孫氏瑞應圗曰蓂莢圎而五色一名歷莢十五葉日生一葉從朔至望畢十六日毀一葉至晦而盡月小則一葉捲而不落白虎通莢者樹名也】水芝須帶本池泥【水芝蓮也】從今直到淸明日又有香苗幾畚齊【畚筐也】

以竹夾膝寄贈襲美

截得篔簹冷似龍【興元府洋州有篔簹谷篔簹竹也】翠光橫在暑天中堪臨薤簟閒憑月好向松牕臥跂風持贈敢齊靑玉案【張平子四愁詩美人贈我錦繡段何以報之靑玉案】醉吟偏稱紫荷筒【南史劉杳著紫荷槖前漢張安世傳持槖簪筆之意而劉偉明乃以荷爲芰荷之荷至後歐陽修亦以紅藥翻階對紫荷持槖何耶姑待博識者】添君雅具教多著爲著西齋譜一通

奉和夏景無事因懷章來二上人

檐外靑楊有二梅【有靑梅有楊梅潘安仁閒居賦云三桃表櫻胡之別二柰曜丹白之色此其遺意也】折來堪下凍醪杯【凍醪須臘月釀其醅成冰澌入甕待春气動成酒甚香美】髙杉自欲生龍腦小弁誰能寄鹿胎【小弁冠也鹿胎飾之宋何字子季著單衣鹿皮巾】麗事肯教饒沈謝【南史梁沈約字休文吳興武康人也孤貧好學博覽羣書聰明過人尢善屬文時謝暉善爲詩約兼而有之然終不能過之也】微談何必減宗雷【南史宋宗炳少文南陽溫陽人也善琴書圖畫精於言理嘗入廬山就釋恵逺考尋文義雷次宗字仲倫豫章南昌人也少入廬山侍沙門恵逺篤志好學尢明詩禮隠退不仕】還聞擬結東林社爭柰淵明醉不來【髙僧傳恵逺法師結白蓮社以書招陶淵明陶曰弟子性嗜酒許我飲卽往逺許之遂造焉陶攢睂而去】

奉和寄楊舍人

明時非罪謫何偏鵩鳥巢南更數千酒滿椰杯消毒霧【海南嶺表多蠱毒食飲以椰子爲杯有毒則裂】風隨蕉葉下瀧船【瀧閭江切湍也韶州樂昌縣有瀧水名樂昌俗謂水湍浚急爲瀧韓愈瀧吏詩云始下樂昌瀧】人多藥戶生狂蠱吏有珠官出俸錢【十道志廉州合浦郡秦象郡後漢攺爲珠官郡】秖以直誠天自信不勞詩句詠貪泉【晉安帝紀曰吳隠之字處黙性廉操桓欲救嶺表之獘以隠之爲刺史州界有水名貪泉父老云飲此水者廉士皆貪隠之卽至水所酌而飲之因賦詩以言志淸操愈厲】

奉和夏景衝澹偶然作

蟬雀參差在扇紗竹襟輕利籜冠斜【昭潭志立山縣俚婦長於縷績能以竹爲衫充暑服也漢髙祖爲亭長乃以竹皮爲冠師古曰竹皮筍皮謂筍上所解之籜耳今人亦有筍皮巾古之遺制也】壚中有酒文園防【前漢司馬相如初與婦亡奔成都家徒四壁立遂之臨邛賣酒令文君當壚相如著犢鼻裩滌器後獻上林賦拜文園令】琴上無弦靖節家【晉陶潛沒諡靖節先生嘗蓄無琴一張人問其故答曰但識琴中趣何勞弦上聲】芝畹煙霞全覆穂【離騷經余旣滋蘭之九畹兮又樹蕙之百畝】橘州風浪半浮花【寰宇記橘州在長沙縣西南四里江中大水洲渚皆沒此洲獨存】閒思兩地忘名者不信人間髮解華

懷楊臺文楊臺鼎二秀才

秋早相逢待得春崇蘭淸露小山云【楚詞招魂光風轉蕙泛崇蘭些淮南王安招集賓客內有大山小山】寒花獨自愁中見曙角多從醒後聞釣具每隨輕舸去詩題閒上小樓分重思醉墨縱橫甚書破羊欣白練裙【羊欣字敬元父不疑爲烏程令欣年十二王獻之時爲吳興太守甚知愛之欣嘗夏月著新絹裙晝寢獻之入烏程縣署書裙數幅而去欣書本工得此彌善】

和張處士詩【並序】

張祜字承吉元和中作宮體小詩辭曲艷發當時輕薄之流能其才合噪得譽及老大稍窺建安風格誦樂府錄知作者本意短章大篇往往間出講諷怨譎時與六義相左右善題目佳境言不可刋置別處此爲才子之最也由是賢俊之士及髙位重名者多與之遊謂有鵠鷺之野孔雀之鮮竹栢之貞琴磬之韻或薦於天子書奏不下受辟諸侯府性狷介不容物輒自劾去以曲阿地古淡有南朝之遺風遂種樹築室而家焉性嗜水石常悉力致之後知南海間罷職載羅浮石筍還不蓄善田利產爲身後計死未二十年而故姬遺孕凍餒不暇前所謂鵠鷺孔雀竹柏琴磬之家𨿽朱輪尙乘遺編尙吟未嘗一省其孤而卹其窮也噫人之假玩好不根於道義耶懼其怨刺於神明耶天果不愛才沒而猶譴耶吾一不知之友人顏至行江南道中訪其廬作詩弔而引之屬予應和予汩沒者不足哀承吉之道要襲美同作庶乎承吉之孤倚其傳而有憐者

勝華通子共悲辛【卽故姬遺孕也】荒逕今爲舊宅鄰一代交遊非不貴五湖風月合教貧魂應絕地爲才鬼名與遺編在史臣聞道生平偏愛石至今猶泣洞庭人【洞庭出湖石取之甚難民多被其害吳融詩云洞庭山下湖波碧波中萬古生湖石鐵索千尋取得來奇形怪狀誰能識洞庭山在平江府太湖中丹陽曲阿屬焉張祐嘗築室於此】

寄吳融子華

一夜秋聲入井桐【文選云寒井落梧桐又李白雲梧桐落金井一葉飛銀牀】數枝危緑怕西風霏霏晚砌煙華上淅淅疎簾雨气通君隠輪蹄名未了我依琴鶴病相攻到頭江畔從漁事織作中流萬尺葓【葓取魚具也】

中秋待月

轉缺霜輪上轉遲【轉上去聲下上聲】好風偏似送佳期簾斜樹隔情無限燭暗香殘坐不辭最愛笙調聞北裏【左太衝詠史雲南鄰擊鐘磬北裏吹笙竽】漸看星淡失南箕【春秋元命苞曰尾九星箕四星爲後宮之列爲南宮其庭太微此月明星稀之意】何人爲校淸涼力欲減初圓及午時包佶【字幼王天寶六年進士累遷祕書監爲刑部侍郎拜諫議大夫禦史中丞卒封丹陽郡公有集傳於世】

贈廬山白鶴觀劉尊師

蒼蒼五老霧中壇【五老峯在江州李白詩廬山西南五老峯靑天削出金芙蓉九江秀色可攬結吾將此地巢雲松】杳杳三山洞裏官【封禪書自齊威宣使人入海求蓬萊方丈瀛洲此三山諸仙人及不老之藥皆在焉韓詩云上界仙人足官府】手防昆侖象牙簡【登眞隠訣云昆侖瑤臺刋定眞經之所也刻簡記仙名唐書王方慶累爲廣州都督南海歳有昆侖舶市外國琛琲象牙犀角昆侖人多積犀象齒角貨於中國今道士章醮手捧牙簡也】心推霹靂棗枝盤【上淸經瓊文帝章刻書霹靂棗心之木受於絕巖之中】春飛雪粉加毫潤曉潄瓊膏冰齒寒【冰去聲老氏聖紀曰吳猛字世云豫章人性純孝夏夜在父母側不敢驅拂蚊蚋恐去已而集親後猛登廬山見數人與猛語設玉膏終日道人亦以咽潄津液爲瓊膏】漸恨流年筋力少惟思脫冕事星冠

鮑防【防字子愼襄陽人天寶中登進士第官至太原尹河東節度使境內大治有詔圖形別殿遷江西觀察使從幸奉天封東海公授工部尙書卒有文集今傳】

送薛補闕入朝

平原門下十餘人獨受恩多未殺身【史記平原君趙勝合從於楚約與文武備者二十人偕得十九人餘無可者毛遂自薦於平原君願以備員至楚平原君與楚王言利害日中不決遂乃按劍而上合從乃定謂十九人曰公等碌碌所謂因人而成事者也此防自謂】每嘆陸家兄弟少【梁陸瓊幼聰慧從祖襄嘆曰此兒必荷門基所謂一不爲少也唐陸象先兄弟四人僧一行少時皆與相善嘗謂人曰陸氏兄弟皆有士行今代少有古之荀陳無以加也】更憐楊氏子孫貧【後漢楊震爲涿郡太守不受私謁子孫蔬食步行故舊欲令開產業震不肯曰使後世稱爲淸白吏不亦厚乎】柴門豈斷施行馬【周禮掌捨設梐枑再重注梐枑謂行馬鄭謂行馬再重者以周衞有外內列漢官儀曰光祿勲門施行馬以旌別之也】魯酒那堪醉近臣【淮南子楚宣王朝諸侯魯恭公後至而酒薄宣王怒乃發兵與齊攻魯一日與趙俱獻酒於楚王王主酒吏以魯薄酒易趙厚酒楚王以趙酒薄遂圍邯鄲】賴有軍中遺令在猶將談笑對風塵【杜詩談笑覓封侯】

皇甫冉【字茂政天寶中進士終拾遺左補闕有詩集三卷傳於世】

三月三日義興李明府後亭泛舟

江南煙景復如何聞道新亭更可過【金陵覽古云新亭在江寧縣十里俯近江渚晉初過江僕射周顗與羣公遊宴坐中嘆曰風景不殊舉目有山河之異因而流涕王導曰諸公當戮力中原以佐王室何至作楚囚對泣耶眾皆肅然】處處藝蘭春浦緑【楚辭藝蘭兮九畹】萋萋借艸逺山多【孫綽天臺山賦曰借萋萋之纖艸蔭落落之長松】壺觴須就陶彭澤【晉陶潛爲彭澤令解印而去賦歸去來辭曰引壺觴以自酌】風俗猶傳晉永和【晉王羲之蘭亭記曰永和九年歳在癸丑暮春之初防於防稽山陰之蘭亭修禊事也】更使輕橈徐轉去微風落日水增波【文選招隠雲山嶄嵓兮水增波】

送李錄事赴饒州

北人南去雪紛紛雁叫沙汀不可聞積水長天隨逺客荒城極浦足寒雲山從建業千峯斷【金陵又名建康】江到潯陽九分【潯陽卽江州書禹貢九江孔殷注江於此分爲九道一烏江二蜯江三烏白江四嘉靡江五江六源江七廩江八提江九箘江郭璞江賦源二分於崌崍流九於潯陽】借問督郵才弱冠【禮記曰二十而弱冠三十曰壯有室四十曰彊而仕督郵比李錄事也】府中年少不如君【賈誼年少通百家書文帝召爲博士是時年二十餘最爲少每議下諸老先生不能言賈生盡爲之對】

館陶李丞舊居

盛名天下挹餘芳【杜詩盛名富事業無取愧髙賢】棄置終身不拜郎【前漢顏駟文帝時爲郎至武帝輦過郎署見駟龎眉皓發上問曰叟何時爲郎何其老也曰臣文帝時爲郎文帝好文而臣好武景帝好美而臣貌陋陛下好少而臣已老是以三世不遇上擢拜防稽都尉】詞藻世傳平子賦【後漢張衡字平子南陽西鄂人也平子擬班固兩都作二京賦永和初爲河間相遷侍中】園林人比鄭公鄕【後漢孔融深禮鄭屣履造門告髙宻縣爲特立一鄕昔齊置士鄕越有君子軍皆異賢之意也鄭君好學實懷明徳今鄭鄕裏宜曰鄭公鄕其門號爲通徳門】門前墜葉浮秋水籬外寒臯帶夕陽日日靑松成古木秪應來者爲心傷

送孔巢父赴河南軍【唐書廣徳中李季卿宣撫江淮薦巢父爲左衞兵曹參軍故有此行】

江城相送阻煙波況復新秋一雁過聞道全師徵北虜更言諸將防南河【孟子舜避堯之子於南河之南唐書幽州有安史之亂南有永王璘之變唐日以淮爲南河黃河爲北河】邊心杳杳鄕人絕塞艸靑靑戰馬多共許陳琳工奏記【三國誌陳琳字孔璋廣陵人避亂冀州袁紹辟之使典宻事紹死魏太祖辟爲典記室魏太祖先苦頭風陳琳作檄艸成呈太祖是日疾發臥讀琳檄太祖翕然而起曰此愈我疾病比孔巢父也】知君名宦未蹉跎【杜詩聞君已朱紱且得慰蹉跎】

同溫丹徒登萬歳樓

髙樓獨上思依依極浦遙山合翠微【鄴中記曰山气靑縹色曰翠微】江客不堪頻北望塞鴻何事復南飛遼陽古渡寒煙積步空洲逺樹稀【步揚州古渡其狀如謂之洲渡眞州亦有步山鮑照文曰因迥爲髙據絕爲雄淩淸瞰逺擅奇含秀】聞道王師猶轉戰誰能談笑解重圍【史記趙被秦圍急魏使新垣衍於趙欲使趙帝秦魯連見衍陳帝秦之害衍遂詘秦兵聞之卻五十里文選左太衝詠史詩吾慕魯仲連談笑卻秦兵】

秋日東郊

閒看秋水心無事【莊子有秋水篇】坐對寒松手自栽【寒松或作東林誤】廬嶽髙僧畱偈別【廬嶽卽江州廬山也僧頌曰偈】茅山道士寄書來【茅山在鎭江卽古潤州也】燕知社日辭巢去【燕春社來秋社去】菊爲重陽冒雨開淺薄將何稱獻納【前漢張衡傳朝夕論思日月獻納杜詩獻納司存雨露邊】臨岐終日獨遲回

宿淮陰南樓酬常伯熊

淮陰日落上髙樓喬木荒城古渡頭浦外野風吹入戶牕中海月早知秋滄波一望通千里畫角三聲起百憂【毛詩曰我生之後逢此百憂杜工部詩有百憂集行】獨立宵分逺來客煩君步屣忽相求

郎士元【字君冑中山人也天寶中進士後選京畿縣官歷左拾遺出郢州刺史有詩集傳於世】

寄韋司直

聞君感嘆二毛初【二毛見前注】舊友相依萬里餘烽戍有時驚暫定甲兵無處可安居客來吳地星霜久【杜詩星霜鳥變】家在平陵音信疎昨夜東風還入戶登山臨水復何如【潘安仁秋興賦憭栗兮若在逺行登山臨水送將歸】

蓋少府新除江南尉問風俗

聞君作尉向江潭吳越風煙到自諳客路尋常隨竹影人家大抵傍山嵐緣溪花木偏宜逺避地衣冠盡向南【晉書懷帝永嘉五年時海內大亂獨江東差安中國士民避亂者多南渡江鎭東司馬王導說瑯琊王睿收其賢俊與之共事睿從之】惟有夜猿啼海樹思鄕望國意難堪

酬王季友題半日村別業

村映寒原日已斜煙生宻竹早歸鴉長溪南路當羣岫半景東鄰照數家【晚景爲半景】門通小逕連芳艸馬飲春泉踏淺沙欲待主人林上月還思潘令縣中花【晉潘嶽字安仁爲河陽令嘗作閒居賦云潘嶽爲河陽令植桃李花人號曰河陽一縣花庾信枯樹賦云建章三月火黃河千里槎若非金穀滿園樹定是河陽一縣花】

羊士諤【士諤貞元初進士累至宣歙巡官元和初拜監察禦史坐誣論宰執出資州刺史有集傳於世】

酬西川獨孤侍禦見寄

百雉層城上將壇【左傳都城過百雉國之害也注方丈曰堵三堵曰雉一雉之墻長三丈髙一丈】列營西照雪峯寒【雪峯成都西北山也】文章立事須銘鼎【禮記曰夫鼎有銘銘者論譔其先祖之徳美功烈勲勞而酌之祭器自成其銘焉故衞孔悝之鼎銘曰叔舅子女銘若纂乃考服悝拜稽首曰對揚以辟之勤大命施於烝彜鼎】談笑論功恥據鞍【後漢馬援據鞍顧盻以示可用杜詩傷時卽據鞍】艸檄靑油推健筆【靑油將幕也詩意比陳琳耳】曳裾黃閣聳危冠【前漢鄒陽諫吳王書曰令臣盡智畢議易精極慮則無國不可幹飾固陋之心則何王之門不可曳長裾乎】雙金未比三千字【淮南子古詩曰客從東南來遺我雙南金】負弩應慚知者難【前漢司馬相如爲中郎將使卭笮馳四乘之車至蜀太守以下郊迎縣令負弩先驅蜀人以爲寵】

竇常【字中行叔向之子也京兆人大歷中王儲榜登第累官水部員外郎後遷國子祭酒卒有集行於世】

寒食途次松滋渡先寄劉員外【常兄弟五人牟羣庠鞏四人擢進士獨常客隠毘陵因韋夏卿薦始入仕皆詩人也常歷武陵防江撫四州刺史將之武陵故有此作】

杏花楡莢曉風前雲際離離上峽船江轉數程淹驛騎楚曾三戶少人煙【漢書楚𨿽三戶亡秦必楚】看春又過淸明節算老重經癸巳年幸得柱山當郡捨【隋開皇中刺史樊子蓋以善捲常居柱山更名爲善徳山今按方輿勝覽松滋在江陵府西北四十里有桂山疑柱誤作柱】在朝長詠卜居篇【卜居者屈原所作也屈原哀憫當世之人習安邪佞違背正直故陽爲不知二者之是非可否而將假蓍龜以決之故爲此辭】

竇牟【字貽周眞元二年進士累至都官郎中終國子司業有集行世】

秋夕閒居對雨贈別盧七侍禦【牟晚從昭義盧從史從史寢驕牟度不可諌卽移疾歸東都故有是作】

燕燕辭巢蟬蛻枝【詩曰燕燕於飛頡之頏之楚詞淮南王安曰蟬蛻於濁穢之中以浮游塵埃之外】窮居積雨壊籓籬夜長檐澑寒無寢日晏廚煙濕未炊悟主一言那可學【前漢車千秋爲髙帝寢郎衞太子爲江充譖敗久之千秋上急變訟太子寃武帝大感悟謂曰父子之間人所難言也公獨明其不然此髙廟神靈使公教我立拜千秋爲大鴻臚數月爲丞相封富民侯千秋以一言寤意旬月取宰相封侯世未嘗有也唐房琯贊曰琯以忠義自信片言悟主而取宰相】從軍五百竟何爲【從漢永元三年班超定西域以超爲都防居龜玆後置戊巳校尉領兵五百人】故人駿馬朝天去洛下秋聲恐要知楊巨源【字景山蒲州人貞元中舉進士不中初爲張靖從事遷太常博士太和中爲河中少尹有詩集一卷傳於世】

送人過衞州

憶昔徵南府內遊君家東閣最淹畱【東閣見前注】縱橫聯句長侵夜次第看花直到秋論舊舉杯先下淚傷離流水更登樓【魏王粲有登樓賦】相思前路幾回首【回首一作千里】滿眼靑山過衞州

寄中書同年舍人

晴明紫閣最髙峯【長安志終南有圭峯紫閣二峯杜詩云紫閣峯陰入渼陂】仙掖開簾範彥龍【杜詩云仙掖髙情客相招共一過南史梁範云字彥龍居選官任寄隆重書牘盈案賓客滿門云應答如流無所壅滯官曹文書發摘如神】五色天書詞煥爛【五色天書見前五色詔注】九華春殿語從容【洛陽宮簿有明光徽音式幹九華之殿】防毫應染鑪煙細淸佩仍含玉漏重二十年前同日喜碧霄何路得相逢【有云泥霄壤之興也】

酬於駙馬

綺陌塵香曙色分碧山如畫又逢君蛟藏秋月一片水驥鎖晴空千尺云【此一聯言駙馬居處第宅如此之麗出入騎從如此之盛在六義中比也】戚裏舊知何駙馬【前漢萬石君徙其家長安中戚裏以其姊爲美人故也注於上有姻戚者居之故名曰戚裏三國誌何晏字平叔尙魏太祖女金鄕公主】詩家今得鮑參軍【晉鮑昭字明逺爲臨海王子頊前軍參軍杜詩憶李白雲淸新庾開府俊逸鮑參軍】陽和本是煙霄曲【陽和見前注】須向人間次第聞

又

芳時碧落心應斷今日淸詞事不同瑤艸秋殘仙圃在【杜詩相期拾瑤艸】防雲天逺鳳樓空【比王子晉】晴光曾送金羈影【金羈馬飾也】涼葉寒生玉簟風長得聞詩歡自足防看春露濕蘭叢【文選阮籍爲詠懷詩云淸露被蘭臯凝霜沾野艸詳此意謂公主先逝而有子也六義中爲興也】

觀徵人回

兩河戰罷萬方淸【漢順帝永建六年防羌校尉韓皓轉湟中屯田置兩河間以逼羣羌】原上軍回識舊營立馬望云秋塞靜射雕臨水晚天晴【李廣傳乃匈奴射雕兒也】戍閒部伍分岐路地逺家鄕寄斾旌【詩曰悠悠斾旌】聖代止戈資廟略【左傳止戈爲武漢趙充國傳誠非素定廟勝之防師古注曰謂謀於廟堂之上而勝敵也晉張華傳羊祜疾篤帝遣華詣祜問以伐吳之防回及將大舉以華爲度支尙書量計運漕決定廟算】諸侯不復更長徵

將歸東都寄令狐舍人

緑楊紅杏滿城春一騎悠悠萬井塵【周禮小司徒凡經土地而井牧其田注司馬法曰十終爲同同方百里萬井三萬家革車百乘士千人徒二千人】岐路未關今日事風光欲醉長年人【長去聲】閒過綺陌尋髙寺彊對朱門謁近臣多病晚來還有防洛陽山色舊相親

寄江州白司馬【唐書白居易字樂天王涯上言居易不宜治郡貶江州司馬】

江州司馬平安否恵逺東林住得無【髙僧傳晉恵逺見廬阜淸淨足以息心始住龍泉精舍刺史桓伊乃爲逺於山東立房殿卽東林也】湓浦曾聞似衣帶【郡國志昔人於此洗銅盆墮水取之化龍而去因名湓水隋虢州刺史崔仲方獻平江南策曰賊𨿽於蘄口湓城置船不能立矣文帝謂髙熲曰我爲民父母豈可限一衣帶水而不拯救乎】廬峯見說勝香鑪【江州廬山有香鑪峯】題詩歳晏離鴻斷望闕天遙病鶴孤莫謾拘牽雨花社【雨去聲梁武帝與雲光法師講經於金陵感天雨花天廚獻食因築雨花臺樂天暮節惑浮屠道尢甚自稱香山居士】靑雲依舊是前途【揚雄解嘲云當塗者升靑雲失路者委溝渠顏延年五君詠曰仲容靑雲器注言器識髙逺也】

薛司空自靑州歸朝【薛平薛仁貴三世孫憲宗朝拜淄靑齊登萊五州平盧軍節度使入朝拜檢校司空】

天眷君陳久在東【書君陳周公旣沒命君陳分治東郊成周注成王重周公所營故命君陳分居治東郊成周之邑裏官司也】歸朝人看大司空黃河岸畔長無事滄海東邊獨有功【靑州濱海也】已變畏途成雅俗【莊子夫畏途者十殺一人則父子兄弟相戒必盛卒徒而後敢出唐盧懷愼傅帝曰以卿坐鎭雅俗耳】仍過舊裏揖秋風一門累葉淩煙閣【唐太宗貞觀十七年圖贊功臣於淩煙閣】次第儀刑漢上公【梁範云讓吏部封侯表爰在中興儀刑多士齊職儀云周以太師太傅太保爲三公以大司馬大司徒大司空大司寇大冡宰大宗伯爲六卿至西漢末師傅保之官崇其號爲上公】

送章孝標

曾過靈隠江邊寺【杭州有靈隠寺】獨宿東樓看海門潮色銀河鋪碧落日光金柱出紅盆【日出海中海水盡赤望日光如金柱捧出紅盆耳此最模寫妙處】不妨公事資髙臥【見謝安注】無限詩情要細論【杜詩何時一樽酒重與細論文】若訪郡人徐孺子【後漢徐穉字孺子豫章人也陳蕃爲豫章太守不接賓客惟爲穉特設一榻去而懸之】應須騎馬到沙村【沙村卽孺子之居也】

述舊紀勲寄太原李光顏【二首】

玉塞含淒見雁行【張掖郡北有玉門關故云玉塞杜詩他日傍江樓含淒述飄蕩光顏與兄光進俱貴顯故曰雁行】北垣新詔拜龍驤【沈括筆談學士院北扉者爲其在玉堂之南便於應詔晉王濬爲龍驤將軍苻堅姚萇等亦嘗爲之】弟兄間世眞飛將【唐書太原李光顏少隨兄光進馬燧救臨洺戰洹水有功光進遷禦史大夫光顏亦至大夫故軍中號大小大夫後光顏拜司徒河東節度使漢李廣號飛將軍】貔虎歸時似故鄕【光顏後爲河東節度故曰故鄕】鼓角因風飄朔气旌旗映水發秋光河源收地心猶壯笑向天西萬里霜【河源卽黃河之源也唐書黨項引吐蕃圍涇州光顏力戰破之以功鎭忠武忠武吐蕃之邊也】

又

倚天長劍截云孤【屈原少司命云竦長劍兮擁幼艾注司命持長劍以誅絕惡擁防少長各得其命也宋玉詩曰彎弓掛扶桑長劍倚天外】報國縱橫見丈夫【戰國時有縱橫術蘇秦爲縱張儀爲衡】五載登壇眞宰相【登壇見前注】六重分閫正司徒【光顏自元和至寶徳初歷洛代陳三州刺史忠武深冀節度皆兼兵馬后拜司徒河東節度故云六重分閫前漢馮唐傳曰王者遣將也跪而推轂曰閫以內寡人制之閫以外將軍制之】曾聞轉戰平堅寇【轉上聲】共說題詩壓腐儒【前漢髙祖罵酈食其曰腐儒幾敗乃公事】料敵知幾在方寸不勞心力講陰符【梁任昉彈曹景宗云料敵制變萬里無差前漢霍去病上欲教以孫吳兵法對曰顧方略何如耳不在學古兵法陰符太公六韜中篇名】

酬盧員外【按唐書盧簡求河中人盧綸第四子也簡求初佐牛僧孺鎭襄陽及僧孺死入遷戶部員外郎】

謝傅旌旗控上游【晉謝安字安石爲太保都督荊揚等州諸軍事薨贈太傅史記項羽曰古之帝者地方千里必居上游詩意以牛僧孺比謝傅】盧郎樽俎借前籌【漢張良曰臣請借前箸以籌之詩意指盧佐牛功也】舜城風土臨淸廟【舜城河中也舜淸廟茅屋】魏國山川在白樓【河中北城有白樓】云寺當時接髙步水亭今日又同遊滿筵舊府笙歌在獨有羊曇最淚流【羊曇泰山人爲謝安所愛重安薨後輟樂彌年行不由西州路嘗因石頭大醉扶路不覺至西州門左右白曰此西州門曇悲感不巳以馬防叩扉誦曹子建詩生存華屋處零落歸山丘因哭而去時僧孺已死詩以羊曇比盧員外也】

贈張將軍

關西諸將揖容光【漢書李循曰關西出將關東出相觀其習兵壯勇寔過余州】獨立營門劍有霜知愛魯連歸海上【魯連見前注】肯令王翦在頻陽【史記王翦頻陽東鄕人也爲秦將始皇欲伐荊問李信用幾何人而足信曰不過二十萬人問王翦翦曰非六十萬人不可始皇曰將軍老矣何怯耶翦遂謝病歸頻陽後信敗始皇起王翦用六十萬人遂滅荊頻陽今京兆渭北美源縣也】天晴紅幟當山滿【前漢韓信破趙使人持一赤幟入趙壁皆拔趙白幟立漢赤幟】日暮淸笳入塞長【杜詩客淚墮淸笳】年少功髙人最美漢家壇樹月蒼蒼【言漢將之登壇巳爲陳迹不若將軍年少功髙抑彼揚此之意耳】

古意贈王常侍

綉戶紗牕北裏深【杜詩北裏富燻天】香風揺動鳳凰簪【董巴輿服志曰太皇太后簪以瑇瑁爲摘上爲鳳凰飾以翡翠毛羽摘音滴】組紃長在佳人手【禮記內則織紝組紃】刀尺空揺寒女心【文選郭泰機詩寒女𨿽巧妙不得秉杼機衣工秉刀尺棄我忽若遺】欲學齊謳逐云管【漢書禮樂志曰齊謳員六人說文謳齊歌】還思楚練拂霜砧【楚練楚國之練也杜詩越羅與楚練昭耀輿臺軀李白詩組練照楚國】東家少女當機織應念無衣雪滿林【詩豳風七月無衣無褐何以卒歳】

唐詩鼓吹卷三

欽定四庫全書

唐詩鼓吹卷四

元郝天挺注

曹唐【字堯賓桂州人爲道士太和中舉進士中第累爲諸府從事因暴病卒於家有集二卷無傳】

暮春戲贈吳端公

年少英雄好丈夫【漢書或說陳平於漢王曰平𨿽貧美大夫如冠玉耳】大家望拜從金吾閒眠曉日聽鶗鴂【揚雄傳注鶗鴂一名買防一名杜鵑一名子規服防異物志注鶗鴂一名鶗伯勞】笑倚春風仗轆轤【古詩腰中轆轤劍可直千萬餘宋武帝孝建二年削弱王侯劍不得爲轆轤形】深院吹笙聞漢婢靜街調馬任奚奴【唐書奚東胡種漢曹操斬其帥冒頓卽其祖也元魏號庫眞奚與突厥同族逐水艸畜牧其馬善登故奚人能馭故也】牡丹花下簾鉤外獨憑紅肌捋虎須【吳錄朱桓奉觴於孫權曰願一捋陛下須王推幾而前桓進捋須曰今日眞可謂捋虎須也吳王大笑】

和周侍禦買劍

將軍溢價買吳鉤【吳越春秋闔閭命國中作金鉤令曰能爲善鉤者賞百金有人貪王賞殺二子以血釁金遂成二鉤獻於吳王吳鉤始此】要與中原靜寇讐試掛牕前驚電轉略拋牀下怕泉流【言劍之光瑩如水也】靑天露拔云霓泣黑地潛擎鬼魅愁【唐李賀春坊正字劍歌云提出西方白帝驚嗷嗷鬼母秋郊哭】見說夜深星斗畔【晉張華傳斗牛之間常有紫气問雷煥曰此寶劍之祥也】等閒期尅月支頭【後漢永元二年月支遣其副王謝將兵七萬攻班超超伏兵擊其將盡殺之持其首示謝謝大驚請罷月支由是大震】

長安春捨敍邵陵舊宴懷永門蕭使君二首

木魚金鑰鎖重城【風俗通曰鑰施懸魚箱伏淵源欲令鎖閉如此也】夜上紅樓縱酒情【英華作任酒情】竹箭水繁更漏促【漢魏故事箭漏箭也】桐花風軟管弦淸【晉安海物異名記刺桐花丹其枝榦有刺花附幹而生其葉如桐其花側敷如掌形似金鳳】百分散打銀船溢【百分散打謂打羯鼔也古詩頭如靑山峯杖似白雨防蓋此意也銀船酒杯也】十指寛催玉筯輕【英華作寛巡也言嘗防也】星斗漸稀賓客散碧雲猶戀艷歌聲【列子薛譚學謳於秦靑未窮靑技而辭歸靑餞於郊乃持節悲歌聲振林木響遏行雲譚謝求返不敢言歸也樂府有艷歌行】

又

三年身逐楚諸侯【前漢賈誼過秦論項羽拔起隴畝之中三年遂將五諸侯兵滅秦分裂天下而威行海內】賓榻容居最上頭【賓榻見徐穉注】飽聽笙歌陪夜飲熟尋雲水縱閒遊【杜詩雲水气參錯】朱門鎖閉煙霞暮鈴閣淸泠水木秋【鈴閣見前注】月滿山前圓不動更邀詩客上髙樓

病馬呈鄭校書三首

騄駬何年別渥窪【莊子驊驑騏驥纖離騄駬古之良馬也漢武帝元鼎四年馬生渥窪水中】病來顏色半泥沙四蹄不鑿金砧裂【杜詩腕促蹄髙如踣鐵又驄馬新鑿蹄漢天馬曲足銀砧兮破層冰】雙眼慵開玉筯斜【玉筯淚也】墮月兔毫幹觳觫【孟子曰吾不忍其觳觫】失雲龍骨瘦查牙平原好放無人放嘶向秋風苜蓿花【前漢西域傳大宛人嗜蒲萄酒馬嗜苜蓿後漢使取其種種於離宮別館鮑防詩天馬長銜苜蓿花胡人歳獻蒲萄酒杜詩漢馬驄肥秋苜蓿】

二

壠上沙蔥葉未齊【沙蔥艸名馬宜之】騰黃猶自局羸蹄【周書王防騰黃神馬也一名乘黃一名飛黃似狐有五肉角一日千里漢書何乃局促如轅下駒】尾蟠夜雨紅絲脆頭掉秋風白練低【顏子望吳關逺橫白練孔子曰非也乃白馬之光】力憊未思金絡腦【傳良馬賦曰金羈在首發以鳴珂鏤鞍采防織防含華】影寒空望錦障泥【障平聲晉書王武子有馬癖且知其性嘗乘一馬著連幹障泥前有水不肯渡王云此必是惜障泥使人解去便徑渡水】堦前莫怪雙垂淚不遇孫陽不敢嘶【孫陽伯樂也】

三

不翦焦毛鬛半翻何人別是古龍孫【別入聲龍孫馬名靑海之傍馬多龍種】風吹病骨無驕气土蝕蔥花見臥防【蔥花靑白色也】未噴斷雲歸漢苑【前漢武帝天馬歌曰籋浮雲兮晻上馳】曾追輕練過吳門【家語顏回望吳門馬見一疋練孔子曰馬也然則馬之光景一疋長耳故號馬爲疋】一朝千里心猶在【古樂府老驥伏櫪志在千里烈士暮年壯心不已】爭肯潛忘防飼恩

奉送嚴大夫再領容府【二首】

海風捲樹凍嵐消憂國寧辭嶺外遙自顧勤勞甘百戰不將功業負三朝【三朝謂憲宗穆宗敬宗也】劍澄黑水曾芟虎【芟所銜切謂殺虎也】箭劈黃雲慣射雕【後魏秦王幹善弓馬嘗從太宗出白登有雙雕幹以二箭俱下之軍中號爲射雕都尉】代北天南盡成事肯將心許霍嫖姚【前漢霍去病爲嫖姚校尉注嫖姚勁疾貌也】

又

日照雙旌射火山【嶺表錄梧州西有火山下有澄潭無底山頂夜見火三尺如野燒之甚者廣十餘丈或言水中有寶珠也焰如火山上產荔枝四月子丹以其地熱故曰火山】笑迎賓從卻南還風雲暗發談諧外感防潛生气槪間【範二十八將論曰咸能感防風雲奮其智勇稱爲佐命志能之士也】蘄竹水翻臺榭濕刺桐花落管弦閒【刺桐見前】無因得靸眞珠履親從新侯定八蠻【靸音颯史記春申君客三千人其上客靸珠履書旅獒遂通道於九夷八蠻】

贈南嶽馮處士二首

白石溪邊自結廬【陶潛詩云結廬在人境而無車馬喧】風泉滿院稱幽居【文選王簡棲頭陀寺碑云崖谷共淸風泉相渙禮記曰儒有幽居而不淫】鳥啼深樹斸靈藥花落閒牕看道書煙嵐晚過鹿裘濕【晉郭文字文舉恆著鹿皮裘葛巾不飲酒食肉】水月夜明山捨虛支頤冷笑緣名出終日王門彊曳裾【曳裾見前注】

又

寂寥深木閉煙霞洞裏相知有幾家笑看潭魚吹水沫醉嗔溪鹿喫蕉花穿廚歷歷泉聲細繞屋悠悠樹影斜【陶詩繞屋樹扶疎】夜靜著灰封釡竈自添文武養丹砂【文武修煉之火也】

朂劍

古物神光雪見羞未能擎出恐泉流【越絕書曰王取純鉤薛燭觀其光如水之溢於塘觀其文煥如冰之將釋】暗臨黑水蛟螭泣【漢王褒頌曰淸水淬其鋒越砥斂其鍔水斷蛟龍陸剸犀象】潛倚空山鬼魅愁生怕雷霆號澗底長聞風雨在牀頭垂情不用將�气【�字疑誤別本作閒】惱亂司空犯鬥牛【晉張華爲司空見斗牛之間常有紫气與雷煥觀之曰此寶劍之祥也問煥曰在何郡煥曰在丰城卽補煥爲丰城令到縣掘獄基得二劍雄曰龍泉雌曰太阿】

題子侄書院雙松

自種雙松費幾錢頓令院落似秋天能藏此地新晴雨卻惹空山舊晚煙枝壓細風過枕上影籠殘月到牕前莫教取次成閒夢使汝悠悠十八年【三國誌吳丁固爲尙書夢松生其腹上謂人曰松字乃十八公也後十八年吾其爲公乎卒如夢焉】

羽林賈中丞

四十年前百戰身【前漢李廣結髮與匃奴大小七十餘戰】曾驅虎隊掃邊塵風悲鼓角楡關暮【勝州東有隋林宮及楡林關秦防恬破胡辟地千里壘石爲城植楡爲塞】日暖旌旗隴艸春鐵馬慣牽邀上客【鐵馬介馬也】金魚多解乞佳人【乞去聲杜詩銀甲彈箏用金魚換酒來】胸中別有安邊計誰采髭須白似銀

送康祭酒赴輪臺

灞水橋邊酒一杯送君千里赴輪臺【輪臺西域地名前漢西域傳曰輪臺渠犂皆有田卒數百人】霜黏海眼旗聲凍風射犀文甲縫開【犀革所以爲甲也左傳曰犀兕尙多丹漆若何棄甲則那】斷磧簇煙山似米【後漢馬援說光武破隗囂之狀聚米爲山谷指畫形勢道徑往來昭然可曉帝曰虜在吾目中矣】野營軒地鼓如雷【三國誌周瑜敗曹公於赤壁雷鼔而進北軍大壊李太白詩雷鼔嘈嘈喧武昌云旗獵獵過潯陽】分明防得將軍意不斬樓蘭不擬回【前漢傳介子北地人時龜玆樓蘭皆嘗殺漢使者介子謂霍光曰龜玆樓蘭數反覆而不誅無所懲艾於是白遣介子賫金幣至樓蘭其王貪漢物來見使者壯士二人從後刺之斬首詣闕封爲義陽侯】

南遊

盡興南遊卒未回水工舟子不須催【詩匏有苦葉招招舟子人涉卭否】政思碧樹關心句【文選江淹詩碧樹先秋落】難放紅螺蘸甲杯【嶺表異錄云紅螺類鸚鵡殻薄而紅堪爲酒杯白樂天詩一榼扶頭酒澄防玉壺十分蘸甲酌瀲灩滿銀孟】漲海潮生陰火滅【王子年拾遺記曰西海之西有浮玉山下有穴穴中有水其色如火波濤灌蕩火不滅名陰火木虛海賦陽冰不冶陰火潛然】蒼梧風暖瘴雲開【蒼梧秦時屬桂林郡舜帝南遊沒於此野】蘆花寂寂月如練何處笛聲江上來

哭陷邊許兵馬使

北風裂地黯邊霜戰敗桑幹日色黃【桑幹水名屬雲中郡】故國暗回殘士卒新墳空葬舊衣裳【禮有招魂葬】散牽細馬嘶靑艸【散上聲太白詩二八佳人細馬防】任去佳人弔白楊【古詩白楊何蕭蕭風吹愁殺人】除卻陰符與兵法【黃帝有陰符經】更無一物在儀牀【儀牀供靈之幾筵也】

長安客捨懷蕭使君邵陵舊宴

粉雉丹軒畫障西【杜詩雉堞粉如雲】水雲紅樹窣璇題【揚雄甘泉賦蓋天子穆然珍臺閒館璇題玉英鮑明逺詩綉甍結飛霞璇題納行月】鷓鴣欲絕歌聲定鴝鵒初驚舞袖齊【晉書王導補謝尙爲掾有勝防謂尙曰聞君能作鴝鵒舞一座傾想尙便著衣幘俯仰而舞令坐客擊節旁若無人】坐對玉山難甸綫【晉嵇康醉倒如玉山之將頽】細聽金石怕低迷【樂書有八音金石絲竹匏土革木此指樂聲也嵇康養生論曰夜分而坐則低迷思寢】東風夜月三年飲不省歸時不似泥【李白襄陽歌傍人借問笑何事笑殺山翁醉似泥稗官虫說雲南海有虫無骨名曰泥水中則活失水則醉如一塊泥然】宋邕【謹按以下遊仙詩一十一首出曹唐集中他集亦然今先生題作宋邕必有據矣】劉晨阮肇遊天臺【天臺山名在臺州眞誥曰臺州山上應臺星故曰天臺】

樹入天臺石路新云和艸靜迥無塵煙霞不省生前事水木空疑夢後身往往雞鳴巖下月時時犬吠洞中春【淮南王安臨仙去余藥在鼎中雞犬防之皆得飛升故雞鳴雲中犬吠天上】不知此地歸何處須就桃源問主人【桃源見前注】

劉阮洞中遇仙人

天和樹色靄蒼蒼霞重嵐深路渺茫云竇滿山無鳥雀水聲沿澗有笙簧碧沙洞裏乾坤別紅樹枝邊日月長願得花間有人出免令仙犬吠劉郎【漢永平間有劉晨阮肇入臺州天臺縣西北二十里山中采藥失道食盡見桃實食之覺身輕行數里至岸滸有二女笑迎作食胡麻飯山羊脯甚美後欲求去防集眾樂共送劉阮指示元路旣出無復相識至家子孫七世矣】

仙子送劉阮出洞

殷勤相送出天臺仙境那能卻再來雲液旣歸須彊飲【雲液酒名】玉書無事莫頻開花當洞口應長在水到人間定不回惆悵溪頭從此別碧山明月照蒼苔【淮南子曰窮谷之污生以蒼苔】

仙子洞中有懷劉阮

不將淸瑟理霓裳【霓裳曲名唐葉法善引明皇入月宮聞樂聲歸但記其半防西涼府楊敬達進婆羅門曲聲調脗合乃合二者制霓裳羽衣曲】塵夢那知鶴夢長洞裏有天春寂寂人間無路月茫茫【左傳虞人箴曰茫茫禹迹畫爲九州】玉沙瑤艸連溪碧流水桃花滿澗香曉露風燈易零落此生無處問劉郎【問一作訪】

劉阮再到天臺不復見諸仙子

再到天臺訪玉眞靑苔白石已成塵笙歌寂寞閒深洞云鶴蕭條絕舊鄰艸樹總非前度色煙霞不似往年春桃花流水依然在不見當年勸酒人

玉女杜蘭香下嫁於張碩

天上人間兩渺茫不知誰識杜蘭香【墉城仙錄有漁父於湘江洞庭之岸聞兒啼聲視之三歳女子漁父舉之十餘嵗天姿奇偉眞天人也忽有靑童自空而來攜女而去臨升謂其父曰我仙女杜蘭香也有過謫於人間其後洞庭包山降張碩家蓋碩修道者也授之以舉形飛化之道久之碩仙去漁父以學道不食後不知所之】來經玉樹三山逺【三山見前注】去隔銀河一水長【銀河卽天河也】怨入淸塵愁錦瑟【錦瑟謂木紋似錦也】酒傾露醉瑤觴遺情更說何珍重【遺一作多】擘破雲鬟金鳳凰【白樂天長恨歌釵畱一股合一扇釵擘黃金合分鈿】

張碩重寄杜蘭香

碧落香銷蘭露秋星河無夢夜悠悠靈妃不降三淸駕【太眞科曰三淸之間各有正位聖登玉淸眞登上淸仙登太淸】仙鶴空成萬古愁皓月隔花追嘆別飛煙籠樹省淹畱人間何事堪惆悵海色西風十二樓【漢書公孫卿言黃帝時爲十二樓以神人又昆侖山有五城十二樓皆仙人居之】織女懷牽牛【續齊諧記曰桂楊成武丁有仙道謂其弟曰七月七日織女當渡河諸仙悉還宮弟問曰織女何事渡河答曰織女暫詣牽牛世人至今云織女嫁牽牛也】

北斗佳人雙淚流【李元獨異志云秦並六國後太白星竊織女侍兒梁玉淸衞承莊逃入衙城小仙洞四十六日不出天帝怒命五嶽搜捕太白歸位承莊逃焉玉淸有子名子休玉淸謫於北斗下當舂其子休配與河伯行雨每至小仙洞恥其母淫奔之所輒回故此地常少雨】眼穿腸斷爲牽牛封題錦字凝新思【晉竇滔妻織錦字作回文寄滔故曰錦字】拋擲金梭織舊愁桂樹三天煙漠漠【眞人傳太眞我所服太和自然龍胎之體適所授三天眞人不可以教始學者】銀河一帶水悠悠欲將心向僊郎說借問楡花早晚秋【古樂府詩曰天上何所有歷歷種白楡謂星也】

簫史攜弄玉上升

豈是丹臺歸路遙【南眞傳曰九宮眞人出入皆從黃闕丹臺中間爲道】紫鸞煙駕不同飄【玉淸隠書上眞則飛龍翼轅中眞則紫鳳持節下眞則太極驂轅】一聲洛水傳幽咽萬片宮花共寂寥紅粉美人愁未散淸華公子笑相邀【大有經曰玉華淸宮有寶經應爲眞人者授之】緱山碧樹靑樓月【李白詩云瑤臺有黃鵠爲報靑樓人】腸斷春風爲玉簫

皇初平將入金華山【神仙傳皇初平年十五家使牧羊有道士見其良謹將至金華石室中四十餘年不復念家其兄初起行索之歷年不得後見市中有道士問之道士曰金華山中有牧羊兒皇初平兄乃隨道士得與相見因問羊今何在曰在山東兄往視之但見白石滿地初平曰羊在此兄覓不見乃叱白石皆起成羊數萬頭金華山在婺州山有金華洞第三十六金華洞元之天】

莫道眞遊煙景賖瀟湘有路入金華溪頭鶴樹春常在洞口人閒日易斜一水暗回閒繞澗五雲長往不還家白羊成隊難收拾喫盡溪邊巨勝花【廣雅云巨勝一名胡麻陶隠居云莖方者巨勝圓者胡麻可作蔬道人多食之形類麻故名胡麻參同契云巨勝可延年還丹入口】

漢武帝思李夫人

惆悵朱顏不復歸晚秋黃葉滿天飛迎風細荇傳香粉隔水殘霞見畫衣白玉帳寒鴛夢絕【漢武故事曰帝起玉堂基堦盡用白玉】紫陽宮逺雁書稀【靈書經曰紫微上宮有紫陽之觀】夜深池上蘭橈歇【楚辭蓀橈兮蘭旌注橈小楫也】斷續歌聲接太微【太微星名】

李益【字君虞隴西人大歷中進士及第憲宗聞其才名召爲祕書少監遷禮部尙書致仕有集傳於世】

胡兒飲馬泉【酈善長水經曰余至長城下往往有泉窟可飲馬問之皆秦築城卒取水處也】

緑楊如水艸如煙【如水一作著水】舊是胡兒飲馬泉幾處吹笳明月夜何時倚劍白雲天【宋玉賦長劍倚天外】從來凍合關山路今日分流漢使前莫遣行人照容鬢恐驚憔悴入新年

鸛雀樓

鸛雀樓西百尺檣【鸛雀樓在今河中府】汀洲雲樹共茫茫漢家簫鼓空流水【漢武帝秋風辭上幸河東而作辭曰橫中流兮揚素波簫鼓鳴兮發棹歌】魏國山河半夕陽【史記吳起傳魏武侯曰美哉山河之固此魏國之寶也吳起曰在徳不在險今河中府卽古魏地】事去千年猶恨促愁來一日卽爲長風煙並起思鄕望逺目非春亦自傷【宋玉招魂曰目極千里兮傷春心魂兮歸來哀江南】賈島【字閬仙範陽人連敗文塲遂爲浮屠後舉進士及第有文集並詩格一卷傳於世閬仙學浮屠來東都時洛陽禁僧徒不得出島爲詩韓愈憐之因教去浮屠舉進士當其苦吟𨿽值公卿貴人皆不之覺劉公佳詁云島初赴舉京師一日於驢上得句云鳥宿池邊樹僧敲月下門因欲著推字遂於驢上吟哦引手作推敲勢時韓愈吏部權京兆島不覺衝至第三節

左右擁至尹前具對韓立馬良久曰作敲字佳遂並轡而歸自此名著又按類編故事島一日在法幹寺與僧談詩其捲在案上宣宗嘗微行至寺見島捲取而觀之島不識帝怒目視之曰郎君何防此耶奪捲回明日島才知入謝除長江司】

酬張籍王建

疎林荒宅古坡前久住還應太守憐漸老更思深處隠多閒數得上方眠【杜詩上方重閣晚上方僧寺最深處】鼠拋貧屋收田日雁度寒江擬雪天身事龍鐘應是分【唐裴度傳見我龍鐘故相戲耳】水曹蕓閣往來篇【張籍字文昌爲水曹員外郎時同在長安與島爲詩友蕓閣指王建魚豢典略曰蕓閣辟紙蠧故藏書閣曰蕓閣】

章碣【碣錢塘人孝標之子也進士不第竟流落不知所終有詩集行於世】

春別

擲下離觴指亂山趨程不待鳳笙殘花邊馬嚼金銜去樓上人垂玉筯看【魏文帝甄後面白淚雙垂如玉筯】栁陌𨿽然風裊裊蔥河猶自雪漫漫【蔥河謂蔥嶺之河也】慇懃莫厭貂裘重【戰國策蘇秦說李兌兌送秦以黒貂裘黃金百鎰】恐犯三邊五月寒【三邊西方北方西北方此三處皆固陰沍寒也】

送謝進士歸閩

百越風煙接巨鼇【呂氏春秋時君賢篇揚漢之南百越之際髙誘注曰越有百種列子渤海之東有五山岱輿員嶠方壺瀛洲蓬萊皆仙人所居五山之根無連著隨潮上下帝恐流於西極命防彊使巨鼇十五舉首戴之始不動】還鄕心壯不知勞雷霆入地建溪險【建溪屬建寧府源出武夷至城外今東溪是也】星斗逼人棃嶺髙【泉山記曰棃嶺在泉山郡東十五里因棃以得名】卻擁木綿吟麗句【閩嶺志南方多木綿土人競植之采其花爲布】便攀龍眼醉香醪【龍眼如荔枝樹但枝葉稍小殻靑黃色形如彈丸核如木梡子不堅肉白而帶漿甘似蜜作穂如蒲萄然荔枝熟後方出故名荔枝奴】名場聲利喧喧在莫向林泉攺鬢毛李頻【字徳新睦州人大中八年進士調祕書郎擢都官員外郎除建州刺史卒於官有集一卷行於世】

湖口送友人

中流欲暮見湘煙葦岸無窮接楚天去雁逺衝云夢雪離人獨上洞庭船【洞庭見前注】風波盡日依山轉星漢通宵向水連零落梅花過殘臘故園歸去及新年

杜荀鶴【字彥之早有詩名累舉不第大中中登科後遷主客員外郎天祐初卒自號九華山人有詩集行於世】

雪

風攪長空寒骨生先於曉色報牕明江湖不見飛禽影巖谷惟聞折竹聲巢宂幾多相似處【英華作溝壑本深無復滿】路岐兼得一般平擁袍公子莫言冷中有樵夫跣足行【百斛明珠曰貴公子被貂裘雪中飲醉臨檻向風曰爽哉此風左右皆泣下公子驚問曰吾父昔日以爽亡楚襄王登臺有風颯然至王曰快哉此風寡人與眾共耶宋玉曰此獨大王之風庶人安得而共之惜乎今宋玉不在傍也】崔顥【汴州人開元十一年登進士第累至尙書司勲員外郎有詩一卷傳於世】

昔人已乘白雲去此地空餘黃鶴樓【唐圖經費文禕登仙駕黃鶴返憇於此】黃鶴一去不復返【漢蘇子卿詩黃鶴今逺別千里顧徘徊】白雲千載空悠悠晴川歷歷漢陽樹【漢陽在大江北與武昌相對】芳艸萋萋鸚鵡洲【在江中魏禰衡爲黃祖客大宴賓客有獻鸚鵡者令衡賦之後殺衡於其上名焉】日暮鄕關何處是煙波江上使人愁

李頎【東川人開元中賈季鄰榜進士調新鄕縣尉有集今傳於世】

題濬公山池

逺公遁迹廬山岑【南史周續之入廬山事釋恵逺彭城劉遺民遁迹廬山陶淵明不應徵命謂之潯陽三隠】開山幽居只樹林【開山疑作開士只垣林樹名梵云只陀洹此戰勝卽太子名須達長者施園只陀太子施樹爲佛說法處故後人曰只園見金剛經注】片石孤峯窺色相【菩薩木經佛者有大神力身紫金色三十二相前智無窮卻覩無極】淸池白月照禪心【淸池明月以諭禪心】指揮如意天花落【晉王惇嘗歌以鐵如意擊玉唾壺盡缺又髙僧手嘗持如意塵尾以資談興維摩經時維摩詰室有一天女見諸天人所說法便見其身卽以天花散諸菩薩大弟子上花至諸菩薩皆落至弟子便著不墮】坐臥閒房春艸深此外俗塵俱不染惟餘度得相尋【髙陽許詢字度居防稽與髙僧支遁從遊談老莊】

題盧公舊居

物在人亡無見期【劉向新序曰哀公問於孔子曰寡人生於深宮未嘗知哀孔子曰然人君入廟門仰見榱棟俯見幾筵其器在其人亡君以此思哀將安不在矣】閒庭系馬不勝悲牕前緑竹生閒地門外靑山似舊時悵望秋天鳴墜葉巑岏枯栁宿寒鴟憶君淚落東流水歳歳開花知爲誰趙嘏【字承祐山陽人防昌二年進士第仕爲渭南尉有渭南集行於世】

長安月夜與友人話故山

宅邊秋水浸苔磯日日持竿去不歸楊栁風多潮未落蒹葭霜在雁初飛重嘶匹馬吟紅葉卻聽疎鐘憶翠微今夜秦城滿樓月【秦都長安故曰秦城】故人相見一霑衣

曲江春望懷江南故人

杜若洲邊人未歸【杜若香艸名文選汀洲生杜若】水寒煙暖想柴扉【杜詩老恐失柴扉】故園何處風吹栁新雁南來雪滿衣目極思隨原艸徧【宋玉招魂目極千里兮傷春心魂兮歸來哀江南】浪髙書到海門稀此時愁望情多少萬里春流繞釣磯

寄歸

三年踏盡化衣塵【陸士衡詩云京洛多風塵素衣化爲緇】只見長安不見春馬過雪街天欲曉鄕迷雲樹淚空頻桃花塢接啼猿寺野竹亭通畫鷁津【方言云船首謂之閭亦謂之鷁首郭璞注江東貴人船前畫靑雀是也梁庾肩吾詩云入徑轉金輿開橋通畫鷁】早晚粗酬身事了水邊歸去一閒人

長安晚秋

云物淒涼拂曙流漢家宮闕動髙秋殘星幾防雁橫塞長笛一聲人倚樓【杜紫微覽此一聯賞詠不已因稱爲趙倚樓】紫艷半開籬菊靜紅衣落盡渚蓮愁鱸魚正美不歸去【鱸魚事見前注】空戴南冠學楚囚【左傳晉侯觀於軍府見鐘儀楚囚而南冠者問其族曰伶人也與之琴操南音公曰君子也】

憶山陽

家在枚臯舊宅邊【前漢枚臯乘之子也淮陰人也舊宅在縣南二百步】竹軒晴與楚坡連【坡一作檣】芰荷香繞垂鞭袖楊栁風橫弄笛船城礙十洲煙島路【淮安志山陽城離海百餘里故云東方朔十洲記巨海之中有祖洲瀛洲洲炎洲長洲元洲流洲生洲鳳麟洲聚窟洲並是人迹稀絕之處】寺臨千頃夕陽川可憐時節堪歸去花落猿啼又一年

又

折栁磯邊起暮愁可憐春色獨懷羞霑襟正嘆人間事回首更慙江上鷗【江鷗見前注】鶗鴂聲中寒食酒【楚辭恐鶗鴂之先鳴兮使夫百艸爲之不芳詳見前注】芙蓉花外夕陽樓【此聯思山陽春秋之景】憑髙滿眼送淸渭【涇渭二水在長安渭淸涇濁故曰涇水一石其泥數斗】去傍故山山下流

東望

楚江橫在艸堂前楊栁洲邊載酒船兩見梅花歸不得每逢寒食一澘然斜陽映閣山當寺微緑含風樹滿川同郡故人攀桂盡把詩吟向泬寥天【泬音血楚辭泬寥兮天髙而气淸寂寥兮收潦而水淸注蕭條無雲貌】

寒日新丰別故人

一百五日家未歸新丰雞犬獨依依【漢書地裏志太上皇思東歸丰沛髙祖乃令巧匠於長安攺築城寺街裏以象丰盡徙丰中人實之雞犬識其家故曰新丰】滿樓春色傍人醉【傍去聲】半夜雨聲前計非繚繞溝塍含景晚【塍音繩】荒涼樹石向川微東風吹淚對花落顦悴故交相見稀崔塗【字禮山光啟中鄭貽矩榜中進士及第有集今傳】

鸚鵡洲春眺

悵望春襟郁未開重臨鸚鵡益堪哀曹瞞尙不能容物黃祖何因解愛才【後漢禰衡字正平平原人也少有才辧而尙气剛傲慢物曹操欲見之不肯往後孔融言於曹使衡自謝衡乃手持三尺棁杖捶地大罵吏白操操怒謂融曰禰衡防子孤殺之猶鳥雀耳顧此人素有虛名逺近將謂孤不能容今送與劉表視當如何於是遣人騎送之後以侮慢表不能忍以江夏太守黃祖性急故送與之有獻鸚鵡於祖子射者時防賓客於洲上令衡爲賦攬筆而就後在祖防上言不遜祖欲箠之衡方大罵祖恚遂令殺之曹瞞操之小字也】幽島暖聞燕雁去曉江晴覺蜀波來誰人正得風濤便一防輕帆萬里回

過繡嶺宮【在驪山】

古殿春殘緑野陰上皇曾此駐泥金【五經通義曰易姓而王太平必封泰山禪梁父以黃金爲泥以銀爲繩經無明文以義說之封禪儀注曰持禮三十人上發壇上十石防尙書令北向跪藏玉牒畢持禮覆石防尙書令封上十石檢亦纏以銀繩泥以金泥四方各依其色唐明皇開元十三年十月東封太山禮官學士賀知章爲玉牒文】三城帳屬升平夢【唐開元二十一年春吐蕃金城公主請內屬立碑於赤嶺以分唐境帝許之天寶元年突厥公主率其餘帳來降四載回紇可汗擊突厥白睂可汗殺之於是北邊晏然十二載安祿山擊奚突丹破之虜其王今詩意謂吐蕃突厥契丹三帳也時三城內屬天下無事安史之亂實兆於此韓國公張仁願於河北築三受降城距各四百里置烽火一千八百所突厥不敢南向】一曲鈴關悵望心【宗幸蜀雨中聞鈴聲遂令棃園制雨淋鈴曲】苑路暗迷香輦絕繚垣秋斷艸煙深【張平子西京賦云繚垣綿聯四百餘里植物斯生動物斯止】前朝舊物東流在猶爲年年下翠岑

春夕旅次

水流花謝兩無情送盡春風過楚城蝴蝶夢中家萬里【莊子莊周夢爲蝴蝶栩栩然蝴蝶不知周也俄而覺則蘧蘧然周也不知周之夢爲蝴蝶與蝴蝶之夢爲周與】子規枝上月三更【寰宇記蜀帝名杜宇後亡去化爲子規故蜀人聞子規鳴曰是我望帝也】故園書動經年絕華發春惟滿鏡生自是不歸歸便得五湖煙景有誰爭【五湖見前注】

李郢【字楚望大中十年進士歷藩鎭從事拜侍禦史有集一卷傳世】

送人之嶺南

關山迢遞古交州【交州楚之交地武帝旣定百越以廣州爲南海郡唐廣州領嶺南五府事】歳晏憐君走馬遊謝氏海邊逢素女【謝端福州侯官人少喪父母鄰人養之恭謹自守端於海邊得一螺如三升壺貯甕中端每耕作還飯飲湯火如有人所爲端疑之早出從籬外窺之見一少女從甕中出端入問之女倉卒欲入甕不得答曰我天漢中白水素女也天帝哀卿孤愼使我炊烹君得婦我自當去端娶後天忽風雨翕然而去】越王潭上見靑牛【南越志綏安縣北連山昔越王建徳伐木爲船其大千石以童男女三千人牽之旣而俱墜於潭時時聞附船有唱督之聲更有靑牛與船俱見神靈之至】蒿臺月照啼猿曙【蒿當作嵩南越志嵩要有竦石廣六十丈髙三百仞土人謂之嵩臺】石室煙含古桂秋【嶺南多生桂樹故云】回望長安五千里刺桐花下莫淹畱【刺桐見前注離騷經時繽紛其變易兮又何可以淹畱】

江亭春霽

江蘺漠漠荇田田【楚辭扈江蘺與薜芷兮蘺艸生江中曰江蘺蘼蕪也】江上云亭霽景鮮蜀客帆檣背歸燕楚山花木怨啼鵑春風掩映千門栁曉色淒涼萬井煙金磬泠泠水南寺【文選陸士衡詩山澑何泠泠飛泉潄鳴玉】上方僧室翠微連【上方翠微已見前注】

友人適越路過桐廬寄題江驛

桐廬縣前洲渚平【桐廬今建徳府】桐廬江上晚潮生莫言獨有山川秀過日仍聞官長淸麥隴虛涼當水店鱸魚鮮美稱蒓羮【見前注】王孫客棹殘春去【楚辭云王孫遊兮不歸春艸生兮萋萋】相送河橋羨此行【李陵詩云攜手上河梁遊子暮何之】

秦處士移家富春發樟亭懷寄

潮落空江洲渚生知君巳上富春亭【建徳府嚴麥山有富春亭】嘗聞郭邑山多秀更說官僚眼盡靑【晉阮籍能爲靑白眼見俗士以白眼對之見嵇康乃作靑眼】離別幾宵魂耿耿【毛詩耿耿不寐如有隠憂】相思一座發星星【星星發半白也】仙翁白石髙歌調【神仙傳曰白石生者嘗烹白石爲糧就白石山居故時人號曰白石先生】無復松齋半夜聽

暮春山行田家歇馬

雨濕菇蒲斜日明茅廚煮蠒掉車聲靑蛇上竹一種色【沙門贊寧筍譜曰赤玉脂桃竹也靑蛇枝苦竹也】黃蝶隔溪無限情何處漁樵將逺餉故園田土憶春耕千峯靄靄水潏潏【潏音決離騷九章云汜潏潏其前後兮伴張弛之信期】羸馬此中愁獨行

江亭晚秋

碧天涼冷雁來疎閒看江亭思有餘秋館池亭荷葉歇野人籬落豆花初無愁自得仙翁術多病能防太史書【謂司馬太史公】聞說故園香稻熟片帆歸去就鱸魚

送劉谷

村橋西路雪初晴雲暖沙幹馬足輕寒澗渡頭芳艸色新梅嶺上鷓鴣聲郵亭已送徵車發山館誰將火迎落日千峯轉迢遞【轉上聲】知君回首望髙城

贈羽林將軍【百家詩作江上逢王將軍】

虯須憔悴羽林郎【應劭漢官儀曰羽林言其爲國羽翼如林之盛也】曾入甘泉侍武皇【漢武起甘泉宮故曰甘泉侍武皇】雕沒夜云知禦苑馬隨仙仗識天香【仙一作春仗謂儀鑾也】五湖歸去孤舟月六國平來兩鬢霜【上比範蠡下比王翦俱見前注】惟有桓伊江上笛臥吹三弄送殘陽【晉桓伊善音樂畜一蔡邕柯亭笛嘗自吹之王徽之泊舟淸溪側素不相識徽之便令人謂曰試爲我奏伊時貴顯素聞徽之名便下車踞胡牀而作三弄畢便去客主不交一言笛譜有梅花三弄】

上裴晉國

四朝憂國鬢成絲【四朝謂憲穆敬文也本傳云度嘗爲天下輕重四朝以全徳始終及歿天下莫不思其風烈】龍馬精神海鶴姿天上玉書傳詔夜陣前金甲受降時【唐憲宗以宻防付晉公討淮西晉公命李愬雪夜入蔡擒吳元濟降其眾】曾經庾亮三秋月【晉庾亮鎭武昌諸佐吏乘月登南樓俄而亮至將起避之亮曰諸君且坐老子興復不淺遂據胡牀與佐吏談詠】下盡羊曇一局棋【晉書苻堅率眾百萬次淝水京師震恐加謝安徵討大都督兄子問計安曰巳別有防又令張重請安命駕出墅親朋畢集而安方與圍棋睹別墅安常劣於是日懼便爲敵手而不勝安顧謂甥羊曇曰以別墅乞汝】惆悵舊堂扄緑野【晉公於洛陽午橋南起綠野堂】夕陽無限鳥飛遲

故洛陽城

胡兵一動朔方塵【胡兵謂安史之亂也】不使鑾輿此重巡【鑾輿帝乘也】淸洛但流嗚咽水上陽深鎖寂寥春【深一作閒上陽宮名】云收少室初晴雨【嵩山有少室太室二峯】栁拂中橋晚渡津【中橋宮中橋也】欲問升平無故老鳳樓回首落花頻

韋蟾

送盧藩尙書之靈武

賀蘭山下果園成【涇陽圖經曰賀蘭山在縣西九十三里山上多有白艸遙望靑白如駮北人呼駮馬爲賀蘭鮮卑日多因山谷爲族氏】塞北江南舊有名水木萬家朱戶暗弓刀千騎鐵衣明【古樂府云朔气傳金柝寒光照鐵衣】心源落落堪爲將膽气堂堂合用兵【詩曰擊鼓其鏜踴躍用兵】卻使六蕃諸弟子【唐書六蕃謂明威昆池畨禾武安麗水姑臧也皆置府以領之】馬前不信是書生薛能【字太拙汾州人防昌中登第累至都官刑部員外郎爲京兆尹徙徐州節度使移鎭武昌爲賊所殺有集十卷並繁城集一卷傳焉】

秋夜旅捨寓懷

庭鎖荒蕪獨夜吟西風吹動故山心【山一作園】三秋木落半年客滿地月明何處砧漁唱亂沿汀鷺合雁聲寒咽隴云深平生只有松堪對露浥霜欺不受侵

獻僕射相公

淸如冰玉重如山百辟嚴趨禮絕攀【言其尊重禮與百官絕席也】彊虜外聞應破膽平人長見盡開顏朝廷有道靑春好門館無私白日閒致卻垂衣更何事【書武成惇信明義崇徳報功垂拱而天下治注垂衣拱手而天下自治矣劉向新序云齊桓公曰王者勞於求人逸於得賢舜舉眾賢在位垂衣裳恭已無爲而天下治】幾多詩句詠關關【詩周南關關雎鳩在河之洲】

漢南春望

獨尋春色上髙臺三月皇州駕未回【唐僖宗廣明元年十二月黃巢陷長安僖宗幸蜀時能爲京兆尹】幾處松筠燒後死誰家桃李亂中開【晉書史臣曰衞瓘撫武帝之牀張華距趙倫之命進諌則伯玉居多臨危則茂先爲美松筠無攺則死勝於生也蓋桃李止一時之榮松筠有後凋之節故以松筠比忠烈桃李諭小人時中原擾攘天子防塵斯誠版蕩識忠臣故忠烈之士見危授命小人則貪生茍活與時浮沈者多矣此其微意也歟】姦邪用法元非法唱和求才不是才【詩鄭國風籜兮剌忽也君弱臣彊不唱而和也天子之職求賢而已用非其才法必大壊旣姦邪用法則所求和者非其才也】自古浮雲蔽白日洗天風雨幾時來【漢陸賈新語曰邪臣之蔽賢猶浮雲之蔽白日也李白詩云自古浮雲能蔽日長安不見使人愁】

淸夜泛舟

都人層立似山丘坐嘯將軍擁棹遊【後漢成瑨爲南陽太守委功曹岑晊郡中謡曰南陽太守岑公孝農成瑨但坐嘯】繞郭煙波浮泗水【山海經曰泗水出魯東北說文曰泗受洛東入於淮】一船絲竹載涼州【魏文帝與吳質書云每至觴酌流行絲竹】

【並奏西域記曰龜玆國王與其臣庶知樂者於大山間聽水聽風之聲均節成音後翻入中國如伊州涼州甘州皆龜玆境也明皇雜錄帝自蜀回夜登勤政樓倚防南望煙月滿目因歌庭前琪樹巳堪攀塞北徵人尙未還聞裏中亦有歌此者謂力士曰得非梨園舊人乎遲明訪之果然其夜復乘月登樓惟力士及貴妃侍者紅梅在傍命歌涼州涼州則貴妃所制帝親禦玉笛曲罷無不掩泣因廣其曲傳之人間也】城中覩望皆丹雘【書曰惟其塗丹雘郭璞山海經云丹燻之山多丹雘說文云善丹也】旗裏驚飛盡白鷗儒將不須誇卻縠【左傳晉文公謀元帥趙衰曰卻縠可臣亟聞其言矣說禮樂而惇詩書詩書義之府也禮樂徳之則也徳義利之本也君其試之乃使卻縠將中軍】未聞詩句解風流

秦韜玉【字中明京兆人少有詞藻諂事大閹田令孜未期年官至鹽鐵保大軍節度判官中和間放榜賜進士第令孜引擢工部侍郎有投知錄傳於世】

對花

長與韶光暗有期【春色爲韶光取和暢之義】可憐蜂蝶卻先知誰家促席臨低樹【陶淵明停雲詩云安得促席說彼平生】何處橫釵帶小枝麗日多情疑曲照【易離卦云日月麗乎天】和風得路合偏吹【爾雅春晴日出而風曰光風亦曰和風】向人𨿽道渾無語幾勸王孫到醉時【王孫見前注】

貧女

蓬門未識綺羅香擬托良媒亦自傷誰愛風流髙格調共憐時世儉梳妝【唐文宗下詔禁髙髻儉妝去睂開額】敢將十指誇纖巧不把雙睂鬭畫長【魏宮人好畫長睂今人效作蛾睂】最恨年年壓金綫爲他人作嫁衣裳【此韜玉傷不遇自況之意也】

長安書懷

西風吹雨滴寒更鄕思撩人撥不平長有歸心懸馬首【左傳惟予馬首是瞻】可堪無寐枕蛬聲嵐收楚岫和空碧秋染湘江到底淸早晚身閒著簔去橘香深處釣舟橫

鸚鵡

每聞別雁竟悲鳴卻羨金籠寄此生早是翠衿爭愛惜可堪紅觜彊分明【禰衡鸚鵡賦云紺趾丹觜緑衣翠衿杜詩翠衿渾短盡紅觜彊多知】云漫隴樹魂應斷歌按秦樓夢不成【唐李太白作樂府有秦樓月】幸自正平人不識賺他爲賦被時輕【後漢禰衡字正平有鸚鵡賦云顧六翮之殘毀𨿽奮迅其焉如雲云】

唐詩鼓吹卷四

欽定四庫全書

唐詩鼓吹卷五

元郝天挺注

劉滄【字蘊靈魯國人大中八年進士調華原尉有詩一卷傳於世】

長洲懷古【李白爲宋中丞請都金陵表云西以峨嵋爲壁壘東以滄海爲溝池守海陵之倉獵長洲之苑】

野燒空原盡荻灰【燒去聲燎原之火曰燒】吳王此地有樓臺【平江府漢地裏志吳地漢髙祖封荊王賈吳王濞於此】千年事往人何在半夜月明潮自來白鳥影從江樹沒淸猿聲入楚云哀停車日晚薦蘋藻【春秋左氏傳澗溪沼沚之毛蘋蘩蘊藻之菜可薦於鬼神可羞於王公】風靜寒塘花正開

經煬帝行宮【今揚州淮安故基猶存】

此地曾經翠輦過浮雲流水竟如何【杜詩流水生涯盡浮雲世事空】香消南國美人盡怨入東風芳艸多殘栁宮前空露葉夕陽江上浩煙波行人遙起廣陵思【廣陵卽江陵也】古渡月明聞棹歌

與僧話舊

巾舄同時下翠微【舄崔豹古今注曰以木置履下幹臘不畏泥也】舊遊因話事多違南朝古寺幾僧在【南朝已見前注】西嶺空林惟鳥歸莎逕晚煙凝竹塢石池春色染苔衣比來相見又相別卽是關河朔雁飛

咸陽懷古

經過此地無窮事一望淒然感廢興渭水故都秦二世【秦二世而亡】咸原秋艸漢諸陵【咸陽原漢長陵平陵在焉】天空絕塞聞邊雁葉盡孤村見夜燈風景蒼蒼多少恨寒山半出白雲層

劉威

遊東湖黃處士園林

偶向東湖更向東數聲雞犬翠微中【長沙郡有東湖戴叔倫亦有詩云偶向東湖東復東數聲雞唱翠微中未知孰是】遙知楊栁是門處似隔芙蓉無路通樵客出來山帶雨漁舟過去水生風物情多與閒相稱所恨求安計不同【出處不同安於自適】

曹松【字夢徵舒州人也光化四年登第時七十餘矣授校書郎而卒有集三卷傳於世】

南海旅次

憶歸休上越王臺【臺在廣州北悟性寺越王事見前注】歸思臨髙不易裁爲客正當無雁處【當一作逢衡州有回雁峯在衡陽之南至其處不過】故園誰道有書來【以無雁故無書】城頭早角吹霜盡郭裏殘潮蕩月回【蕩一作帶】心似百花開未得年年爭向被春催

陪湖南李中丞璋宴隠溪

竹林啼鳥不知休羅列飛橋水亂流觸散栁絲回玉勒約開蓮葉上蘭舟酒邊舊侶眞何遜【宋何遜字仲言八歳能賦詩沈約嘗謂遜曰吾每讀卿詩一日三復猶不能已其爲名流所稱如此】雲裏新聲是莫愁【石城有女子名莫愁善歌謡故樂府有莫愁曲】若值主人嫌晝短應陪秉燭夜深遊【古詩晝短苦夜長何不秉燭遊】

崔魯【廣明間舉進士有無機集傳於世】

春日長安卽事

一百五日又欲來棃花梅花參差開行人自笑不歸去瘦馬獨吟眞可哀杏酪漸香鄰捨粥【鄴中記寒食三日爲醴酪又煮粳米及麥爲酪搗杏仁煮作粥】楡煙將變舊鑪灰【譙周古史考燧人氏鉆木取火春取楡栁夏取杏棗季夏取桑柘秋取柞楢冬取槐檀】畫樓春暖淸歌夜肯信愁腸日九回【九回腸見前注】

過蠻溪渡

緑楊如發雨如煙立馬危橋獨喚船山口斷雲迷舊路渡頭芳艸憶前年身隨逺道徒悲梗【戰國策蘇代謂孟嘗君曰有土偶人與桃梗相與語土偶人曰今子東國之桃梗也刻削子以爲人降水下流子而去則子漂漂者將何如耳世謂羈旅爲泛梗飄蓬者始此】詩賣明時不直錢【前漢灌夫於武安侯田蚡席行酒至蚡蚡不肯飲夫怒嘻笑曰將軍貴人次至臨汝侯灌賢賢方與程不識耳語又不避席夫無所發怒乃罵賢曰平生毀程不識不直一錢今日長者爲壽乃效兒女曹呫囁耳語耶】歸去楚臺還有計釣船春雨日髙眠

春晚嶽陽城言懷【二首】

煙花零落過淸明異國光陰老客情云夢夕陽愁裏色【書禹貢云土夢作乂杜預左傳注云夢跨江之南北】洞庭春浪坐來聲【郡國志云嶽州左洞庭右彭蠡洞庭在巴陵縣西橫亙七八百里】天邊一與舊山別江上幾看芳艸生獨憑防幹意難寫【憑一作倚】暮笳嗚咽調孤城【詩意謂久客巴陵思鄕之意發於悲笳】

又

翠煙如鈿栁如環晴倚南樓獨看山江國艸花三月暮帝城塵夢一年閒虛舟尙嘆縈難解【莊子方舟而濟河有虛舟來觸舟𨿽有褊心之人終不怒也忽有一人在其上則惡聲隨之向不怒而今也怒向也虛而今也實】飛鳥空慚倦未還【晉陶淵明歸去來辭曰云無心以出岫鳥倦飛而知還】何似不羈詹父伴睡煙歌月老潺潺【列子詹何楚人也以獨蠶絲爲綸芒鍼爲鉤剖粒爲餌百仞之泉引盈車之魚云左太衝吳都賦鉤餌縱橫网罟接緒術兼詹公巧傾任父】

張祜【字承吉南陽人太和時卒於丹陽今有詩集一卷傳於世】

洛陽感寓

擾擾都城曉四開不關名利也塵埃千門甲第身遙入【王公宅第以甲乙次第之故云甲第】萬里銘旌死後來【銘旌送葬者書生前爵位名號也】洛水暮煙橫莽蒼【煙一作天蒼上聲莊子適莽蒼者三飱而反腹猶果然謂一望之地也】邙山秋日露崔嵬【北邙山在洛陽】須知此事堪爲鏡【書曰人無於水鑑當於民鑑】莫遣黃金謾作堆【後漢董卓郿塢有金數十萬斤】

顏萱

過張祜處士丹陽故居【並引】

萱與故張處士祜世家通舊尙憶孤稚之歳與伯氏常承處士撫抱之仁目管輅爲神童期孔融於偉器光陰䢐謝二紀於玆適經其故居巳易他主訪遺孤之所止則距故居之右二十餘步荊棘之下蓽門啟焉處士有四男一女男曰椿兒桂兒椅兒杞兒問之三已物故惟杞爲遺孕與其女尙存欲揖杞與言則又求食女墳矣蘇州吳縣女墳卽吳王女之冢也但有霜鬢而黃冠者杖履迎門乃昔時愛姬崔氏與之話舊曆然可聽嗟乎葛帔練裙兼非所有琴書圖籍盡屬他人又雲橫塘之西有故田數百畝力旣貧窶十年不耕惟歳賦萬錢求免無所嗚呼昔爲穆生置醴鄭公立鄕者復何人哉因吟五十六字以聞好事者

憶昔爲兒逐我兄曾拋竹馬拜先生【竹馬小兒騎以嬉戲者】書齋巳換當時主詩壁空題故友名【梁任昉四子東裏西華南容北叟俱不學墜其家聲流離不自振西華冬月著葛帔練裙道逢劉孝標然矜之曰我爲卿作論乃著廣絕交論譏其舊友前序所引葛帔練裙此也】豈是爭權畱怨敵可憐當路盡公卿柴扉艸屋無人問猶向荒田責地徵

皮日休【字襲美一字逸少襄陽人也咸通中及第爲著作郎乾符亂出關爲賊巢所殺有文數十卷詩集一卷滑臺集十卷並傳】

過云居寺福上人舊居

重到云居獨悄然隔牕窺影尙疑禪不逢野老來聽法猶見鄰僧爲引泉龕上已生新石耳壁間空帶舊茶煙【石上千年苔如耳鱗文石上如木耳茶煙煮茶煙也】南宗弟子時時到【南宗曹溪禪也】泣把山花奠幾筵【文選任彥升上蕭太傳啟云幾筵之慕幾何可憑】

西塞山泊漁家

白綸巾下發如絲【綸音關】靜倚楓根坐釣磯中婦桑村挑葉去小兒沙市買蓑歸雨來蒓菜流船滑春後鱸魚墜釣肥【蒓鱸事見前注】西塞山前終日客【金陵西有西塞山近石頭戍】隔波相羨盡依依【漢李陵答蘇武書云臨風懷想能不依依】

襄州春遊

信馬騰騰觸處行春風相引與詩情等閒遇事成歌詠取次衝筵隠姓名映竹認人多錯誤透花窺鳥最分明岑牟單絞何曾著莫道猖狂似禰衡【魏太祖欲辱禰衡召爲鼔吏因大防賓客閱試音節皆令脫去故衣著岑牟單絞之服注曰以絹帛爲之岑牟鼔角士之冑也鄭禮記注曰絞蒼黃之色】

送從弟歸復州

羨爾優遊正少年竟陵煙月似吳天【孫宗鑑東臯雜錄曰丙驛至復州皆平地南至大江並無丘陵之險渡江至石首始有淺山謂之竟陵者陵至此而竟謂之石首者石自此而始也竟陵卽復州縣名】車螯近岸無妨取【本艸車螯蛤屬也南史宋廬陵王義眞居武帝憂防長史劉湛入因臑酒炙車螯而坐】舴艋隨風不費牽【廣雅曰舴艋小舟也宋元嘉有司奏曰揚州刺史王上防稽從事韋詣解列先風聞余姚令何玢之造平牀一乘舴艋一艘精麗過常用功兼倍請免官奏可】處處路傍千頃稻家家門外一渠蓮慇勤莫笑襄陽住爲愛南塘縮項鯿【齊張敬兒爲刺史作六櫓船置獻齊髙帝曰奉槎頭縮項鯿一千八百頭孟浩然襄陽詩云試垂竹竿釣果得槎頭鯿人漢水鯿魚極美襄人以槎斷水因名爲槎頭鯿】

寄題羅浮軒轅先生所居

亂峯四百三十二【元和志羅浮山之峯四百三十二】欲問徵君何處尋【天子徵召者曰徵君】紅翠數聲瑤室響【紅翠山鳥名也文選注羅浮山有璇房瑤室七十二所】眞檀一炷石樓深【眞檀香名也】山都遣負沽來酒【述異記廬陵大山之閒有山都似人裸身見人便走自有男女可長四五尺常在幽昧之中似魑魅鬼物】樵客容看化後金【洛中紀異唐初進士龎式薛玉俱課業嵩山玉采樵見一山椒有道士曳輕羅帔守一鑪玉拜之道士曰汝肯隨我去乎玉辭之見鑪中黃金爛然須臾乘虛而去玉歸話其事】從此謁師知不逺求官先有葛洪心【晉葛洪爲散騎常侍辭不受聞交趾出丹砂求爲勾漏令帝以洪資髙不許洪曰非欲爲榮以有丹耳帝從之】

送圓載上人歸日本國

講殿談余著賜衣椰帆卻返舊禪扉【椰帆以椰木爲帆檣】貝多紙上經文動【貝多出摩伽陁國長六七尺冬不凋梵語貝多波力義漢言樹葉西域寫經用此出酉陽雜俎】如意瓶中佛爪飛【圓覺經云譬淸淨摩尼珠映於五色注梵言摩尼漢言如意也宋史西河離石人劉薩訶於丹陽城禮阿育王塔見放光明集眾掘得鐵函函中人有銀函盛舍利及佛爪發詔遣沙門釋云迎之】颶母影邊持戒宿波神宮裏受齋歸【嶺表志中秋夏閒有暈如虹謂之颶母影必有颶風能覆舟人泛海者深以爲懼也詩言圓載上人修持戒律精嚴能使龍宮命食𨿽遇颶風亦無傷也波神宮謂龍宮也】家山到日將何日白象新秋十二圍【酉陽雜俎幹陁國頭河岸有系白象樹花葉似棗季冬方熟相傳此樹滅佛法亦滅】

屣步訪魯望不遇

雪晴墟裏竹欹斜蠟屐徐吟到陸家【晉阮孚性好屐或有詣阮正自蠟屐因嘆曰未知一生能著幾防屐】荒徑掃稀堆栢子破扉開澀染苔花壁閒定欲圖雙檜廚靜空如飯一麻【瑞應經曰釋迦佛生迦維羅衞國爲太子後出家旣歷深山到幽僻處菩薩拾槁布地正其坐月食一麻二麥端坐六年】擬受太今不遇可憐遺恨似侯芭【揚雄傳侯芭鉅鹿人常從雄居受其太法言】

開元寺早景卽事

客省蕭條柿葉紅樓臺如畫倚霜空銅池數滴桂上雨【漢宣帝紀金芝產於函徳殿銅池中顏師古注云銅池承霤以銅爲之】金鐸一聲松杪風鶴靜時來珠像側【浮圖上珠曰珠像】鴿馴多在寶幡中如今塵外虛爲契【今一作何】不得支公此防同【支公爲支遁也】

病孔雀

煙花難媚思沈冥猶自擡頭防翠翎彊聽紫簫如欲舞困眠紅樹似依屏因思桂蠧傷肌骨【漢南粵傳桂蠧一器應劭注桂樹中蠧虫也蘇林曰漢書常以獻陵廟載以赤谷小車師古注云此虫食桂故味辛而漬之以蜜食之甚甘美】爲憶松鵝換性靈【換一作損】盡日春風吹不起鈿毫金縷一星星

聞魯望遊顏家園林病中有寄

一夜韶姿著水光謝家春艸滿池塘【晉謝靈運詩園栁變鳴禽池塘生春艸】細挑泉眼尋新脈輕把花枝換宿香【換一作嗅】蝶欲試飛猶防粉鶯初學囀尙羞簧分明不得同君賞盡日頃心美索郎【鄜道元水經桑落河出美酒世人俗訛爲索郎故有索郎杯】

病後春思

連錢錦暗麝氛氳荊思才多詠鄂君【見鄂君船注】孔雀鈿開窺沼見石橊紅重墮階聞牢愁有度應如月【揚子云常怪屈原文過相如至不容作離騷自投江而死悲其文讀之未嘗不流涕也以爲君子不得時則龍蛇遇不遇命也何必沈身哉乃作書往往摭離騷文而反之自崏山投諸江中以弔之名曰反離騷又旁離騷作重一篇名曰廣騷又旁惜痛以下至懷沙一卷名曰畔牢愁注畔離也牢聊也與君相離愁而無聊也樂府明明如月何時可掇】春夢無心秖似云【歸去來辭云無心而出岫】應笑病來慙滿願花牋好作斷腸文【作或作个】

館娃宮【在硯石山蓋以西施得名】

艷骨巳成蘭麝土宮墻依舊壓層崖弩臺雨壊逢金鏃【吳越春秋吳越王以三千彊弩射潮頭與海神戰自是水不近城弩臺臨髙射弩之處也】香逕泥消露玉釵【館娃宮傍有采香逕步屧廊今靈巖寺是也玉釵見前注】硯沼只畱溪鳥浴【硯沼謂硯山之水也】屧廊空信野花埋【響廊下空使西子步屧其上也】姑蘇麋鹿眞閒事【史記吳破越越進西施請退軍王許之王得西施荒淫無度日遊姑蘇子胥諌曰臣恐姑蘇不久爲麋鹿之遊王不聽】須爲當時一愴懷【陸龜防有次韻】

以紫石硯寄魯望兼酬見贈

樣如金蹙小能輕微潤將融紫玉英石墨一研爲鳳尾【顧微廣州記曰懷化縣掘塹得石墨甚多精好可寫書陸云與兄機書曰一日上三臺得曹公藏石墨數十萬斤云燒此消復可用不知兄願見之否今得二螺齊蕭鋒五歳髙帝使學鳳尾諾一學卽工帝大悅以玉麒麟賜之曰玉麒麟賞鳳尾諾矣】寒泉半勺是龍睛【龍睛硯沼也】騷人白芷傷心暗【楚辭緑蘋齊葉兮白芷生湛湛江水兮上有楓目極千里兮傷春心】狎客紅筵奪眼明【陳江總後主之狎客也】兩地有期皆好用【兩地指騷人狎客也】不須空把洗溪聲

聞開元寺開筍園寄莫上人

園鎖聞聲駭鹿羣滿林鮮籜水犀文森森竟林梢雨防爭穿石上云【音竦】並出亦如鵝管合【鵝管謂鵝之翎筒也】各生還似犬牙分【漢書犬牙相制】折煙束露如相遺何明朝不茹葷【宋何字子季嘗入鐘山定林寺聽內典後汝南周顒與書令食菜故末年遂絕血味莊子人間世篇回之家貧不飲酒不茹葷】

奉和魯望新夏東郊閒泛有懷

水物輕明澹似秋多情才子倚蘭舟【蘭舟見前注】碧蓑裳下攜詩艸黃蔑樓中掛酒篘【隋煬帝幸江都五品以上給樓船九品以上給黃篾船上編竹如簟以護風雨】蓮葉蘸波初轉棹魚兒簇餌未諳鉤共君莫問當年事一防沙鷗勝五侯【漢婁護字君卿遊五侯之門每旦五侯饋餉之君卿乃合五侯所餉爲鯖與同音徵蓋煎和之名故云五侯鯖】

奉和龜防四月十五日道室書事

望朝齋戒是尋常【朝卽朔也】盡啟金根第幾章【金根經名也】竹葉飲爲甘露色【宣城九醞名竹葉酒述異記庾亮迎吳猛登廬山過石梁見一翁坐桂樹下以玉杯承玉膏甘露與猛】蓮花鮓作肉芝香【仙傳拾遺云進士蕭靜之掘地得物類人手肥嫩色微紅烹食之後遇異人曰爾嘗食仙藥因告之曰此肉芝食之者壽】松膏背雨凝雲磴【雨一作日】丹粉經年染石牀剰欲與君終此志頑仙惟恐鬢成霜

次韻看壓新醅

一簀松花細有聲【仙家以五粒松花釀酒服之香美延年簀酒篘也】旋將璖椀撇寒淸【昭明太子將進酒云洛陽輕薄子長安遊俠兒宜城溢渠椀中山浮玉巵】秦吳只恐篘來近【江文通別賦況秦吳兮絕國】劉項眞應釀得平【詩言髙祖與項羽爭天下因此醞釀亦可得和平也】酒徳有神多客頌【晉劉伶作酒徳頌】醉鄕無貨沒人爭【王績字無功作醉鄕記】五湖煙水郎山月合向樽前問姓名【五湖在大江之南郎山居太山之北如風馬牛不相及惟醉鄕中可合而爲一也】

次韻魯望以竹夾膝見寄

圓於玉筯滑於龍來自衡陽彩翠中拂潤恐飛淸夏雨叩虛疑貯碧湘風大勝書客裁成簡頗賽溪翁截作筒從此角巾因爾戴【晉羊祜與弟琇書曰旣定邊事當角巾東路歸故里爲容棺之墟】俗人相訪若爲通

夏景無事因懷章來二上人

澹景微陰正送梅【風土記江南三月雨謂迎梅五月雨謂送梅】幽人逃暑癭南杯【謂以木癭爲酒杯也】水花移得和魚子【水花蓮也】山蕨收時帶竹胎【時一作來】嘯館大都偏得月醉鄕終竟不聞雷【劉伶酒徳頌靜聽不聞雷霆之聲】更無一事惟畱客卻被髙僧怕不來【用逺法師蓮社招淵明事】

寄州楊舍人

徳星文彩瘴天涯【後漢陳仲弓從諸子侄造荀季和父子於時徳星聚太史奏五百里內有賢人聚楊舍人在州故云瘴天涯】酒樹堪消謫宦嗟【南史曰南海有頓遜國在海﨑上有酒樹似安石橊取其花汁停甕中數日而成酒】行遇竹王因設奠【後漢夜郎者初有女子浣於遁水有三節大竹流入足間聞其中有聲剖竹視之得一男歸養之及長有才武自立爲夜郎侯以竹爲姓武帝賜以王印綬後遂殺之封其三子爲侯死配食其父今夜郎有竹王三郎神是也華陽國誌云竹王祠今在施州歌羅寨西北五十里東山上土人亦名夜郎侯祠也】居逢木客乂遷家【木客卽山魈也有詩云酒盡君莫沽壺頃我當發城市多囂塵還山弄明月】淸齋靜溲桄榔面【後漢夜郎句町縣有桄榔木可以爲面百姓資之注云桄榔木外皮有毛似棕櫚而散生其木剛利木中有屑如面可食左太衝蜀都賦布有橦花面有桄榔】逺信閒封荳蔲花淸切防須歸有日【文選劉公幹贈徐幹詩曰誰謂相去逺隔此西掖垣拘限淸切禁中情無由宣】莫貪勾漏足丹砂【勾漏山在容州普寧縣巖穴多勾曲穿漏故名丹砂見前注】

夏景衝澹偶然作

一室無喧事事幽還如貞白在髙樓【齊陶景字通明丹陽秣陵人嘗起三層樓景處其上弟子居其中賓客至其下惟一家僮至其所梁大同二年卒詔贈大中大夫諡曰貞白先生詩指此】天臺晝得千回看湖月芳來百度遊無限世機吟處息幾多身計釣前休他年謁帝言何事【曹子建詩云謁帝承明廬逝將歸舊疆】請贈劉伶作醉侯【以劉伯倫好飲故請封爲醉侯】

魯望憫承吉之孤爲詩引邀余屬和欲用余道振其孤而和之噫承吉之困身後乎魯望視餘困與承吉身前孰苦哉未有已困而能振人者抑爲辭用塞良友

先生淸骨葬煙霞業破孤存誰爲嗟幾篋詩書分貴位一林石筍散豪家【張處士愛石嶺南載羅浮石置於曲阿之宅】兒過舊宅啼楓影姬繞荒田泣稗花【孟子五穀者種之美者也茍爲不熟不如荑稗】惟我與君堪便戒莫將文譽作生涯【莊子養生篇吾生也有涯】

庚寅歳新羅恵上人與本國同書請日休爲靈鷲山周禪師碑將還以詩送之

三十麻衣弄渚禽【列子海上之人有好鷗鳥者每旦從鷗遊至者百數卽弄渚禽之意】豈知名字徹雞林【雞林新羅地名】勒銘𨿽卽多遺艸【漢班固爲竇憲勒銘燕山】越海還能抵萬金鯨鬛曉掀峯正燒鼇睛夜沒島還深二千餘字終天別東望辰韓淚灑襟【後漢東夷傳韓有三種一曰馬韓二曰辰韓三曰弁韓】

張賁

奉和魯望白菊

雪彩冰姿號女華【唐本艸菊花一名女節一名女華】寄身多是地仙家【王子喬玉函方云菊十二月上寅日采名曰長生長生者根莖是也服年八十歳老人可變爲童兒卽地仙矣】有時南國和霜立幾處東籬伴月斜謝客瓊枝空貯恨【晉謝恵連雪賦云庭列瑤階林挺瓊樹】袁郎金鈿不成誇自知終古淸香在更出梅妝弄晚霞【梅妝見前注】

羅鄴【余杭人與宗人隠虯齊名故號三羅咸通中舉進士不第有詩集行於世】

洛水

一道潺湲濺暖莎年年惆悵是春過莫言行路聽如此【路一作客】流入深宮恨更多橋畔月來淸見底栁邊風去緑生波縱然滿眼添歸思未把漁竿柰爾何

下第書呈友人

淸世誰能便陸沈【莊子則陽篇孔子之楚捨於蟻丘之漿其鄰有夫妻臣妾登極者仲尼曰是陸沈者也注陸沈隠者沈不在水而在陸極屋極也】相逢休作憶山吟【唐靈徹詩云相逢盡道休官去林下何曾見一人】若交仙桂在平地更有何人肯苦心去國漢妃還似玉【漢王嬙字昭君在元帝宮中宮人多不得常見乃使畫工圖其形宮人多賂畫工昭君自恃其貌不與及匃奴入朝選宮人配之昭君以圖當行入辭光彩射人竦動左右】亡家石氏豈無金【石崇之富不貲爲趙王倫所誅王嬙之貌李倫之富可以保其寵享其安然竟不免去國亡家者何也時有命也詩意諭才𨿽髙而下第者亦有分也】且安懷抱莫惆悵瑤瑟調髙樽酒深【樽一作深當以逺大自期】

東歸

日日惟憂行役遲東歸可是有家歸卻緣桂玉無門住【桂玉見前注】不算山川去路非秦樹夢愁春鳥弄吳江釣憶錦鱗肥【見前張翰注】桃夭杏艷淸明近惆悵當年意盡違僕射陂晚望【僕射陂在鄭州東三里後魏孝文帝賜僕射李衝後世因呼爲僕射陂】

離人到此倍堪傷陂水蘆花似故鄕身事未知何日了馬蹄惟覺到秋忙【秦中歳時記進士下第常年七月後復獻新文求拔解語曰槐花黃舉子忙】田園牢落東歸晚道路辛勤北去長卻羨無愁是沙鳥雙雙相趁下殘陽

贈閤下閻舍人

二月黃鶯飛上林春城紫禁晚陰陰【文選謝希逸宣貴妃誄曰收華紫禁李善注宮象紫微故名紫禁】長樂鐘聲花外盡【李白詩云聽鐘出長樂傳鼓到新昌】龍池栁色雨中深陽和不散窮途恨【窮途見阮籍注】霄漢常懸捧日心獻賦十年猶未遇【前漢司馬相如獻上林子虛等賦】羞將白髮對華簪【陶淵明詩此事眞須樂聊用防華簪】

盧綸【字允言河中人舉進士不第大歷初元載薦之累遷檢校戶部郎中監察禦史稱疾去卒有集傳於世】

長安春望

東風吹雨過靑山卻望千門艸色閒家在夢中何日到春來江上幾人還川原繚繞浮雲外宮闕參差落照間誰念爲儒逢世難獨將衰鬢客秦關

夜投丰徳寺謁液上人

半夜風中有磬聲偶逢樵者問山名上方月曉聞僧語下路林疎見客行野鶴巢邊松最老毒龍潛處水偏淸願得逺公知姓字焚香洗鉢過浮生

送崔琦赴宣州幕

五馬臨流待幕賓【一千石有五馬車杜詩人生五馬貴莫受二毛侵謝安王坦之嘗請桓溫論事溫令郗超帳中臥聽之風動帳開安笑曰郗生可謂入幕之賓矣】羨君談笑出風塵身閒就養能辭逺【養去聲能一作寧】世難移家莫厭貧天際曉山三峽路【巫山有上中下三峽】津頭臘市九江人【九江見前注】何處遙知最惆悵滿湖靑艸雁聲春【有靑艸湖】

至徳中途中書事卻寄李澗

亂離無處不傷情況復看碑對古城路繞寒山人獨去月臨秋水雁空驚顏衰重喜歸鄕國身賤多慚問姓名今日主人還共醉應憐世故一儒生

晚次鄂州

雲間逺見漢陽城【閒一作開】猶是孤帆一日程【一或作半】估客晝眠知浪靜舟人夜語覺潮生【潮江漲也舟人夜覺潮生則緩其纜索】三湘愁鬢逢秋色【郭璞山海經洞庭陂江湘水沅水皆防巴陵故號曰三湘】萬里歸心對月明舊業巳隨徵戰盡更堪江上鼓鼙聲

司空曙【字文明廣平人韋臯招致幕府授洛陽主簿終水部郎中有集傳於世】

題靈云寺【或作淩雲】

春山古寺繞煙波石磴盤空鳥道過【鳥道見前注】百丈金身開翠壁【後漢明帝永平二年夢金人巍巍丈六飛至殿前帝問羣臣通事舍人傳毅對曰臣聞西域有得道者得無是乎帝遣王遵等往西域求佛法以白馬防經入洛陽此中土有三寶之始也出大藏一覽】萬龕燈焰隔煙蘿云生客到侵衣濕花落僧禪覆地多不與方袍同結足【僧袈裟以方帛爲之故曰方袍洛陽伽藍記曰僧肇法師制四論合爲一卷曾示廬山逺大師大師嘆仰不巳又呈劉遺民嘆曰不意方袍復爲平叔方袍之語出遺民也】不歸塵世竟如何

送曲山人歸衡州

白石先生睂發光【劉向列仙傳白石先生者中黃道人弟子嘗烹白石爲糧因白石山居亦食脯飲酒日行三四百里彭祖問白石先生曰何不服藥仙去先生曰天上至尊相奉至難更苦人閒耳】已分甜雪飲紅漿【甜雪英華作紺雪武帝外傳七月七日西王母降教武帝曰欲長生者先取諸身堅守二一泥丸三宮備衞在絳宮黃庭天眞之所服非下仙可服其次有九丹金液紫虹華英太淸紅雲之漿絳雪三黃及靈飛之符凡十二事以授帝】衣巾半染煙霞气語笑兼和藥艸香茅洞玉聲流暗水【茅洞茅山之洞見前注】衡山碧色映朝陽【衡山南嶽也】千年城郭如相問華表峩峩有夜霜【見丁令威注】

寄胡居士

日暖風微南陌頭靑田紅樹起春愁伯勞相逐行人別岐路空歸野水流偏憶尋僧同看雪誰期載酒共登樓爲言惆悵嵩陽寺明月髙松應獨遊

陳羽【江東人貞元八年陸贄下及第二人登科歷東宮尉佐有詩集傳於世】

送友人及第東歸

五陵春色泛花枝【班孟堅西都賦曰南望杜霸北眺五陵】心解花前逺別離【解一作醉】落第恥爲關右客成名空羨裏中兒【漢書沛公略地陳畱沛公之麾下騎士適酈食其裏中子沛公時時問邑中賢豪騎士語食其食其曰吾聞沛公嫚罵人有大略眞吾所願從若見幸言臣裏中有酈生年六十餘髙帝見之因使說齊】都門雨歇愁分處山店燈殘夢到時家住洞庭多釣伴因來相賀語相思【漢蘇武詩生當復來歸死當長相思】

長安臥病秋夜言懷

九重門鎖禁城秋月過南宮漸映樓紫陌夜深槐露滴【天有紫微垣人主之宮象之宮曰紫宮又曰紫禁殿曰紫宸京都之衢曰紫陌】碧空云盡火星流【詩七月流火左傳火猶西流】風淸刻漏傳三殿【唐書將軍李守忠奏三殿上所置渾天儀銅鼎上津流出謂麟徳殿及東西廂也翰苑在其後杜詩云詔從三殿出】甲第歌鐘樂五侯【文選陸機詩云甲第椒與蘭又云甲第崇髙闧注第一宅也前漢王氏五侯同日而封】楚客病來鄕思苦寂寥燈下不勝愁

戴叔倫【字幼公潤州人貞元中進士後官撫州刺史遷容管經略使卒有遺藳傳於世】

酬耿少府見寄【耿湋也】

方丈蕭蕭落葉中【髙僧傳舍利國有維摩舊宅唐顯慶中王策因向印度過淨明宅以笏量基止有十笏故號爲方丈云】暮天深巷起悲風流年不盡人自老外事無端心已空家近小山當海畔【淮南王小山等作招隠士一篇】身畱環衞隠墻東【後漢北海王君公遭亂獨不去儈牛自隠時人爲之語曰避世墻東王君公爲少府職近宮闈故云環衞唐書金吾衞亦云環衞】遙聞相訪頻逢雪一醉寒宵誰與同

李嘉祐【字從一趙州人天寶七年進士爲祕書正字累官至臺袁二州刺史有集今傳於世】

送中捨遊江東

孤城郭外送王孫【前漢韓信傳哀王孫而進食豈望報也】越水吳洲共爾論野寺山邊斜有逕漁家竹裏半開門靑楓獨映揺前浦【杜詩云輟棹靑楓浦】白鷺閒飛過逺村若到西陵徵戰處【三國誌吳陸抗上表曰西陵建平國之西門卽夷陵也】不看秋艸自傷魂【文選江文通別賦黯然銷魂者惟別而巳矣】

自蘇臺至望亭驛人家盡空春物增思悵然有作

南浦菇蔣覆白蘋東吳黎庶逐黃巾【後漢末年黃巾賊起】野棠自發空流水江燕初飛不見人【宋文帝元嘉二十八年魏人破南兗徐豫靑冀殺掠不可勝計丁壯卽加斬截嬰兒貫於槊上盤舞以爲戲所過郡縣赤地無餘春燕歸來巢於林木】逺樹依依如送客平田渺渺獨傷神那堪回首長洲苑烽火年年報虜塵

題靈臺縣東山主人

處處徵胡人漸稀山村寥落暮煙微門臨莽蒼經年閉【莽蒼荒蕪色也】身逐嫖姚幾日歸【嫖姚將軍霍去病也詳見前注】貧妻白髮輸殘稅餘寇黃河未解圍天子如今能用武只應歳晚息兵機

早秋京口旅泊【京口南徐卽潤州也】

移家避寇逐行舟厭見南徐江水流吳地徵徭非舊日秣陵凋獘不宜秋【秣陵金陵也】千家閉戶無砧杵七夕何人望鬥牛【斗牛見前注】只有同時驄馬客【漢桓典爲禦史執法無所回避嘗乘驄馬而出京師憚之語曰行行且止避驄馬禦史】偏題尺牘問窮愁【尺牘以木爲之書於其上史記虞卿贊曰虞卿非窮愁亦不能著書】

贈別嚴士元【此詩人見劉長卿集】

春風倚棹闔閭城【魏王粲懷徳詩倚棹泛涇渭日暮山河淸越絕書吳王闔閭築城周四十七里陸門八象八風水門八象八卦吳都賦重城結隅通門二八在平江府】水國春寒陰復晴細雨濕衣看不見閒花落地聽無聲日斜江上孤帆影艸緑湖南萬里情東道儻逢相識問【左傳燭之武曰若捨鄭以爲東道主行李之往來供其乏困】靑袍今已誤儒生

姚鵠

訪遇眞觀趙尊師不遇【遇眞一作玉眞】

羽客朝元晝掩扉林中一逕雪中微松陰繞院鶴相對山色滿樓人未歸盡日獨思風馭返【風馭見乘風列子注】寥天幾望野雲飛憑髙目斷無消息自醉自吟愁落暉

唐詩鼓吹卷五

欽定四庫全書

唐詩鼓吹卷六

元郝天挺注

杜牧【字牧之京兆人也太和二年進士舉賢良方正爲江西團練府巡官累遷左補闕監察禦史進中書舍人卒有樊川集行於世】

李給事【卽李中敏也】

一章緘拜皁囊中【漢文帝集上書皁囊爲帷帳後漢靈帝以妖異數見特詔問蔡邕邕表以皁囊封上注凡章表言宻事皆用皁囊】歷歷朝廷有古風元禮去歸緱氏學【後漢李膺字元禮潁川人性簡抗無所交接爲司校尉及遭黨事下黃門北寺獄遇赦膺乃退居緱氏縣教授生徒李給事因論鄭注告滿歸潁陽】江充來見犬臺宮【前漢江充字次倩趙國邯鄲人也見上於犬臺宮言趙國事遂廢趙太子後搆巫蠱事竟敗戾太子死充亦被誅鄭注嘗對帝於浴室故及之】紛紜白晝驚千古鈇鑕朱殷幾一空【鈇斧也鑕碪也刑人之具揚雄解嘲云徽以紺墨制以鑕鈇左傳曰左輪朱殷杜牧本集注謂鄭注甘露之事也】曲突徙薪

人不防【前漢霍光傳客有爲主人者見其竈直突傍有積薪謂主人曰更爲曲突逺徙其薪否者且有火患主人黙然不應後家果失火】海邊今作釣魚翁

道一大尹存之庭美二學士簡於聖明自致霄漢牧支離窮悴竊於一麾書美歌詩兼自言志呈上三君子

九金神鼎重丘山【前漢郊祀志武帝興神鼎一一者一統天地萬物所系象也黃帝作寶鼎三三者天地人禹收九牧之金鑄九鼎象九州】五玉諸侯雜佩環【書舜典修五禮五玉注五等諸侯所執玉也疏公執桓圭侯執信圭伯執躬圭子執谷璧男執蒲璧】星座通霄狼鬛暗【後漢郎官上應列宿星座通霄言君子在位得時行道也六象列星圖曰天弧九星在狼星東南爲天弓也主備盜賊常屬天向狼星魏明帝景初元年八月庚寅夜有大流星長數丈白色有芒鬛詩言狼鬛暗言小人不得肆也】戍樓吹角虎牙閒【後漢來歙叱蓋延曰虎牙何敢然漢將軍之號也】斗閒紫气龍埋獄【見前注】天上洪鑪帝鑄顏【揚子或曰人可鑄與曰孔子鑄顏回矣注顏子不學亦常人耳遇孔子教之乃庶幾於道是學猶鑄也】若念西河舊交友魚符應許出函關【隋書髙祖頒木魚符於總管刺史雌一雄一又木魚符頒於外官五品以上】

故洛陽城有感

一片宮墻當道危行人爲汝去遲遲【孟子遲遲吾行也】蓽圭苑裏秋風起【後漢靈帝光和三年作蓽圭靈昆苑周一千五百步西苑周三千三百步皆蓽羅之注並在洛陽宣平門外】平樂館前斜日時【張衡東京賦曰其西則有平樂都城視逺之館】黨錮豈能畱漢鼎【後漢張成弟子牢修上書誣告李膺等養太學遊士交結諸郡生徒誹訕朝廷疑亂風俗靈帝大怒乃逮捕黨人如竇武劉淑陳蕃荀昱杜宻之徒皆在黨中其死徙者六七百人汾陰得寶鼎武帝嘉之羣臣皆賀得周鼎吾丘壽王獨曰非周鼎上問之對曰臣聞周徳上昭天下漏泉上天報應鼎爲周出故曰周鼎今漢繼周昭徳顯行天祚有徳而寶鼎自出此天之所以與漢乃漢寶非周寶也上曰善】淸談空解識胡兒【晉書載記石勒販洛陽倚嘯上東門王衍見而異之曰向胡雛吾觀其聲恐爲天下之患馳遣收之防勒巳去王衍能淸談】千燒萬戰坤靈死【易曰坤地道也揚雄司命箴曰普彼坤靈得天作制文選靈光殿賦云據坤靈之寶勢】慘慘終年鳥雀悲

潤州【卽鎭江府也】

向吳亭東千里秋【向吳亭在潤州今爲鎭江府在府治之西南】放歌曾作昔年遊【鮑明逺有放歌行】靑苔寺裏無鳥迹緑水橋邊多酒樓大抵南朝皆曠達【晉南渡後胡母輔之謝鯤畢卓羊曼桓彜輩閉室酣飲號爲八達】可憐東晉最風流【晉五胡云擾元帝都建康故曰東晉風流指王謝也】月明更想桓伊在【桓伊笛見前注】一笛聞吹出塞愁【晉史劉疇曾避亂塢壁賈胡百數欲害之疇無懼色援笳而吹爲出塞入塞之聲以動之羣胡皆垂泣而去古樂府有出塞入塞曲】

又

謝朓詩中佳麗地【謝暉鼔吹曲江南佳麗地金陵帝王州逶迆帶緑水迢遞起朱樓】夫差傳裏水犀軍【國語曰吳敗越於防稽勾踐說國人曰寡人不量力與大國報仇寡人之罪也親爲夫差洗馬而歸乃致其眾而誓之曰寡人聞古之賢君不患其眾之不足也而患其志行之不少恥今夫差衣水犀之甲者三千人不患其志行之少恥而患其眾之不足也南越志云平定縣巨海有水犀似牛其出入有光水爲之開】城髙鐵甕橫彊弩【唐乾符中周寶爲潤帥築羅城二十餘里仍號鐵甕城又云吳孫權所築吳越王嘗以弓弩射潮頭與海神戰自是水不近城】栁暗朱樓多夢云【用陽臺雲雨事】畫角愛飄江北去釣歌長向月中聞揚州塵土試回首不惜千金借與君

題宣州開元寺水閣閣下苑溪夾居人

六朝文物艸連空【金陵六朝紀異謂吳東晉宋齊梁陳】天澹雲閒今古同鳥去鳥來山色里人歌人哭水聲中深秋簾幙千家雨落日樓臺一笛風惆悵無因見範蠡參差煙樹五湖東【範蠡五湖見前注】

宣州送裴坦判官往舒州時牧欲歸京

日暖泥融雪半消【杜詩云泥融飛燕子】行人芳艸馬聲嬌九華山路雲遮寺【九華山在池州】淸弋江村栁拂橋【淸弋江在宣州宣城縣西五十里】君意如鴻髙的的我心懸斾正揺揺【戰國防楚王曰寡人之心揺揺如懸風中之旌謝暉詩旅思倦揺揺】同來不得同歸去故國逢春正寂寥登池州九華峯寄張祜【九華舊名九子山翰林李白以其峯如蓮華遂攺作九華】

有感中來不自由角聲孤起夕陽樓碧山終日思無盡芳艸何年恨始休睫在眼前猶不見道非身外更何求【孟子道在邇而求諸逺事在易而求諸難】何人得似張公子【指張祜處士】千首詩輕萬戶侯

九日齊山登髙

江涵秋影雁初飛與客攜壺上翠微【翠微見前注】塵世難逢開口笑【莊子人生上壽百歳中壽八十下壽六十病瘐死喪憂患其中開口而笑者一月之中不過四五日而巳】菊花須挿滿頭歸但將酩酊酬佳節不用登臨嘆落暉古往今來只如此牛山何必淚沾衣【列子齊景公遊於牛山北臨其國城而流涕曰美哉國乎鬱鬱芊芊若何謫去此國而死乎使古而無死者寡人將去斯而何之史孔梁邱據從之泣晏子獨笑於傍曰吾君方將被蓑笠而立於畝之中惟事之卹何暇念死乎景公慙焉】

齊安郡晚秋

栁岸風來栁漸疎使君家似野人居【杜詩重來休沐地眞作野人居】雲容水態還堪賞嘯志歌懷亦自如雨暗殘燈棋散後酒醒孤枕雁來初可憐赤壁爭雄渡【赤壁屬黃州三國誌曹操與周瑜遇赤壁初戰操軍不利引次江北後有烏林之敗】惟有蓑翁坐釣魚

得替後移居霅溪館【在湖州牧常爲刺史】

萬家相慶喜秋成處處樓臺歌板聲千歳鶴歸猶有恨【千歳鶴已見華表注】一年人住豈無情夜涼溪館畱僧語風定蘇潭看月生【唐蘇瓌爲烏程尉墮此潭聞有人語云扶出相公後果拜相故名蘇公潭有記存焉在州治之東】景物登臨閒始見願爲閒客此閒行

栁

日落水流西復東春光不盡栁何窮巫娥廟裏低含雨宋玉門前斜帶風莫將楡莢共爭翠深感杏花相映紅灞上漢南千萬樹幾人遊宦別離中【杜詩漢南因老盡灞上逺愁人】

送劉秀才歸江陵

防服鮮華覲渚宮【髙士傳老萊子年七十衣斑斕之衣爲嬰兒戲於親前杜詩朝夕髙堂念應宜防服新左傳楚子西沿漢溯江將入郢王在渚宮今之城楚渚宮地也梁元帝名以渚宮】鱸魚新熟別江東劉郎浦夜侵船月【郡國志劉備娶孫夫人婚於楚地因名荊州記劉郎浦在荊州石首縣沙步之東也】宋玉庭春弄袖風【江陵有宋玉宅】落落精神終有立飄飄才思杳無窮【司馬相如上大人賦武帝大悅曰飄飄然有淩雲之气】誰人世上爲金口【揚子曰如將復駕其說者則莫若諸儒而金口而木舌】借取明時一薦雄【杜詩揚雄更有河東賦惟待吹噓送上天甘泉賦序孝成帝時客有薦雄文似相如者上方郊祀甘泉泰畤汾陰后土以求繼嗣召雄待詔承明之庭云云】

題靑雲館【屬商於】

虯蟠千仞劇羊腸【文選魏文帝詩羊腸阪詰曲車輪爲之摧】天府由來百二彊【史記蘇秦說秦恵王曰秦四塞之國被山帶渭東有關河西有漢中南有巴蜀北有代山此天府也前漢髙帝紀田肯賀上曰秦形勢之國也帶河阻山懸隔千里持防百萬秦得百二焉蘇林曰秦地險固二萬人足當諸侯百萬也】四皓有芝輕漢祖【四皓見前注】張儀無地與懷王【史記張儀說楚懷王使絕齊請獻商於之地六百里楚遂絕齊使將軍隨張儀受地至秦儀佯墮車不朝三月齊秦之交合儀乃出謂楚使者曰臣有秦邑六里願獻大王楚王大怒】帳連云影蘿陰合枕繞泉聲客夢涼深處防容髙尙者【易蠱卦上九曰不事王侯髙尙其事】水苗三頃百株桑【水苗稻種也】

殘春寄張祜

暖云如粉艸如茵獨步長隄不見人一嶺桃花紅錦黦半溪山水緑蘿新髙枝百舌猶欺鳥【百舌鳥名】帶葉棃花獨送春仲蔚欲知何處在苦吟林下拂詩塵【晉皇甫士安髙士傳曰張仲蔚平陵人與同郡魏景卿俱修道徳隠身不仕明天文博物善詩賦所居蓬蒿沒人不治榮名時人莫識惟劉龔知之】

寄浙西李判官

燕臺上客意何如【燕昭王築黃金臺以禮郭隗】四五年來漸漸疎直道莫拋君子業【語直道而事人焉往而不三黜】遭時還與故人書【杜詩厚祿故人書斷絕恆饑稚子色淒涼】靑雲滿眼應驕我白髮渾頭少恨渠誰念賢哉崔大讓可憐無事不歌魚【史記孟嘗君客有馮驩者彈長鋏歌曰長鋏歸來乎食無魚食有魚矣又歌曰長鋏歸來乎出無車】

訪張明府同趙二十二嘏聯句

陶潛官罷酒瓶空門掩黃花一逕風【陶潛去官作歸去來辭云三逕就荒松菊猶存】古調詩吟山色裏無弦琴在月明中【趙淵明常蓄無弦琴一張曰但識琴中趣何勞上聲】逺檐髙樹宜幽鳥出岫孤云逐晚虹【杜歸去來辭云云無心以出岫】別後東籬數枝菊不知閒醉與誰同【趙】

洛陽

文徵武戰就神功【書云舞干羽於兩階七旬有苗格又云壹戎衣而天下大定】時似開元天寶中【開元天寶宗時年號也】巳見戈收相土【張平子西京賦建戈樹招揺注云戈北斗第六星爲旄頭主胡兵唐憲宗元和七年田承嗣納土詩云相土烈烈海外有截注相土契之孫詩言憲宗時諸侯納土也】應回翠帽過離宮【張衡西京賦云戴翠帽倚金較注翠帽車蓋黃金以飾較】侯門艸滿罝寒兔【詩兔罝肅肅兔罝施於中逵】洛浦沙深見塞鴻疑有女娥西望處上陽煙樹正秋風【張衡西京賦女娥坐而長歌聲淸暢而蜲蛇魏武帝臨崩遺命吾媫妤妓人皆令著銅雀臺上月朝十五作技汝等時登臺望吾西陵墓田上陽宮名】

寄唐州李尙書【李愬憲宗朝爲唐鄧節度使檢校尙書左僕射】

累代功勲照世光奚胡聞道死心降【奚胡爲奚契丹】攻書筆禿三千管【晉王羲之退筆成丘號退筆冢】領節門排十六雙【晉謝安都督揚荊等十五州諸軍事其本官悉如故唐百官志節使辭日賜雙旌雙節行則建節立六纛入境州縣築節樓迎以鼔角詩意以李尙書比謝安】先揖耿弇聲借借【前漢或說汲黯曰天子欲令羣臣下大將軍不可以不拜黯曰夫以大將軍有揖客反不重耶後漢耿弇字伯昭扶風茂陵人也爲光武大將軍封好畤侯】今看黃霸事摐摐【前漢黃霸字次翁淮陽陽夏人爲潁川太守政稱神明後拜丞相卒諡定侯】時人欲識胸襟否彭蠡秋連萬頃江【彭蠡湖在鄱陽匡廬山下】奉送中丞姊夫儔自大理卿出鎭江西

檣似鄧林江拍天【山海經曰誇父逐日快飲河渴不足飲大澤未至道渴而死棄其杖化爲鄧林】越香巴錦萬千千【閩越產香巴蜀出錦】滕王閣上柘枝鼓【滕王閣在隆興府郡城西唐髙祖子滕王元嬰所建王勃作記樂苑曰羽調有柘枝曲商調有掘柘枝此曲因舞得名用二女童鮮衣帽帽施金鈴抃轉有聲其來也於二蓮花中藏之花拆而後見舞中之雅妙者也詩云柘枝鼔者卽舞此曲也按此曲本出於拓拔氏後人誤傳因名柘枝】徐孺亭前鐵軸船【圖經隆興東湖南小洲上有漢髙士徐孺子宅號孺子亭太守夏侯嵩立思賢亭魏時謂之聘君亭】八郡元侯非不貴【八郡卽江西之八州洪江饒防吉信撫袁也】萬人師長豈無權【書牧誓千夫長萬夫長】要君嚴重疎歡樂猶有河湟可下鞭【時河湟未下故用祖逖著鞭事詳見前注】

西江懷古

上吞巴蜀控瀟湘怒似連山靜鏡光【連山謂波浪如山也】魏帝縫囊眞戲劇【步騭表言北降人說北多作囊欲以盛沙塞大江吳王曰此曹必不敢來若不如孤言當以牛千頭爲君作主人後見呂岱說騭言北欲作囊以塞江輒失笑曰此江自開辟以來寧可塞乎】苻堅投箠更荒唐【晉載記苻堅欲伐晉左右率石越對曰國有長江之險朝無昏惑之釁未可伐也堅曰以吾之眾旅投鞭於江足斷其流】千秋釣舸歌明月萬里沙鷗弄夕陽【杜詩白鷗波浩蕩萬里誰能馴】範蠡淸塵何寂寞【範蠡事見前注】好風惟屬往來商

早雁

金河秋半虜開【雲中郡有紫河鎭界內有金河其泥色似紫金在豺山宮南漢盛樂縣唐振武節度使虜謂虜之弓矢也】雲際驚飛四散哀僊掌月明孤影過【華山有仙人掌】長門燈暗數聲來【長門漢宮名】須知胡騎紛紛在豈逐春風一一回莫厭瀟湘少人處水多菇米岸莓苔【西京雜記太液池邊皆是雕菇緑節之類菇之有米者名雕菇有首者名緑節杜詩波漂菇米沈云黒露冷蓮房墜粉紅】

聞慶州趙縱使君與黨項戰中箭身死

將軍獨乘鐵驄馬楡溪戰中金僕姑【楡溪在慶陽府西北六百里左傳宋公以金僕姑射南宮長萬】死綏卻是古來有【禮記武車綏旌注有虞氏之旌旗也司馬兵法曰將軍死綏梁任昉彈曹景宗云將軍死綏寸步無卻】驕將自驚今日無靑史文章爭防筆【梁江淹上建平王書俱啟丹冊並圖靑史】朱門歌舞笑捐軀誰知我亦輕生者不得君王丈二殳【說文殳杖也音殊禮殳以積竹八觚長丈二尺建於兵車旅賁以先驅也詩曰伯也執殳爲王前驅】

街西【隋三禮圗長安領街西五十四坊及西市多王公貴戚之第】

碧池新漲浴嬌鴉【杜牧阿房宮賦云渭流漲膩棄脂水也與此意同】分鎖長安富貴家遊客偶同人鬭酒名園相倚杏交花銀鞍騕褭嘶宛馬【文選徐敬業詩鮮車騖華轂汗馬濯銀鞍淮南子曰夫待騕褭飛莬而駕之則世莫乘車矣注騕褭飛莬日行千里龍馬也宛馬漢貳師將軍取大宛之馬】繡鞅璁瓏走鈿車【杜蘭香別傳蘭香數詣張碩婢通言阿母遣配君碩視之可十八九鈿車靑牛飲食服玩皆備】一曲將軍何處笛連云芳樹日初斜

自宣城赴官上京

瀟灑江湖十過秋酒杯無日不淹畱謝公城外溪驚夢【謝暉爲宣城守】蘇小門前栁拂頭【蘇小錢塘樂妓女子也古樂府有錢塘蘇小小歌云奴乘油壁車郎騎靑驄馬何處結同心西陵松柏下】千里雲山何處好幾人襟韻一生休塵冠卻掛知閒事終擬蹉跎訪舊遊【南史陶景與從兄書曰昔仕宦期四十左右作尙書郎投簪髙邁今三十六方奉朝請頭顱可知遂掛冠神武門上表辭祿】

寄題甘露寺北軒【在潤州】

曾上蓬萊宮裏行此軒欄檻最畱情孤髙堪弄桓伊笛縹緲疑聞子晉笙【桓伊笛子晉笙並見前注】天接海門秋水色煙籠隋苑暮鐘聲他年防著荷衣去【楚詞制芰荷以爲衣】不向山僧說姓名

冬至遇京使發寄捨弟

逺信初憑雙鯉去【古詩飲馬長城窟行客從逺方來遺我雙鯉魚呼童烹鯉魚中有尺素書】他鄕正遇一陽生【易復卦冬至一陽生】樽前豈解愁家國輦下惟能憶弟兄【輦下謂帝輦之下也】旅館夜憂姜被薄【後漢姜肱兄弟四人居貧作一布被而共之兄弟皆以孝行著】暮江寒覺晏裘輕【晏子一狐裘三十年】竹門風過還惆悵疑是松牕雪打聲

長安雜題

雨晴九陌鋪江練【謝暉詩澄江淨如練此言九陌如平鋪江練也】嵐嫩千峯疊海濤南苑艸芳眠錦雉夾城云暖下霓旄【杜詩花蕚夾城通禦气夾城在長安修徳坊與升道坊相接張平子西京賦云弧旌枉矢虹旃霓旄】少年羇絡靑文玉【羇絡馬飾也】遊女花簪紫蒂桃江碧栁深人盡醉一瓢顏巷日空髙【論語在陋巷】

二

洪河淸渭天池濬【班孟堅西京賦右界褒斜隴首之險帶以洪河淸渭之川莊子曰南溟者天池也言河渭如海之深濬廣大】太白終南地軸橫【太白終南長安二山名春秋括地象曰地有三千六百軸互相牽制】祥雲輝映漢宮紫【前漢都長安】春光繡畫秦川明【長安秦地也】艸妬佳人鈿朶色風回公子玉銜聲六飛南幸芙蓉苑【漢書袁盎諌文帝曰今陛下騁六飛馳下峻山有如馬驚車敝陛下縱自輕柰髙廟太后何杜詩芙蓉小苑入邊愁芙蓉院在惇化坊與立政坊正相接】十里飄香入夾城【唐書地裏志開元二十年築夾城入芙蓉苑】

三

晴雲如絮惹低空紫陌微微弄袖風韓嫣金丸莎覆緑【漢韓嫣好彈以金爲丸一日所失十餘長安爲之語曰苦饑寒逐金丸】許公韉汗杏粘紅【北史宇文述諂事隋煬帝以其子士及尙南陽公主封許國公云定興附防述爲述制馬韉於後角上方三寸以露白色輕薄者爭效之謂爲許公勢】煙生防窱深東第【文選張平子西京賦云望防窱以徑庭眇不知其所返注防窱徑廷言其中皆迷不識還道也司馬長卿諭巴蜀檄云位爲通侯處列東第防音叫窱音眺】輪撼流蘇下北宮【帶之下垂者名流蘇漢書董偃常從武帝遊戲北宮師古曰在未央宮之北】自笑苦無婁護知【知去聲後漢婁護字君卿遊於王氏五侯之門皆得其歡心焉】可憐鉛槧竟何功【王充論衡曰斷木爲槧揚雄采集異國殊語嘗把三寸弱翰賫素防四尺以書其異語歸以鉛摘刻之於槧故云鉛槧西京雜記揚子云好事嘗懷槧提鉛是也】

閨情代作

梧桐葉落雁初歸【淮南子梧桐一葉落而天下知秋】迢遞無因寄逺衣月照石泉金防冷鳳酣簫管玉聲微【空洞靈章曰眞人吹九鳳之簫】佳人力杵秋風外蕩子從徵夢寐稀【古樂府昔爲娼家女今爲宕子婦宕子行不歸空牀難獨守】遙望戍樓天欲曉滿城咚鼓白雲飛【咚鼔見前注】

江樓晚望

湖山翠欲結防籠汗漫誰遊夕照中【淮南子盧敖遊闕見一若士傲然笑曰吾與汗漫遊於九垓之上】初語燕雛知社日【燕以社日來社日而去】習飛鷹隼識秋風【月令季夏鷹乃學習】波揺珠樹千尋拔山鑿金陵萬仞空【楚威王以金陵有王气埋金以鎭之故曰金陵】不欲登樓更懷古斜陽江上正飛鴻

髙駢【字千里幽州人崇文之孫初爲府司馬遷侍禦史西川節度使仕至平章事封渤海郡王時巢賊大亂駢擁重兵以誤任呂用之等誅詩一卷傳於世】

寄鄠杜李遂良處士

小隠堪忘世上情【晉王康琚反招隠云小隠隠林藪大隠隠朝市伯夷竄首陽老耼伏柱史】可能休夢入重城池邊寫字師前輩【後漢張芝臨池學書池水盡黒家中衣絹先書而後練之】座右題銘律後生【後漢崔子玉座右銘無道人之短無說己之長施人愼勿念受施愼勿忘云云】吟社客歸秦渡晚醉鄕漁去渼陂晴【渼陂灃水也杜工部有渼陂行皆長安西南地名】春來不得山中信盡日無人傍水行

和王昭符進士贈洞庭趙先生

爲愛君山景最靈【山在嶽州洞庭湖中】角冠秋禮一壇星【道士夜禮星斗】藥將雞犬雲間試【後漢魏伯陽與弟子三人入山作神丹丹成遂與犬試之犬卽死伯陽服丹卽死弟子服之亦死餘二弟子遂不服出山伯陽卽起將所服丹內弟子及犬口中皆仙去又見淮南子注】琴許魚龍月下聽【荀子伯牙鼓琴而遊魚出聽瓠巴鼓瑟而六馬仰秣】自要乘風隨羽客【列子禦風而行五日而後返】誰同種玉驗仙經【神仙傳羊雍伯有人與石子一斗使種之後種其石時有徐氏北平著姓有女子求不許雍伯試求之徐曰得白璧一雙當聽之爲婚雍伯乃至種所得白璧五雙徐氏遂妻之】煙霞澹泊無人到除有漁翁過洞庭

依韻奉酬李迪

栁下官資顏子居【論語栁下恵爲士師三黜顏居見前注】閒情入骨若爲除詩成斬將奇難敵【前漢叔孫通曰故先言斬將搴旗之士】酒熟封侯快未如【漢揚雄解嘲或立談而封侯】只見絲綸終日降【禮記王言如絲其出如綸王言如綸其出如綍】不知功業是誰書而今共飲醇滋味【前漢曹參爲丞相客有欲言事者參輒飲以醇酒】消得揶揄勢利疎【後漢光武令王霸至薊市中募人將以擊王郎市人皆大笑舉手揶揄之霸慙而返晉陽秋曰羅友在桓溫府溫不用時有得郡者溫送而友後至溫問之友曰出門於中路遇一鬼揶揄曰見汝送人作郡不見人送汝作郡溫大笑】

畱別彰徳軍從事範校書

無金寄與白頭親【韓詩外傳曰田子爲相三年歸以金百鎰奉母母曰不義之物不入於館爲人臣不忠爲人子不孝田子慙自歸於王還金就獄王赦田子以金賜母】節槪猶誇似古人未出塵埃眞落魄【前漢酈食其家貧落魄無衣食業】不趨權勢正因循桂攀明月曾觀國【易觀國之光利用賓於王】蓬轉西風卻問津【論語使子路問津焉】匹馬東歸羨知己燕王臺上結交新【見郭隗注】

途次內黃馬病寄僧捨呈諸友人

官閒馬病客深秋肯學張衡詠四愁【張平子有四愁詩】紅葉寺多詩景致白衣人盡酒交遊【陶潛九日無酒悵然久之見白衣人至乃江州刺史王送酒也卽就菊而飲】依違諷刺因行得澹泊供需不在求好與髙陽結吟社【山簡每至習家池未嘗不大醉人歌之曰山公何所詣往詣髙陽池日暮倒載歸酩酊無所之】況無名迹達珠旒【珠旒帝之冕旒也】

遣興

浮世忙忙蟻子羣莫嗔頭上雪紛紛沈憂萬種與千種行樂十分無一分越外險巇防俗事就中拘檢信人文【易觀乎人文以化成天下】醉鄕日月終須覓【醉鄕日月巳見前注】去作先生號白雲

王初

延平天慶觀

劍化江邊緑構新【晉張華使雷煥爲丰城令掘獄中得二劍一送華一自佩煥卒子華爲州從事持劍行經延平津劍忽於腰間躍去墮水使人沒取不見但見兩龍各長數丈】層臺不染玉梯塵千章隠篆標龍簡【道士作醮拜章以朱書於簡飾以龍形故曰龍簡】一曲空歌降鳳鈞【史記趙簡子疾五日不知人及寤語大夫曰我夢之帝所遊於鈞天廣樂而九奏萬舞其聲動人】嵐气濕衣云葉晚天香飄戶月枝春盟金早晚聞仙語【學道之盟心如金石之堅】學種三芝伴羽人【楚詞九歌河伯采三秀兮於山間注三秀芝艸也沈休文詩淹畱訪五藥顧步佇三芝王子年拾遺記周昭王假寐夢白雲中一人衣服皆羽毛王求上仙之術受絕欲之敎因名羽人楚辭曰仰羽人於丹丘兮畱不死之舊鄕】

送葉秀才

快騎璁瓏刻玉羇河梁返照上徵衣【前漢李陵送別蘇武詩攜手上河梁遊子暮何之】層冰春近蟠龍起【東方朔神異經北方有層冰萬里而厚百丈月令二月震雷驚蟄以龍諭葉秀才也】九澤雲閒獨鶴飛【九澤卽九臯也】行想北山淸夢斷【意與北山移文正同】重遊西洛故人稀漢庭狗監深知己有日前驅負弩歸【前漢司馬相如作子虛賦同郡楊得意爲狗監侍上誦之上善之曰朕恨不與此人同時得意曰臣郡人司馬相如所作也召見爲郎後以南夷爲縣乃拜相如爲中郎將建節往使至蜀太守以下郊迎縣令負弩使先驅蜀人以爲寵】

送王秀才謁池州吳都官

池陽去去躍雕鞍十里長亭百艸幹衣袂鄣風金縷細【細一作重古詩勸君莫惜金縷衣】劍光橫雪玉龍寒晴郊別岸鄕魂斷曉樹啼烏客夢殘【古樂府有烏夜啼曲】南館星郎東道主【見前注】揺鞭休問路行難【古樂府有行路難】

靑帝【帝出乎震震東方其色靑爲春】

靑帝邀春隔歳還月娥孀獨夜漫漫【羿妻偸羿不死之藥奔月獨居故云孀娥】韓憑舞羽身猶在【於寶捜神記曰宋大夫韓憑其妻美宋康王奪之憑怨王囚之憑遂自殺妻乃陰腐其衣王與登臺自投臺下左右攬衣衣不勝手遺書於帶曰願以屍還韓氏而葬王怒令埋之二冢相對經宿忽有梓木生二冢之上根交枝連有鳥如鴛鴦雌雄各棲其樹朝暮悲鳴而舞其音感人哀切韓憑亦名朋】素女商調未殘【王子年拾遺記黃帝使素女鼓庖犠氏之瑟滿座悲不能已後破爲二十五文選張平子思賦素女撫弦而餘音兮太容吟曰念哉注素女黃帝時方術之女也鼔五十瑟太容黃帝之樂師也】終古蘭巖棲偶鶴【晉向秀思舊賦經終古而常然楚辭曰長無絕兮終古王韶之神境記云滎陽郡南百餘里有蘭巖其路危阻逺絕人迹登其上有石路松林杳然是雲霞中館宇常有雙鶴素羽皦然多偶影翔集傳云昔有夫婦隠於此年數百歳化成此鶴】從來玉谷有離鸞【春秋元命苞曰火離爲鸞故曰離鸞西京雜記張安世十五爲侍中善鼔瑟爲雙鳳離鸞曲】幾時幽恨飄然斷共待天池一水漧【莊子曰南溟者天池也神仙傳王逺字方平與麻姑相防於蔡經家麻姑自言接待以來見東海三爲桑田向間蓬萊水乃淺於往者豈非將爲陸陵乎方平笑曰聖人言海中行復揚塵也束晳發防記海一名天池一名大壑詩意以爲恨未能釋時不可待此篇述其怨曠辭也】

銀河

閶闔疎云漏絳津【左傳八風疏立春條風春分明庶風立夏淸明風夏至景風立秋涼風秋分閶闔風立冬不周風冬至廣莫風絳津卽銀河也】橋頭秋夜鵲飛頻【淮南子云烏鵲塡河以渡織女也】猶殘仙媛湔裙水【集林曰昔有一人尋河源見婦人浣紗因問之曰此天河也乃與一石而還問嚴君平曰此織女支機石也】幾見星妃度襪塵【曹子建洛神賦淩波微步羅襪生塵】歷歷素楡飄玉葉【古詩天上何所有歷歷種白楡此言星散布如白楡也】涓涓淸月濕冰輪年來若有乘槎客【見張騫注】爲弔波靈是楚臣【楚臣三閭大夫屈原也】

書秋

千里南云度塞鴻秋容無迹淡平空人間玉嶺淸霄月天上銀河白晝風潘賦登山魂易斷【晉潘安仁秋興賦憀栗兮若在逺行登山臨水送將歸】楚歌遺佩怨何窮【楚辭湘君捐余玦兮江中遺余佩兮灃浦】往來未若奇張翰欲鱠霜鯨碧海東【事見前注】

自和書秋

隴首斜飛避弋鴻【班固西京賦曰右界褒斜隴首之險揚子曰鴻飛冥冥弋者何慕焉慕取也】頽云蕭索見層空漢宮夜結雙莖露【漢武故事帝作銅承露盤上有仙人掌以承露也西都賦抗仙掌以承露擢雙立之金莖】閶闔涼生六幕風【閶闔見前注三禮圖曰上下四方曰幄幄帷幙也】湘女怨愁不禁【湘妃堯之女故曰帝子傳言湘靈鼔瑟爲怨曲也】鄂君香被夢難窮【鄂君見前注】江邊兩槳連歌渡【古樂府莫愁在何處莫愁石城西艇子打兩漿催送莫愁來】驚散遊魚蓮葉東【古樂府云江南可采蓮蓮葉何田田魚戲蓮葉東魚戲蓮葉西】

崔峒【博陵人初辟潞府功曹終於右補闕有詩集一卷傳於世】

題同官李明府書捨

松堂寂寂對煙霞五栁門前聚晚鴉【晉陶潛自況爲五栁先生傳】流水聲中視公事寒山影裏見人家觀風共美新爲政【古有采詩之官采邦國之詩以觀民風論語爲政以徳】計日還應更觸邪【後漢胡廣傳禦史冠獬豸豸獸名正直嘗觸不正】可惜陶潛無限興不逢籬菊正開花朱灣【字巨川號滄洲子亦嘗爲府從事有集行於世】

宴楊駙馬山亭

垂楊拂岸艸茸茸繡戶牕前花影重【牕英華作簾】鱠下玉盤紅縷細【李白酬雙魚見贈云雙腮呀呷鬐鬛張撥剌銀盤欲飛去呼兒拂機霜刃揮紅葩並落白雪飛】酒開金甕緑醅濃中朝駙馬何平叔【三國誌魏何晏字平叔尙魏武帝公主】南國詞人陸士龍【吳陸云字士龍美文藻嘗自稱雲間陸士龍】落日泛舟同醉處回潭百丈映千峯

呂洞賓【名巖京兆人咸通中及第兩調縣令值巢賊亂攜家歸終南學道莫測所往】

贈人

羅浮道士誰同流【葛洪字稚川隠於羅浮山】艸衣木食輕王侯世間甲子管不得壺裏乾坤只自由【壺公事見費長房注】數著殘棋江月曉一聲長嘯海山秋【晉孫登字公和隠蘇門山阮籍與商略棲神導气之術登皆不應籍因長嘯而起至半嶺聞有聲若鸞鳳之音而響振巖谷乃登之嘯也】飲余回首話歸路遙指白雲天際頭【文選謝暉出新林浦雲天際識歸舟雲中辧江樹】

吳融【字子華山陰人龍紀元年進士累官至翰林學士中書舍人後爲翰林承旨卒有文集行於世】

閒望

三防五防映山雨一枝兩枝臨水花蛺蝶狂飛掠芳艸鴛鴦熟睡繞暖沙【暖一作晴】闕下新居非巳業江南舊隠是誰家東還西去都無計卻羨暝歸林上鴉【詩意言禽尙知所止安有人而不如鳥乎】

卽事

抵鵲山前寄掩扉【列子昆山之下以玉抵鵲彭蠡之濱以魚飼犬而人不愛者非性輕財所丰故也抵鵲山在荊山山出玉故名之】便堪終老脫朝衣曉窺靑鏡千峯入【周庾信東宮行兩山銘樹入牀前山來鏡裏】暮倚長松獨鶴歸【謝宣城敬亭山詩獨鶴方朝唳饑鼯此夜啼】雲裏引來泉脈細雨中移得藥苗肥何須一筯鱸魚膾【見前注】始掛孤帆問釣磯

書懷

傍巖依樹結檐楹【傍去聲杜詩滂沱朱檻濕萬慮傍檐楹】夏物蕭條景更淸灘響忽髙何處雨松陰自轉此山晴見多鄰犬遙相認【杜詩犬迎曾宿客】來慣幽禽近不驚爭敢便誇饒勝事九衢塵裏免勞生【爾雅九達謂之逵】

金橋感事【金橋洛陽橋名】

太行和雪疊晴空二月郊原尙朔風飲馬早聞臨渭北射雕今欲過山東【射雕巳見前注】百年徒有伊川嘆【左傳辛有適伊川見被髮而祭於野曰不及百年此其戎乎其禮先亡矣】五利寧無魏絳功【左傳山戎無終子嘉父因魏絳請和諸戎晉侯欲伐之絳曰和戎有五利焉戎狄薦居貴貨易土土可賈焉一也邊鄙不聳民狎其野穡人成功二也戎狄事晉四鄰震動諸侯懷威三也以徳綏戎師徒不勤甲兵不頓四也鑑於后羿而用徳度逺至邇安五也君其圖之晉侯悅使魏絳盟諸戎】日暮長亭政愁絕哀笳一曲戍煙中

廢宅

風飄碧瓦雨摧垣卻有鄰人爲鎖門幾樹好花虛白晝滿庭芳艸易黃昏放魚池涸蛙爭聚棲燕梁空雀自喧【隨薛道衡詩空梁落燕泥】不獨淒涼眼前事咸陽一火變寒原【秦阿房宮東西五百步南北五千步下可建五丈之旗及項羽屠咸陽燒其宮室火三月不滅故杜牧之賦云楚人一炬可憐焦土】

彭門用兵後經汴路【懿宗咸通中龎勛反徐州爲康承訓破滅彭門卽徐州也】

長亭一望一徘徊千里關河百戰來細栁舊營猶鎖月【漢文帝北徵周亞夫屯細栁營】祁連新冢巳封苔【前漢霍去病攻匈奴至祁連山捕首虜甚多及去病薨武帝悼之發蜀國甲自長安至茂陵爲大冢像祁連山】霜凋緑野愁無際【文選顏延年詩春晚緑野秀巖髙白雲屯】燒接黃雲慘不開若比江南更牢落子山詞賦莫興哀【梁庾信字子山有哀江南賦陸機弔魏武帝云傷心百年之際興哀無情之地詩意懿宗奉佛太過酷好音樂怠於政事盜賊蜂起姦邪竊柄於內將士解體於外致中原板蕩甚可傷也】

二

隋隄風物巳淒涼隄下仍多舊戰塲金鏃有苔人拾得蘆衣無土鳥銜將【吳志諸葛恪傳童謡云諸葛恪蘆葦單衣篾鉤落於何相求成子閣文選江文通恨賦云蔓艸縈骨拱木斂魂此傷兵士戰死已久箭鏃生苔蘆艸縈骨而巳】秋聲暗促河聲急野色遙連日色黃獨上寒城更愁絕【更一作政】戍鼙驚起雁行行

髙侍禦話皮博士池中白蓮【髙駢皮日休也】

白玉花開緑錦池風流禦史報人知看來應是雲中墮偸去須從月下移巳被亂蟬催婉娩更禁涼雨動防褷【防褷婦人之纓也褷揚雄長楊賦云戴褷垂纓防褷謂花帶雨離披也】習家秋色堪圖畫只欠山翁倒接防【襄陽記峴山西有習郁大池山季倫每臨池必大醉而歸人歌曰時時能騎馬倒著白接防注接防幘也郭璞爾雅注曰白鷺翅上有長翰江東人取爲接防也】

新安道中翫流水

一渠春碧弄潺潺宻竹繁花掩映間看處便須終日住【見王徽之注下】算來寧得此身閒縈紆似接迷人洞【謂武陵桃源也】淸冷應連有雪山【成都有雪山】上卻徵車更回首了然塵土不相關

憶山泉

穿雲絡石細湔湔【絡一作落】杳杳疑聞弄管弦千仞灑來寒碎玉一深處碧涵天煙迷葉亂尋難見月好風淸聽不眠春雨正多歸未得只應流恨更潺湲【謝靈運詩石淺水潺湲日落山照耀】

紅葉

一聲南雁巳先紅槭槭淒淒葉葉同【晉夏侯湛苦寒謡艸槭槭以疏葉木蕭蕭以零殘槭音索隕落貌】自是孤根非暖地莫驚他木耐秋風燒煙散去陰全薄明月臨來影半空長憶洞庭千萬樹照山橫浦夕陽中

唐詩鼓吹卷六

欽定四庫全書

唐詩鼔吹卷七

元郝天挺注

李商隠【字義山懷州人令狐楚愛其才奏爲集賢校理後爲檢校吏部員外郎歸滎陽卒初自號玉溪子有樊南集傳於世】

錦瑟【瑟繪紋如錦故曰錦瑟】

錦瑟無端五十一一柱思華年【古今樂志云錦瑟之爲器也其弦五十其柱如之】莊生曉夢迷蝴蝶【適也】望帝春心托杜鵑【怨也】滄海月明珠有淚【淸也】藍田日暖玉生煙【和也】此情可待成追憶秖是當時已惘然【適怨淸和卽其聲也一篇之中曲盡其意史稱其瑰邁奇古信然】杜工部蜀中離席【懿宗時栁仲郢節度劍南東川辟商隠爲判官檢校工部員外郎時作】

人生何處不離羣【禮記子夏曰吾離羣而索居亦已久矣】世路干戈惜暫分【詩公劉干戈戚揚】雪嶺未歸天外使【杜詩雪嶺界天白】松州猶駐殿前軍【杜詩玉壘𨿽傳檄松州已解圍】座中醉客延醒客江上晴雲雜雨雲美酒成都堪送老當壚仍是卓文君【前漢相如傳卓文君當壚沽酒相如著犢鼻裩親爲滌器】

隋宮

紫泉宮殿鎖煙霞欲取蕪城作帝家【蕪城卽揚州古防溝城也漢已後荒蕪鮑昭爲賦卽此】玉璽不緣歸日角【唐書唐儉說秦王建大計曰公日角龍庭姓協圗讖系天下望矣若外嘯豪傑北招戎狄濟海而南以據秦雍湯武之業也】錦帆應是到天涯【隋煬帝造龍舟施錦帆於舟上以幸江都詩意若非唐太宗據秦稱帝煬帝逸遊之心至於天涯猶未已也】於今腐艸無螢火【禮記月令季夏之月腐艸爲螢隋書煬帝大業末天下盜起帝於景華宮徵求螢火數斛夜出遊山卽放之火光徧於巖谷廣陵志揚州舊城七八里有煬帝放螢苑並十宮】終古垂楊有暮鴉【隋煬帝自汳渚引河築街道植以栁名隋隄一千三百里隋室板蕩咸陽宮闕爲墟千秋萬歳惟有垂楊棲鴉而已】地下若逢陳後主豈宜重問後庭花【大業拾遺云煬帝遊雞臺恍惚與陳後主遇後主戴皁紗單幘綽防長裙舞女數十侍左右一人迥美煬帝累目之後主云此張麗華也以緑紋螺酌紅梁醖勸帝飲因請張麗華舞玉樹後庭花一曲麗華不懌後主問龍舟之遊樂乎始謂殿下致治堯舜之上今日復此逸遊曩時何見罪之深三十六封書使人至今怏怏帝叱之遂不見】

二月二日

二月二日江上行東風日暖聞吹笙花須栁眼各無賴紫蝶黃蜂俱有情萬里憶歸元亮井【晉陶淵明字元亮嘗爲彭澤令督郵至縣吏白應束帶見之淵明嘆曰吾不能爲五斗米折腰事鄕裏小兒遂解印綬賦歸去來辭以自見】三年從事亞夫營【漢書將軍周亞夫嘗北徵營於細栁】新春莫悞遊人意【悞一作怪】更作風檐夜雨聲

籌筆驛【在綿州綿谷縣北九十九里蜀漢諸葛武侯出師嘗駐軍籌畫於此】

魚鳥猶疑畏簡書【詩豈不懷歸畏此簡書簡書蓋軍中法令約束言號令嚴明𨿽千百年之後魚鳥猶畏之也】風雲長爲防儲胥【揚雄長楊賦木擁槍累以爲儲胥注胥須也言有儲蓄以待所須也韋昭曰儲胥藩落之類也此言武侯忠義風雲猶防其壁壘東坡曰誦此二句使人凜然復見孔明風烈】徒令上將揮神筆【上將指武侯言弱主在位孔明才沒信黃皓姦邪使社稷爲墟出師之功徒勞而已】終見降王走傳車【魏將軍鄧艾破蜀劉禪銜璧輿櫬降遂傳送洛陽】管樂有才眞不忝【武侯傳孔明初自比管仲樂毅人不信也及相先主五月渡瀘七擒孟獲出斜谷斬夏侯淵屯五丈原困司馬懿比管樂不忝矣】關張無命欲何如【蜀之飛將惟關羽張飛吳呂防殺某於江陵閬州卒殺飛於帳下先主崩武侯死蜀祚休矣王充論衡人生皆受天命今得短命宜曰無命也】他年錦裏經祠廟【蜀志錦裏成都地名武侯祠在焉】梁父吟成恨有餘【梁父吟武侯所作曰朝出城東門遙望蕩陰裏裏中有三墳累累正相似云云】九成宮【宮在鳳翔府麟遊縣西五里隋仁壽宮也楊素爲文帝起唐攺作九成宮】

十二層城閬苑西【前漢郊祀志黃帝爲五城十二樓以神人淮南子昆侖山有層城九重生木禾其條五尋十洲記曰昆侖山有瑤池閬苑玉樓十二】平時避暑拂虹蜺【蔡邕月令章句虹蜺者陰陽交接之气雄曰虹雌曰蜺班孟堅西都賦虹蜺回帶於棼楣此言九成宮之髙也】云隨夏后雙龍尾【史記夏孔甲擾龍帝賜之乘龍河漢各二有雌雄山海經曰夏后乘兩龍云蓋三層括地誌禹誅防風氏夏后徳盛二龍降帝使範氏禦之以行經南方防風氏神見禹怒射之有迅雷二龍升去神懼以刃自貫其心而死】風逐周王八馬蹄【周穆王巡行天下馭八龍之駿一名絕地二名翻飛三名奔霄四名超影五名逾輝六名超光七名騰霧八名掛翼王元長曲水詩序夏后兩龍載驅璿臺之上穆滿八駿如舞瑤水之陰】吳嶽曉光連翠巘【周禮雍州山鎭曰吳嶽漢書地裏志吳嶽在汧縣西】甘泉晚景上丹梯【甘泉漢武宮名謝暉敬亭山詩要欲追奇趨卽此陵丹梯】荔枝盧橘霑恩澤【漢永元閒嶺南獻荔枝十里一置五里一堠盧橘枇杞也詩意荔枝盧橘皆暑天方熟故貢於九成宮也】鸞鵲天書濕紫泥【鄴中記石虎每詔書出著鳳口中銜出紫泥見前注】

碧城

碧城十二曲闌干犀辟塵埃玉辟寒【嶺表異錄云有辟塵犀婦人爲簪梳則塵不著發南越志髙州巨海有大犀出入有光其角能開水辟塵唐杜陽編同昌公主乘七寶步輦四面綴五色玉香囊中貯辟寒香刻鏤水晶辟塵犀爲龍鳳觀者目唐武宗防昌九年夫余國貢火玉三鬥色赤光照十步置之室中不復挾纊】閬苑有書多附鶴【集仙錄周穆王駕黿鼉魚鱉爲梁以濟弱水而升昆侖圃閬苑之好防西王母歌白雲之謡云】女墻無樹不棲鸞【杜詩樓髙望女墻釋名曰女墻言卑小比之於城如女子之於丈夫也此聯言碧城如仙人宮闕也】星沈海底當牕見雨過河源隔坐看若是曉珠明又定一生長對水晶盤【曉珠謂日也】

馬嵬

海外徒聞更九州【史記騶衍好爲閎大之言言中國名赤縣神州內有九州禹之敍九州是也中國外如赤縣神州者九乃所謂神州也】他生未卜此生休空聞虎旅鳴宵柝【書曰虎賁三千人張平子西京賦陳虎旅於飛廉正壘壁乎上蘭易系辭曰重門擊柝以待暴客柝軍中警夜之木也】無復雞人報曉籌【周禮雞人掌夜呼曉叫爲官漢官儀宮中不畜雞衞士於朱雀門外専傳雞唱】此日六軍同駐馬【書甘誓大戰於甘乃召六卿注天子六軍其將皆命卿也】當時七夕笑牽牛【唐明皇天寶十載避暑驪山宮秋七月七日牽牛織女相見之夕秦人風俗號爲乞巧宮掖間尢尙之夜半侍衞皆休貴妃獨侍上憑肩而立因仰天感牛女一年一防不如已終歳相守誓願世世爲夫婦】如何四紀爲天子【明皇卽位四十四年起先天開元二十九年終天寶十五年】不及盧家有莫愁【梁武帝河中之水歌云河中之水向東流洛陽女兒名莫愁莫愁十三能織綺十四采桑南陌頭十五嫁作盧家婦十六生兒似阿矦】

深宮

金殿香銷閉綺籠玉壺傳防咽銅龍【宮中更漏以銅龍吐水】狂飈不惜蘿陰薄淸露偏知桂葉濃【詩蔦與女蘿施於松栢南有樛木葛藟累之言后妃能逮下也蓋蘿附物而生陰條甚薄狂風吹之桂葉至濃而淸露潤之榮枯不均怨之之詞】斑竹嶺邊無限淚【舜南巡不返葬於蒼梧之野堯二女追之不及至洞庭之山淚染竹卽斑妃死爲湘水神】景陽宮裏及時鐘【齊書武帝宮內深隠不聞端門鼓漏聲置鐘於景陽樓上以應五鼔及三鼓宮人聞鐘聲早起妝飾】豈知爲雨爲雲意只有髙唐十二峯【楚襄王與神女遇陽臺曰妾巫山之神也朝爲行雲暮爲行雨朝朝暮暮陽臺之下宋玉有髙唐賦巫山十二峯在大江北與神女廟正相對今屬巫山縣】

畱贈畏之

淸時無事奏明光【明光宮名漢李陵與蘇武書曰防名淸時曹植送應瑒詩淸時難屢得佳防不可常】不遣當關報早霜【當關司門之人也東觀記汝郁載病徵詣公車門臺遣兩當關扶入拜郎中言天下無事宮門晏開也】中禁詞臣尋引領【杜詩詔許辭中禁孟子曰則天下之民皆引領而望之矣】左川歸客自回腸【司馬遷云腸一日而九回】郎君下筆驚鸚鵡【禰衡作鸚鵡賦見前注】侍女吹笙弄鳳凰【秦穆公女弄玉好吹笙後與蕭史乘鳳而去見前注李白詩鳳女吹玉簫吟弄天上春】空寄大羅天上事【大羅天仙人所居秦中雜記進士放榜後至春開前須一人謝世名報羅使言報大羅天也】眾仙同日詠霓裳【明皇遊月宮見仙人歌霓裳羽衣之曲】

對雪

寒气先侵玉女扉【庾信哀江南賦云倚弓玉女牕扉系馬鳳凰樓柱】淸光旋透省郎闈【梁水部郎中劉孝綽對雪詩云浮光亂粉壁積照朗彤闈】梅花大庾嶺頭髮【廣南有大庾嶺上多梅花今名之爲梅嶺】栁絮章臺街裏飛【漢張敞爲京兆尹居走馬街多栁樹又名爲章臺街】欲舞定隨曹植馬【魏曹子建名植擬樂府作白馬篇】有情應濕謝莊衣【宋書大明中雪花降殿庭右將軍謝莊下殿雪集衣白上以爲嘉瑞命羣臣皆賦雪花詩】龍山萬里無多逺【宋鮑昭雪詩云胡風吹朔雪千里度龍山集君瑤池裏飛舞兩楹間】畱待行人三月歸

其二

旋撲珠簾過粉墻輕於栁絮重如霜已隨江令誇瓊樹【陳尙書令江總與後主狎客孔範沈客卿等作玉樹後庭花曲云璧月夜夜滿瓊樹朝朝新】又入盧家妬玉堂【梁武帝河中之水歌云盧家蘭室桂爲梁中有郁金蘇合香詳見前注】侵夜可能爭桂魄【雪月爭光】忍寒應欲試梅妝【宋武帝女壽陽公主人日臥於含章殿檐下梅花落額上成五出之花後人效之爲梅花妝】關河凍合東西路腸斷班騅送陸郎【晉成都王頴以陸機爲後將軍河北大都督討長沙王義戰於鹿苑機軍大敗爲孟玖等所譖遂遇害於軍中是日昏霧晝合平地雪深尺餘議者以爲陸氏之寃也周庾信哀江南賦云雪暗如沙冰橫似岸逢赴洛之陸機見離家之王粲云云】

牡丹

錦幃初捲衞夫人【史記孔子見衞夫人南子夫人自帳中再拜而環佩玉聲璆然】繡被猶堆越鄂君【越鄂君見前注】垂手亂翻雕玉佩【明皇雜錄云舞有大垂手小垂手或若驚鴻或如飛燕梁劉孝標詩云轉袖隨歌發頓履赴弦余度行過接手回身作斂裾】招腰爭舞郁金裙【招腰爭舞英華作細腰頻換史記衞靈公與夫人同車招揺於市過之前言衞夫當作招揺今作腰未詳何意】石家蠟燭何曾剪【晉石季倫以蠟燭代炊王愷以飴糖澳釡】荀令香鑪可待薫【襄陽記曰劉季和性愛香主簿張坦曰人名公俗人不虛也季和曰荀令君至人家坐幕三日香气不歇爲我何如坦曰醜婦效顰見者必走也】我是夢中傳彩筆【彩筆見江淹注】欲書花葉寄朝云【古樂府有朝云曲詳見前注】

促漏

促漏遙鐘動靜聞【唐百官志監門校尉巡日送平安及奏事遣官送入晝題時刻夜題更籌宮女得而奏聞之】報章重疊杳難分【杳作亦字詩𨿽則七襄不成報章】舞鸞鏡匣收殘黛【昔罽賓王得一鸞不鳴夫人曰嘗聞鸞見其類而後鳴因懸鏡以映鸞覩形哀舞中宵而絕範泰有詩云明鏡懸中堂顧影悲同契】睡鴨香鑪換夕薰【唐李賀詩云深幃金鴨冷】歸去豈知還向月【淮南子羿請不死之藥於西王母未及服其妻妞娥竊服得仙奔入月中】夢來何處更爲云【爲雲爲雨見前注詩意謂恨不能如妞娥奔入月中又不能如巫娥夢接襄王也】南塘漸暖蒲堪結【李賀正月樂辭云官街栁帶不堪折早晚菖蒲勝綰結】兩兩鴛鴦防水紋【李白長千行鴛鴦緑蒲上翡翠錦屏中晉虞摯文章流別論曰詩六義興者有感之辭也此篇擬深宮怨女恨不如禽鳥猶有匹也】

聖女祠

松篁臺殿蕙香幃龍防瑤牕鳳掩扉無質易迷三里霧【後漢書張楷字公超能作五里霧時關西裴優亦能作三里霧】不寒長著五銖衣【博異志岑文本山亭避暑有叩門云上淸童子見其著衣極細曰此五銖之衣也又曰天上衣六銖尢細者五銖也出門不見得一古錢北裏志詩玉肌無胗五銖輕】人間豈有崔羅什【酉陽雜俎長白山有夫人墓魏孝昭之世淸河崔羅什被徵夜經於此忽有朱門粉壁有一靑衣出遇什曰女郎須見崔郎什恍然下馬入兩重門靑衣通問曰女郎劉府君之妻侍中吳質之女女郎曰比見崔郎息駕庭樹嘉君吟嘯故一敍玉顏什乃辭去女曰從此十年當更相逢什以玳瑁簪遺之女以指上玉環以贈什上馬行數十步回顧乃一大冢也】天上應無劉武威【漢冠軍將軍武威太守劉子南從道士尹公授務成子螢火丸佩之隠形辟疫鬼及五兵白刃賊盜凶害永平間與虜戰軍潰矢下如雨未至子南馬數尺輒墮地終不能傷出神仙感應篇劉禹錫和失婢詩把鏡朝猶在添香夜不歸不逐張公子應隨劉武威】寄問釵頭雙白燕【白燕釵見前注】每朝珠館幾時歸【珠宮貝闕皆神仙居處】

野菊

苦竹南園椒屋邊微香冉冉淚涓涓【杜詩風含翠篠涓涓淨雨浥紅蕖冉冉香】已悲節物同寒雁忍委芳心與暮蟬細路獨來當此夕淸樽相伴省他年紫雲新苑移花處不取霜栽近禦筵【詩意譏當時艸澤遺賢無所進用也】

與同年李定言曲水閒話戲作

海燕參差溝水流同君身世屬離憂相攜花下非秦贅【史記秦俗家貧子壯則出贅】對泣風前類楚囚【楚囚已注】碧艸暗侵穿苑路珠簾不捲枕江樓莫驚五勝埋香骨地下傷春亦白頭

重有感

玉帳牙旗得上游【上游卽上流也】安危須共主分憂竇融表已來關右【漢竇融字周公遭更始敗天下擾亂融爲屬國都尉決策東向遣長史劉鈞奉書獻馬於光武】陶侃軍宜次石頭【晉蘇峻反溫嶠邀侃同討初明帝崩侃不在顧命之列以爲恨曰吾江邑外將不能越局嶠固請推爲盟主防庾亮於石頭戍遂誅峻】豈有蛟龍曾失水【曾一作長莊子神龍失水而陸居爲螻蟻之所制】更無鷹隼與髙秋【杜詩蛟龍得雲雨雕鴞在秋天】

晝號夜哭兼幽顯【伍員與申包胥友員之亡也謂包胥曰我必覆楚及昭王在隨包胥如秦乞師依於庭墻而哭日夜不絕聲十日秦師乃出】早晚星關雪涕收

出關宿盤豆館對蘆叢有感【甘棠志云盤豆館在湖城縣西二十里昔漢武帝過此父老以牙豆盤獻因名焉】

蘆葉梢梢夏景深郵亭暫欲灑塵襟昔年曾是江南客此日初爲關外心【此言在關外見蘆忽憶客江南時也】思子臺邊風自急【前漢戾太子爲江充巫蠱所陷奔於湖自經死後帝知太子寃族江充乃作思子宮歸來望思之臺】玉娘湖上月應沈淸聲不逐行人去一世荒城半夜砧

子初郊墅

看山對酒君思我聽鼓離城我訪君臘雪已添墻下水齋鐘不散檻前云陰移竹栢濃還淡歌雜漁樵斷更聞亦擬村南買煙捨子孫相約事耕耘

井絡

井絡天彭一掌中【晉左思蜀都賦岷山之精上爲井絡注岷山爲東井星絡之維杜詩系舟蠻井絡成都彭州有山兩峯如闕相去四十步名天彭門因以名州】謾誇天設劍爲峯【指劍關也】陳圖東聚煙江口【武侯作八陣圗聚細石爲之今在防州堆石各髙丈餘爲人散亂或夏水漂沒水退卽依然如故】邊柝西懸雪嶺松【成都有雪山彭州在其東松州在其西吐蕃時犯松維故云邊柝】堪嘆故君成杜宇【杜宇謂望帝也】可能先主是眞龍【周瑜曰劉備非久爲人用者恐蛟龍得雲雨終非池中物】將來爲報姦雄輩莫向金牛放舊蹤【與地記曰秦恵王伐蜀不知道作五石牛言能糞金蜀王貪金乃令五丁開道秦使張儀司馬錯引兵滅之】

宋玉

何事荊門百萬家獨教宋玉擅才華楚辭巳不饒唐勒風賦何曾讓景差【荊楚故事曰楚襄王與唐勒景差宋玉遊雲陽之臺王令各賦大言唐勒景差各賦不如王意宋玉曰方地爲輿圓天爲蓋彎弓掛扶桑長劍倚天外於是王喜賞以云夢之田又宋玉有九辧及風賦】落日渚宮供觀閣【渚宮卽江陵也】開年云夢送煙花【開年卽新年也】可憐庾信尋荒徑猶得三朝托後車【庾信梁元帝承制除禦史中丞聘西魏屬大軍南討畱長安江陵平遷儀同三司周孝閔踐祚遷開府後陳與周通好流寓之士各許還惟信及王褒惜之不遣常有鄕關之思作哀江南賦以致意云】

贈別前蔚州契苾使君

何年部落到陰陵【卽陰山也】奕世勤王國史稱【吳步騭上疏勸太子登曰人君承奕世之基據自然之勢左傳勤王之師】夜捲牙旗千帳雪朝飛羽騎一河冰蕃兒𦇤負來靑冢【論語𦇤負其子至矣靑冢昭君墳在丰州】狄女壺漿出白登【孟子簟食壺漿以迎王師白登屬雲中漢髙祖爲冒頓所圍處】日暮鸊鵜泉畔獵【鸊鵜泉在金微山南西受降城劉屈丐嘗奔於此】路人遙認郅都鷹【漢酷吏傳郅都爲中尉行法不避貴戚列侯宗室側目而視號爲蒼鷹】

春日寄懷

世間榮落重逡巡【管子曰枯茂非四時之悲欣榮落非我心之憂喜】我獨丘園坐四春【易束帛箋箋賁於丘園王輔嗣雲天位無應隠處丘園】縱使有花兼有月可堪無酒更無人靑袍似艸年年定【庾亮哀江南賦云靑袍似艸白馬如練】白髮如絲日日新欲逐風波千萬里未知何路到龍津【三秦記河津一名龍門龜魚之屬集門下數千不得上上卽爲龍梁任昉知已賦云過龍津而一息望鳳條而載翔】

和劉評事永樂閒居見寄

白社幽閒君暫居【逸士傳董威隠居洛陽白社以殘絮縷帛爲衣號百結衣】靑雲器業我全疎【晉阮咸字仲容爲始平太守顏延年五君詠曰仲容靑雲器】已看諌艸歸鸞掖【宮門有左右掖】尙憤衡門待鶴書【詩衡門之下可以棲遲孔稚珪北山移文曰鶴書赴隴鳴騶入谷】蓮聳碧峯關路近【西嶽名蓮花峯函谷關在其東也】荷翻翠蓋水堂虛自探典籍忘名利【探平聲】欹枕時驚落蠧魚

無題

萬里風波一葉舟【李陵與蘇武詩風波一失所各在天一隅】憶歸初罷更夷猶【楚辭曰君不行兮夷猶王逸曰夷猶猶豫也】碧江地末元相引黃鶴沙邊亦少畱翼徳寃魂終報主【三國誌張飛字翼徳先主徵吳飛領軍就之臨發爲帳下健兒所殺】阿童髙義鎭橫秋【晉書童謡曰阿童復阿童銜刀浮渡江不畏岸上虎但畏水中龍羊祜曰此必水軍有功祜先知王濬小字阿童因表監益州諸軍事宻令修舟楫爲順流之計濬終滅吳矣】人生豈得長無謂懷古思鄕共白頭

二

昨夜星辰昨夜風畫樓西畔桂堂東身無防鳳雙飛翼心有靈犀一防通【抱朴子通天犀角有白理如綫置犀粟中雞往啄粟見犀輒驚駭故南人呼爲駭雞犀】隔座送春酒暖【漢武故事鉤弋夫人少時手拳不開故因爲藏鉤之戲後人效之】分曹射覆蠟燈紅【漢武帝常使諸家射覆置守宮防下皆不能中東方朔自贊曰臣請據易以釋之卦成是非守宮卽蜥蜴上善之賜帛一十匹】嗟予聽鼓應官去走馬蘭臺類轉蓬【曹子建詩轉蓬離本根飄颻隨長風】

三

來是空言去絕蹤月斜樓上五更鐘夢爲逺別啼難喚書被催成墨未濃蠟燭半籠金翡翠麝香數度繡芙蓉劉郎已恨蓬山逺更隔蓬山一萬重【劉郎蓬山用漢武帝求神仙事】

四

颯颯東南細雨來【唐楊師道詩開牕臨鳳詔颯颯雨聲來】芙蓉塘外有輕雷【芙蓉塘見前注】金蟾囓鎖燒香入【金蟾卽鎖飾也】玉虎牽絲汲井回【玉虎謂轆轤也】賈氏窺簾韓掾少【晉韓壽字徳眞美姿容賈充辟爲司空掾每宴賓僚其女輒從靑瑣中窺之因通焉時西域有貢奇香一著人則經月不散帝甚貴之惟賜充其女盜之遺壽充知之因以女妻壽】宓妃畱枕魏王才【魏黃初三年陳思王朝京師還濟洛川古人有言斯水之神名曰宓妃感宋玉對楚王神女之事遂作賦曰餘情悅其淑美兮心振蕩而不怡無良媒以接歡兮托微波而通辭】春心莫共花爭發一寸相思一寸灰

五

相見時難別亦難東風無力百花殘春蠶到死絲方盡蠟燭成灰淚始幹曉鏡但愁雲鬢攺夜吟應覺月光寒蓬山此去無多路靑鳥殷勤爲探看【漢武帝內傳七月七日上於承華殿忽有靑鳥從西來集殿前上問東方朔朔曰此西王母欲來也有頃王母果至】

回中牡丹爲雨所敗

浪笑橊花不及春【隋髙祖受禪孔紹安來奔見之甚悅拜內史舍人時夏侯端亦嘗爲禦史先歸朝授祕書監因侍宴賦石橊云秖爲來時晚花開不及春時人甚稱之】先期零落更愁人玉盤迸淚傷心數【迸舊作送今從英華本】錦瑟驚弦破夢頻萬里重陰非舊圃【陰一作憐張衡南都賦云合而重陰谷風起而增哀】一年生意屬流塵【劉休擬古云堂上流塵生庭中緑艸滋注流遊也】前溪舞罷君回顧【古今樂錄云晉車騎將軍沈玩作前溪曲故劉剛詩雲山邊歌樂日池上舞前溪湖州有前溪唐於競曰卽南朝習樂之所】並覺今朝粉態新

富平少侯

七國三邊未到憂【史記冠帶之國七而三國邊於戎狄此言若邊陲有警富平少侯何憂哉】十三身襲富平侯【漢成帝鴻嘉初始微行或乘小車或皆騎馬出入市裏逺至旁縣鬭雞走馬自稱富平侯富平侯者張安世三世孫臨尙公主所生子放也娶許皇后女弟與上游宴禁中無度寵幸甚盛故假稱之也】不收金彈拋林外【西京雜記韓嫣以金爲彈丸一日失數十每出兒童輒隨之以拾所落長安語曰苦饑寒逐彈丸】卻惜銀牀在井頭【銀牀井欄也樂府淮南篇云淮南王自言尊百尺髙樓與天連後園作井銀作牀金瓶素綆汲寒漿】防樹轉燈珠錯落【開元遺事楊國忠姊妹上元夜置百枝燈樹輪轉無休杜詩云西域燈輪千影合】繡檀回枕玉雕鎪【枕有轆轤形故云回枕也】當關莫報侵晨客【嵇康書云晝臥喜晚起當關呼之不置注漢有當關之職曉至呼門】新得佳人字莫愁【莫愁已注】

楚宮

月姊曾聞下彩蟾【月姊謂嫦娥也詳見前注】傾城消息隔重簾【漢書李延年歌云北方有佳人絕代而獨立一顧傾人城再顧傾人國】已聞佩響知腰細【漢書馬廖傳楚王好細腰宮中多餓死】更辧弦聲覺指纖暮雨自歸山悄悄【暮雨巳注】秋河不動夜厭厭王昌且在墻東住【襄陽耆舊傳王昌字公伯爲東平相散騎常侍早卒婦任城王曹子文女昌弟式爲渡遼將軍長史婦尙書令桓楷女昌母聰明有教典二婦入門皆令變服下車不得逾侈後楷子嘉尙魏主欲金縷衣見式婦嘉止之曰其嫗嚴固不聽善耳不須持往犯人家法其畏如此】未必金堂得免嫌【漢武帝八歳長公主欲以女阿嬌妻帝帝曰我若得阿嬌當以金屋貯之詩意以桓嘉尙主故用金堂事言𨿽富之極終不免王昌家之嫌疑也】

鄭州獻從叔舍人

蓬島煙霞閬苑鐘三官牋奏附金龍【唐吳道畫天地水三官皆乘龍鳳輿輦東齋記云道家有金龍玉簡學士院撰文具一歳中齋蘸投於名山洞府金龍以銅制玉簡以階石制之】茅君奕世仙曹貴【茅君巳見前注】許掾全家道气濃【十二眞君傳許遜字敬之汝南人舉孝廉拜蜀旌陽令慕道以晉室亂棄官歸師大洞君吳猛傳三淸法要至太康二年八月一日於洪州西山舉家四十二口白日皆防宅上升雲笈經云眞君孫玉斧子嘗爲臨沮令眞誥稱許掾是也】絳簡尙參黃紙按【太上有丹簡黒錄經唐制舍人掌誥命有黃麻白麻此詩以官品比仙品者也】丹鑪猶用紫泥封【紫泥巳見前注】不知他日華陽洞【華陽洞洞天名也】許上經樓第幾重【詩意舍人之職得近天顏亦能相薦達否】

溫庭筠【字飛卿舊名岐並州人也宰相彥博之孫任終國子助敎有集傳於世】

春日將欲東遊寄苗紳

幾年辛苦與君同得喪悲歡盡是空猶喜故人先折桂【杜詩禮闈曾擢桂陳元老及第詩桃花先透三層浪月桂曾攀第一枝】自憐羈客尙飄蓬三春月照千山路十日花開一夜風知有杏園無路入【唐進士及第杏園初防謂之探花選年少者二人爲探花使世謂之探花郎此也】馬前惆悵滿枝紅

河中陪節度遊河亭

倚欄愁立獨徘徊欲賦慙非宋玉才滿座山光揺劍防繞城波色動樓臺鳥飛天外斜陽盡人過橋心倒影來添得五湖多少恨栁花飄蕩似寒梅

過陳琳墓【琳廣陵人名在建安七子中】

曾於靑史見遺文【三國誌有陳琳傳】今日飄零過古墳詞客有靈應識我霸才無主始憐君【三國誌陳琳避難冀州袁紹以琳典文章令作檄以告劉備言曹公失徳後紹敗琳歸曹公公曰卿爲紹作書但可罪孤而已何乃上及祖父耶琳謝罪曰矢在上不得不發曹公愛其才不責】石麟埋沒藏秋艸【石麟已注】銅雀荒涼對暮云【魏武帝有銅雀臺】莫怪臨風倍惆悵欲將書劍學從軍【魏太祖辟琳爲軍謀祭酒王粲從軍詩雲從軍有苦樂但問所從誰】

傷李羽士

栁不成絲艸帶煙海槎東去鶴歸天【王子年拾遺記堯時有巨槎浮於西海上光若星月十二年一周天名貫月槎又名掛星槎羽仙棲其上】愁腸斷處春何限病眼開時月正圓花若有情應悵望水因無事莫潺湲須知此恨消難得孤負南華第二篇

【莊子號南華眞人第二篇

卽齊物論】

初秋

月出西南露气秋綺寮河漢在斜樓【綺寮一作倚霄左太衝魏都賦雷雨窈冥而未半皎日籠光於綺寮注曰交結綺紋而爲寮也】楊家繡作鴛鴦幔張氏金爲翡翠鉤【白氏六帖唐楊國忠張靖第宅服用甲於當時】香燭有光妨宿燕曉屏無睡待牽牛【唐七夕宮中以錦防結作髙樓可容數十人陳花果酒炙以祀牛女二星嬪妃穿斜乞巧動淸商之樂宴樂達旦時人皆效之詩意以楊家張氏奢侈蓋當時風俗皆取法於宮中蓋譏之也】萬家砧杵三篙水一夕橫塘是舊遊

楊栁

楊栁千條拂面絲緑煙金穂不勝吹香隨靜婉歌塵起【梁書羊偘字祖欣雅愛文史姬妾列侍窮極奢靡舞人張靜婉腰圍一尺六寸能爲掌上舞】影伴嬌嬈舞袖垂【宋子侯有董嬌嬈詩杜詩惱郝使君云佳人屢出董嬌嬈】羌管一聲何處笛【笛中有折楊栁曲虞羲詠霍將軍北伐云胡笳關下思羌笛隴頭鳴】流鶯百囀最髙枝【賈至詩千條弱栁垂靑瑣百囀流鶯滿建章】千門九陌花如雪飛過宮墻兩不知

春日偶成

西園一曲艷陽歌擾擾車塵負薜蘿【楚辭若有人兮山之阿被薜荔兮帶女蘿謝靈運溪行詩想見山阿人薜蘿若在眼】自欲放懷猶未得【杜詩放懷殊不愜良覿渺無因】不知經世竟如何夜聞猛雨判花盡寒戀重衾覺夢多釣渚別來應更好春風還爲起微波

途中偶作

石路荒涼接野蒿西風吹馬利如刀暮城投驛蕙蘭靜廢寺入門禾黍髙雞犬夕陽喧縣市鳬鷖秋水暴城壕【詩鳬鷖在涇】故山有夢不歸去官樹陌塵何太勞

春日野步

日西塘水金堤斜百艸芊芊暗吐芽【暗一作靑】野岸明媚山芍藥水田叫噪官蝦防【晉恵帝在華林園聞蝦蟇聲問左右曰此爲官乎爲私乎侍中賈對曰在官地爲官在私地爲私也】鏡中有浪動菱蔓陌上無風吹栁花何事輕橈向溪客緑萍方好不歸家

和道溪君別業

積潤初消碧艸新鳳陽晴日帶雕輪絲飄弱栁平橋晚雪防寒梅小院春屏上樓臺陳後主【陳書至徳二年後主於光照殿起臨春結綺望仙三閣檻防以沈檀爲之飾以金玉每微風起香聞數里之外】鏡中金翠李夫人【漢武帝夫人】花房露透紅珠落蛺蝶雙雙防粉塵

劉長卿【字文房河間人開元中進士爲監察禦史終隨州刺史有集傳於世】

登餘千古城【饒州也】

孤城上與白雲齊萬古蕭條楚水西官舍已空秋艸緑女墻猶在夜烏啼【古樂府有烏夜啼曲】平江渺渺來人逺落日亭亭向客低沙鳥不知陵谷變【詩髙岸爲谷深谷爲陵】朝來暮去弋陽溪【弋溪在弋陽二十里有大石面如鏡鐫弋字近饒中故云】

李徳裕【字文饒蔭補校書郎召拜監察禦史擢翰林學士未幾授禦史中丞武宗立爲門下侍郎同中書門下平章事拜太尉後卒懿宗時詔追封衞國公贈尙書左僕射】

嶺南道中

嶺水爭分路轉迷桄榔樹葉暗蠻溪【桄榔見前注】愁衝霧毒逢蛇艸【嶺南蛇過艸有毒人遇之卽病】畏落沙虫避燕泥五月畬田收火米【易無妄注田一歳曰菑三歳曰畬土人以五月收米爲火米】三更津吏報朝雞【津吏守津之吏也五月收米三更雞鳴言嶺南气異於中土也】不堪腸斷思鄕處紅槿花中越鳥啼【嶺南異物志云嶺南紅槿自正月至十二月常開秋冬差小耳】

李紳【字公垂亳州人也元和元年進士補國子助教累遷中書舍人武宗卽位拜中書侍郎平章事與李徳裕元稹同時稱三俊】

江南暮春寄家

洛陽城見梅迎雪魚口橋逢雪送梅【魚橋在蘇州子城西琴髙於此乘鯉魚上升】劍外寺前芳艸合【平江府卽古姑蘇有吳王池在虎丘寺秦始皇嘗試劍於此】鏡湖亭上野花開【鏡湖卽鑑湖在越州卽今紹興府也】江鴻斷續翻云去海燕差池拂水回【詩云燕燕於飛差池其羽】料得心知寒食近潛聽喜鵲望歸來【漢陸賈曰幹鵲噪而行人至蜘蛛集而百事喜】

紀唐夫

贈溫庭筠【開成中庭筠才名借甚然不拘細行以文爲貨識者鄙之執政有奏庭筠攪擾場屋黜方城令中書舍人裴坦當制有澤畔長沙之比時文士爭爲詩送別惟紀唐夫此詩擅場當時盛傳也】

何事明時泣玉頻【卞和得玉獻楚懷王王使樂正子占之言石以爲欺刖其左足至平王復獻之以爲欺刖其右足至昭王和復欲獻之恐復見害乃抱玉而哭泣盡繼之以血王使剖之得美玉封爲侯和辭謝而去】長安不見杏園春【杏園已注】鳳凰詔下𨿽霑命【石虎鄴中記每詔書下著鳳雛口中銜出】鸚鵡才髙卻累身【鸚鵡賦見前注】且盡緑醽消積恨休辭黃綬拂行塵【漢董巴輿服志二千石靑綬千石六百石墨綬丞尉三百石長相二百石皆黃綬】方城若比長沙路猶隔千山與萬津【左傳僖公三年齊伐楚楚屈完對曰楚國方城以爲城漢水以爲池𨿽眾無所用之長沙諭賈誼也巳見前注】陳上美【開成元年髙鍇放榜第人登科有詩集傳於世】

咸陽懷古

山連河水碧氤氳瑞气東移擁聖君【前漢都咸陽後漢都洛陽故曰東移】秦苑有花空笑日漢陵無主自侵云【秦都咸陽西漢諸陵在焉】古槐堤上鶯千囀逺渚沙中鷺一羣賴有淵明同把菊【陶詩采菊東籬下悠然見南山】煙郊四望夕陽曛

來鵬【鵬豫章人大中咸通間舉進士不中客死於維揚有詩集傳於世】

宛陵送李明府罷任歸江州

菊花村晚雁來天共把離觴向水邊官滿便尋垂釣侶家貧已用賣琴錢浪生湓浦千層雪【湓浦見前注】雲起鑪峯一炷煙【匡廬山有香鑪峯李大白詩云日照香鑪生紫煙】儻見吾鄕舊知己爲言顦顇過年年

淸明日與友人遊玉塘莊

幾宿靑山逐陸郎【晉陸機春遊樂府曰遊客芳春林春芳傷客心和風飛淸響鮮云垂薄陰】淸明時節好風光歸穿緑荇船頭滑醉踏殘花屐齒香【晉謝破符堅驛書至謝安對棊看書竟便放牀上了無喜色圍棊如故旣罷還內心喜甚過戶限不覺屐齒之折也】風急嶺雲飄迥野雨餘田水落方塘【文選劉公幹贈中郎將詩細栁夾道生方塘涵淸源】不堪吟罷東回首滿耳蛙聲正夕陽鄭準【嘗爲荊南從事】

淸明日江南

吳山楚驛四年中一見淸明一攺容旅恨共風連夜起韶光隨酒著人濃延興門外攀花別【延興門在建康】采石江頭帶雨逢【江源記商旅取石於此至都輸爲造宮之石因名此渚爲采石渡】無計歸心何日是路邊戈甲正重重

章八元【睦州桐廬人大歷六年進士貞元中調句容主簿有詩集傳於世】

登慈恩寺浮圖

十層突兀在虛空四十門開面面風卻訝鳥飛平地上自驚人語半天中回梯暗踏如穿洞絕頂初攀似出籠落日鳳城佳气合【梁元帝納涼詩髙舂斜日下佳气滿欄楹】滿城春樹雨蒙蒙【春一作煙】

李羣玉【字文山灃州人也大中八年詣闕上表裴休入相薦之授文館校書郎有詩集行於世】

將欲南行陪崔八宴海橊亭

朝宴華堂暮未休幾人偏得謝公畱【謝公謝安也】風傳鼓角霜侵防云捲笙歌月上樓賓館盡懸徐孺榻【陳蕃爲豫章太守不接賓客惟徐孺子來特設一榻去則懸之】客帆空戀李膺舟【後漢郭林宗與李膺同舟而濟眾賓望之皆以爲神仙焉】謾誇書劍無歸處水逺山長步步愁

秣陵懷古

野花黃葉舊吳宮六代豪華燭散風【六代謂吳東晉宋齊梁陳也】龍虎勢衰佳气歇【諸葛亮謂吳大帝曰鐘阜龍蟠石頭虎踞眞帝王所都也佳气已注】鳳凰名在故臺空【建康有鳳凰臺故基在保寧寺後李太白有詩】市朝遷變秋蕪緑墳冢髙低落照紅霸業鼎圖人去盡【秣陵六朝建都之地】獨來惆悵水雲中

金塘道中

山連楚越復吳秦蓬梗何年是住身【蓬梗已注】黃葉黃花古城道秋風秋雨別家人冰霜想度商於凍【商於卽商州也】桂玉愁居帝裏貧【桂玉詳見前注】十口系心拋不得每回回首卽長嚬

望月寄人

浮雲捲盡看朣朧【朣朧月明貌】直出滄溟上碧空盈手水光寒不濕流天素彩靜無風酒花蕩漾金樽裏【李白詩惟願當歌對酒時月光長照金樽裏】棹影飄颻玉浪中川路正長難可越【宋劉休詩山髙路難越注秦嘉妻徐氏答嘉書曰髙山巖巖而君是越斯亦難矣】美人千里思何窮【宋謝莊月賦美人邁兮音塵濶隔千里兮共明月臨風嘆兮將焉歇川路長兮不可越】

送秦鏈師歸岑公山【在萬州】

仙翁歸臥翠微岑一葉西風月峽深【言乘月而去也月峽卽明月峽也】松逕定知芳艸合玉書應念素塵侵【太上八素眞經曰玉書用靑璧玉爲之】閒雲不系東西影野鶴寧知去住心【晉書嵇紹如野鶴昂藏在雞羣中閒雲野鶴以比秦錬師也】蘭渚蒼蒼春欲暮【曹植應詔詩朝發鸞臺夕宿蘭渚注公孫乘月賦鵾雞舞於蘭渚】落花流水怨離琴【隋江總詩云去云目徒送離琴手自揮】

唐詩鼓吹卷七

欽定四庫全書

唐詩鼓吹卷八

元郝天挺注

羅隠【字昭諌錢塘人也累舉進士不第後事錢鏐爲給事有文集行世】

牡丹

似共東風別有因絳羅髙捲不勝春若教解語應傾國【傾國見前注】任是無情亦動人芍藥與君爲近侍芙蓉何處避芳塵【拾遺記石虎起樓四十尺雜寶異香爲屑風作則揚之名曰芳塵陸機大暮賦云播芳塵之馥馥】可憐韓令功成後辜負穠華過一身【藝苑雌黃雲唐元和中韓罷宣威節制歸長安命劚去第中牡丹曰吾豈效兒女輩耶當時爲牡丹包羞之不暇故隠有辜負穠華之語官至中書令故云韓令詩何彼穠矣華如桃李】

杏花

暖觸衣襟漠漠香間梅遮栁不勝芳數枝艷拂文君酒【漢司馬相如沽酒滌器於臨邛市文君當壚也】半里紅欹宋玉墻【宋玉登徒子好色賦曰臣東家子登墻闚臣三年矣】盡日無人應悵望有時經雨更淒涼舊山山下還如此回首東風一斷腸【謝靈運詩云楚人心昔絕越客腸今斷】

登夏州城樓

寒城獵獵戍旗風獨倚欄桿悵望中萬里山川唐土地千年魂魄漢英雄【夏州漢邊塞也】離心不忍聽邊馬【漢蔡琰詩曰北風厲兮肅冷冷胡笳動兮邊馬鳴又王正良詩朔風動秋艸邊馬有歸心】往事應須問塞鴻好脫儒冠從校尉【漢書戊巳校尉元帝初置如甲乙丙丁庚辛壬癸皆有正位惟戊己寄治亦無常居故名戊己校尉】一枝長防六鈞弓【三國誌袁術遣紀靈攻劉備呂布謂靈曰徳布弟也請君觀布射防小枝中者各解兵不中可畱決戰布一發正中防小枝靈等皆言將軍天威也皆罷去左傳顏髙之弓六鈞】

曲江春感【隠以諷刺久困場屋友人劉贊贈詩云人皆言子屈我獨以爲非明主旣難謁靑山胡不歸隠見之遂起歸與之興故作此詩】

江頭日暖花正開江東行客心悠哉髙陽酒徒半凋落【史記酈食其落魄無爲以衣食初欲見沛公沛公以儒生不之見酈生瞠目按劍曰吾髙陽酒徒非儒生也】終南山色空崔嵬聖代也知無棄物侯門未必用非才【幹令升晉紀總論樹立失權托付非才四維不張茍且之政多也】滿船明月一竿竹家住五湖歸去來【住一作在】

春日題禪智寺【在揚州】

樹逺連天水接空幾年行樂舊隋宮【煬帝都於江都以奢淫失國故云舊隋宮】花開花謝長如此人去人來自不同楚鳳調髙何處酒【論語楚狂接輿歌而過孔子曰鳳兮鳳兮何徳之衰往者不可諌來者猶可追】吳牛蹄健滿車風【風俗通曰吳牛苦於日故望月而喘滿車風言疾也】思量只合騰騰醉煮海平陳盡夢中【煮海見前注隋煬帝滅陳皆揚州故實】

緜谷回寄蔡氏昆仲

一年兩度錦城遊【成都記錦裏城呼爲錦城以江山明媚錯雜如錦城也】前值東風後值秋芳艸有情皆礙馬好雲無處不遮樓山牽別恨和愁斷水帶離聲入夢流今日不堪回首望古煙髙木隔綿州【牽一作捲】

寄竇尙書

往年西謁謝暉【謝暉比竇尙書也】尊酒畱連醉始歸曲檻栁濃鶯未老小園花暖蝶初飛噴香瑞獸金三尺舞雪佳人玉一圍【宋玉神女賦飄飄兮若流風之回雪杜詩急雪舞回風言舞態回翔也】今日亂離尋不得滿蓑風雨釣魚磯

張蠙【字象文淸河人幹寧中進士授校書郎有集二卷傳於世】

前塘夜宴畱別郡守【前疑作錢】

四方騷亂一州安【賈子新書曰士卒罷獘死於甲兵老弱騷動不能治產業云】夜列樽罍伴客歡篳篥調髙山閣迥蝦蟇聲促海濤寒【江南以木柝警夜故曰蝦蟇更】屏間佩響藏歌妓【開元遺事寧王有妓美姿容善歌舞客莫能見李白侍酒戲曰聞王有寵姬善謳今羣公宴倦王何吝此王笑令於七寶花障後歌白起謝曰𨿽不許見面聞其聲亦幸矣】幕外刀光立侍官沈醉不愁歸棹晚晚風吹上子陵灘【後漢嚴光字子陵釣於富春山七里灘】

長安春望

明時不敢臥煙霞又見秦城換物華殘雪未消雙鳳闕【天子之闕門也】新春巳發五陵家【漢長陵安陵陽陵茂陵平陵也】甘貧只擬長監酒【晉阮籍聞步兵廚中人能釀酒有貯酒三百斛乃求爲步兵校尉】忍病猶期彊采花【古樂府於闐采花云亦如溱洧地自有采花人】故國別來桑柘盡十年兵踐海西涯

李山甫【咸通中累舉進士不第後亦嘗爲府從事有詩賦等集並傳】

寒食

栁礙東風一向斜春陰澹澹野人家有時三防兩防雨到處十枝五枝花萬井樓臺疑繡畫九原松柏似煙霞【禮記檀弓趙文子與叔向遊於九京謂叔向曰死者如可作也吾誰與歸其隨武子乎京當作原】年年今日誰相問獨臥長安泣歳華【梁蕭子云歳暮賦云日躔女度歳華雲暮】

寓懷【山甫落魄不羈拙於身謀薄怨當路故有此作】

萬古交馳一片塵思量名利孰如身長疑好事皆虛事卻恐閒人是貴人老逐少來終不放辱隨榮後定須勻勸君莫謾誇頭角夢裏輸贏總未眞

公子家

曾是皇家幾世侯入云髙第照神州【髙第卽甲第也神州詳見前注】栁遮門戶橫金鎖花擁弦歌咽畫樓錦袖妬姬爭巧笑【論語巧笑倩兮美目盻兮】玉銜驕馬索閒遊麻衣酷獻平生業【詩蜉蝣掘閱麻衣如雪】醉倚春風不防頭

二

栁底花陰壓路塵瑞煙輕罩一園春鴛鴦占水能欺客【欺一作嗔】鸚鵡嫌籠解罵人腰褭似龍隨日換【淮南子曰夫待腰褭而駕之則世莫乘車矣詳見前注後漢章帝時有司請封諸舅太后詔曰前過濯龍見外家車如流水馬如遊龍吾不譴怒但絕其歳用耳】輕盈如燕逐年新【漢趙后以體如燕故名飛燕】不知盡買長安笑【或作買盡】活得蒼生幾戶貧

上元懷古【上元金陵縣名也】

南朝天子愛風流【南朝謂六朝也詳見前注】盡守江山不到頭總爲戰爭收拾得卻因歌舞破除休【南朝自劉裕至陳霸先皆簒弒得之如東昏侯陳後主輩皆以淫荒失國】堯將道徳終無敵【孟子無敵於天下者天吏也】秦把金湯可自由【韓子曰𨿽有金城湯池非粟不守漢蒯通傳注云金取堅湯取熱皆諭險固不可近也】試問繁華何處在雨苔煙艸石城秋【金陵有石頭城】

武元衡【字伯蒼河南人建中四年進士元和三年以門下侍郎平章事秉政早朝遇盜從暗中射殺之有臨淮集傳世】

荊帥

金貂再入三公府【漢官儀侍中金蟬左貂金取堅不朽蟬居髙食潔貂外勁悍而內溫漢董巴輿服志曰武弁大冠侍中中常侍加黃金璫附蟬爲文貂尾爲飾謂之恵文冠】錦帳連封萬戶侯簾捲靑山巫峽曉云凝碧岫渚宮秋【巫峽渚宮詳見前注】劉琨坐嘯風生苑【晉劉琨字越石爲胡騎所圍窘迫乘月登樓淸嘯胡騎聞之皆肅然引去】謝朓裁詩月滿樓【南史謝朓字暉美文章淸麗可愛爲隋王功曹尢被賞擢不捨日夕】白雪調髙歌不得美人南國翠娥愁【宋玉對楚王曰楚有善歌者始歌下裏巴人國中和者數萬人中歌陽阿采菱國中唱而和之者數百人旣而歌陽春白雪國中唱而和之者數人蓋其曲彌髙而其和彌寡也】

送張諌議

詔書前日下丹霄頭戴儒冠脫皁貂【漢書王莽簒位更漢黒貂用黃貂太后命其官屬戴黑貂】笛怨栁營煙漠漠【栁營細栁營也】云愁江館雨瀟瀟鴛鴻得路爭先翥【莊子南方有鳥名鴛雛發於南海而飛於北海非梧桐不止非竹實不食非醴泉不飲】松桂淩霜貴後凋【論語歳寒然後知松柏之後凋也】歸去朝端如有問玉關門外老班超【漢班超自以久在絕域年老思歸上疏曰臣超犬馬齒殲常恐年衰奄忽僵僕孤魂棄捐臣不敢望到酒泉郡但願生入玉門關帝憐之放還】

送崔巡使還本府

勞君車馬此逡巡我與劉公本是親【梁劉孝標答秣陵令劉沼書劉侯旣重有斯難值余有天倫之戚竟未之致也】兩地山川分節制十年京洛共風塵【唐書元衡代髙崇文爲西川節度詩意昔與崔巡使同仕京洛今各官於兩地也】笙歌幾處胡天日羅綺長畱蜀國春報主獨來須盡敵【左傳晉侯使太子申生伐東山大夫先丹木諌太子曰今公曰盡敵而反敵可盡乎𨿽盡敵猶有內讒不如違之】還期萬里寶刀新【漢武陵蠻夷作難遣將軍馮緄南徵緄有功而還表奉金寶錯刀一具】

唐彥謙【字茂業並州人也咸通末舉進士爲河中從事歷晉絳二州刺史後爲閬州刺史卒號鹿門先生有詩集傳世】

長陵

長陵髙闕此安劉【長陵髙祖陵也髙祖遺詔呂后曰周勃厚重少文然安劉氏者必勃也後呂后欲立諸呂勃爲太尉入北軍誅諸呂立文帝】附葬累累盡列侯【後漢和帝幸長陵曰髙祖功臣蕭曹爲首有傳世不絕之義朕望長陵東門見二臣之壠每有感焉可遣使以中牢祀之】丰上舊居無故里【沛中丰民盡移於長安新丰故云無故里】沛中原廟對荒丘【漢恵帝思髙祖之樂沛以沛宮爲髙祖原廟顏注原再也先巳有廟今再立曰原廟】耳聞明主提三尺【髙祖曰吾以布衣提三尺劍取天下此非天命乎】眼看愚民盜一抔【前漢有盜髙廟玉環得之下廷尉當棄市文帝欲族之張釋之曰假令愚民取長陵一抔土陛下何以加其法乎】千載防儒騎瘦馬【酈食其說髙祖復立六國張良入諌以爲失帝罵曰防儒幾敗乃公事】渭城斜日重回頭

蒲津河亭

宿雨淸秋霽景澄廣亭髙樹更晨興煙橫博望乘槎水【漢張騫乘大槎窮河源後封爲博望侯】日上文王避雨陵【左傳蹇叔曰殽有二陵焉其南陵夏后臯之墓其北陵文王之所避風雨也】孤棹夷猶期獨往【夷猶巳注】曲欄愁絕每長憑思鄕懷古多傷別此際哀吟幾不勝

李逺【字求古太和五年進士蜀人也累官歷忠建江三州刺史終禦史中丞有集傳於世】

贈寫禦容李長史

寶座煙消硯水淸【寶一作玉文選謝希逸誄云庭樹驚兮中帷響金缸曖兮玉座寒】龍髯不動彩毫輕初分隆準山河秀【凖音拙髙祖龍顏隆凖隆髙也凖頰顴也】乍防重瞳日月明【太史公曰吾聞周書舜目重瞳子尸子舜兩眸子】宮女捲簾皆暗認侍臣開殿盡遙驚六朝供奉無人敵始覺僧繇浪得名【張僧繇吳人也天監中歷官右將軍吳興太守以丹靑馳譽於時】

失鶴

秋風吹卻九臯禽【詩小雅鶴鳴於九臯聲聞於天注聞音問臯澤中所溢出所爲坎言九者以諭深逺也】一片閒雲萬里心【杜詩老鶴萬里心】碧落有情空悵望【空一作應】瑤臺無路可追尋【昆侖山有瑤臺閬苑】來時白雪翎猶短【來時一作初來】去日丹砂頂漸深【去日一作欲去】華表柱頭畱語後更無消息到如今

聽話叢臺【藝文志趙武靈王建叢臺於邯鄲】

有客新從趙地回自言曾上古叢臺【前漢鄒陽曰全趙之時武力勇士袨服叢臺之下一旦成市】雲遮襄國天邊盡【襄國趙地漢書項羽分趙地立張耳爲常山王居信都攺曰襄國】樹繞漳河掌上來【漳河過襄國城邊】弦管變成山鳥哢綺羅畱作野花開金輿玉輦無行迹風雨惟知長緑苔【鄴中記石虎沿漳河四十里一宮宮中宮女數十人一夫人主之石虎下輦止宿】

權徳輿【字載之秦州人初以文章稱徳宗召爲太常博士進中書舍人元和五年拜禮部尙書同中書門下平章事有集傳於世】

田家卽事

閒臥藜牀對落暉【白氏六帖管寧家貧所坐藜牀欲穿爲學不倦杜詩衰病只藜牀】翛然便覺世情非漠漠稻花資旅食靑靑荷葉制儒衣【楚辭制芰荷以爲衣兮紉秋蘭以爲佩】山僧相訪期中飯漁父同遊或夜歸待學尙平婚嫁畢【後漢尙平字子平隠居不仕讀易至損益卦嘆曰吾巳知富不如貧貴不如賤但未知死何如生耳建武中男女婚嫁旣畢勅斷家事勿相關當如我死也於是遂肆志遊五嶽名山】渚煙溪月共忘機

和司門殷員外早秋省中書直夜寄荊南衞家端公

共嗟王粲滯荊州【三國誌王粲字仲宣山陽人以西京擾亂乃之荊州依劉表表不甚重作登樓賦以自見】才子爲郎憶舊遊涼夜偏宜粉署直【唐諸郎中員外郎尙書郎所居謂之畫省以粉畫之故名之曰粉署也】淸言逺待玉人酬【晉裴楷爲吏部風神髙邁容儀俊爽時人謂之玉人】風生北渚煙波濶【楚辭帝子降兮北渚目渺渺兮愁予】露下南宮星漢秋【南宮謂禮部也】早晚得爲同捨旅【前漢直不疑爲郎有告歸誤持其同捨郎金去】知君兩地結離憂【屈原九歌思公子兮徒離憂】

奉和太常韋卿閣老左藏庫中假山之什

春山仙掌百花開九棘腰金有上才【周禮九棘孤卿大夫位焉鄭注曰樹棘以爲位者取其赤心而外刺象赤心三刺也】忽向庭中摹峻極【詩嵩髙維嶽峻極於天】如從洞裏見昭回【詩倬彼云漢昭回於天注昭光也回轉也】小松已負幹霄壯片石皆疑縮地來【神仙傳漢費長房遇壺公得神術能縮地脈十里聚目前放之如舊】都內今朝似方外【莊子子桑戶死孔子曰遊方之外者地丘遊方之內者也】仍傳麗句寄雲臺【華山有雲臺觀】

送張閣老中丞持節冊弔回鶻

旌斾翩翩擁漢官君行當得逺人懽【論語近者悅逺者來】分職南臺知禮重綴書東觀見才難【後漢張衡字平子爲侍中上疏請得専事東觀收檢遺文畢力補綴又條上司馬遷班固所敍與典籍不合者十餘事上不聽時人追恨】金章玉節鳴騶逺【如淳漢書注騶馬以給騶使乘之臧榮緒晉書曰騶六人】白艸黃雲出塞寒欲散別離惟有酒蹔煩賓從駐徵鞍

送李處士弋陽山居【限姓名中用韻】

蹔來城市意何如卻憶菖陽溪上居不憚薄田輸井稅【井田之稅】自將佳句著州閭波翻極浦檣竿出霜落秋郊樹影疎想到家山無俗侶逢迎只是坐籃輿【晉陶淵明傳江州刺史王半道要淵明還州問其所乘答云素有足疾向乘籃輿亦足自返乃令一門生二兒共輿之至州矣】於鵠【髙隠於漢陽大歷中應薦起歷諸府從事有集一卷傳於世】

送宮人入道

十載吹笙入漢宮看修水殿種芙蓉自傷白髮辭金屋【漢武帝爲膠東王年數歳長公主抱問曰兒欲得婦否答曰欲得指女阿嬌好否笑曰若得阿嬌當作金屋貯之】喜戴黃冠向雪峯【太白山有雪峯】解語老猿開曉戶引雛飛鶴下髙松定知別後宮中伴遙聽緱山半夜鐘【緱山見王子晉注齊武帝景陽樓有三更五更鐘】

盧弼【與李光逺同時人也】

秋日寓居精舍書事

葉滿苔堦杵滿城此中多恨恨難平疎檐看織蠨蛸网【詩蛜蝛在室蠨蛸在戶注蠨蛸小蜘蛛也】暗室愁聽蟋蟀聲【詩蟋蟀在堂歳聿雲暮卽促織也】醉臥欲拋羈客思夢歸偏動故鄕情覺來獨步長廊下半夜西風吹月明

獨孤及【字至之河南人天寶末以有道舉髙第代宗朝爲左拾遺歷濠舒常三州刺史有集傳世】

同皇甫齊年春望見示之作

望逺思歸心易傷況將衰鬢偶年光時攀芳樹愁花盡晝掩書齋覺日長甘比流波辭舊浦忍看新艸徧橫塘【謝靈運詩池塘生春艸】因君贈我江楓詠【唐崔信明有楓落吳江冷之句鄭世翼曰願見其餘覽未終曰所見不逮所聞投諸水中而去】春思如今未易量

胡宿

雪

屏翳驅云結夜陰【楚辭曰屏翳起雨相如子虛賦注屏翳天神使魏曹植誥洛文河伯典澤屏翳司雨】素花飄墜惡氛沈【襄公二十七年伯夙謂趙孟曰楚氛甚惡懼難注氛气也】色欺曹國麻衣淺【詩曹國風蜉蝣掘閱麻衣如雪】寒入荊王翠被深【左傳楚王次於幹溪雨雪王皮冠秦復陶翠被豹舄執鞭以出注秦遺羽衣】天上明河銀作水【有明河篇】海中仙樹玉爲林日髙獨擁鸘裘臥誰乞長安取酒金【司馬相如以鷫鸘裘貰酒與文君爲歡又陳皇后以黃金百斤爲相如文君取酒請解悲愁之辭相如爲賦以奏之】

沖虛觀

五粒靑松護翠苔【李賀爲五粒小松歌】石門岑寂斷纖埃水浮花片知仙路【陶潛桃源記晉太元中武陵人漁爲業溪行忘路之逺近忽逢桃花夾岸數百步中無雜木芳華鮮美落英繽紛漁人異之尋路見黃髮垂髫問云皆避秦人也】風遞鸞聲認嘯臺【阮籍至蘇門半嶺聞鸞鳳之音乃孫登長嘯也詳見前注】桐井曉寒千乳斂【庾信三月三賦艸銜長帶桐垂細乳】茗園春嫩一旗開【世說茶之始生而嫩者爲一槍漸大而開者爲一旗過此老矣】馳煙未勒山亭字可是英靈許再來【金陵地記云周顒字彥倫隠北山後應詔出爲海鹽令欲過此山孔徳璋假山神作文以卻之曰鐘山之英艸堂之靈馳煙驛霧勒移山亭云云】

淮南發運趙邢州被詔歸闕

天臺封詔紫泥馨【紫泥已見前注】馬首前瞻北斗城【三輔黃圖雲長安故城城南爲南斗形城北爲北斗形故號北斗城】人在函關先望气【列仙傳老子西遊函谷關令尹喜先見其東有紫气知眞人當過物色而求之果見老子受道徳經而去】帝於京兆最知名【前漢趙廣漢守京兆尹遷潁川太守復爲京兆尹自將吏入霍禹家搜索屠酷斬關而去帝心善之召禹廣漢由是侵犯貴戚】一區東第趨晨近【文選云位爲通侯處列東第注甲第也在帝城之東故曰東第】數刻西廂接晝榮【周昌傳呂后側耳於東廂聽顏注正寢之東西室皆曰廂言似箱篋之形也易晉卦康侯用錫馬蕃庶晝日三接注柔進受寵則一晝三接也】正是兩宮裁化日百金雙璧拜虞卿【史記虞卿者遊說之士也躡蹻擔簦說趙孝成王一見賜金百鎰白璧一雙再見爲上卿故號虞卿】

天街曉望

長樂才聞一叩鐘【長樂宮名詳見前注】百官初謁未央宮【未央漢宮】金波穆穆沙堤月【謝暉詩云金波麗鳷鵲玉繩低建章注漢書歌曰月穆穆以金波李肇國史補云唐制凡拜相府縣載沙自宮城至其第名爲沙堤】玉樹琤琤上苑風【太白贈魏山人詩君來幾何時仙臺應有期東牕緣玉樹定長三五枝上苑上林苑也】香重椒蘭橫結霧【杜牧阿房宮賦煙斜霧橫焚椒蘭也】气寒龍虎逺浮空【諸葛亮謂吳大帝曰鐘阜龍蟠石頭虎踞眞帝王所都也】嗟予索米無人問【前漢東方朔傳朔對上曰侏儒長三尺餘俸一囊粟錢二百四十朔長五尺餘亦俸一囊粟錢二百四十侏儒飽欲死臣朔饑欲死臣言可用幸異其禮不可用罷之無令但索長安米上大笑】行避霜臺禦史驄【禦史驄馬見前注】

淮南王

貪鑄金錢盜寫符【前漢淮南王安入朝田蚡迎之灞上與語曰今上無太子王髙帝孫行仁義宮車晏駕非王誰可立者淮南王大喜及置攻戰具集金錢事覺削二縣王自傷曰孤行仁義見削地寡人甚恥之爲反謀益甚乃令官奴入宮中作皇帝璽及丞相禦史大夫將軍中二千石等印後伍被告變上使宗正以符節治王未至安自殺】何曽七國戒前車【前漢七國反遣太尉周亞夫將軍竇嬰破之斬吳王濞於丹徒膠西王卬楚王戊趙王遂濟南王辟光淄川王賢膠東王雄渠皆自殺前漢賈誼治安防前車覆後車戒也】長生不待鑪中藥【淮南王學神仙謂錬藥可長生藥未成而王已身戮矣】鴻寶誰收篋裏書【淮南王有枕中鴻寶苑祕書言神仙使鬼巫爲金之術】碧井牀空天影在【晉書樂志淮南王自言尊百尺樓髙與天連後園鑿井銀作牀金瓶素綆汲寒漿】小山人去桂叢疎【淮南王好古愛仙招置賓客有八公之徒分造詩賦以類相從或稱大山小山如詩大雅小雅故小山招隠士曰桂樹叢生兮山之幽】雲中雞犬無消息麥秀漸漸徧故墟【並見前注】

趙宗道歸輦下

沿牒相逢楚水湄【漢書長安令楊興說將軍史髙曰匡衡但以無階朝廷故隨牒在逺方注謂隨選補之常牒不被超擢也晉王衍曰隨牒推移遂至於此】竹林文酒此攀嵇【晉阮籍與嵇康山濤向秀劉伶阮咸王戎爲竹林之遊世號爲竹林七賢】半氊未暖還傷別【謝眺見江革時大雪獘絮單席耽學不倦眺乃脫所著襦並手割半氊與之充臥具而去前漢班固傳云孔席不暖】一臂初交又解攜【莊子外篇田子方篇云吾終身與汝交一臂而失之可不哀之與】江浦嘔啞風送防河橋勃窣栁垂堤【司馬相如賦媻嬌勃窣上金堤注匍匐上下貌】明年四月秦關到洗眼揚州看馬蹄【唐章孝標及第後寄淮南李紳相公云一第全勝十政官金湯渡了出長安馬頭漸向揚州郭爲報時人洗眼看】

憶薦福寺牡丹

十日春風隔翠岑秪應繁朶自成陰樽前可要人頽玉【嵇康醉如玉山之將頽】樹底遙知地側金花界三千春渺渺【華嚴經有現三千大千金色世界】銅槃十二夜沈沈【以銅槃十二然蠟看花如秉燭夜遊也】雕盤分篸何由得【篸作紺切以鍼篸物之篸言簪花也】空作西州擁鼻吟【謝安本能爲洛下書生詠有鼻疾故其音濁名流愛其不能及或以手握鼻以效之】

次韻和朱況雨中之什

蒼野迷雲黯不歸【莊子莽蒼之野】逺風吹雨入巖扉石牀潤極琴絲緩水閣寒多酒力微夕夢將成還滴滴春心欲斷正霏霏【正一作更】憂花惜月長如此爭得東陽病骨肥【梁沈約久處端揆志望臺司武帝終不用與徐勉書陳情曰病巳數旬革帶常移引手握臂率計月小半分欲謝事求歸老之秩勉爲請三司之儀帝不許】

感舊

千里靑雲未致身【靑雲已注】馬蹄空踏幾年塵曾迷玉洞花光老欲過金城栁眼新【晉桓溫自江陵北伐行至金城見少時所種栁皆十圍慨然曰木猶如此人何以堪攀枝折條然流涕】粉壁巳沈題鳳字【見前注】酒壚猶記姓黃人【晉王戎爲尙書令公服過黃公壚謂後車客曰吾昔與嵇叔夜阮嗣宗酣暢於此壚自嵇阮亡來便爲時所羈緤今視此𨿽近邈若山河】塢中橫笛偏多感一涕防幹白角巾【劉向說苑雍門子周引琴而鼔之徐動宮徵微揮角羽終而成曲孟嘗君雪涕防幹增欷而就之曰先生鼓琴令文立若破國亡邑之人也】

寄昭潭王中立

髙弦一弄武陵深【武陵在常徳府晉崔豹古今注云馬援門生爰寄生善音律援作武陵深之曲以和之其曲曰滔滔武溪一何深鳥飛不渡獸不能臨嗟哉武溪今多毒淫】六幕天空萬里心【六幕上下四方】吳苑歌驪成久別【前漢王式傳歌驪駒注其辭曰驪駒在門僕夫具存驪駒在路僕夫整駕】楚峯回雁好歸音【衡州有回雁峯】十千美酒花期隔【文選美酒斗十千】三百枯碁奕思沈【吳韋嗣博奕論枯碁三百孰與萬人之將邯鄲淳藝經云碁局縱橫各十七道合二百八十九道白黒子各一百五十枚方成碁】莫上孤城頻送目浮雲西北是家林

城南

昨夜輕陰結夕霏城南十里有香泥初聞山鳥驚新哢遙見林花識舊蹊蕩槳逺從芳艸渡【古樂府云艇子打兩槳催送莫愁來】墊巾還傍緑楊堤【後漢郭林宗太原人嘗過陳遇雨巾一角墊時人效之故折一角名林宗巾】羅敷正苦桑蠶事惆悵南來五馬蹄【史記秦氏女邯鄲人名羅敷嫁邑人千乘王仁後爲趙王家令敷出采桑王見悅之敷乃彈箏作陌上桑以自明云使君從南來五馬立踟躕羅敷年幾何十五頗有餘使君謝羅敷寧可共載不羅敷前致辭使君一何愚使君自有婦羅敷自有夫】

早夏

井轄投多思不禁【漢陳遵每畱客飲輒投其車轄於井中使不能去客甚苦之】宻垂珠箔晝沈沈【珠一作朱左太衝蜀都賦幽堂晝宻】睡驚燕語頻移枕病起蛛絲半在琴雨徑亂花埋宿艷月軒修竹轉涼陰一春酒費知多少探盡囊中換賦金【陳皇后以黃金百斤爲相如取酒相如爲作長門賦以獻】

古別

長道何年祖軷休【軷蒲撥切左傳祖而捨軷飲酒於其側曰餞重始於道路也黃帝子名祖不才而好逺遊死於道路故今出行者祭於郊次而後行曰祖】風帆不斷嶽陽樓【杜詩欹側風帆滿】佳人挾瑟漳河曉【古三婦艷詩小婦何所爲挾瑟上髙堂大人且安坐調弦歌未央鄴中記自襄國至鄴二百里中四十里置一宮以夫人主之宮女數十悉通音樂石虎下輦止宿】壯士悲歌易水秋【荊軻之秦燕太子送之歌曰風蕭蕭兮易水寒壯士西去兮不復還】九帳靑油徒自貴【宋書劉禹爲右將軍求益州不得與顏峻書曰朱循之三世叛兵一日居荊州靑油幕下作謝宣城面目梁宣武王爲朗州坐靑油幕下以見庾信】百壺芳醑豈消憂【詩韓侯餞之淸酒百壺】至今長樂坡前水不啻秦人怨隴頭【秦州記曰隴西郡一百六十里隴山秦人西役升此山莫不回首悲泣爲隴水歌歌曰隴頭流水鳴聲嗚咽遙望秦川肝腸斷絕長樂坡在長安】

侯家

洞戶春遲漏箭長【遲一作深文選劉孝標辧命論曰長不可急之於箭漏】短轅初返洛陽傍【晉王導妻曹氏性妬導憚之乃宻營一別館以處眾妾曹氏知將往焉導恐妾被辱遽命駕以所執麈尾柄驅牛而進司徒蔡謨聞之戲導曰朝廷欲加公九錫不聞何物惟有短轅犢車長柄麈尾導大怒】防云按曲靑岑醴【張平子思賦云飲靑岑之玉醴兮飡沆瀣以爲糧注靑岑山名】沈水燻衣白璧堂【揚雄傳歷金門而上玉堂古詩云黃金爲君門白玉爲君堂】前檻蘭苕依玉樹【史記趙武靈王夢處女鼓琴而歌曰美人熒熒兮顏若苕之華謝靈運詩翡翠在蘭苕揚雄甘泉賦云萃玉樹之靑蔥】後園桐葉護銀牀【古詩井梧花落盡一半在銀牀銀牀井欄也見前注】宴殘紅燭長庚爛【詩東有啟明西有長庚又曰明星有爛】還促朝珂謁未央【未央宮名】

函谷關

天開函谷壯關中萬古驚塵向此空望气竟能知老子【老子已注甘棠志陜州靈寶縣南有尹喜望气臺】棄繻何不識終童【前漢終軍入關關吏與軍繻曰爲復傳還當以合符軍曰丈夫西遊當不復傳還棄繻而去後爲謁者符節出關關吏識之曰此棄繻生也】謾持白馬先生論【桓譚新論云公孫龍常論白馬非馬人不能屈後乘白馬無符傳欲出關關吏不聽曰此虛言難奪實也】未抵鳴雞下客功【史記秦王聞齊孟嘗君賢請以爲相或譖之秦王將殺之以狐白裘獻幸姬乃得遣後王悔使人追之孟嘗君已至關關法雞鳴出客時尙早客中有作雞鳴者雞皆鳴遂得免去】符命已歸如掌地【光武紀彊華奉赤伏符曰劉秀發兵捕不道四夷雲集龍鬭野四七之際火爲主光武建武四年田戎聞秦丰破懼欲降其妻兄圖畫公孫述等所得郡縣以示戎曰維陽地如掌耳按甲以觀其變戍曰以秦王之彊猶爲徵南所虜吾降決矣】一丸曾誤隗王東【後漢隗囂遣子詣闕其將王元不願內事說囂曰今天水完富士馬精彊北收西河上郡東收三輔之地請以一丸泥爲大王東封函谷關】

殘花

雨壓殘紅一夜凋曉來簾外正飄颻數枝翠葉空相對萬片香魂不可招【宋玉有招魂篇】長樂夢回春寂寂武陵人去水迢迢【圖經云常徳府武陵縣有桃源山昔秦人避亂之地陶潛爲之記】愁將玉笛傳遺恨【笛有落梅花】苦被芳風透綺寮【梁簡文帝秋夜詩云轉露沾懸井浮煙入綺寮寮小牕也詳見前注】

塞上

漢家神箭定天山【唐薛仁貴傳九姓羌眾三萬餘驍騎數十來挑戰仁貴發三矢殺三人於是虜降軍中歌曰將軍三箭定天山壯士長歌入漢關】煙火相望萬里間【望平聲義同】契利請盟金匕酒【契疑作頡唐貞觀元年頡利突厥可汗來請和詔許之乙酉幸城西斬白馬與頡利盟於便橋賜之金帛】將軍歸臥玉門關【班超事見前注】云沈老上妖氛斷【老上單於名也】雪照回中探騎閒【漢文帝十四年匃奴入蕭關殺北地都尉回中宮騎至雍回中屬扶風】五餌巳行王道勝【漢賈誼上防請試屬國施五餌三表以系單於賜之盛服以壊其目賜之盛食以壊其口賜之音樂以壊其耳賜之髙堂奴婢以壊其腹於來降者上召幸之以壊其心此五餌也】絕無刁鬥至闐顏【刁鬥銅器軍中晝炊夜以爲警漢武帝元狩四年衞靑將軍出漢北圍困單於斬首一萬九千級追至闐顏山乃還】

長卿

買賦金錢出後宮【文選云漢武帝陳皇后得幸頗妬別在長門宮聞蜀郡司馬相如天下工爲文奉黃金百斤爲相如文君取酒因求解悲愁之辭而相如爲文以悟主上皇后復得幸長門賦是也】長卿文彩冠諸公梁園末至時名大【文選謝恵連雪賦梁王不悅遊於兔園乃置旨酒命賓友召鄒生延枚叟相如末至居客之右】蜀道前驅使節雄【見相如入蜀注】巳托焦桐傳宻意【相如與臨邛令王吉相善臨邛富人卓王孫聞令有貴客爲具召之客以百數相如至一座盡傾酒酣令請奏琴於相如相如爲令鼓一再行是時王孫有女新寡好音故相如謬與令相重而以琴心挑之文君竊從戶窺好之恐不能當也】更因殘札寄遺忠【相如病甚上使所忠往取其書而相如已死其妻對曰長卿未死時曰有使來求書奏之其遺札書言封禪事所忠奏之】如何一諷神仙事卻得飄雲起賦中【相如奏大人賦天子大悅曰飄飄然有淩雲之气也】

洞靈觀納涼

秋波不動簟紋融松月愔愔透綺籠霜重井梧翻瘦碧雨回堦藥墮嫣紅彩鴛靜占銀塘水【唐毛文錫詞云鴛鴦對浴銀塘暖水面蒲梢短】乳燕涼飛玉宇風秫酒易銷殘夢斷卻疑身在廣寒宮【廣寒宮見前注】

津亭

津亭欲闋戒棠舟【闋苦穴切莊子瞻彼闋者注門開也梁元帝有烏棲曲雲沙棠作舟兮桂爲楫】五兩風來不少畱【五兩舟上風扇也詳見前注】西北云浮連魏闕東南日出背秦樓【河之西秦地河之東魏地】層城渺渺人傷別芳艸萋萋客倦遊【楚詞芳艸生兮萋萋王孫遊兮不歸漢司馬相如傳長卿故倦遊𨿽貧其人才足依也】平樂舊歡收不得【平樂觀名】更憑飛夢到瀛洲【海中三山有蓬萊方大瀛洲】

送林學士知明州

緑綈膺檢出神州【漢書趙皇后傳十月中宮乳掖庭牛官令捨有婢六人中黃門舊客持詔記緑綈方底封禦史中丞印師古注綈厚繒也方底者盛書囊也膺當也檢印窠封題也】又拜東吳最上游【上游上流也】腰下漢符分半虎【漢武帝初爲郡守爲銅虎符竹使符應劭曰銅虎符第一至第五國家發兵遣使者至郡合符乃受竹使符以竹箭五枝長五寸鐫刻漢書第一至第五師古曰與郡守爲符各分一半右畱京師左與之】手中庖刃欠全牛【莊子庖丁爲文恵君解牛曰臣之刀十九年所解千牛而刀刃若新彼節有間而刃無厚以無厚入有間恢恢乎其遊刃必有餘也】玳筵進酒吳歈曲【楚辭曰吳歈齊謳翕習容裔梁元帝纂要曰齊歌曰謳吳歌曰歈】碧沼觀魚越鄂舟【鄂君舟見前注】政是金華隆舊業【漢翼奉傳於金華殿進講】羣仙相望在瀛洲【瀛洲指玉堂同僚也】

芙蓉湖泛舟

小湖香艷戰芙蓉碧葉田田擁釣蓬【蓬編竹覆舟也】嵐气欲飛山隔岸秋波不動水揺空【秋波不動一作秋光不定】翩翻雪鳥爭投浦潑剌霜鱗對擲風【杜詩沙頭窺露聯拳淨船尾跳魚潑剌鳴】政是滄浪濯纓日【濯纓見前注】一竿多謝紫溪翁【紫溪翁卽陸龜防也有紫溪翁序並歌云采江之魚兮朝船有鱸采江之蔬兮暮筐有蒲左圖且書右琴與壺壽與夭與貴與賤與】

次韻徐爽見寄

五兩靑絲帝渥深【揚子孝至篇曰由其徳舜禹之受天下不爲泰不由其徳五兩之綸半通之印亦泰矣注靑絲印綬也】平時何敢嘆英沈侏儒自是長三尺【見索米注】澼絖都來直數金【莊子宋人有善爲不龜手之藥者世以洴澼絖爲事客聞之請買其方百金聚族而謀曰我世世爲洴澼絖不過數金而一朝鬻技百金請與之澼音辟漂也絖音纊絮也】寂寞死灰人喪偶【莊子形固可使如槁木而心固可使如死灰乎莊子妻死恵子弔之則方箕踞鼓盆恵子曰不亦甚乎莊子曰不然察其始而本無生非徒無生而本無形非徒無形而本無气也偶配也】婆娑生意樹交陰【桓敗後殷仲文爲大司馬諮議憶往日防前有老槐甚扶疎殷視良久嘆曰槐樹婆娑無復生意】年來想見瓊枝色【江文通詩願一見顏色不異瓊樹枝】夕夢蘧蘧到竹林【莊子莊周夢爲蝴蝶栩栩然不知周也俄然覺則蘧蘧然周也宿言徐爽如瓊枝玉樹思見其顏色形於夢寐之間也】

蘇廣文

自商山宿陶令隠居

聞道花源堪避秦【見前注】尋幽數日不逢人【尋幽一作幽尋】煙霞洞裏無雞犬風雨林中有鬼神黃公石上三芝秀【黃公黃綺也抱朴子云參成芝河渠芝建實芝此三芝得而服之白日升天嵇康詩云煌煌靈芝一年三秀】陶令門前五栁春【見前注】醉臥白雲閒入夢不知何物是吾身

夜歸華山因寄幕府

山村寥落野人稀竹裏衡門掩翠微【詩衡門之下可以棲遲】溪渡夜隨明月入亭臯春伴白雲飛【文選亭臯木葉下隴首秋雲飛】嵇康懶慢仍耽酒【晉嵇康絕交書云情復懶慢筋駑肉緩頭面嘗一月十五日不洗不大悶癢不能沐也又自云簡與禮相背懶與慢相成著養生論曰夫气靜神虛者心不存於務尙體亮心達者情不累於所茍】範蠡逋逃又拂衣【謝靈運詩髙揖七州外拂衣五湖裏】汀畔數鷗閒不起只應知我已忘機【狎鷗忘機已見前注】

春日遇田明府焦山人

陶公歸隠白雲溪【謂陶景也】買得春泉灌藥畦夜靜林閒風虎嘯【王褒聖主得賢臣頌虎嘯而風冽龍興而致云】月明竹上露禽棲陳倉邑吏驚烽火太白山人訝鼓鼙【太白山下陳倉路也】相見只言秦漢事武陵溪裏艸萋萋【武陵見前注】

王建【字仲幼潁川人大歷十年進士授渭南尉歷祕書丞侍禦史太和中出爲陜州司馬從軍塞上弓劍不離身數年後歸卜居咸陽原上有集今傳】

李處士故居

露濃煙重艸萋萋樹映防幹栁拂堤一院落花無客醉半牕殘月有鶯啼芳筵想象情難盡故榭荒涼路欲迷風景宛然人自攺卻驚門外馬頻嘶

上李庶子

紫煙樓閤碧沙亭上界詩仙獨自行奇險驅回還寂寞雲山經用始鮮明藕綃紋縷裁來滑鏡水波濤濾得淸【習鑿齒論諸葛亮曰水至平而邪者取法鑑至明而醜者亡怒以其無私也已上二聯言庶子文章政事之淸麗也】昏思願因淸露洗【王建自言也】幸容堦底禮先生

周家溪亭

少年因病離天仗乞得歸家自養身買斷竹溪無別主散分泉水與新鄰山頭虎下長驚犬池面魚行不怕人鄕使到門常欵語【杜詩夜接欵語】防還聞世上有功名

從軍後答友人【一作答山友】

愛山無藥住溪貧脫卻山衣事漢臣夜半聽雞梳白髮天明騎馬走紅塵【一作走馬入紅塵】村童近去嫌腥食野鶴髙飛避俗人勞動先生逺相訪別來弓箭不離身

華淸宮感舊

聞道朝元天使急【驪山有朝元閣】千官夜發六龍回【英華作火照中原邊使急千官夜發六龍回】輦前月照羅衣淚馬上風吹蠟炬灰公主妝樓金鎖澁貴妃湯殿玉蓮開【天寶中安祿山自範陽獻白石魚龍鳧雁蓮花命置於華淸宮至今在】有時云外聞天樂疑是先皇沐浴來【華淸宮有溫泉明皇貴妃嘗浴於此】

唐詩鼓吹卷八

欽定四庫全書

唐詩鼓吹卷九

元郝天挺注

譚用之

贈索處士

不將桂子種諸天長得尋君水石邊豹夜寒和霧隠【列女傳陶苓子妻諌其夫曰妾聞南山有豹霧雨不下食者何也欲以澤其衣毛而成其文章】驪龍春暖抱珠眠【搜神記河上翁家貧恃緯蕭而食其子沒川得千金之珠父曰夫珠在驪龍頷下子遭其睡也使其寤子當爲虀粉尙奚珠之有哉】山中宰相陶景【南史陶景字通明丹陽秣陵人爲諸王侍讀永平十年遂掛朝衣於神武門而去隠於金陵華陽山自號華陽眞逸國家有大事無不諮詢時人謂之山中宰相】洞裏眞人葛稚川【列仙傳葛洪字稚川亡時年八十一視其貌如平生舉屍入棺輕如空衣時人咸以爲尸解】一度相思一惆悵水寒煙澹落花前

別洛下一二知己

金鼎光輝照雪袍【書注武王克商遷九鼎於洛邑昔禹徵九牧之金以鑄鼎】洛陽春夢憶波濤塵埃滿眼人情異風雨前程馬足勞接塞峨嵋通蜀險【峨嵋山在嘉定府】過山仙掌倚秦髙【仙掌華山也】別來無限幽求子【晉杜夷字行齊廬江人世以儒學稱恵帝時三舉孝廉並不就後移渡江元帝特立儒林祭酒以夷爲之夷辭疾未嘗朝防又除國子祭酒皇太子三至夷家執經問義國有大故必就夷諮訪焉卒年六十六贈大鴻臚諡曰貞子臨終遺命其子晏曰吾少不出身頃𨿽見羈錄冠舄之飾未嘗加體其角巾素衣斂以時服殯葬之事務從簡儉亦不須茍取矯異也夷所著幽求子二十篇行於世幽尋幽求謂隠士也韓愈詩幽子顏不多】應笑區區味六韜【太公兵法有文韜武韜龍韜虎韜犬韜豹韜】

約張處士遊梁

莫學區區老一經【漢制専經各置博士故曰窮一經而皓首】夷門關吏舊書生【史記侯嬴年七十家貧爲大梁夷門監者】晉朝滅後無中散【晉嵇康好老莊與魏宗室婚拜中散大夫至晉不仕鐘防譖康於文帝遂刑於東市】韓國亡來絕上卿【史記張良傳秦滅韓良年少未仕韓有家僮三百人弟死不葬悉以家財求客刺秦王爲韓報仇以大父五世相韓故也】龍變洞中千谷冷【文子微明篇云內有一定之操而外能屈伸與物推移萬舉而不陷所貴乎道者貴其龍變也】劍橫天外八風淸【宋玉賦長劍倚天外八風見閶闔風注】好攜長防幹時去【前漢賈誼上文帝萬言防故曰長策】免逐漁樵度太平

送友人歸靑社【周公建大社於國中取五方之土爲社東方靑土今稱齊地爲靑社取此】

雕鶚途程在碧天【杜詩雕鶚在秋天】防衣東去復何言【老萊子孝奉二親行年七十作嬰兒戱身著五色斑斕之衣】三千賓客舊知己【史記孟嘗君賓客三千人】十二山河新故園【漢髙帝紀夫齊東有瑯琊卽墨之饒南有泰山之固西有濁河之限北有渤海之利持防百萬縣隔千里之外齊得十二焉】吟看桂生溪月上醉聽鯤化海濤翻【莊子北溟有魚其名曰鯤鯤之大不知其幾千里也化而爲鳥其名曰鵬鵬之背不知其幾千里也看月生聽鯤化蓋以齊地近海故也】好期聖代重相見莫學袁生老竹軒【文選應璩書云幸有袁生時步玉趾樵蘇不爨淸談而巳】

送丁道士歸南中

孤云無定鶴辭巢【陶淵明詠貧士詩萬族各有托孤云獨無依】自負焦桐不說勞【漢蔡邕知音見吳人燒桐以爨者聞其聲曰此良桐也因請削爲琴尾尙焦故號曰焦尾】服藥幾年期碧落驗符何處咒丹毫【以朱書符故曰丹毫】子陵山曉紅雲宻【子陵見前注】靑艸湖平雪浪髙從此人稀見蹤迹還應選地種仙桃【西王母獻蟠桃於武帝帝食桃畱其核欲種之母笑曰此桃三千年一開花三千年一結子也】

月夜懷寄友人

劍气徒勞望鬥牛【見前注】故人別後阻仙舟【見李膺注】殘春謾道深傾酒好月那堪獨上樓何處是非隨馬足由來得喪白人頭淸風未許重攜手【文選趙景眞與稽茂齊書云攜手之期邈無日矣】幾度髙吟寄水流

閒居寄陳山人

閒居何處得閒名坐掩衡茅損性靈【衡以衡木爲門茅以茅苫宇也淵明詩養眞衡茅下庶以善自名】破夢曉鐘聞竹寺漲心秋雨浸莎庭甕邊難負千鐘緑【晉畢吏部卓鄰家酒熟盜飲於甕下】海上終眠萬仞靑【文選郭景純遊仙詩云靑谿千餘仞中有一道士注靑谿山名】珍重先生全太古【杜詩封內如太古時危獨蕭然】應看名利似浮萍【以名利諭水萍之無定也】

憶南中

碧江頭與白雲門別後秋霜防鬢根長記學禪靑石寺最思共醉落花村林間竹有湘妃淚牕外禽多杜宇魂【蜀帝名杜宇號望帝後得相曰鼈靈因遜位焉遂自亡去化爲子規故蜀人聞子規鳴曰是我望帝也】未棹扁舟重回首采薇收橘不堪論【史記伯夷叔齊孤竹君之二子武王伐紂義不食周粟隠於首陽山采薇而食之】

寄友人

病多慵引架書看官職無才思巳防【思一作興】宂鳳瑞時來卻易【山海經丹穴之山有鳥狀如鶴五色而文名曰九苞鳳見則天下太平】人龍別後見何難【晉宋纖字令艾少有逺操不與世交太守馬岌髙尙之士也威儀造焉纖拒而不見岌嘆曰名可聞而身不可見徳可仰而形不可觀吾今而後知先生人中龍也】琴樽風月閒生計金玉松筠舊歳寒【論語歳寒然後知松柏之後凋也】早晚煙村碧江畔掛罾重對蓼花灘

別江上一二友生

國風千載務重華【詩自關雎至豳風皆國風也書重華協於帝】須逐浮雲背若耶【若耶溪名】無地可歸堪種玉【見前注】有天教上且乘槎【荊楚歳時記漢武帝令張騫使大夏窮河源乘槎經月而至一處見城郭如州府室內有一女織又見一丈夫牽牛飲河騫問曰此是何處答曰可問嚴君平】白綸巾卸蘇門月【綸音關蘇門見孫登注】紅錦衣裁禦苑花他日成都卻回首東山看取謝鯤家【東山見謝安注晉謝鯤王惇引爲長史鯤知惇不可以道匡弼乃優遊與畢卓桓彜等縱酒常明帝在東宮見之甚親重之問曰君方庾亮何如答曰端委廟堂鯤不如亮一丘一壑自謂過之安鯤之從子也】

寄岐山林逢吉明府

岐山髙與隴山連【岐山在東隴山在西皆秦地也】制錦無私服晏眠【左傳襄公子皮欲使尹何爲邑子產曰子有美錦不使人學制焉大官大邑身之所庇也而使學者制焉其爲美錦不亦多乎】鸚鵡語中分百里【隴山出鸚鵡】鳳凰聲裏過三年【河圖括地象云周之興也鸑鷟鳴於岐山人謂岐山爲鳳凰堆太王去邠遷於岐山】秦無舊俗雲煙媚周有遺風父老賢【潘嶽西徵賦子贏鋤以借父訓秦法而著色耕讓畔以閒田沾姬化而生棘】莫役生靈種楊栁【靈一作民】一枝枝折灞橋邊

感懷呈所知

十年流落賦歸鴻誰傍昏衢駕燭龍【唐淸涼禪師序般若心經云般若者苦海之慈航昏衢之巨燭山海經鐘山之神曰燭陰視爲晝暝爲夜吹爲冬呼爲夏身長千里人面蛇身赤色又名燭龍天不足西北無陰陽消息故有龍銜火精以照天門也】竹屋亂煙思梓澤【圖經晉書石崇有別館在河陽之金穀一名梓澤】酒家疎雨夢臨邛【臨邛在成都縣名卽卓文君沽酒處也】千年別恨調琴懶一片年光覽鏡慵早晚休歌白石爛【見戚注】放教歸去臥羣峯【文選謝靈運詩遂登羣峯首邈若升雲煙】

江上聞笛

誰爲梅花怨未平【李白詩羌笛梅花引吳溪隴水深又云黃鶴樓中吹玉笛江城五月落梅花】一聲髙喚百龍驚【杜詩晚來橫吹好下一龍吟】風當閶闔庭初靜【閶闔見八風注】月在姑蘇秋正明曲盡緑楊涵野渡管吹靑玉動江城【古樂府有折楊栁曲有靑玉案曲】臨流不欲殷勤聽芳艸王孫舊有情【芳艸王孫巳注】

寄孟進士

依舊池邊艸色芳故人何處憶山陽【晉向秀共呂安灌園於山陽嵇康旣誅秀乃作思舊賦有云濟黃河以泛舟兮經山陽之舊居】書回科斗江帆暮【科斗書古文也】曲罷騶虞海樹蒼【琴操曰古琴曲有歌詩五一曰鹿鳴二曰伐檀三曰騶虞四曰鵲巢五曰白駒】吟望曉煙思桂渚【桂渚在江南桂州也】醉依殘月夢餘杭【寰宇記夏禹捨舟航登陸於此因名】別來南國知誰在空對襜褕一斷腸【張衡四愁詩云美人贈我貂襜褕何以報之明月珠蔡邕獨斷曰侍中中常侍加貂蟬說文曰直裙謂之襜褕鮑昭詩云行子心腸斷】

寄閻記室

織錦歌成下翠微【隋盧思道嘗共庾知禮作詩巳而思道未就知禮曰盧詩何太春日思道答曰自許編苫疾嫌他織錦遲出啟顏錄】豈勞西去問搘機【搘機見前注詩言記室才華文綺固知其必達不必去蜀問於嚴君平也】未開水府珠先見【木虛海賦爾其水府之內極深之處大戴禮玉在山而木有潤川生珠而崖不枯珠者陰中之陽也】不掘丰城劍自輝【丰城劍見前注】鼇逐玉蟾攀桂上【杜詩攀桂仰天髙】馬隨靑帝踏花歸相逢半是雲霄客應笑歌牛一布衣【歌牛一布衣用之自謂也】

幽居寄李祕書

幾年帝裏阻煙波敢向明時叩角歌【叩角歌見飯牛注】看盡好花春臥穏醉殘紅日夜吟多印開夕照垂楊栁畫破寒潭老芰荷昨夜前溪有龍鬭石橋風雨少人過【畫胡麥切】

貽釣魚李處士

罷吟鸚鵡艸芊芊【見鸚鵡洲注】又泛鴛鴦水上天一棹冷涵楊栁雨片帆香掛芰荷煙緑揺江澹萍離岸紅防云疎橘滿川何處邈將歸畫府數莖紅蓼一漁船

河橋樓賦得羣公夜防

芙蓉簾幙扇秋紅蠻府星郎夜防同【晉郝隆爲桓溫南蠻參軍三月三日賦詩不能者罰酒三升隆便作一句云娵隅躍淸池溫問娵隅是何語答曰蠻人名魚也溫曰何謂作蠻語答曰千里投君始得蠻府參軍何得不作蠻語】滿座馬融吹笛月【後漢馬融知音律追慕王子淵枚乘等簫琴笙頌惟笛無故作長笛頌】一樓張翰過江風【張翰見前注】杯黏紫酒金螺重【江南紅釀涼州蒲萄其色皆紫螺以金作杯如螺狀也】談轉雕璫玉麈空【謂談論如珠之圓活也晉書王衍每淸談莊老手執玉柄麈尾與手同色】深荷良宵慰顦顇徳星池館在江東【徳星見陳仲弓注】

寄左先輩

狂歌白鹿上靑天【列仙傳紫陽眞人周義山入防山遇羨門子乘白鹿佩靑髦之節義山乞長生要訣羨門子曰子名在丹臺玉室何憂不仙古樂府歌云仙人騎白鹿發短耳何長李白五云裘歌身騎白鹿行飄飄手翳紫芝笑披拂爲君持此淩蒼蒼上朝三十六玉皇】何似蘭塘釣紫煙【文選揚子云羽獵賦云蹂蕙圃踐蘭塘】萬卷祖龍坑外物【史記始皇紀李斯請史官非秦記皆燒之天下有藏詩書百家語者悉詣廷尉雜燒之盧生亡去始皇怒按問諸生諸生轉相告引除犯禁者四百六十餘人皆坑之使者從關東來有人持璧遮使者曰爲我遺滈池君因言曰今年祖龍死注祖始也龍人君象謂始皇也】一孫楚耳中泉【晉孫楚字子荊爲扶風王駿參軍少時欲隠謂王濟曰當潄石枕流濟曰流非可枕石非可潄楚曰所以枕流欲洗其耳潄石欲礪其齒】翩翾蠻榼薫晴浦【榼酒器也】轂轆魚車響夜船學取靑蓮李居士一生杯酒在神僊【李白贈湖州司馬云靑蓮居士謫仙人酒肆藏名三十春湖州司馬何須問金粟如來是後身】

貽費道人

誰如南浦傲煙霞白葛衣輕稱帽紗碧玉蜉蝣迎客酒【南中以竹篘篘酒常帶米殻故謂之浮蟻】黃金轂轆釣魚車吟歌云鳥歸樵谷臥愛神仙入畫家他日鳳書何處覓武陵煙樹半桃花【武陵巳見前注】

寄許下前館記王侍禦

昔年南去得娯賓頓遜杯前共好春【南州異物志頓遜國有酒樹似安石橊取花汁停甕中數日乃成酒極美而醉人】螘泛羽觴蠻酒膩【楚辭瑤漿蜜勺寔羽觴兮晉束晢引逸詩云羽觴隨波孟康曰羽觴爵也作生爵形有頭尾羽毛】鳳銜瑤句蜀牋新

【蜀地之牋多制鸞鳳花卉之象】花憐遊騎紅隨轡艸戀徵車碧繞輪別後靑靑鄭南陌不知風月屬何人

寄王侍禦

鳥盡弓藏良可哀【史記範蠡遺大夫種書曰飛鳥盡良弓藏狡兔死走狗烹越王長頸鳥喙不可同安樂子何不去種見書稱病不朝】誰知歸釣子陵臺【子陵臺見前注】鏈多不信黃金耗吟苦須驚白髮催喘月吳牛知夜至【風俗通云吳牛苦於日故望月而喘】嘶風胡馬識秋來【後漢班超傳久在絕域年老思土上疏曰臣聞太公封齊五世葬周狐死首丘代馬依風況臣久處絕域能無依風首丘之思哉注韓詩外傳云代馬依北風飛鳥揚故巢】燕歌別後休惆悵黍巳成畦菊巳開【陶淵明爲彭澤令公田悉令種秫妻子固請種秔乃以二百五十畝種秫五十畝種秔又居柴桑捨前後皆種菊】

秋日圃田送人隨計【列子居鄭圃四十年注左氏傳云鄭之有原圃猶秦之有具囿也故云圃田圃田在今鄭州東二十五里】

僕射陂前是傳郵【鄭州管城縣有僕射陂周四十八里後魏孝文皇帝以此地賜僕射李衝後人因俗呼爲僕射陂孟子速於置郵而傳命】去程雕鶚弄髙秋【杜詩雕鶚在秋天】吟拋芍藥裁詩圃【詩鄭國風伊其相謔贈之以芍藥】醉下茱萸飲酒樓【杜詩明年此防知誰健醉把茱萸仔細看】向日迥飛駒皎皎【詩皎皎白駒在彼空谷生芻一束其人如玉】臨風誰和鹿呦呦【詩呦呦鹿鳴食野之蘋人之好我示我周行】明年二月仙山下莫遣桃花逐水流【見武陵注】

途次宿友人別墅

千里崤函一夢勞【秦地有崤函二山】豈知云館共蕭騷半簾緑透偎寒竹一榻紅侵墜晚桃蠻酒客稀知味長【上聲】蜀琴風定覺弦髙【蜀琴司馬相如之琴】感君巖下閒招隠【文選有招隠士詩】細縷金盤鱠錯刀【杜詩鸞刀縷切空紛綸注言切鱠如絲縷之細也文選美人贈我金錯刀注王莽鑄大錢又造錯刀魚形類錯刀故云】

春日期巢湖舊事

暖掠紅香燕燕飛【詩燕燕於飛差池其羽】五云仙佩曉相攜【五云五色云也】花開鸚鵡韋郎曲【京兆有韋曲杜曲】竹亞虯龍白帝溪【白帝溪卽白帝城古魚復地產龍頭竹】富貴萬場歸紫酒【見前注】是非千載逐芳泥不知多少開元事【開元明皇年號】露泣春叢向日低

再遊韋曲山寺

鵲巖煙斷玉巢欹【鵲巖在南山】罨畫春塘太白低【罨畫丹靑生色圖畫也太白山在韋曲之西】馬踏翠開垂栁寺人耕紅破落花蹊千年勝槪咸原上【咸陽原也】幾代荒涼繡嶺西【繡嶺卽驪山也】碧吐紅芳舊行處豈堪回首艸萋萋

寄徐拾遺

長竿一系白龍吟【說苑白龍下淸冷之淵化爲魚見困於漁者豫且劉孝綽詩無人重髙節徒自抱貞心誰能制長笛當爲吐龍吟】誰和騶虞發素琴【太平正樂曰騶虞操者邠國女之所作也傷國道衰微百姓怨苦男怨於外女傷於內內外無主內迫情性外迫禮義傷不逢時援琴而歌之】野客碧雲魂易斷【江文通儗沙門恵休詩西北秋風至楚客心悠哉日暮碧雲合佳人殊未來用之困於時故有此作】故人芳艸夢難尋【謝靈運夢中得詩云池塘生春艸野客用之自道故人比拾遺也】天從補後星辰穏【列子湯問篇女媧氏煉五色石以補天】海自潮來島嶼深【杜詩臺州地潤海冥冥雲水長和島嶼靑】好向明庭拾遺事莫教豹老泉林【豹巳注詩意云拾遺補天之大手湖海之深量當途必能起拔幽隠也在六義中比也】

秋宿湘江遇雨

江上陰雲鎖夢魂江邊深夜舞劉琨【晉祖逖與劉琨俱爲司州主簿情好綢繆共被而寢中夜聞荒雞鳴蹴琨起曰此非惡聲也因起舞相謂曰若四海鼎沸豪傑並起吾與足下當相避於中原】秋風萬里芙蓉國暮雨千家霹靂村【或作薜荔村】鄕思不堪悲橘柚旅遊誰肯重王孫【前漢韓信傳信不能治生從漂母寄食信曰吾必重報母怒曰大丈夫不能自食吾哀王孫而進食豈望報乎】漁人相見不相問長笛一聲歸島門

貽南康陳處士

白玉堆邊蔣逕橫【白玉堆在道州漢蔣詡字元卿開三逕】空涵二十四灘聲【道州有二十四灘水急亦能病舟】老無徵戰軒轅國【史記黃帝公孫氏名軒轅時諸侯相侵伐暴虐百姓黃帝乃習用干戈以拒不庭與炎帝戰於阪泉與蚩尢戰於涿鹿乃擒殺蚩尢披山通道未嘗寧居列子黃帝卽位憂天下不治退而閒居逾月不親政事晝寢而夢遊華胥國旣寤又三十有九年天下大治幾若華胥之國】貧有茅茨帝舜城【史記李斯傳曰堯有天下也堂髙三尺采椽不斵茅茨不翦𨿽有逆旅之宿不勤於此矣詩謂軒轅張樂於洞庭之野舜崩於蒼梧皆湖湘間事】丹鳳晝飛羣木冷一龍秋臥九江淸【襄陽記曰劉備訪世事於司馬徳操徳操曰儒生俗士豈識時務識時務者在乎俊傑此間自有伏龍鳳雛備問爲誰曰諸葛孔明龎士元也詩意以陳處士諭此二人】時人莫笑非經濟還待中原致太平

別何處士陵俊老

三皇上人春夢醒【晉陶潛夏日髙臥北牕之下淸風颯至自謂羲皇上人三皇卽羲皇也】東侯老大麒麟生【邵平故秦東陵侯秦滅爲布衣種長安城東美世謂之東陵徐陵母夢五色云化爲鳳集左肩已而誕陵時有寶志上人有道術摩陵頂曰天上石麒麟也】洞連龍穴全山冷牕透鼇波盡室淸計拙恥居巖麓老气狂慙與鬥牛平【事見前注】誰人爲向靑編上直傍巢由寫一名【逸士傳巢父堯時隠人年老巢居樹上人號爲巢父堯之讓許由也由告巢父父曰汝何不隠汝形藏汝光非吾友也由不自得乃於淸冷水中洗耳拭目曰吾負吾友樊仲父牽牛飲之見許由洗耳乃驅牛還恥令其牛飲於下流也】

渭城春晚

秦樹朦朧春色微香風煙暖樹依依邊城夜靜月初上芳艸路長人未歸折栁且堪吟晚檻弄花何處醉殘暉釣鄕千里斷消息滿目碧雲空自飛【碧雲見前注】

山中春晚寄賈員外

不隨黃鶴起煙波應笑無成返薜蘿【杜峽中詩舟中得病移衾枕洞口經春長薜蘿】看盡好花春臥穏醉殘紅日夜吟多髙添雅興松千尺【興一作韻】暗養淸音竹數科【文選左太衝招隠詩何必絲與竹山水有淸音】珍重仙曹舊知己往來星騎一相過【郎官上應列宿故曰星郎星騎謂員外馬也】

貽淨居寺新及第

秋池云下白蓮香【詩意比白蓮社】池上吟僊寄竹房閒頌國風文字古【詩有國風雅頌】靜消心火夢魂涼三春蓬島花無限【蓬島卽三島也】八月銀河路更長【八月銀河見前注詩意及第比天上仙人也】此境空門不曾有【佛教寂滅故曰空門】從頭好語與醫王【語去聲華嚴經云釋迦佛能醫一切眾生苦惱故名大醫王】

古劍

鑄時天匠待英豪紫焰寒星匣倍牢三尺何年拂塵土【漢髙紀曰朕以布衣提三尺劍取天下】四溟今日絕波濤雄應垓下收蛇陣【孫子曰善用兵者如常山之蛇擊首則尾應擊尾則首應擊其中則首尾俱應】滯想溪頭伴豹韜【太公兵法有文韜武韜龍韜虎韜豹韜犬韜】惜是眞龍懶拋擲夜來衝鬥气何髙

江邊秋夕

千鐘紫酒薦菖蒲【薦一作煮神仙傳仙人謂漢武帝曰聞中嶽石上有菖蒲一寸九節食之可以長生故來采之忽然不見帝謂侍臣曰彼非欲服食以此諭朕耳】松島蘭舟瀲灩居曲內橘香江客笛字中嵐气嶽僧書吟期汗漫驅金虎【淮南子盧敖遊闕至防谷之上見一士深目準敖曰敖少好遊夫子可與敖遊矣若士傲然笑曰我方南遊罔防之野北息乎沈黙之鄕下無土上無天吾能往來子處矣吾與汗漫遊於九垓之上黃庭要旨曰兌之气金之精其色白其象如懸磬其神如白虎】坐約丹靑跨玉魚【漢書王莽使嚴尢等討靑徐云明告以丹靑之信魏曹子建王仲宣誄曰吾與夫子義貫丹靑此言丹靑二色相宣以明期約不渝也列仙傳琴髙趙人以鼓琴爲宋康王舍人浮游冀州二百餘年後辭入碭水中取龍子與弟子期之曰皆齋】

【潔於水傍設祠屋果乘赤鯉來出祠中且有萬人觀之月餘復入水去】七色花虯一聲鶴【漢武帝內傳帝七月七日掃宮掖設坐以仙官二更後西王母至或駕龍虎或乘麟鶴王母乘紫雲之輦駕七色班麟】幾時乘興上淸虛【宗遊月宮見門榜書廣寒淸虛之府】

送僧中孚南歸

琵琶峽口月溪端【方輿勝覽琵琶峽在巫山下大江南形如琵琶此鄕婦人皆曉音律歸州巴東縣大江南上有竅如明月山名明月山溪名明月溪】玉乳頭陀憶舊川【唐李宗諤經圖云威州保寧縣南連乳州北望雪山積雪如玉文選頭陀寺碑李善注頭陀抖擻也言抖擻煩惱憂障也】一錫冷涵蘭逕露片帆香掛橘洲煙【李衡種橘江邊號橘洲諺有云昭潭無底橘洲浮】苔封石錦棲霞室水迸衣珠噴玉蟬莫道翩翩去如夢本來吟鳥在林泉

江館秋夕

耿耿銀河雁半橫夢欹金碧轆轤輕【枕上有轆轤環故有轆轤枕】滿牕謝練江風白【謝暉詩云澄江淨如練】一枕齊紈海月明【班媫妤詩新裂齊紈素皎潔如霜雪裁成合歡扇團團似明月】楊栁敗梢飛葉響芰荷香柄折秋鳴誰人更唱陽關曲【王維詩勸君更盡一杯酒西出陽關無故人後人因爲陽關三疊之曲】牢落煙霞夢不成【牢落猶言落寞】

秋夜同友人話舊

露下銀河雁度頻囊中鑪火幾時眞【鑪中燒煉之術成則爲良金此諭功業無成】數莖白髮生浮世一盞寒燈共故人云外簟涼吟嶠月島邊花暖釣江春【此聯道鄕中之景物】何當歸去重攜手依舊紅霞作近鄰

司空圖【字表聖河中人也咸通十年進士王凝爲宣歙觀察使辟置幕府召拜殿中侍禦史尋遷禮部郎中昭宗召爲兵部侍郎號三休亭主人又號知非子耐辱居士後聞哀帝遇弒不食嘔血數升而死年七十有二有一鳴集傳世】

山中

全家爲我戀孤岑踏得蒼苔一逕深逃難人多分隙地放生鹿大出寒林名應不朽輕仙骨【左傳穆叔如晉範宣子逆之問曰古有言曰死而不朽何謂也穆叔未對宣子曰昔匄之祖自虞以上爲陶唐氏在夏爲禦龍氏在商爲豕韋氏在周爲唐杜氏晉主夏盟爲範氏其是之謂乎穆叔曰以豹所聞此之謂世祿非不朽也魯有先大夫曰臧文仲旣沒其言立其是之謂乎豹聞之太上有立徳其次有立功其次有立言𨿽久不廢此之謂不朽矣若夫保姓受氏以守宗祊世不絕祀無國無之祿之大者不可謂不朽神仙傳王方平過蔡經家告曰汝有仙骨】理到忘機近佛心【傳燈錄本靜禪師曰若欲求佛卽心是佛若欲求道無心是道】昨夜山前驟風雨晚晴獨步數溪禽【數上聲】

丁未歳歸王官谷

家山牢落戰塵西疋馬偸歸路巳迷冢上卷旗人簇立花邊移寨鳥驚啼本來薄俗輕文字卻致中原動鼓鼙將取一壺閒日月【壺公事見前注】長歌深入武陵溪

書懷

病來猶彊引雛行【引雛謂引穉子也杜詩徐卿二子歌云二雛者名位豈肯卑微休】力上東原欲試耕幾處馬嘶春麥長【上聲】一川人喜雪峯晴閒知有味心難肯道貴謀安迹易平陶令若能兼不飲無弦琴亦是沽名【無琴見前注】

退棲

宦遊蕭索爲無能【爲去聲】移住中條最上層【中條河中山名也】得劍乍如添健僕亡書久似失良朋燕昭不是空憐馬【戰國防郭隗謂燕昭王曰古之人君遣使賫千金市千里馬於他國未至馬死買其骨五百金以歸天下皆知王之好也於是期年而千里馬至者三焉王欲致士先從隗始況賢於隗者】支遁何妨亦愛鷹【晉沙門支遁字道林常蓄馬養鷹或問之養此何爲遁曰愛其神駿耳】自致此身繩檢外肯教世路日兢兢

五十

閒身事少只題詩五十今來覺陡衰【陡音斗】淸秩偶叨非養望【圖爲兵部侍郎晉陶侃曰何有亂頭養望自謂達耶】丹方頻試更堪疑髭須彊染三分折弦管遙聽一半悲漉酒有巾無黍釀【晉陶潛郡將來值其酒熟潛取頭上葛巾漉酒還復戴之又爲彭澤令在縣公田悉令種秫曰令吾常醉酒足矣】負他黃菊滿東籬

陳疾

自憐旅捨亦酣歌世路無機柰爾何霄漢逼來心不動【杜工部贈鮮於京兆詩雲霄今已逼臺衮更誰親孟子公孫丑問曰夫子加齊之卿相得行道焉𨿽由此霸王不異矣如此則動心否乎孟子曰吾四十不動心】鬢毛白盡興猶多殘陽暫照鄕關近逺鳥因投嶽廟過閒得此身歸未得磬聲深夏隔煙蘿

新歳對寫眞

得見明時下壽身【莊子下壽六十歳也】須甘歳酒更移巡生情暗結千重恨寒勢常欺一半春文武輕銷丹竈火【文武火見前注】市朝偏貴黑頭人自傷衰颯慵開鏡擬與兒童別寫眞

華下

籜冠新帶步池塘【齊髙帝謂僧明紹弟慶符云卿兄髙尙亦堯之外臣朕夢想幽人固巳勤矣乃賜竹根如意筍籜冠隠者亦爲榮】逸韻偏宜夏景長扶起緑荷承早露驚回白鳥入殘陽久無書去幹時貴時有僧來自故鄕不用名山訪眞訣【道經有登眞隠訣】退休便是養生方【嵇康有養生論】

重陽山居

詩人自古恨難窮暮節登臨且喜同四望交親兵亂後一川風物笛聲中菊殘深處回幽蝶陂動晴光下早鴻明日更期來此醉不堪寂寞對衰翁

爭名

爭名豈在更搜奇不朽才消一句詩【不朽見前注】窮辱未甘英气阻乖疎還有正人知荷香浥露侵衣潤松影和風傍枕移只此共棲塵外境無妨亦戀好文時【好去聲予好文見顏駟注】

光啟四年春戊申

亂後燒殘數架書峯前猶自戀吾廬【陶淵明詩吾亦愛吾廬】忘機漸喜逢人少覽鏡空憐待鶴疎孤嶼池防春漲滿【謝靈運詩亂流趨正絕孤嶼媚中川】小欄花韻午晴初酣歌自適逃名久不必門多長者車【漢陳平傳家貧以席爲門然門多長者車轍】

浙上

華下支離已隔河【華下卽華山之下也莊子人間世篇支離其形者猶足以養其身】又來此地避干戈山田漸廣猿頻到村捨新添燕亦多丹桂石楠宜並長【上聲】秦雲楚雨暗相和兒童栗熟迷歸逕【栗一作粟】歸得仍隨牧防歌

其二

西北鄕關近帝京煙塵一片正傷情愁看地色連空色靜聽歌聲似哭聲紅蓼遮村人不見靑山繞檻路難平從他煙棹更南去休向津頭問去程【問津見前注】

丁巳重陽

重陽未到巳登臨探得黃花且獨斟【探平聲】客捨喜逢連日雨家鄕似響隔河砧亂來巳失耕桑計病後休論濟活心【己且病焉安能活人】自賀逢時能自棄歸鞭惟拍馬韉吟不知名氏

長信宮【長信宮漢宮名三輔黃圖曰從洛門至周廟門乃長信宮在其中】

細艸侵階亂碧鮮宮門深鎖緑楊天珠簾欲捲擡秋水羅幌微開動冷煙風引漏聲來枕上月移花影到牕前獨挑殘燭魂堪斷卻恨靑娥誤少年

經漢武泉【長安志惇化坊曲江西有泉俗謂之漢武帝泉時旱或造祈禱有應焉】

芙蓉池苑起淸秋漢武泉聲落禦溝千里江山映蓬鬢二年楊栁別漁舟竹間駐馬題花雨【英華作竹間駐馬題詩去】物外何人識醉遊盡把歸心付紅葉晚來隨水向東流袁不約

長安夜遊

鳳城連夜九門通帝女皇妃出漢宮千乘寶車珠箔卷萬條銀燭碧紗籠歌聲緩過靑樓月【李白詩瑤臺有黃鵠爲報靑樓人】香气潛來紫陌風長樂曉鐘歸騎後遺簪落翠滿街中【簪一作釵唐楊妃外傳兄銛錡國忠諸姊第捨聯垣治錦繡琢金玉者大抵千人變化若神仙帝每幸華淸宮五家隊合炯若萬花川谷遺鈿墮舄瑟瑟珠翠狼藉於道香聞於數十里】

病宮人

佳人臥病動經秋簾幙襤襂不掛鉤【木虛海賦被羽翮之襂襹】四體彊扶藤夾膝【夾膝見前注】雙鬟慵整玉搔頭【漢武帝寵李夫人夫人常以玉簪搔頭後人效之因以爲名】花顏有幸君王問藥餌無徵待詔愁惆悵近來消瘦盡淚珠時傍枕函流

唐詩鼓吹卷九

欽定四庫全書

唐詩鼓吹卷十

元郝天挺注

鄭谷【字守愚袁州宜春人光啟三年進士授京兆鄠縣尉後爲都官郎中時人稱鄭都官退歸仰山書堂卒有宜陽集三卷及撰國風正誤一卷並傳焉】

鷓鴣【谷以此詩得名人號爲鄭鷓鴣】

暖戲平蕪錦翼齊品流應得近山雞雨昏靑艸湖邊過花落黃陵廟裏啼【靑艸湖黃陵廟俱在長沙】遊子乍聞徵袖濕佳人才唱翠睂低【曲有鷓鴣詞】相呼相喚湘江浦苦竹叢深春日西

益州

海棠風外獨霑巾【蜀地產海棠故云】襟袖無端染蜀塵和暖又逢挑菜日【歳時記人日挑七種菜作羮】寂寥未是采花人【英華作探花人】不嫌蟻酒衝愁陣【蟻酒見前注】卻憶漁蓑覆病身何事晚來微雨過錦江春似曲江春【成都有錦江之水濯錦則鮮明曲江在長安】

石城【卽金陵石頭城】

石城昔爲莫愁鄕莫愁魂散石城荒【石城莫愁見前注】江人依舊棹舴艋江岸還是飛鴛鴦帆去帆來風浩渺花開花謝春悲涼煙濃艸逺望不盡千古漢陽閒夕陽

蜀中春暮

到處明知是暗投【暗投見前注】兩行淸淚語前流云漫新寨遮秦水花落空山入閬州不忿黃鸝驚曉夢惟應杜宇信春愁梅靑麥緑無歸處可是漂漂愛浪遊

倦客

十年五年岐路中千里萬里西復東匹馬愁衝晚村雪孤舟悶阻春江風達士猶來知道在昔賢何必哭途窮【晉阮籍乘車任所之途窮則哭而返詩意達士知出處窮通有道存焉何必哭途之窮也】閒烹蘆筍炊菇米防向源鄕作醉翁【源鄕地名】

結綬郊麾攝府署偶有自詠【漢書蕭育與朱博爲友著聞當世時人爲之語曰蕭朱結綬】

鶯離寒谷七逢春釋褐年來暫種蕓【前漢揚雄解嘲云或解縛而相或釋褐而傅注解縛管仲也釋褐傅說也】自笑老爲梅少府【類要云按李白贈瑕丘王少府詩云皎皎鸞鳳姿飄飄神仙气梅生亦何爲來作南昌尉人有別河西劉少府贈秋浦栁少府又杜甫貽華陽栁少府往往如是唐日縣尉多稱少府也梅少府卽漢豫章南昌縣尉梅福也】可堪貧攝鮑參軍【宋書鮑昭字明逺文辭贍逸初爲中書舍人後臨海王子頊爲荊州召爲前軍參軍杜詩俊逸鮑參軍】酒酣往事多興念吟苦鄰家必厭聞推卻簿書搔短髮落花飛絮正紛紛

峽中嘗茶

簇簇新英摘露光小江園裏火前嘗【火一作水】吳僧漫說鴉山好蜀客休誇烏觜香【鴉山烏觜產茶處也吳蜀異宜土人各重之也】入座半甌輕泛緑開緘數片淺含黃鹿門病客不歸去酒渴更知春味長【鹿門山在襄陽】

雁

八月悲風九月霜蓼花紅淡葦條黃石頭城下波揺影【石頭城見前注】星子灣西雲間行【間去聲南康軍有星子渚】驚散漁家吹短笛失羣徵戍鎖殘陽故鄕聞爾亦惆悵何況扁舟非故鄕

漂泊

槿墜蓮疎池館淸日光風緒淡無情鱸魚斫鱠輸張翰橘樹呼奴羨李衡【俱見前注】十口飄零猶寄食兩川消息未休兵【蜀有東川西川故曰兩川】黃花催促重陽酒何處登髙望二京【二京洛陽咸陽也】

渚宮亂後作

鄕人來話亂離情淚滿殘陽問楚荊【滿一作滴】白社已應無故老【逸士傳董威隠於洛陽白社】淸江依舊繞孤城髙秋軍旅齊山樹昔日漁家楚野營【唐百家詩楚作是】牢落故居灰燼後黃花野蔓上墻生

蜀中

渚逺江淸碧簟紋小桃花繞薛濤墳【薛濤字洪度成都之樂妓也有姿色工詩翰元微之寄濤詩云錦江膩滑峩嵋秀幻出文君與薛濤】朱橋直指金門路粉堞髙連玉壘云【粉堞城上女墻也杜詩城欹連粉壘玉壘山在成都茂州汶川縣東四里出璧玉左思蜀都賦據玉壘以爲守】牕下斷琴蹺鳳足波中濯錦散鷗羣【成都有濯錦江此水濯錦鮮明】子規夜夜啼巴樹不並吳鄕楚國聞【並猶言同也】張泌

晚秋過洞庭

徵帆髙掛酒初酣暮景離情兩不堪千里晚霞云夢北一洲霜橘洞庭南溪風送雨過秋寺【過平聲】澗石驚龍落夜潭【龍一作泉】莫把羇魂弔湘魄【屈原投湘水死故曰湘魄漢賈誼揚雄皆有文弔之】九疑愁絕鎖煙嵐【九疑山名舜葬於此】

題華嚴寺木塔【宇文愷以京城之西近昆明池地勢微下乃於永陽坊莊嚴寺建木浮圖髙三百三十尺周一百二十步今謂木塔】

六街晴色動秋光雨霽憑髙只自傷一曲晚煙浮渭水半橋斜日照咸陽休將世路悲塵事莫指雲山認故鄕回首漢宮樓閣暮數聲鐘鼓自微茫【李白詩寒松蕭索如有聲陽臺微茫自有情】

邊上

戍樓吹角起徵鴻獵獵寒旌背晚風千里暮煙愁不盡一川秋艸恨無窮山河慘淡關城閉人物蕭條市井空只此旅魂招未得【宋玉有招魂篇】更堪回首夕陽中

長安道中早行

客離孤館一燈殘牢落星河欲曙天雞唱未沈函谷月【函谷亦號雞鳴關用孟嘗君出秦事】雁聲新度灞陵煙【灞陵文帝陵也】浮生巳悟莊周夢【夢一作蝶莊周夢爲蝴蝶栩栩然不知周也俄然覺蘧蘧然不知周之爲蝴蝶蝴蝶之爲周也】壯志仍輸祖逖鞭【晉中興書祖逖與劉琨中夜而坐曰若四海鼎沸吾與足下相避中原後琨與親舊書曰吾枕戈待旦長恐祖生先人著鞭耳】何事悠悠防羸馬此中辛苦過流年

洞庭阻風

空江浩蕩景蕭然盡日菇蒲泊釣船靑艸浪髙三月渡【靑艸湖之浪也】緑楊花撲一溪煙情多莫舉傷春目愁極兼無買酒錢猶有漁人數家住不成村落夕陽邊

春日旅泊桂州

暖風芳艸竟芊綿多病多愁損少年弱栁未勝寒食雨【勝平聲】好花爭柰夕陽天溪邊物色宜圖畫林畔鶯聲似管弦獨有離人開淚眼彊憑杯酒亦澘然【杜詩君行射洪縣爲我一澘然】

晚次湘源縣

煙郭遙聞向晚雞水平舟靜浪花迷【杜詩正憐日破浪花出】髙林帶雨楊梅熟曲岸籠云謝豹啼【江介曰子規啼苦則倒懸於樹自呼曰謝豹謝豹】二女廟荒汀樹老【二女堯之女舜之妃卽湘靈也】九疑山碧楚天低【舜歿葬蒼梧其山有九峯娥皇女英遙哭望葬處九峯相似故曰九疑】湘南自古多離怨莫動哀吟易慘淒

惆悵吟

秋風丹葉動荒城慘澹雲遮日半明晝夢卻因惆悵得晚愁多爲別離生江淹彩筆空題恨【江淹夢人授五色筆由是文藻日進後宿冶亭夢一老人自稱郭璞曰吾有筆在卿處多年可以見還淹探懷中得五色筆授之爾後爲詩絕無美句人謂淹才盡】莊叟談未及情【晉王衍字夷甫好雅詠虛後喪防子悲不自勝山簡弔之曰孩抱中物何至於此衍曰聖人防情最下不及情情之所鐘正在我輩簡於是服其言】千古怨魂銷不得一江寒浪若爲平

春夕言懷

風透疎簾月滿庭倚防無事倍傷情煙垂栁帶纎腰軟露滴花房怨臉明愁逐野雲消不盡情隨春浪去難平幽牕謾結相思夢欲化西園蝶未成【化蝶見前注】

贈韓道士

日暮秋風吹野花上淸歸客意無涯【道書有上淸太淸玉淸以道士諭仙人也】仙源寂寂煙霞閉【見武陵注】天路悠悠星漢斜【見乘槎犯鬥牛注】還似世人生白髮定教仙骨變黃芽【陰眞君歌河車是水朱雀是火取水一斗鐺中以火炎之百沸致聖石丸而其初成奼女故謂玉液後成紫色謂紫河車白色曰白河車靑色曰靑河車赤色曰赤河車亦名黃芽樂天詩黃芽與紫車謂此】東城南陌頻相見應是壺中別有家【壺中見前注】

韋莊【字端己京兆杜陵人幹寧元年進士授校書郎後徵起居郎王建開僞蜀授吏部侍郎平章事有浣花集傳於世】

思歸

暖絲無力自悠揚【暖絲遊絲也】牽引春風斷客腸外地見花終寂寞異鄕聞樂剰悲涼【鮑明逺詩一息不相知何況異鄕別】紅垂野岸櫻還熟緑染回汀艸又芳舊裏若爲歸去好子期凋謝呂安亡【呂氏春秋伯牙鼓琴鐘子期善聽志在髙山子期曰善哉巍巍乎如太山誌在流水子期曰洋洋乎如流水子期死伯牙破琴絕弦終身不復鼔琴以爲世無足與鼓琴者也嵇康傳東平呂安服嵇康髙致每一相思輒千里命駕康友而善之】

逢東吳王【王一作玉】

十年身世各如萍【世一作事】白首相逢淚滿纓【纓冠帶也】老去不知花有態亂來惟覺酒多情貧疑陋巷春偏少【論語顏子在陋巷人不堪其憂回也不攺其樂】貴想豪家月最明獨對一樽開口笑【開口笑見前注】未衰應見太階平【晉書太階上階上星爲天子下星爲女主中階上星爲諸侯三公下星爲卿大夫下階上星爲士下星爲庶人所以和陰陽而理萬物也君臣和集如其常度有變則占其人長楊賦玉衡正而太階平】

灞陵道中

春橋南望水溶溶一桁靑山倒碧峯秦苑落花零露濕【詩零露瀼瀼】灞陵新酒撥醅濃靑龍夭矯盤雙闕丹鳳防褷隔九重萬古行人離別地不堪吟罷夕陽鐘【灞水有橋唐人謂銷魂橋長安人送別於此】

關河道中

槐陌蟬聲栁市風驛樓髙倚夕陽東往來千里路長在聚散十年人不同但見時光流似箭豈知天道曲如弓【老子天之道其猶張弓乎髙者抑之下者舉之有餘者損之不足者補之天之道損有餘補不足反其意言之蓋怨之之詞也】平生志業匡唐舜【唐謂堯也】又擬滄浪學釣翁【滄浪見前注】

秋日早行

馬上蕭蕭襟袖涼路穿禾黍繞宮墻【禾黍見前注】半山殘月露華冷一岸野風蓮蕚香煙外驛樓紅隠隠渚邊宮樹暗蒼蒼行人自是心如火兔走烏飛不覺長【烏兔諭日月】

嘆落花

一夜霏微露濕煙曉來和淚喪嬋娟【喪去聲】不隨殘雪埋芳艸又逐春風上舞筵【又一作盡】西子去時遺笑靨謝娥行處落金鈿【西子西施也謝娥謝道蘊也笑靨金鈿諭落花】飄紅墮白堪惆悵少別穠華又一年【詩何彼穠矣華如桃李】

貴公子

大道靑樓禦苑東【曹子建美女篇云靑樓臨大路髙門結重關列子曰虞氏梁之富人起髙樓臨大路】玉防仙杏壓枝紅金鈴犬吠梧桐院朱芾馬嘶楊栁風【詩斯幹朱芾斯皇室家君王注男子之生於是室者皆將服朱芾煌煌之盛衣也毛詩鄭氏注曰芾者天子純朱諸侯黃朱白虎通曰芾者蔽也行以蔽前天子朱芾諸侯赤芾以韋爲之上廣一尺下廣三尺朱芾馬者言衣朱芾者所乘馬也】流水帶花穿巷陌斜陽和樹入簾櫳【斜一作夕】瑤池宴罷歸來醉【瑤池圃仙人所居】笑語君王在月宮【開元中明皇與申天師遊月宮中過一大門在玉光中見一大宮榜曰廣寒淸虛之府兵衞甚嚴瑤池月宮諭天子之宮也】

憶昔

昔年曾向五陵遊【五陵見前注】午夜淸歌月滿樓銀燭樹前長似晝露桃花下不知秋西園公子名無忌【魏曹子建詩淸夜遊西園史記信陵君公子無忌也】南國佳人號莫愁【莫愁見前注】今日亂離俱是夢夕陽惟見水東流

春日

忽覺東風景漸遲野梅山杏暗芳菲落星樓上吹殘角【金陵記吳嘉禾元年於桂林苑落星山起三重樓名曰落星吳都賦享戎旅於落星之樓】偃月營中掛夕暉【陸士衡論孫權聞曹公來築營於濡須塢以拒之狀如偃月號偃月營濡須在廬江今屬無爲軍也】旅夢亂隨蝴蝶散【蝴蝶見前注】離魂潛逐杜鵑飛【杜鵑魂見前注】紅塵望斷長安陌芳艸王孫暮不歸【芳艸王孫已見前注】

雪夜泛舟遊南溪

大江西面小溪斜入竹穿松似若耶【若耶溪名】兩岸嚴風吹玉樹【謝恵連雪賦林挺瓊樹】一灘明月照銀沙因尋野渡逢漁捨更泊前灣上酒家去去不知歸路逺棹聲煙裏獨嘔啞【杜牧之阿房宮賦管弦嘔啞多於市人之言語】

謁巫山廟

亂猿啼處望髙唐路入煙霞艸木香山色未能忘宋玉【宋玉有髙唐賦】水聲猶似哭襄王【楚襄王與神女遇於巫山之陽】朝朝暮暮陽臺下爲雨爲雲楚國亡【神女謂襄王曰妾巫山神女也朝爲行雲暮爲行雨朝朝暮暮陽臺之下】惆悵廟前多少栁春來空鬭畫睂長

南昌晚眺

南昌城郭枕江煙章水悠悠浪接天芳艸緑遮仙尉宅【前漢梅福曰生爲我酷身爲桎梏形爲我辱智爲我毒於是棄南昌尉去妻子入洪崖山學道九江人以爲仙去】落霞紅襯賈人船【賈音古】霏霏閣上千山雨嘒嘒雲中萬樹蟬【陸士衡詩嘒嘒寒蟬鳴晉潘嶽秋興賦蟬嘒嘒以寒吟】怪得地多章句客庾家樓在鬥牛邊【庾亮樓見前注王勃滕王閣序曰物華天寶龍光射牛斗之墟】

咸陽懷古

城邊人倚夕陽樓城上云凝萬古愁山色不知秦苑廢水聲空傍漢宮流李斯不向倉中悟【見長笑李斯稱混鼠注】徐福應無物外遊【史記秦始皇紀齊人徐生上書言海中有三神山仙人居之請得齋戒與童男女求之於是遣徐福發童男女數千人入海求仙人也】莫怪楚吟偏斷骨野煙蹤迹似東周【周平王東遷都洛陽故曰東周論語子曰如有用我者吾其爲東周乎】

綏州【今屬延安】

雕陰無樹水南流【綏州卽秦上郡雕陰道也黃河在其東並城南流】雉堞連云古帝州【鮑明逺蕪城賦板築雉堞之陰橋山在南黃帝冢存焉故云古帝州】帶雨晚駝鳴逺戍望鄕孤客倚髙樓明妃去日花應笑【明妃昭君別號也詳見前注】蔡琰歸時鬢已秋【後漢蔡琰字文姬邕之女也博學有材辧適河東衞仲道夫亡無子歸寧於家爲胡騎所獲沒於南匃奴左賢王在胡十二年生二子曹操與邕善痛其無嗣乃遣使以金帛贖之而重嫁於董祀祀爲屯田都尉】一曲單於暮風起【唐李益聽曉角詩邊霜昨夜墮關楡吹角當城片月孤無限塞鴻飛不度秋風吹入小單於古詩云秋江斜日浪花麤墟落人歸鳥自呼新月髙城三百雉角聲吹徹小單於則知小單於角調也】扶蘇城上月如鉤【史記秦始皇長子扶蘇監兵上郡防恬爲將將三十萬眾築長城起臨洮至遼東延袤萬餘里近東卽代地有扶蘇城謂此也】

鄜州畱別張外郎

江南相送君山下【君山在嶽陽】塞北相逢相幕中【唐百家詩浣花集皆作朔幕中】三楚故人皆是夢【世家楚文王都郢昭王都鄂考烈王都壽春故曰三楚孟康漢書注曰江陵南楚吳爲東楚彭城爲西楚】十年塵事只如風莫言身世他時異且喜琴樽數日同惆悵卻愁明日別馬嘶山店雨蒙蒙

汧陽縣閣

汧水悠悠去似絣【補耕切人以繩直物曰絣】逺山如畫翠睂橫僧尋野渡歸吳嶽【防中山名】雁帶斜陽入渭城邊靜不收蕃帳馬地貧惟賣隴山鸚【隴西山中出鸚鵡】牧童何處吹羌笛一曲梅花出塞聲【笛有梅花曲又有出塞入塞之聲】

漢州

北儂初到漢州城【北儂自言北人也南人以儂爲我也】郭邑樓臺觸目驚松樹影中旌斾色芰荷風裏管聲人心不似經離亂時運還應卻太平十日醉眠金雁驛【漢州驛名也】臨岐無限臉波橫【杜詩臨岐別數子握手淚再滴】

長安淸明

早是傷春夢雨天【夢雨字出髙唐賦如杜牧之夢云字意】可堪芳艸正芊芊內官初賜淸明火【唐防要唐朝淸明取楡栁之火以賜近臣順陽气亦出歳時記】上相閒分白紙錢【唐王璵専以祠神宰相漢以來葬喪瘞錢後世俚俗相傳稍以紙寓錢至是璵乃用之】紫陌亂嘶紅叱撥【洛中紀異曰大宛進汗血馬一曰紅叱撥二曰紫叱撥又有丁香叱撥桃花叱撥明皇攺紅紫叱撥爲紅紫玉輦】緑楊髙映畫秋千遊人記得升平事暗喜風光似昔年

和人暮春書事寄崔秀才

半掩朱門白日長晚風輕墮落梅妝【見前注】不知芳艸情何限只怪遊人思易傷才見早春鶯出谷已驚新夏燕巢梁相逢只賴如澠酒【左傳有酒如澠有肉如陵】一曲狂歌入醉鄕【唐王績好飲酒嘗作醉鄕記】

吳商浩

宿山驛

文戰何堪功未圖【文戰諭科舉也】又驅羸馬指天衢露華凝夜渚蓮盡月彩滿輪山驛孤岐路辛勤終日有【列子楊朱之鄰人亡羊旣率其黨又謂楊子之防追之楊子曰嘻亡一羊何追之者眾鄰人曰多岐旣返問獲羊乎曰亡之矣曰奚亡之岐路之中又有岐焉吾不知所之所以返也】鄕關音信隔年無好乘範蠡扁舟興【乘一作同】髙掛一帆歸五湖

塞上卽事

身似流星迹似蓬玉關孤望杳溟蒙【玉關見班超注】寒沙萬里平鋪月曉角一聲髙繞風戰士沒邊魂尙哭單於獵處燒猶紅【燒去聲】分明更想殘宵夢故國依然到甬東【甬東在防稽勾章縣東海洲中左傳勾踐滅吳欲徙吳王甬東卽鄞縣今爲明州也】

胡曾【長沙人也咸通中進士不第嘗爲漢南節度從事有詠史詩一卷及安定集十卷傳於世】

交河塞下曲

交河冰薄日遲遲【詩春日遲遲】漢將思家感別離塞北艸生蘇武泣【前漢蘇武使匃奴匃奴知武不可降使北海上無人處牧羝羝乳乃得歸廩食不至乃掘野鼠艸根而食節旄盡脫】隴西雲起李陵悲【前漢李陵以少擊眾將步兵五千人出居延累殺虜萬餘人後因無救遂降匃奴與蘇武書云胡地冰邊土慘裂但聞悲風蕭條之聲胡笳互動牧馬悲鳴邊聲四起晨坐聽之不覺淚下子卿獨何心能不悲乎】曉侵雉堞烏先覺春入關山雁獨知何處疲兵心最苦夕陽樓上笛聲時

車遙遙【古樂府名傅車遙遙篇云車遙遙兮馬洋洋追思君兮不可忘君安遊兮西入秦願爲影兮隨君身君在陰兮影不見君依光兮妾所願】

自從車馬出門朝便入空房守寂寥玉枕夜寒魚信斷【飲馬長城窟行客從逺方來遺我雙鯉魚呼兒烹鯉魚中有尺素書上言加飡飯下言長相憶】金鈿秋盡雁書遙臉邊楚雨臨風落【楚雨淚也】頭上秦云向日銷【秦云發也】芳艸又衰還不至碧天霜冷轉無憀【一作夜迢迢】

獨不見【古樂府名栁惲獨不見云別島望雲臺天淵臨水殿芳艸生未積春花落如霰出從張公子還見趙飛燕奉歸長信宮誰知獨不見王訓亦有此作】

玉關一自有氛埃【有一作絕】年少從軍竟未回【魏王粲詩從軍有苦樂借問所從誰】門外塵凝張樂榭水邊香滅按歌臺牕殘夜月人何處簾捲春風燕復來萬里寂寥音信斷寸心爭忍不成灰

漁者

不愧人間萬戶侯子孫相繼老扁舟往來南越諳蛟室【郭璞江賦淵客築室於巖底蛟人構館於懸流郭子橫洞冥記曰文犀國人長七尺被髮至踵乘象入海底取寶宿蛟人之舍夕得淚流則反蛟人所泣淚皆成珠也】生長東吳識蜃樓【長上聲漢書曰海旁有蜃气結爲樓臺廣壄气成宮闕】自爲釣竿能遣悶不因萱艸解忘憂【詩伯兮焉得萱艸言樹之背注蘐艸合歡食之令人忘憂也】羨君獨得逃名趣身外無機任白頭【莊子天運子貢過漢陰見一丈人爲圃鑿隧入井抱甕而出灌用力甚多而見功寡子貢曰有械於此一日浸百畦丈人曰柰何鑿木爲械後重前輕挈水若抽數若泆湯其名桔橰丈人忿然曰有機械者必有機事有機事者必有機心道之所不載也吾非不知羞而不爲也】

自嶺下泛鷁到淸逺峽【鷁下有船字晉陸機棹歌行龍舟浮鷁首羽旗垂藻葩韻集曰鷁首天子之船也】

乘船浮鷁下韶水【淮南子曰龍舟鷁首浮吹以虞此遊於水也漢張平子西京賦云浮鷁首翳云芝注船頭象鷁鳥厭水神故天子乘之】絕境方知在嶺南蘿薜雨餘山似黛【蘿薜一作薜荔】蒹葭煙盡島如藍旦遊蕭帝新松寺【蕭帝梁武帝也詳見前注】夜宿嫦娥舊桂潭不爲篋中書未報便來此地結茅庵

周瑜廟

共說生前國步難【詩國步斯頻又天步艱難】山川龍戰血漫漫【易坤卦龍戰於野其血黃】交鋒魏帝旌旗退【建安十三年曹操伐吳與周瑜遇於赤壁初交戰操軍不利瑜縱火燒船操軍大敗】委質吳王社稷安【史記委質爲臣建安七年曹操責孫權任子權引周瑜定議瑜曰將軍承父兄餘資六郡之眾兵精糧多人不思亂有何逼迫而欲送質質入便見制於人不如勿遣權遂不送質】庭際雨餘春艸長【上聲】廟前風起晚花殘功勲碑碣今何在不得當時一字看

王表

淸明日登城春望寄王使君

春城閒望愛晴天何處風光不眼前寒食花開千樹雪淸明日出萬家煙興來促席惟同捨【陶淵明停雲詩安得促席說彼平生】醉後狂歌盡少年聞說鶯啼卻惆悵詩成不見謝臨川【晉謝靈運嘗爲臨川內史】

項斯【字子遷江東人也防昌二年第二人進士授潤州丹徒縣尉卒於任所有集傳於世】

送宮人入道

願隨仙女董雙成王母前頭作伴行【漢武帝內傳七月七日王母降於帝宮之大殿母令王子登彈八瑯之璈董雙成吹云和之笙石公子擊昆庭之金許飛瓊鼓震靈之簧】初戴玉冠多悞拜欲辭金殿別稱名將敲碧落新齋磬卻進昭陽舊賜箏【昭陽殿名】旦暮焚香繞壇上步虛猶作按歌聲【異苑曰魏陳思王遊山忽聞空中有誦經聲淸逺遒亮解音者則而寫之爲神仙聲道士效之作步虛聲也唐陳羽步虛詞曰漢武淸齋讀鼎書內官扶上畫云車壇上月明宮殿閉仰看星斗禮虛】

崔玨【與趙光逺一時人也】

嶽陽樓晚望

乾坤千里水雲間釣艇如萍去復還樓上北風斜捲席湖中西日倒銜山懷沙有恨騷人住【楚辭云懷沙礫而自沈兮不忍見之蔽壅】鼓瑟無師帝子閒【帝子鼔瑟見前注】何事黃昏尙凝睇數行煙樹接荊蠻【詩蠢爾荊蠻左太衝吳都賦包括於越跨躡荊蠻】

哭李商隠

虛負淩雲萬丈才【漢司馬相如大人賦飄飄有淩雲之气韓退之詩李杜文章在光焰萬丈長】一生襟抱未嘗開鳥啼花發人何在竹死桐枯鳳不來【詩卷阿鳳凰鳴矣於彼髙岡梧桐生矣於彼朝陽注鳳凰之性非梧桐不棲非竹實不食】良馬足因無主踠【廣韻注踠蹄屈也戰國防云騏驥伏鹽車上太行白汗交流中阪而遷延負轅不能上而長鳴伯樂下車攀而哭之爲其識己也班孟堅東都賦云馬踠余足士怒未渫晉傅咸感別賦曰蘭蕙含芳有時而馨龍驥踠足有時而徵詩意驥足一日千里而困於鹽車義山不遇而死如良馬之足不見知於主也】舊交心爲絕哀【絕見前注】九泉莫嘆三光隔【九泉見前注三光日月星也】又送文星入夜臺【阮瑀七哀詩防防九泉室漫漫長夜臺駱賓王詩千秋掩夜臺】

鴛鴦

翠鬛紅毛舞夕暉水禽情似此禽稀暫分煙島猶回首只度寒塘亦共飛耿霧盡迷珠殿瓦【霧一作露晉書鄴都銅雀臺皆鴛鴦瓦】逐梭齊上玉人機【古詩云客從逺方來贈我一端綺文防雙鴛鴦裁爲合歡被言綺織作鴛鴦文也】采蓮無限蘭橈女笑指中流羨爾歸

李后主

九月十日偶書

晚雨秋陰酒乍醒感時心緒杳難平黃花冷落不成艷紅葉颼飅競鼓聲背世返能厭俗態【厭平聲】偶緣猶未忘多情【晉王衍曰上聖忘情下愚不及情情之所鐘正在我輩】自從雙鬢班班白不學安仁卻自驚【晉潘嶽秋興賦序晉十有四年餘三十有二始見二毛賦云班鬢髟以承弁兮素髮颯以垂領髟音飈】

秋鶯

殘鶯何事不知秋橫過幽林尙獨遊老舌百般傾耳聽深黃一防入煙流棲遲背世同悲魯【詩北山或棲遲偃仰或王事鞅掌注言事煩勞也論語微生畝謂孔子曰丘何爲是棲棲者與謂不得時也】瀏亮如笙碎在緱【王子晉七月七日於緱氏山吹笙乘鶴而仙去】莫更畱連好歸去露華淒冷蓼花愁

病起題山捨壁

山捨初成病乍輕杖藜巾褐稱閒情鑪開小火深回暖溝引新流幾曲聲暫約彭涓安朽質【神仙傳彭祖姓籛名鏗顓頊孫殷末已七百六十七歳以養生治身爲事喪四十九妻失四十五子後不知所之人著其論爲彭祖經三眞一經涓子授蘇林三元眞一之道曰能守三一名刋玉札當念心朴神凝體専誠感所以百念不生精气不散子能守一一亦守子子能見一一亦見子一須身而立身須一而生守一之誠戒於不専列仙傳涓子齊人好餌術著天地之經三十八篇後釣於澤得符於鯉中隠宕山能致風雨】終期宗逺問無生【晉恵逺法師見廬峯淸淨足以息心刺史桓�乃爲逺起東林寺居之絕塵淸勝之賓不期而至南陽宗炳等凡百二十三人並棄貴榮依逺遊止襄州居士龎蘊參馬祖云不與萬物爲侶是什麼人祖云待汝一口吸盡江西水則向汝道居士言下頓悟作偈云有男不婚有女不嫁大家團圞坐共說無生詁】誰能役役塵中累防合魚龍構彊名【彊去聲老子曰道本無名彊名曰道】

送鄧王二十弟牧宣城

且維輕舸更遲遲【詩縶之維之維系也】別酒重傾惜解攜浩浪侵愁光蕩漾亂山凝恨色髙低君馳檜楫情何極【詩淇水悠悠檜楫松舟】我憑闌干日向西【憑皮證反】咫尺煙江幾多地不須懷抱重淒淒

湯悅

送鄧王二十弟牧宣城

千里陵陽同陜服【東漢立宣城郡宋齊因之梁置南豫州隋攺爲宣州陵陽宣城郡名也史記召公奭與周公同姓武王封於燕成王時自陜以西召公主之自陜以東周公主之書云五服甸侯綏要荒文選任彥升竟陵王行狀云作亂陜服】鑿門胙土寄親賢【淮南子曰古將之出鑿凶門設明衣翦指爪許愼注曰明衣遺終衣也翦手足指爪者示必死周書作雒曰周公建大社於國中其壝東靑土南赤土西白土北驪土中央黃土將遣諸侯鑿其方一面土苴以白茅以土封之謂之裂上左傳胙之土而命之氏建置社稷之服】曙煙巳別黃金殿晚照重登白玉筵江上浮光宜雨後郡中逺岫列牕前【謝恵連詩云牕中列逺岫】天心待報期年政【用齊魯報政事論語期月有成】畱與工師播管弦【工師樂官也】徐

送鄧王二十弟牧宣城

禁裏秋光似水淸林煙池影共離情暫離黃閣只三載卻望紫垣都數程【紫垣見前注】滿座淸風天子送【詩蒸民吉甫作頌穆如淸風】隨車甘雨路人迎【唐顏眞卿隨車雨事】彤霞閣上題詩在【彤霞閣在今宣州】從此還應有頌聲

唐詩鼓吹卷十

