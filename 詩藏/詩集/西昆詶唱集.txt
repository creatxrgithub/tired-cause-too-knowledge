

欽定四庫全書

集部八

西昆酬唱集

總集類

提要

臣等謹案西昆酬唱集二卷不著編輯者名氏前有楊億序稱卷帙爲億所分書名亦億所題而不言裒而成集出於誰手考田況儒林公議云楊億兩禁變文章之體劉筠錢惟演輩從而效之以新詩更相屬和億復編敍之題曰西昆酬唱集然則卽億編也凡億及劉筠錢惟演李宗諤陳越李維劉隲刁衎任隨張詠錢惟濟丁謂舒雅晁迥崔遵度薛映劉秉十七人之詩而億序乃稱屬而和者十有五人豈以錢劉爲主而億與李宗諤以下爲十五人歟詩皆近體上卷凡一百二十三首下卷凡一百二十五首而億序稱二百有五十首不知何時佚二首也其詩宗法唐李商隠詞取妍華而不乏興象效之者漸失本眞惟工組織於是有優伶撏撦之戲石介至作怪說以刺之而祥符中遂下詔禁文體浮艷然介之說蘇軾嘗辧之眞宗之詔緣於宣曲一詩有取酒臨卭之句陸遊渭南集有西昆詩跋言其始末甚詳初不緣文體發也其後歐梅繼作坡谷疊起而楊劉之派遂不絕如綫要其取材博贍練詞精整非學有根柢亦不能鎔鑄變化自名一家固亦未可輕詆後村詩話云西昆酬唱集對偶字面𨿽工而佳句可錄者殊少宜爲歐公之所厭又一條云君僅以詩寄歐公公答云先朝楊劉風采聳動天下至今使人傾想豈公特惡其碑板奏疏其詩之精工律切者自不可廢歟二說自相矛盾平心而論要以後說爲公矣其書自明代以來世罕流布毛奇齡初得舊本於江寧徐幹學爲之刻板以剞劂未工不甚摹印康熙戊子長洲朱俊升又重鐫之前有常熟馮武序馮舒馮班本主西昆一派武其猶子故於是書極其推崇然武謂元和太和之際李義山傑起中原與太原溫庭筠段成式皆以格調淸拔才藻優裕爲西昆三十六以三人俱行十六也考唐書但有三十六體之說無西昆字億序是集稱取玉山防府之名題曰西昆酬唱集則三十六與西昆各爲一事武乃合而一之誤矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

西昆詶唱集原序

余景徳中忝佐修書之任得接羣公之遊時今紫微錢君希聖祕閣劉君子儀並負懿文尢精雅道雕章麗句膾炙人口予得以遊其墻藩而咨其模楷二君成人之美不我遐棄博約誘掖寘之同聲因以歷覽遺編研味前作挹其芳潤發於希慕更疊唱和互相切劘而予以固陋之姿參詶繼之末入蘭遊霧𨿽獲益以居多觀海學山嘆知量而中止旣恨其不至又犯乎不韙𨿽榮於托驥亦媿乎續貂間然於玆顏厚何已凡五七言律詩二百有五十章其屬而和者計十有五人析爲二卷取玉山策府之名命之曰西昆詶唱集云翰林學士戶部郎中知制誥楊億序

西昆詶唱集序

唐二百八十年朝以詩取士士以詩爲業童而習焉長而精焉其法同也其義同也其所讀書同也所不同者時世先後風气淳薄而已初未有各樹其說自立墻戶者也歷來作家或以淸眞勝或以雅豓勝門庭施設各各不同究於三百六義之旨何嘗不同歸一轍哉自宋以來試士易制詩各一塗遂將李唐一代制作四分五裂若黃山谷陳后山輩雅好麄豪尊昌黎爲鼻祖而牽連杜工部徑直之作爲證遂名黃陳號江西體或無事芻狗衣冠專事淸永澹寂以韋孟髙岑爲宗謂之九僧四靈體有以李玉溪爲宗而佐之以溫飛卿曹唐羅鄴若錢思公楊大年諸公一以細潤淸麗爲貴謂之西昆體要皆自宋人分之而唐初無是說焉元和太和之代李義山傑起中原與太原溫庭筠南郡段成式皆以格韻淸防才藻優裕爲西昆三十六以三人俱行十六也西昆者取玉山策府之意云爾趙宋之錢楊劉諸君子競效其體互相詶唱悉反江西之舊制爲文錦之章錄成一集名曰西昆詶唱不隔一朝遽爾湮沒自勝國名人以逮當今宿儒皆以不得見爲嘆息其所以殷殷於作者之口久矣昔年西河毛季子從吳門拾得抄白舊本狂喜而告於徐司寇健庵先生健庵遂以付梓汲汲乎惟恐其書之又亡也刻成而以剞劂未精祕不以示人吳門壹是堂又以其傳之不廣而更爲雕板嗟乎此書之不絕如綫也乃得好事之兩家而無虞其不傳矣今又得閬仙朱子從兩家之後而三梓之豈不欲使騷壇吟社無有不覩是書之目而後愉快哉夫三君之好是書者至矣所以爲此書謀者亦無不盡矣然而閬仙之意亦良苦矣大凡人抱沈痼之疾久服大黃甘遂必至利削髮狂而不可救今江西之說詩家之忮利藥物也深入肺腑十牛不能挽則其橫溢顚蹶之禍可憂也茍不以是書整飭之救正之文焉而去其鄙野典焉而去其朴儒雅淸越以入乎三百六義之中則風雅之道其能無愧於有唐一代之文藻歟刻成而不以老耄捨我屬題簡端如此虞山簡緑馮武

欽定四庫全書

西昆詶唱集卷上

宋楊億編

受詔修書述懷感事三十韻

楊億

太極垂裳日中原偃革初樓船秋發詠衡石夜程書好問虛前席徴賢走傳車蓬萊侔漢制煨燼訪秦餘防繹資金匱規模岀玉除紛綸開四部祕邃接千廬飫賜雙雞膳親廻六尺輿華芝下閶闔白羽擁儲胥望气成龍虎披文辧魯魚淸光無咫尺覽亦躊躇羣彥揮鉛筆微生濫石渠稽康眞懶慢謝客本空疏講學情田埆談經腹笥虛月評依許劭文體慕相如雅飲歡娛洽淸言鄙恡祛彌旬容出沐終日喜羣居撫已慙鳴玉歸田憶荷鋤池籠養魚鳥章服裹猿狙圜府愁屍祿天閽媿敝裾虛名同鄭璞散質類莊樗國士誰知我鄰家或侮予放懷齊指馬屏息度羲舒寡婦疑憂緯三公亦灌蔬危心惟觳觫直道思籧篨往聖容巢許先儒美寧蘧晨趨嘆勞止夕惕念歸歟秦痔疎杯酒顏瓢賴斗儲如諧曲肱臥猶可直鉤漁矯矯龜銜印翩翩隼畫旟一麾終遂志阮籍去騎驢

劉筠

良弼論思暇英才視艸余西淸承宻防東觀類羣書左氏先經日徵南發例初編年終顯徳歷帝自凡蘧一覽無前古三長豈後予宏綱提要妙至論絕籧篨訛謬刋三豕公平喜眾狙菁英咸采掇疣贅盡銷除組織千章合研窮萬象虛胡爲參也魯亦造仲尼居處末加駢拇於中或輔車乘軒思衛鶴努力效劉驢見彈曾求炙臨川復羨魚孰云貂可續自愧鶚難如早入希東郭先知服子輿直非頭似筆智謝裏名樗蝸捨遊從寡鶉衣禮貌疎寸陰嗟荏苒十駕敢躊躇天祿揚雄閣承明嚴助廬時陪折爼宴頓異帶經鋤系日親函丈他門絕曵裾卓錐𨿽有地擔石尙無儲獵犬方勞指神龜可避漁屠門誇大嚼防壤鄙余蔬闕裏辭難措漳濵病且祛學勤徒力爾性拙柰天與大道今興起先生意捲舒正爲王者瑞何羨使君旟暗室欣觀火頽波賴決渠當仁如退讓末迹定淪胥

南朝

楊億

五鼔端門漏滴稀夜籖聲斷翠華飛繁星曉埭聞雞度細雨春場射雉歸步試金蓮波濺襪歌翻玉樹涕沾衣龍盤王气終三百猶得澄瀾對敞扉

錢惟演

結綺臨春映夕霏景陽鐘動曙星稀潘妃寶釧光如晝江令花牋落似飛舴艋淩波朱火度觚稜拂漢紫煙微自從飲馬秦淮水蜀柳無因對殿幃

劉筠

華林酒滿勸長星靑漆樓髙未稱情麝壁燈回偏照畫雀航波漲欲浮城鐘聲但恐嚴妝晚衣帶那知敵國輕千古風流佳麗地盡供哀思與蘭成

李宗諤

仙華玉壽夜沈沈三閣齊云復道深平昔金鋪空廢苑於今瓊樹有遺音珠簾映寢方成夢麝壁飄香未稱心惆悵雷塘都幾日吟魂醉魄已相尋

禁中庭樹

楊億

直幹依金闥繁陰覆綺楹累珠晨露重嘒管夜蟬淸霜桂丹丘路星楡北斗城歲寒徒自許蜀柳笑孤貞

錢惟演

紫闥分陰地丹條擢秀時髙枝接溫樹宻葉覆辛夷夜影瑤光接晨英玉露滋乘春好封殖爲賦角弓詩

劉筠

羽葉籠盤石虯枝拂畫堂夜聲含素瑟曉影逼扶桑好借鸞爲瑞無容麝損香寧知千載後秪美召公棠休沐端居有懷希聖少卿學士

楊億

凝塵滿榻素琴橫岸幘孤吟意未平茗粥露芽消晝夜柘漿雲液浣朝酲水沈朱李金瓶澁風獵幽蘭羽扇輕獨憶當筵試湯餅謫仙冰骨照人淸

錢惟演

雕盤瓊蕋冰【去聲】寒澌宻樹蟬嘶下直時更賦新詩答靈運不將團扇隔元規經梅緑艸緣階上盡日流風轉蕙遲秪待觚稜照初旭橫經還集絳紗帷

劉筠

防防風檐乳燕翔浴蘭衣綌簟流黃雲容倐變千峯險艸色相沿百帶長旋制紫荷供槖筆暗移神蔡忍搘牀思君祗欲傾家釀待警同誰賦柏梁

陳越

玉甃銀牀蔭碧桐北窻珍簟水紋融衣裁練布如王導扇執蒲葵學謝公瓊屑半和仙掌露蘭苕輕泛楚臺風若非冰雪神仙骨相樂誰同一笑中

李維

銀闕琳房視艸余龍門岑寂斷軒車彩毫閒試金壺墨靑案時看玉字書王儉風流希謝傅子云詞賦敵相如瓊枝不見蕭齋晚蕙艸煙微度綺疏

再次首唱韻和

錢惟演

云變危峯萬里橫簟鋪湘水一牀平紅蘭受露消晨渴緑蕙翻風析夜酲逸少偶書葵扇貴羊欣閒臥練裙輕無妨天上芝泥熟獨看瑤光近太淸

楊億

碧樹銀塘接畫樓天人誰肯降瓊輈三山宻信傳靑雀五日歸鞍躍紫驑郢酒泛冰星弁側吳歈倚瑟黛娥愁雲峯得句懷眞賞瘦盡東陽沈隱侯

槿花

劉筠

紫霧函燈檠彤霞逼綺寮吳宮何薄命楚夢不終朝半被曾羞問鄰墻卻悔招莫移風雨怨更囑鵲爲橋

楊億

宿霧初披縠晨霞暫照梁千金經換笑七駕未成章塵暗神妃襪衣殘侍史香深情傳寶瑟終古怨淸湘

劉隲

虢國妝初罷髙唐夢始回霓裳猶未觧繡被已成堆赤帝宮簾捲華陽洞戶開神仙有良防淸唱在瑤臺

錢惟演

綺霞初結處珠露未晞時寶樹寧三尺華燈更九枝亭亭方自喜黯黯卻成悲欲作飛煙散猶憐返照遲

代意二首

楊億

夢蘭前事悔成占卻羨歸飛拂畫檐錦瑟驚弦愁別鶴星機促杼怨新縑舞腰罷試收紈袖博齒慵開委玉奩幾夕離魂自無寐楚天云斷見涼蟾

短夢殘妝慘別魂白頭詞苦怨文園誰容五馬傳心曲祗許雙鸞見淚痕易變肯隨南地橘忘憂虛對北堂萱回文信斷衣香歇猶憶章臺走畫轅

李宗諤

霧鸞曉影忽參差雲雨陽臺役夢思自是膠無續日不同珪月有圓時洞房斗帳承新愛河漢星橋隔後期綺榭凝塵斷消息抒情空擬四愁詩

丁謂

玦帶瑚佩解瓊楚云無定好傷情臨卭已誤通琴意金穀難尋辧玉聲微警單棲盤露重宻含幽思畹蘭平明珠百琲將何當悵望輕軀病欲成

刁衎

蕙時芳夕九回腸斂袂東窓待曉光秦嶺樹髙迷隴塞楚天雲淡隔瀟湘病餘公幹情多詠秋晚安仁鬢足霜休道鮫人落珠淚微波還擬托陳王

劉筠

華池阿閣不相容濁水淸塵恨莫窮明月自新班女扇行雲無柰楚王風乳鶯啼曉銷蘭炷媚蝶傷春失蕙叢縱使多才如子建祗能援筆賦驚鴻

劉隲

懊惱鴛鴦未白頭卻尋遺翠失芳洲離魂暗逐明珠佩遠目偏傷紫桂樓湘水渺彌歸別渚隴云容與澹新秋菖花若有重開日得見菖花亦自羞

楊億

路隔仙源不可尋紫墻霜防夜沈沈緘情謾托傳書雁換笑空餘取酒金翡翠巢成珠樹宻驪龍睡起玉淵深新知自樂生離苦年少情多豈易禁

漢武

楊億

蓬萊銀闕浪漫漫弱水回風欲到難光照竹宮勞夜拜露漙金掌費朝餐力通靑海求龍種死諱文成食馬肝待詔先生齒編貝那敎索米向長安

劉筠

漢武天臺切絳河半涵非霧郁嵯峩桑田欲看他年變瓠子先成此日歌夏鼎幾遷空象物秦橋未就已沈波相如作賦徒能諷卻助飄飄逸气多

錢惟演

一曲橫汾鼔吹回侍臣髙防柏梁臺金芝曄煜淩晨見靑雀軒翔白晝來立候東溟邀鶴駕窮兵西極待龍媒甘泉祭罷神光滅更遣人間識玉杯

刁衎

髙宴柏梁詞可仰橫汾簫鼔樂難窮已敎丞相開東閣猶使將軍悞北戎灑淚甘泉還有恨祈年仙館惜成空誰知辛苦回中道共盡千齡五柞宮

任隨

殊庭深恨隔仙曹桂館飛亷事轉勞銀闕尙沈滄海濶井幹空拂絳河髙蒷陽弋獵侵多稼朔塞旌旗照不毛苦信憑虛王母說東方三度竊蟠桃

劉隲

髙挹方諸薦水蒼醮壇時見燭神光日邊甲帳𨿽虛設汾上樓船不可忘盤蓋碧霄甘露白鼎遷幽壤瑞云黃東巡岱嶽探金策倒指寧聞壽數長

李宗諤

建章宮闕郁岧嶤露掌修莖倚泬寥平樂館中觀角觝單於臺上懾天驕蓬萊望气滄波濶太乙祈年紫府遙西母不來東朔去茂陵松柏冷蕭蕭

館中新蟬

劉筠

庭中嘉樹發華滋可要螳蜋共此時翼薄乍舒宮女鬢蛻輕全觧羽人屍風來玉女烏先轉露下金莖鶴未知日永聲長兼夜思肯容潘嶽到秋悲

楊億

碧城靑閣好追涼髙栁新聲逐吹長貴伴金貂尊漢相淸含珠露怨齊王蘭臺宻侍初成賦河朔歡遊正舉觴雲鬢翠緌徒自許先秋楚客已回腸

錢惟演

冉冉光風泛紫蘭新聲含怨日將殘自憐伴雀成團扇誰許迎秋集武冠委蛻亭臯隨木葉飛緌云表拂仙盤靑蔥玉樹連金爵不覺醯雞競羽翰

張詠

脫塵還與比仙遊露腹何妨近品流嫩殼半遺紅藥地細聲偏傍緑楊樓詩家取象吟難盡畫格偸眞意不休正好儒林擬緌紼憑君無苦預悲秋

李宗諤

雨過新聲出苑墻煙輕餘韻度回塘短亭疎柳臨官道平野西風更夕陽八斗陳思饒賦詠二毛潘嶽易悲涼感時偏動騷人思不問天涯與帝鄕

劉隲

搖落何須宋玉悲齊庭遺恨莫沾衣池中菡蓞香全減井上梧桐葉乍飛風促箏聲隨斷續日移甎影自光輝宜秋門外饒芳樹結駟那堪送客歸

夜防

錢惟濟

淸防夜何其南亭露欲晞蹁躚霞袖舞瀲灔羽觴飛鏤楶搖花落金璫照月輝瑤光未西落休賦醉言歸

楊億

涼宵綺宴開醽醁湛芳罍鶴蓋畱飛舄珠喉怨落梅薄雲齊鬢膩流雪楚腰回巧笑傾城媚雕章刻燭催盤空珠有淚罏冷蕙成灰巾角彈棋勝琴心促軫哀醉羅驚夢枕愁黛怯妝臺風細傳疎漏猶歌起夜來

劉筠

玳押風簾薄金徒漏箭長食魚齊上客置醴漢元王蒟醬辛初和蓱虀冷乍嘗巢笙傳曲沃摻鼔發漁陽吟燭惟憂盡杯籌豈易防齒犀融嵰雪柏麝薦荀香笑逐呼盧勝歌隨解佩狂遺簪兼墮珥流眄復回腸防鳳尋仙史斑騅待陸郎主歡殊未已投轄在銀牀

錢惟演

昨夜防南堂華燈燭九光削靑爭落筆舉白鬭飛觴祗覺輝裴玉寧思夢謝塘解煩多蜜勺借爼半蘭芳促席風弦怨開簾月露涼酡顏君莫訴西北轉銀潢

鶴

劉筠

碧樹陰濃扣砌平華亭歸夢曉頻驚仙經若未標奇相琴操何因寄恨聲養气自憐雞善勝全身卻許雁能鳴芝田玉水春云伴可得乘軒是所榮

楊億

悵望靑田碧艸齊帝鄕歸路阻丹梯露濃漢苑宵猶警雪滿梁園晝乍迷瑞世鸞凰徒自許繞枝烏鵲未成棲終年已結云羅恨忍送西樓曉月低

張詠

共憐潔白本天姿縱在泥塵性不卑況是稻粱厭足日好尋煙月卻歸時迹參詩雅何年盡名系仙經四海知應到昆丘指來歷曾陪鴛鷺浴華池

任隨

何年玉羽別昆丘飛舞長親十二樓警露夜窺瑤圃月翔云髙憶海天秋肯敎渠略知遐壽防向神區更逺遊正是溶溪煙水碧好陪靑鳳飲澄流

錢惟演

碧樹陰濃接玉墀幾年飛舞伴長離天淵風雨多秋意遼海煙波失舊期自許一鳴聞迥漢可隨三匝繞空枝從來腐防何曾顧不是鵷雛枉見疑

公子

楊億

夾道靑樓拂防霓月軒宮袖按前溪錦鱗河伯供烹鯉金距鄰翁逐鬭雞細雨墊巾過栁市輕風側帽上銅隄【一作鞮】瑚擊碎牛心熟香棗蘭芳客自迷

劉筠

油壁春【一作香】車隔渭橋黃山路逺苦相邀行庖爨蠟雕胡熟永埓鋪金汗血驕別館橫陳張靜婉期門長揖霍嫖姚注鉤握槊曾無憚防桂膏濃曉未銷

錢惟演

蓮勺交衢接荻園來時十里一開筵歌翻南國桃根曲馬過章臺杏葉韉別殿對回雙綬貴後門歸夜九枝然閒隨翠幰欹烏帽紫陌三條入柳煙

舊將

楊億

平生苦戰憶山西拊劍臨風气吐霓防戶當衢容駟馬髯奴繞帳列生犀新丰酒滿淸商咽武庫兵銷太白低髀肉漸生衣帶緩早朝空聽汝南雞

劉筠

丈八蛇矛戰血幹子孫今已列材官靑煙碧瓦開新第白艸黃雲廢舊壇勞薄可甘先藺舌爵髙還許戴劉冠秋來從獵長楊榭矍鑠猶能一據鞍

任隨

幾年鏖虜復徵蠻分閫功成兩鬢斑新畫儀形當漢閣舊銘勲業在燕山龍泉照步文犀澁馬埓堆金駿足閒時泰無因問充國曉窓風雪夢陽關

劉隲

彊弩當年討不庭功成身退炳丹靑囊沙澤畔知兵法聚米山前識陣形驥老未甘秋伏櫪劍閒猶覺夜衝星分茅錫土傳家牒鐘鼎還須爲勒銘

宣曲二十二韻

楊億

宣曲更衣寵髙堂薦枕榮十洲銀闕峻三閣玉梯橫鸞扇裁紈制羊車插竹迎南樓看馬舞北埭聽雞鳴防縷知延壽靈符爲避兵粟眉長占額蠆髮俯侵纓蓮菂沈寒水芝房照畫楹麝臍燻翠被鹿爪試銀箏秦鳳來何晚燕蘭夢未成絲囊晨露濕椒壁夜寒輕綺段餘霞散瑤林宻雪晴流風祕舞罷初日靚妝明雷響金車度梅殘玉管淸銀鐶添舊恨瓊樹怯新聲洛媛迷芝館星妃滯斗城七絲縆緑綺六箸鬭明瓊慣聽端明漏愁聞上苑鶯虛廊偏響屧近署鎭嚴更剉蘗心長苦投籖夢自驚云波誰托意璧月久含情海濶桃難熟天髙桂漸生銷魂璧臺路千古樂池平

劉筠

八月收民算三千異典章天機從此淺國艶或非良玉戶銅爲防羅幬象作牀驪姬初悔泣飛燕近専房蓮小才承步梅新競試妝盡知春可樂終嘆夜何長取酒臨卭遠吞聲息國亡難銷守宮血易斷舞鸞腸百艸兼花鬭雙鉤映燭藏金人須手鑄虎圈更身當步輦回長樂飛除接未央琳瑉飾歡館藻繡裛周墻厭火雙魚尾鳴小雁行雲甍澄顥气綺井激回光路有斯須隔憂難頃刻忘新聲來樂府別寢近溫湯虹跨層臺晚螢飛下苑涼錦帷迎七夕蓬餌薦重陽九畹蘭承露三江橘帶霜方資裂繒笑可要蕩舟狂並釣池魚小重衾穴鳳翔瑚分碧樹火齊列淸防背枕多幽怨登樓更逺傷下陳無自媿人彘劇豺狼

錢惟演

絳縷初分後銀鐶未解時已障紈扇笑猶捧玉壺悲乞巧長生殿迎風太液池雕扉涵火齊寶帳隔琉璃欲買詞人賦空傳狎客詩蔗漿銷內熱瓊蕋療朝饑綺蔕桃初熟紅心艸欲披淩波渡羅襪向日翳華芝素臉分丹柰香津滴紫梨龍梭隨振素獺髓補凝脂蓬餌重陽節金鍼七夕期玉膏嘗滵溢翠蓋逐葳蕤急哀隨指歌長恨入眉靑鸞惟有舞赤鳳可能疑下蔡迷還易平陽破未知髻髙釵自墮腰細佩長垂出恐嚴妝晚歸嫌鈿幰遲轆轤驚晚夢鸚鵡漏春思魂怨惟愁斷腸柔已自危璧璫螢影度瓊戶蘚花滋掩鼻讒難訴披圖悔豈追祗應金帶枕聊爲達微辭

赤日

楊億

赤日亭亭晝正賖長風萬里憶星槎銅盤瓊蕋三危露素綆寒漿五色蘭室冷光浮玉簟柳營淸吹逐金笳翠微泉石終南路千古離宮倚曙霞

錢惟演

漏淺風微夜未勝雨雲無迹火雲凝簟鋪寒水頻移枕帳捲輕煙更背燈沃頂幾思金掌露滌煩誰借玉壺冰蘭臺知有披襟處宋玉多才獨自登

劉筠

芒熛盛徳正渾儀休問探湯向小兒盡日羽陵開蠧簡幾人河朔引芳巵堯廚莆頻搖處漢殿相風未轉時爭得琴髙借雙鯉暫遊姑射對冰姿

明皇

楊億

玉牒開觀檢未封鬭雞三百逺相從紫雲度曲傳浮世白石標年鑿半峯河朔叛臣驚舞馬渭橋遺老識眞龍蓬山鈿合愁通信廻首風濤一萬重

錢惟演

山上湯泉架玉梁雲中復道拂瑤光絲囊暗結三危露翠幰時遺百和香枉是金雞親便坐更拋珠被掩方牀匆匆一曲涼州罷萬里橋邊見夕陽

劉筠

歳歳南山見壽星百蠻回首奉威靈梨園法部兼胡部玉輦長亭復短亭河鼓暗期隨日轉馬嵬恨血染塵腥西歸重按淩波舞故老相看但涕零

別墅

楊億

別墅過從數當年意气豪象筵開旭日金絡騁平臯托乘爭飛蓋銜杯更借糟麝煙凝藻棁鱠縷落霜刀雞聳花冠鬭猿驚柘彈號光風微轉蕙露井正開桃武子牛探炙梁家兔刻毛東城歸路晚飛絮撲云袍

劉筠

感槪復風流交通徧五侯鳴鐘平樂宴擊鞠茂陵遊狡兔方多穴蒼鷹始下韝鈴奴藏廣柳劍騎騁長楸雲際尋橦技花間笑躄樓害先除白額夢已應黃頭燕酒惟增气秦箏漫送愁鴻毛輕一死祗待報私讎

錢惟演

別館斗城傍斜軒映曲房蒼頭冠緑幘中婦織流黃復道登平樂期門集未央意錢梁冀宅挾瑟莫愁堂走馬章臺柳停車陌上桑彀弓隨寶障投轄付銀牀出戴繁星急歸衝細雨忙曾過阿君宿醉舞起跳梁

無題三首

楊億

曲池波暖蕙風輕頭白鴛鴦占緑萍才斷歌云成夢雨斗廻笑電作嗔霆湘蘭自古成幽怨秦鳳何年入杳冥不待萱蘇蠲薄怒閒階鬭雀有遺翎

合歡蠲忿亦休論夢蝶翩翩逐怨魂祗待傾城終未笑不曾亾國自無言風翻林葉迷歸燕露裊池荷觸戱鴛湘水東流何日竭煙篁千古見啼痕

滿天飛絮罥遊絲扣砌苔錢晦履綦北渚自應流怨淚東鄰誰敢效顰眉嫦娥桂獨成幽恨素女多有剩悲幾夕空機愁促杼銀河休問報章遲

錢惟演

悞語成疑意已傷春山低斂翠眉長鄂君繡被朝猶掩荀令燻鑪冷自香有恨豈因燕鳳去無言寧爲息侯亡合歡不驗丁香結祗得淒涼對燭房

耿耿寒燈照醉羅看朱成碧意如何虎頭辟惡無妨枕犀角涼心更待磨惟有幽蘭啼月露可將尺素托云波山屏六曲歸來夜祗恐重投折齒梭

香歇環沈無限猜春陰濃淡晝簾開有時盤馬看猶懶盡日投壺笑未廻蝶怨豈能重傅粉雉嬌疑待更求媒啼妝不治金翹闇腸斷溫郎玉照臺

劉筠

走馬章臺冒雨歸後門猶嘆滯前期荷心出水終無定蘿蔓從風莫自持復帳麝輕難辟惡曲房蠶懶不成絲漸漸麥隴藏鳴雉更恨如臯一箭遲

簾聲燭影浪多疑仙谷何能爲解迷藻井風髙蛛壞网杏梁春曉燕爭泥更看山逺惟凝黛縱許犀靈祗駭雞枉裂霜繒幾千尺紅蘭終夕露珠啼

麝烈初難和烏驚每易傷蕩舟殊不禁奔月可能防洛浦多遺翠秦樓滯采桑飛蛾攢扣燭緑鴨鬭銀塘夜合花含霧宜男艸帶霜瑯玕余舊實須要鳳求凰

荷花

劉筠

水國開良宴霞天湛晚暉淩波宓妃至蕩槳莫愁歸妝淺休啼臉香淸願襲衣卽時聞鼔瑟他日問支機繡綺翩翩過珍禽兩兩飛牢收交甫佩莫遣此心違

楊億

絕岸疎煙合回塘夕照和水仙猶度曲川後自收波銀漢橋橫鵲蘅臯襪濺羅玉杯承露重鈿扇起風多翠羽芳洲近靑絲快騎過石城秋信斷搔首柰愁何

錢惟演

水濶雨蕭蕭風微影自搖徐娘羞半靣楚女妒纎腰別恨拋深浦遺香逐畫橈華燈連霧夕鈿合映霞朝淚有鮫人見魂須宋玉招淩波終未渡疑待鵲爲橋

丁謂

相倚秋風立蘭言似有無未饒霜女俊不愛月娥孤力弱煙披素心危露泣珠剪裁隨楚思幽怨寄吳歈半坼香囊解微傾醉弁扶渉江如可采百琲答輕軀

再賦

劉筠

暮雨過湘渚防涼滿楚宮濺裙無限水障袂幾多風浪迹嫌萍實塵勞笑菊叢气淸防麝損信宻待魚通遊女歌爭發騷人思未窮休傳江北意月冷魏池空

楊億

舒女淸泉滿黃姑別渚通巴天迷峽雨楚澤映江楓思逐鮫絲亂香愁翠被空灑從瓊蕋露吹任石尢風怨淚連疏竹私書托過鴻雙魚應共戱休問葉西東

錢惟演

玉甃引淸泉風髙露白天盈盈臨一水羃羃隔長煙已分蘭芝溺仍憂趙后仙鮫絲衣更宻珠串淚長圓瑟怨來湘浦鴻驚近洛川金塘止斜照誰倚木蘭船

丁謂

彼美秋江上塵埃恥托根笑傾行雨國香返夢蘭魂蛺蝶無媒妁鴛鴦見子孫徧窺思兩槳深鎖憶重門怯徇風波性慙畱月露痕枉將金試步千古怨東昬

再賦七言

劉筠

糿蘭爲佩桂爲舟北渚雲飛發櫂謳已有萬絲能結怨不須千蓋彊障羞金隄勃窣誰同上翠帟繽紛客自畱欲選浣紗傾敵國越王更起近江樓

楊億

翠幄飄香映綺襦鈿盤淸曉露成珠休啼爲近鮫人室欲笑誰投玉女壺雲气乍廻巫峽夢水嬉猶記曲池圖金花卻薦何人步枉遣淩波襪縷濡

錢惟演

欲网瑚碧浪深橫塘斜日對秋陰漢宮此地畱金餅洛浦何人遺錦衾舞學西城回雅態歌傳南國有餘音韓憑恨魄如長在靑骨香銷亦見尋

又贈一絕

劉筠

粉白朱紅翡翠翹漢宮等級不相饒風波若未前約一死何辭更抱橋

楊億

瑤水霓旌綺宴陳漢宮渠怨露華新誰然百炬金花燭渡襪歌梁暗落塵

錢惟演

唾露金銷月似霜云屏玉輦剩秋光不知惟有髙唐夢翠被華燈徹曙香

丁謂

夢散髙唐夜正遙楚天何處不無憀秋風似防荊王意露渚煙汀養細腰

梨

錢惟演

紫花靑蔕壓枝繁秋實離離出上闌東海圓珪無柰碧嵰州甜雪不勝寒已憂仙佩懸珠重更恐金刀切玉難自與相如解消渴何須瓊蕋作朝餐

楊億

繁花如雪早傷春千樹封侯未是貧漢苑漫傳盧橘賦驪山曾識荔支塵九秋靑女霜添味五夜方諸月澑津楚客狂酲朝已解水風猶自獵汀蘋

劉筠

光仙樹阻丹梯禦宿嘉名近可齊眞定早寒霜葉薄樊川初曉露枝低先時櫻熟煩羊酪遠信梅酸損瓠犀宋玉有情終未識蔗漿無柰楚魂迷

丁謂

搖搖繁實弄秋光曾伴靑椑薦武皇圃云腴滋紺質上林風馭獵淸香尋芳尙憶瓊爲樹蠲渇因知玉有漿多少好枝誰最見冒霜丹頰倚鄰墻

淚二首

楊億

錦字梭停掩夜機白頭吟苦怨新知誰聞隴水廻腸後更聽巴拭袂時漢殿微涼金屋閉魏宮淸晚玉壺欹多情不待悲秋意祗是傷春鬢已絲

寒風易水已成悲亡國何人見黍離枉是荊王疑美璞更令楊子怨多歧胡笳暮應三撾鼓楚舞春臨百子池未抵索居愁翠被圓荷淸曉露淋漓

錢惟演

鮫盤千防怨吞聲蠟炬風髙翠箔輕夜半商陵聞別鶴酒防安石對哀箏銀屏欲去連珠迸金屋初來玉筯橫馬上悲歌寄黃鵠紫臺回首暮云平

家在河陽路入秦樓頭相望祗酸辛江南滿目新亭宴旗鼓傷心故國春仙掌倚天頻滴露方諸待月自涵津荊王未辧連城價腸斷南州抱璧人

劉筠

雍門琴罷已浪浪更上牛山半夕陽楚澤云迷千里目薊門歌斷九廻腸寒梅帶雨飄離席尺素停燈作報章湘水未幹終未盡豈徒萬防寄疎篁

含酸茹嘆幾傷神嗚咽交流忽滿巾建業江山非故國灞陵風雨又殘春虞歌決別知亡楚燕酒初酣待報秦欲訴靑天銷積恨月娥孀獨更愁人

七夕

楊億

淸淺銀河暝靄收漢宮還起曝衣樓共瞻月樹憐飛鵲誰泛星槎見飲牛弄杼暫應停素手穿鍼空待貺明眸忽忽一夕塡橋苦不似人間有造舟

劉筠

靈匹迢迢駕七襄暫陳雲幄對星潢已看素魄過三讓何用華燈更九光玉腕雙絲輕宛轉霞衣雜佩暗丁當誰言巧意能勝拙祗見鳩閒鵲自忙

錢惟演

紫天銀水渡辛夷藻帳雕屏觧佩時金朔窓中窺阿母小姑堂上憶蘭芝初宵已有穿鍼樂欲曙還成弄杼悲若比人間更腸斷萬重云浪寄微辭

成都

楊億

五丁力盡蜀川通千古成都緑酎濃白帝倉空蛙在井靑天路險劍爲峯漫傳西漢祠神馬已見南陽起臥龍張載勒銘堪作戒莫矜函谷一丸封

劉筠

鏤膚剽俗恣遊遨可得蹲鴟號富饒井絡共知天與險蠶叢無柰世興妖杜鵑積恨花如血諸葛遺靈柏半燒才似文園何足道一生琴意祗成痟

錢惟演

武侯千載有遺靈盤石刀痕尙未平巴婦自饒丹穴富漢庭還責碧砮徵雨經蜀市應和酒琴到臨卭別寄情知有忠臣能叱馭不論云棧更崢嶸

秋夜對月

楊億

孤雲飛隴首顥气滿商中警鶴仙盤外圓蟾浴殿東浦寒珠有淚巖迥樹生風星彩沈楡莢霜華襲桂叢光搖銀燭亂影射玉壺空露館迷秦甸冰臺接魏宮繞枝驚暗鵲促杼思陰虫更想離居恨回腸幾處同

劉筠

瑤席畱歡友金波對廣庭重簾和霧卷六幕極天淸屬玉東西館琉璃左右屏梁園休賦雪隋苑漫飛螢蟾滴全供硯牛津不見星綺窓分皎皎苔閣自【一作共】亭亭已防應劉魄誰通鮑謝靈欲銷千里恨魯酒薄還醒

錢惟演

顥气中秋正明河左界長桂孤香易散蚌冷淚先汪飛蓋傾蘭阪鳴琴厭燭房玉盤浮皓露素綆凝寒漿浪白江連楚風淒笛怨羌庾樓聊顧慕潘省更悲涼雪漫誇圓璧珠休號夜光嫦娥悔孀獨空見海生桑

前檻十二韻

楊億

前檻瓊鉤掛深房斗帳褰梨花飛白雪蕙艸吐靑煙彩鳳依珠樹神龍防玉蓮驚禽時格磔戱蝶自翩翾度繡金鍼澁迷鉤畫蠟煎怨眉憑翠羽危涕迸朱弦遠信三年字空庭尺五天行雲愁夢徹初日妒妝妍織爲回文亂鬟非墮馬偏風車來未定月杵望長懸寶鑑腸空斷銀潢眼欲穿曾波自東注微意若爲傳

劉筠

垂柳陰岑院遊絲曠蕩春蘅臯誰駐馬羅襪自生塵四姓良家子三年賦客鄰折腰行太緩連語何頻倭墮云爭媚便娟月鬭新滅瘢難辧玉約指不勝銀電笑投壺勝汪澄搗練勻東南勞鶴望西北限牛津寶唾凝蘭气鳴簧咽絳唇籠禽思隴樹洞犬謝秦人詠絮才無對聞琴意始眞長安足輕薄愼勿走瓊輪

小園秋夕

錢惟演

潘鬢秋來已自傷庾園時物更荒涼紫梨半熟連紅樹碧蘚初圓亂縹墻月露暗從孤桂滴水風猶獵敗荷香滑稽還喜鴟夷在欲取臨卭美酒嘗

楊億

鴻都歸晚直城賖墻外連營咽暮笳玉井梧傾猶待鳳金塘栁宻更藏鴉心搖云闕傳疎漏目斷星津過迥槎已是秋來移帶眼可堪髩有霜華

劉筠

枳落莎渠急夜虫翛然平子四愁中栗林忽感雕陵鵲云表初過代嶺鴻阮籍臥帷疎鑑月馬融橫遠含風郎潛吏隱前賢事猶勝楊歧泣斷蓬

始皇

楊億

衡石量書夜漏深咸陽宮闕杳沈沈滄波沃日虛鞭石白刃凝霜枉鑄金萬里長城穿地脈八方馳道聽車音儒坑未冷驪山火三月靑煙繞翠岑

劉筠

利觜由來得擅塲盡遷豪富入咸陽屬車夜出迷雲雨峻令朝行劇虎狼前殿建旗淩紫極東門立石見扶桑從臣嘉頌徒虛美不柰盧生防國亡

錢惟演

天極周環百二都六王鐘鐻接流【一作劉】蘇金椎漫築甘泉道七首還隨督亢圖已覺副車驚博浪更攜連弩望蓬壺不將寸土封諸子劉項由來是匹夫

初秋屬疾

劉筠

秋陰淒淡隔重城一畮居仍近禁營漢苑樓臺沈暮影謝家鼓吹髮新聲煙昏露井殘桃墜葉下涼波獨鳥驚節物變衰吟更苦可堪漳浦臥劉楨

楊億

潘郎已是入秋悲屬疾猶貪桂補羸宻雪才髙閒賦筆流波意遠托琴絲離愁盡日吟靑案蠲渴何人寄紫梨昨夜西風涼月滿淸談偏憶庾元規

錢惟演

蜜房初滿若橊紅秋意如侵玉井桐薤簟自憑南郭幾縠巾猶臥北窓風雲迷候鴈辭遙塞露濕飛螢起暗叢病已不須傳七發粉箋香墨寄詩筒

西昆詶唱集卷上

欽定四庫全書

西昆詶唱集卷下

宋楊億編

寄靈仙觀舒職方學士

楊億

緑髮郎潛不計年卻尋丹竈味靈篇華陰學霧還成市彭澤橫琴豈要曉案祗應餐沆瀣夜灘誰見弄潺湲須知吏隱金門客待乞刀圭作地仙

錢惟演

方瞳髩粉闈郎絳闕齋心奉紫皇徴士髙懷云在嶺騷人秋思水周堂閒園露艸開三徑靈宇華燈燭九光知有美田堪種玉幾時春渚逐歸艎

劉筠

石渠仙署久離羣抗迹丹臺世絕倫揚子不甘嘲尙白漆園終許自全眞紫煙深處鸞雙舞朱髓成來鳥共伸若向雲中見雞犬可能渾忘姓劉人

答內翰學士

舒雅

淸貴無過近侍臣多情猶憶舊交親金蓮燭下裁詩句麟角峯前寄隱淪和气忽飄燕谷暖好風徐起謝庭春緘藏便是山家寶畱與兒孫世不貧

答錢少卿

舒雅

蓬萊閣下舊鄰居偶別俄驚四載余每見寒葭思倚玉忽臨秋水得雙魚人間貴盛君誰及物外優閒我自如聞認歸艎向春渚深知不與道情疎

答劉學士

舒雅

往歳別京畿棲山與眾違君心似松柏雁足寄珠璣學道情𨿽篤燒丹力尙微雲中雞犬在祗候主人歸

宋玉

楊億

蘭臺淸吹拂冠緌薙艸新居對渺彌麗賦朝云無處所覊懷秋气動賫咨三年送目愁鄰媛七澤迷魂怨楚詞獨有江南哀句在更傳餘恨到黃旗

劉筠

楚國驕荒日已深山川朝暮劇登臨曾傷積毀亡師道祗托微詞蕩主心江艸東西多恨色峽云髙下結層陰潘郎千載聞遺韻又說經秋思不任

錢惟演

章華淸宴重遊陪已有微詞更有才神女夢靈因賦感屈平魂怨待招回悲秋終古情難盡障袂何時望可來祗用大言君自許景差無計上蘭臺

送客不及

劉筠

靑門祖帳曙煙微片席乘流鳥共飛曲岸馬嘶風嫋嫋短亭人散栁依依灞陵目斷猶回望楚水魂銷爲送歸祗是河梁傳怨曲洛塵千古化徵衣

錢惟演

橋濶川長恨已多斑騅嘶斷隔云羅遙山幾疊迷朱斾芳艸經時駐玉珂髙鳥可能追夕照緑楊空自拂微波短轅白鼻何由得目送層樓一雁過

劉筠

日上旗亭第五重百壺春釀與誰同黃山遠隔奔霄騎紫塞孤飛避弋鴻湘竹幾時休染淚楚旌終日自搖風此情不及歌楊栁一尺魚書萬水中

夕陽

劉筠

夕陽堪極目況復近秋殘塞迥橫煙紫江淸照葉丹伍胥嗟路遠潘子念行難更有蕪城恨城空逼夜寒

楊億

夕籟起汀葭秋空送目賖緑蕪平度鳥紅樹遠連霞水濶迷歸棹風淸咽迥笳髙樓未成下天際玉鉤斜

錢惟演

遠色連髙樹廻光射迥樓自翻歸雁影更急思虫愁煙暝長先隔霞烘允未收華燈知可繼惟照洞房幽

樞密王左丞宅新菊

楊億

中樞多暇日小圃占秋光雕玉新成檻繁金乍泛觴陶籬侵柳色羅宅掩蘭芳芝影連虛室萱叢接後堂傅巖猶借雨丰嶺未飛霜溫樹偏分蔭蕓籖亦鬭香交枝迷露井墜葉防橫塘桐錄知延壽千齡奉紫皇

劉筠

東閣畱佳客寒葩艷晚光秋風自蕭瑟臺座對熒煌麗奪雙南價淸含九畹香嵰山秋薦味太液鵠分裳已助蜂成蜜還隨蟻泛觴俯臨輝艾綬佩服間萸房節物傳荊俗詩情掩謝塘更期松偃蓋永奉太淸方

錢惟演

賀燕翻飛地靈芳茂遂時陰連桃李徑潤接鳳凰池夕照輝金葆輕風拂翠蕤露珠淸自沍煙素引還披西顥霜𨿽勁南榮暖更滋擷芳多楚澤得地勝陶籬味可登蘭籍香應奪桂旗願公長卻老晏寢奉瓊巵

李維

靑規前席暇歸沐興何長北地秋將晚東籬菊正芳幽叢霏薄霧桂色艶輕霜已近黃金印兼臨白玉堂甘疑掩萍實秀肯讓芝房有佞還應指無憂可要忘蕊浮丞相酒气馥令君香好固松椿壽仙經識祕方

直夜

楊億

繚垣嶤闕慶雲深畫燭燻鑪對擁衾三殿夜籖傳漏箭九秋霜籟入風琴階前槁葉驚寒雨天際孤鴻答迥砧欹枕便成魚鳥夢豈知名路有機心

錢惟演

千廬徼道發傳呼帝宇沈沈璧月孤重橑祗聞喧鬭防危枝誰見繞驚烏石螭霜重連鉤盾玉虎冰消下轆轤素髮自憐同騎省一竿何日釣秋鱸

劉筠

雞人肅唱發章溝漢殿重重虎防稠綷羽欲棲溫室樹金波先上結璘樓風來太液聞鳴鶴霧捲明河見飲牛萬國表章頻奏瑞手批天語思如流

洞戶

楊億

洞戶飛甍接綺寮一春幽恨寄蘭苕書題枉是藏三歳壺矢誰同賽百嬌水國風霜凋社橘仙山雲霧隔江潮東城劍騎何曾出祗爲離愁髀肉銷

劉筠

百尺靑樓大道邊五陵遊騎曉翩翩不思夜魄過三五祗問春醪賞十千密鎖香雲深處戶亂飄梨雪晚來天愁眉豈待歌成慘咫尺河陽信未傳

柳絮

楊億

瓊蕊飄英逐吹繁建章飛舞入千門羌人自怨殘梅曲莊叟還迷夢蝶魂漢苑風光隨獵騎洛城花雪撲離樽錦帆蔽日隋堤遠枉逐東流箭浪翻

劉筠

半減依依學轉蓬斑騅無柰恣西東平沙千里經春雪廣陌三條盡日風北斗城髙連蠛蠓甘泉樹密蔽靑蔥漢家舊苑眠應足豈覺黃金萬縷空

錢惟演

三月江南花漸稀春陰漠漠雪霏霏章臺街裏翻輕吹灞水橋邊送落暉陸凱傳情梅暗落韓憑遺恨蝶爭飛詔書漫道吹綸薄誰見紛紛上客衣

與客啟明

錢惟演

越溪微霰灑寒梅家近嚴陵古釣臺夢欲成魚通夕去書曾憑犬隔秋回幹時不爲侏儒米樂聖猶銜叔夜杯帝右豈無楊得意漢宮須薦長卿才

楊億

越客逃名誤鑿坯漢庭初聘碧雞才操心四十知無惑削牘三千恥自媒吟苦多年依洛社賦成他日上蘭臺郡齋懸榻畱塵滿七見東風落楚梅

劉筠

秦痔從來易得車郗枝今比我何如垂天借諭齊諧志握火尋盟越絕書旭日西淸云幄宻朔風南陌葦衣疏故山夜鶴空多怨金屋人爭誦子虛

無題

楊億

巫陽歸夢隔千峯辟惡香銷翠被空桂魄漸虧愁曉月蕉心不展怨春風遙山黯黯眉長斂一水盈盈語未通漫托鵾弦傳恨意雲鬟日夕似飛蓬

錢惟演

絳縷初分麝气濃弦聲不動意潛通圓蟾可見還歸海媚蝶多驚欲禦風紈扇寄情𨿽自潔玉壺承淚祗凝紅春窻亦有心知夢未到鳴鐘已旋空

譯經光梵大師

楊億

薪火滅雙林誰傳七佛心譯筵香篆絕經葉蠧魚侵猊座云雷歇龍宮歳月深靑蓮流半偈白馬度千岑大士招提啟明君羽葆臨對翻天竺字助發海潮音空界花成雨仁祠地布金九旬談妙理三接簡宸襟淨社延居士生臺集野禽瑯函香拂袂柰苑樹交陰文字蹄求兔機緣芥值鍼龍華他日防應記洛生吟

劉筠

漢夢通西域逍遙廣舊園竺乾方演敎金粟豈忘言硯滴寒蟾吐臺香瑞獸噴揮毫花滿裓隱幾雪盈門大士淸歌發南宗密印存縱橫十二部慧日破重昏

霜月

錢惟演

霜月正如鉤臨池更上樓沈侯新覺瘦宋玉舊多愁獺髓分膏密鵝毛寫恨稠長懷寄歸雁歸雁自悠悠

楊億

月夕露爲霜心知厭獨房吟殘猶擁鼻望極自回腸鬢減前秋緑衣消外國香星津誰待報織素未成章

劉筠

霜曉月仍殘桐疎鳳更單已傷春寂寂還夜漫漫凍合仙槎路薰餘侍史蘭那知荀奉倩體薄不勝寒

李維

銀牀葉暗飄霜月夜迢迢寒極金難辟憂多酒漫銷荀罏殘更換湘瑟罷仍調誰道河流淺盈盈萬里遙

此夕

楊億

此夕秋風獵敗荷玉鉤斜影轉庭柯鮫人淚有千珠迸楚客愁添萬斛多錦裏琴心誰滌器石城桃葉自橫波程鄕酒薄難成醉帶眼頻移柰瘦何

錢惟演

曲瓊斜掛影沈沈火齊屏風六曲深春瘦已寛連理帶夜長誰有辟寒金珠拋月浦空涵淚琴怨蘭堂漫寄心碧玉可能攀貴徳阮郎追騎更駸駸

劉筠

南州石黛有遺妍目極危梯月上一水相望空脈脈雙金何路致拳拳仙源日永桃無援客館春輕柳未眠欲寫微詞托歸雁風髙嶺濶又經年

劉校理屬疾

楊億

北窻風勁雪云繁移疾端居避世喧載酒誰過子宅張羅休署翟公門多才最許飄飄气少別還銷黯黯魂促爾徘徊憶眞賞遠天新月照黃昏

劉筠

撫枕淒然掩北軒漢庭誰問馬文園風檐鴟嘯廚煙絕月樹烏驚藥杵喧戲習五禽成妙術學虧一簣阻微言不因九奏淸塵耳天路應迷簡子魂

勸石集賢飲

楊億

日上三竿宿霧披章臺走馬帽檐欹祗傳祖席觴無算肯顧尙書對有期蕓省繙經終寂寞柳隄飛鞚好追隨靈均不醉眞何益千古離騷怨楚詞

李宗諤

都門祖軷綺筵張舉白無由訴羽觴石室防書勤亦至金貂換酒醉何妨甕間吏部寧湏問席上車公不可忘應念朝來猶眊矂解酲誰用蔗爲漿

劉筠

豪家抱甕擅風流更燎燻鑪白雪樓魯壁休分科斗字蜀都且換鷫鸘裘仰天拊髀眞爲樂倒載穿腸肯易愁欲繪長鯨置雕俎願回北斗挹東流

卽目

楊億

急雨度前軒池荷相對翻峯奇云待族蹊闇李無言掩鼻生愁詠披襟爽醉魂一廛今已廢猶戀漢庭恩

劉筠

地僻無車轍心灰欲坐忘疾雷徒破柱幽艸不迎涼日烈蟬遺蛻花休蜜滿房覆觴知已久寧有次公狂

燈夕寄獻內翰虢略公

錢惟演

嶤闕翚飛河漢傍勾陳避認赭袍光九枝火樹連金狄萬里霜輪上碧璫匝地行車珠网細照天晨燎紫沈香祗聞鰲嶺神仙客再拜云邊捧壽觴

楊億

瓊樓十二玉梯斜幹鵲南飛轉斗車有客郢中歌白雪幾人天上醉流霞金吾緹騎章臺陌素女繁弦太帝家秦痔未痊齊閣掩夢回宮樹已啼鴉

李宗諤

東城南陌盡遊人陌上香車起暗塵歷歷星楡光奪晝煌煌火樹艶爭春章溝五鼔催行樂衛尉千廬罷徼巡應念鰲山方並宿紫泥封後獨頻伸

劉筠

千輪佛火照層城九陌香車擊迅霆簡子最知天帝樂孟家惟信紫姑靈金徒抱箭催壺水玉宇來風滿砌蓂簾捲交疏蓮燭密通中枕上獨聞鈴

李舍人獨直

楊億

閣鳳巢髙拂防霓玉芝香雜武都泥十行漢札如絲出六幕堯天倚杵低露井冰銷垂素綆仙莖日轉射璇題赫蹄云落知誰見餘力何妨頌碧雞

劉筠

卿靄重重覆璧門獨揮鴻筆坐西垣誠明自有中和气潤色還多郁穆言內苑朱櫻兼酪賜前階紅藥任風翻紫絲新履徊翔地應笑東方避世喧

無題二首

楊億

銅盤蕙艸起靑煙鬥帳香囊四角懸沈約愁多徒自瘦相如意密有誰傳金塘雨過猶疑夢翠袖風廻祗恐仙日上秦樓休寄詠東方千騎擁輜軿

露冷星翻月上九枝銀燭照金鈿應知韓掾偸香夜猶記潘郎擲果年天上明河𨿽可望苑中髙柳未經眠烏啼人散靑樓曉堂下輕風轉莢錢

劉筠

曾許千金答浣紗越溪浪淺不通槎曉樓簾捲還凝霧外院墻低卻映花滿目離愁頻駐馬一春幽夢祗驚鴉柔桑蔽日南城路懊惱羅敷自有家

昱爚銀鞍狹路逢長裙連帶任流風身輕近識吳宮燕目斷還驚洛浦鴻未許香囊安肘後獨憐丹枕在房中南園蝴蝶飛無限一一雌隨一一雄

懷舊居

楊億

武夷仙穴近吾廬鬭鴨闌摧菌閣虛千畆歳儲妨種橘百金春事廢觀漁北山煙霧迷歸轍南陌風塵化客裾堂上金絲應已歇豈惟蘭菊舊叢疎

錢惟演

武祀仙壇接裏閭琴堂水閣半臨虛竹林舊享銅盤食門巷今容駟馬車楚國大言登宋玉漢家答詔用相如未知笳鼔歸何日空鎖鱣庭春艸疎

劉筠

毛竹千叢蔽野亭曉猿驚後亂峯靑漢庭已奏三千牘周室仍繙十二經紫殿深沈頻視艸緇幃寂寞自飛螢振衣本爲蒼生起肯向荀家祗聚星

偶懷

楊億

銀礫飛晴霰蘭英湛凍膠年光侵葆髮春恨寄云袍燕重銜泥遠鴻驚避弋髙平生林壑志誤佩呂防刀

劉筠

不才甘客難多病豈旬休可待乘軒寵終慙防痔求渚蘭薰露夕江橘富霜秋養拙寧無地千波一葉舟

許洞歸吳中

楊億

春渚歸艎不暫畱靑絲如葆恐逢秋騷人已得江山助賦客終陪霰雪遊三徑未荒休嘆鵩十漿先饋定驚鷗洞庭霜橘疁田粟歳計猶堪比徹侯

劉筠

欲折瑤華向緑疇風光滿目盡離愁茂林修竹多嘉客萬壑千巖憶舊遊漢詔已聞求泛駕禰狂無自屈岑牟荊山待價何憂晚龜手猶期裂地酬

錢惟演

艸燻風暖接長亭一曲驪歌倒醁醽懷古更投石賦艤舟閒采紫莖萍醉拋隋岸楊花白吟過淮山桂樹靑可使長離終鎩羽淵云辭藻掞天庭

上巳玉津園賜宴

劉筠

需云分渥澤禊飲恣歡遊緹幕侵晨設蘭泉對席流蕙肴淸萐莆玉醴湛金甌春服萋萋盛光風灔灔浮桐華濃競發鶯語巧相求好曲新聲合斜陽醉未休

楊億

禊飲逢元巳春遊盛舞雩流杯傳楚俗飫賜出堯廚玉樹天開苑銀潢水貫都肆筵環曲沼飛蓋塞交衢洛邑聲詩逸蘭亭歳月䢐顏王有遺韻待子一操觚

錢惟演

漢家傳洛飲楚俗泛蘭泉玉液初頒酒金盤屢擊鮮弭彤尋竹籞傾蓋集芝廛錦羽翻晴旭霞英落暖煙雅音和舜樂睿澤洽堯天更聽承云曲同歌在鎬年

致齋太一宮

錢惟演

齋潔奉惟馨瑤臺獨自升樓迷五里霧壇燭九枝燈珠館來靑雀璇題射玉繩疎鐘平野濶古柏夕霏凝鶴扇眞規月仙衣可鏤冰春茶泛雲液曉飯薦蘭蒸錬藥疑洪井藏書類羽陵回瞻太帝室飛檻更長憑

楊億

漢帝祈年館威神法太微赤章修祕祝盤石拂仙衣雉雊靈光發鸞歌彩霧霏霓旌飄夕吹瑤艸泛春暉瓊屑晨杯滿芝苖晝茹肥象樽猶一獻鳬舄自雙飛天迥飇輪度宵殘素瑟希回看蔥鬱處佳气接彤闈

劉筠

紫館天神貴綸闈地望淸齋心奉蠲潔攝事罄誠明殿翼如軒翥壇垓類削成直官琳札密太宰繡衣輕薜荔羅芳席虹蜺曵防旌星陳五帝佐體薦一元牲蒼駟回風馭珍禽警露聲丹霞升曉气若木競新英挹袂寧無友淩霄自放情受釐宣室對賈傅異諸生

直夜二首

楊億

月魄生宵暈風烏送晚涼飛蠅隨鏤管浮蟻溢淸觴負郭春耕廢鈞天曉夢長玉籖聲未斷落宿半宮墻罏銷香篆靄餘芬晏坐氍毹日易曛虎圈微涼生夕籟鶴天新霽見歸云通中夢穩春寒薄肅唱聲沈夜漏分誤濯塵纓成底事巖阿千古有移文

劉筠

瓊蕋滋晨飲靑縑擁夜衾萬年宮省樹五色帝家禽詔艸裁藤角燻鑪燼水沈浴堂還獨對鳴佩有淸音嘉木淸陰接綺窻謫仙風骨凜冰霜堯廚萐莆分珍膳漢廟含桃和酪漿磴道神行通碣石井干云構俯瑤光金缸璧月相輝映獸口時飄侍史香

櫻桃

楊億

離宮時薦罷樂府艶歌新石髓凝秦洞珠胎剖漢津三桃聊並列百果獨先春淸籞來君賜雕盤助席珍甘余應受和圓極豈能神楚客便羊酪歸期負紫蒓

劉筠

赤水分珠樹薰風送麥秋蜀都春气早漢苑夏陰稠廟薦淸和候恩頒侍從流楚昭萍已剖韓嫣彈爭投沆瀣滋芳液醍醐助品羞玉盤光宛轉全擬付歌喉

暑詠寄梅集賢

楊億

防綴鮮云紫宙寛微風淅淅起霜紈魏臺淸暑開冰井漢殿延年啜露盤天外一飛期汗漫水邊千畆憶檀欒流波意密知音少可得延陵爲試觀

劉筠

石渠岌嶪亙宛虹蔭淸流接桂宮玉女壺欹天未笑羲和轡緩日方中孝先便腹寧無誚痀僂承蜩敢功蠲渴欲來飛雪散南昌世冑有仙風

苦熱

錢惟濟

蘋末風休飛閣深亭亭日馭漸流金火雲接影橫銀漢水鳥無聲下翠陰渴想孤山同飲露煩思楚殿獨披襟柘漿粔籹都無味衛玠淸羸欲不任

楊億

極目長天度鳥稀纎羅不動轉晨暉已裁圓月班姬扇更換輕雲子產衣河朔一時觴對舉臨淄萬井汗交揮冰丸雪散成虛設欲借飇輪羾紫微

劉筠

六幕云收萬籟沈結璘千尺倦登臨七盤妙舞頻揮汗五色嘉好鎭心極目嶺梅寧止渴拂波宮柳漫垂陰祗憂火觧神仙骨賴有泉聲發素琴

錢惟演

赫日烘霞鬭曉光雙文桃簟碧牙牀頻傾蜜勺寧蠲渴久捧冰壺未覺涼雪嶺卻思隨博望風窻猶欲傲羲皇更憐乳燕翻飛處深入盧家白玉堂

屬疾

錢惟演

積日勞無補彌天疾未瘳馬卿非避事盛憲自多憂目花成果心驚蟻鬭牛冰那浣熱洛更生愁拂枕窻風度穿簾隙日流唾壺從已缺博齒亦慵投發篋尋桐錄支頤動越謳平生江海志多夢繞滄洲

晁迥

精騖成勤瘁頤貞俟有瘳吟生南越思慈結北堂憂粲枕甘爲蝶丰廚厭炙牛元知寡欲平子尙多愁夕鳥侵堦啄宵螢入樹流玉書能靜覽枉矢倦閒投忽賦行雲什堪聽擊壤謳期君整朝佩仙署在瀛洲

崔遵度

李白羮初美相如渴漸瘳八磚非性懶三昧減心憂筆苑多批鳳【公新集號筆苑】詞鋒勝解牛舊山疑鶴怨畏日想云愁廣內勞揮翰通中羨枕流使星方屢降客轄未容投好奏倪寛議何須莊舄謳朝衣燻歇否侍史待仙洲

劉筠

暫困秦王痔無疑廣客蛇職淸唐內相宅僻魯東家行藥虹梁濶披襟蕙徑斜香凝虛白室露紫微花冰飲何嘗熱瓊餐益自嘉熊經仙有骨龜息壽無涯珍簟裁湘竹輕巾覆越紗逍遙成雅詠屬和肯容巴

因人話建溪舊居

楊億

聽話吾廬憶翠微石層懸瀑濺巖扉風和林籟披襟久月射溪光擊汰歸露畹荒涼迷艸帶雨墻陰濕長苔衣終年已結南枝戀更羨髙鴻避弋飛

淸風十韻

晁迥

仙馭來相慰解顏良防稀病蠲宜養素趣遠欲忘機懲躁寧無漸延齡或可祈影搖珠箔細聲泛鈿箏微委恨余班扇流歡入楚衣陶潛知夢穩韓壽畏香飛气爽蒼龍闕涼生白虎闈健資雞距筆偸撼獸鐶扉松下琴心逸江東鱠縷肥宿懷眞隱處終約與同歸

楊億

素魄離箕舌鳴鳶載錦綢微涼生玉宇餘韻泛蘭臯竿轉相烏數廚搖萐莆勞渚蘋偏靃靡苑樹更蕭騷五斗酲初析三年翼自髙陶窻時拂袵楚榭正揮毫塵篋悲鸞扇雲帆戒鷺濤洞庭驚木葉騎省嘆霜毛勢好摶羊角心終憶蟹螯泠然知有待仙冦異吾曹

劉筠

閶闔重門啟飛廉別館深歊蒸全已卻雅興可能任雲起汾河詠旌搖楚國心過簫添爽籟拂野蕩層陰夕勁淮陽桂晨淒越鄂衾登髙從落帽安寢任吹襟珠网疎難掩銅罏冷易侵急翻池上葉遙送月前砧舞袖更回態歌梁極緒音最憐雕鶚意瞬息度千岑

錢惟演

溽暑迎秋盡涼颸逗曉回起萍初淅瀝獵桂更徘徊欲引長煙素微飄畫燭煤墜桐侵玉井拂柳度章臺已覺云翹動還驚月幌開鮫簾移亂影瑤瑟泛余哀扇掩藏鸞羽荷傾側露杯正當河左界不待雨東來自好摶垂翼寧勞起死灰楚宮誰第賦宋玉最多才

李宗諤

閒館方廻暑商飇乍應金天髙初起籟松澹更宜琴汾棹傳歌遠班詩托興深東陽仁自布西顥气還侵太液翻晴旭靈和亂翠陰舟輕飛燕袂臺迥楚王襟阮嘯經時盡齊蟬度日吟愁生孤戍角響續暮城砧空靜銷云縷庭虛轉蕙心賢哉吉甫頌千載有遺音

薛映

爽气乘秋至涼飇蕩暑初泠泠含遠籟槭槭動輕裾翠幕波無際修篁韻有餘潛驚塞艸緑乍拂井桐疎素髮悲郎將霜紈感媫妤窻光流熠燿簾影亂蟾蜍塵襲靑絲騎香飄紺幰車故宮輕馺娑別館度儲胥薄暮來金埓淩晨上玉除寧同起窮巷賸欲賦愁予

劉秉

何處來蘋末蕭騷盡四鄰金莖吹曉露玉宇動輕塵易水離歌闋齊紈怨思新泛蘭迷舊澤落帽防佳辰籬菊飄香遠庭梧墜葉頻帆開五湖客槎去九霄人曲沼鋪紋簟平蕪偃緑茵鴻飛資羽翮鷹擊助精神仙馭歸堪待琴松韻更眞披襟同楚榭千古自相親

戊申年七夕五絕

劉筠

伯勞東翥燕西飛又報黃姑織女期天帝聘錢還得否晉人求富是虛詞【道書云牽牛娶織女取天帝錢二萬備禮久不還被驅在營室】華寢星陳夜未央橫河奕奕度神光一年暫得停機杼不柰秋虫促織忙

吹笙何處伴乘鸞窺牖誰人見阿環便有唐家今夕意月和風露滿驪山

淅淅風微素月新鵲橋橫絕飲牛津豈惟蜀客知蹤迹更問庭中曬腹人

琥車紫駕儼淸秋微雨侵宵助涕流人世莫嗟離恨苦卻應天上更悠悠

楊億

六幕西廻斗轉車鮮云防綴玉鉤斜天孫已渡黃姑渚阿母還來漢帝家

明河左界鵲南飛漢苑髙樓正曝衣一夕匆匆停弄杼誰將錦石暫支機

蘭夜沈沈鵠漏移羽車云幄有佳期應將機上回文縷分作人間乞巧絲

神女歡娛一夕休月娥孀獨已千秋爭如靈匹年年防莫恨牛津隔鳳輈

玉女壺傾笑電頻白楡晴影接星津神光奕奕云容薄誰見淩波襪起塵

錢惟演

烏鵲飛來接斷雲祗貪淸淺度星津不知一夜支機石卻屬乘槎上漢人

玉露金河顥气涼辛夷車轉桂旗香嫦娥可是多猜忌不駐瓊輪放夜長

一歳佳期一夕過羽旗云蓋涉微波明朝若寄相思淚玉枕金莖得最多

靑鳥當時下紫雲綺囊書祕露桃新莫嫌夜半移牀遠朱雀窻中別有人

驪阜淩雲對玉鉤千門髙切絳河秋欲聞天語猶嫌遠更結三層乞巧樓

薛映

月放冰輪傍絳河相期寶婺夜經過嫦娥不惜宮中桂乞與天香分外多

碧天如水月如鉤金露盤髙玉殿秋靑鳥潛來報消息一時西望九花虯

漢殿初呈楚舞時月臺風榭鎭相隨如何牛女佳期夕又待鑾輿百子池

月露庭中錦繡筵神光五色一何鮮世間工巧如求得四至卿曹亦偶然

銀河耿耿露漙漙防縷金鍼玉佩環天媛貪忙爲靈匹幾時畱巧與人間

劉秉

斜漢西傾桂魄新停梭今夕度天津世間縱有支機石誰是成都賣卜人

紅蕖爛熳碧池香羅綺三千侍漢皇阿母暫來成底事茂陵宮桂已蒼蒼

香階寶砌靜無塵遙指星河再拜人若把離情今夕說世間生死最傷人

北斗城髙禁漏多漢家宮殿奏笙歌漫教靑鳥傳消息金簡長生得也麼

珠箔風輕月似鉤還將錦繡結髙樓堪傷乞巧年年事未識君王已白頭

秋夕池上

錢惟演

珪月上金塘煙容帶水光朱華接蘭阪緑荇溢魚防叢暗禽棲密松疎露下涼秋懷已潘髩無柰更啼螿

楊億

蓮塘帶弋林淸吹滌煩襟泉咽猶鳴玉臺傾舊築金僵桃虫自蠧怪石蘚交侵此夜悲秋客煙蛩亦伴吟

偶作

楊億

翹車蕊佩謁明光禁籞多年費稻粱祗羨泥塗龜曵尾翻嫌霧雨豹成章鳴鳩春防先疇廢寒蝶秋菘老圃荒歸計未成芳節晚更憂禽鹿頓纓狂

劉筠

殺靑和墨度流年飽食無功鬢颯然卻憶封侯安邑棗不能兄事魯褒錢千峯月白猿啼樹六幕風髙鶚在天招隱詩成誰擊節願傾家釀載漁船

螢

劉筠

荒郊多腐艸故苑近淸秋棘密何勝數囊輕莫盡收月髙疑爝息天遠認星流紫桂風微急紅蘭露徧浮已能穿永巷更欲拂髙樓滅燭方無寐鳴蛩相薦愁

楊億

爽籟生遙圃斜暉落半岑微芒浮艸際零亂起墻陰武子窻塵積隋家苑樹深燈光透疎隙珠彩射淸潯野燐宵爭出星楡曉共沈長門秋漏永偏照淚涔涔

西昆詶唱集卷下

