皇明詩選

﹝明﹞陳子龍﹑李雯﹑宋徵輿評選

●目錄

序

凡例

卷之一

古樂府

卷之二

五言古詩一

卷之三

五言古詩二

卷之四

五言古詩三

卷之五

七言古詩一

卷之六

七言古詩二

卷之七

五言律詩一

卷之八

五言律詩二

卷之九

五言律詩三五言排律

卷之十

七言律詩一

卷之十一

七言律詩二

卷之十二

七言律詩三五言絕句

卷之十三

七言絕句

●序

陳子龍

李雯

宋徵輿

○陳子龍

有明禦宇。矢文徳以洽海內。學士大夫。委蛇醞藉每以修辭顯。自弘治以後。俶儻瑰瑋之才。間出繼起。莫不以風雅自任。考鐘伐鼓。以振竦天下。而博依之士。如聚沙而雨之。作者斐然矣。又以承百王之餘。徽章淑制。昭玆來許。凡虞歌殷頌。周雅楚騷。罔不窮其擬議。巧其追琢。嘗以一人之力。兼數家之長。𨿽作述有殊。然專者易工。該者難合。程其勞逸。未可輕也。是以昭代之詩。較諸前朝。稱爲獨盛。作者旣多。莫有定論。仁鄙並存。雅鄭無別。近世以來。淺陋靡薄。浸淫於衰亂矣。【子龍】不敏。悼元音之寂寥。仰先民之忠厚。與同郡李子宋子。网羅百家。衡量古昔。攘其蕪穢。存其菁英。一篇之收。互爲諷詠。一韻之疑。其相推論。攬其色矣。必凖繩以觀其體。符其格矣。必吟誦以求其音。恊其調矣。必淵思以研其旨。大較去淫濫而歸雅正。以合於古者九徳六詩之旨。於是郊廟之詩。肅以雝。朝廷之詩。宏以亮。贈答之詩。溫以遠。山藪之詩。深以邃。剌譏之詩。微以顯。哀悼之詩。愴以深。使聞其音而知其徳和。省其詞而知其志愨。洋洋乎。有明之盛風。儷於周漢矣。【子龍】曰。我於是而知詩之爲經也。詩繇人心生也。發於哀樂。而止於禮義。故王者以觀風俗。知得失。自考正也。世之盛也。君子忠愛以事上。惇厚以取友。是以溫柔之音作。而長育之气。油然於中。文章足以動耳。音節足以疏神。王者乘之。以致其治。其衰也。非辟之心生。而亢麗微末之聲著。粗者可逆。細者可沒。而兵戎之象見矣。王者識之。以挽其亂故盛衰之際。作者不可不愼也。或謂詩衰於齊梁。而唐振之。衰於宋元。而明振之。夫齊梁之衰。霧縠也。唐黼黻之。猶同類也。宋元之衰沙礫也。明英瑤之。則異物也。功斯邁矣。且唐自貞元以還。無救獘超覽之士。故不復振。而爲風會憂二三子生於萬曆之季。而慨然志在刪述。追遊夏之業。約於正經。以維心術。豈曰能之。國家景運之隆。啟廸其意智耳。聖天子方匯中和之極。金聲而玉振之。移風易俗。返於醇古。是編也。采在遵人哉。

華亭陳子龍撰

○李雯

夫時俗易好。山川異音。風騷之作。隨世適化。嗚呼尙矣。然降自三百。漢魏以來。下迄盛唐各建美一代。靡有兼綜。至於昭代二祖列宗。文治昭明。遂通羣軌。而髙材之士。心應風雅者。亦復上采下獲。風律畢臻。聲詩之道。於是備焉。紀厥源流。殆有三變。洪永之初。艸昧云雷。靈臺偃革。萟林未薙。而精英澄湛之風。已魄已兆。時則有季廸伯溫唱之。而袁楊諸公和之。皆颷然特起。才穎初見。𨿽騰踔甫驚。而流風不競。俚者猶元。腐者猶宋。至於弘正之間。北地信陽。起而掃荒蕪。追正始。其於風人之旨。以爲有大禹決百川。周公驅猛獸之功。一時並興之彥。蜚聲騰實。或咢或歌。此前七子之所以楊丕基也。然而二氏分流。各有疆畛。勁者樂李之雄髙。秀者親何之明婉。蓋才流競爽。而風調不合者。又三四十年。然後濟南婁東出。而通兩家之郵。息異同之論。運材博而構會精。譬荊棘之旣除。又益之以塗茨。此後七子之所以楊盛烈也。自是而後。雅音漸遠。曼聲並�。本寧元瑞之儔。旣夷其樊圃。而公安竟陵諸家。又實之以蕭艾蓬蒿焉。神熹之際。天下無詩者蓋五六十年矣。予小子不敏。嘗與同學之士。臥子陳氏。轅文宋氏。切磋究之。痛蜩螳之羣鳴。憫英韶之莫嗣。遂摉材覃思。紹興絕業。歷序一代之作者。裒其尢絕。附於采風之義。亦其勉厥所學。昭示來者。用彰本�之巨麗云。

華亭李雯撰

○宋徵輿

夏生存古曰。詩何以列於六經哉。宋子曰。昔者先王殷薦上帝。配以祖考。必有雅樂其音可聽。而其舞可觀。必以詩歌爲節。求之殷周之章。淸廟猗那。洋洋如也。此所謂頌也。周人好文。原本先徳。祖述舊政。自文武成康以及宣周召共和以及仲尹方召。君臣男女。功徳及物。靡不紀述而褎揚之。其自昭夷厲幽。周道大放。疾苦發於房中。而六卿卿士。皆暱於慝。爰有舊徳之士。主文譎諫。微詞刺譏。此亦忠誼之至也。此正變雅之大凡也。至於列國之風。各從君相之徳。優渥相接。則爲熙恬之辭。以節勞劬。其或室家男女之間。勿獲其志。則歌詠間作。盛王在上。斯命輶軒之使。采而陳之。蓋以考盛衰。察厚薄。正淫儉。定沃磽也。此所謂風也。詩之有是三者。其用大矣。夫安可以不經也。夏生曰。然則今之詩。其猶古之詩歟。刪之者非聖人。卽不得稱經。其猶經之流亞歟。宋子曰。然乎。否耶。余聞之史遷史�漢之樂府。叔孫氏唐山氏制之。其雅樂聲律。制氏守之。蓋有三頌之遺風焉。而儒者譏其楚。猶謂未合於殷周。自魏以降。無論已。若漢之蘇武李陵。無名人古詩十九篇。魏之曹植晉之阮籍。皆風人之遺也。而大雅之材。則是數子者。猶班然未見其純。其去二周也遠甚。自齊梁聲偶之學興。而風人之致益寡。唐人五七言近體絕句作。而繩墨飾然。比於律令。我不敢謂初唐四家。李白杜甫王維髙適諸人。無當於詩。然其視三百篇也。猶之延年之新聲。必不恊於伶倫之嶰竹矣。夫風雅頌之亡也。在於漢魏之間。迄於當今。一千五六百餘歲。中間代以詩盛者。莫如唐人。然能自爲其盛而已。卽何論於今之作者乎。我國家所承者。若宋若元。詩亡之世。幸而弘嘉之際。作者數人。崇古深造。無遺力焉。漢魏�宋三唐之詩。其克紹乎。若三百篇之亡。亦已久矣。夏生曰。然則今之詩人。無當於聖人之旨矣。學者何爲而作哉。宋子曰。是非然也。昔者史遷承春秋之後。作史記百三十篇。於筆削之誼。吾未知其何居。而善善惡惡。頗得聖人微言之緒。後世宗之。稱爲良史。今之詩。𨿽非殷周之詩。然其稱述先朝。敷贊徳美。以揚當今。是亦頌之遺也。王公大人。政教得失。或褒或諷。是亦大小雅之遺也。若夫風人之志。抑又繁矣。夫人生而甘芻豢。慕窈窕。不得其所則怨。感於時。感於地。感於物。則哀樂生焉。一爲之吟。再爲之詠。三爲之歌。則甘芻豢者知禮矣。慕窈窕者知義矣。怨者適於命矣。哀者不至於傷。樂者不湎於淫矣。我不敢謂此卽當於聖人之旨。殆亦聖人之所與也。然則作詩者。言何必四。篇何必三百。而後謂之詩人也。時與臥子陳氏。舒章李氏。撰皇明詩選成。夏生受而較之。其所問答。皆詩人之誼用次其言以爲敍焉

華亭宋徵輿撰

●詩選凡例

一此書始於庚辰。成於癸未。凡四載矣。閱名家文集四百一十六部。名家詩選三十七部。時日旣久。收采亦博。論定而後付梓。覽者鑑之。

一庚辰春夏。與闇公徐氏。共爲此書。未幾北上。遂不獲觀成。然舉事之初。實晨夕商搉者也。

一選中所載。咸屬往賢。蓋以當代名家。全集未定。未敢遽爲論次。

一此書行世。具見本朝風雅之盛。將垂諸久遠。故論斷頗嚴。鄙意略具三序及諸評中。玆不復贅。

一濟南明詩選。於詩文原本。或易一二字。或刪去數語。頗有功作者。雯等間仿其例。亦百中之一。覽者不必致疑。至於所傳異辭。則從善本。

一萬曆天啟之間。作者或盛有時名。而於法未合。故所選寥寥。至有闕如者。然其全集。相與諦觀。殊不敢忽。

一四言古詩。本朝作者𨿽多。然皆擬三百篇。宗尙遠矣。宜別成一書。以備文獻。故此選不載。

一詩文佳惡。不在字句之間。所以古無丹黃。今時俗耳目。若有不可少者。故聊存標識。傳之久遠。自應汰去。

一三唐詩選。或失之寬。或失之簡。謬爲折衷。庶幾不負作者。已有成書。行將繼出。

癸未早春雲間李雯陳子龍宋徵輿共識於會稽公署之淸音堂

●皇明詩選卷之一

李雯舒章氏

雲間陳子龍臥子氏同撰

宋徵輿轅文氏

古樂府

袁凱

李夢陽

何景明

徐禎卿

王廷陳

張時徹

李攀龍

王世貞

吳國倫

劉鳳

馮時可

張溥

◆袁凱【字景文華亭人洪武中徵爲禦史永樂初僞爲狂疾放歸終於家所著有海叟集】

【轅文曰景文秀不及季廸健不如伯溫而體格莊雅時見逸思故獨爲仲默所推許】

【舒章曰海叟如三吳解事子弟頗有遊涉未登堂奧】

【臥子曰海叟亦能作俊語○又曰獻吉最惡白燕之作予謂此等詩未必不佳若欲倚此作人聲價便爲兒童之識】

【轅文曰白燕詩起句云故國飄零事己非舊時王謝見應稀此是作家語三四雲月明湘水初無影雪滿梁園尙未歸上句稍巧下句則唐人俊語也至五六云柳絮池塘香入夢梨花庭�冷侵衣則全乎溫李矣結則云趙家姊妹爭相妒莫向昭陽殿裏飛乃宋學究詠物詩耳此詩有盛名而余輩不錄其章法𨿽非盛唐而美惡不相掩�未有詳之者遂因臥子之����如此】

楊白花

○楊白花

楊白花。飛入深宮裏。宛轉房攏間。誰能復禁爾。胡爲髙飛渡江水。江水在天涯。楊花去不歸。安得楊花作楊樹種向深宮飛不去

【舒章曰相傳爲故君之思意特悲婉】

【轅文曰亦是晉宋間謠詞一派但其寄意深厚自是至性人語】

【臥子曰感慨深長】

◆李夢陽【字獻吉慶陽人弘治癸丑進士官至江西提學副使與何景明齊名爲國朝詩人之冠所著有空同集】

【臥子曰獻吉志意髙邁才气沈雄有籠罩羣俊之懷其詩自漢魏以至開元各體見長然崢嶸淸壯不掩本色其源蓋出於秦風】

【舒章曰獻吉以雄厚之思發淸剛之气如華嶽秋髙奇云秀彩變動不竭古詩樂府純法漢魏下及阮謝無不神合近體則專宗少陵然於合處反見其離於離處反見其合我輩去取之際極有甄汰今之所錄皆其自見英分者也】

擬烏生八九子

君馬黃

湖吟行

大堤曲

襄樊樂

鴈門太守行

鳴鴈行

雙燕篇

史烈女

塘上行

內教場歌

白紵詞

○擬烏生八九子

烏生八九子。八九子。餵飼兩老烏。乃在城墻髙樹頭。兩老烏。拮據爲巢。心中實毒荼。晝夜餵飼八九子。八九子。長成各自飛。不來顧老烏。風雨巢漂搖。今年有巢處。來年哺子何處所。猛虎能食人。尙復有子之親。螻蟻極細小虫。奉事長上禮若君臣。何得朋友如路人。上車逢所知。下車稱別離。淚下如雨眼迷離來時不知南不知北我去何勞問東西車輪班班轉。老烏飛飛啄赤莧。

【轅文曰音節殊古】

【舒章曰蒼蒼崛奇不落漢以後】

○君馬黃

君馬黃。臣四驪。飛軒駊騀交路逵。錦衣有曜都且馳。前徑狹以斜。曲巷不容車。攘臂叱前兵。掉頭麾後驅。毀彼之廬行我輿。大兵折屋梁。中兵搖楣櫨。小兵無所爲。張勢罵蠻奴。爾愼勿言諜者來。幸非君馬汝不夷。

【舒章曰以古題諷近事能不落度】

○湖吟行

魚遊於水遊於水而鳥遊於水飽之去斯浮雲冥窈。冬序憭栗。竟日無人。艸莽冥寂。百怪鳴叫。原隰誰主。有一罾夫。荒濱守罟。疑非恆人。問之弗言汝胡者人單到此間

【轅文曰起四句意甚精奧言魚嘗於水而鳥不嘗於水也殊得比興之旨】

【臥子曰結能自作古】

○大堤曲

漢水白離離。月落山黑時堤頭石不平走馬誰家兒儂住襄門西。而在漢水北。浮橋不著纜。郎詎得儂識。大舶何處來。落帆向儂滸髙鞾白帢子識是眞州估

【舒章曰佻而質是楚人語】

【轅文曰勁於本辭】

○襄樊樂

立檣如麻。卿來誰家。新燕營巢。風中滚沙。鵁鶄逐鴛鴦。金井石橊黃。珍寶丘山積。擅名黑門廂。

【轅文曰气色奇】

○鴈門太守行

鴈門太守汝何人。治邦三月稱明神。我有牛羊。賊不來掠。我有禾黍。賊不敢割。昔我無衣。今有袴著。我思禮拜太守。太守不見憐。但聞太守身姓邊。紫髯廣額聳兩顴。太守出門。四牡騤騤。後擁皂蓋。前導兩麾行者盡辟易。居者不敢窺。旁問太守胡所之。云訪城南皇甫規。

【臥子曰朴處得樂府之神】

○鳴鴈行

鴻鵠髙舉摩天飛。渴飲沆瀣餐靈芝。翅拂日月云爲衣。卽有矰繳安能施。下游滄海髙河漢我思與爾長相見羽短毛長何足辯

【舒章曰語不必可解而使人可思】

○雙燕篇

雙燕來故室。不見阿母語。穿牕入幕尋阿母。哀鳴欲棲還復舉。喃喃止翠桁。徘徊拂素幃浮塵積玉珈斷蘚生畵衣雙燕年年春社來。阿母阿母何時歸。

【轅文曰古秀】

○史烈女

梨花如雪霜。鴛鴦不成雙。我心明如鏡。我心淸如水。鏡明有塵時。水覆無收理。古昔華山畿。行人下馬拜春風兩蛺蝶綠艸搖衣帶

【臥子曰麗情幽迹亦復雋古】

○塘上行

蒲生何離離。過時采者稀。莫言采者殊。盛衰自有時。【一解】昔與君相見。不謂行當變。讒言使交流。水淸石自見。【二解】孔雀東南飛。十步一徘徊。羅燕羽翼短。安可作雄雌。【三解】今日樂相樂。飲酒行六博。蒲生枝葉多。中心亦不惡。【四解】

【舒章曰𨿽不及古人亦自見意】

【轅文曰直而古】

○內教場歌

內教場者李子紀時事而作者也帝自將練兵於內庭

雕弓豹鞬騎白馬大明門前馬不下徑入內伐鼓大同邪宣府邪將軍者許邪【一解】武臣不習威。柰彼四夷。西內樹旗。皇介夜馳。鳴炮烈火。嗟嗟辛苦。【二解】

【舒章曰直道今事而不愧古詞者惟空同一人】

○白紵詞

鐙繁月明夜何長。華袿鳳髻曳鳴璫。裊云流影歸洞房。引商刻徵斷人解腸。金鞭驑馬立彷徨。解衣酣酒歌未央夜闌雞鳴不下堂

其二

五更月微含素波。飛霧英英沒絳河。桂宮蘭室棲玉娥。外極金鰲萬象羅。萬人齊和一人歌。生丁福運民太和。竟日爲歡豈足多。

【舒章曰詞堪與本調伯仲】

【臥子曰獻吉樂府气調雄古言不盡意】

【轅文曰獻吉樂府古勁有秀色然自漢以下其神始合】

◆何景明【字仲默信陽人弘治壬戌進士官至陜西提學副使與李夢陽齊名所著有大復集】

【臥子曰仲默姿制嬴秀神气和朗發徽音吐芳訊令人有形穢之恥昔人稱王恭濯濯月中柳又評禇書爲瑤臺嬋娟庶幾近之予爲之稱詩曰有美一人淸揚宛兮迨將彷佛焉矣】

【轅文曰仲默直欲追蹤風雅故微辭澹旨以三百篇爲則其爲漢魏六季初盛不過因體而屬辭存其形似耳意固別自有在獻吉呵其獨造未爲知言○又曰何李鴈行𨿽互有得失不能定其髙下今選仲默詩多於獻吉此因其累句少耳非有意躋何也】

【舒章曰仲嘿才爲風始學擅雅宗如長江春泛艸木魚龍咸懷鳧藻古詩上聣子建下拂士衡淸美合度與李競爽近體則初盛諸家無所嘗師意之所寓工麗�臻惟七言律與獻吉同源而異流婉佚勝之髙深不及似稍有伯仲之分】

短歌行

塘上行

獨漉篇

行路難

秋江詞

瑤瑟怨

種瓠詞

莫羅燕

種麻篇

○短歌行

冉冉秋序。肅肅霜露。蓄我旬酒。召我親故。鳥歡同林。水歡同源矧我同鄕胡能弗惇耀靈西藏。明燈在室。更長夜良。可以繼曰。園有藝菊。庭有樹蘭。秋芳是悅。春榮曷觀。髙陵可升。海水可測。出門異路。安知南北。生年幾何。去者日多。子不我樂。聽我短歌。

【舒章曰曲室之語自是意長】

【臥子曰弱於曹公莊於子桓】

○塘上行

蒲生寒塘流。日與浮萍儔。風波搖其根。飄轉似客遊。客遊在萬里。日夕望故州。鶗鳺鳴歲暮。蟪蛄知凜秋。暑退厭絺綌。寒至思重裘。佳人不與處。圓魄忽四周。房櫳淒鳴玉。紈素誰爲收白雲如車蓋冉冉東北浮安得雲中鴈。尺帛寄離愁。

【轅文曰不必盡合本詞自是瑤臺中語】

【舒章曰婉麗淸發不在建安以下】

○獨漉篇

獨漉獨漉。驅車折軸。不畏折軸。但畏車覆。芃芃者蕕。生彼中衢。𨿽有蘭蕙。當門則鉏同行竊金相顧道左我寔不知。彼則畏我。食荼知苦。食梅知酸。狐裘之敝。可以禦寒。有虎斑斑。伏於林下。我欲射虎。愧無勁弩。肅彼北風。渡彼中流。豈不懷憂。與子同舟。

○行路難

牀有織綺。篋有織素請君視綺還視素憐新不如莫棄故罇中有酒盤有飧。聽我爲歌行路難。眾中歡樂多志气。豈知他人不得意白日有時不照地安得保君常不棄

【臥子曰結句無嫌質直樂府本色也】

【舒章曰眞悲語何煩痛哭】

○秋江詞

煙渺渺。碧波遠。白露稀。翠莎晚。泛綠漪。蒹葭淺。浦風吹帽寒發短。美人立。江中流。暮雨帆檣江上舟。夕陽簾櫳江上樓。舟中采蓮紅藕香。樓前踏翠芳艸愁。芳艸愁。西風起。芙蓉花。落秋水。江白如練月如洗。醉下煙波千萬里。

【舒章曰似西洲曲調但彼用五言此用三七言耳】

【轅文曰調出齊梁加以蕩逸】

【臥子曰輕秀之詞不傷古質所以爲大雅】

○瑤瑟怨

美人竹間亭。虛簾空月華。相思湘江曲。激竹生斑花。花開爲誰好。花落不復掃。出戶見春風。低頭怨芳艸。坐彈五十弦。起視江月殘。愁弦不堪聽。手澀金鴈寒。一彈正淒切。再彈轉嗚咽。三彈撥幽腸。聲亂冰絲結。西風吹芙蓉。一夜落微紅。豈知瑤瑟音。能消靑鏡容。

【舒章曰流音圓亮】

【臥子曰靑蓮佳境】

【轅文曰視靑蓮稍矜練】

○種瓠詞

種瓠東園內。瓠葉從風翻。綠蔕飄長帶。素花密以繁。𨿽無百尺根。枝蔓自纏綿。雨露冒時澤。陽暉被朝暄。竊比女蘿艸。附身托髙垣。綠畛齊結食。豈貴充盤飧。願爲連理杯。長以奉君歡。

【轅文曰平雅中有髙韻】

【舒章曰似陸士衡而徑省不煩】

○莫羅燕

羅雀莫羅燕。燕飛在髙殿。殿髙且深誰得見。主人垂幕髙殿中。燕來徘徊不敢通。楊花落。燕出啄。童子張羅逐黃雀。黃雀入羅燕入幕。

【舒章曰有諷之言】

【轅文曰音節近謠辭】

○種麻篇

種麻冀滿丘。種葵冀滿園。孤生易搖悴獨立多憂患當行思故旅當食思故歡先機失所豫。臨事徒嗟嘆。升蕭艾乃至。鉏桂致傷蘭。物理有相附。疇能識其端。斷金俟同志。抱玉難自宣交結良匪易君當圖未然

【臥子曰陳思君子篇之遺也】

【轅文曰仲默似以古詩爲樂府故合作少於獻吉】

◆徐禎卿【字昌谷太倉人弘治乙丑進士官國子監博士卒年止三十三所著有廸功集談藝錄】

【臥子曰廸功存詩無多乃與二雄鼎足觀其談藝皆深造之言宜其短章詞組無不連城也○又曰昌谷似與仲默同源然仲默俊逸昌谷矜貴又自有殊轅文曰昌谷如秋夜銀河爛爛垂地○又自何李刻意少陵廸功獨宗太自神到之作自能成一家言不若嘉靖時七子同境也○又曰國朝宗太白者不一其人而自能成家者惟廸功與子相耳子相膚甚不若廸功自然超絕】

【舒章曰廸功神致俊爽如天廏飛龍不加鞭策自然駛邁用寡用虛獨有所長】

白紵歌

鷂雀行

玄會曲

雜謠

○白紵歌

三星爍爍花滿堂。素腕盈盈出洞房。垂羅映縠耀明妝皦若雲中開月光流情盻君君莫忘。停歌節舞進玉觴。願君安坐夜未央。

【舒章曰垂情妍嫵】

○鷂雀行

白鷂捉黃雀。斜盤下九天。豈知南山側。復有虞人弦一發中雙翼。忽斃靑雲端。行人皆撫掌。仰視落飛翰。弓矢懸馬頭。少年坐雕鞍。持歸咸陽市。百鳥爭聚觀。美酒白玉缸。肉臘黃金盤。樂哉今日宴。四座俱萬年。

【轅文曰俊逸】

○玄會曲

蒼木肇皇紀。朱光熙泰元。明堂八軌湊。洛邑四方尊。河山周武衛。表裏殿師藩。鏞鼓天上合。冠蓋日中屯。玉帳雲龍會。南山椒栢樽。穆淸幹至拱。優渥奉華恩。慚非白獸客。虛承象魏言。

【舒章曰典穆無近態】

【轅文曰古雅】

○雜謠【此紀正徳五年八月之變】

夫爲虜。妻爲囚。少婦出門走。道逢爺娘不敢收。東市街。西市街。黃符下。使者來。狗觫觫。雞鳴飛上屋風吹門前艸肅肅。

【舒章曰謠語極蒼茫】

◆王廷陳【字稚欽黃崗人正徳丁丑進士繇庶吉士授給事中謫裕州守以狂廢所著有夢澤集】

【臥子曰稚欽爽俊故意警而調圓】

【轅文曰稚欽才情麗逸倘加以沈思當不減徐昌谷】

【舒章曰稚欽操筆不煩軒然鵠舉】

艷歌行

妾薄命

春歌

○艷歌行

靑樓臨廣陌。楊柳當牕垂。飛來雙白鵠。一步一徘徊。【一解】今日樂相樂。置酒臨前池。下有菡萏花。上有松栢枝。【二解】與君初結婚。不意當乖違。讒言使親疏。兩心當自知。【三解】君爲東流水。出門不顧歸。妾爲北辰星。終身無轉移。【四解】君當萬里行。妾當守中閨。生歸重合歡。死與黃泉期。【五解】

【舒章曰不失古調】

【轅文曰羅羅淸疏】

○妾薄命

春風轉蕙披蘭。髙臺曲榭中連。經堂入奧張筵。秦箏趙瑟俱前。鳴弦度曲雙妍。輕奉紈袖褼褼。宛若遊龍翔鸞。翠盤金爵闌干。呈能角技爲歡。種種厭射更端。眼看陽景西馳。髙張蘭燭承暉。車倦馬怠不辭。但歌不醉無歸。夜深坐促尊移。含悰送意向誰。眾中色授君知。願言並蔕雙棲。惡聞易別輕離。佇立不勝彷徨。獨宿寤言難忘。何以報君明璫起視銀河爛光牛女咫尺相望。終夜不成報章。

【臥子曰調木子建聲情極合】

【轅文曰流麗】

○春歌

初華錦繡舒。千林望如一。懷春廢機杼。縑素難成匹。

◆張時徹【字維靜四明人嘉靖癸未進士累官南京兵部尙書所著有芝園集】

【臥子曰司馬樂府頗有造構近體宛倩麗逸如層臺佚女意帶雲霞】

【舒章曰司馬詩如春波玉女流景發觀者緩轡而躊躇】

【轅文曰司馬不甚有詩名余閱其全集頗有可采合所選者俱駢麗流佚灑然自佳他作未免入俗不能稱也】

采葛篇

○采葛篇

種葛南山下春風吹葛長二月吹葛綠八月吹葛黃腰鎌逝采掇。織作君衣裳。經以長相憶。緯以思不忘。出入君篋笥。長得近輝光。層冰布河水。中野皓凝霜。吳羅五文采。蜀錦雙鴛鴦。君恩當斷絕。嘆息摧中腸。中腸日以摧。葛葉日以衰。願畱枯根株化作萱艸枝

【臥子曰意調古質𨿽李何集中亦稱上作】

【舒章曰何減恐王】

◆李攀龍【字於鱗濟南人嘉靖甲辰進士官至提學副使與王世貞謝榛徐中行吳國倫宗臣梁有譽同稱七才子而攀龍爲之冠所著有滄溟集】

【轅文曰濟南工於擬議而變化出焉】

【臥子曰於鱗天骨旣髙人工復盡如玉出藍田而復遇巧匠珠同隋侯而更耀螓首故遇瑕則剔有美必雙總其經營反側不輕染翰故能領袖羣倫○又曰陳眉公徵君語予曰少時見元美先生云往者燕邸之會於鱗詩必晚出見他人有工者卽廢巳作不復示人前輩自矜其名乃爾今人頹唐放筆便布通都何其不自好也】

【舒章曰於鱗如長離苞羽揚翚九霄意不妄下人問以故彈射處寡】

艾如張

塘上行

燕歌行

飲馬長城窟行

白頭吟

艷歌行

隴上歌

折楊柳歌

前溪歌

子夜歌

懊儂歌

石城曲

悲歌

枯魚過河泣

東飛伯勞歌

效阮公樂府

○艾如張

艾而張羅羅若云。中有黃雀呼其羣。毛羽摧頹離哉紛山出黃雀山嵯峨。鴻鵠絕四海。君亦難爲羅。我欲從之讒言多。鴻鵠徘徊柰雀何。

○塘上行

塘上雙鴛鴦。芙蓉翳其陰。不自行仁義。何能知妾心。靑蠅一墮耳。琴瑟難爲音。新人入宮時。意已無同衾。君子在萬里。顏色安可任。念妾平生時。豈謂有中路。新人斷流黃。故人斷紈素。新人種蘭苕。故人種桂樹。新人操陽春。故人操白露。新人日以驩。故人日以悲。浮雲顧我庭。北風動我帷。恩愛儻中還。皓首以爲期。

【臥子曰新故疊用八句得古人之奇縱】

○燕歌行

會日苦少別日多。爲君盛年行蹉跎。憂來援琴聊短歌。羽聲慷慨調不和。悲風四起揚塵沙。浮雲摧頹互相加。人生奄忽若春華。誰能客遊常無家。中曲不覺淚滂沱。攬衣出戶夜如何眾星歷歷月低河鴻鴈嗷嗷鳴相過。欲往從之畏罻羅。

【舒章曰此行本調渾壯流利旣有上語卽有下語不可斷�非雕巧之辭也故余以元美爲遠而幹鱗爲近】

○飲馬長城窟行

蕭蕭山上艸。悠悠山下道。長城一何長。遠望多悲傷。遠望不如歸。遊子日依依。依依復累累。涕泣當爲誰。髙臺知天風。鴻鴈知天霜。欲媚復無人。欲去復彷徨。浮雲西北來。我馬顧之鳴。願附尺素書。迢迢東南行。浮雲不可托。素書不可成。十年違室家。安知卽平生。

【轅文曰最得漢人气味】

【舒章曰壯直有風】

○白頭吟

靑如雪中栢。鑿如水中石自君有兩意事事非疇昔疇昔其綢繆。何嘗不膠漆。今日不膠漆。明日卽參商。東西大道上。車馬遙相望。新人亦一時。故人亦一時。難將故人意。持與新人知。非不結同心。人情中道還。白頭百年期豈作鬥酒間。云漢何繩繩。星宿何累累。意气一以失。黃金不可爲決如潰防川。絕如蹶張弦。有親相推與。無親私自憐。

【舒章曰作婦人語乃有丈夫之槪自是此老本色】

○艷歌行

南海一何長。明珠一何光。大珠抵明月。小珠燭中堂。洛陽發中使明珠竊自傷沒海采是珠。珠淚以從橫。持作木蘭櫃。送至洛陽宮。後宮莫不嘆。問珠從何方。用玉紹繚之黃金錯其中。綴之用翡翠。燻用蘇合香。本自南海珠。今爲後宮璫。

○隴上歌

隴上壯士乘■﹝馬聶﹞驄。帶雙鞬服挾秦弓。七尺大刀摶白虹。丈八蛇矛盤怒風。戰始三交失大刀。且蕩且走亡其曹。棄我■﹝馬聶﹞驄巖中逃。爲我謂烏爲客豪。隴上之水流潺潺。壯士一去不復還。

【臥子曰詞雄气奧不但作莽語】

○折楊柳歌

放馬孟津岸。飲馬孟津河。𨿽是虜家兒。愛聽漢兒歌。

【轅文曰是河朔間語】

○前溪歌

葵藿自有心。蘭蕙自有香。黃瓜一小艸。春風獨不忘。枝葉頓芬芳。

【臥子曰新宕】

○子夜歌

彊言共寢食。十日九不俱。桐花夜夜落。梧子暗中疏。

○懊儂歌

布帆百餘幅。阿娜自生風。江水滿如月。那得不愁儂。

【舒章曰寫情於景閒處得深】

○石城曲

大艑十八■﹝木虜﹞。長篙如竹林。張帆看風色。知是下江陵。

○悲歌

慷慨乃知故人。徘徊乃知故鄕。遠道多懷。久客自傷。欲駕車無輗。欲渡河無梁。中夜顧形影。泣下沾衣裳。

【轅文曰古而化】

○枯魚過河泣

大魚啖小魚。小魚啖鰕■﹝魚且﹞鰕■﹝魚且﹞啖沮洳啖多沮洳涸。請君肆中居。

【轅文曰落想自奇】

【舒章曰奇宕不凡固有至理】

○東飛伯勞歌

東飛伯勞西飛鵲。黃金倉瑯葳蕤鑰。誰家女兒倚髙樓。含嬌吐怨彈箜篌。明珠翠羽紅粉妝。單衫婀娜春風香女兒年幾十五餘。開顏發艷玉不如。箜篌宛轉作新聲。可憐一曲傾人城。

【轅文曰是太白佳作亦不礙其古】

○效阮公樂府

太淸孔陽。元气絪縕。靈曜懸鑑。列宿垂文。威鳳振羽。神龍作鱗。蕙蘭幽郁。松桂輪囷。

其二

日照月臨。天髙气淸。金支秀華。羽林翠旌。六駕龍秋。四牡鸞鳴。濯纓云漢。晞發增城

【臥子曰不必似阮公固是偉作○又曰讀於鱗樂府如觀古官錦𨿽色理少陳終無人間機杼】

【轅文曰於麟之自序樂府曰古之爲樂府者無慮數百家各與之爭詞組之間使𨿽復起各厭其意此其立言之本旨也】

◆王世貞【字符美太倉州人嘉靖丁未進士累官南京刑部尙書與李攀龍齊名所著有弇州四部正續稿著作之盛罕與爲比】

【臥子曰元美天思穎雋取材瞻博師心獨運而不累其法擬議眾方而不掩其才篇什之多橫絕古今足以總匯前英潤澤來者○又曰讀弇州詩如八五都之市珠璣英瑤𨿽西域賈胡不能盡收然鱻蔬陳列亦足使販夫饜飫】

【轅文曰元美七言勝於五言近體勝於古體合而觀之未能與濟南伯仲請以廸功之精銳三千當其數萬】

【舒章曰元美詩如會稽山水不髙不深勞於應接而含奇吐異足以沐浴羣賢○又曰元美才思滔滔無能不多而於古詩樂府未有精分意其包含富溢出之流便耳】

練時日

長歌行

置酒行

雞鳴歌

卻東西行

盤石篇

江陵伎

巨鹿公主歌

子夜春歌

○練時日

練時日。帝徵祥。血膋殷。醴齊芳。辟天扉。章上馳。猋肅肅。靈來思。汜崇蘭。砌赤瓊。注神光。靈之宮。曳紫旓。冠翠華。雷霆激。靈之車。驂若組轡捷舞左右射靈之禦佩瑤錯。履珠遺。紛濟濟。靈之贄。揄阿錫。吐芳潤。巧笑倩。靈之媵。靈之暑。奏淸徵。飛霜激。栗余體。靈之夕。籋珠爛。鑑毛髮。炯若旦。靈連婘若有顧精流層諧余慕條而翔。將安逝。願偕女。霄以詣。

【臥子曰楚聲之變原於宋人夫招魂漢主所好也】

【舒章曰元美詩所少者渾朴耳此篇可謂文生於質】

○長歌行

昭昭陽春色。令我好容姿。庶艸各自驕。誰能念先萎。秋气發鳴蟬。噭噭多伏悲逝水但知東逝日但知西人生若有志乃欲與時違

【轅文曰其气碩大邊幅皆闊】

○置酒行

置酒髙堂上。樂聲慘不發。手抱三鵾弦。檀槽如秋月。此樂名爲誰。言是胡中出本以寫哀思云何虞賓客聽曲各稱好。竟令沈懷郁繁響赴流光悠悠逝倉卒末坐而楚衣一聽三嘆息。

【臥子曰俊逸】

【舒章曰此乃齊梁間聲調取其爽口】

【轅文曰齊梁不能如其勁頗近太白也】

○雞鳴歌

銀河迢迢星爛爛。汝南鳴雞夜將半。行人出門中道嘆。欲歸不能何時旦。曲陽酒酣起更衣。新聲乍移霜乍飛。

【舒章曰如新箏乍調】

○卻東西行

黃鵠從東。飲啄且裵徊。不知將何意。延頸何我啼。渺渺行役子。三載客東沂。將托千仞風。及我萬里歸。聳身從之去。扶搖歷天�。斂翼下置我。乃在弱水西。弱水浩茫茫。終古日月迷願邇更成遙爲恩亦何施不願故鄕歸。不願黃鵠來。

【轅文曰音節自古】

○盤石篇

山石何盤盤。水流何濺濺濺濺東流水乃在盤石間長與本根辭。一往竟不還。委蛇東到海。經過諸神山。巨鰲來戲遊。日月雙回旋。曠蕩無終止。大壑易淪漣。盤石有本根。■﹝立乞﹞立竟何言。

○江陵伎

江陵伎人子。掩袂作啼聲。家家捲簾出。送王上臺城。【一解】王欲別太姬。門前黃帋催。出亦以徘徊。入亦以以徘徊。【二解】王入臺城後。不省作悲啼。妝臺鉛粉驕。別接冶遊兒。【三解】朱門一家哭。萬家得安宿。一家亦不哭。太姬方噉粥。【四解】門外雙烏棲。啞啞枝上啼。官今當大赦。不願赦王歸。【五解】二十四皇孫。譬如南隴樹。一半枝撐天。半不知爨處。【六解】

【舒章曰此詠遼王事也𨿽出新調亦有古風】

【轅文曰章法從謠詞得來】

○巨鹿公主歌

七萌香車五華斾。黃犢遙遙出花外。去如流飆不相待。餘芬吹塵帖裾帶。巨鹿公主殷郎妹。萬乘玉體愼自愛。

【轅文曰風致自合古人】

○子夜春歌

雙枕火成起。單枕不成眠。春風饒冷暖。吹作兩種天。

【臥子曰意甚新佻亦子夜之別調○又曰元美樂府不必盡合古人甚見才思】

【轅文曰余與臥子錄元美樂府近十四五首盡爲舒章所汰今僅存九章元美才情所至不能自檢故多累篇舒章汰去是也】

◆吳國倫【字明卿興國州人嘉靖庚戌進士官給事中坐與王李文浮薄謫外所著有甔甀正續集】

【臥子曰明卿雅練流逸情景相副調旣寥亮詞復勻適眞登堂之彥也】

【轅文曰明卿健於子與老於子相與茂秦同以法勝而近體不能如其純至】

【舒章曰明卿章無泛意句無浮響壁壘不髙居然金湯之固】

蒲阪行

前溪歌

采蓮曲

有所思答鄒少南

關山月

○蒲阪行

洛橋春巳深。湘川鴈支返。不見南中書。行行度蒲阪。瞻彼首陽山。涕下那能飯。

○前溪歌

迎歡東武亭。送歡獨桑路。安得大海水。盡向前溪注。使歡不得渡。

【舒章曰能自奇特】

○采蓮曲

江南采蓮諸女兒。靑蛾皓腕蕩淥池爲君。爭�同心枝。同心枝。難再得。哀江南。望江北。

○有所思答鄒少南

攘袖適中陌。皓腕朝霞明。徘徊歷修渚言采蘭與蘅。美人日以遐。欲致渺無因。故歡豈能續。信誓良所欽。但得聞馨香不願同衣衾道逢涉江女。顧盻一何親。遺之雙雜佩。用以寧予心。各言有所思。淚下不能任。

【臥子曰章法是五言古而落想從樂府中來】

○關山月

朝趨玉關道。夜度金微河。千山上明月萬里涵淸波。故國紅顏謝。沙場白骨多。寒衣寄未及。顧影獨悲歌。

◆劉鳳【字子威長洲人嘉靖辛丑進士官至禦史】

【臥子曰厚深雅贍不僅涉顏謝之籓但意存獨造頗傷冗仄耳豈遽出宗梁下而元美比之檜後無譏恐�公允】

【舒章曰�威騷賦之才五言沈鬱亦多古思正如香車金犢畱連阡陌不如逸駿之快人】

賦得振衣千仞岡

○賦得振衣千仞岡

白日正流耀。江海澄淸陰。懿玆軒裳士。顧懷陽華林。皎皎振塵冠。峩峩寫重襟。遲想邈髙盻。抗步弭遙岑。伊余隘九區。非自意所欽。芳輝獨修潔。延睇曠古今。素雪照云崖。丹榮曜水潯。漱咽袪煩郁。泉石餘淸深。云何一世間。可以明夙心。

【轅文曰气體自爾髙褰】

◆馮時可【字符成華亭人隆慶辛未進士萬曆中累官副使有全集行世】

【舒章曰元成如海外野鳥飲啄不馴時炫五色】

【臥子曰吾鄕元成可方吳門劉子威】

【轅文曰元成筆甚鮮爽苦其自立門戶遂不成大家若刻意錘煉所造應不止此耳】

上之回

○上之回

上之回。爲郊雍。至隴西。登崆峒。羣帝來。百神從。祠壇三垓。盻蠁丰融。牡荊畫幡。日月登龍。斗口三星。爲太乙鋒。勒兵十八萬。攙槍走蒙�西耀流沙。東燭蒙汜。北駭辮髮。南震儋耳。何用答神祉。瑄玉嘉牲。禺駒被具。太乙乃用享我皇帝。俾我皇漢。朔而又朔。終而復始。

【轅文曰典茂】

◆張溥【字天如太倉州人崇禎辛未進士官庶吉士卒特詔徵其遺書著述爲天下所稱有集行世】

孟門行

○孟門行

雙絲系玉環。宛轉生光澤本以結同心何知反棄擲君家美酒琥珀光。紅顏少年坐滿堂。酒酣意气不可當君家玉堂成孟門孟門深谷無朝昏。中有美人嘯且歌。仁義結客客自多相與醉君金叵羅黃雀銜環舊報舊主畏君彈射遠飛去夜深孤棲城北樹

【臥子曰天如忠愛可見一斑卒後而動聖主之思有以也】

【舒章曰得崔顥之神】

同郡夏完�存古氏較

皇明詩選卷一終

●皇明詩選卷之二

李雯舒章氏

雲間陳子龍臥子氏同撰

宋徵輿轅文氏

五言古詩一

劉基

髙啟

張羽

袁凱

倪瓚

汪廣洋

烏斯道

楊士奇

張洪

李東陽

李夢陽

◆劉基【字伯溫靑田人洪武中以佐命功封誠意伯爲胡惟庸藥死正徳中贈太師謚文成所著有郁離子誠意伯全集】

【臥子曰文成雅詞微傷婉弱令人思畱侯之貌】

【轅文曰文成詩似刻意中晚而聲調稍雄五言古亦遒邁】

【舒章曰伯溫如空庭老鶴弄影月明𨿽有蒼姿不極風力】

旅興

晚同方舟上人登師子巖作

琴淸堂詩

○旅興

倦鳥冀安巢。風林無靜柯路長羽翼短日暮當如何登髙望四方但見山與河寧知天上雨。去爲滄海波。慷慨對長風。坐感玄發皤。弱水不可航。曾城岌嵳峩。淒涼華表鶴。太息成悲歌。

【舒章曰憂讒之言深微不激】

其二

靑靑瀟湘竹。猗猗被寒水。遊子如飛蓬。佳人曠千里。登髙左右望。但見黃塵起鳳凰翔不下梧桐化爲枳傷懷不可道。惻念何時巳。

【轅文曰得騷人之旨】

【臥子曰音調從阮公得來】

其三

日落天气涼。逍遙步庭墀。蟋蟀已在宇。鴻鴈來何遲。少壯輕遠遊。衰老傷別離。念我親與友。各在天一涯。音容兩契闊。悲歡絕相知。鎩羽懷舊林。葺鱗思故池。百年能幾何。逝者無還期。俯仰增感嘆。有懷當語誰。殷勤托宵夢。聊用慰所思。

○晚同方舟上人登師子巖作

落日下前峯。輕煙生遠林。雲霞媚餘姿。松栢澹淸陰。振策縱幽步。披榛陟層岑。槿花籬上明。莎雞艸間吟。涼風自西。飅飅吹我襟。榮華能幾時搖落方自今逝川無停波。急弦有哀音。顧瞻望四方。悵焉愁思�。

【轅文曰巳在晉宋之間】

○琴淸堂詩

亭亭嶧陽桐。斵爲綠綺琴。絙之朱絲弦。彈我白雪音。虛堂夜迢迢。華月耿疏林。鳳凰天上來。虯龍水中吟曲罷太息無人知此心

【舒章曰沨沨大雅之音】

◆髙啟【字季廸長洲人洪武中官至戶部侍郎坐法死所著有﹖鳴集鳧藻集姑蘇雜詠與楊基張羽徐賁同有詩名而啟爲之冠世稱髙楊張徐四家】

【舒章曰季廸如春池黃鳥遊目可念】

【臥子曰季廸詩如渥窪生駒神駿可愛特未合和鸞之度耳】

【轅文曰季廸玅有才情翩翩矯逸國初詩人允宜首推】

雜詩

顧榮廟

送程較理遊江上

○雜詩

朝臨髙堂上。俯視崇岡下。春暉何悠悠。淸川自東瀉。陽和發卉物。時澤均播灑。如何及芳辰。蕭條但空野。願言釋拘局。登髙騁吾馬。曠途不見人。憂心何繇寫。興謝固其常。吾將尢誰者。

【轅文曰矯然】

○顧榮廟

晉侍中顧彥�有墓並祠在長洲之東久而爲廢祀縣令周君復之賦是詩軍司吳國秀。機神夙超朗。弱冠遊洛師。巳蒙南金賞。崎嶇諸王幕。沈湎務遵養。中罹廣陵艱。計服匪誠枉。風雲一揮扇。義旅臻同響。事成恥言勛。飄然理歸鞅。晉社始東遷。羣賢悉收獎。道謁眞感會。矯翼丹霄上。徳聞一代稱。迹泯千齡往。時屯乏良佐。英謨益堪想。

【舒章曰似謝康樂】

○送程較理遊江上

風亭裊離管。艸綠江水暮。送此南浦人。孤帆雨中渡。別觴足自緩。前驛花滿路。春叢巒山鶯。晚絮迷汀鷺。我今獨愁居。芳月誰與度。佇立望遙波。相思積煙霧。

【舒章曰娟秀】

◆張羽【字來儀潯陽人洪武中官至太嘗寺丞所著有靜居集】

秋日苕溪道中

○秋日苕溪道中

深秋羣物肅。灝气明朝陽。方舟蕩淸溪。良遊閱景光。疏林綴餘綠。菇蒲搖晚芳。鳴鴻去杳杳。遙嶺翳蒼蒼。閒行無物役。沿洄自徜徉。寂寞欣有得。畱連豈爲荒一理滄浪調知音非所望

【轅文曰來儀秋日一篇亦自雅澹結頗寄傲】

◆袁凱【再見】

書北山精舍壁

偕友人早出郊

○書北山精舍壁

夙昔慕幽矌。中年值奔走。及玆始知返。固巳成皓首。玆爲山水選。風气固深厚。崒嵂皆巘崿。綿邈盡林藪。淸泉寫幽磴。白雪被層阜。旣多緇素流。況有耕釣叟。初心已云恊。雅言得兼受。始來疏梅墮。復此山櫻剖。庶幾去日遲。誰謂行當久。揮手謝朋佀。吾將寄衰朽。

【轅文曰淸整之作其源出於王粲】

○偕友人早出郊

離羣寡遊豫。得朋殊繾綣。相將度春水散漫入芳甸。班荊煙乍斂。摘花露猶泫。林鶯坐未出。沙鳥飛還見。遙山浮空翠。晴雲曳輕練。一聽野人言。復起滄洲願。

【舒章曰淸疏掩暎】

◆倪瓚【字符鎭無錫人元末有盛名國初徵辟不起後坐事死世稱髙上】

戊寅十二月丘博士過林下賦詩次韻酬答

○戊寅十二月丘博士過林下賦詩次韻酬答

積雪被長阪。臥屙守中林。山川𨿽云阻。舟揖肯見尋。傾蓋何必舊。相知亦已深。驚風飄枯條。淸池冒重陰。聯翩雙黃鵠。飛鳴綠水潯。顧望思郁紆。徘徊發悲吟。願言齊羽翮。金石固其心。

【轅文曰髙士林下之作便便淸適】

◆汪廣洋【字朝宗髙郵人洪武中以功封忠勤伯入中書省後坐﹖﹖厺賜死】

遠遊

○遠遊

朝發庾公樓。夕扣滕王閣。長歌奮激烈。淸風蕩寥廓張帆江水秋伐鼓關月落予亦將遠遊明當造黃鶴

【轅文曰壯直】

◆烏斯道【字繼善四明人洪武中官永新令】

澤畔

○澤畔

上徵天無風。遠遊人無金。種蘭蘭不芳。行吟向江潯。漁父曠達者。庶幾知我心。鶴鳴子不和。徒然有哀音。踟躕當柰何。湘水淸且深。

【轅文曰起句奇特全篇緊勁】

【臥子曰古拙】

◆楊士奇【名寓以字行泰和人永樂中累官文淵閣大學士宣徳中進少師謚文貞所著有沙羨稿石臺稿東裏集】

漢江夜泛

○漢江夜泛

泛舟入玄夜。奄忽越江幹。員景頹西林。列宿粲以繁。凝霜飛水裔。回飆蕩微瀾。孤鴻從北來。哀鳴出雲間。時遷物屢變。遊子殊未還。短褐不掩骬。歲暮多苦寒。悠悠念行邁。慊慊懷所歡。豈不固時命。苦辛誠獨難。感彼式微詩。喟然興長嘆。

【轅文曰雅飭】

【舒章曰楚楚自好不失選體】

◆張洪【字淵浚安福人正統中官監察禦史】

古東門行

○古東門行

僕夫顧我悲。轅馬局不行。古來離別地靑艸不復生居人攀桃李。悵望難爲情。流塵起阡陌。遠樹花冥冥。欲向東門道。唱此東門行。土中有枯骨。聞之復心驚。

【轅文曰沈著感慨】

◆李東陽【字賓之潮廣茶陵州人天順甲申進士累官大學士贈太師謚文正】

【臥子曰文正网羅羣彥導揚流風如帝釋天人𨿽無與宗泒實爲法門所貴】

習隱

○習隱

野色澹蕭條。城居類林壑。閉門掃荒徑。秋葉紛欲落。園亭雜花晚。紅碧相間錯。采芳意未遲。及此霜露薄。撫景非少年。悠然念今昨。

◆李夢陽【再見】

述憤詩

田園雜詩

贈鄭生

賦得古別離送龍湫子

衛上別王子

贈徐禎卿

又贈王舍人

贈劉氏

寄康修撰海

送蔡帥備眞州

送張含還金齒

廣獄成還南昌候了

熊禦史卓墓感述

徐子墓

餘懷百門山水尙矣頗有移家之志交春气熙忻焉獨往述情遣抱四詠遂成示同好數子

白鹿洞徧覽名迹

曲江亭閣

雜詩

袷祭頌述

功徳寺

臘雪曲

贈程生之南海

湘妃怨

春曲

漳津夕眺

贈劉主事麟

○述憤詩

弘治乙丑年四月坐劾壽寧侯逮詔獄

【臥子曰怨而不怒𨿽在幽憤無忘徳音】

【轅文曰與思王白馬贈別之篇同一源流而此以質勝若風致則不如】

【舒章曰嘗讀息夫躬絕命詞而知爲小人讀陳思王責躬詩而知爲君子若此等詩序致性情皆風雅之餘胤也】

天門郁岧嶤。虎豹守其隅。番番九苞禽。頡頏舞云衢。銜書奏至尊。靑龍與之俱。光忺絕還響。徙倚空愁余。

其二

帝居杳何許。蒼蒼隔九閽。白玉爲阿閣。黃金爲重門。可望不可扣。仰見飛雲奔。何當發炎旭。下照孤葵根。

其三

懸車曜回景。夕風起喬林。撫玆散沈憂。浩蕩開重陰。回翔瞻闕門。躊躇思玉音。宵坐焰明燭。懷古傷我心。

其四

大化罔不虧。人生固多艱。泛觀疇昔人浩然發憂嘆自非飡霞侶伊誰駐朱顏律律南山岑。拂衣會當還。

【轅文曰辭緩而气愈迫】

其五

飄風自南來。颯颯入我懷。我欲隨之翔。北向三重階。守閽遙望余。閶闔何由排。戚戚勿重陳。危言多厲階。

其六

苔井肅陰森。獄廟閟以淸。車前當路翻。紅葵夾階生。羈人散煩屙。紆徐步中楹。時禽變好音。庭柯敷夕榮。詎知沮洳場。曠然獲悠情。

其七

靑靑廟中槐。交交一雙禽。爲巢育其兒。結構良苦辛。一朝驚彈羅。移棲向髙林。我行適見之。嘆息空彌襟。

【舒章曰觸日寓言意致不羈】

其八

小艸生枯桑。芊芊競芳辰。𨿽云殊本根。寄托各有因。自我罹幽囚。忽焉經浹旬。我兄千里餘。渺渺長河津。妻子日望余。蒼蒼隔西鄰。所幸二三友。笑言越昏晨。宵鐙促燕膝。暱語忘苦辛患難苟相得毋論骨月親

【轅文曰結語情眞】

其九

檐月何徘徊。晨風復依依。載言別同居。倉皇倒裳衣。處者各惆悵。去者從此辭丁寧故與親願勿長相思明明昊天威我久寧在玆

【臥子曰若少有怨懟便非雅音】

○田園雜詩

野淸雲气。場功亦云畢。收獲𨿽有殊。大小各盈室感玆狼戾年。追念憂苦日。紛然嗿其饁。妻子孰遑佚。歲工借寒熱。人事坐勞逸。蕭蕭原野霜。何艸不垂實。

其二

壯時掉塵鞅。老乃卽農務。值玆田事終。怛然感霜露。原萋日以斂。林華不守故。嚴霜淨遊气。翔鵠在天路。鷃雀躍蓬蒿。啄食不滿嗉。而予竟何言。飯牛發今素。

【舒章曰不學彭澤是自灑朗】

○贈鄭生

伊余解組歸。汝也美少年。駿馬臂兩弓。射獵梁王川。感子重意气。授之黃金鞭。萬里不易致。悲鳴爲誰前。

【轅文曰稍近唐音】

○賦得古別離送龍湫子

盈盈楊白花。泛泛綠波水。化爲萍萍艸。乃與人相佀。飄泊無根蒂。隨風任流止。今日歡聚客。明日倏千里。千里異鄕縣。有時復相見。心情豈固殊。所嗟形色變。一見復一別。少壯頭盡雪。老大未足傷。願言崇令芳。

○衛上別王子

晨風應候至。雞鳴各嚴車。我今遊宋中。子當旋舊閭。僕夫理前綏。轅馬悲鳴趨。一別阻秦周。相望萬里餘。首春霜露重。厚汝徵衣襦。昔爲同袍士。今在天一隅。故者日以遠。疇能察區區。

其二

稅車朝歌裏。送子輝水陽。羣雁起髙飛。淩風各分翔。惇交多故懷。況乃憂故鄕。徵夫愁短日。去馬知路長。童童孤生柏。結根南山旁。願言采此柏。遺我心所當。

【舒章曰音合情合气合】

○贈徐禎卿

獨處忽不懌。攬衣循東廂。樹木何修修。春風起飄揚。我友駕在門。告言適江湘。倉皇挈玉壺。追送臨湯陽。顧瞻兩飛鳧。並戲水中央。翩翩厲羽翮。鳴聲一何長。柰何遊客子。一別永相望。時澤亮有周。天命固其當。薄終義所劣。別離庸詎傷。懿彼回路贈。慷慨申此章。

【轅文曰全擬思王】

○又贈王舍人

彷徨亦何爲。悵望遠行客。枯桑號天風。時節倏復易。簪紱匪我榮。棄置安所惜。願爲東南風。遂附髙翔翮。

其二

勁翮無羣棲。靈根豈叢蒨。人生非苦匏。安得常相見。動息各有因。況乃異鄕縣。徘徊岐路側。仰視雲中雁。

其三

雁徵會來歸。君行何日返。驚風飄馳光。歲月忽巳晚。登山采白苓。遺我心縋綣。上言制頹齡。下言助餐飯。

【臥子曰風節英亮】

○贈劉氏

晳晳吳中娥。奕奕宛淸揚。邂逅此堂隅。瞻顧兩回翔。攘袖發皓齒。列坐無髙唱。行雲爲徘徊。順風托馨香。周席莫不嘆。側目生流光。何意芳盛年。峻義明秋霜。於禮誠銷薄。銀漢徒相望。

【舒章曰沨沨如瑟琴之和聲】

○寄康修撰海

少陰盛霜雪。崎阻鴻雁饑。荷斧入林谷。日暮誰共歸。林樹窈冥。徑路多虎羆北斗橫塞岑邰野風振悲欲往河無梁。念子忽如迷。榮耀在須臾。亡沒誰復知。思附玄鶴翼。從子以髙飛。

【舒章曰時似十九首】

【臥子曰覺漢音不遠】

○送蔡帥備眞州

揚舟逾長淮。登陴望大江。气勢何郁盤。皇矣貞我邦。宮殿槪髙淸。鐘山變靑蒼。橫飆靜霜夕。天塹如沸湯時平智士拙貨賤良賈藏無言邊境勛。寧居亦慨慷。

【舒章曰音動笳鼓】

○送張含還金齒

百憂彊自排。感之輒復積。亦知別心苦。所柰歡愛客。迢迢西南夷。嘆子此行役。出云懷舊山。倦鳥厲歸翮。時情苟靡遭。勉合亮奚益。還道尙雲遠。厺去加飡食。

○廣獄成還南昌候了

時至鮮枯林。朱蘭被長阪。臨嶠覿賢迹。停楫暫遊衍。靈雨吐葛花。柏葉已復展。佳哉溪上邑。流峙亙而緬。岑岑徐巖秀。飛泉灑丹巘巖亭交景風裾帶時自捲居髙乃慮孤。涉歷悟攸遣。枚枚三陸宮。千秋竟玆顯。

【轅文曰似康樂】

【臥子曰風景可懷】

其二

夕棲瑞洪渚。遙覽渚北山。相傳洪崖子。乘雲自此間。履迹今尙存。其人邈莫攀。粵余登徵途。�年涉間關毀譽一嬰心窹言多所嘆於玆誠踟躕。振衣躡前巒。洚水莾浩浩。驚風蕩回川。欲濟惜無梁。飆輪儻中還。

【轅文曰意旨忠厚君子之言】

○熊禦史卓墓感述

幽幽山下江。峩峩山上松。累累松下墓。瑟瑟松上風。慨昔與君遊。並遊京華中。峩冠省臺內。鳴鑾趨步同。中更嘆莫偕。永逝當何逢。絕弦已易慘。掛劍今誰從。駕舟亂回洋。展墓臨髙崇。浮雲駭南流。顧望摧我衷。徳音旣長已。情感胡由通。秪余泣麟意。悲歌傷命窮。

【舒章曰疊序四句淒惋】

○徐子墓

晨興駕我車。行行造古墓。墓門一何寥。踟躕久延顧。陌阡修且直。靑松夾中路。借言葬者誰。漢時徐孺子。麟出諒不偶。龍潛竟何以。峩峩東都會。藹藹靑雲士。一鳴爭及時。邁迹歆先軌冠蓋紛若云。車馬闐京裏。鳴玉气自振。排闥情難已。鴻鐘有競勛。大策無停紀。斯人獨岑寂。哀嘆勞心理。

【舒章曰髙山流水如見其人】

【轅文曰九京可作低昂自深】

○餘懷百門山水尙矣頗有移家之志交春气熙忻焉獨往述情遣抱四詠遂成示同好數子

浮海傷固窮。逾河嘆誠邁。濯纓萬里流。髙視九州島外。功成奔運䢐。气至流飆代。淒淒秋柯零。冉冉春條媚。周覽倦河壖。孤悰冀巖瀨。道以沈寂超。賞與崇深會。豈惟超遠情。亦因謝塵籟。聿想山中人。風吹女蘿帶。折麻淩險屼。采秀越森薈。春彌志終申。獨往竟誰礙。■﹝山亭﹞■﹝山亭﹞太行峯。嶤嶤百門對。抗手別故歡。乘雲弄煙瀣。

【臥子曰琢辭類謝微見雄气】

【舒章曰啇風拂林振動崖壑】

○白鹿洞徧覽名迹

情髙忽淩厲。步�輕巉緬。葛弱亦須捫。崖滑每獨踐。涉淸愛重屢。探阻遺驚眩。始玆陟五峯。遂憩松下巘。巖桂紛始華。石耳翠可捲。追想白鹿迹。伊人竟何遣。觸端緒自縈。薜荔況在眼。慨嘆意莫置。顧望日已晚。夕湖浴岑峭。流光滅蘭阪。命酒寫幽獨。鳴琴且遊衍。

【舒章曰淸氛暎袂攬結不已】

○曲江亭閣【在丰城縣】

纜舟金華潭。遂陟岡上閣。蹊徑阻紆郁。巖水光參錯。夏林一何淸。余雨浙未落。髙覽景自異。況值晚霽廓。夕日明錦湍。歸云擁華薄。近山聿蒼翠。遠嶺復岑崿。曠蕩感遇寓。俛仰嘆今昨。不見往者悲。秪覿來者樂。顧瞻大江流。愈恨代謝速。源湧竟誰禦。謙守諒能曲。所貴遺榮名。覩義願有朂。

【轅文曰蒼堅之色康樂所難】

○雜詩

【舒章曰諸作如矯矯逸翮淩風而遠】

【臥子曰詞煩於子建气厲於阮公】

西國有佳人。獨立靑雲端。容艷若桃李。左右佩芳蘭。含思理玉琴。冷冷一何閒。更節有餘悲。曲終再三嘆。借問嘆者誰。中意難自宣。沈吟攬衣帶。仰視鳴鶴翻。思阻望不申。何況隔丘山。

其二

昔余曳鳴佩。謁帝扣天閶。聖人垂衮衣。�歌庶事康。鼎成不我顧。奄忽驅龍翔。生死變化理。反復開存亡榮華有銷落連茹切微霜晨朝在須臾。返車棲扶桑。

【轅文曰榮華二語妍雅】

【臥子曰卽悲歌孝宗之旨倍深淒惻】

其三

登山望四海。日夕忽至沈。俯身眺城郭。痗然沾我襟。交路夾芳蘭。逝駟何駸駸。朱樹藹閒榭。奇巧媚荒淫。北裏進異舞。髙唐呈玅音。纖羅振芬芳朝云逓嘉吟不見秋至艸零落愁春心

【臥子曰環佩珊珊如有餘響】

【轅文曰矯秀】

其四

倚閭遲佳人。日莫期不來。拂衣捨之去。太上延秋臺。旗旌蔽原阪。鼓角鳴且哀。黃鵠翔不下。腐鼠鴟見猜。壯士憤國難。撫劍但徘徊。白日倏西傾。愴惋肝肺摧。

其五

昔余遊淦南。曾上升天臺。玆也誠玄冥。萬里悲風來。松柏摧路傍。玉梁安在哉。舉手招王喬。三洲限蓬萊。黃鶴舞髙岑。淸云曳徘徊。嘆息長久術。愴惻令人哀。

其六

黃塗亙東西。六龍駕天車。一馳蒙汜間。百計無柰何。彎弓倚扶桑。抗手招陽戈。浮雲䢐我前。逝鳥鳴相過。鳳凰愁丹山。溟海日夜波。行行欲安之。念此紛滂沱。

其七

自聞鶗鴂鳴。於心懷憂傷。陰气馴以厲。庭艸隕繁霜。臯蘭萎不榮瑟風遊素啇浮雲晝易冥。白日時漏光登山期所思反見髙鳥翔蹀■﹝爕﹞豈規步。訛言倘譸張。揮袂層霄間。撫劍增慨慷。

【轅文曰憂時之言原於變雅】

【舒章曰瑟風句朗秀】

○袷祭頌述

弘治十八年歲除日作是時武宗初卽位嗚呼大聖人。肇迹或漁樵。蒼龍戢其角。志固無丹霄。徳祖始側微。浚葉開皇朝。禮蓋視后稷。面南統羣昭。大哉九廟義。親盡敢不祧。再遷及皇熙。世室閟以寥。袷辰復來集。鳳凰鳴簫韶。惟皇率百辟。孔祀自今朝白日照寶旗禦气如絳綃將將磬筦鳴。颯颯靈旗飄恍惚帝醉飽諸王亦飄颻下有開國勛偃蹇羅金貂愚臣叨對越。精魄爲之搖。鼓鐘送羣公。玉戶風蕭蕭。唐侯昔踐位。十八號神堯。皇實秉惇默。龍性無逍遙。道合天人際。志與神明超。降祉倘冥漠。四海無徵徭。

【臥子曰𨿽近唐制無忝大篇】

【舒章曰金枝翠旗如見精爽】

○功徳寺

宣宗昔行幸。遊戲玉泉傍。立宇表■﹝山截﹞嵲。開池荷芰香。波樓遞蹙沓。風松奏笙簧。百靈具來朝。落日錦帆張。萬乘雷霆動。千巖滅流光。綺繡錯展轉。翠旗沓低昂。法眷撞鐘鼓。宮女拭禦妝。笙鏞沸兩序。星斗宿巖廊。至尊奉太后。國事付三楊。六軍各宴眠。百官守舊章。巡非瑤水遠。迹豈玉臺荒。嗚呼百年來。回首一慨傷。鳳騰赤霄暮。龍歸竟茫茫。山風撼网戶。紫殿生夜霜。退朝值沐休。我行暫翺翔。娟娟登岸林。慘慘度石梁。廢道哀湍寫。松柏間成行。啟鑰肅覽歷。過位增悲涼。積久灑掃缺。乳鴿鳴膳堂。舊時琉璃井。倒樹如人長。神已佐上帝。教猶托空王。鈴磬颯鳴戞。晨昏禮相將。盤遊非聖理。操縱在先皇。至今朝廷上。不攺舊紀綱。

【舒章曰追述往事有魚藻之義】

○臘雪曲

日光搖白雪。黃雲片片裂。狐裘誰家郎。駿馬如電掣。馳騁復徘徊。掉臂角弓開。一發中雙貍。笑上梁王臺。

【轅文曰太白江寧五言如此存之以備唐風】

○贈程生之南海

生爲海南客。幾度登羅浮。天淸眾島出。萬水朝宗流。乘桴聖者嘆。望洋遊子愁。明珠與翡翠。歲歲到神州。

【舒章曰簡雅】

○湘妃怨

采蘭湘北沚。搴木澧南潯淥水含瑤彩微風托玉音雲起蒼梧夕。日落洞庭陰。不知篁竹苦�見淚斑深。

【轅文曰深秀】

○春曲

萋萋百尺臺。南臨大道開。月明珠箔捲。塵暗寶車來。豪雄五都俠。意气萬年摧。帶醉穿林徑。�鞭拂閣梅。

【轅文曰意態流逸】

○漳津夕眺

揚舲亂北渚。靡蓋望西陵。帳殿牛羊下歌臺麋�升。日夕松柏路。蕭蕭響風樹。連沙攺故浦空山沒蒼戍徘徊望气。鄴城在何處。

【舒章曰筆有餘勁】

○贈劉主事麟

蒙蒙孤舟夕。橫笛坐煙浦。秋綠被汀沙落雁不可。數烈調干行雲。激啇復流羽曲竟和者誰佳人淚如雨

【轅文曰此亦唐古詩之佳者】

同郡夏完淳存古氏較

皇明詩選卷二終

●皇明詩選卷之三

李雯舒章氏

雲間陳子龍臥子氏仝撰

宋徵輿轅文氏

五言古詩二

何景明

徐禎卿

邊貢

王九思

王廷相

王守仁

陸深

薛蕙

王廷陳

楊愼

常倫

黃佐

廖道南

唐寅

張時徹

髙叔嗣

顧夢圭

華察

蘇佑

陳束

王問

◆何景明【再見】

【轅文曰仲默五言本於子建加以秀矯遂有時似嗣宗者】

白武陵至沅陵道中詩

七夕

雜詩

李戶部夢陽

王檢討九思

搗衣

渡白溝

迎霜降

十四夜同淸溪子對月

十六夜月

十七夜月

艷曲

望郭西諸峯有懷昔隱兼發鄙志

觀春雪

贈梁宗烈

詠懷

詠衣

古怨詩

十二月朔日大駕觀牲

送崔氏

○白武陵至沅陵道中詩

驅馬山上行。山髙何巍巍。修阪接飛翼。百步仍九回。俛視煙靄中。眾山郁何壘。茫然望四海。萬物亦巳衰。昔我別京國。朱華猶未希。歲節忽復易。何時當旋歸。

其二

大壑百餘尺。流水浩湯湯。我行路中斷。欲渡無橋梁。誰爲理舟楫。石亂不可航。攺轍上危棧。登玆千仞岡臨深古有戒側足以彷徨

【臥子曰溫厚之風原於小雅】

【轅文曰結似直而實占】

○七夕

逝節忽不處。佳夕復我臨。神飆泛光蕙。渥露沾華林。緬彼牛女會。玆端竟難諶。形影憯相望。胡由接徽音。飄颻翠龍駕。髣髴靑瑤簮。長河坐移轉。素波斂西沈。靈彩歘以晦。遊雲起層陰。同歡戀膠漆。異處悲辰參。翹思慕遠匹。感此涕流衿。

【轅文曰不減惠連】

【臥子曰微辭雅奏】

【舒章曰淸琴朗彈神致獨絕】

○雜詩

馳輝在西山。返景流東隅。羣欣被光灼。何能待須臾。重陰肅萬物。樹木日夜疏。叢蕙植幽闥。含榮耀前除。佳人眇云端。何由致區區。常恐霜霰至。委棄不我需。

○李戶部夢陽

李子振大雅。超駕百世前。著書薄子云。作賦追屈原。新章益偉麗。一一鸞鳳騫。華星錯秋空。爝火難爲然。摛文固無匹。投義罕比肩。抗志冀陳力。危言獲罪愆。握瑜不得售。寶棄誰爲憐。仲舒貶膠西。賈生亦南遷。古來有遺憤。非君獨哀嘆。

○王檢討九思

王君靑雲姿。志豈屑丘壑。名家出杜鄠。少日遊宛洛。奮身匹文鵷。戢羽巢鸞閣。興文燭雕龍。揮翰淩玄鶴。雅志在四海。隨時偃經略。馳情繼謝眺日晏吟紅藥

【舒章曰結語慢世之言何其雅麗】

【轅文曰大復有六子詩今選其二其餘亦矯勁近實不似王李五子詩徒以浮言相禾﹖犀六子者王九思康海何塘邊貢王尙綗及李也】

【臥子曰二詩皆蕳秀可方五君詠】

○搗衣

涼颷吹閨闥。夕露淒錦衾。言念無衣客。歲暮芳寒侵。皓腕約長袖。雅步飾鳴金。寒機裂霜素。繁杵叩淸砧。哀音緣云發。斷響隨風沈。顧影惜流月。仰盻悲橫參。路長魂屢䢐。夜久力不任君子萬里身賤妾萬里心燈前擇妙匹。運思一何深。裁以金剪刀。縫以素絲鍼。願爲合歡帶。得傍君衣襟。

【轅文曰此元美所謂卻扇一顧時也】

【臥子曰惠心妍質綺羅如在】

【舒章曰素袖微風飄然獨舉】

○渡白溝

春行傷旅思。單車悵蹉跎。晨眺黃金臺。夕渡白溝河。求賢不可見。血戰竟如何。落日古原下。悲風人浩歌。

【轅文曰此唐古風之合格者耳】

○迎霜降

烈風揚云旗。鼓角悲廣路庭前玉樹枝昨夜微霜度幽人躡葛屨出戶履寒素胡當戒堅冰及此歲將暮。

【舒章曰玉立霜回迥然幽素】

【轅文曰古秀絕倫】

○十四夜同淸溪子對月

【舒章曰諸作流華澄照玄夜之逸】

林塘枉佳客。待月欣舉觴。今夕勝昨夕。已見�東方。離離絳霄側。冉冉素云揚。諭時灝气澈。縣耀天中央。仰視渺難卽。忽覺在我傍。淸池含微波。左右浥流光。月行固當望。人會何能常。與子各鄕域。邂逅臨此堂。良時不屢值。明月安可忘。醉歌答永夕。和我窈窕章。

○十六夜月

日夕城煙斂。列宿出復多。開軒望明月。展席流素波。單居不爲樂。念遠徒咨嗟。美人越崇京。髙樓結綺霞。浮雲暮長徵。何由覩光華。迅飆萬里至。霜霧日以加。坐憂桂枝歇。委落同泥沙淸輝苟相照豈慮天路遐

【轅文曰結語似思王】

○十七夜月

更深月復明。揚秀靑雲端。浮飆倏以寂。長川靜波瀾。徘徊廣除下。白露棲崇蘭。仰見城西樓。回光照文軒。樓中織綺女。延頸獨哀嘆哀嘆末終已素河橫西山逝魄不長望。玉貌寧久妍。君母吝光惠。使我芳歲闌。

【臥子曰同上章志含忠愛】

【舒章曰素河句景意極佳然巳去古詩一壽矣】

○艷曲

禦溝連上苑。大道接平沙。紫陌三千騎。靑樓十萬家。城中楊柳樹。風起暮飛花。

其二

日出洛城裏。歌鍾起四鄰。朝遊桃李蹊。暮踏車馬塵。遊絲罥白日。冉冉愁陽春。

○望郭西諸峯有懷昔隱兼發鄙志

遊龍戢淵鱗。翔鷺振云翮。潛姿媚幽深。遐羽忌拘迫。頃來稅塵銜。秉性嗜探歷。連山秀我裏。幸玆睠昕夕。橫天巖巒疊。映日蒼翠積。涉波緬洄沿。攀岑若咫尺。流目施遠埛。寫悰冀孤石。嘉遁懷伊人。俯仰慨今昔。霞構象丹屋。煙蘿裊靑壁。傾耳谷中音。希蹤云外迹。興性感彌深。卽景無與適。豈徒藉虛覯。終然契冥寂。

【臥子曰幽姿浚發】

【轅文曰沈鬱】

○觀春雪

騰空布柔云。蕩日溢繁吹。素雪千里來。飄揚九衢內。積陰攺玄節。新陽獻靑歲。永辭寒卉寂。甘並春華媚。繽紛散廣陌。皛耀敞塵界。旣隨遊霰集。復與流飆會。臨牖翫靡足。陟檻望逾邁。參差百甍接。崒■﹝山上兀下﹞層臺對。佳人禦欞軒。上客倚飛蓋。旖旎結華纓。離縰飄素帶。郢中有希倡。陽阿豈恆態。君胡慕髙臥。沈冥獨無類。

【舒章曰體物晶爽】

【轅文曰整雅自然古人】

○贈梁宗烈

飄風頃刻至。徵云萬里遊。與子非風雲。欲遘良無由。川塗限山海。音問邈中州。升髙望廣域。極眺滄溟流。浮煙隱榛樹。白日蔽岑丘。飛鴻不我顧。逝鵠不我畱。寧無輕舟志。浩渺安可求。桂樹茂炎隩。芝艸翻靈洲。獨處慕朋侶。攀贈誰爲酬。倘荷衷眷言。慰此平生憂。

【舒章曰結響秀實】

○詠懷

寂寂沅湘流。長江上有楓。靑蕙緣廣隰。綠蘅被洲中。揚舲溯煙沚。遙瞻二妃宮。二妃何婉孌。搴馨振微風。解佩遺下女。將以明我衷。光采不易合。精誠渺難通浮雲蔽江臯白日忽巳晚還顧蒼梧原何時翠華返

【臥子曰解佩江臯何其妍雅】

【轅文曰讀結句令人有廣寒羿妃之思】

【舒章曰結得之騷經】

○詠衣

淒淒絺綌風。慘慘葛履霜。無衣嘆豳奏。同袍感秦章。物微申有贈。徳音亮難忘。新縑托故素。溫燠念寒涼。體裁合情志。拂拭生輝光。𨿽云異黃裏。願言同褧裳。

【轅文曰溫厚可誦比興之義未衰】

○古怨詩

隕葉辭舊枝。飄塵就岐路。遲徊決絕意。言念平生故。泥泥行間泥。零零蔓艸露豈不畏沾污爲子無晨暮

【臥子曰反厭浥之詩彌深繾綣】

【舒章曰情深意古】

○十二月朔日大駕觀牲

玄云翳廣陌。素霰雰層城。萬乘屯蘭甸。六轡儼天行。輕飆轉芝蓋。重霄揚翠旌。■﹝羽及﹞■﹝羽及﹞劍佩合。鏘鏘龍鳳鳴。犧人脫衡楅。膳宰翼房楹。牛羊上廩貯。鹿豕大庖盈。馨香流秬鬯。肥腯奏牷牲。宮闕回帝覽。鉦皷感皇情。至敬肇玆達。大禮須時成。

【臥子曰莊雅可法】

【舒章曰何減袁淑從駕】

○送崔氏

飄飄山上葛。累累田中瓠。苟非同根蒂纏綿安得固。人情易反復。結交有新故。嗟哉夙昔好。乖棄在中路。明珠倘無因。按劍不我顧。深言匪由衷白首爲所誤亮君朂恆徳。永副平生慕。

【舒章曰𨿽子建復生不能過此】

【轅文曰深言二語令人三復】

◆徐禎卿【再見】

【轅文曰昌谷五言亦淸婉有古風】

古意贈劉子

畱別邊子

○古意贈劉子

空爲郢中客。不見郢中吟。美人髙堂上。自奏山水音。帝子葬何處。瀟湘云正深。寂寥誰共賞。江上獨傷心。

○畱別邊子

我車駕言邁。將子城之隅。豈無他人親。婘■﹝女戀﹞心自知。握手一爲嘆。忽忽從此辭。驅車何迢迢。迢迢復遲遲匪我車輪遲行子有所思登髙望河水。河水何彌彌。褰裳欲涉之。俛首以踟躕。孤楊生河幹。裊裊何參差。民生失儔匹。惻爾令心悲。

【舒章曰淸轉特古】

◆邊貢【字廷實歷城人弘治丙辰進士累官南京戶部尙書】

【臥子曰廷實粗率未除然時見精詣五言尢稱長城】

【轅文曰尙書才情甚富故能於沈穩處見其流麗聲價在昌谷之下君采之上】

【舒章曰華泉精碩沈快】

章氏園餞別升之分得木字

答石峯見懷之作

○章氏園餞別升之分得木字

中園飛雨過。逍遙散遐矚。靑雲蔭華榱。回飆撤炎燠。百卉何葳蕤。芳菲鮮如沐。駕言贈遠人。采采溝中綠。遲回未終極。陽景沈西陸。歸驥嘶長林。翔禽鳴髙木。感物多所思。褰裳以躑躅。躑躅不可畱。何以慰衷曲。

○答石峯見懷之作

斗柄當西南。河漢東北傾。零零露華白。皛皛天宇晴。微風度廣陰。熠耀時復明。卉木日巳黃。秋气日巳淸。念子理素瑟。苦調多離聲。嗷嗷失侶鴈。泛泛隨波萍。會合固有期。此日難爲情。

【轅文曰商音浙淸曲】

◆王九思【字敬夫弘治丙辰進士繇庶吉士攺吏部主事以謫歸所著有渼陂集】

對酒憶康五

秋夜

○對酒憶康五

林棲鮮儔侶。芳醑仰獨親。繁香媚�景。嘉賞及玆辰。習習谷風發。萋萋卉木春。黃鳥鳴枝間。翩然求其羣。對此豈不樂。念彼同心人。夙志幹�淸。麗藻回天文。久要意不薄。惠言蘭吐芬。室達心徒勞。追趨靡所因。安得驂云霓。項刻馳見君。

【臥子曰不失選體】

○秋夜

樹暝棲翼喧。螢飛夜堂靜。遙穹出晴月。低檐人峯影。窅然坐幽獨。怵爾抱深警。年阻道無聞。心違迹未屏。蕭瑟中林秋。云凝桂華冷。山泉豈無適。離人懷故境。安得駕雲鴻。髙飛越南景。

◆王廷相【字子衡儀封人弘治壬戌進士累官左都禦史兼兵部尙書】

【臥子曰子衡古詩有沈鬱之思壯麗之色】

【轅文曰子衡莊雅有法長於五言若近體者則元美所云武人坐禪者是也】

【舒章曰子衡古詩邁古挺華如寶劍拭土光麗芙蓉不減何李○又曰當何李時長於五言古詩者有子衡君采子衡峻麗得其雄分君采雋潔得其英分】

【轅文曰舒章所言似謂子衡似空同君采近大復也】

木洞驛

明月沱

赤壁亭宴集謝蔣子胡子

庸之郊墅宴集

九日安陵同蔡成之發舟

過閬州

出陜城述所經覽

○木洞驛

積浪浮江門。幽巖冒瓊樹。白龍無定姿。中江起州霧。素舫歷長波。淩兢戒前路。客行不能畱。巳過靑莎渡。所期心遙遙。離居歲雲暮。帝子隔沅湘。浮雲落何處。攬古心飛揚。寒空屢延顧。

【舒章曰壯采淩越亦近子美秦中詩】

○明月沱

客行無次序。向夕舟復維。豈不厭水宿。搖裔渺前期。沱明星月上。江冷蛟龍移。野鼓何塡塡。宵火亦離離。牛渚暮猿吟。湘潭傷楚辭。我行方浩然。我懷亦遠而。流浪自古昔。慨嘆及今玆。驚鵲靡定所。荒雞詎知時。行藏隨去住。明發良不遲。

【舒章曰卓爾不羣】

【轅文曰亦自有態】

○赤壁亭宴集謝蔣子胡子

適志在丘林。所嗟嬰宦籍。𨿽偶登嶽謠。終爾�霞隔。日來有所期。蘭尊荷時哲。虛館俯江郊。況覽豪賢迹。鳴雷輕隔浦。涼風近將夕。遊禽屬啁啁。落木方戚戚。瑤艸未堪贈。佳人徒良覿。遠心入洞庭。曠覽狹夢澤。事往情彌牽。年衰感易迫。巳悲王子車。終返原生宅。賞心非外慕。懷賢亦屢積。且逐俄頃歡。爲君謝行役。

【舒章曰此似康樂而有髙疏之气】

○庸之郊墅宴集

習素秉超曠。養痾希沈冥。耕稼果易足。盤桓遂初營。西郊啟歡宴良友展深情。垣薜紛暮委。庭菊麗秋榮。鳴鳥亂將夕。飄霞度疏明。長嘯林墅寂。野酌池臺淸。陶令去千祀。伊誰契幽貞世网苦未脫。翻然愧玆生。

【轅文曰是選體】

○九日安陵同蔡成之發舟

亢帆安陵浦。泛舸淸川潯。渚枉倦回沿。厓傾詫崎■﹝山欽﹞。寒原變淒候。浮靄散層陰。落日隱叢薄。孤霞冒平林。𨿽同佳人娛。屢興遊子吟。登髙誰爲情。枉玆歲物伺。曠達獲自古。維縶慚在今。緬懷籬下菊。結念丘中琴。川塗渺無緒。風波浩難任行因逐物役。杳然返素心。

【轅文曰興詞金石亦有山水之音】

【臥子曰雅調】

○過閬州

古城臨平洲。落日淸江轉。夏木巳陰森。遙巒日蔥蒨。引領千仞岡。羣秀紛可辯。回薄萬古心。超曠九州島覽。節候變歊郁途次彌偃蹇。梁野行遽及。秦關望猶緬。靈源一流眺。旅思忽以展。卻憶玉臺遊。擬弄緱山管。

【舒章曰用謝韻乃有神似】

○出陜城述所經覽

秦浦發歸旗。逶迆度長阪。云入林巒合。鳥向旌旟散。浴蘭注溫泉。綠磴求驪館蓮峯崢華首蘅坻淸渭岸幽韻玆淩薄。遙心日紛亂。牽組隨世緣抺山失眞玩。橫騖塗尙迷。遲回局未返。旅逆節乃苦。景美愜深眷秦﹖旣嗚嗚梁歌亦纂纂鵾鷃爾同歸。醉醒復何辯。

【舒章曰追琢自雅】

【轅文曰康樂之平者亦是可誦】

◆王守仁【字伯安余姚人弘治己未進士嘉靖初論誅宸濠功封新建伯謚文成】

【舒章曰文成才情振拔少年頗擅風雅自講學後多作學究語乃不堪多錄耳】

登泰山

○登泰山

曉登泰山道。行行入煙霏。陽光散巖壑。秋容淡相輝長風吹海色飄颻送天衣峯頂動笙樂。靑童兩相依。振衣將往從。淩雲忽髙飛。揮手若相待。悵望未能歸。

【臥子曰遙興獨舉】

◆陸深【字子淵上海人弘治乙丑進士官至詹事府學士所著有儼山集謚文裕】

【臥子曰子淵气尙淸拔學非深造】

出田

贈別安鴻漸給諫

○出田

旭日照桑顚。乳鳩拂林坳。農務日就理。駕言赴東臯。東臯有佳適。云是江海交。彌望眇孤帆。淩空俯危巢。伯禹功未泯。季札風猶髙。戢戢出士女。田田及土膏。鹿門有遺響。子云徒解嘲。違巳詎非病。喟予傷系匏。

【轅文曰淸迥】

○贈別安鴻漸給諫

西馳萬里道。送子不及遠。萬里非所嗟。覲子恐歲晚。靑靑蠶叢山。歷歷大行阪。素冠集流塵。客子中夜飯。驅車當周行。相顧客繾綣。

【臥子曰詞頗朗快未堪入古】

其二

靑城多異境。蛾眉隱新月。巴江從中。紆曲如一發。秋气勁楩楠。春陽長薇蕨。地髙魚鳥閒。天近星斗沒。行歸及桑梓。山川共輝發。

◆薛蕙【字君采亳州人正徳甲戌進士官至吏部考功司郎中以議大禮勒歸】

【臥子曰君采詩如貴主初降云軿鸞輅懸珠編貝自然莊麗元美云倩女臨池似無此風姿也】

【舒章曰君采如出合好婦意態妍莊未能跌宕】

擬江文通雜詩

張黃門

謝僕射

陶徵君

謝臨川

遊山

過城西野

晚出齋中

贈饒平令曹先生

答何大復

月夜坐憶

舟行

○擬江文通雜詩

【舒章曰君采擬古秀琢絕倫神韻雅稱元美不能及也】

【轅文曰四作俱秀飭宜元美以之上儷文通】

○張黃門【苦雨】

金商送寒節。火旻迎朝露。斐斐丹霞滅。翳翳玄云聚。密雨灑疏叢。輕颷摧勁樹。荒楚滿中宇。芳華不盈步。陰條豈再綠。陽葉巳攺素。獨居淹時運。憂來將誰訴。微志安可期。傷哉年歲暮。

○謝僕射【遊覽】

蟋蟀調易苦。蒹葭歌亦勞。伊人曠邂逅。良辰方郁陶。中情何由寫。駕言出遊遨。傍洲沂湍渚。登巒瞰山椒。白雲冒丹巘。綠竹俯靑臯。夕鳥相啁唽。陰籟坐飄颻。佳期眇何許。佇立摘蘭苕。蹉跎歲云除。詠言發長謠。

○陶徵君【田居】

眷此南村居。自昔紓眞想。一朝就仁裏。愜我心所仰。故人盡比鄰。時時共來往。濁醪旣同持。淸文亦俱賞。日入未能去。挈杖出林莾。荒徑行當辟。新苗漸巳長。多謝沮溺翁。千載良吾黨。

【轅文曰能合靖節文通之致】

○謝臨川【遊山】

䢐節淹登臨。開歲促遊翫。陰崖雪猶積。陽溪冰始泮。進帆憩絕壁。抗策陟窮岸。撫化𨿽未盈。卽事巳可玩。幽谷風華媚。晴峯雲彩粲。尋異迹轉緬。覽勝景疊換。洲分島參錯。巖聚岫回亂。丹梯架懸梁。石室構層館。初經洞穴底。乍出翠微半。羽人謝世運。靈景變昏旦。汗漫無冥筌。疏屬有塵絆。放懷聊自慰。含情爲誰嘆。

○遊山

三丘阻滄波。瑤木蓋云崖。陰林隕珠實。白鵠連翩飛。仙者五六人。羨門與安期。晞發洞房阿。石室淸逶迆。我行入名山。髣髴倏見之。陵風歘猋舉。何時復來歸。

【舒章曰楚楚自見槪無妄筆】

其二

采藥謁東海。芝石被神陼。借問此何鄕。乃是眞人所。靑峯萬餘仞。去天復幾許。沄沄赤泉湧。亭亭白雲舉。淒風薄穹岫。鸞鵠整其羽。空山寂無人。含嘯獨延佇。

○過城西野

初服性巳曠。久痾忘仍疲。豈謂傷淫滯。偶以戀棲遲。聿來年歲遷。驟看節物移。晴陽攺陰候。暖律變暄吹。晨發髙闉曲。夕騖淸川湄。白雲生幽沚。綠水激層涯。外感耳目超。內尋神蘊披。泛濫滄洲趣。髣髴昆山姿。揆巳信薄劣。遭時易燐�。來復𨿽不遠。往蹇豈能追。孟晉終何迨。罷歸聊所宜。願言在弗諼。援毫申此辭。

【轅文曰君采遊歷詩�謝分最多】

○晚出齋中

園中明晦異。日晏气候齊餘光杳新傾圓景回東躋叢木夾空廂。涼飆扇幽閨。梢梢陰籜翻。翩翩夜禽啼。美人間遨遊。卽景自招攜。褰裳出北戶。杖策佇南階。俯察雙渠湧。仰視三星低。眞賞恆在近。至監故不迷。神往迹難畱。志存理無暌。寄言山林客。安用登云梯。

【臥子曰用韻典秀】

○贈饒平令曹先生

炎方信巨麗。海嶠彌光輝。衝波迅交屬。斷岫崪相圍。銅乳隱云穴。金膏被石碕。靑林互繚繞。玉艸競芳菲。嶺戍接丹徼。縣齋當翠微。褰開盡洲島。偃臥同巖扉。髙閣祗自閉。鳴琴方獨揮。靈境邈難測。異人遊豈稀。虛無翡翠蓋。髣髴芙蓉衣。安邑儻可累。吾將從此歸。

【臥子曰不入淺易之調而自然純雅】

【轅文曰似江淹】

○答何大復

宵歡不繼晨。朝遊豈延夕。欵念未云周。勞心彌巳積。篤好追昔悰。興言撫今戚。纏綿金玉音。參差翰墨迹。開帙虛云閣。臨觴闕瑤席。惠思荷來章。褰裳奉良覿。

○月夜坐憶

明月三五時。流光千里外。虛館風泠泠。寒墀霜靄靄。不見南樓客。徒憶西園蓋。歡酒無盈觴憂襟有餘帶沈吟靜夜思。緬邈佳人會。

【臥子曰俊雅】

○舟行

秋雲翠可鑑。明河景如發。川上夜寥寥。徘徊望新月。流光睇轉近。餘輝攬還沒。念彼同懷人。關山日超忽。

【舒章曰起�景調俱新】

【臥子曰君采古詩雅潔有法而矜莊之气尙存】

【轅文曰君采五言古巳是境地特少俊語雅語○又曰元美稱木朝五言名家以仲蔚方君采覺仲蔚遠不逮】

◆王廷陳【再見】

詠懷

閨情

○詠懷

昔聞有遊女。逍遙翔碧潯。交甫下請佩。解贈情亦深。可遇不可持。變化愁予心。影滅佩亦失。漢廣無由尋。眄睇絕髣髴。徘徊逮夕陰。靑鳥忽來過。貽我金石音。憂思耿難忘。寫意於鳴琴。自傷非儔類。感激長悲吟。

【轅文曰雅致近古】

○閨情

種木期息陰。結交期得心。與君初婚時。安坐調瑟琴。系我大秦珠。貽我玳瑁簮。攜手同車遊。徘徊步春林。俯拾並蔕華。仰聽和鳴禽。折芳交贈持。言誓一何深。寧期被讒妒。棄我忽如沈。曠歲不一接。塵埃生錦衾。明月入空帷。中夜坐悲吟。發篋理故物。淚下誰能禁。

【舒章曰逸調自佳】

◆楊愼【字用修新都人正徳辛未賜進士第一嘉靖初以議禮謫戍老死滇南隆慶初贈光祿寺少卿】

【轅文曰用修詩如百寶流蘇○又曰用修病在貪博故使事處往往求巧得拙要其天才本是奇麗元美譏之太甚精光頓掩今余輩就全集中審其去取存者無非貴藻此公必爲伸眉】

【臥子曰用修繁蔚之中時見新警】

【舒章曰用修山光嵐翠金碧之中時見雲霞之潤】

西使將旋臥病移旬

行旅

碧對軒

○西使將旋臥病移旬

江漢起秋色。池塘生夕陰。蕭條眾芳斂。啁唽候虫吟。淸光徘徊映。圓景散空林。采芝歌不發。煉藥行相尋。隱囊廢丹帙。對晃虛淸琴。懷哉北望矚。愴矣西歸心。端憂與云結。啇聲隨風駸。晏然山中暮。弱懷良難任。

【舒章曰風調諧暢】

○行旅

行旅苦日短。勞人知路遙。忽忽歲云莫。客心中搖搖。曠野積寒气。四望但寂寥。嚴霜下丰艸。朔風鳴枯條浮雲起爲蓋堅冰結爲橋白日隱餘照。玄陰晻層霄。鳴轂無停輪。嘶馬不解鑣。飛鳥夕知還。徵途何迢迢。無以慰苦辛。興言自成謠。

【臥子曰中有新聳之句】

○碧對軒

仲尼從鳳嬉。子云慕鴻飛。興托寥天廓。迹與名山依。伊予事執鞭。夙齡脫馽鞿。考室臨蒼莽。開軒面翠微。碧雞棲靈景。彩翚曜煙霏英岊聳升望晴巒引髙晞會心生遠意。娛人畱淸輝。玉露綴丹研。璧月流金徽。息偃忘坐起。晤言無是非。柱下有遺言。所貴知我希。

【轅文曰蒼奧見秀】

◆常倫【字明卿沁水人正徳辛未進士授大理寺評事謫歸溺水死】

【臥子曰明卿气骨髙朗頗能自運】

【轅文曰常公奇士詩亦輕矯不羣特少沈練耳】

【舒章曰明卿秀削亦見一斑】

望山有懷故人

秋夜懷王玉溪公濟

陶彭澤

○望山有懷故人

羈步局重城。流觀狹四野。髙髙見西山。鄕愁冀傾寫。天際望不極。延佇一瀟灑。落葉歸故根。山云滿楸檟無情尙有適何以慰離者

【舒章曰狹勁見態】

【轅文曰矯矯自出】

○秋夜懷王玉溪公濟

月麗西南隅。涼颷動綺疏。蜻蛚聲何繁。喞喞響階除。螢火度閒房。鳴鴻眇太虛。起坐詠北風。揮琴意有餘。所懷獨不見。秋气悲何如。

【舒章曰瀟灑】

○陶彭澤

陶令衝散徒。由來達人冑。雅徳浮潛輝。流譽邁時秀代。謝占斯須。出處乃邂逅。塵俗眩紛華。王謝逓簮綬。沈飲非湎淫。稅駕聊自守。矯世著醇朴。丹衷良可覯。

【臥子曰庶幾五君之流】

◆黃佐【字才伯香山人正徳辛巳進士繇庶吉士官至詹事府學士】

【轅文曰才伯能爲入情之言而未澤於大雅】

【臥子曰才伯亦窺見格律】

送劉子養和督學山西

○送劉子養和督學山西

金風鳴素節。嚴霜肅中埛。新丰木葉脫。灞滻寒波生。送君郭門道。銜命戒晨徵。飛幰指蒲阪。落霞隨斾旌。陳臬在風教。晞古當振纓。堯宮土華碧。舜山煙艸平。相期辟皇路。爲君謌徳聲。

【舒章曰是唐古詩亦鏗戞有聲】

◆廖道南【字鳴吾蒲圻人正徳時進士】

景陵

○景陵

玄丘聳佳麗。白日流光景。玉露秋巳肅。金精夜猶耿。鳳翣瞻陽阿。龍轀惻陰井。霜垂萬水落。月出千嚴靜。蘊藻眞芬苾。環佩空淒冷。松壑聞幽泉。澘然淚如綆。

【臥子曰亦雋】

◆唐寅【字子畏吳縣人正徳時舉人】

出塞

○出塞

烽火照玄菟。嫖姚召僕夫。朱家薦逋虜。刁間出黠奴。六郡良家子。三輔弛刑徒。笳度烏啼曲。旗參虎落圖。寶刀裝鞸琫。名駒被鏤渠。摐金出孤竹。飛旌掩二楡。妖云壓亡塞。珥月召窮胡。勒兵收日逐。潛軍執骨都。功成肆郊廟。雄郡卻分符。

【舒章曰子畏好爲俚俗語亦其晚節慢世之言如此作固六朝之英楚也】

【轅文曰似庾子山】

【臥子曰此卽元美所云其少時亦復玉樓金埒者耶】

◆張時徹【再見】

寄子揚

○寄子揚

樹蕙南山下。蓬蔓故相縈。剪蔓恐傷手。蔓長蕙不生。白露萃百艸。天髙夜气淸。佳時難屢遇。淹畱亦何成。逝將適樂士。途遠不得徵。君心諒不遐。悃款示周行。

◆髙叔嗣【字子業雒陽人嘉靖癸未進士官至湖廣按察使所著有蘇門集】

【臥子曰子業沈婉雋永多獨至之言讀之如食諫果味不驟得○詞存淸曠意成淒楚】

【轅文曰子業詩其源出於王維而五言古勝之七言古七言律則遠不及也】

【舒章曰子業如疏林淸磬聽者振衣】

再調考工作

古歌

元日同穀子延賦

敍懷

感事

○再調考工作

引疾三上書。微願不克諧。徙官復在玆。心迹一何乖。軒裳日待旦。閶闔淩雲排。入屬金馬籍。出與羣龍偕積賤詎有基履榮誠無階但惜平生節逾久浸沈埋旣妨來者途誰明去矣懷鳥迷思故林。水落存舊涯。惟當尋素業。歸臥守荊柴。

【轅文曰讀積賤以下六語人情道法掩抑殆盡】

【臥子曰感宦之言可稱深至】

○古歌

荊和當路泣。良璞爲誰明茫然大楚國白日失兼城燕石十襲重。魚目一笑輕。古來共感嘆。今予益吞聲。

○元日同穀子延賦

雄都盛賓客。車馬爭馳騖。芳辰啟初年。宴飲多所務。郊館抗空壑。山扉啟峻路靑霞照深池白雪停幽樹共貪歲欲新。不厭日旋莫。農田方在玆。君豈數能顧。

【臥子曰靑霞二語深秀獨絕】

○敍懷

生長夷門郭。往來莘野路。家貧無良謀。躬耕有遠慕。始窮伯王略。遂覺生民故。曰余本空疏。當年恣髙步。慶彼鳴鶴期。忝此飛龍顧。亦知敝帚材。早享千金誤。日月不我畱。撫心慚往素

【舒章曰朴老】

○感事

涼風摧髙木。夜雨生秋艸。蟋蟀吟東壁。霜露凝西顥。志士感夙心。嗟此頺光早。靜言執玄徳。長揖解洪寶。亮乏嘉遁節。尙慕丘園道。古人逝不存。何用抒懷怉。

【轅文曰超然髙蹈】

◆顧夢圭【字武祥昆山人嘉靖癸未進士累官左布政使】

擬古

○擬古

雝雝雲中鴈。八月䢐南方。念彼北風來。怛焉懷稻粱。九月气巳淒。十月繁冰霜。生來毛羽單。髙飛不成行。君門有鐘鼓聽之徒自傷

【轅文曰宛然古人】

◆華察【字子潛無錫人嘉靖丙戌進士官至詹事府學士】

【臥子曰子潛淸儉似茅茨下人】

【舒章曰子潛如坐禪空山微聞鍾磬】

宿玉陽山房

秋日施子羽姚山人見過

○宿玉陽山房

返照明溪梁。深松晦夕景。巖臥符夙期。云陰石牀冷。因投物外心。遂入淸虛境。天寒木葉疏。月落山房靜。然燈獨不寐。秋宵一何永。

○秋日施子羽姚山人見過

掃徑秋色佳。衡門遲來客。荒臺蔭叢桂。徙倚對巖壁。夜靜人意閒潭空月華白信宿愜所期。去住欣自適。養生慕彭聃。學道窺莊易。願言保微尙。歲晚成三益。

【轅文曰二詩亦峻潔】

◆蘇佑【字舜澤濮州人嘉靖丙戌進士累官總督兵部尙書】

【臥子曰司馬詩沈雄雅練邊塞之篇不愧橫搠】

【舒章曰舜澤如嫖姚度漠深入敢戰惟七言古少而不稱其餘至處𨿽四大家不避也】

塞城中秋對月簡張南墅

秋懷

○塞城中秋對月簡張南墅

華星極四羅。明河半淸淺。朗月度關山。經天亦巳遠。髙堂無隱構。崇岡寡幽巘。照見長城窟。迢遙信陵緬。賞心亮莫同。孤懷竟誰展尊酒畱斟酌佳人見何晚

【舒章曰似玄暉】

○秋懷

暇日臨飛閣。流光逝駸駸。曬目何所懷。良友系我心。停雲可攬結。尊酒阻招尋曠矣河無梁懷哉時載陰杳杳西日馳。汨汨零霞侵。眾星旣森列。跂彼辰與參。形影竟不接。何繇開我襟。

【轅文曰司馬古詩蒼老有調】

◆陳束【字約之蘄縣人嘉靖己丑進士繇庶吉士官至河南提學副使】

【臥子曰此君典禮之作儼然司隸衣冠】

送寮友朝長陵

○送寮友朝長陵【排律誤人古體】

周王東定日。虞後北巡年。席旅陰山轉。龍舟夜壑遷。珠丘開白壤。琳殿閟玄泉。示儉裁流水。崇威回跨邊。雲中分地脈。斗極應星躔。弓墮天難陟。冠遊月尙還。光靈六聖扈。警蹕八神傳。南至恭明祀。東曹簡上賢。瞻依徒欲贈。淒惻未能宣。

【臥子曰精麗典重不減沈宋】

◆王問【字子裕無錫人嘉靖壬辰進士官至廣東僉事】

閱歷二首

○閱歷二首

陽气乘時運。肇祚羣物熙。浚風自震谷。秉璧迓靑祗。禮樂布靑陽。周文盛於斯。丹幕設廣庭。東序列五旗。三朔閶闔啟。穆穆玄衮垂。羣後讓在位。工奏恊咸池。自天降元祉。敷鍚於百釐。

其二

放勛愼玉衡。首政欽授時。君子勵世猷。小人懋其私。條風順節至。零雨何祁祁。茅茨有耈老。桑林無附枝。刈稻作春酒。載績紉爲衣。但知耕者樂。不悟丰澤彌。大庭往有慕。無爲端在玆。

【轅文曰二詩典穆稱題】

【舒章曰二詩有雅頌之遺】

同郡夏完淳存古氏較

皇明詩選卷之三終

●皇明詩選卷之四

李雯舒章氏

雲間陳子龍臥子氏同撰

宋徵輿轅文氏

五言古詩三

皇甫涍

皇甫汸

皇甫濂

王維楨

喬世寧

李攀龍

王世貞

徐中行

吳國倫

梁有譽

劉鳳

盧柟

兪允文

王寵

魏學禮

於愼行

馮時可

宋懋澄

陳繼儒

梅朗中

周立勛

陸氏

◆皇甫涍【字子安長洲人嘉靖壬辰進士官至司直與兄衝弟汸濂稱四皇甫並有才藻時以爲盛事所著有少玄集】

【臥子曰少玄凝思選調意求雅則惟取境不廣無縱橫宕逸之致】

【舒章曰少玄如金庭玉樹下照瓊泉無風雨頹澹之致】

【轅文曰少玄粉澤自工恨少气骨】

立秋日和王子惟楨

十五夜月

代古

望洞庭

月夜贈伯氏叔季氏山人以言

耶溪春泛尋禹穴

寄唐子一首效江文通擬王徵君養疾

○立秋日和王子惟楨

園中日照微。艸際泉流潔。徙倚眷玆辰。胡然屆素節。澄霞稍異色。淒气俄以結。檐鳥行當辭。林蜩鳴復絕。層雲捲猶浪。餘花落如雪。淸風徒自多。蘭苕不堪折。美人其惠來。登攜眺寥泬

【舒章曰結深厚】

○十五夜月

與子良宴會。歡娛值玆夕。延首瞰絳河。素舒將焉適。昌暉曠重云。餘光幸鑑席。佳人婉淸揚。跋予萬里隔。

【轅文曰取其朗拔】

○代古

朗月升東隅。流輝照苦顏。愁思撫淸夜。房攏淒以閒。玉墀花稍積。檐鳥雙飛還。凝燻空錦衾。遊塵集綺弦。馳波豈盡意。浮雲難結言。所恨千里遙。所望一水閒。

【轅文曰巳是齊梁】

○望洞庭

玉女閟靈源。金堂輝楚澤。窅然思其人。脫履靡所惜。絲桐豈世樂。雲霞爲帝宅。一舉淩九天。瀏覽周八極。始悟黃石君。允非靑雲客。

【舒章曰姿澤不在人間】

○月夜贈伯氏叔季氏山人以言

歡遊美淸夜。髙會良在玆。金飆薄綺欞。鮮云蕩華池。涼气發喬林。湛露零丹蕤。皎月升前隅。中庭粲其輝。密親旣巳具。蘭友相攀追。繁音豈不奏。所樂吹塤箎。齊願等金石。皓首長不睽。

○耶溪春泛尋禹穴

夙齡懷名溪。及玆遂登衍。竹町迷溯沿。春旗亂凊淺。遠郊淨無雲。近流媚諸巘。鴻檢自寒山。龍章但荒蘚。屢移泣車代。遙挹退耕善。翠微更餘映。襟期彌難展。卻瞻雲門寺。回檝深情緬。

○寄唐子一首效江文通擬王徵君養疾

遐渚警寒波。山空蕙艸歇。石竇吐陰霞。商聲流岑樾。佳人杳莫從。金樽曠華月。悲蟬擁條吟。霜气憑巖結。瑤蕋挺玄溪。玉肪隱靈穴。渺邈銀臺陬。煙駕安可越。屬詩遣沈痼。援毫慰惆惙。

【臥子曰不減風華自有峻气】

◆皇甫汸【字子循長洲人嘉靖己丑進士官至吏部稽勛司郎中所著有司勛集】

【轅文曰子循望過子安而其實不逮】

秋宵酬子安兄作

冬日往虞山作

○秋宵酬子安兄作

淸夜遊家園。眷言懷丘壑。素月升圓靈。千里共寥廓。始出東南樓。俄頃西北郭。華燭滅蘭堂。金波蕩羅幙。𨿽過二八時。光彩紛綽約。商歌正流響。魯酒亦未薄。人生貴適意。胡爲坐羈縛。結髮從至今。榮名焉足托。

【舒章曰固是朗傲】

○冬日往虞山作

故鄕誰不懷。名山矧余慕。一爲塵迹牽。遂闊賞心晤。偶值芳歲闌。遙泛滄洲趣。澄江帶餘霞。丹壑收殘霧。嚴霜委野艸。寒飆振臯樹。指途尋舊蹤。流盻成新寓。魚樂媿淵沈。鴻冥羨云鶩。歸來徒自今。履往悵非素。

【臥子曰本幹康樂而不如其老】

◆皇甫濂【字子約長洲人嘉靖甲辰進士】

【轅文曰皇甫昆弟子約最少亦盛有才名其詩頗傷浮急】

赴洛畱別華陽兄

不赴郡檄答子循兄

○赴洛畱別華陽兄

浮雲薄髙山。崇朝去還結。遊子不憚煩。悠悠復䢐轍。密親自玆曠。臨流何能發。衰林動遠風。寒江冒輕雪。遇物隆所悲。興愁頓難絕。無以赴洛人。懷哉但吟越。

【舒章曰亦本二謝】

○不赴郡檄答子循兄

矯翰思霄翥。遊鱗托淵沈。物類各有適。殊塗難並尋。豈伊世网慮。擾擾誰爲心。振衣還東山。寢迹棲舊林。張邴契遐躅。眷餘情竟深。江海多風濤。舟楫弭川陰。無令衝飆激。但恐歲序侵。願言謝西府。谷口有徽音。

【臥子曰固是雅人】

◆王維楨【字允寧華州人嘉靖乙未進士官至祭酒所著有存笥稿】

【舒章曰允寧意气粗可若云學杜尙未有毛分】

別汪仲子

○別汪仲子

還子無苦顏。羈人寡歡趣。宛馬東道來。西風常反顧。予也塞鄙人。謬習從章句。會值好文時。淩風偶鸞翥。天路豈不廓。翺翔非所慕。華嶽雲臺邊。翳翳遶松樹。其下盤茯苓。其上棲白鷺。歸與依吾鄕。延年而保素。

【臥子曰亦復蒼直】

◆喬世寧【字景叔耀州人嘉靖戊戌進士官至參政】

【轅文曰景叔淸穩特少沈入之句】

行役

○行役

行役何倉皇。登涉念徒禦。白日息虞淵。行子在中路。杪秋多悲風。搖落不可顧。我非艸與木。胡爲被霜露。不辭霜露侵。但恐歲雲暮。

【舒章曰短響亦自振】

◆李攀龍【再見】

【臥子曰於鱗五言古規摹建安以前不減新丰締造特潘陸以後涉筆便少未免取境太狹】

【轅文曰於鱗之於漢魏十九首也不求其義而求其情不求其情而求其聲斯有鍼乳之合焉造次觀之不足當一盻也】

錄別

古意

詠古

雜興

古詩後十九首

擬徐偉長

效應璩百一詩

再答元美

送元美

答寄兪仲蔚

許殿卿郭子坤見枉林園

贈徳甫

○錄別

千秋一嘉遇。此別安可知。良時不努力。賤軀欲何爲。晨風野蕭條。浮雲西北馳。河梁臨往路。遠望令人悲。遊子自有懷。悠悠當告誰。

其二

髙樓出浮雲。零露綴綺疏。明月照佳人。淸光相有餘。紛何下涕淚。纖纖結素書。願持千里心。托此雙鯉魚。尊名不可處。白髮難久居。豈如及盛年。駕言歸故廬。

【舒章曰本自出意而能得蘇李之神】

○古意

秋風西北起。吹我遊子裳。浮雲從何來。安知非故鄕。蕭蕭胡馬鳴。翩翩下枯桑。暮色入中原。飛蓬轉戰場。往路不可懷。行役自悲傷。

【臥子曰浮雲二語深情搖蕩】

○詠古

綏綏塗山狐。九尾不自多。我往求平定。念子無室家。明發興嶽庭。乃身參洪波。宗疏事則裒。祝融揚英華。玉牒沐日月。素書出江河。

【轅文曰奇麗】

【舒章曰此等詩其原出於秦漢以上六經之餘潤風人所罕覯也】

○雜興

伯牙負髙操。引曲輒入神。從師蹈東海。延頸四無人。洪波蕩大壑。悲鳥方號羣。白日坐失色山林忽不分。精气一以變。此調得其眞。世俗蔽聞見。千載逓相因。遺世伎始妙。絕弦多苦辛。自非鍾子期。古道難具陳。

其二

翩何漢宮女。紅妝郁熒熒。本自良家子。十五充後庭。是時得上意。寵至身逾輕。貴幸霸天下。妙麗傾人城。詔許領椒房。嬪禦無不驚。唇如嚙丹飴。齒如鏘玉聲。一當萬乘主。常含中道情。絕色動千載。旦夕誰見明。美惡懸盛衰。棄置視合並。所以尹婕妤。顧盻失平生。

○古詩後十九首【選三】

擬行行重行行

擬靑靑陵上栢

擬東城髙且長

﹟擬行行重行行

行行萬餘里。依依夢故鄕。見君累長夜。攜手立彷徨。窹言心尙爾。忽在天一方。越鳥東南飛。胡馬鳴相望。眄睞人自好棄捐人自老徘徊亦何益努力苦不早思君度餐飯。歲月漫浩浩。慷慨卽別離。故鄕勿復道。

【舒章曰聲情相得】

﹟擬靑靑陵上栢

白石何歷歷。松栢何離離。人生天地間。一目難自知。斗灑無常置。良會無常期沈吟厚與薄爲樂無乃遲宛洛美遊戲。冠帶自相隨。宮闕起雲中。第宅羅四垂。王侯負貴气。佳客以盛衰。君但視車馬。攬策振其綏。

【轅文曰再三詠嘆直逼風人】

﹟擬東城髙且長

東城屬浮雲。阿閣百餘尺。歲暮多悲風。遊子衣裳薄。四野何蕭條。所遇但遺迹來者自爲今去者自爲昔盛年奄巳衰。含意將安適。燕趙出名倡。紅顏照宛洛。結束隨時變。弦歌日相索。未彈理懷袖。若在遠行客。弄指一何妙。列柱一何迫。馳情視雙燕。飛入王侯宅。

【臥子曰來者二語不堪多讀】

○擬徐偉長【公燕詩】

髙臺郁峩峩。其下臨淸池。黃鵠比翼遊。淫魚戲漣漪。微風起水裔。朱華紛陸離。綺羅旣生色笑歌不自治。旨酒但相屬。羽觴隨波移。人生寄一世。歲月忽如馳。豈忘誦君恩。賤軀未可知。

【舒章曰聲節淸長固是雅作】

○效應璩百一詩

殽函命關谷。涇渭達黃河。終南旣面列。沃野開其阿。帝王信佳麗。天府郁嵯峩。銅雀鳴雲中。圓闕夾丹霞。三秦盛西气。小戎乃遺歌。揚馬翼炎光。流風激頹波。使臣典文字。執憲臨羣邪。春秋大校士。與世陳四科。祗役在末位。興言念皇家。筐筴有璽書。翩翩爲國華。

【轅文曰肅肅穆穆】

○再答元美

盈盈猗蘭花。深谷何逶迆。秋風凋奇樹。隕萚以葳蕤。捨英卽蔓艸。不復揚華滋。豈無王者香。結根非其宜。孤生感霜雪。采折中心知。幸君置懷袖。慰此長相思。亭亭西山栢。自茂淩寒姿。下流難久居。壯士多所悲。

○送元美

有鳳銜靈文。棲棲北海�。臨流理毛羽。五采以目奇。飛如摛羣星。擊若朝霞披。翺翔千仞岡。亦集梧桐枝。一鳴葉淸廟。再鳴中咸池。淒風振大野。靑雲顧我悲。世無伶倫耳。誰爲度參差。回首顧丹穴。摧藏不可持。將止帝東園。恐令鶗鴂知。阿閣在萬里。哀號乃見疑。啁啾楡枋間。燕雀相追隨。淸光蔽白日。何當復來儀。

【轅文曰亦自蔚雅】

○答寄兪仲蔚

太乙貺漢徳。名駒生渥窪。赤汗沾靑雲。長嘶振流沙。饑齕玉山芻。渴則飲其涯。翹尾以躑躅。騊駼相經過。不願遊閶闔。況乃服鹽車。世豈無伯樂。垂耳柰我何。天子發素書。使者出蹉跎。駪駪十二閒。駑馬常苦多。𨿽有千里姿。羈絆非所加。

【舒章曰諸贈答气體髙岸不墮下風】

○許殿卿郭子坤見枉林園

明時再嬰疾。隳官此悠悠。永言命沮溺。二子乃從遊。田家何所有。樽酒結綢繆。散發坐園中。轆轤牽寒流。擊我靑門瓜。聊且充庶羞。雨气蕩暄濁。披襟禦南樓。開軒納山色。余映一以收。雲霞羅四隅。煙火蔽林丘。伏陰秀禾黍。餉婦媚原疇。西望華陽宮。若見淸河舟。登臨信亦美。曠然銷人愁。願君愛景光。多暇還相求。

【臥子曰似謝混】

【轅文曰余以爲本之靖節而加以穠致耳】

○贈徳甫

豫章生庭中。結根西山隈。江流一蕩潏。悲風千里來。絲蘿謝依托。冰雪抱崔嵬。截爲玉女瑟。絕勝龍門材。展我淸商曲。彈作臨髙臺。洪厓頷頤坐。五鳳郁徘徊。

◆王世貞【再見】

【臥子曰元美五言古不拘一體新緒舋舋文質相宣擬古諸篇上追文通下掩君采】

【轅文曰元美擬古勝於�運】

魏太子丕公謙

繁主簿欽詠蕙

盧郎中諶感交

擬謝僕射混遊覽

袁太尉淑從駕

髙常侍適詠途

雜感

發自義興由東九抵湖汊一首

早入廬山首路作

送捨弟敬美北上

助甫遠駕見訪遂成

過維揚有懷子相

古意再貽於鱗

貽梁公實

答兪氏

○魏太子丕公謙

置酒臨西園。澄夜佐微涼。華蓋飄圓月。列宿散陂塘。景風媚芙渠。冉冉布奇芳。淸吹相間發。�鳥顧我翔。急節促飛觴。爲樂浩無方。俄俄眾賓舉。相與歌太康。芙渠自有芬。君子自有心。良辰不重得。命爵莫沈吟。

○繁主簿欽詠蕙

娟娟孤生蕙。托根湘山厓。上壓千仞峯。下臨萬仞溪。微質殊眾卉。謂爲造化私。風霜相淩迫。雨露不見滋朔气旦夕深淸芬坐來移幸登君子堂。不足配芳徽。仰慚檜與栢。靑靑長不衰。俯愧東原艸。猶得奉春時。

【轅文曰秀】

○盧郎中諶感交

秔稻吐孤穎。狐貉獻微腋。豈不念饑寒。焉足充衣食。顧此下中士。得陪虛左席。投漆不違膠。援蘿長附栢。胡塵冠天來。幽晉紛蕩坼。慚非千金璞。謬以連城易。揆負故主恩。聊探昔賢迹。程嬰挾祕策。趙宗復血食。豫讓秉貞信。辱身三不卹。倉卒脫秦關。實繇鳴雞力。從容復齊相。乃是求魚客。銜報誠疚心。逢遘方顯迹。山川回東首。芊眠白雲隔。三復繞指言。憂來塡胸臆。

【轅文曰使事處皆合古】

【臥子曰慷慨酬報殊有气分】

○擬謝僕射混遊覽

顧此有盡日慨焉生遊思訊牒紛委馳。解者應自寄。淸池畱叢薄。沿洄信疲駟。層觀景風返。喬陵紫雲憩。跳波悅文鱗。回陽暖接翅。黃菊棻葳蕤。蕭條得其意。時序非良適。取足竟有會。寤嘆言故歡幽芳徒延遲。彼境如可欣。合並安所事。

○袁太尉淑從駕

衣冠神遊肅。弓劍聖情紆。蒸新嘉周典。祠雍陋漢圖。萬象攺冬凜。九有悉春敷。屏翳躬先掃。玄冥戒後誅。金椎隱馳道。玉戚護乘輿。蛟龍擾鞶革。麟鳳翊流蘇。朝云燁容衛。夕宿燦周廬。鳴鏞震海立。傳蹕應嵩呼。父老望張飲。士女欣大餔。人文被巖壑。天藻冠京都。陳詩悉二雅。稽典嗣三謨。臣歡奉元首。賡歌幸未孤。

【舒章曰惇麗能追昔賢】

○髙常侍適詠途

少小愛漁獵。不解慕淸朝春風蕩孟諸艸綠胡馬驕一劍揮兩從。只羽貫雙鵰。折節讀詩書。策名列官僚。𨿽與貧賤辭。未遠案牘勞。今朝涉淇上。中原莽蕭蕭天晴太行出峽急黃河搖遊鯉跳伏獺。飛鳬墮鳴梟。怳若舊時遊。欲呼故所招。奪摽胡姬館。走馬河陽橋。丈夫自有命。時來則金貂。安能對玄經。終歲長寂寥。

【舒章曰秀於常侍矣】

【轅文曰似得太白之气】

○雜感

新秋涼气微。大火猶蒸濩。不知當庭樹。何繇中銷落。葺葺梁間壘。玄鳥翩然作。今逝如有乖。昔來如有托。人情亦巳長。積衰方成薄。

其二

手攜綠綺琴。去上髙山阿。落日四無人。蕭瑟揚洪波。凝神入天倪。心指遂相和。歸來奏淸曲。商颷綷纖羅白雲從東來爲我不忍過無情尙有知有知當�

【舒章曰婉摯】

○發自義興由東九抵湖汊一首

揚舲出荊溪。溪流浩無盡。疇謂當蕭辰。靑山吐餘潤。驚鱗發潛響。振羽橫遙瞬時見空翠來焉知余榜進喬木生午煙。場禾表秋信。野叟攜筐歸。行歌渺然近。顧余若有適。壺漿當爲引。明發從此辭。中宵衣時振。

【舒章曰有朗潤之致】

○早入廬山首路作

徙符。五嶺外。歸沐三冬前。及玆道彭蠡。九壘靑依然。授衣變寒暑。擊汰攺流連。決策扣廬君。蓐食理枉阡。微月隱紛綸。流云漸芊眠。樹杪生遙曙。艸際出哀泉。來奇若故賞。新蹤繇往緣。分無幽棲躅。慨焉嘆諸賢。

【臥子曰在康樂玄暉之間】

○送捨弟敬美北上

嘉運開駿招。輪帛四交馳。之子起自厲。爲報當及時。杯酒指河梁。悢悢不能持。十載𨿽煢獨。與子不相離。仰見晨風鳥。矯吭鳴何悲。修翼摩勁颷。一舉絕天池豈不快所往念此卑林棲舒捲無違性。動靜各有宜。努力愛景光。千載以自期。

【轅文曰淸風和節上盻思王下睨士衡】

其二

方舟遵枉渚。落日上徵衣。離筵啟方序。吾弟感仳離。愚哲𨿽異規。疇不慕昌期。哲者任其勞。愚者食其貽。上有晨昏奉。下有伏臘資。偃仰恆一編。耕釣不失時。子其寧爾懷。余處良以怡。

其三

春星羅廣陌。熹微依徵傳雄鷄無停號炯爾天地旦浮陰忽來滋。焉能長淸漢。修條未易材。微萌無難蔓。送客各自媚。誰當發浩嘆。仕宦恆苦晚。行樂恆苦短。所以邴生秩。往往不待滿。

其四

竊有和氏璧。皎潔如秋月。當其未辭璞。憂在長埋沒。初口奏秦庭。精光熒然發。美人粲玉齒。九賓爲驚絕在執苟不虔能無中玷缺子其愛連城。完歸用將別。

○助甫遠駕見訪遂成

爲歡日苦短。爲別日苦長。與子期燕中。不知幾星霜。寒枝噪幹鵲。故人登我堂。東風隨裾來。四坐爲芬芳。繾綣未及申。命酒且盡觴。流塵滿金徽。拂拭薦瑤牀。彈者志文王。聽者稱望羊。擊節三起坐。掩抑以彷徨。安得雙鸞翼。淩雲共翺翔。

【轅文曰不愧古辭】

○過維揚有懷子相

淮南萬木落。蒹葭鴻鴈秋。回瞻大江水。極眺黃河流。念此區中士。天翰阻同遊。巖巖麗神京。英俊滿賓幬。豈乏攜手好。抗志乃綢繆。浮沈眾自覩。安測衷所由。柰何各分離。徽音邈以修子如宵行燭分輝均道周予如汀際鴛哀鳴望其儔

【舒章曰沈鬱婉孌】

○古意再貽於鱗

飄風起何因。吹氛蕩華月爲照𨿽未周疇能譏其缺。眾艸媚春暉。亭亭違陽�雪霜心巳知侵淩表孤直。秉道不見明。愚者�無益。覼縷類讒詞。要子在深擇。子其寧爾懷。齊紈之中陌。

【臥子曰起四句新切全首遒逸】

○貽梁公實

箕斗亙穹霄。萬古各相望精光無終合𨿽暌固其常自予與之子。明誓結肝腸。孔雀畏北風。徘徊竟南翔。離思生歡洽。往遘積蒼茫。茹藘洵盛顏。茱萸發微芳。寓目恐見移。於衷固無當。采彼蕙蘭花。衡湘邈以長白露𨿽天物玄颷蕩爲霜盛時不見佩。枯槁空自傷。

【舒章曰別詩有姿度】

○答兪氏

肅肅短後衣。烈烈北風吹。譬彼羅原雉毛羽乍摧頹婉孌惟古歡。躑躅惠來綏。言當諧繾綣不謂中乖離。欲畱不須臾。往者會無期。臨別仰天嘆。星斗縱橫垂。腹中雙車輪。宛轉先路馳。

【臥子曰音調近十九首】

◆徐中行【字子與長興人嘉靖庚戌進士官至按察使所著有天目山人集】

【臥子曰合觀子與𨿽規摹�哲而心慕手追嘗在濟南遂能名家此古人貴乎多聞之友也○又曰�美云子與已是境地精思便達旨哉】

【舒章曰子與秀爽精明如驊驑登道更無蹇步】

【轅文曰子與如空宕翠竹楚楚幽致】

春暮將赴汝南廣川舟中寄懷京邑遊好

○春暮將赴汝南廣川舟中寄懷京邑遊好

黃河多悲風。白日廣川陰。驚沙蔽天地。方舟猶滯淫。躑躅將安適。曳履援鳴琴一爲淸商曲灌木俱悲吟知音一以隔。離思故難任。在近多遺遠。日月易浮沈。伊余歲寒契。莫忘初別心。願言厲髙羽。千載垂詞林。瑤華倘可嗣。引領伊川尋。

【舒章曰淸逸有風美】

◆吳國倫【再見】

【舒章曰明卿五言古楚楚達穎】

別魯朝選行人

宴灌甫東陂

望龍山

鄒彥吉使君招飲赤壁

夏夜偶涼卽事效梁人體

丘謙之使君過訪山中有作賦答

○別魯朝選行人

褰裳涉睢澮。登臺覽東夏。修竹蕪漢園。古栢頹殷社。新阡錯如林。舊郭平爲野。代謝成須臾。誰其後死者。與此區中士。攜手涕如灑。予豈悲豪華。士非薄遊冶。微衷各有尙。躑躅浮雲下。況乃此一時。夢寐見龍馬。浩浩千古心。黃河詎能瀉去去懷昌言努力崇大雅

【轅文曰旬法遒上】

○宴灌甫東陂

飛蓋臨城隅。芳筵集華渚。奏鼓登雅歌。行觴泛淸醑。林陰忽以移。初景憺容與。歡宴不知疲。登臺瞰洲漵。微瀾漾晴堞。短棹沿孤嶼。列室藏圖書。蘭芬何楚楚。主人懷天遊。客予托幽緒輕颸激遊鱗古木下修羽翛然濠濮間。薄暮復延佇。

【臥子曰選詩之粹篇】

○望龍山

恆公展髙燕。乃在龍山巓。大會文與武。冠蓋相周旋。誰如孟參軍。天質任自然。墮帽了不驚。請筆辭翩翩。玆風巳千載。朝市凡屢遷。山前有故邑。化爲陌與阡。我欲矯雙舄。荊棘難可搴。延佇發長嘅。萬壑生寒煙。

○鄒彥吉使君招飲赤壁

使君展髙宴。飛蓋臨江圻。陟彼千仞石。樓觀何崔巍。下有蛟龍窟。洪濤震漁磯。古人一遺迹我來寧有期。中庭見樊口。浦樹相因依。舊遊日以新。新知良不疑。密坐恣勸酬。淸言旨如飴。君但發髙唱。勿謂知音稀。

【轅文曰雅音習習不爲縵縟】

○夏夜偶涼卽事效梁人體

炎方雨勿霽。夕閣涼如秌。星雜檐螢落。河連枝鵲流。榕陰滴衣桁。荔色尙簾鉤。月擁玉壺上。天銜珠浦浮。輕飆動白薴。密筱鳴蒼鳩。拭簟永初合。提紈雪未收。山煙微入幔。海气積爲樓。病當三伏起。老作九眞遊。江漢渺何許。關山悵悠悠。

【舒章曰妍秀無浮艷蕭沈諸公所不及】

○丘謙之使君過訪山中有作賦答

漢廣秋水深。美人渺何許葭葦不勝霜鳬鶩棲復舉孤舟暮夤緣。泊我滄浪渚。豈不畏風波。勞勞眷其侶。反棹嗤王猷。命駕薄嵇呂。入門諧夙歡。呼兒進雞黍。當杯復何言。四顧獨延佇。遺彼憯紱華。忻玆方外語。酒酣發髙倡。林光澹容與。

【臥子曰寫景澄澹】

◆梁有譽【字公實番禺人嘉靖庚戌進士官止主事夭卒】

【臥子曰公實雋才意趨沈實若假以年所請當不止此】

【舒章曰公實如淸泉出由涓涓駛澑恨未到江河耳】

【轅文曰公實秀而能沈整而能健五言古乃復有度其品當在子相之上】

詠懷

秋懷

○詠懷

心星轉坤維。芳榮遽銷謝。玄蟬號樹間。蟋蟀吟幽榭。商飆蕩陵苕。物性隨時化瞻彼孤飛鴻遊戲。淸瀾下霜霰旣以違。唼藻何雍暇。微禽尙有適。而我獨悲吒。志士惜流光。哀歌達長夜。愧無魯陽徳。何以回羲駕。

其二

昔遊黃金臺。酒酣臥燕市。哀歌傍無人。泣下擊築子。黍谷生悲風。易水何彌彌。豈無英雄者。翻覺霸圖恥。白日忽復易。脫冠藝枌梓。良覯邈山河。撫劍中夜起。

其三

美人洵無度。山川險且深。結宇樹中椒。菌桂藹成林。羅幬掛曲瓊。寶瑟流哀音。道阻莫從之。因風托微吟。白璧欲投誠。靑蠅驚我心。愧無黃鵠翰。空悲商與參。袖中金錯刀。遲回歲將陰。因思湘妃嘆。重華不可尋。

【臥子曰詠懷諸作淸音遐亮】

【轅文曰靜夜淸弦靡靡可聽】

○秋懷

空庭木葉下。薤簟新涼歸。纖絺屏秋笥。綸縞授寒衣。火流桂將歇。霜至蕙巳微。信矣感物化。願言損塵機。流塵生綺疏。懷痾臥虛帷。引■﹝日上弟下﹞碧雲盡。攬玆明月輝。賞心非徒然。悠悠寄金徽。

【舒章曰秀削可念】

◆劉鳳【再見】

寄徐君

懷同遊

○寄徐君

風際鴻初迅。江潭云度深。坐驚芳杜气。徐流空谷音。寓直■﹝日捲﹞淸省。撫賞澄華林。炎隨月陰散。秋耿天漢臨。君唱飛龍引。余爲東武吟。相望隔宛許。愊臆不能任。

【臥子曰雅音遙唱】

○懷同遊

橘柚生南州。可以納錫貢。伊人繄我思。循環寄吟諷。離居間山川。形影何由夢。雞鳴感露濡。行役悲子仲。入簾風靄翻。窺牖月陰動。巳操飛龍引。還調別鶴弄。弦淒聲不流。山遠煙含重。遙情安用明。申章一寫送

【轅文曰莊而不滯】

◆盧柟【字次楩浚縣人嘉靖時髙士所著有蠛蠓集】

【舒章曰次楩如六郡良家家世豪健然不能與吳楚奇材角其精技】

【臥子曰盧山人詩排蕩自喜頗有越石淸剛之气】

【轅文曰次楩國士詩亦豪貴惜未深入耳】

雜詩

贈盧潭城

秋日寄上晁春陵內翰

○雜詩

回陰翳朝日。薄寒履微霜。綠池潛遊鱗。飛鳥歸林翔。北風吹蕙�。馨香發我堂。攬衣下階除。屣履獨彷徨。豈無芳艸思。欲寄愁春陽

○贈盧潭城

涼風越秋海吹我東階樹柔條歇芳輝。密葉再丰露玉殿鑑凝霜。金閨疊紈素。念子居無衣薄寒隱天霧芰荷淩晨宵雨雪恨遲暮惇義篤情親。千里共奇步。

【轅文曰芰荷二語想見髙�】

○秋日寄上晁春陵內翰

白門涼气發。蟋蟀鳴庭闈。念此感物化。中心愴已摧。掩淚歸幽房。含情當訴誰。微風扇羅幄。明月耀云崖。良辰亮在玆。容華難久持。佳人隔城闉。永嘆徒爾爲。

【臥子曰發音遐亮】

其二

夙昔遊帝京。雅志好弦歌。師曠調淸徵。湘靈鼓云和。一唱再三嘆。遊魚躍雙波。調髙和彌寡。返駕涉滹沱。還顧望五原。殺气橫嵳峩。誓欲掃龍庭。長驅出交河。壯心忽不偕。曰日空蹉跎。歸來觸羅网。傷哉可柰何。

【轅文曰自敍孤特】

◆兪允文【字仲蔚昆山人嘉靖時隱士】

【轅文曰仲蔚五言古元美所推𨿽見平實苦無俊語亮節】

寄於鱗

秋夜

○寄於鱗

日夕思君子。遘會何由期。山澤阻且修。念隔難克偕。未見致款曲。亮由心相知。相知不相見。悠悠使我悲曠若懷古人千載與我暌古人𨿽雲遠。詎令歡愛攜。願言結蘭芳。卒歲永禦之。來章儻不乏。應慰長渴饑。

○秋夜

孟秋逢餘閏。陽景奄西歸。淸云蔭蓬茨。皦月揚素暉。涼露承輕葉。澹澹河宿稀中夜結遙念。攬衣起徘徊。遵塗豈不疾。顧瞻獨有違。苦心將焉寫。抱影私自悲。

【臥子曰秀逸在謝混殷仲文之間】

◆王寵【字履吉吳縣人嘉靖中貢士�才名】

【舒章曰履吉��燁燁自有駿�】

牛首山

西苑

○牛首山

終南望咸陽。少室邇京洛。神宇壯維藩。佳气郁環崿。玆山何山﹖酋崪。川嶺麗繡錯攢蹙亙千巖。縈紆盤萬壑。星辰互翻動。雷雨或解作。谷侯異涼溫。峯形殊今昨瑤艸雪中華紅泉風外落江翻映組練。日照輝金艧。遊衍多聖仙。翔舞集鸞鶴。循山構累榭。嵌空結菌閣。飄飄曳靈旛。窅窅鳴天樂。宸居曁泰淸。長楊亙五柞。登祗警神衛。方望肅王略。弱齡耽名山。雅志涉丹鑰。招隱冀淹畱。采秀憐沃若。秉我上皇心。排筌入玄漠。

【臥子曰追蹤顏光祿】

【轅文曰殊有初日芙蓉气象方是善學光祿者】

○西苑【排律誤入古體】

翠鳳翔文囿。黃龍戲禹舟。乘雲暢皇覽。禦气警宸遊。上聖豈蓄軫。玄功惟委裘。靑霞冠玉嶠。碧海溢金溝。東出祈年館。西望五城樓。虹梁像漢徙。芝蓋儼星浮。帝女呈機石。天童豎采斿。神魚五色現。琪樹萬年稠。竹殿回鸞駐。椒庭降輦畱。圜形圖貝宇。方折寫瑤流。望幸傾三島。時巡聳十洲。流觴洛木日。張樂洞庭秋。不及天池鴈。年年奉藻旒。

【舒章曰筆無浮藻】

◆魏學禮【字季朗長洲人嘉靖中文學與劉鳳同著北王集】

答劉公

○答劉公

驅車遠行邁。相送此城隅。浮雲出太淸。丹華蔽川途。念當與子別。終宴不須臾。恩愛日以深。聊此淸夜娛。感戀未畢景。歲月忽以䢐。扶桑激東曜。江介嚴霜塗。願子幸自愛。太息此離居。

【臥子曰深於選詩】

◆於愼行【字無垢東阿人隆慶戌辰進士萬曆中累官禮部尙書以請建儲不報引疾歸復召入閣未任卒贈太子太保謚文定】

感懷

○感懷

陟彼髙臺上。天風吹我裳。顧見雙黃鵠。浩浩摩空翔。振翮醫若木。矯翅淩扶桑。羽翼豈不修。其如天路長。橫絕薄四海。中道以彷徨。

【臥子曰豈有畱侯四皓之思耶】

◆馮時可【再見】

齋居雜述

寄鄭子載

○齋居雜述

燁燁云如電。落落華如逝。獨立八丘間。誰遘千秋會。萬里始堂皇。胡不策良驥。空林號天風。蘭蕙同薜荔。嬴糧勤四方。蹙蹙將何至。妍者自爲妍。媚者自爲媚。玄黃爛盈門。綦巾獨顦悴。

【轅文曰不阡不陌自能見異】

○寄鄭子載

風塵滿天地。遊子行未央春華如昨日亭臯忽零霜隕籜隨飛蓬。晨飆吹素商。莽莽層陰結。白曜曖無光。薈蔚亂蓁荊。項領�四方。朅來何所騁。浮雲望故鄕。大丙萬里驅。規步徒涼涼。孔翠猶徘徊。朱鳳巳髙翔。

【臥子曰頗秀】

◆宋懋澄【字幼淸華亭人萬曆中舉人所著有九鑰集】

【舒章曰幼淸先生余父執也河海之士豪气不除負奇才而不用故其詩激烈聲多商羽似孤城嚴角夜臨秋風】

遊子吟

○遊子吟

浮雲天漢隅。遊子河梁湄。俛仰岐路間。舟楫無前期。淚從中懷來。聲響安可追。玄鳥淩秋風。厲羽臨當歸。斷帶屢失緣。百結成寒衣。思心依親人。彷佛還故居。安知夢寐間。握手殊音徽。明月布嚴霜棄余忽若遺欲假螢鳥輝。附彼鴻鵠飛。

【臥子曰風調本之十九首而時出新緒以寫幽思】

◆陳繼儒【字仲醇靑浦人萬曆時隱士崇禎初下詔徵之不起以名徳重於時有全集行世】

【舒章曰徵君詩如終南道士出口煙霞】

【轅文曰徵君詩亦秀實特語頗重出而雋語復傷雅道故刪之少嚴亦所以愛之也】

田園歌

○田園歌

種荷乘瀨淺。種魚乘水深。魚行不避人。游泳自浮沈。結茅際河曲。垂柳復陰森。其上有黃鳥。其中張素琴。素琴且莫彈。黃鳥懷好音。交交未終聽。曳響入東岑。

【臥子曰深得幽人之旨】

◆梅朗中【字朗三宣城人崇禎時文學天卒】

寄都下故人

○寄都下故人

白日抱寒景。瑟居悵無儔。沈顏不自理。起坐三四周。登髙望天末。木落長江流。惄焉眷惠好。帝京長淹畱。淹畱攺素節。素衣亦云結。通都競﹖﹖玄服。被褐誰見綴。遊子懷故歡。中心誓不涅。曰歸渺何期。萋萋芳艸歇。

◆周立勛【字勒卣華亭人崇禎時太學生有文名夭卒】

【轅文曰勒卣詩便已遺失就刻稿中錄此一篇爲之三嘆】

詠懷

○詠懷

東登泰山巓。累累見城郭秋風吹平原牛羊下寒澤呂尙本陰謀。漁釣竟所托。神明啟遠疆。後世資經略。遭逢良有時。志士固窮約。飄蓬西南徵。浮雲散林薄悲哉大國風田橫不可作

◆陸氏【名卿子隱士趙宦光妻】

擬陶詩

○擬陶詩

閒居寡世用。性本忘華簮。綠水盈方塘。淸風來茂林。弱魴戲漣漪。野鳥鳴好音。日夕時雨來。白雲彌髙岑。庭艸滌余滋。原野靄飛霖。開顏散遙念。濁酒聊自斟。

【臥子曰不木﹖足溥】

同郡夏完淳存�氏較

皇明詩選卷之四【終】

●皇明詩選卷之五

李雯舒章氏

雲間陳子龍臥子氏同撰

宋徵輿轅文氏

七言古詩一

髙啟

宋濂

張以寧

周是修

曾棨

王偁

李東陽

李夢陽

何景明

徐禎卿

王廷相

孟洋

◆髙啟【再見】

憶昨行寄吳中諸故人

○憶昨行寄吳中諸故人

憶昨結交豪俠客。意气相傾無促戚。十年離亂如不知。日費黃金出遊劇。狐裘蒙茸欺北風。霹靂應手鳴雕弓。桓王墓下沙艸白。彷佛地似遼城東。馬行雪中四蹄熱。流影欲追飛隼滅。歸來笑學曹景宗。生擊黃獐飲其血臯橋泰娘雙翠蛾喚來尊前爲我歌白日欲沒柰愁何回潭水綠春始波此中夜遊樂更多。月出東山白雲裏。照見船中笛聲起。驚鷗飛過片片輕。有似梅花落江水。夫差城南天下稀。狂遊累日忘卻歸。座中爭起勸我酒。但道飲此無相違。自從飄零各江海。故舊如今幾人在。荒煙落日野鳥啼。寂寞靑山顏亦攺。須知少年樂事偏。當飲豈得言無錢。

【舒章曰神似太白遂爲本朝七言古之前茅】

【轅文曰太白佳處在回蕩轉折如不經意而景物俱在天際使人百思此作具得三昧】

【臥子曰跌宕淋漓】

◆宋濂【字景濂金華人洪武中官至學士坐事貶死】

【舒章曰潛溪猶襲元調伐宛一篇微見風格以開國文士之冠故錄之】

題李廣利伐宛圖

○題李廣利伐宛圖

二師城頭沙浩浩。二師城下多白艸。六千鐵騎隨將軍。風勁馬鳴髙入云。師行千里復引還使者持刀遮玉關。烏孫輪臺善窺伺。宛若不降輕漢使。璽書昨夜下燉煌。太白髙髙正吐芒。戍甲重徵十八萬。居延少年最翹健。殺气漫漫日月昏。邊塵冉冉旌旗亂。旄竿巳揭宛王頭。執驅校尉靑狐裘。惜哉五原白日晚。郅居水急遊魂返。

【轅文曰亦是中晚遺調特起手稍健故可存耳】

【臥子曰辭調差合】

◆張以寧【字志道古田人元末進士洪武中以薦起官至學士】

閩關水吟

○閩關水吟

閩關之水來隴頭。排山下與閩溪流。閩溪送客東南走。直到嵩溪始分手。客居溪上云幾重。烏啼月出門前松。天風吹云數千里。飄颻直度長江水。淸淮浩蕩連黃河。碧樹滿地黃雲多。夢中長記關山路。隴水潺湲似人語。覺來有書不得將。海潮不上嵩溪陽。平原春晚生芳艸。杜鵑哀鳴令人老。行人歸來動十年。潺湲隴水聲依然。安得湘弦寫嗚咽。彈作相思寄明月。

【舒章曰淸麗不弱】

◆周是修【名徳以字行泰和人洪武中官衡府紀善後死靖難】

長安古意

○長安古意

長安二月三月時。千門萬戶春風吹。綺閣瑤臺髙照耀。香車寶馬並驅馳。熰馳照耀將相家。王孫公子盛繁華。銀鞍斜度官溝柳。丹轂橫移上苑花。花明椏暗春明媚。嬌鳥亂啼花雨細。璚宮錦殿傍雲開。鼉鼓龍簫震天起。美人內屋艷神仙。鉛華弦轉春爭妍。燁燁珠屏交彩幄。隱隱羅幃分玳筵。蘭殽桂酒芬芳發。象筯瑤杯光彩徹。翠釜金罍不暫停。雕盤玉盌紛成列。回瞻復道接雙龍。絳闕紅樓暎碧空。流鶯獨繞昭陽殿。芳艸深迷長樂宮。漢家中興富名將。百戰功成心益壯。閒來賭酒聚歡娛。意气相排不相讓酒酣徑上寶釵樓赤闌四面俯皇州一時粉黛成傾國。百種風流盡莫愁。樓前兩兩鴛鴦度。樓下雙雙鳳凰舉。鳴璫背解玉纖輕。弄色凝情羞不語。可憐光景最難畱。秋風一夕生庭樹。昨日紅顏美少年。今朝潦倒那能數。君不見廣成山中白雲宿。安期海上顏如玉。別來倏忽三千年。海水幾度桑田綠。

【臥子曰酒酣二句殊有气象】

【轅文曰𨿽於初唐未純然亦富麗】

【舒章曰起語殊健爽】

◆曾棨【字子啟永丰人永樂二年賜進士第一宣徳中官至學士所著有巢睫集】

【臥子曰學士詩如南金在握未入丹鼎又如金羈�勒微有蹄囓之恨】

姚少師所藏八駿圖

陳員外奉使西域周寺副席中道別長句

○姚少師所藏八駿圖

周家八馬如飛電。夙昔傳聞今始見。銳耳雙分秋竹批。拳毛一片桃花旋。肉鬃疊聳髙崔嵬。權奇如此眞龍媒。霜蹄試踏層冰裂。駿尾一掉長颷回。瑤池晏罷歸來早。絡月羈金照京鎬。紫鞚飛時逐落花。雕鞍解處眠芳艸。由來駿骨健且馴。弄影驕嘶不動塵。有時渴飲天津水。五色照見波粼粼。圉官騎來難久駐。飲向春流最深處。珠銜寶勒不敢疏。直恐飛騰化龍去。古來善畵韋與韓。此畵豈同凡馬看。人間造次不可得。苜蓿秋深煙雨寒。

【舒章曰毛骨麤俊】

○陳員外奉使西域周寺副席中道別長句

漢家郎官頭未白。扈從初爲兩京客。忽逢天邊五色書。萬里翩翩向西域。腰間寶劍七星文。連旌大斾何繽紛。解鞍夜臥營中月。攬轡朝看隴上云。黃沙斷磧千回�。玉關漸近長安遠。輪臺霜重角聲寒。蒲海風髙弓力軟。玆行騎從歷諸蕃。氈帳依微絕漠間。殘煙古樹羗夷聚。遠火荒原獵騎還。蕃酋出迎通漢語。穹廬蒲萄酒如乳。舞女爭呈於闐妝。歌辭盡恊龜玆譜。當筵半醉看吳鉤。上馬便著金貂裘。山川遙認月支窟。部落能知博望侯。艸上風沙亂騷屑。邊頭日暮悲笳咽。行窮天盡始回轅。坐對雪深還仗節。歸來雜沓宛馬羣。立談可以收奇勛。卻苦笑古來徵戰苦。邊人空說李將軍。

【臥子曰子啟詩元美評爲封節度東徵之卒此作差有細柳部署】

【舒章曰此詩如健兒躍馬殊見風力】

【轅文曰聲調似李頎】

◆王偁【字孟陽福淸人永樂中官翰林簡討所著有虛舟集】

短歌行

○短歌行

東風吹花墮錦筵。綠楊半嚲靑樓煙。主人自爲鴝鵒舞。小伎更奏鴛鴦弦。當杯入手君不醉。落日已在西山顚。短歌一曲心茫然。請看明鏡髙臺上。何須白髮悲芳年。

◆李東陽【再見】

畵馬

○畵馬

前馬奔騰後馬逐。沙苑東來曲江曲。相遭意气兩不平。踏盡長堤春艸綠。奚官一騎髙如山。金鐶玉勒聲珊珊。會呼羣駿出雲霧。同立春風十二閒。

【舒章曰頗俊爽】

◆李夢陽

明星篇

上元訪杜煉師

楊花篇

古白楊行

奉送大司馬劉公歸東山艸堂歌

劉子有金陵之差遂便覲省

漢江歌送範子之桂陽

送人使安南

送李帥之雲中

○明星篇

正徳間早起聞內教場炮喊之聲作此篇也

明星出地一丈髙天門沈沈魚鑰動沙堤露下據玆土。

【舒章曰瞠目虯髯意气不羣】

【臥子曰低昂歷落不減少陵】

○上元訪杜煉師

宣皇昔時乘八風。禦龍遊戲行煙空。馬前兩兩侍玉女。別館多在蓬萊宮。朝天宮中舊時殿。樓臺書鎖無人見。琉璃井塌靑苔滿。松栢森森月如練。嗚呼往事難具陳。燈火如山又一春。北斗壇西訪隱淪。我師黃衫白■﹝毛疊﹞巾。坐我更致西樓

○楊花篇

洛陽三月東風起。楊花飛入千門裏。只見朝縈上苑煙那知夕逐東流水苑煙流水無休歇暖日輕盈度仙闕趙女瑤臺貯彩霞。班姬團扇啼明月。彩霞明月幾沈輝。陌上行人亂撲衣。徵夫柳塞愁看鴈。少婦深閨懶上機。柳塞香閨萬餘里。艸色連天度龍水。玉門關外雪猶飛。章臺樹裏風先起。誰家浪子千金馬。平明挾彈章臺下。頭上羅巾玳瑁簪。腰間寶鋏珊瑚把。踏絮來尋玉珂寒。直廬雞唱金蓮重千門萬戶曉鐘發明星漸髙河漸沒燦爛疑侵翔鳳樓。依稀故抱飛龍闕。鳳樓龍闕帶曾城。翠輦朱衣夜夜行。黃昏競奏催花宴。天明猶聽打球聲蘭煙桂火輝如日明星迢迢照不入百子池頭靑艸生。長信宮中紫苔集。艸色苔香秋復春。此日乘槎若問津。明星曉落宵還見。白髮黃金愁殺人。

【舒章曰起手奇突】

【轅文曰以初唐體紀時事而加之以雄健具見作手】

【前闕】風發。寧知六月撐霜雪。煙色慘愴精靈聚。孤根倔彊源泉裂。憶昨訪古憩其下。居人不敢畱車馬。落籜尙禁牛羊食。汗穢頗曺遭縣官打。丞相古栢霹靂碎。將軍大樹空蕭灑。岡頭石路莎艸長。孫邵李許同一堂。春風漂泊予到此。不見古人惟古楊。古楊蕭蕭暮流急。波翻浪倒蛟龍泣。衛女幽憂拾錦花。逋臣寂寞愁難立。君不見太行羊腸莫比數。上有毒蛇下猛虎。樵斤獵火不虛日。桂栢椅桐气淒苦。嗚呼楊兮楊兮爾何盤根賣酒家。持香坐調當壚者。當壚美女怨陽春。笑掇楊花襯繡裀。靑樓薄暮難消遣。白雪漫天愁殺人。冥冥漠漠春無極。此時惟有楊花色。一朝風雨蘼蕪爛。獨操垂條三嘆息。

【舒章曰風華狎競】

○古白楊行

百泉東岸三古楊。下枝掃拂書院墻。上枝瑟瑟幹穹蒼。空山野陰雷雨黑。柯幹冥冥動山壁。剪伐難爲棟梁用。盤踞番逃斧斤厄。但見白日悲賓玉杯瀲灩赤瑪瑙。織罽四角銀麒麟。酒肉山堆滿堂醉。仙廚往往來八珍孝宗之朝五眞人師也磊落當其倫自言召見親賜食。會把丹書獻紫宸。如今寂寞看春色。銀魚玉帶無消息。豈惟魚帶無消息。欲語吞聲淚沾臆。勸師對此莫酸辛。世間萬事如轉輪。且將芝艸供生計。聊與煙霞作主人。月徧彩雲當牖生。旋呼兩童吹玉笙。古來仙子向誰在。飲者翻垂千載名。名垂千載亦區區。酒闌燈昏夜復䢐。不見泰陵艸巳宿。春生樹啼雙老烏此時亦應羣帝趨金燈翠旗光有無

【轅文曰頓挫流麗意態橫出】

○奉送大司馬劉公歸東山艸堂歌

東山有艸堂縹緲云嶠孤前對祝融峯下瞰巴陵湖明公昔時此堂居。麋鹿熊豕當窓趨洞庭日落風浪湧倒影射堂堂欲動慘淡誰聞紫芝曲。獨善不救蒼生哭。先帝親裁五色詔。老臣曾受三朝祿。此時邊徼多戰聲。曳履謁帝登承明。謝安笑卻淮淝敵。魏相坐測單於兵。九重移榻數召見。夾城日髙未下殿英謀密語人不知左右微聞至尊羨自從龍去不可攀。公亦臥病思東山。湘娥含笑倚竹立。山鬼窈窕堂之側。上書苦死只欲歸。聖旨優容意淒惻。內府盤螭縷金織。賜出傾朝皆動色白金之鋌紅票記寶鈔生硬雅翎黑崇文城門水雲白。是日觀者塗路塞。城中冠蓋盡追送。塵埃不見長安陌。人生富貴豈有極。男兒要在能死國。不爾抽身早亦得。君不見。漢二疏。千載想慕傳畵圖。卽如艸堂何處無。祿食靦竊胡爲乎。乃知我公眞丈夫。嗚呼乃知我公眞丈夫。

【臥子曰是時獻吉初謫而劉公去公去而國事益變故此作辭渾而意傷】

【舒章曰九重四句君臣一气讀者悚神】

○劉子有金陵之差遂便覲省

使君昔居紫荊關。日登燕嶠望吳山。逢人顏色郁黯黕。對酒涕泗交潺湲。使君南向金陵去。孤帆夜拂春天樹。旅枕常欹月落時。夢魂先到雲飛處。楊子江頭靑艸斜。大孤山前開杏花。行人三月重回首。遊子一年初到家。出門煙艸滿芳甸。鳳凰臺接麒麟殿。遊陌聯翩追宿娛。墨場婉孌羅賓燕。人生意气無南北。白馬靑袍動江色。卽看艤舸石頭城。還聞稅鞅鐘山側。鐘山崒嵂壓秦淮。燕趙風雲入望來。芙蓉秋鴈多愁思。問君何日錦帆回。

【臥子曰腴於髙適壯於李頎】

○漢江歌送範子之桂陽

漢江江上鶗鴂鳴。漢江遊客無限情。靑山落日下帆影。芳艸月明聞棹聲。黃鶴磯頭暮云盡。鸚鵡洲邊春水生。莫倚仲宣能作賦。洞庭南接桂陽城。

【轅文曰淸適似廸功】

○送人使安南

安南陪臣騎馳突。歌吹春喧洱水窟。蛟潭飛雨動霹靂。島城毒雲開日月黃門使者白澤袍南來气與秋天髙當今天子古聖人。諭爾歲事勤包茅。永令炎海無波濤。

【舒章曰黃門句如春濤暎日】

【轅文曰髙壯涼直】

○送李帥之雲中

黃風北來雲气惡。云洲健兒夜吹角。將軍按劍坐待曙紇幹山搖月半落槽頭馬鳴士飯飽。昔爲完衣今繡襖。沙場緩轡行射鵰。秋艸滿地單於逃。

【舒章曰獵獵風生】

【轅文曰矯健如秋鶻摩空】

◆何景明【三見】

【轅文曰讀仲默明月篇敍似欲捨少陵而宗初唐然其於少陵深有所得特以秀色遠之或以爲似李東川此其姿制流佚同耳東川取境甚狹仲默席矣雅語亦勝之】

明月篇

津市打魚歌

大梁行

聽琴篇

寄李空同

漢將篇

隴右行送徐少參

五馬行

田子行

古井篇

懷舊吟贈阮世隆

同崔子送劉以正還關中

周儀賓朝天歌

桃源圖歌

胡人獵圖歌

子昂畵馬歌

○明月篇

僕始讀杜子七言詩歌。愛其陳事切寔。布辭沈著。鄙心竊效之﹑以爲長篇聖於子美矣﹑旣而讀漢魏以來歌詩﹑及唐初四子者之所爲而反復之﹑則知漢魏固承三百篇之後。流風猶可徵焉。而四子者﹑𨿽工富麗﹑去古遠甚至其音節往往可歌乃知子美辭固沈著而調失流轉𨿽成一家寔則詩歌之變體也夫詩本性情之發者也﹑其切而易見者。莫如夫婦之間。是以三百篇首乎雎鳩。六義首乎風。而漢魏作者。義關君臣朋友。辭必托諸夫婦。以宣郁而達情焉。其旨遠矣。由是觀之子美之詩博涉世故出於夫婦者常少致兼雅頌而風人之義或缺此其調反在四子之下與。暇日爲此篇﹑意調若髣髴四子﹑以俟審聲者裁割焉﹑

【臥子曰此序深得風人之旨】

【舒章曰序是漢文】

【轅文曰此敍不獨爲七言古立說亦�有功於風雅】

長安月。離離出海嶠。遙見層城隱半輪。漸看阿閣銜初照。瀲灩黃金波團圓白玉盤。靑天流景披紅蘂。白露含輝泛紫蘭。紫蘭紅蘂西風起。九衢夾道秋如水。錦幌髙褰香霧開。瑣闈斜映輕霞舉。霧沈霞落天宇開。萬戶千門月明裏。月明皎皎陌東西。栢寢岧嶤望不迷。侯家臺榭光先滿。戚裏笙歌影乍低。濯濯芙蓉生玉沼。娟娟楊柳覆金堤。鳳凰樓上吹簫女。蟋蟀堂中織錦妻。別有深宮閉深院。年年歲歲愁相見。金屋螢流長信階。綺櫳燕入昭陽鈠。趙女通宵侍禦牀。班姬此夕悲團扇。秋來明月照金徽。楡黃沙白路逶迆。徵夫塞上行憐影。少婦窓前想畵眉。上林鴻鴈書中恨。北地關山笛裏悲。書中笛裏空相憶。幾見盈虧淚沾臆。紅閨貌減落春華。玉門腸斷逢秋色。春華秋色逓如流。東家怨女上妝樓。流蘇帳捲初安鏡。翡翠簾開自上鉤。河邊織女期七夕。天上嫦娥柰九秋。七夕風濤還可渡。九秋霜露迥生愁。九秋七夕須臾易。盛年一去眞堪惜。可憐揚彩入羅幃。可憐流素凝瑤席。未作當壚賣酒人。難邀隔座援琴客。客心對此嘆蹉跎。烏鵲南飛可柰何。江頭商婦移船待。湖上佳人挾瑟歌。此時憑闌垂玉筯此時滅燭斂靑娥。玉筯靑蛾苦緘怨緘怨含情不能吐。麗色春妍桃李蹊。遲輝晚媚菖蒲浦。與君相思在二八。與君相期在三五。空持夜被貼鴛鴦。空持暖玉擎鸚鵡。靑衫泣掩琵琶弦。銀屏忍對箜篌語。箜篌再彈月巳微。穿廊入闥靄斜輝。歸心日遠大刀折。極目天涯破鏡飛。

○津市打魚歌

大船峩峩系江岸。鮎魴鱍鱍收百萬。小船取速不取多。往來拋网如擲梭。野人無船住水滸。織竹爲梁數如罟。夜來水長沒沙背。津市家家有魚賣。江邊酒樓燕估客。割鬐砍鱠不論百。楚姬玉手揮霜刀。雪花錯落金盤髙鄰家思婦淸晨起買得蘭江一雙鯉簁簁紅尾三尺長。操刀具案不忍傷呼童放鯉潎波去寄我素書向郎處

【轅文曰前半去張籍王建不遠後半古秀獨絕卽盛唐諸公卻步矣】

【臥子曰調古辭俊便覺少陵之作不免傖父】

【舒章曰結處婉孌入情若作泥沙失勢等語便爲粗格】

○大梁行

朝登古城口。夕藉古城艸。日落獨見長河流。塵起遙觀大梁道。大梁自古號名區。富貴繁華代不殊。髙樓歌舞三千戶。夾道煙花十二衢合沓輪騶交紫陌。鳴鐘暮入王侯宅。紅妝不讓掌中人。珠履皆爲門下客。片言立賜萬黃金。一笑還酬雙白璧。帶甲連營殺气寒。君王推轂將登壇。彎弧自信成功易。拔劍那知報怨難。巳見分符連楚越。更聞飛檄救邯鄲。一朝運去同衰賤。意气雄豪似驚電。楊花飛入侯嬴館。艸色淒迷魏王殿。萬騎千乘空云屯。綺構朱甍不復存。夜雨人歸朱亥裏。秋風客散信陵門。川原百代重回首。宋寢隋宮亦何有。遊鹿時銜內苑花。行人尙折繁臺柳。繁臺下接古城西。春深桃李自成蹊。朝來忽見東風起。薄暮飛花滿故堤。

【轅文曰本之初唐而小見鋒力】

【舒章曰聳於盧駱縟於頎維】

○聽琴篇

美人橫琴坐我堂。酒闌爲鼓三四行。燈孤月明客不發。弦悲調急秋夜長。吾長瑤琴久不拭。金徽玉軫無顏色。感君對此如有情。一彈使我三嘆息。樵歌響答山澗幽。楚歌慷慨云夜愁。瀟湘猗蘭稍平逸。四座但覺淸商流。始聞白雪停翠竹。烈颷吹我溪上屋。忽然翻作廣寒遊。知是霓裳羽衣曲。含宮移羽何春容。泠泠萬壑吟風松。煙岑一夕怨鳴鶴。江天何處驚蟠龍。我初好音惟好此。橫笛短簫徒聒耳。平生頗抱鍾期懷。四海難逢伯牙子。今夕何夕願不違。爲君擊節淚沾衣髙歌雅和人世稀河轉參橫君莫歸

【轅文曰結句婉入】

【舒章曰序事乎秀舉體融暢】

○寄李空同

黃河臘月冰十丈。縱有鯉魚那得上。楚天鴻鴈避霜雪。未得逢春難北向。康王城邊沙艸曛。梁王臺上多暮云。野人歲晚誰相對。桐栢山中空憶君。

【臥子曰盛唐】

○漢將篇

漢家西北煙塵起。烽火夜照西京裏。胡虜奔騰一萬騎。關塞逶迆五千里。飛符插羽募精彊。連營列陣掃邊疆。巳見將軍屯細柳。更聞天子獵長楊。長楊羽獵兵威振。疊鼓鳴鉦聞遠近。龍虎遙分天上軍。魚蛇徧閱雲中陣。長安驄馬俠少年。金鞍玉轡鐵連錢。共看拔劍追驕子。自許彎弓射左賢。驚風晝起邊沙漲。疏勒黃雲迷所向。飲馬寒臨月窟傍。軀兵夜度天山上。降旗款節樹戎城。捲斾回旌入帝京。徵人半死龍庭戰。壯士俱標麟閣名。麟閣功名不易得。貴臣良相徒顏色。威胡盡道李飛將。還漢誰言蘓屬國。玉門關外朔云愁。燕頷書生亦白頭。君王自憶廉頗輩。義士羞稱萬戶侯。

【舒章曰摐金伐鼓旌斾悠揚】

○隴右行送徐少參

隴右地。長安西行一千里。秦日長城號塞垣。漢時故郡稱天水。聖朝掃蕩無烽煙。射獵之地爲桑田。熟羗賣馬嘗入塞。將軍遊騎不出邊。知君風采古遺愛。楊策傳符度關內。父老三秦望節來。犬戎諸夷遮馬拜。開藩分道鎭邊塵。居守巡行歷幾春。熊軾朱幡今嶽伯。豸冠白筆舊臺臣。瓦亭之西半山谷土室陰陰連板屋落月孤城淸渭源寒云古磧黃河曲十年此地曾遊歌。別來風物今如何。竹花秋臨鳥鼠穴。楊葉夕渡魚龍波。回看萬里風雲色。少小趨庭淚沾臆。相送悲吟不盡情關山隴阪髙無極

【臥子曰髙壯】

【舒章曰邊塞詩不獨雄亮兼有情思】

○五馬行

使君五馬來月氐。方瞳夾鏡光離離。長身峻耳髙七尺。錦云窣地玉花赤。杏韉蹙鐙雙盤龍。文羈翠刻金玲瓏。靑絲遊韁綰不住。鐵色蹄翻錦苔地。天閒沙苑貯幾時。一朝分賜使君騎。使君行春嘗露冕。緩鞚張油下山縣。朱文露网動輕車。四野人家望通幰。去年來時楚江秋。長鞭馳過黃鶴樓。楚城駿馬千萬匹。解鞍坐視不敢儔。今年朝天入五鳳。紅纓寶玦連錢重。曉隨鸞聲撼玉珂。九陌風微塵不動。天子命下巡吾州。輝光重整金絡頭。吁嗟吾州本狹促。迮徑寧當千里足。行行前駕肅且閒。郡人遙望雙旌竿。馳道父老應開顏。區區狐豕誰敢前。桑條吐葉靑鬱鬱。滿路春塵繞車轂。使君不惜驅馳勞。無令暴吏登民屋。出門一送五馬行。我馬踟躕皆不鳴。相逢同是他鄕客。惆悵城邊暮春別。山亭艸色細雨時。野館梨花寒食節。夕陽微微鄴城樹。寒煙漠漠淮川月。願言努力策霜蹄。千金重有登臺期。

【轅文曰流暢可喜】

【臥子曰佳辭亹亹不覺其繁】

【舒章曰獻酬詩乃爾不俗】

○田子行

君不見黃河西來北入海千載卻倒東南流淮水如絲納九曲桐栢山作昆侖丘我家淸淮邊。君家大河側。開辟二水今古同。人生變化無南北。田子之生河降神。十五手掣生麒麟。二十辭家觀國賓。三十謁帝爲近臣。赤墀靑瑣日月上。金馬銀臺河漢津。自矜一身遇明主。便欲登天叩天皷。天門晝關守虎豹。云師屏翳雷公怒。煙气縹緲隨飛龍。電光閃爍笑玉女。太淸星辰下羅列。歘忽閶闔生風雨。丹誠不回白日照。杞國憂天獨勞苦。我持彤管雙鳳翎。浮沈帝傍近紫庭。文園著書久消渴。據地酣歌常不醒。長安少女花在側。茂陵美妾空娉婷。漢王不好相如賦。方朔誰知是歲星。君不見楚人當時不識玉。海客無心采明月。明珠暗投反按劍。白璧三獻還遭刖。君不見長孺從來嘆積薪。公孫布衣爲漢臣。千秋開口取卿相。董生白頭甘賤貧。我今與子俱落魄。過飲悲歌嘅今昔。咸陽酒客五花馬。邯鄲博徒千金擲。古來豪俠亦可喜。可憐聖賢皆厄塞。神駿翻爲轅下駒。冥鴻巳愧籠中翼出門與子常相憶淸淮大河見顏色

【轅文曰此詩頗冗於鱗取我持彤管以下八句作一首似不成章予爲刪去中間二十餘語覺全首雄暢臥子以爲當未審作者許我否】

【舒章曰起有排天之勢結復收此極有章法】

【臥子曰無此俊逸之致安可輕學靑蓮】

○古井篇

君不見城邊古井荊棘荒。沙崩雨塌官道傍。當時碧甃映朱閣。黃金闌干銀作牀。美人銅瓶響哀玉。寧知委棄同悲涼。梧桐花幹蘚花濕。鷺鶿側窺蚯蚓入。百丈寒泉尙堪飲。心長綆短空愁立。

【舒章曰結意深長】

○懷舊吟贈阮世隆

君家髙樓對芳樹開宴曾畱三日住銅盤絳蠟暖照春。金壺銀漏寒催曙。知君重義多豪遊。滿門賓客爲我畱。珊瑚不避鐵如意。驊驑皆纏金絡頭。爾時北上與君別。蔡州城外花如雪。夢裏猶尋汝上云。醉中卻憶淮西月。丈夫富貴各有因。如君立身亦不羣。行年四十未白髮。生兒十八期靑雲。君從秋日遙分手。我向東風一回首。山下長搴舊薜蘿。樓前應長春楊柳。

【舒章曰金鞭紫陌蹀■﹝爕﹞從容】

【轅文曰極似李頎而遒麗過之】

○同崔子送劉以正還關中

燕川芳艸歇巳久。行子西行更回首駿馬春停渭曲花金鞭暮指秦中柳看君兄弟皆豪雄。十年側想中丞公。東山雲月臥未起。北海賓客誰相通。荷花初紅酒初碧。汝歸登堂見顏色。若問長安舊友生。崔何二子常相憶。

【舒章曰意態自縱】

【轅文曰中有太白俊語】

○周儀賓朝天歌

周君來從大梁發。搖鞭卻指秦樓月。燕山臘盡春未生。可憐裘馬衝霜雪。憶昨雲霄謁帝關。春卿引見紫宸班。天門九重羅虎豹。一月不得朝龍顏。館甥帝室恩數少。尙女王家禮非小。中山更傳聞樂對。陳王亦進通親表。伊昔梁王全盛時。車騎從官皆漢儀。遣使嘗聞八珍送。入朝數賜飛龍騎。百餘年間事勢殊。諸侯出或乘馿車。朱門賓從想冠劍。白頭王孫行路衢。君歸爲我一問訊。梁園賦客今何如。

【轅文曰是時劉瑾痛厄宗藩故詩人之言如此】

【舒章曰序事淡古】

○桃源圖歌

昔我遊武陵。坐石窺花源。岸坼丹洞閟。風回綠蘿翻。崩崖奔古月。沓嶂響哀猿。行車一以過。始知人境諠。眞陽仙令欲南往。手持新畵來相訪。武陵山水久不覩。今晨置我髙堂上。巖穴如聞雞犬聲。村墟但見桑麻長。髣髴潭水濱。點綴桃花春。山川似晉代。衣服猶秦人。回首茫然一煙霧。尋源誰復知眞處。投簪福地終有期。畵中先認桃花樹。

【舒章曰淸響自足】

【轅文曰整秀】

○胡人獵圖歌

邊沙蕭蕭天北風。髙林晝屯鞍馬雄。胡人裝束身手健。眞與此圖形貌同。冬寒獵傍長城窟。城下平原日將沒呼鷹放犬無不爲數騎彎弓競馳突月髙琵琶海西城拂廬雪幹氍毹輕金鍾虜酒亦易醉。玉踠胡驑驕不行白髮老胡黃戰裙抽箭仰視天山云眾中若認射鵰手。漢家誰是李將軍。

【臥子曰練辭振拔】

【轅文曰不借色於少陵而其神自合】

【舒章曰气色新爽不寄人籬壁】

○子昂畵馬歌

學士宋王孫。畵馬皆龍姿。曾寫飛黃出天廏。尙畱云影落瑤池。池頭馬官錦靴袴。緩鞚長牽時拂顧。萬里精神開絹素。百年毛鬣生風霧。吁嗟內乘無人識。想見奔騰過都國。翠仗朱軒數往來。金羈玉勒增顏色。只今天子罷南徵。又聞東巡遼海城。安得四馬忽然生。登臺一顧千金�天上嘗隨八駿行。

【舒章曰結處不彊合時事】

◆徐禎卿【三見】

送士選侍禦

唐生將卜築桃花之塢謀家無貲貽書見讓寄此解嘲

寄華玉

靑門歌送吳郎

觀唐生寄贈子容洞庭山圖因求作廬山障子

○送士選侍禦

壯士樂長徵。門前邊馬鳴。春風三月柳。吹暗大同城。蘆溝橋下東流水。故人一樽情未巳胡天飛盡隴頭云惟見居庸暮山紫羨君鞍馬速流星。予亦孤帆下洞庭。塞北荊南心萬里。佩刀長揖向都亭。

【舒章曰風態健逸】

【轅文曰起手是太白神境】

○唐生將卜築桃花之塢謀家無貲貽書見讓寄此解嘲

予昔攀白日。虹蜺幹紫庭。浮沈帝座側。無人知歲星。側侍公交車無所歡。聊騎天馬出長安。南下蒼江浮七澤。還攜謝客弄波瀾。靑倪中開秀廬嶽。瀑布灑入千峯寒。冥冥仙气貫南斗。直欲淩身燒大丹。回裾西拂巫山浦。浩蕩歡心間雲雨。歸來欲奏楚王書。漢主上林方好武。黃金不遇心自吁。白璧無媒翻見侮。昨日結交燕少年。酣歌擊築市中眠。正逢天子失顏色。奪俸經時無酒錢入門百結鷫鸘盡笑立文君明鏡前卻思舊日髙陽侶。黃公酒壚何處邊。天下綈袍誰不憐。卻卿未具山中橐。何人爲買剡溪田。唐白虎。眞俠客。十年與爾靑雲交。傾心置腹無所惜。擊我劍。拂君纓。請歌鸚鵡篇。爲奏朱絲繩。胡爲擾擾蒼蠅之惡聲。我今蹭蹬尙如此。嗟爾悠悠世上名。

【臥子曰入門二語子畏眞態】

【舒章曰跌宕如意】

【轅文曰具得太白操縱】

○寄華玉

去歲君爲薊門客。燕山雪暗秦云白。馬上相逢脫紫貂。朝回沽酒城南陌。燕山此日雪雰雰。祗見秦云不見君。胡天白鴈南飛盡。千里相思那得聞。

【轅文曰輕俊絕倫】

○靑門歌送吳郎

吳郎醉嗜長安酒。落魄目言爲客久。走馬頻看上苑花。回鞭幾折靑門柳靑門瞳瞳魚鑰開。乳燕遊絲相逐來。柳下雕鞍畱別袂。花間酒盞覆蒼苔浮雲去去辭城闕芳艸連天那可歇野店春風聽早鶯。關河曉樹懸星月。千里淮流雙畵�。廣陵驛前逢暮潮。落日帆歸揚子渡。靑山家對伯通橋。吾家流水元非隔。宛轉胥臺通巷陌。艸長難尋仲蔚居。林深不辧陶潛宅。淸溪屋下可垂綸。復有蒓羮足獻親君歸倘食冰絲鱠爲念羇棲塞北人

【舒章曰朗朗淸出實境自佳結更有態致】

【臥子曰似勝李頎】

○觀唐生寄贈子容洞庭山圖因求作廬山障子

丹巒氤氳拂空起。素練平鋪洞庭水回溪笑指毛公家。忘卻凔溟幾千里。我隔廬峯夢紫煙。嘗騎白鹿上靑天煩君貌出仙人嶂西寄長安向日邊

◆王廷相【再見】

金內翰五泉歌

○金內翰五泉歌

海客淩扶桑。簸弄紅錦湍。蓬萊坐見水淸淺。回波不盡流人間。左綿山髙天闕峙。中有飛泉噴淸泚。煙霧春霏滄海瀾。珠璣夜濺星河水。灑空玉瀑翠微連。瑞靄靈氛散遠天。鸞儀倒映三珠樹。花气遙通五色泉。泉裏仙人蘭臺客。愛挹淸泠坐朝夕。濯髮行修鴻寶篇。洗心時沃丹沙液。春來泉壑起鳴雷。天上風雲百道開。請看白日煙嵐窟。時有遊龍行雨回。

【轅文曰應酬之作不失初唐格調亦稍近太白】

◆孟洋【字望之信陽人弘治乙丑進士累官大理卿】

【臥子曰望之詞調鮮爽亦自斐然】

【轅文曰望之力宗大復僅得其逸響故不耐深思】

【舒章曰望之气體不髙亦自矜立】

送僉憲李君惟大入關中

○送僉憲李君惟大入關中

秦中昔遊地西望送行旌。雨雪經淮甸。春風入洛城。洛陽城中足髙彥。君過故里多歡宴。天津橋邊新柳絲。桃林花暖啼鶯徧。紫气函關路。靑蓮華嶽祠。五陵富貴空流水。四塞煙塵異往時。使君按節行風俗。白日靑雲照巖谷。云陽縣前涇水深。召公亭下春蕪綠。中興天子緩刑威。四海謳歌仰徳輝。從容攬轡長安道。早晚風聲達紫微。

【舒章曰幾與韓翃李益近】

【轅文曰取其有朴意】

【臥子曰有意學李頎】

皇明詩選卷之五終

同郡夏完淳存古氏較

●皇明詩選卷之六

李雯舒章

雲間陳子龍臥子氏同撰

宋徵輿轅文氏

七言古詩二

薛蕙

楊愼

左國璣

屠應峻

王省曾

唐順之

許應元

皇甫涍

李攀龍

王世貞

謝榛

吳國倫

宗臣

盧柟

於愼行

馮琦

袁宏道

◆薛蕙【再見】

龍虎山歌送範同年汝和

○龍虎山歌送範同年汝和

豫章之東龍虎山。南斗垂耀當天關。祝融廬霍引襟帶。三江九派奔回還。山盤水曲入仙城。疊巘層崖上紫淸。中天日月照樓閣。二十四巖金碧明。巖室洞房煙霧裏。玉戶金牕宛相似。丹井深通滄海潮。翠屏倒掛天河水。翠屏錦壁百千回。綠岫靑岑宮殿開。羽人龍駕去不返。仙吏仍飛雙舄來。雙舄朝天還帝鄕。飛來飛去名山傍。仙嶠雲霞長不攺。天壇花藥依然在。卻向山中寄紫書。故人闕下遙相待。

【舒章曰七言古非君采所長蓋莊嚴而不流宕也此作少勝故錄之】

◆楊愼【再見】

離席行送彭二

寄張季文

錦津舟中對酒別劉善充

賦得千山紅樹圖送楊茂之

○離席行送彭二

昔子從軍巴蜀山。橫戈千里何間關坐使麒麟日月煥。行收魚鳥風雲閒。文武才名歸一姓。兄弟勛華許誰並。起晚已謝時運傾。當陽再覩乾坤正。陟岡在原來復返。海水天風歲將晚行行白馬燕雪深飛飛黃鵠秦雲遠離堂命酒羽觴疾畢昴盈軒月東出主人畱連客離席慷慨爲子歌今夕

【轅文曰後半古調逸舉結勢更矯】

○寄張季文

美人別我歲幾華。碧艸五見生天涯。東風東來飄錦字。忽如靑天披雲霞。往年君向秣陵去。海夢橫溧陽樹。今年君自滇池還。風光又隔點蒼山。佳期不得同攜手。惆悵令人靑鬢斑。

【臥子曰賦詞不多逸興翩舉】

【轅文曰太白雲仍】

○錦津舟中對酒別劉善充

錦江煙水星橋渡。惜別愁攀江上樹。靑靑楊柳故鄕遙。渺渺徵人大荒去。蘇府匈奴十九年。誰傳書紮上林邊北風胡馬南枝鳥腸斷當筵蜀國弦

【舒章曰惜別之詞最爲深健】

○賦得千山紅樹圖送楊茂之

蕭郎雅工金碧畫。愛畵碧雞與金馬。畫作千山紅樹圖。行色秋光兩瀟灑。搖落深知宋玉悲。登山臨水送將歸丹林初曉淸霜重紫谷斜陽赤燒微故人辭我故鄕去滇樹遙遙接巴樹桑落他山共醉時楓香客路銷魂處白首遐荒老未還。流波落木慘離顏。錦城紅花那能見。千里君夢裏攀。

【舒章曰音節最佳】

【轅文曰中有直用古語亦老致】

◆左國璣【字舜齊大梁人正徳時舉人】

【轅文曰左君跌蕩亦未成家】

埜堂餞陳子之南都

○埜堂餞陳子之南都

我從夷門來。送君金陵去。埜館離筵春晝睛。楊花茫茫幾千樹。風吹亂撲金尊飛。行人且解碧羅衣。鳴箏送酒勸君醉。明日出門知者希。

◆屠應峻【字文升平湖人嘉靖丙戌進士官至諭徳】

【臥子曰屠公典麗流暢亦足名家】

【舒章曰文升風姿閒麗如玉樹風前是戶庭佳物】

太乙壇歌

歌風臺

○太乙壇歌

太乙壇髙淩紫氛。宮中夜夜延神君。金盤千尺瀉朱露。莖臺五色飛龍云。撞鐘鳴鼓邀百祥。回旌駐蹕瞻景光。石檢封綠文閟。河圖著紀赤符昌。九華燈明列星爛。八變樂終萬靈見。至尊端笏禮中天北斗垂芒指前殿皇皇圭璧奠甘泉。奕奕樓居通列仙。侍祀獨有東方朔。登歌新協李延年。白茅授冊侯五利。靑鳥銜書作前使。貝闕徘徊河漢沈。絳節繽紛王母至。武皇北面來相迎。稽首至道聞要精。能驅三尸煉五魄。可以閱世爲長生。帝聞斯言再拜受。宴罷言歸樂無有。祈年何必汾水陰。無爲自享南山壽。

【臥子曰諷詞典厚有揚馬之風】

【舒章曰鋪敍穠華不乏秀句】

【轅文曰亦太襲李頎取其有爽勁之气耳】

○歌風臺

漢皇昔日還沛中。四海爲家憶故宮沛中父老獻牛酒爭識當時隆凖公咸陽宮中鹿爲馬。芒碭山上云成龍。子弟逓進鳴歌鍾。酒半泱泱歌大風。湯沐之邑恩澤隆。千秋萬歲樂無窮。人生悲樂須臾攺。猛士之思復誰在。韓彭已醢英布誅。遺令猶令檻樊噲。古來豪傑總堪悲。沛水東流西日微。歲歲山川猶故色。風雲不向沛宮飛。

【臥子曰落議論未傷俊朗】

【轅文曰猶有初唐之調故可存耳】

◆王省曾【字勉之吳縣人嘉靖初舉人所著有五嶽集】

【轅文曰勉之志在範古而其才甚薄故合作寥寥】

廬山吟

○廬山吟

我聞匡廬山。西峙宮亭湖。少讀神禹經。昔爲天子都。背岷南來幾千里。巍峯秀出名香壚。石鏡孤圓照閶闔。屏風九疊開蓬壼。盤霞錯日气熣燦。天雞紫鳳鳴相呼。匡君騰遊太淸境。空畱碧漢靑山影。冬春不斷霜雪光。晝夜嘗看二輪景。天池猶餘慧遠方。蓮花宛種仙人杏。長風自昔吹二龍。明月當時照三隱。予也縈懷十餘年。披圖蕭爽心冷然。行當騎鹿芙蓉頂。長嘯支磯玉女前。

◆唐順之【字應徳武進人嘉靖己丑進士累官巡撫都禦史】

【臥子曰應徳气象爽邁才情駿發使能深造當有超乘其後馳騖功名詭托講學遂頹然自放】

從軍行

○從軍行

匈奴十萬入雲中。烽火照耀甘泉宮。戰士三春不解甲。天王一怒欲臨戎。追奔盡選流星騎。並力齊分明月弓。虜气憑陵恆候月。漢兵超忽若乘風。已聞舊戌黃花口。復道新屯細柳中。飛沙颯沓迷亭障。組練繽紛皆北向。赤羽朝徵六郡材。白茅夜拜五丁將。呂郎磊落似劉生。許國從來气不平。匣裏雄韜藏豹變。腰間寶劍作龍鳴。敕散萬金收猛士。身騎匹馬出長城。雁行暗結遼西陣。魚貫睛開海上營。誓同魯仲能飛箭。豈學終軍漫請纓。建節行行通大漠。檄書馬上時能作瀚海云連太白髙。燕然雪照旄頭落。知君意气坐相邀。直教一戰虜塵消。歸來奏凱獻天子功名絕勝漢嫖姚。

【轅文曰不失初唐格律】

◆許應元【字子春錢塘人嘉靖壬辰進士官至別使】

萬縣岑公洞作

○萬縣岑公洞作

赤日欲行且復畱。縣宰開我城南遊。輕風棹謳絕江水。咫尺便涉方壺丘。藤溪竹徑何歷羃。石室巖扉忽森瑟。乳泉滳瀝朝出云。琪樹龍蔥晝含日。前檐漚溇窺邑井。決波淪沄浴奔景。花嶼晴棲巫峽煙。笙臺瞑接靑城嶺。餘悲城市不可住。日暮猿啼復當去。淹畱迫鄰山鬼宅。彷佛安知羽人處。蓬萊方丈信依微。湖上靑山待拂衣。明發還應牽簿領。巖前只有白雲飛。

【轅文曰境象森穩】

◆皇甫涍【再見】

霸橋歌送大梁郭僉憲

淮上逢朱水部南川舊僚同張地官明厓吳山人河嶽集駐鶴亭醉後感述贈水部一首並簡貽張吳二君

○霸橋歌送大梁郭僉憲

咸陽城東霸橋水。芳艸乍拂春風起。秦官霸水行人淚。遙見驪山夕陽紫。臺中使君跨孤鞍。梟梟逸斾星霜幹。我筵短亭掃楓葉。仰頭白日明長安。國賓之子陳畱彥。少年謁帝承明殿。古調文華奪流輩。錦袍玉質時人羨。王門齊舉萬年觴。彩衣自識仙郎面。陽春白雪梁園客。上元燈火岐陽宴。髙堂二月別酒新。得意如君誰與倫。平沙走馬淩雲气花枝遙遙車入秦倘因橋上垂楊發幸憶當年送別人

【舒章曰結處四語快心生色】

○淮上逢朱水部南川舊僚同張地官明厓吳山人河嶽集駐鶴亭醉後感述贈水部一首並簡貽張吳二君

不見故人三載余。況復經年無尺書。感君膠漆心尙爾。問我顏鬢今何如。憶昨同官在河墅。背負靑天見毛羽。投迹誰招放逐魂。壯心不道風塵苦。系纜祠陰一遇君。淸尊江上念離羣。衣裳欲逼梁苑雪。戶牖卻吐瀟湘云。吏隱𨿽殊气相若。山人屢諷煙霞作。當筵自信同襟期。勝遊更盡新知樂。酒酣欲別仍徘徊。眼前感激令心哀。醉呼山人情勿猜。與爾長歌歸去來。

【臥子曰寫情之作意盡而止】

◆李攀龍【三見】

【臥子曰於鱗七言古實源李頎而雄整過之】

【舒章曰才气過頎而學頎故有其俊邁而無其輕淺】

送新諭李明府伯承

送新諭李明府伯承

賦得金穀園障子

送趙員外行邊

賦得狼居胥山送李侍禦

送謝茂秦

送公實還南海

楊山人

送永寧許使君

歲杪放歌

和殿卿春日梁園卽事

○送新諭李明府伯承

爾昔紅顏客薊門。獻書不報哀王孫。一朝致身靑雲裏。座上還開北海樽。余亦題詩郭隗臺。燕山秋色對銜杯。論交共惜黃金盡。此處空悲駿馬來。可憐郢曲今亡久。下裏之歌吾何有。文章稍近五千言。雅頌以還十九首。才子新傳白雪篇。江城忽借使君賢。那堪西署爲郎者。多病離居臥日邊。

【舒章曰喜無冗句】

【轅文曰當時雅重伯承其詩實不稱】

○送新諭李明府伯承

薊門昔在胡塵中。匈奴火照西山紅。氈廬相望赤縣隘。鮏羴未厭神畿空。君王拊髀過郎署。侍臣扼脘談邊功。每飯不忘巨鹿戰。千金先發華陽宮。邯鄲少年遊俠子。腰間匕首懸秋水。出身願屬羽林兒。橫行誓奪單於壘。騰裝夜別縱博場。貰酒朝辭挾瑟伎。馬上風雲八陣成。帳前鼓角三軍起。故人新貴寵軒墀。亂後髙名眾始知。國士漸看投筆至。主恩況許請纓爲。天寒恆嶽倚長劍。雪滿滹沱擁大旗。歸來漢苑生春艸。見爾論兵散幕遲。

○賦得金穀園障子

誰將金穀傳毫素。座上無人不回顧。乍展旋驚澗水流。才開巳識河陽路。四壁眞看片錦圍。中庭如見雙鬟度。移席休臨墜妓樓。解衣欲掛沙裳樹彷佛明妃出塞吟。聽來未必梁塵誤。詩成酌我我豈辭。便過三斗無論數。綠珠安在恰當壚。似畱且往勢可呼。意慘昆侖紫■﹝穴上叫下﹞窱。色寒滄海紅珊瑚。君家富貴合如此。此時那知有障子。縱然客散掩空堂。猶聞夜夜春風起。

【臥子曰起甚徑捷結有餘姿】

○送趙員外行邊

狐白之裘紫驑馬鳴鞭東走漁陽野自言天子授長纓。明光殿前三使者。飛檄遠度桃花山。昨日遼西較戰還。吹律春風回黍谷。揚旌暮雪灑楡關。關門一望煙塵色。抵掌志馳伊吾北。豈獨秦人重繞朝。誓令羗虜避充國。此行不按督亢圖。欲畫地形取匈奴。指揮千障鐵如意。出入雙鞬金僕姑。驃騎將軍綠沈甲鷞鳩大夫黃石法磧裏兵屯種玉田。云邊燧起彈琴峽。元戎幕府贈吳鉤。太守離歌岐麥秋。看君歸奏稱上意。何足道哉萬戶侯。

【轅文曰車﹖票綺二語句法健實】

【舒章曰旌旗翼翼金鐵皆鳴】

○賦得狼居胥山送李侍禦

材官十萬絕大幕。踰河一戰胡兒卻。夜縱翼兵襲章渠。系以往封狼居胥。姑衍山頭列旗鼓。中壇擁纛陳首虜帳前面縳三當戶驃騎將軍醉歌舞北風千里云摧頹。瀚海波濤蹴日回。漢家天子雄才哉。捷書親發栢梁臺。君持繡斧五原郡。牧馬單於不敢問。黃沙白艸寒冥冥。今年爲王犁二庭。

○送謝茂秦

孝宗以來多大雅布衣往往稱作者謝家玉樹操郢音。其曲彌髙和彌寡。寓梁曾曳王門裾。遊燕欲薦中涓馬。豈無冠蓋映當時。滿眼悠悠世上兒。文章千載一知巳。交結何須鍾子期。此物有神兼有分。富貴浮雲不與之盧楠坐銜越石恩醉後感激肝膽言蒼鷹睚眥鸚鵡賦。身掛羅网何由翻。殷憂楚奏秦庭哭。遂雪黎陽國士冤。歸去東將釣滄海。安能貧賤嘗丘樊。早借江鴻報消息。或臥春云且故園。

【臥子曰李謝意气如此何以不終】

【舒章曰堂堂而來气滿心�】

○送公實還南海

梁生偃蹇誰與倫。梁生偃蹇無與倫。爲郎十月不厭意。上書乞歸南海濱。文章往往迕時好。富貴安得嬰其身。獨存肝膽論交者。一一淩雲作賦人。憶昨擊築飲燕市。酒酣以往气益振。黃金之臺空嶙峋。華陽之館摧爲薪。騊駼騄耳俱良馬。劍客博徒皆俊民。梁生徐生情最親。宗生王生詩更新。經過但坐歌白雪。罷曲彷徨若有神。揮毫夜夜搖星辰。襟期矯矯何能馴。梁生此事成萬古。欲別牽裳遂具陳。羅浮之山何崔嵬。下臨莾蒼波濤開。維舟跋浪長鯨出。倚杖垂天大鳥來。北望中原寥廓哉。飛厓坐攬百粵色。羣峯黝渺行風雷。梁生之廬構煙霧。千尋薜荔靑摧頹。有時髙詠反招隱。巖壑無人秋雨哀。尉佗椎結本趙俠。陸賈縱橫亦漢才。丈夫有道在龍蠖。還能與世相裴徊。梁主何爲終蒿萊。梁生愼勿終蒿萊。

【舒章曰起結亦本子美中間敍致輕矯】

【轅文曰雜而不亂在李杜之間】

○楊山人

千篚湖綿白雪開滿江稻色黃雲來山中客醉頷其頦。自言七十巖耕者。帝於我有何力哉。

【舒章曰起二語是風土佳境】

○送永寧許使君

邢州十月凋白楊城頭出云垂太行把酒相看日欲墮。五馬踟躕大道傍。問君胡爲萬里去。小臣罪合投窮荒。我聞西南羅施國。風气郁塞殊陰陽。長官椎髻見朝吏。海蠻醉鼓橐中裝。男兒貴至二千石。何地不可稱龔黃。壯遊須令百粵盡。探奇更得浮沅湘。永寧自惡無瘴癘。明年雨露生還鄕

【轅文曰起手賦景奇欝結亦爽直有古意】

○歲杪放歌

終年著書一字無。中歲學道仍狂夫。勸君髙枕且自愛。勸君濁醪且自沽。何人不說宦遊樂。如君棄官復不惡何處不說有炎涼如君杜門復不妨縱然疏拙非時調便是悠悠亦所長

【臥子曰似達夫】

【舒章曰入道之言愈淡愈老愈壯】

○和殿卿春日梁園卽事

梁園髙會花開起。直至落花猶未已。春花著灑酒自美。丈人但飲醉卽休。才到花前無白頭。紅顏相勸若爲畱。春風何處不花開。何處花開不看來。看花何處好空回。

【臥子曰比之岑嘉州韋員外作差增妻緊】

【轅文曰法圓調髙】

◆王世貞【三見】

【轅文曰七言古僅能作唐調耳元美自許在北地濟南之上殊不能然】

【臥子曰元美七言古搜引匠心但覺才情敏妙】

寶刀歌

贈梁公實謝病歸

昌平侯鐵券歌

觀李於麟射歌

送盧生還吳

放歌送王明佐

金吾行贈戴錦衣

懷柔六槐歌

送許永寧

酹孫太初墓

殷司馬平廣西寇歌

寄許左史兼訊西亭王孫

送陸君儀部起家分賦得冶城

爲劉侍禦題淸舉樓

登邯鄲叢臺有感作叢臺行

○寶刀歌

昆吾精鐵光灼爍。不論風胡手中作。涪江水淬明月寒。漢冶風回赤蛟躍。鋒尖七曜隱芙蓉。匣裏雙環吐龍雀。少年醉舞洛陽街。將軍血戰黃沙漠。記取銜恩一片心。扶君直上麒麟閣。

【轅文曰元美小時筆墨如此宜其自許】

○贈梁公實謝病歸

汝謀結室羅浮頂。下飲仙人葛洪井桂樹宛宛山日深松花蒙白雲冷我亦僅買蜻蜓舟。歸與少年爲薄遊。采蓮一曲杳然去。得醉卽臥淸溪頭。

【舒章曰轉便遊意如吳兒剌舟】

○昌平侯鐵券歌

英皇昔日困魚服。慘淡四廟精靈哭。乾坤膏血付虜馬。烏鵲晝向行人啄。於公石師獨當柄。指顧號令無翻覆。天下勤王頗不少。楊侯上谷能神速。鳴鞭遊騎出飛狐。咋指單於遁涿鹿。侯气已見平吞虜。左右弧矢垂雙箙。居庸關頭落日黃。饑卒盡飽降胡肉。新皇論功獨召宴。劍履醉向明光宿。貂蟬換出驚妻子。犀玉手授稱腰腹。當時報功恨不極。促制鐵券黃金飾。無論此券一尺鐵。帶礪河山開社稷。百年倏忽豈更遠。裏門不朱插荊棘。洛下惟聞許史封。邊陲尙指楊王力。卽看鐵券黑似漆。金書黯�無顏色。豈惟金書無顏色。侯家子孫看不識。爲道己巳年間事。始復吞聲淚塡臆。昨者薊門火。橫連甘泉北。捷書未必當賊鋒。血戰還應長見抑。尙方之券陳如山。男兒赤手那可得君不見濠梁勛舊奚足數墳墓秋霜竄鼷鼠於公喪元石帥族風塵久賴成心膂

【舒章曰若無一結全篇俱不見警筆】

【臥子曰微繁於子美】

○觀李於麟射歌

李侯手挽三石彊。左射右射勢莫當。飲羽猶然動逸勁。白日迥接星飛芒。彩旌亂馳鼓人震。徐插繁弱神揚揚。江南野夫不肯降。气挾岱嶽超扶桑。乍騰手勢身亦轉。矢落不見東西揚。道傍兒女相走笑。比著束手無餘長。主人玉杯競前醉。李侯頗欲誇其技。自云昔日師劉燾。罷看詩書馳獵騎。珊瑚僕姑千金裝。戎錦韎韐五花隊。燾也逡巡獨前出。指顧萬象俱辟易。皎如宵月橫控弦。颯爾秋霜見鳴鏑。眾看雲中一片白。宛轉血墜摩空翼。猿猱叫號麋鹿竄。袒跣手割分肩肋。精能遠出都護右。猛志坐奪材官色。風塵將相在一身。往見主攬甘泉策。劉子慷慨欣握符。李侯沈冥困執戟。非但折節攻三餘。亦逐時人理簿書。雄心隱隱見眉睷。世事忽忽甘籧蒢。英雄善藏須莫識。辱國之藝何欷歔。我醉爲歌平原下。靑霾森森日色。安得一箭萬里空。野夫飽飯看君射。

【臥子曰壯慨可誦】

【轅文曰鋪敍自見作家】

【舒章曰追述一段更是神旺】

○送盧生還吳

盧生善詩逸者流。百結鷫鸘安足愁。輾然一笑別我去。春花落盡胡姬樓。欲畱不能意彌惻。眾中誰憐好顏色。短裘倘過邯鄲道。靑艸巳沒平原宅。吳趨小娃迎問郎。北遊滿地塵茫茫。采菱深處唱一曲。豈若蘆茄能斷腸。

○放歌送王明佐

漢代梁伯鸞。揮手出秦關。五噫滿天地其人闤闠間千秋王生亦如此。北遊黯淡風塵裏。海上珊瑚屬銀漢。匣裏蓮花欝秋水。侯門馬勃空見收。燕市狗屠無不遊。黃金自兀國士館。黑貂且付胡姬樓。天子方祠太乙神。甘泉賦客爭前陳。豈無蜀人揚得意。相如不救成都貧。薊門駃騠雪花白。臨別殷勤繞朝策。病夫竟逐車塵歸。偃蹇衣冠失顏色。掉頭汝誇五嶽盟。鞭扶萬象無畱行。眼前歲星人未識。何用區區變姓名。

○金吾行贈戴錦衣

金吾緹騎不可當。迥若饑鶻搏大荒。碧瓦雕甍戰崷屼。貂裘玉勒紛輝光。但令奚雛剪頭至。赤手臥奪黃金章。人間陸海天茫茫。豈無英雄遂俛首。戴子不肯誇身彊。邀我坐我堂中牀。葡萄暖發茵陳香。羽聲春激白帝霜。五侯七貴他自足。要令名姓登詞場。嗚呼戴子一洗金吾色。野人愧殺尙書郎。

【舒章曰中間別有所剌】

○懷柔六槐歌

懷柔署中六槐樹。小者百尺淩穹蒼。五如五嶽峙大荒。一若小室嵩之陽行天白日不能下呼雨闌風勢莫當金錢萬緡奪春色。珠璣千斛搏秋霜。饑烏怪鴟啼不歇。亦許狐兔穿其傍。根蟠老大托后土。區區斧斤寧見傷。東家梧桐僅人立。靑皮剝落神摧藏。𨿽有鳳皇不肯顧。安得送汝參天長。

【舒章曰亦寓言也意似在分宜】

【轅文曰亦是風人之遺】

○送許永寧

許生少小靑雲客。一日交遊滿東國。是時歷下李於鱗。往往道汝文章伯。薊門紅塵萬楊柳。五馬忽停趙州守。吾徒零落聲華盡。且復低眉事奔走。淸霜片片照吳鉤。北斗插地河西流。要知肝膽酒邊露。還是當年荊聶儔。

【轅文曰此詩原本頗拖沓故刪其半卻是成章】

○酹孫太初墓

死不必孫與子生不必父與祖突作憑陵千古人。依然寂莫一杯土。道場山陰五十秋。那能華表鶴來遊。君看太華蓮花掌。應有笙歌在上頭。

【舒章曰起語奇突要是太初錄也】

○殷司馬平廣西寇歌

殷公文武邦之禎。不學淵源空有名。一歲再遷中執法。兼提六管嶺南兵。如雲鵝鸛排千艦。五色神羊映百城。徵南將軍不穿札。渡瀘相公單白帢。軍聲雷動細柳營。殺气霜凋大藤峽。任是蠻煙開羽扇。還畱漢雨澆金甲。狼兵錦韝繡蝥弧。奪得生徭換酒沽。早知不殺稱神武。悔自跳踉作後夫。處處春田催布谷。朝朝列肆喚提壺。千秋獲嘉縣重覩。伏波不得驕銅柱。漓水灘和鐃吹聲。欝林花滿旌旗路遙望蒼梧云正蒼是公功成勒銘處

【舒章曰結有神致】

○寄許左史兼訊西亭王孫

詞客不寂寞。故人多輝光。許侯自厭五馬去。十年相齊復相梁。大梁夷門已非故。大梁遊俠猶傾慕。共道靑雲公子交。還誇白雪相如賦。病夫偃息東山廬。自言於世無所如。倘遇漢朝劉子政。爲求鴻寶枕中書。

【轅文曰此元美之擬東川也】

○送陸君儀部起家分賦得冶城

謝公昔未達。與客登冶城。一爲遺世言。口吻煙霞生。東山髙臥三十載。遠志𨿽饒壯心在。躡屐能開大桁煙。圍碁直賭秦淮塞。英標爾復冠人羣。彊爲天書辭白雲。謝公墩頭初月上。千古風流並在君。誰憐誓墓長耕者。曾是同遊王右軍。

【臥子曰結以自況】

○爲劉侍禦題淸舉樓

王人髙僂號淸舉。主人卜築今何所。橋畔船歸虎丘寺。門前客散桃花塢。爲言塵市無所歡。聊從物外得奇觀。習習蘭芝繚戶牖。紛紛虹雨掛闌干。倦來獨岸華陽幘。鄴侯圖書周四壁。捲簾忽舒東海霞。掛頰且看西山色。風前胥口幾葉帆。月下吳閶一聲笛。元龍之客不可畱。東陽八詠誰能酬。鶴背翩然別君去。白雲無盡五湖秋。

【舒章曰亦復淸宕】

【轅文曰亦是東川之遺】

○登邯鄲叢臺有感作叢臺行

邯鄲叢臺已非舊。請說邯鄲舊時有。吳家倩女苕乍榮。和氏連城月初剖臺丄奏伎邯鄲姬臺下拔刃邯鄲兒銜將恩去身俱賤。報得讎來王不知。君莫謂平原好公子。三千去後應無幾。堂中客傍信陵門。軍前士死長平壘。叢臺不盡更檀臺。回首豪華安在哉。自是魯連東海蹈。千秋白日聳蓬萊。

【臥子曰發音赴節瑯然玉舉】

◆謝榛【字茂秦臨淸人嘉靖時山人所著有四溟集】

【舒章曰茂秦詩神簡健發如摩天俊鶻每擊必中】

【臥子曰茂秦沈練雄渾法度森然眞節制之師也○又曰茂秦地位於鱗之下徐吳之上元美評其所制最當而未免以蕭朱之嫌左﹖﹖旦濟南抑之太甚此文人之交不足重也】

【轅文曰四溟集余所細閱五言古學少陵而加以俗了無可取七言古亦具體耳惟五七言律切實衡當是其所長然法律束之不無微恨○又曰茂秦近體在元美丄於鱗能以變化勝】

送劉戶曹成卿使荊楚

○送劉戶曹成卿使荊楚

帝將北伐歲雲暮。使者南徵三楚賦。借問何人當此行。東平文學今劉楨。朔塞風塵暗赤縣。中原戎馬疲蒼生。飛旌直下武昌道。黃鵠磯頭見春艸。仙侶不來空倚樓。漢江東流波浩浩。孤鳳叫天天上聞。野田鳥雀何紛紛。湘竹遙連洞庭雨衡山半落蒼梧云云岑煙樹莾相似。猿聲至今悲帝子。有才偏抱千古愁。片月多情照湖水。國計艱難非昔時。君今肯醉習家池。無限悲歌楚人調。秋風獨遣騷人知。

【轅文曰茂秦七言古亦刻意濟南】

【舒章曰湘竹二語寫景淋漓】

◆吳國倫【三見】

送徐行父少參赴關內

過五郎磯

舟泊漢口司馬陳公載酒渡江爲長夜飲賦謝

○送徐行父少參赴關內

咸陽天下險。洛邑天下中潼關睥睨周西東。君自三川歷三輔。分陜經營王命同。登車慷慨千人雄。矯若八翼淩蒼。左馮翊。右扶風。漢闕秦畿指顧通爲將匣裏雙龍劍擲作天邊二華峯

【舒章曰結自雄俊】

○過五郎磯

黃龍洲前雪浪飛。浪花疊作五郎磯。小艇縱橫截洄洑。張网捕魚一何速。造次經過不知險。坐愛山衣綠如染。閒情沙鳥俱悠悠。萬古蒼茫江漢流。

【轅文曰峭健】

○舟泊漢口司馬陳公載酒渡江爲長夜飲賦謝

蒲衣竹笠滄浪叟。玩弄煙波忘白首。短棹乘春溯大江。東風送之過漢口。漢水西來髙接天。洪濤猛蹴羣山走。落日全昏鵠渚磯。停舟且系睛川柳。隔江簫鼓何殷殷。樓船如屋旌如雲。戈艦儼開魚麗陣。旐鐙疑勒水犀軍。中流小隊傳呼急。夾岸材官次第分。爲道總戎能載酒。招尋野客來江濆大別山頭月未午江光千里明於組錦纜牙檣動列星。金樽綺席臨芳浦。禮數先從入坐寬。中懷並借衘杯吐。登歌不采大堤謳。擊劍何煩長袖舞。憶自君侯鎭荊服。簪貂插羽無亡鏃。坐使蠻夷款自輸。秖今江漢平如陸。百年此夕會偏奇。絳燭屢更歡未足君不見郎官湖上鷗不驚處士洲前艸增綠

【臥子曰鋪敍穠雅】

【轅文曰意境新逸】

【舒章曰結語閒雅別自一調】

◆宗臣【字子相興化人嘉靖庚戌進士繇吏部考功郎中出爲福建提學副使天卒所著有方城集】

【舒章曰子相天姿明佚好自頹宕其得意處僅得太白之粗者故予輩刪之頗嚴然不可謂非其功臣也】

【臥子曰子相意取秀逸不尙深思從此入者易流淺俗】

歸嘆

○歸嘆

薊門春盡云陰陰倚。杖出門愁暮禽。千金裘馬只自好。萬里江湖誰復尋。武陵一別桃花深。欲歸不歸傷我心。靑楓未老楚月白。吾將長嘯投吾簪。

【舒章曰玉山頹唐自有佳致】

【轅文曰子相七言古全擬太白但得其膚此作取其不作意】

◆盧柟【再見】

贈別南田楊子還晉石

嬴女鳳圖

贈別李性庵還任丘

○贈別南田楊子還晉石

我本衛川豪。君作燕城客。意气各千里。相逢在燕陌。燕城燕陌跨京華。靑煙作帳銀爲沙。五侯龍馬耀金鞭。蒼螭寶帶屈盤拏。層城日出歌鍾起。繡戶珠箔幌羅綺。遙憶夔龍集鳳池。亦知衛霍矜戚裏。笑倚靑萍劍。恥上黃金臺。昭王非帝冑。樂毅自凡材。燕丹空有心。荊卿徒悲哀。白虹沒長云。易水不能回。瑤華翠葆浮雲沒。錦石雕甍秋後伐。古人已見覆蒼苔。今人空對西山月。西山月出宮殿寒。坐愁白髮驚飛湍。風雲萬里不相待。白羲垂耳蛟龍蟠。雞鳴開九關。天��狼若可攀。勢欲請長纓。系胡燕然山。長纓系胡心不朽。君去靑山但揮手。落日天風吹海波。月明來勸一杯酒。酒中慷慨樂事無。據地酣歌玉唾壼。晉石山川爲君迓。千巖萬壑來長途。往日春光懷我處。奇花不盡相思樹。葡萄露下余空醅。終日待君那能顧。滄洲今已暮。瑤艸不知路。欲乘黃鶴一問之。爲予淨掃南田霧。

【臥子曰未見佳境而豪頓可觀】

【舒章曰亦擬太白一往有气】

○嬴女鳳圖

秦臺明月下。照見乘鸞女。玉簫聲不聞。緘情空復許。相思何處憶離羣。欲報佳期隔彩雲懷中知有瓊華字夜夜淸光獨映君

【轅文曰淸舉】

○贈別李性庵還任丘

燕郊十月飛胡霜。臨岐送子各盡觴。腰間笑解延陵劍。雪花墮地蛟龍翔。都門佳期那可顧。相思開徧三花樹。歸時倘遇浮丘公。爲予接引嵩髙去。

◆於愼行【再見】

大堤曲

○大堤曲

大堤春盡花如雨。大堤女兒隔花語。揚州估客四角幡。暮泊蘭橈宿江渚。芙蓉寶帳綠雲鬟。翠簟銀缸夜色寒。倚瑟當壚春酒盡。捲帷望月曉裝殘。石城一曲歌未足。日出天空江水綠。含啼送客更多愁。腸斷煙波萬里秋。

【轅文曰亦本太白然巳在張籍王建境�】

◆馮琦【號北海萬曆丁丑進士累官禮部尙書謚文敏】

【臥子曰宗伯經術之士其詩𨿽未冥搜亦能象合】

題閼氏畫像

○題閼氏畫像

紅妝一隊山陰下。亂點駝酥醉朔野塞外爭傳娘子軍邊頭不牧烏孫馬

【轅文曰此爲忠順夫人而作】

◆袁宏道【字中郎公安人萬曆中進士官至吏部驗�司郎中】

古荊篇

○古荊篇

年年三月飛桃花。楚王宮裏鬭繁華。云連蜀道三十里。柳拂江堤十萬家。丹樓繡幌巢飛燕。�閣文牕起曙鴉。鴉飛燕語等閒度。不記江城春早暮。東風香吐合歡花。落日鶯啼相思樹。王孫挾彈郢門西。少年借客章臺路。少年矯矯名都兒。雕鞍朱勒黃金羈。采桑陌上靑絲籠。紅粉樓中白紵辭。白紵綠水爲君起。靑春環佩如流水。東城絲管接西城。相府豪華壓朱邸。俠客飛鷹古道傍。佳人賣笑垂楊裏。垂楊二月隱朱樓。家家宴喜樓上頭。綦舄喧闐朝送酒。管弦嘈雜夜藏鉤。繁弦急管夜初闌。惜花少女怨春殘。桃花灩灩云成綺。蘭炷漫漫火送寒。曉風楊柳菖蒲浦。秋月梧桐金井欄秋月春花無斷絕。門前桃李幾回折。願作陽臺雨後雲。誰憐洛水風中雪。陽臺洛水夢空長。那似倡家玳瑁牀。羊車共羨東鄰子。寶帳新憐西曲娘。織成錦席迷蝴蝶種。得靑梧棲鳳凰。遊人戀戀無竆巳。踏徧江城春萬里。只解賓從集似云。那惜年光去如矢。花開花落迥生愁。郢樹鄢云幾度秋。霍氏功名成夢寐。梁王臺館空山丘。榮枯翻復竟何言。昨宵弱水今昆侖。無人更哭西州路。有雀還登翟氏門。漢恩何淺天何薄。百年冠帶坐蕭索。昔時噓气成煙雲。今朝失勢委泥礫。靑娥皓齒復何人。金牀玉機爲誰作。巳矣哉。歸去來。楚國非無寶荊。山空有哀。君看白雪陽春調。千載還推作賦才。

【臥子曰石公才情本自流麗此篇似剌江陵公作】

【舒章曰中郎淺俗有元白之風此詩彷佛初唐鍾譚猶未望見】

【轅文曰筆意妍美】

同郡夏完淳存古氏較

皇明詩選卷之六終

●皇明詩選卷之七

李雯舒章氏

雲間陳子龍臥子氏同撰

宋徵輿轅文氏

五言律詩一

劉基

髙啟

楊基

徐賁

袁凱

汪廣洋

林鴻

浦源

藍智

章闇

曾棨

周玄

王偁

楊士奇

周述

李禎

陳敬宗

王洪

陳璉

章珍

祝淇

蘇正

於謙

張和

李淸

王越

李夢陽

何景明

◆劉基【再見】

題太公釣渭圖

過南望時守閘不得行

○題太公釣渭圖

璇室羣酣夜。璜溪獨釣時。浮雲看富貴。流水澹須眉偶應非熊兆尊爲帝者師軒裳如固有千載起人思

【舒章曰五六是王佐气岸】

○過南望時守閘不得行

客路三千里。舟行二月餘。壯顏隨日減。衰鬢受風疏。蔓艸須句國。浮雲少昊墟愁心如汶水蕩漾遶靑徐

【舒章曰結句沈切】

◆髙啟【三見】

晚次西陵館

江上寄王挍書行

送謝恭

送前國子王助教歸臨川

送宿衛將出守鄧州

○晚次西陵館

匹馬倦嘶風。蕭蕭逐轉蓬。地經兵亂後。歲盡客愁中。晚渡回潮急。寒山舊驛空。可憐今夜月。相照宿江東。

○江上寄王挍書行

寥落舊歡違。江邊獨掩扉。鄰家聞暮笛。客捨試春衣。宿鳥歸山亂。行人渡水稀相思比花絮斜日繞城飛

【舒章曰結得輕新】

○送謝恭【一作劉基】

涼風起江海。萬樹盡秋聲。搖落豈堪別。躊躇空復情。帆過京口渡。砧響石頭城。爲客歸宜。髙堂白髮生。

【舒章曰調平體雅】

○送前國子王助教歸臨川

去國獨依依。羈臣淚滿衣。夢中燕月遠。望裏楚山微。世變人驚老。身全詔許歸。舟前楓葉落。應到故園扉。

【舒章曰取其眞】

○送宿衛將出守鄧州

中郎身領仗。宿衛在承明舊射雙鵰落新乘五馬行紅雲遙魏闕。白水近穰城。好勸諸年少。春來賣劍耕。

【臥子曰詞意俱佳】

◆楊基【字孟載吳縣人洪武中累官山西按察使所著有眉庵集】

【舒章曰孟載如玉袖臨春翩翩自喜】

【臥子曰孟載如吳中少年輕俊可喜所乏莊雅】

嶽陽樓

○嶽陽樓

春色醉巴陵闌干落洞庭水吞三楚山接九疑靑空闊魚龍舞。嬋娟帝子靈何人夜吹笛風急雨冥冥

【臥子曰起句果稱神境】

【舒章曰結語無定姿】

◆徐賁【字幼文長洲人洪武中累官河南左布政所著有北郭集】

送曾伯滋赴西河將幕

○送曾伯滋赴西河將幕

上將初分閫。儒官解習兵。風旗春獵野。雪帳夜歸營。洮水從岷下。祁山入壠平。知公能載筆。艸檄報邊聲。

【轅文曰有謂此詩起句不切幕職者大謬上將指西河將儒官乃曾伯滋耳】

◆袁凱【三見】

遊會稽山

○遊會稽山

山實楊州鎭。人逾浙水來。禹功懸白日。秦刻臥蒼苔。龍起梅梁去。神遊石洞開。明朝有餘興。更上越王臺。

【舒章曰勁爽】

◆汪廣洋【二見】

九日

○九日

長劍客千里。一杯歌七哀。晚節忽巳至。秋芳殊未開。平沙誰戲馬。落日自登臺西北天垂遠滄江聞雁來

【轅文曰忠勤九日之篇巳是盛唐】

【舒章曰粗有旄仗气】

◆林鴻【字子羽福淸人洪武中官禮部員外郎】

【轅文曰國初閩中詩人子羽爲冠而王弇州呵爲小乘要亦是作家】

【舒章曰子羽如出林新鶻羽翮初成】

出塞曲

○出塞曲

玉關秋信早。未雪授徵衣。王者應無敵。胡塵不敢飛。三河兵气盡。五道檄書稀。日晚笳聲發。將軍射獵歸。

其二

衛霍邀勛日。三河聚控弦。陣云寒壓地。獵火遠燒天。玉帳分旗直。金戈枕月眠。羽書飛報捷。天子在甘泉。

【舒章曰二詩亦自輕矯】

◆浦源【字長原無錫人洪武中授晉府引禮舍人】

懷何士信謫西河

○懷何士信謫西河

全家離故鄕。萬里謫窮荒。艸木疏邊境。牛羊繞賬房。風聲連雨雪。漢語雜氐羗。遠念平生友。行吟淚數行。

◆藍智

雨中同孟原僉憲登嘉魚

○雨中同孟原僉憲登嘉魚

髙閣流鶯外。荒城駐馬前。江寒三月雨。春盡百蠻天。折柳悲橫笛。飛花落釣船。乾坤總羈旅。把酒意茫然。

◆章闇【國初人】

送張二貢士

○送張二貢士

煙靄散春晴。亂鴉深樹鳴千山懸落日一騎出孤城急管催離宴。飛花亂旅情。殷懃懷上策。謁帝向承明。

◆曾棨

淮南舟中

○淮南舟中

遠戍雞聲曉。遙堤柳色濃。斷雲京口樹。殘月廣陵鐘。簫鼓官船發。圖書禦寶封。朝臣多扈從。冠佩日相逢。

◆周玄【字微之閩縣人永樂中禮部郎中】

漢上聞胡人吹笛

○漢上聞胡人吹笛

不識邊城路。方從篴裏聞。千聲悲漢月。萬里遶秦云。響入天山動。寒兼隴水分。梅花今夜落。江上正紛紛。

【舒章曰結甚渾合】

◆王偁【再見】

和王舜舉春日襄陽之作因送之歸

○和王舜舉春日襄陽之作因送之歸

漢水千年綠。襄陽二月時。人歌大堤曲。春到習家池。且縱山公醉。寧同叔子悲葛疆今已老歸馬莫教遲

【舒章曰結甚髙老】

◆楊士奇【再見】

賦得滄浪送陳景褀守襄陽

○賦得滄浪送陳景褀守襄陽

漢水帶襄城。滄浪舊有名。分符來五馬。如練照雙旌。濟涉思爲楫。聽歌想濯纓。須令郡人說。堪比使君淸。

【轅文曰應酬語頗有致】

◆周述【字象述吉水人永樂甲申賜進士第二累官侍讀學士】

賜觀燈詩

○賜觀燈詩

魚鑰通宵徹。金蓮達曙紅。門開九霄上。輦度五雲中。劍佩隨仙蹕。旌旗拂彩虹。宸遊多樂事。此夕萬方同。

【轅文曰吳初唐之體】

◆李禎【字昌褀廬陵人永樂甲申進士官至河南布政使】

送周秀才遊長沙

○送周秀才遊長沙

迢逓長沙道。蕭條晏歲遊。亂山黃葉寺。孤棹白蘋洲。夕鳥衝船過。寒波背郭流毋論卑暑地賈傳昔曾畱

【臥子曰亦粗有致】

【舒章曰夕鳥二句賦景深細】

◆陳敬宗【字光世慈溪人永樂中進士累官國子監祭酒】

【臥子曰文定詩典質和平盛世之風】

觀燈應制

送楊進歸南京

○觀燈應制

皓月金門夜。和風玉殿春。云移三島近。燈簇萬花新。天仗臨丹扆。星橋接紫宸。中官宣徳意。燕賞及詞臣。

【轅文曰亦軒然自貴】

○送楊進歸南京

城闕鐘聲曙。山河雁影秋。琴尊千里別。冠佩兩京遊。遠樹連平野。涼風送去舟。懷君明月夜。矯首鳳池頭。

◆王洪【字希範仁和人�樂中官翰林院修�】

舟中雜興二首

○舟中雜興二首

故國偏芳艸。髙臺多大風。河由千古在。登眺幾人同。野澤鳴山雉。荒陂起塞鴻。新丰不可見。煙樹五陵東。

◆陳璉【字廷器東筦人永樂中官禮部侍郎】

多景樓

○多景樓

獨倚闌干久。涼風滿客衣樹從京口斷山到海門稀雁影橫秋色。蟬聲送夕暉。蕪城才只尺。樓堞望中微。

◆章珍【字文重永樂時人】

度荊門望楚

○度荊門望楚

亂峯前路迥。旅況正紛紛落日荊門望靑山楚國分孤城連郢樹。回棹入蠻云。誰念天涯客。西風見雁羣。

【轅文曰穩秀】

◆祝淇【永樂時人】

和胡學士遊萬歲山

○和胡學士遊萬歲山

初日上林紅。靑山禦路通。羽旗麾曉露。鳳輦度春風。衛從分諸挍。趨陪列上公。蓬萊回望遠。官闕五雲中。

【舒章曰亦不入卑俗】

◆蘇正【字秉貞宣徳時人】

春夜別友人

○春夜別友人

綺席管弦淸。春宵綘燭明。山川縈去騎。尊爼對離情。月迥藏銀漢。天回轉玉衡。雞鳴催曉發。迢逓洛陽城。

【臥子曰流麗】

【舒章曰喜其不蕭索】

◆於謙【字廷益永樂末進士景泰中官兵部尙書英廟復位棄市】

到澤州

○到澤州

躍馬天將暮。離山路轉平。川縈太行驛。樹繞澤州城。落日翻旗影。長風送鼓聲。孤云在天際。回首若爲情。

【臥子曰俊爽不羣】

【舒章曰似張睢陽軍城作】

◆張和【字節之昆山人正統中官至提學副使】

送行人劉諭使滿剌加

○送行人劉諭使滿剌加

白髮照吳鉤。誰憐萬里遊。佩辭天闕曉。帆掛海門秋。積水浮仙嶼。寒星伴使舟。歸來建奇策。博望擬封侯。

【轅文曰聲口自俊】

◆李淸【字希獻華亭人景泰中進士官至湖廣布政使】

送荊州趙太守攜家之任

○送荊州趙太守攜家之任

雨歇石頭城。春潮向晚平。一麾遲楚塞。千里挾秦箏。橘暗龍洲近舟浮夏口輕淸風如可頌杜若滿江程

【世從孫雯曰風流意態淸美獨絕】

◆王越【字世昌浚縣人景泰辛未進士累官兵部尙書以功封威寧伯謚襄毅所著有雲山集】

【舒章曰威寧才思敏健柰其太率不脫兜牟之气】

次林員外驛璧間韻

○次林員外驛璧間韻

漫漫南去路。隨處紀山川。齊魯云連樹。秦淮水接天。鳥棲吳苑月。人牧楚陵煙。莫道交州遠。姚安巳近邊。

【臥子曰俊快○又曰一篇之中齊魯秦吳楚五國何也】

【轅文曰似林所經之地有此五國故爲敍出耳】

◆李夢陽【四見】

橋山

朱遷鎭廟

淸風河上寓樓獨酌

中秋南康

野泊

七夕宜城野泊逢立秋

早春赴鮑相之飲

河上秋興

閒居寡營忽憶關塞之遊

酬京師友人見寄作

繁臺餞客

得何子過湖南消息

送人還關中

九日楚山太華君同登

送陳左使赴貴州

酬徐子春日登樓見寄

和鄭生行經鳳陽

○橋山

靑宮棲古岑。白露靜松林。忽下烏號淚。遙悲龍去深。衣冠萬國後。轍迹四方心一气流羣帝哀哉笙鳳音

【舒章曰結語包藏甚大】

○朱遷鎭廟

宋墓莽岑寂。嶽宮今在玆。風霜畱檜栢。陰雨見旌旗。百戰回戈地。中原左袵時。土人嚴伏臘。偏護向南枝。

○淸風河上寓樓獨酌

一自違京邑。飄飄嘆此遊。桃花是往歲。竹葉轉新愁。暮雨津城樹。春帆水國樓。汴河堤上柳煙色似皇州

【臥子曰意甚淒愴】

【轅文曰神骨絕秀】

○中秋南康

同是中秋月。匡廬只自看。故臨石鏡上。偏傍落星灘。北望關山隔。南飛烏鵲寒。鳳歌喧太液。光憶滿長安。

【舒章曰此老宦情不薄】

○野泊

遠電明江夜。官舟野泊稀。山鐘天外落。林火雨中微。水立黃龍鬭。沙沾白鷺饑。平生萬里志。可柰夢西歸。

○七夕宜城野泊逢立秋

漢江天上水。牛女世間宵。自動黿鼉影。誰傳烏鵲橋。孤城古塞月。一葉楚門潮。君看西流火。分明奪斗杓。

【臥子曰雅】

○早春赴鮑相之飲

憐女一尊酒。要予千古臺。年從碧艸換。暖向玉杯來。海日連波動江鴻帶雪回眾賓無遽起。吾醉欲徘徊。

【舒章曰老態頹宕】

○河上秋興

坐送登臨目。睛空鳥路長。秋云不近苑。宮樹自成行。河洛來天地。人煙接渺茫采蘭空澤裏彼美在何鄕

【舒章曰結有美人芳艸之思】

其二

白馬瓠子口。秋風汾上歌。帝鄕不可見。千載白雲多。樹動江帆至。霜前塞雁過。滄洲無盡極。慷慨有漁蓑。

【臥子曰第五句稍巧】

○閒居寡營忽憶關塞之遊

牢落居庸道。蒼茫六載還。開軒延漢使對酒話燕山鳥道增新戍。天梯護上關。白城煙火切。鎖鑰未應閒。

【舒章曰對酒句壯老】

○酬京師友人見寄作

浮雲悲故國。積水起鳴雷。不見長安日。愁登古吹臺。故人三月別。天上一書來欲問經行處山中杜若開

【轅文曰似髙嘗侍】

【舒章曰結意深淡】

○繁臺餞客

萬里遊燕客。十年歸此臺。只今秋色裏。忍爲菊花來。霜露凝秦望。衣冠餞楚材。不堪分袂苦。落日一鴻哀。

【臥子曰气渾詞雅】

○得何子過湖南消息

及遇荊門信洞庭秋已淒湘江饒苦竹。幾聽鷓鴣啼。馬援畱銅柱。王褒祀碧雞。湖南衝瘴癘。藥物去曾攜。

【轅文曰起作急調意景不拘】

○送人還關中

見君驅去馬。忽起望鄕思。華嶽寒逾峻。涇河繞自遲。躬耕爲谷口。把釣憶皇陂何日一尊酒南山對不移

【臥子曰章法極佳】

○九日楚山太華君同登

不入襄陽府。秋山每自來。那知楚峯上。還共菊花杯。帽落層雲迥。風生萬壑開。卻思羊叔子。峴首獨悲哀。

【舒章曰體態間縱】

○送陳左使赴貴州

萬里洞庭西。秋風入五溪。瘴天開斧鉞。山驛斷虹蜺。水出牂牁繞。城臨井宿低。堂間花樹紫。簫鼓閱雕題。

【臥子曰差近右丞】

○酬徐子春日登樓見寄

三月垂楊合風花滿帝州伊予直北望。爾上幾層樓。紫塞連天起。黃河抱地流。春煙動萬里。何處覓前遊。

【舒章曰起句風情振蕩】

○和鄭生行經鳳陽

浩蕩興龍地。盤旋踞虎形。海吞淮水白。天插楚峯靑。帝宅精靈聚。陵宮虎豹扃萬年禋祭禮有道賴朝廷

【轅文曰結雅】

【舒章曰吞插等字皆傷風雅崆峒气盛骨秀故不覺耳】

◆何景明【四見】

【臥子曰仲默五言律深雅朗秀似攬王杜之長而仍見獨運】

【轅文曰仲默五言近體盛唐無處不合後至秦中反似獨宗子美】

查城十五夜對月

雨夜似淸溪

九日同馬君卿任宏器登髙

洪法寺錦夫邃伯

寄阮行人

九日同諸友登賢隱山

望京師寄王職方

雨後次孟望之

送孫世其舉人歸華容

西郊秋興

長安月

得五淸先生消息尙客澧州悵然有懷作詩

寄張提學伯純

送別劉朝信

登西巖寺

遊賢隱寺

送王生還嵩盟兼訊趙叔

寄空同子卜居襄陽

送曾建昌取道還瀘州

送沙河方令

送賈郡愽之階州

送楊子浚下第還廣東

送戴生歸獻縣

送曹瑞卿謫尋甸

送宗魯使安南

送呂揮使

送郭刑部守寧波

送胡別駕出關

贈董侍禦

駕出

駕幸南海子

皇陵

晚出左掖

奉和嚴太史謁泰陵

答潘都諫郊壇見遺之作

得顧華玉全州書兼知望之消息

登紫極合

九日登仁壽寺後山

十月望夜劉薛二子過對月

中秋夜集呂給事宅

十四夜李川甫宅

同許補之劉子緯登定州塔

大功徳寺

玉泉

望湖亭

慈恩寺

關門

內直遇雪

春雁

同敬夫遊至華陽谷聞歌玅曲

九日同陳侍禦鳳谷登宴

登樓鳳縣作

馬道驟雷雨復霽

咸陽原

益門

武關

昭烈廟

○查城十五夜對月

中秋看月色。移席近前楹。河漢三更沒。關山萬里明風煙依獨戍砧杵閉空城此夜髙堂上。多應念遠徵。

【舒章曰五六句沈秀獨絕】

○雨夜似淸溪

院靜聞疏雨。林髙納遠風。秋聲連蟋蟀。寒色上梧桐。短榻孤燈裏。淸笳萬井中。天涯未歸客。此夜憶江東。

【轅文曰王孟風致】

○九日同馬君卿任宏器登髙

向夕楓林爽。行吟未擬回。明霞積水外。落日古城隈。鼓角秋深怨。風霜歲晚催。莫將遲暮意。孤負菊花杯。

○洪法寺錦夫邃伯

古寺垂楊裏。樓臺照落暉。重來舊遊地。卻與故人違。雲樹千山暗。風花三月飛。未將湖海淚。空灑路傍衣。

○寄阮行人

夫子風流士。髙懷近若何。張騫能奉使。阮藉自行歌。文字畱中嶽。樓船渡大河。梁都看不遠。枉駕幾時過。

【轅文曰髙壯】

○九日同諸友登賢隱山

古寺來遊日。髙秋云物淸。樓臺萬里目。時序百年情。野樹斜侵郭。河流曲抱城。明年當此際。誰與共題名。

○望京師寄王職方

北望依南斗。長安萬里愁西風入上苑楊柳落金溝云近蓬萊閣。天回太液流。仙郎歸畵省。髙詠接同遊。

【舒章曰華景入情】

【臥子曰右丞建禮之遺】

○雨後次孟望之

斷雨藏深浦。殘雲霽晚空。人家亂水外。野艇夕陽中風急鳴江鸛天髙落塞鴻滄浪浩歌起。身世羨漁翁。

【轅文曰亦本右丞】

【舒章曰五六蒼逸結更淡雅】

○送孫世其舉人歸華容

爾去荊州府。孤帆幾日開。山過宋玉宅。江到楚王臺。落雁衝人起。浮雲度水來。悲懷兼別緒。歲暮若爲裁。

○西郊秋興

舊家浉水上。門向釣臺邊。近市來沽酒。中流坐放舡。蒹葭開晚照。洲渚接寒天。漁父如相識。長歌過我前。

【臥子曰閒適一派亦不可廢】

○長安月

萬里長安月。曾看照綺羅。徘徊畱舞席。宛轉逐遊珂。錦幌披靑霧。朱樓拂綘河。佳人獨愁思。終夕抱雲和。

○得五淸先生消息尙客澧州悵然有懷作詩

洞庭西去路。消息幾回聞。地僻難逢雁。天長秪見云。白蘋悲楚客。斑竹怨湘君。宋玉哀師意。空傳九辯文。

【舒章曰結句雅帖】

○寄張提學伯純

舊屬朝端望。俱稱柱下才。九霄驄馬出。千仞鳳凰來。河洛經中嶽。星辰動外臺。山城有桃李。花向幾時開。

【臥子曰壯渾】

○送別劉朝信

萬里向天涯。孤城對日斜。雲山共此別。世路獨長嗟暮雪燕關樹春風漢苑花知君騎馬地。名姓滿京華。

【轅文曰常侍髙壯嘉州穠婉此殆合之】

○登西巖寺

西林禪誦地。石壁倚天開。曲磴千盤上。飛泉一道來。園禽巢古殿。野鹿過香臺。共坐題詩暮。山花落酒杯。

○遊賢隱寺

寂寂春山寺。雙峯晝自陰行吟白雲裏獨慰翠微心石磴懸蘿暗。巖亭雜樹深。還疑武陵口。溪水入花林。

【舒章曰結有不盡之情】

【轅文曰三四是摩結神境】

○送王生還嵩盟兼訊趙叔

此向嵩州。遙看溟海窮。行人三月盡。獨馬萬山中。雪嶺衘西日。春沙起北風。傳書問故舊。天地一冥鴻。

【轅文曰亦似嘉州】

○寄空同子卜居襄陽

爾定襄陽宅。雲山好傍誰。艸憐王粲井。花醉習家池。畱滯悲江漢。驅馳感歲時。扁舟空帳望。未有鹿門期。

【轅文曰蒼澹】

○送曾建昌取道還瀘州

之官懷印綬。過裏訊松筠。峽纜牽瀘水。天梯截小岷雲山蟠越巂錦樹雜冬春目極西南日。髙歌動我神。

【臥子曰壯健】

【舒章曰第六語風景遠到】

○送沙河方令

野曠孤城出。山髙上黨分春沙平落日古樹密屯云。桃李今年種。弦歌此地聞。未須愁簿領。應不廢詩文。

【舒章曰世間物色獨能修雅】

○送賈郡愽之階州

十載一儒官。西行路復難。羗夷應爼豆。邊徼有衣冠。隴阪盤云上。秦城向�看。好音懷萬里。早晚報長安。

【舒章曰爲廣文生色】

○送楊子浚下第還廣東

憐君不得意。春盡獨還家。路入蘼蕪艸。亭深枳殼花。客舟江上遠。鄕樹嶺南斜。盛世多遭際。寧容問釣車。

○送戴生歸獻縣

旅室蒼苔靜。寒城月色陰歸人對明燭別調入瑤琴渤海髙云夕。滹沱積雪深。趨庭知有日。應慰倚門心。

【轅文曰三四本色淸麗】

○送曹瑞卿謫尋甸

逐客滇南郡。雲天此路長。髙秋行萬里。落日淚千行。作賦投湘水。題書寄夜郎。殊方气候異。去矣愼風霜。

【臥子曰似髙常侍】

○送宗魯使安南

日月天門迥。星辰海國遙。龍函隨敕命。使節下靑霄。荒服周王域。南溟漢將標。壯遊眞萬里。無外見今朝。

【舒章曰結體深重】

○送呂揮使

駵馬赤電奔少年風義存名登羽林衛。身覩漢皇尊。北海連龍磧。西山出雁門。臨行贈寶劍。持此答君恩。

【轅文曰起句壯】

○送郭刑部守寧波

漢庭黃綬吏。西省白雲司。豈謂爲郎久。猶言出守遲。雲霄懸賜履。江海入褰帷。古越今名郡。風流當在玆。

【舒章曰淸眞目佳】

○送胡別駕出關

天上黃華戍。云邊鐵壁城。風沙行塞日。金鼓出關情。轉餉畱蕭相。揮鞭讓祖生。軍儲西北計。從此樹勛名。

○贈董侍禦

何處采芳蘋。維舟湘水濱。艸間露彩薄。沙上月華新。杳杳侵滇路。依依向楚人。汀花不寄遠。惆悵獨逢春。

【轅文曰新麗】

○駕出

九重玄武仗。萬歲羽林軍。朝帝乘輿出。行天警蹕聞螭頭蟠曉日雉尾拂春云佇望南郊气。遙連北斗文。

【臥子曰仲默朝廟之作皆雅潔典麗】

【舒章曰二詩如羽林嚴仗】

○駕幸南海子

饒音發桂畤。春狩踐蘭區。水盡緹城合。山回帳殿孤公卿隨八駿虎旅備三驅如聞後車載。倘遇渭川夫。

【轅文曰結句不諧要是初唐气色】

○皇陵

陵闕皇靈閟。山河王气遙。萬年龍虎抱。每夜鬼神朝。玉盌畱天地。金燈照寂寥。如看翠華度。縹緲在靑霄。

【舒章曰三四語雋】

【轅文曰似少陵】

○晚出左掖

洞門余積雪。禦苑覆髙霞吏散層霄上城行五鳳斜靑回初霽柳。紅動峭寒花。立馬淸沙外。空林集暮鴉。

【臥子曰吏散二語是今朝物色】

○奉和嚴太史謁泰陵

世切如雲望。天摧格帝功。彌畱念諸將。顧命托三公。玉几星辰上。玄宮霜露中。松楸慟哭地。白日起悲風。

其二

夜壑霜鐘杳。秋岑玉殿扄。繐帷風淅淅。銀海月冥冥。象衛朝羣帝。龍藏扈百靈。臨門日呼召。天語舊臣聆。

○答潘都諫郊壇見遺之作

羽衛天行路。龍帷禦宿亭壁壇流霽月銀闕動春星諫獵心空赤。逢時鬢尙靑。極知陪從地。瞻切五云停。

【舒章曰三四髙秀】

○得顧華玉全州書兼知望之消息

地北憐爲別。天南眞可哀。同時萬里去。隔歲一書來。水闊蛟龍出。山深杜若開。相思有詞賦。愁絕並登臺。

○登紫極合

層閣重重麗。丹梯裊裊孤。風雲上紫極。气色覽皇都。苑靜芙蕖落。城喧雁騖呼蒼然見淮楚鄕思滿平蕪

○九日登仁壽寺後山

石合淩香岫。憑髙煙霧開。人疑送酒客。地卽望鄕臺。雁度桑幹去。雲從碣石來。魚龍瀚海北。萬古一悲哀。

【舒章曰時序詩不落舊色】

○十月望夜劉薛二子過對月

院寒冬月白。城夜海云收。上客扳蘭省。淸光近鳳樓。關山一北望。河漢迥西流。未見乘槎使。迢迢上鬥牛。

【轅文曰秀迥】

○中秋夜集呂給事宅

銀漢髙秋露。嚴城月色陰。美人今夜酒。遊子故鄕心。烏鵲江邊去。蛟龍海上吟。漢宮樓殿迥。莫使暮寒侵。

【轅文曰結意可見然亦安雅】

○十四夜李川甫宅

獨院淹杯酌。髙秋驚旅魂。風蟬急白露。沙葉靜黃昏。月上看天柱。潮來望海門。平生壯遊志。非爾向誰論。

○同許補之劉子緯登定州塔

塔閣盤空上。笙簫遶洞行。懸梯出萬井。飛蓋俯孤城。燕岱風雲色。滹沱雁鶩聲。登髙並回首。直北是神京。

○大功徳寺

寶地煙霞上。珠林霄漢間。宣皇畱殿宇。今日共追攀。禦榻臨丹壑。行宮鎖碧山。帝城看不遠。時見五云還。

○玉泉

行遊金口寺。坐愛玉泉名。云去隨龍女。風來動石鯨入宮朝太液穿苑象昆明卻望天河水迢迢萬古情

【轅文曰秀於獻吉深於於鱗】

【臥子曰雅麗深永可稱絕作】

【舒章曰風調渾秀】

○望湖亭

獨上湖亭望。霜空萬里明。檻疑天上立。槎是斗邊行。雲霧開山殿。芙蓉暗水城。先朝四百寺。秋日徧題名。

【舒章曰結老】

○慈恩寺

海子橋西寺。髙樓禦苑花。中流自日月。平地有煙霞。客至開金殿。宸遊想翠華。十年復到此。朋輩各天涯。

【舒章曰平穩自見情興】

○關門

虎衛關門迥。龍沙塞曲深。風雲時有气。日月晝長陰。中使西來訊。千官北望心。天寒漢宮闕。翠蓋憶春臨。

【臥子曰似武皇在宣府時作】

○內直遇雪

裊裊城云影。蕭蕭急霰催。遠從仙閣度。輕繞鳳池回。弄日搖彤管。含風引玉杯。春還今歲早。先報漢宮梅。

【舒章曰結有餘景】

【轅文曰本於初唐而加之以逸】

○春雁

花初背楚澤。雪罷度桒幹。漸起隨春色。髙飛犯朔寒。書停江國望。陣倚塞門看。憶爾常南北。無嗟行路難。

【舒章曰詠物得遠近之勢】

○同敬夫遊至華陽谷聞歌玅曲

名邑今重過。終南第一遊。山中白雪倡。天上彩雲流柳散秦川色花含杜曲愁同時霄漢侶。十載臥林丘。

【舒章曰明爽多情】

【臥子曰敬夫固工於曲】

【轅文曰髙麗】

○九日同陳侍禦鳳谷登宴

栢臺驄馬使。蘭谷鳳仙家。暫駐三秦節。來看九日花。風霜髙錦樹。云日麗淸沙。去去層霄上。回瞻北斗斜。

【轅文曰不煩假借玅有風律】

○登樓鳳縣作

近訊中原使。兼登萬里樓。朝廷仍北極。行在且南州。峽斷風雲隔。江通日月流。如聞乘八駿。早晚向昆丘。

【臥子曰時武皇南巡】

○馬道驟雷雨復霽

萬壑驚雷起。千峯鳴雨過。稍看風瀨減。更覺夏云多。虹飲垂靑澗。猿行掛碧蘿。山中無吏事。長嘯答樵歌。

【舒章曰夏景淸絕】

○咸陽原

千秋陵墓地。駐馬惜玆行。晚日登原殿晴天見渭城望春時極目。訪古獨含情柰有咸陽艸風吹歲歲生

【轅文曰末句悲感自深然去中晚不遠】

○益門

益門通漢沔。棧閣上雲霄。蜀道從玆始。秦川望巳遙。生風鄰虎穴。回日過龍標。眇眇徵途子。雲山誰見招。

【臥子曰實地自佳】

○武關

北轉趨劉埧。西盤出武關。微茫一綫路。回合萬重山天地幾龍戰風雲惟鳥還關門鎖溪水日夜送潺湲

【舒章曰何減廣武之嘆】

○昭烈廟

漂泊依劉計。間關入蜀身。中原無社稷。亂世有君臣。峽路元通楚。岷江不向秦。空山一祠宇。寂寞翠華春。

同郡夏完淳存古氏挍

皇明詩選卷之七終

●皇明詩選卷之八

李雯舒章氏

雲間陳子龍臥子氏同撰

宋徵輿轅文氏

五言律詩二

徐禎卿

邊貢

戴銑

王廷相

杭淮

朱應登

鄭善夫

孟洋

陸深

薛蕙

王廷陳

蔣山卿

陳沂

唐龍

戴冠

韓邦靖

楊愼

常倫

夏言

嚴嵩

黃佐

敖英

孫繼芳

江暉

孫一元

徐階

胡纘宗

張時徹

髙叔嗣

華察

蘇佑

屠應埈

王格

黃省曾

唐順之

沈愷

朱衡

王廷幹

皇甫涍

皇甫汸

皇甫濂

崔澄

王維楨

楊時秀

袁煒

茅坤

馮惟訥

胡侍

余文獻

李先芳

王崇古

李攀龍

◆徐禎卿【四見】

彭蠡

在武昌作

長陵西望泰陵二首

送許補之還丹徒

駕出南郊退簡邊喬二太常

月

送友人還吳

○彭蠡

茫茫彭蠡口。隱隱鄱陽岑。地湧三辰動。江連九派深。揚舲武昌客。興發豫章吟不見垂綸叟煙波空我心

【舒章曰矯秀】

○在武昌作

洞庭葉未下。瀟湘秋欲生。髙齋今夜雨。獨臥武昌城重以桑梓念淒其江漢情不知天外鴈何事樂南徵

【轅文曰淸絕】

【舒章曰八句竟不可斷】

○長陵西望泰陵二首

新宮猶藹藹。白露巳蒼蒼。詎識神靈遠。徒悲劍舄藏。陰風振大漠落日照漁陽稽手攀松栢。雲天灑淚長。

其二

昔送宮車出長悲西雍門今來寒食節獨望灞陵園杳杳仙城閉。萋萋封樹繁當時侍從客慟哭幾人存

【臥子曰君臣之情此詩最深】

○送許補之還丹徒

憐君揮手去。匹馬向南天。旅病靑山外。鄕心落日懸燕關變積雪淮柳動新煙驛路重雲裏。相思易來年。

【臥子曰五六新挺】

○駕出南郊退簡邊喬二太常

齋殿鑾輿下。郊宮鳳野開。霜戈迎日動。芝蓋拂云來。輦道前旌直。鉤陳翼騎回。甘泉枚朔侍。詞賦接仙才。

○月

故園今夜月。迢逓向人明只自懸淸漢那知隔鳳城兼風露發。光逼曙烏驚何事江山外能催白髮生

【轅文曰如交梨火棗】

○送友人還吳

陽月隨陽鴈。遙從塞上來。北人江北望。不見隴頭梅。坐下楊朱唳。吟爲莊舄哀。聊傳數行札。千里送君回。

◆邊貢【再見】

【轅文曰廷實五言律華貴不必言時出俊語令人百思何李勁對也】

贈何子元

送於時宜

出郭將訪希凖郡伯懼暮而返卻寄

次韻畱別張西盤大參

張秋官元徳席上畱別

鄂渚

幽寂

○贈何子元

○送於時宜

○贈何子元

飲馬長城窟。秋風隴水鳴。旌旗連朔气。笳吹咽邊聲。鹿塞胡霜白。龍沙漢月明。共嗟班定遠。身是一書生。

○送於時宜

行子對新月。臨堂酣且歌。客衣寒未減。鄕夢日應多魯甸封春艸淮川渺夕波芳音托回鴈。迢逓柰情何。

【臥子曰亦從右丞得來】

○出郭將訪希凖郡伯懼暮而返卻寄

駕言江山出。卻至水西還。遠道空回首。重門欲上關斷雲低白鴈斜日近靑山欲采瑤華贈。仙舟不可攀。

【轅文曰五六是右丞佳句】

○次韻畱別張西盤大參

滿酌豈辭醉。未行先憶君。山城稀見菊。關樹不開云地入河源渺天連塞日曛那堪北來鴈偏向別時聞

【舒章曰風景淒然】

○張秋官元徳席上畱別

春日江陵去。煙花萬里途。山川畱故郢。舟楫帶三吳。樹影湘流轉猿聲峽月孤郡樓登望夕。天北是皇都。

○鄂渚

鄂渚維舟楫。登髙覽洞庭地連秋水白天入暮山靑望闕瞻星斗。懷人感鶺鴒。漁簫向夕起。嗚咽不堪聽。

【舒章曰江山滿目一往情深】

○幽寂

幽寂耽蓬戶。淒涼懷舊吟鶯啼非故國艸色亂春心落日黃雲暮陰風碧海深嗷嗷北來鴈二月有歸音

【轅文曰三四一聯不過十字中有無限詩情】

【臥子曰三四悲宕】

【舒章曰結亦澹渾】

◆戴銑【字寶之婺源人弘治丙辰進士官南給事中以劾劉瑾削籍追贈光祿卿】

武城晚眺

○武城晚眺

野曠蒼煙合。城昏白日斜。羃堤千柳樹。負郭萬人家。小舫明漁火。髙樓隱暮笳。寂寥江上立。羈思滿天涯。

◆王廷相【三見】

登臺

夔州

○登臺

古人不可見。還上古時臺。九月悲風發。三江候鴈來。浮雲通百粵。寒日隱蓬萊。逐客音書斷。憑髙首重回。

【臥子曰亮發有聲】

○夔州

獨舸東川客。千峯白帝秋。山開巫峽險。江入洞庭流。覽迹悲前代。掄文愜壯遊中原無躍馬耕鑿徧夔州

【舒章曰結深得杜意】

◆杭淮【號雙溪宜興人弘治己未進士官至副都禦史】

送徐石東僉憲湖南分題得瀟湘

○送徐石東僉憲湖南分題得瀟湘

瀟湘他日夢。今上合江亭。天闊浮吳楚。山靑入洞庭。鷓鴣春渺渺。斑竹雨冥冥。舟檝雲中見。依稀帝子靈。

【轅文曰雙溪亦有詩名而用筆甚拙此稍穩秀】

◆朱應登【字升之寶應人洪治己未進士官至參政】

繇金州舟行至洵陽

○繇金州舟行至洵陽

理棹出山阿。回舟沂淥波。廣煙交遠樹。飛嶂隱懸蘿。地域經秦少。江流入楚多。靑樓臨廣道。巳聽大堤歌。

【臥子曰升之有詩名而合作殊少】

◆鄭善夫【字繼之莆陽人弘治乙丑進士官南吏部郎中】

【臥子曰繼之雅質故鋪敍之言獨長】

【轅文曰繼之朴直志存忠愛】

柬顧華玉

西山雜詩

明妃曲

秋晚直南省

○柬顧華玉

昔在過逢日。天臺山雪生。何期臨易水。惆悵赤霞城。杯動靑春色。琴倉滄海聲。終焉謝朱紱。攜手石梁行。

○西山雜詩

昔日西湖釣。宣皇遊幸來。至今鮫室裏。彷佛錦雲開。歲月芙蓉殿。關山龍虎臺。東巡志更遠。誰挽八鸞回。

○明妃曲

明妃初出塞。宛轉意何窮。馬上琵琶曲。流悲入漢宮。自言妾薄命。萬里去和戎。今日■﹝艸縻﹞蕪艸。靑靑向壠中。

【臥子曰古質】

【舒章曰太白五言多有此體】

○秋晚直南省

淸夜何曾夢。鴉啼深樹間。羯胡同漢月。陵寢在燕山。靑艸乘時長。黃斿何日還。因風候邊使。咫尺見天顏。

【轅文曰時武皇在宣大結句屬意有體】

◆孟洋【再見】

登嶽陽樓

毛侍禦汝厲按湖南道出嘉魚賦別

○登嶽陽樓

此地昔曾過。危樓今始攀。日銜天際樹。雲動水中山。津驛趨三楚。江闕控八蠻。亂帆何處去。風浪未知還。

○毛侍禦汝厲按湖南道出嘉魚賦別

黃鶴遊仙地。靑驄漢使過。雲開衡嶽色。春入洞庭波。陵谷招秦隱。江湘續楚歌。平生經濟術。今日定如何。

【臥子曰穩雅】

◆陸深【再見】

【臥子曰子淵五言律多輕淺之調故僅取二章】

鄱陽湖

假寐

○鄱陽湖

家居滄海曲。觀水入雲天。斜日番君廟。西風鄔子船艸封髙岸沒。波合斷山連。起擊中流楫。秋光滿大川。

○假寐

假寐依洄洑。篝燈伴水雲。晚潮隨月上。歸鴈帶霜聞。地古三江合。星移五夜分。冥行吾豈敢。露宿畏離羣。

【轅文曰亦近中晚取其後半稍振耳】

◆薛蕙【三見】

九日同何仲默出郊

駕幸南海子

送毛敬父之廬州

六月八日西闕遇雨

王明叔東谷捲

長安道

○九日同何仲默出郊

九日登髙會同人載酒。寒城一以眺。秋色正堪哀。零雨晨初霽。浮雲午未開。南飛有鴻鴈。爲爾立徘徊。

○駕幸南海子

�幸芙蓉苑。傳言羽獵行。三驅陪上將。四校出神兵列戟圍熊館。分弓射虎城風雲日暮起偏遶漢宮營

【臨子曰壯麗結更深穩】

○送毛敬父之廬州

北峽吞淮口。東陵控海隅。霍山分嶽鎭。肥水混濡須。從事之官遠。觀風問俗殊。廬江多小吏。應候府中趨。

○六月八日西闕遇雨

窈窕西淸內。參差水殿連。歸云向平樂。飛雨集甘泉。明月裁班女。回風唱麗娟。龍池初望幸來往木蘭船。

【轅文曰結意翩翩】

○王明叔東谷捲

谷斷懸山閣。崖通度石橋。日蒸滄海气。霞動赤城標。雪重花先映。霜嚴葉後凋。空題招隱曲。悵望隔雲霄。

○長安道

神州應東井。天府擅西秦。雙闕南山下。千門渭水濱。公卿畏主父。賓客慕平津。方朔何爲者。虛稱避世人。

【轅文曰初唐】

【舒章曰結亦寄傲】

◆王廷陳【三見】

駕幸南海子

李沔陽自大梁經裕州因贈

寄顏惟喬

江上言懷

聞箏

○駕幸南海子

南郊初禮帝。上苑復誇胡。虎兕先聲伏。車徒翼輦趨。网羅張一面。部曲用三驅。侍從羣臣在。應知諫獵無。

【舒章曰典嚴】

○李沔陽自大梁經裕州因贈

雪夜梁王宴。霜秋宋玉愁。回瞻嵩嶽峙。去逐楚江流。少室三花樹。滄浪一葉舟。南行正搖落。知爾憶林丘。

○寄顏惟喬

聞子幽棲處。絕無人世喧。琴書元栗裏。雞犬似桃源。云影晝垂席溪流春到門弓旌早晚至。白首去丘園。

【轅文曰極似右丞但稍薄耳】

○江上言懷

岸束濤聲急。軒凝野色重山懸神女雨江進楚王風舟楫爭先涉。村墟急暮春。平生壯遊興。潦倒對魚龍。

○聞箏

花月可憐春房櫳映玉�思繁纖指亂。愁劇翠蛾顰。授色歌頻變。畱賓態轉新曲終仍自敍家世本西秦

【舒章曰宋玉東墻之語太無俚賴不若此結之有體分】

【臥子曰稚欽縱�倡樂態致宜爾比之十五王�未知娣姒也】

◆蔣山卿【字子云儀眞人正徳甲戌進士官至參政】

春夜佴參戎見過

○春夜佴參戎見過

蒼梧春欲暮。旅況復何如。上客煩驃騎。中廚具鯉魚。流云城樹暗。過雨徑花疏。相過休言數。髙談賴起余。

【臥子曰亦麤有致】

◆陳沂【字魯南靳縣人正徳丁丑進士繇庶吉士累官侍讀學士】

經牛頭山寺

龍舟塢

○經牛頭山寺

落日牛頭寺。攀緣嶺七盤。鳥聲林葉暗。山影石溪寒。淸梵空中聽。丹樓畵裏看。到門僧不見。松檜滿秋壇。

【舒章曰結亦幽遠】

○龍舟塢

帝舸頻催發。初開水殿時。蒼龍出海國。紫鳳浴天池。奪錦星橋斷。穿楊月樹披。於今芳塢閉。聞自內家知。

◆唐龍【字虞佐蘭溪人正徳戊辰進士嘉靖中歷官吏部尙書贈少保謚文襄所著有漁石集】

【臥子曰漁石五言本之少陵巳涉籓籬漸窺堂奧】

【轅文曰漁石五言近體極能气象】

【舒章曰漁石五言律詩刁鬥精明風零狎競足爲名家元美以爲苦行頭陀終少玄解未免太苛】

藵城

龍渠春水次平田韻

子午嶺

鞏昌

成縣

伏羗

臨洮

○藵城

地勢雄臨漢。風聲遠接巴。霧深城市隱。日照谷門斜鳥道懸靑壁龍江走黑沙未觀諸葛壘。先問子眞家。

【臥子曰壯闊】

○龍渠春水次平田韻

白雨千巖落春渠百尺深漲前魚桁直。波外艸堂陰荇葉藏家鸛楊花逐渚禽。扁舟遲未去。空抱水雲心。

【舒章曰起有深景】

○子午嶺

嶺名分子午。天險限西東。劍閣千人廢吳山一箭雄云封關樹黑日出塞門紅遠道悲遊子。驅車背朔風。

○鞏昌

關塞遠仍到。音書靜不聞山髙八月雪木落萬川云藥裹秋隨病。松燈夜較文賢勞猶自愧。未敢數辛勤。

【轅文曰三四風土語自髙秀】

【舒章曰結亦朴雅】

○成縣

太守傳經地。襜輿厲月行栗亭秋雨歇魚峽夜川明竹外雙旌出。沙邊一吏迎。荒臺迷絳帳。失學愧諸生。

【舒章曰秀拔有眞景】

○伏羗

木脫羗山出。云寒羗水淸。干戈經百戰。燈火聚孤城。雪岸蒹葭色。風營鼓角聲。將軍功伐在。馬革快平生。

【臥子曰意態髙縱】

○臨洮

荒郡人煙少。頻年胡騎多。風雲屯�亹。雨雪漲黃河。何處來天馬。誰人制駱駝。紛�增感慨。此後更如何。

【轅文曰老境】

◆戴冠【字仲鶡信陽人正徳戊辰進士何大復弟子也】

辛巳七月一日登樓

○辛巳七月一日登樓

落日蒼梧遠。孤臣獨倚樓。雲山空灑淚。江海豈容愁。屬國歸無日。文園病未休。不堪南極外。風送九天秋。

【轅文曰仲鶡亦未升大復之堂】

◆韓邦靖【字汝慶朝邑人年十四舉於鄕正徳戊辰進士官至參議】

【舒章曰汝慶襟情崖岸不墮風流】

中秋同何大復望月

送謝屯部之湖廣

寄楊侍禦師文年兄

雲中九月八日同張子登髙

○中秋同何大復望月

令節他鄕酒。關山獨夜情。看花秋露下。望月海云生。碧漢通槎近。朱樓隔水明。南飛有鴻鴈。作意向人鳴。

【舒章曰雅暢】

○送謝屯部之湖廣【二首】

謝子同官久。春深獨遠行。山花孤�發。江艸旅愁生。桂嶺通巴國。岷江接漢城。登�云日暮。何處是神京。

【臥子曰結構淸玄】

其二

念汝辭京國。何時到漢州。山川富形勝。使者足風流。地入龐公宅。江深謝眺樓。懸�多惠愛。好�峴山畱。

【轅文曰此首尢穩當】

○寄楊侍禦師文年兄

逐客地𨿽僻。故人情不疏。巳勞千里駕。復覩數行書別思梅花後春風蕙艸初江亭一杯酒。何日共相如。

【轅文曰情事俱眞筆致殊秀】

○雲中九月八日同張子登髙

佳節明朝是。邊寒花未開。愁心看極塞。鄕思上髙臺。對酒淸笳發。當歌白鴈來。天涯難會面。風雨復相催。

【臥子曰精儆】

◆楊愼【三見】

十二月朔旦南郊扈從省牲

○十二月朔旦南郊扈從省牲

天仗雲門外。宵衣曉漏前。蒼龍旗影動。朱鷺皷聲傳。星爛甘泉燭霜淸泰畤煙南郊新警蹕重覩孝皇年

◆常倫【再見】

和王玉溪過韓信嶺

○和王玉溪過韓信嶺

漢代推靈武。將軍第一人。禍奇緣躡足。功大不容身。帶礪山河在。丹靑祠廟新長陵一抔上寂寞亦三秦

【舒章曰結亦快意】

【轅文曰元美錄此詩於巵言中具見賞心要以爽切爲貴耳】

◆夏言【字公謹貴溪人正徳丁丑進士嘉靖中繇行人累官華蓋殿大學士上柱國少師後棄市】

扈駕承天謁陵

○扈駕承天謁陵

馳道回雕輦。行宮列羽林靑山畱王气白日散春陰一代朝陵典千官扈蹕心。�非詞賦手。虛沐聖恩深。

【臥子曰三四佳】

◆嚴嵩【字惟中分宜人正徳中進士嘉靖中累官大學士少師致仕尋以子世蕃事削奪並籍其家寄倉老死所著有�山堂集】

【臥子曰嚴相气骨淸峭應制諸篇頗爲雅贍特束�寡自然之致耳】

【舒章曰介溪之才長於闕廷供奉宜其以靑詞見幸】

【轅文曰嚴相𨿽�初唐气甚險仄稱其爲人】

登憑虛山殿在永明殿之南巖洞甚奇

孟夏初夕侍上登苑中閣

○登憑虛山殿在永明殿之南巖洞甚奇

峯殿郁岧嶤。登臨近九霄。曙霞籠闕迥。殘月帶城遙。翔鳳金爲閣。飛虹玉作橋。乘輿罷遊幸。花色爲誰饒。

○孟夏初夕侍上登苑中閣

帝苑開金閣。仙臺駐玉鑾。山鄰飛鳳島。路接會眞壇。眺迥星辰滿。憑髙气色寒。叨隨六龍禦。眞在五云端。

◆黃佐【再見】

彌羅閣秋望一首與馬子仲房

○彌羅閣秋望一首與馬子仲房

羽觀臨霄漢。飆臺出薜蘿。霞觴延客久。琪樹受涼多。日色隱平楚秋聲連大河君看愜幽意。吾醉卽狂歌。

【轅文曰气象俱足】

◆敖英【字子發淸江人正徳辛巳進士官至左布政】

塞上曲

○塞上曲

無定河邊水。寒聲走白沙。受降城上月。暮色隱悲笳。玉帳旄頭落。金微鴈陣斜。幾時徵戰息。壯士盡還家。

【舒章曰遙對流宕】

【轅文曰气格本太白】

◆孫繼芳【號石磯華客人正徳時進士所著有東山集】

送徐太史使遼府

○送徐太史使遼府

節重天王使。情親帝子家。雲霄三殿詔。波浪九江槎。庾亮樓前月。湘妃廟口花。金尊髙宴畢。須擬弔長沙。

◆江暉【字景暘正徳中以翰林修撰爲按察使所著有亶爰集】

中秋望月

○中秋望月

九霄澄顥气。萬里淡淸輝。鴈影金波動。烏攀寶樹飛。拭盤延露醑。開鏡炫星衣。叢桂南山迥。王孫尙不歸。

【臥子曰景暘好怪此亦六朝之遺】

◆孫一元【字太初不知何許人正嘉中以詩自見時人咸以爲奇士有集行世】

【臥子曰山人詭迹塵外淸放自居故有俊調而鮮深思終近淺俗】

【轅文曰太初奇士詩頗率意而元美許爲奇拔將無論其世耶】

晚霽

蘭

○晚霽

晚來雨初霽。煙火隔林微。一徑牛羊入。孤材桑柘稀。長天干遠水。積霧帶嵒扉。月黑聞人語。溪南種樹歸。

○蘭

落日天風動。空山蘭葉芳。瀟瀟湘水闊。冉冉楚雲長。獨抱幽人操。空懷王者香。隔江費褰采。歲暮永相望。

【舒章曰自諭】

◆徐階【字子升華亭人嘉靖癸未賜進士第三人累官大學士少師謚文貞】

【轅文曰文貞伏膺元美局於名位不獲精思其才尙未展也】

【臥子曰徐公濟世之士其詩不專臺閣】

【舒章曰少師不以詩名然其合處亦不僝俗】

賀知章故宅

送顧起元甥壻之京

○賀知章故宅

汶水孤帆遠。任城四望開。風流賀監宅。寥落謫仙杯。樹色含秋冷。泉聲帶雨回。金龜復何在。慷慨有餘哀。

○送顧起元甥壻之京

病中愁送客。況復是殘年。兩雪三更夢。江湖萬里船。天垂龍塞沒。星接鳳城懸。到及燕山路。應書數字傳。

◆胡纘宗【字孝思天水人嘉靖時官巡撫右副都禦史】

登天柱閣

○登天柱閣

與客上江樓。橫江山欲浮。云當天柱出。月傍小孤流。帆外收吳楚。尊前落鬥牛。彌漫忽千里。倚檻思悠悠。

【臥子曰气象是作家】

◆張時徹【三見】

城南閭將軍宅同萬民望�國望訪楊惟仁分韻

辰陽道中

新秋詠懷

薛家樓會燕

白鹿洞

飛來峯

長安道

○城南閭將軍宅同萬民望�國望訪楊惟仁分韻

江苑莓苔夕。春風玉漏長。異鄕今日會。明月故人觴。甸樹圍山郭。溪云帶艸堂。明朝與君別。兩地莫相忘。

【舒章曰序情深到】

○辰陽道中

初日映扶桑。驅車上壠長。雲中行劍戟。谷口散牛羊。桂樹誰相贈。風塵秪自傷。羊腸隨處是。嘿嘿媿王陽。

○新秋詠懷

芳杜秋風冷。蘭舟剡水遲美人在何許。遠道本難期。皓月臨瓊榭。靑樓出鳳吹。曲中有深怨。不柰妒蛾眉。

【臥子曰何其秀楚】

○薛家樓會燕

秋盡黃花落。風髙白鴈來。波浮銀漢動。山抱石城回。天上星辰會。人間錦繡才相看華燭夜。何處是蓬萊。

【轅文曰气老調髙】

○白鹿洞

平臺開絕壁。西望五峯髙瞑樹棲山燕春苔繡石臯魚遊吹淺浪。龍臥起驚濤。莫學任公子。垂綸釣巨鰲。

【臥子曰深秀】

○飛來峯

疊石圍靑壁。澄湖映赤城。峯回云盡入。洞轉日初明。窈窕丹丘祕。逍遙玉女行。山中有眞隱。長坐說無生。

【舒章曰結老】

○長安道

曙動開長樂。鶯鳴遶建章。龍媒馳道出。鳳吹彩旌揚。繡陌生朱霧。銅溝映綠楊渭橋春水漲日日泛鴛鴦

【臥子曰結句新蔚】

◆髙叔嗣【再見】

寓居慈仁寺遊覽

賦得嶧山碑送李東升明府

雨後有懷子延

送別蕭司勛

西園再酬穀子延

寒食定興雪中

平定城東西交口用壁間韻

晚趨忻口

沁州張源鋪

呂潭境

廣視堂作

分水嶺晚行

○寓居慈仁寺遊覽

終日仙宮掩。靑松繞殿遮。到來長春艸行坐落天花。合上王城盡。門前官路斜。微身隨處是。何敢嘆無家。

【舒章曰頗傷行役】

【轅文曰摩詰佳處如此】

○賦得嶧山碑送李東升明府

秦皇千載後。嶧嶺尙遺碑。斷石靑山路。孤城滄海湄。蕭條余霸气。磨滅想雄辭。君到鳴琴暇。應多弔古思。

【轅文曰自雅】

○雨後有懷子延

驟雨新秋晚。微晴墟落間。悠然抱藜杖。率爾倚柴關。空壑才容水。流云故滿山。遙知城市裏。應羨此身閒。

【臥子曰是右丞】

○送別蕭司勛

柴門夜語罷。惆悵出前林。曉日孤村映秋風落木深別來生白髮。歸去換愁心。還復茅檐下。朝朝鳥雀吟。

【轅文曰中有自然處不可及】

○西園再酬穀子延

茅屋還相見。冬郊那可聞。荒城連凍浦。落照與寒云。遠樹行時倚。歸途到處分。畱君終日語。猶自日思君。

○寒食定興雪中

二月鶯花少。千家雨雪霏。可憐值寒食。猶未換春衣。積水生空霧髙城背落暉忍看楊柳色。從此去王畿。

【臥子曰實境髙秀】

○平定城東西交口用壁間韻

敢言觸熱倦。悅此午陰長。蘭气淸林薄。蒲風散野塘。髙陵堪下馬。怪石欲成羊。可念徵途侶。題詩徧驛堂。

○晚趨忻口

雲峯聊極目。立馬獨愁心豈直關山遠其如雨雪深笳聲先入夜。邊气迥生陰。疇昔長徵意。蹉跎力不禁。

○沁州張源鋪

去國三年意。還家此日心。天寒客路永日暮眾山深沙塞人偏老。風霜馬不禁。如何更萬里。投迹楚江陰。

【舒章曰楚聲獨絕】

○呂潭境

連山望不極。況復楚雲長。萬樹含春色。孤村帶夕陽。解鞍當古戍。投袂及空堂。去國日方遠。懷君意敢忘。

○廣視堂作

玆堂攬峯首。伏檻卽江流。夕日川新漲。空天雨半收。城鄰龍伯國。宅並羽人丘。臨眺非無樂。客心還自愁。

○分水嶺晚行

客興日無柰。兵荒歲屢加。少年曾許國。多難更移家遠水通春騎孤城起暮笳憑髙一回首。何處是京華。

【轅文曰此作似有意擬杜】

◆華察【再見】

過堠陽山居

○過堠陽山居

林昄愜嘉遁。乘興訪幽蹤。野曠餘寒照。山深多亂峯。潭煙生暮色。水木澹秋容。不是桃源地。虛疑物外逢。

◆蘇佑【再見】

河東道中

渡鄱湖

昭聖皇太后挽章

曉行

巡關雜詠

中秋簡謝陳曾二部使

贈送黃翠巖出塞

○河東道中

蒲阪水仍抱。首陽山故連。重華不可見。孤竹轉堪憐。暖色燻楊柳春聲換杜鵑河流日滚滚萬丈禹門前

【臥子曰第六句巧而�】

【轅文曰結老】

○渡鄱湖

气薄衡廬潤。波�翼軫搖。三江同貢賦。九派異風潮。似接秦皇島。應連漢武橋石華如可拾乘月坐吹簫

【舒章曰三四聯典切結有佳興】

○昭聖皇太后挽章【二首】

【臥子曰二詩隱而不阿直而有體】

【轅文曰孝宗張皇后在世廟時稱昭聖皇太后及其崩也詩人之言如此】

慈極空遺誥。仙轝去不還。千官臨內殿。萬姓哭深山。雉扇秋新掩。龍髯歲久攀並將江上淚沾灑泰陵間

其二

先帝畱弓劍。千秋傷若何竟違西內養還葬北田阿玉殿涵霜露。玄宮裊�蘿兩朝侍臣在哭向白雲多

○曉行

戒曉雙旌發。雞聲動塞城。貝裝方結束。劍气早縱橫。霜雜輕塵滿。煙浮遠樹平。寄言遊俠者。不是少年行。

【舒章曰舜澤五言律健處極似達夫】

○巡關雜詠

靈曜西飛急。昔賢安在哉水環燕社去山對趙宮開白玉增新市。黃金圯舊臺。悲歌問遺俗。頗牧倘歸來。

【轅文曰合作】

○中秋簡謝陳曾二部使

把酒髙臺上。靑天片月流。予行還幾日。相對復中秋。風笛催羗管。霜砧滿塞州徵人方苦戰莫照黑山頭

【臥子曰老境】

○贈送黃翠巖出塞

春艸寒猶短。霜旌遠勞軍。行瞻秦塹雪。佇戀晉祠云。能事須兼武。雄圖雅屬文鐃歌新入調候騎日相聞

【舒章曰雅暢】

◆屠應埈【再見】

送陳約之謁祀孝陵

送同年謝子儒致仕歸

送唐生

○送陳約之謁祀孝陵

萬歲橋山路。三春艸木靑。乾坤黃鉞在。風雨翠華扃。北極通羣帝。中天覲百靈。當時貔虎佐。一一扈靑冥。

○送同年謝子儒致仕歸

子眞棲谷口。潘嶽賦閒居。長揖辭明主。爲農返故廬雪消巴嶺出天入錦江虛莫待揚雄老。玄亭早著書。

【轅文曰有情有景勻適流麗】

【舒章曰虛字下韻極穩】

○送唐生

仗策欲誰親。侯門不重賓。空彈馮氏鋏。莫濟範睢貧玉露凋紅樹金風起白蘋蕭蕭南去鴈。飄泊自爲鄰。

【舒章曰玉露二語秋景極麗】

◆王格【字汝化京山人嘉靖丙戌進士繇庶吉士官至僉事】

驪山溫泉

邊客

○驪山溫泉

咸闕無雕輦。驪山尙浴泉。湯池同野壑。水殿秪塞煙。月冷新丰路。沙沈渭浦田。行人謾投足。誰識濯龍年。

【舒章曰結句婉雅】

○邊客

六郡良家子。三年大漠行。捐軀思報主。辭賞不邀名。白艸霜連劍黃沙雪作城秋來南鴈度。莫寄玉關情。

【轅文曰黃沙句警切】

◆黃省曾【再見】

大司馬喬公觴餘淸涼寺

○大司馬喬公觴餘淸涼寺

虎士行芳饌。虛亭倒玉壺。殷勤司馬意。登覽縱潛夫二月靑雲落三山白日孤遙看春艸色醉殺莫愁湖

【舒章曰意气駘蕩】

◆唐順之【再見】

送王舍人往昆山爲顧相公營墓

送李文與赴河南郡倅任

○送王舍人往昆山爲顧相公營墓

明主惇耆老。藏山借寵恩。使臣出左掖。祕器給東園。舊路吳中樹。新碑海上原。平津眾賓客。試問幾人存。

○送李文與赴河南郡倅任

去謁河南尹。期收幕下勛。地當分陜處。官是古參軍。閒就繁臺宴睛瞻嵩嶽雲諸公誰不愛。喜怒定隨君。

【臥子曰筆自縱】

◆沈愷【字舜臣華亭人嘉靖己丑進士官至參政以直聞於時】

秋日野興

○秋日野興

漸遠風塵迹。殊深湖海心。涼颸疏古木。流水散幽琴。鴈落浮寒影。烏棲下夕陰。姓名人憶少。應合謝朝簪。

【轅文曰調穩境切】

◆朱衡【字士南萬安人嘉靖壬辰進士累官工部尙書】

送別莊後峯

○送別莊後峯

野霽澄輝合。江淸爽气浮。離亭初送客。髙樹正含秋。露葉垂靑蓋。風枝控紫驑。不堪明月色。獨上五云洲。

【臥子曰尙書此詩穩實當家】

【舒章曰五言亦是駛駿】

◆王廷幹【字維楨涇縣人嘉靖壬辰進士官至知府】

天壽山行宮

○天壽山行宮

天斾三春發。離宮四月開。觀河懷禹迹。問野見周才日气生髙嶺雲陰拂翠臺太平叨扈從。文雅愧鄒�。

【轅文曰日气一聯近右丞】

【舒章曰結甚渾雅】

◆皇甫涍【三見】

訪中麓子不遇

晚春對雨奉酬伯兄懷山之作

十六夜月

酬子循宿祖堂寄懷

出塞曲

雨雪曲

有懷喬白巖司馬

寄謝司直

○訪中麓子不遇

君行使汶上。言訪慰將辭。瓊樹何由覩。空林不可期。芙蓉臨水淨。鴻鴈度云遲。立馬看秋色。離羣日暮悲。

【轅文曰整密】

○晚春對雨奉酬伯兄懷山之作

山扉朝自啟。幽色在煙林。惆望滄江隔。江城春雨深。雲天虛一室。花竹澹盈襟。竟日違芳躅。淸風勞永吟。

○十六夜月

待月坐江水。月明江正流。長吟惜佳景。髙興在南樓。魯酒碧山醉。胡牀淸桂畱有情望今古寂寞漢宮秋

○酬子循宿祖堂寄懷

聞君懷獨往。淸夜宿松岑天闕星河近雲門花露深山鐘遙客夢。池艸結遐心。空念澄江月。淒然懸舊林。

【轅文曰三四髙秀第六句使事入化】

○出塞曲

昨夜羽書驚。追徵六郡兵。龍車臨廣武。虎士會平城。苦戰胡云落。長驅漢月明。惟應霍驃騎。萬古共雄名。

○雨雪曲

邊雪舞空來。紛紜像落梅。愁雲凝虎帳。斜日隱龍堆。色亂琱戈慘。聲沈畵角哀。直言銀磧度。詎恨玉門回。

【臥子曰六朝遺響】

○有懷喬白巖司馬

風肅園陵樹。霜天戰角悲。後湖衰艸色。空對漢官儀。辛苦趨朝日。羈危扈聖特。江都千萬舸。老淚不禁垂。

【臥子曰敍實事甚能典雅】

○寄謝司直

魏闕懸秋望。龍樓在九宵愁�沙塞月夢隔海門潮江帶千楓落。霜含一鴈�。禦溝分手處。垂柳日蕭蕭。

【轅文曰情景點綴居然作家】

◆皇甫汸【再見】

諸君乘月攜酒見過遲謝山人不至

秋日

○諸君乘月攜酒見過遲謝山人不至

芳樹長安道。春霄動旅愁。一尊良燕會。四海盡交遊玉漏寒頻度金河淨不流淸輝憐謝監。何事隔南樓

○秋日

關山回素節。水月湛淸虛。暑气銷蘭酌。涼颸襲桂裾。露疑仙掌後。葉似洞庭初。願得逢南鴈。他鄕一寓書。

◆皇甫濂【再見】

○遊玉泉山寺七眞諸洞

遊玉泉山寺七眞諸洞

髙閣重巖合。層臺雙樹幽。風殘芝洞日。云落磵泉秋。貝葉看深誦。金沙歷晚遊。七眞懷祕躅。彷佛在山丘。

◆崔澄【字淵甫吳江人嘉靖時人見詩統】

春日懷歸

○春日懷歸

一春看又晚。歸計定何年落日低秦樹靑山隔渭川鶯花迷故國。城郭起秋煙。獨上髙臺望。浮雲白可憐。

【轅文曰調穩气足五言律之及格者】

【舒章曰下語磊落足稱五言長城】

◆王維楨【再見】

孝烈皇后挽歌

○孝烈皇后挽歌

範內畱芳訓。扶天有駿功仙遊知跨鳳。聖念爲當熊。玉佩虛無裏。蒼云悵望中宜春花照眼淚灑舊時叢

【臥子曰當熊句似指曹妃宮婢之變】

◆楊時秀【名榮以字行余姚人嘉靖中官工部主事】

江西旅懷

○江西旅懷

客夢家千里。鄕心柳萬條。片雲遮海嶠。一雨送江潮。戀闕綈袍在懷人尺素遙。春光看又晚。何處灞陵橋。

【舒章曰音節不靡】

◆袁煒【字懋中慈溪人嘉靖戊戌進士累官內閣大學士謚文榮】

初夏宴崔太常道院

○初夏宴崔太常道院

出廓尋玄圃。黃鸝懷好音瑤壇羣木秀淸磬碧雲深綠灑傾燕市。微風動越吟。歸來踏明月。萬宇漏沈沈。

【舒章曰三四語自深麗】

◆茅坤【字順甫歸安人嘉靖戊戌進士官至副使】

旅夜聞鴈

○旅夜聞鴈

冰雪孤城上。堪憐旅鴈飛。由來江海性。豈羨稻粱肥寒吹傳哀響明﹑河濕羽衣。故鄕五湖曲。歲暮共言歸。

【臥子曰四五新峭】

◆馮惟訥【字汝行嘉靖戊戌進士累官光祿��】

聞警

出楡關逢徵兵使人作

○聞警

八月塞門開。單於獵鴈回。五原秋艸盡。萬騎羽書來。秦隴瘡痍後。疆場戰伐催。黃��處所。羗笛暮生哀。

○出楡關逢徵兵使人作

聞道雲中將。先秋戒鐵衣。虎符千里至。龍騎五營歸。夜月明雕戟。山風曳畵旗。誰憐瀚海外。雜虜駐金微。

【轅文曰此公邊塞之作淸切可誦】

◆胡侍【陜西人嘉靖�進士官監察禦史】

九月同陳魯南文徵仲翰林劉希尹薛君采二吏部登海印寺鏡光閣

○九月同陳魯南文徵仲翰林劉希尹薛君采二吏部登海印寺鏡光閣

湖景澄珠閣。云虹度石梁。行攀雙樹杪。坐對九華觴。水抱香城入。山橫紫禁長。憑髙不厭晚。待月詠胡牀。

【舒章曰淸舉不薄】

◆余文獻【字伯初九江人嘉靖中進士】

送聶子靜南還

○送聶子靜南還

十年才返國。何事復南歸。歲月冰霜晚。江湖鴻鴈稀。靑山還舊業。落日上初衣。去住乾坤裏。無嗟與世違。

【臥子曰澄淡】

◆李先芳【字伯承濮州人嘉靖丁未進士官至尙寶司卿】

【臥子伯承爲七子先驅而其後不稱】

鄱陽湖

○鄱陽湖

吳城臨古渡。湖水接天開。一夜南風起。扁舟萬里回。波漂星子縣。云沒大孤臺。卻望蒼茫裏。匡廬秋色來。

◆王崇古【字學甫甫滿州人嘉靖辛丑進士累官兵部尙書】

庚戌九月將赴金陵夜泊廬陽陲亭聞虜犯近郊識感

○庚戌九月將赴金陵夜泊廬陽陲亭聞虜犯近郊識感

江上初收雨。嚴霜巳渡河。漢兵聞出塞。胡騎竟如何。鴈陣淩秋盡。笳聲入暮多。武陵遺曲在。慷慨不成歌。

【轅文曰司馬江上一篇殊有格調】

【舒章曰意色閒整殊有緩帶之風】

◆李攀龍【四見】

【臥子曰於鱗五言律雜出盛唐諸家惟具精工雄渾一字不苟前人所難也】

【轅文曰五言律純以法勝故無懈可擊】

元夜

登省中樓

朝陵夜作

白雲樓

章行人使潞藩

聞砧

送張比部募兵秦晉諸郡

送沈郎中守順慶

張山人

郊行

登黃楡馬陵諸山是太行絕頂處

答明卿病後見寄

寄元美

黃河

涇州

五日和許傅湖亭燕集

寄華從龍比以魚僪見致

龍集寺

○元夜

公子聯鑣語。佳人把袂歡。星橋云外出。火樹雪中看。夜色開淸禁。春酺許從官。仍聞祠太乙。達曙禮仙壇。

○登省中樓

蕭瑟賦悲哉。西山爽气開。白雲海色斷。落日秋陰來。砧髙長樂苑。鴈下華陽臺。如何此時望。客思轉難裁。

【舒章曰七子好用十灰韻往往入粗此處卻�】

○朝陵夜作

上陵無不美。秋杪更宜看。風雨朝佳气。旌旗�漢官星流千嶂過月出萬松寒倚馬淸鐘外新霜滿玉鞍

【臥子曰結淸湛逼人】

○白雲樓

諸郎難得意。非是敢沈冥。拙宦無同病。淸時有獨醒。千家寒雨白。雙闕曉煙靑。又值髙樓鴈。寥寥不可聽。

○章行人使潞藩

使者持符下。風塵叱馭前。諸侯城赤狄。列嶂黨靑天。牟麥祈年畤。芙蓉避暑筵。相逢多愛客。共賦遠遊篇。

○聞砧

永夜盧家婦。深閨坐目傷。拭砧散明月。投杵上淸霜。別恨繁鴛綺。哀音急鴈行同袍徵戰盡刀尺斷人腸

【轅文曰髙秀結亦悲渾】

○送張比部募兵秦晉諸郡

天威嚴滅虜。使者出秋官。白羽徵兵入。苦�結士讙。風雲千騎動雨雪二陵寒無易行間客。能登漢將壇。

○送沈郎中守順慶

見說褰帷處。千山擁使君嘉陵渡春水棧道轉秋云郡下平蠻檄。家傳諭蜀文。病餘饒臥理。能不憶離羣。

○張山人

吾鄕張仲蔚。未是蓬蒿人伏臘東籬下。漁樵北海濱。官家還賦役。客路且風塵。織妾齊紈素。開筵嬌上春。

○郊行

稍似武陵溪。人家綠樹迷。桔橰茅屋上。荷蓧薊門西。淸吹生衣袂繁陰散馬蹄紅塵才只尺。城郭意多睽。

【臥子曰似右丞】

○登黃楡馬陵諸山是太行絕頂處

黃楡髙不極。臨眺亦奇哉。河勢中原拆。山形上黨來。白雲橫塞斷。寒峽倚天開。搖落淸秋色。多慚作賦才。

其二

不盡寒云外。靑峯落照多。秋陰生大鹵木葉下滹沱巨壑藏風雨。飛梁掛薜蘿重關三輔地躍馬意如何

【轅文曰髙渾】

其三

秋色自冥冥。風煙接井陘。關門開落日山路出寒星太守方乘障。淸時敢勒銘。杉松回朔气。哀壑未堪聽。

○答明卿病後見寄

薊門搖落後。楚客病如何。秋色髙金掌。西風滿玉珂。開樽鴻雁至。染翰五云過。應憶山陽會。疏狂阮籍多。

○寄元美

漁陽春欲盡。漢使未堪愁。邊郡多豪俠。風塵一壯遊。浮雲寒大漠白日澹幽州莫更觀遼海。蕭條正北流。

【轅文曰气色涼壯】

○黃河

復就三秦役。還爲四牡歌。北風揚片席大雪渡黃河才豈諸郎少。名非一郡多。儒官明主意。吾道好蹉跎。

【轅文曰臥子爲余稱大雪渡黃河句誦之神旺】

【舒章曰自有情事寫得深老】

○涇州

回磴層雲上。孤城返照間人煙趨白阪睥睨走靑山芻粟浮涇下。旌旗度隴還。時看乘鄣吏。車馬出蕭關。

【轅文曰該切】

○五日和許傅湖亭燕集

城頭片雨懸。客醉■﹝山昔﹞湖邊。酒柰橊花妒。人堪桂樹憐五絲還令節。雙鬢托流年。莫蹋王孫艸。淮南賦巳傳。

【臥子曰節序詩殊有情致】

○寄華從龍比以魚僪見致

多少人間事誰能便作書罷官君更早。謝客我何疏。八月來吳橘。三江下楚魚。因風裁數字。一問子云廬。

【轅文曰前半見情後半有法】

【舒章曰起語間老有法】

○龍集寺

雙林窺壑險。一徑入云愁。峯落靑蓮色燈懸白日幽香臺髙枕出。澗水閉門流。聞道羣龍集。明珠自可求。

【轅文曰物色如妍澹】

同郡夏完淳存古氏較

皇明詩選卷之八終

●皇明詩選卷之九

李雯舒章氏

雲間陳子龍臥子氏同撰

宋徵輿轅文氏

五言律詩三

五言排律

五言律詩三

王世貞

謝榛

徐中行

吳國倫

宗臣

梁有譽

劉鳳

張家胤

沈煉

髙岱

張九一

栗應宏

盧柟

徐渭

張問仁

余有丁

黎民表

歐大任

胡應鱗

於愼行

黃希憲

馮時可

吳子玉

李三才

陳鶴

呂時臣

董其昌

宋懋澄

陳繼儒

沈翰卿

◆王世貞【四見】

【轅文曰元美五言律法不掩意意不礙法亦是作家】

銅雀伎

出塞

均美兄之分宜丞取道歸裏

張中貴談武廟時事有感

初秋夜坐有感示於鱗

送彭進士謪江右

渡江卽事有感

登太白樓

得家君楚中信

西山道中有感

濮陽李明府自新諭再寄予詩玆以覲事駐城外屬時禁方嚴不得出視悵然有懷

送姜君之衡山令

寄答峻伯

送顧舍人使金陵還松江

上谷雜詠

寒食冶園道過大馮子

過冶泉

答於鱗立春日齋居對雪見懷

遇史蘭溪姑丈

過定遠問功臣遺迹有感

○銅雀伎

往事秦云逝。深恩漳水流月歸金鴈冷風至玉衣秋粉黛年年薄。弦歌夜夜愁。誰同漢武帝。還向茂陵遊。

【舒章曰三四句冷然髙出】

○出塞

不斷穹廬色。檀槽壓酪槳。俄聞五校至。去逐六臝亡。蒲類天如赭。燕支月似霜。前軍又鐃吹。生得左賢王。

【轅文曰鮮麗】

○均美兄之分宜丞取道歸裏

河壖置別筵。把袂未能捐。落日邊烽出。孤星海樹懸。干戈淹歲月。舟楫任風煙。直有連枝淚。疇吟春樹篇。

○張中貴談武廟時事有感

老病張中貴。曾陪內教場。五營徵介士。六部選名倡。白馬平陽月。琱戈靑海霜。怕歸長信謁。語語是先皇。

【臥子曰結到先帝有章法】

○初秋夜坐有感示於鱗

不寐宵聲發。孤吟秋色來。關城羽林騎。鍾鼓栢梁臺。世事文章遠。鄕心戰伐催。長安李生在。猶可對銜杯。

○送彭進士謪江右

何處滕王閣。遙維入月舲。雨飛南浦綠。云入大江靑。憶遠憑春樹。占程問客星。待君重有賦。愼莫恨飄零。

○渡江卽事有感

吳楚一江合。風煙萬里開。秋天鸚鵡筆。日莫鳳凰臺。流落猶驚世。英雄始忌才。如何對玉軫。弦絕重徘徊。

○登太白樓

昔聞李供奉。長嘯獨登樓。此地一垂顧。髙名百代畱。白雲海色署。明月天門秋欲竟重來者潺湲濟水流

【轅文曰結得髙深】

○得家君楚中信

不見衡陽鴈。新年入夏初。忽逢江上信。疑是夢中書。楚甸春衣薄。燕山夜枕虛。白雲猶在眼。凝望意何如。

【臥子曰流麗】

○西山道中有感

驅馬度潺湲。聲從亂葉間。髙秋出遠戍。落日滿諸山。寢殿金爲室。長城玉作關垂衣先帝業回首愧朝班

【舒章曰結有大臣風度】

○濮陽李明府自新諭再寄予詩玆以覲事駐城外屬時禁方嚴不得出視悵然有懷

萬里君南去。新詩得共誇。如何近帝裏。轉似隔天涯。霜白楓難攺。云黃日易斜。還期載春酒。同醉洛陽花。

○送姜君之衡山令

爾去神明宰。靑山治不難。祝融天一綫。石柱雨千盤。鴈自南荒盡。鳧還北極看。中臺今太史。應識漢郎官。

○寄答峻伯

殷勤吳季子。尺素爲予言春水初平霅蘭舟直到門星歸豫章駕。人臥桃花源。獨有新詩就。誰堪細討論。

【臥子曰三四句寫景妍麗】

○送顧舍人使金陵還松江

汝豈因鱸膾。吾曾識鳳毛。靑雲歸暫得。白雪和誰髙。海色鐘山雨。秋聲笠澤濤南徵有諸將爲語聖躬勞

【舒章曰眞得子美之深】

○上谷雜詠

尙憶譚家馬。驕嘶紫塞中。虜廷愁漢月。邊羽快秋風。一戰人誰得。孤城地巳空。不知麟閣上。寂寞漸誰功。

○寒食冶園道過大馮子

客路兼寒食。千秋雨雪霏俱言仲春盡怕是落花飛禁火柴門掩。穿雲獵騎歸。向君需社酒。還復理冬衣。

【轅文曰三四作情語不覺其工而自工】

○過冶泉

偶經盤石坐。下有暗泉過。受月苔陰少。分云竹色多。幽巖答樵斧。小屋見漁蓑。不淺滄浪興。風塵可柰何。

○答於鱗立春日齋居對雪見懷

春雪覆江幹江城春未闌泄云千雉合。迎日萬花殘。鴈色懸秋曙。雞聲破夢寒。如聞郢中調。祗爲和人難。

【轅文曰起調渾逸景色亦佳】

○遇史蘭溪姑丈

蕭然歸騎單。相顧各泛瀾。旅食關愁近。風塵認面難。老能逢盛世。貧且傍微官。舊業桃花塢。春深正耐看。

【舒章曰老逸】

○過定遠問功臣遺迹有感

甲第杳非故。子城余至今。燒痕寒不泯。沙色晝常陰。無復風雲迹。偶然天地心。孝陵回首處。紫气一何深。

【臥子曰渾朴之調難其沈著五六句亦老】

◆謝榛【再見】

【轅文曰茂秦五言律似勝諸名家然句法篇法未免束縛神情不能出四十字外此其所以不及也要之空同人復昌谷於鱗外亦無其倫】

武皇巡幸歌

楡河曉發

北徵

送樊侍禦文敍之金陵

送張子畏使太原

秋夜柬李通政子漸

元夕道院同公實子與於鱗元美子相五君得家字

送許中丞歸關中

暮秋大伾山禪院同孟得之盧次楩醉賦

晚眺

北望

七夕敬二君餞別得秋字

贈周子才

送王端甫歸蒲阪

登楡林城

送範中丞堯卿鎭贑州

張參政仲安進表還蜀九日過鄴失會賦此贈別

送張太僕熙伯視馬畿內

李行人元樹宅同謝張二內翰話洞庭湖

送朱邦憲還海上

居庸關

春夜過王侍禦子梁宅時將按河南

畱別陳大參粹中

暮秋同馮直卿秦延獻李士美遊黃花山

南巡歌

大梁冬夜

古怨

渡黃河

鳳凰山

送欽水部子辰之沛中

登樓北望懷郭學士質夫李吏部一元

送黃明府之舒城

敬軒誠軒攜酒見過西巖西池同賦

○武皇巡幸歌

齊魯巡遊地。蒼生見紫微。晴雲隨鷁舫。春水照龍衣。柳畔千官擁。沙邊七校圍。觀魚移白日。鼓吹月中歸。

【臥子曰明麗如畵】

其二

玉輦衝寒色。蕭蕭八駿鳴。兔河冰上過。狐嶺雪中行。撫劍羣胡遁。彎弓百獸驚當年赤帝子空到白登城

【轅文曰結似頌而規得風人之旨】

○楡河曉發

朝暉開眾山。遙見居庸關。云出三邊外風生萬馬間徵塵何日靜。古戍幾人閒。忽憶棄繻者。空慚旅鬢斑。

【舒章曰第四句是生而穩】

○北徵

朔气犯徵裘。旌懸大漠秋。亂山通驛道。殘日照邊樓。白骨幾年戰黃雲終古愁夜來烽火急驕虜寇並州

【舒章曰第六句寓慨壯遠】

○送樊侍禦文敍之金陵

地入維揚路。天分牛斗墟秋帆二水外春艸六朝余。冰雪生官舍。風塵走諫書。從來經國者。寧不念樵漁。

【轅文曰明秀如輕霞曉山】

○送張子畏使太原

六月皇華使。千年白日陰。云連汾水闊。馬度井陘深大將防邊策。明王賞士心。茂先有雄劍。夜夜作龍吟。

○秋夜柬李通政子漸

燕地逢君晚。秋來樽酒期桂花相對夜。烽火共憂時。月隱長安樹。云低太液池。誰能上封事。獨有納言知。

【臥子曰朝京官章奏本不從納言觀結語茂秦老公卿間於朝常亦未了了】

○元夕道院同公實子與於鱗元美子相五君得家字

長空月正滿。遊騎隘京華。夜火分千樹春星落萬家乘閒來紫府。垂老問丹砂笙鶴歸何處依稀見彩霞

【舒章曰第四句不減雲裏帝城一聯】

【臥子曰神情閒勝】

○送許中丞歸關中

官起煙塵際。身歸兵甲余。曉星隨去馬。春雪上行車。二水堪垂釣。三峯更著書。野雲應不散。長繞杜陵居。

○暮秋大伾山禪院同孟得之盧次楩醉賦

勝遊隨故侶。幽興在禪林石上晴雲起松間晚磬沈靑山無久客。黃菊有歸心。我亦悲秋者。樽前學楚吟。

【轅文曰幽響特新】

○晚眺

寒日下西陵。漳河晚渡冰孤城歸獵騎雙樹隱禪燈野眺心何遠。巖棲老未能。翻憐戎馬日。愁思坐相仍。

【舒章曰壯心靜理能於晚景寫出】

○北望

鼓角昏黃過。關山太白髙。往來驕虜數。賞罰聖心勞。俠士惟龍劍。材官幾豹韜。城云自寒色。時擁漢旌旄。

○七夕敬二君餞別得秋字

北斗掛城頭明河迥不流人間淸露夜。天上白楡秋。聚散多岐路。悲歡自女牛。誰知老來拙。回首故鄕樓。

【轅文曰秀健】

○贈周子才

太原文事苦。桃李兩逢春紫塞北連晉黃河西限秦多憂系國遠。有道在官貧。定識王通輩。收爲經濟臣。

○送王端甫歸蒲阪

惜別京華道。秋風送馬蹄。日斜孤鴈外。家遠萬峯西。歸計聊樽酒。行歌且杖藜。何時首陽下。共爾弔夷齊。

【轅文曰此公以干謁取譏結句乃彊作意气】

○登楡林城

憑髙望不及。天外一鴻過萬嶺夕陽盡孤城寒色多蘆笳滿亭堠。羽檄度關河。遙憶龍庭士。嚴霜正荷戈。

○送範中丞堯卿鎭贑州

朔鴈催行色。江天入望遙。旌飛秋艸岸。船壓夕陽潮。有賦思梁宴。虛心聽楚謠。霜威及嶺外。千里瘴煙消。

又

九月虔州去天南宿霧開揚帆生遠思。秉鉞見雄才。地轉三吳盡。山連百粵回夜深瞻北斗獨上郁孤臺

【舒章曰兩詩結語各有大體不止獻詶】

【轅文曰起手老致】

○張參政仲安進表還蜀九日過鄴失會賦此贈別

北上千秋籙。西歸萬里橋。黃花空有約。綠酒不同宵。樹擁秦云斷。山懸蜀棧遙。艱難杜老在。莫謾簡書招。

○送張太僕熙伯視馬畿內

司馭巡畿甸。飛旌指戍樓。共傳天馬異。寧復大宛求月照昆吾冷風生苜蓿秋張衡有詞賦。獨系漢家憂。

○李行人元樹宅同謝張二內翰話洞庭湖

南望嶽陽郡。蒼茫吳楚分帆回孤島樹樓出九江云落日波中沒。秋風天外聞何時采蘋藻湖上弔湘君

【舒章曰物色自合如此但用之結語襟情自遠】

○送朱邦憲還海上

送君不可住。霜露滿幽襟。醉後登樓賦。天涯抱玉心江門開晚色海樹帶秋陰歸去鶴亭上。遙聽吳會吟。

【臥子曰意景淒爽】

○居庸關

控海幽燕地。彎弓豪俠兒秋山牧馬處朔塞用兵時嶺斷雲飛迥。關長鳥度遲當朝有魏尙復此駐旌旗

【轅文曰�是合作】

【舒章曰開合有章法不止字句之工】

○春夜過王侍禦子梁宅時將按河南

鳥棲官舍靜。步屧偶經過宿霧浮金闕春星動玉河交情別後重。逸气醉來多。好去梁園道。因風寄薜蘿。

【臥子曰宿霧一聯明秀直是右丞】

○畱別陳大參粹中

徵驂聞早發。客自塞門歸。天暝烏棲樹。城寒雪擁扉。美人仍兩地。春夢不相違。獨賦關山月。茫茫共素輝。

○暮秋同馮直卿秦延獻李士美遊黃花山

深入黃花谷。髙臨玉女臺。迎人千嶂出。隨意一樽開寒露垂瑤艸秋風掃石苔子長耽勝絕。猿鳥莫相猜。

【舒章曰五六幽秀絕倫】

○南巡歌

南楚旌旗合。黃塵走百官。天王重巡幸。民物識艱難。馳道春風動。行宮夜月寒。萬年垂拱意。歌頌入長安。

○大梁冬夜

坐嘯南樓夜。孤燈客思長。人吹五更笛。月照萬家霜。歸計身多病。生涯鬢易蒼徵鴻向何許春意滿湖湘

○古怨

楊花日飄蕩。能復幾何春。遠道寧知妾。流年不待人。片雲橫上國。獨鳥下西秦。無柰懷君意淸江采綠蘋

【臥子曰五六新矯】

【轅文曰結意本之三百篇何其閒麗】

○渡黃河

路出大梁城。關河開曉晴日翻龍窟動風掃鴈沙平。倚劍嗟身事。張帆快旅情。茫茫不知處。空外棹歌聲。

○鳳凰山

靑山抱靈秀。曾有鳳凰來。鳳去海天迥。梧桐花自開五云當日散百鳥至今哀惆悵空原暮。長風送客回。

【舒章曰從無情寫出有情】

○送欽水部子辰之沛中

淸標憐水部。南去意何窮。樹色分淮甸。河流見禹功。亂帆春艸外。古堞暮雲中感慨登臺處蕭蕭起大風

【轅文曰結悲渾】

○登樓北望懷郭學士質夫李吏部一元

李郭風騷匹。登樓獨悵然黃花秋滿地白鴈夕棋天玉闕雲霄外。金門日月邊。疏狂燕趙客。早晚賦甘泉。

【舒章曰三四賦景乃使人心目明壯】

○送黃明府之舒城

南浦揚帆去。舒城近得君縣花當晝寂琴月度宵分才自巴陵見。名從鄂渚聞。於今楚父老。相憶隔江云。

【臥子曰應酬之作難此秀穩】

○敬軒誠軒攜酒見過西巖西池同賦

日落寒城閉。天空倦鳥歸髙樓才暝色新月亦淸輝秋興騷人賦。鄕心客子衣。王門豈無事。載酒過玄暉。

【轅文曰格法自老】

◆徐中行【再見】

春夜席上懷茂秦同於鱗子相公實元美賦一首

送惲僉憲先世之楚

○春夜席上懷茂秦同於鱗子相公實元美賦一首

嘯侶當春夜。懷君郁未開。談天鄒衍去。蹈海魯連回。把袂頻燕市。傳書斷雀臺。西園明月在。應憶建安才。

○送惲僉憲先世之楚

開府今羊祜。浮湘自馬遷。山陵通王气。江漢接人煙。月滿沱潛渚。花明云夢田。蘭臺千載賦。郢調幾時傳。

【轅文曰秀而不弱】

◆吳國倫【四見】

【臥子曰明卿五言律頗近大復】

塞上曲

燕京遊俠

濉河候舟

登赤壁有感

宿赤烏觀

匡山卽事

歷陵公館

秋日匡山

初還山中於鱗元美自靑齊遣使見慰賦答

入魏郡

王使君子薦招飲範氏池亭

溪行達延津

舟中望黃溪山瀑

宿順昌

奉送龐中丞巡行五路屯鹽

自橫浦度大庾嶺寄謝馮汝言方伯

量移貴州

南華寺

登澑沙關絕頂

王幼明隱居髙眞庵屬贈

濟瀆

蘄春江上謁禹廟

南巖宮

汴中值雪

○塞上曲

飛將出龍城。風髙萬馬鳴。長驅隴右絕。一戰幕南平。敢愛擒王力。非邀拓地名。捷書報天子。封拜滿神京。

【轅文曰結語不平亦有含蓄】

○燕京遊俠

白面誰家子。靑樓大道過。英聲三輔動。俠气五陵多。生死憑交結。恩讎起笑歌。胡姬將進酒。爲樂夜如何。

【舒章曰通體矯健】

○濉河候舟

此行心屢折。騎馬問津還。咫尺符離道。迷茫濉水間。浪中寒白日。樹底落靑山。一片風帆影。飄飄不可攀。

○登赤壁有感

風流蘇學士。所至癖登臨。赤壁雄荊楚。滄江見古今。石懸官閣外。帆迫女墻陰。尙有垂竿者。能知戀闕心。

【轅文曰實事不嫌宋人】

○宿赤烏觀

木落空山裏。蕭然古法堂。何年黃鶴去。此地赤烏翔。劍色澄秋水鐘聲散夕陽應悲宦遊客。騎馬逐風霜。

【臥子曰整秀】

○匡山卽事

移官復此地。萬里自君恩未卽辭彭澤猶能憶薊門兒年湖上長。宦迹洞中存蹇拙非無意難從達者論

【舒章曰土牛之語道得蘊藉】

○歷陵公館

暮云銜馬首。迢遞入山城。細雨蒲塘色。西風石鼓聲。雄心疲道路。病骨彊簪纓。巷哭何爲者。乾坤未解兵。

○秋日匡山

采采涉江去。芙蓉秋水寒。如何雜佩色。難共美人看。灑淚題云錦。含情束素紈不知彭蠡鴈曾得到長安

【轅文曰秀逸可喜結語情致自佳】

○初還山中於鱗元美自靑齊遣使見慰賦答

五老忽相失。秋風歸去來。頗無遷客態。猶使故人哀。白雪開書札。浮雲過酒杯。岱宗髙不極。東望日徘徊。

○入魏郡

野色澹無際。孤云逐馬來。路縈千柳出。城挾兩河開。雨气含沙麓。烽煙入魏臺。褰帷問故老。誰復豢龍才。

【臥子曰可誦】

○王使君子薦招飲範氏池亭

辟圃黃華曲。招遊藉使君。山形飛不定。花气郁難分。石上揮殘雨。波間醉白雲。閩南多戰鼓。莫令此中聞。

○溪行達延津

放舶奔如駛。鹿溪便鶴溪。榔鳴千石裏。篷掛七臺西。岸樹靑相逼。汀蘋綠未齊山家兵火後今始問鋤犁

○舟中望黃溪山瀑

倚棹看懸瀑。蒼波十里寒玉龍飛不去銀漢瀉初殘響落層雲裏。陰浮萬樹端。幽懷一以愜。合是使君灘。

【舒章曰用事穩雅】

○宿順昌

三捨昭陽道。其如風雨何。白雲春望合。芳艸暮寒多。造次停車騎。蕭疏向薜蘿。山城更�永。歌枕問明河。

【轅文曰調近錢劉而秀矯勝之】

○奉送龐中丞巡行五路屯鹽

羣牧非虛讓。天王巳借籌。便宜搜粟令。淸切負薪憂萬馬鳴秦塞雙熊歷禹州歸來慰宵旰。不齒富民侯。

【轅文曰五六掌故語巧合】

○自橫浦度大庾嶺寄謝馮汝言方伯

橫浦窮江界。中原入望孤。罪應投絕域。身漸老泥途。馬首蠻云合。崖間越鳥呼寄情章貢水千折下彭湖

【臥子曰悲而眞】

○量移貴州

十年淹臥閣。一日謝專城。賦擬浮湘去。官同諭蜀行。猿啼諸葛寨。烏集夜郎兵。只藉修文力。遙伸報主情。

○南華寺

聞道安禪處。傳燈自楚歸。獨畱金象在。曾跨玉龍飛大地開迦葉。番王贈衲衣曹溪如有意九曲抱煙扉

【舒章曰新秀】

○登澑沙關絕頂

捫石開云頂。臨關俯日華。萬峯隨馬駐。一劍倚空斜。磵道分靑瘴。巖泉沸白沙。逢人多卉服。疑巳近仙家。

○王幼明隱居髙眞庵屬贈

不覩遺榮賦。誰知好道心。巢雲開石室采露入靑林。遂與世人絕。杳然仙路深。浮丘如可遇。吾意亦招尋。

○濟瀆

瀹濟從王屋。重源百里通。由來浮磬出。只與濫觴同。玉潄西山脈。珠騰北海宮。古今嚴瀆祝。一勺自神功。

○蘄春江上謁禹廟

山遶鴻沙曲。城憑鳳嶺孤。古祠銜絕磴。飛浪灑平蕪。萬里來江漢。千門過舳艫。可知神禹迹。浩蕩古來無。

【轅文曰完作】

○南巖宮

循崖俱斗折。度隴忽云蟠。石捧元君殿。霞封太乙壇。萬杉蒼靄合。千澗碧流寒。多少仙人迹。扶筇面面看。

○汴中值雪

三日夷門雪。天寒鴈未歸。卻驚新旅鬂。重攬舊宮衣。河水懸如立。城云凍不飛。梁園客巳散。風景獨依依。

◆宗臣【再見】

同李於鱗徐子與梁公實夜過王元美

出郊過陸子和艸堂同太史李公文學顧丈

東臯隱居爲子與尊人賦

元美夜過將有江南之役

送萬彥和僉憲之廣東

○同李於鱗徐子與梁公實夜過王元美

一尊那忍負。永夜坐堪酬。鳳豈吹簫落。人疑鼓瑟遊江湖靑桂暮關塞白楡秋明月無南北泠然萬里愁

【舒章曰懷人深致】

○出郊過陸子和艸堂同太史李公文學顧丈

孤燈深入坐。稚子遠相看。月動前江白。星垂大澤寒。魚枯終有鋏。鶡敝不辭冠。嗟爾屠龍者。淸�只釣竿。

○東臯隱居爲子與尊人賦

天日三千尺。髙棲第一峯。瀑來飛萬馬。石削起雙龍白日江華細朱霞海色封行歌秋更好散發弄芙蓉

【臥子曰掩耿自好】

○元美夜過將有江南之役

金樽墮明月。瑤瑟動輕陰。砧杵秋城急。煙霞故國深。不堪惆悵色。兼入別離心。去住俱萍梗。佳期可易尋。

○送萬彥和僉憲之廣東

星文開鳳節。秋色動羊城。桂葉雙旌轉。梅花列戟迎。按章孤島入。攬轡曲江平。萬里還相憶。寥寥今古情。

◆梁有譽【再見】

秋日越臺登眺

○秋日越臺登眺

越臺枕郊郭。吟眺喜逢秋。山向庾關斷。江從郁水流。菊湖荒蘚沒。花塢夕陽愁。極日雄圖外。蒼蒼雲樹浮。

◆劉鳳【三見】

十五夜月

七夕立秋

贈人

○十五夜月

明月照滄海。淸輝盈此時。似規流素魄。持粉儷新姿。波瀉淪河影。楡寒露鵲枝與君同萬里無那獨含思

【臥子曰似規持粉𨿽雅然六朝有之】

○七夕立秋

微云送䢐暑。雙駕儼臨河。靈匹彌年隔。秋風一夕多。杼停涼遂入。宵度序方過。誰復星樓詠。堪成調露歌。

【舒章曰子威能以古詩爲近體故以雅縟勝人】

○贈人

流水思依依白雲川上飛丹砂未可變。秋鬂亦應稀。向夕泉聲起。隔林江鳥歸。到來聞搗藥。何處有塵鞿。

【轅文曰起手流澹可思】

◆張家胤【字省甫銅梁人嘉靖庚戌進士累官兵部尙書所著有崌崍集】

【臥子曰銅梁莊雅亦稱李王后勁】

【轅文曰肖甫之於王李也調合矣象合矣然如王朗之法華歆耳】

【舒章曰肖甫之才不弱於子相公實以其有年更覺有成境】

宿黃牛峽

○宿黃牛峽

春到黃牛峽。江辭白帝城楚云髙不落巴水去無聲絕塞書難得。孤舟月更明。棹歌聽自短。幾處夜猿鳴。

【舒章曰楚云二語殊有神境】

◆沈煉【字子剛紹興人嘉靖庚戌進士以劾嚴嵩謫邊陷死】

【臥子曰靑霞�男子詩亦俊爽】

寄馮敬叔

○寄馮敬叔

同作他鄕客。嗟余更滯畱。關山明月夜。邊塞白雲秋。漢闕孤臣夢。胡笳萬里愁。桑幹河水近。知是憶並州。

◆髙岱【字伯宗京山人嘉靖庚戌進士】

出塞

○出塞

十年金鏁甲。萬里玉關程。雪暗旌旗色。風沈皷角聲塞鴻乘月度邊馬向人鳴隴水流無盡憑誰洗漢兵

【舒章曰秋風笳皷使人悲壯】

【臥子曰沈練】

◆張九一【字助甫新蔡人嘉靖癸丑進士官吏部郎中】

蒲圻道中

○蒲圻道中

風濤不可楫。石路詎能梯。灌木畱猿嘯。長風送虎啼。雲歸一壑暝。日落萬風低。五柳誰家宅。蒼茫認故蹊。

【轅文曰助甫元美所推詩殊不稱此章乃得合境】

【舒章曰溪壑自深】

◆栗應宏【字道甫上黨人嘉靖初舉人】

沙河行宮新城贈谷泉宿少府兄

○沙河行宮新城贈谷泉宿少府兄

皇居營北輔。勝地偶經遊。野沃周原膴。山藏漢殿幽。逢君六郡使。供役五陵秋。王事賢勞日。憐予羈旅愁。

【舒章曰亦見典格】

◆盧柟【三見】

送顧聖之遊楚時余將往金陵

哭董縣丞紳

○送顧聖之遊楚時余將往金陵

春山送行子。春艸惜離觴。不盡孤云意。徘徊古道傍。望望荊門曉。悠悠郢樹蒼。此中滿髙詠。遲爾寄江鄕。

○哭董縣丞紳

十月黃河穩。天寒素舸孤。斷雲低不去。哀鴈起相呼。忽暗郎官宿。虛傳太史鳧。哭君重回首。愁色滿蒼梧。

【轅文曰董丞救��於垂死亦國士也事��傳】

◆徐渭【字文長山陰人嘉靖中文學後得狂疾死】

【臥子曰文長亦有正音】

【舒章曰文長詩材粗黠雅人所少然其一往有雋處如部曲少將新跨紫驑】

嚴先生祠

懷陳將軍同甫

○嚴先生祠

碧水映何深。髙蹤不可尋。那知天子貴。自是故人心山靄銷春雪江風灑暮林如聞流水引誰識伯牙琴

【轅文曰五六妍靜結有髙致】

○懷陳將軍同甫

飛將遠從戎。翩翩气自雄椎牛千嶂外騎象百蠻中銅柱華封盡。昆池漢鑿空鴈飛眞不到何處寄秋風

【舒章曰結調深永】

◆張問仁【字以元西寧人嘉靖丙辰進士累官按察副使所著有河右集】

涇陽城樓

○涇陽城樓

曠野入邊州。憑髙動四愁。孤雲橫塞起。遠水接天流。雨過商臺晚。鴻歸隴樹秋。客懷欲有賦。況復對應劉。

【轅文曰唐音】

【舒章曰錚錚作響】

◆余有丁【字丙仲鄞縣人嘉靖壬戌進士萬曆初累官至文華殿大學士贈少保謚文敏】

送張崌崍

○送張崌崍

客行新霽後。曙色啟城頭。曉徑穿雲濕。春塘帶雨流。江籬牽客思。山鳥動春愁。何事新芳歇。王孫不可畱。

◆黎民表【字惟敬從化人嘉靖中舉人官兵部員外所著有瑤石集】

出塞曲送陳公聘使邊

畱都

○出塞曲送陳公聘使邊

騁望白狼間。追兵大漠閒。黃河通月窟。靑海入天山。剖竹行秦壘。封泥守漢關。豫知麟閣上。日待策勛還。

【舒章曰气亦傑勁】

○畱都

銅爵標霞外。金莖擢漢間。祥基開白水。禦苑跨黃山。殿古疏鐘徹。花深委佩閒。蒼蒼後湖月。應載鳳斿還。

【臥子曰淸華切秀】

◆歐大任【字楨伯順徳人嘉靖中官南京戶部郎中】

【舒章曰楨伯詩如新裁貢錦𨿽機杼非古而時有鮮藻】

送張舍人使靑州因還蒲州

○送張舍人使靑州因還蒲州

暫辭西掖去。東使指鄕亭蒲阪臨河白雲門接岱靑齊風堪論樂。韋相待傳經。知爾銜恩重。隨春入漢庭。

【轅文曰用事穩帖結語淡而自雅】

◆胡應鱗【字符瑞蘭溪人嘉靖時舉人】

【臥子曰元瑞如中賈張肆不皆珍異卻無物不有又如老樂工淸濁輕重都傳弟子】

【舒章曰元瑞如酒肆行廚咄嗟而辦𨿽水陸錯陳不饜貴人之口元美賞之以饒便更相近耳】

寄戚總戎

金陵雜詩

○寄戚總戎

聞道嫖姚將。提兵大漠間。旌旗行漢壁。鼓吹出秦關白日雙鵰下黃雲萬騎閒時同投筆吏。逐虜過天山。

【轅文曰膚格亦勁】

○金陵雜詩

畵檻排空立。飛甍逐望低。觀危鳷鵲度。臺古鳳凰棲。海日千門上江云萬堞齊大堤楊柳色。彷佛舊烏啼。

【舒章曰是金陵景色】

◆於愼行【三見】

春日同於子衝遊靈巖寺

○春日同於子衝遊靈巖寺

寺自髙齊辟。山從岱嶽盤。雲霞千嶂曉風雨萬松寒路遶泉聲人。花分鳥道看。正聞鐘磬發。作禮叩旃檀。

◆黃希憲【字毅所金溪人萬曆時進士】

上巳日書懷

○上巳日書懷

蘭亭修褉日。異國泛舟時雨霽秦川迥雲橫漢畤低飛觴推逸少。流水嘆鍾期。舉目山河異。悠悠不盡思。

◆馮時可【三見】

秋夜月思

○秋夜月思

風聲千樹葉。天暮萬山秋誰信流黃月翻生搗素愁金波流錦幌。靑霧拂朱樓。夜夜狂夫夢。相依到隴頭。

【舒章曰亦復雅艷】

◆吳子玉【字瑞谷休寧人】

過淮陰故里

○過淮陰故里

來過淮陰市。遙憐云夢遊王孫當日去芳艸至今愁。白屋悲新裏。靑門憶故侯黃河仍似帶茅土竟誰畱

【轅文曰此題作者甚多瑞谷獨穩稱結意悲渾在人意中卻是不可移易處】

【舒章曰新覽此詩如久習誦者以其意調諧合耳】

◆李三才【字道甫臨潼人萬曆甲戌進士累官總督都禦史】

【臥子曰修吾雄豪自喜領袖羣倫又能詩耶】

秋夜宿直

○秋夜宿直

十載猶郎署。蹉跎媿少年。涼風回樹杪。白露下庭前。漏度三更雨。燈殘五夜煙。由來飛動意。回首欲茫然。

【舒章曰淺而老】

【轅文曰气自雄爽】

◆陳鶴【字鳴野山陰人萬曆時以世職授千戶棄去稱山人】

送熊磨溪憲副之關中

○送熊磨溪憲副之關中

岐道雙江別。玄霄萬里徵。長風隨代馬。落日引吳旌。天遠龍門敞。山空石鼓鳴。知君弦浦上。作賦弔秦京。

【舒章曰瑯瑯有音節】

◆呂時臣【字中甫靳縣人萬曆中以詩遊於諸王間】

【轅文曰中甫曳裾王門詩以法勝而不堪廣收】

畱別謝少府子魯

○畱別謝少府子魯

木落見中州。遙連白帝愁黃河臨斷岸明月上孤舟作客巳多歲。還家又暮秋。思君西下日寒葉滿江流。

【舒章曰此詩章法緊洽】

【臥子曰髙岑遺調】

◆董其昌【字玄宰上海人萬曆己丑進士累官禮部尙書】

贈蕭象林比部

答夏鶴田黃門時夏自琉球奉使歸

髙梁卽事

○贈蕭象林比部

鳧舄依天府。文章自選樓。靑陽開左个。赤縣最中牟。朔雪梅花騎。江春竹箭流。賜金能貰酒。湖上待羊裘。

【臥子曰典茂】

○答夏鶴田黃門時夏自琉球奉使歸

叱馭猶行路。乘槎自鑿空。何如浮海使。絕域渺難窮龍節堯封外鮫衣禹貢同壯夫能許國。在處百靈通。

【舒章曰五六嚴重】

○髙梁卽事

人天歸佛日。風土紀皇都。水坐疑修褉。觴行或賜酺。花茵調怒馬。珠彈起棲鳧。誰識逃虛者。髙陽混酒徒。

【轅文曰頗近初唐】

◆宋懋澄【再見】

月中寄洪二

○月中寄洪二

他鄕一輪月。故國十年心對此頻相失沈吟方自今白雲迷驛路。芳艸隔春陰欲發登樓思風霜夜巳深

【舒章曰似髙達夫】

◆陳繼儒【再見】

棲霞寺

伯起來自四明同太碧士端集元裕齋

○棲霞寺

人寺又聞鐘。窓懸前後峯夕陽千佛嶺秋雨六朝松采藥看龍骨。梯崖躡虎蹤。方愁登頓苦。從者進孤筇。

【臥子曰三四緊秀】

○伯起來自四明同太碧士端集元裕齋

渡口扁舟去。前村日巳斜。放歌驚白鷺臨水弄靑霞。古岸垂宮柳。空陂落戍花。山云連野色。何處是吾家。

◆沈翰卿【萬曆時山人】

濟江往南都

○濟江往南都

海色聞雞動徵帆帶月飛羣龍翔水府。萬馬護皇畿。冉冉紅雲起。瀼瀼白露晞。寶珠光不定。何處覓靈妃。

【轅文曰起句明秀全首可�】

五言排律

李東陽

李夢陽

何景明

徐禎卿

唐龍

楊愼

馬汝驥

髙叔嗣

皇甫涍

喬世寧

李攀龍

王世貞

謝榛

徐中行

吳國倫

宗臣

胡應麟

姚希孟

◆李東陽【三見】

重謁孝陵

○重謁孝陵

龍虎諸山會。車書萬國同。星躔環斗極。王气繞江東。地湧神宮出。橋分禦水通。丹鑪晨隱霧石馬夜嘶風日月無私照。乾坤仰聖功。十年瞻望處。雲樹鬱蔥蔥。

◆李夢陽【五見】

鄱陽湖十六韻

○鄱陽湖十六韻

太祖平陳日。樓船下此湖。波濤畱壯色。天地見雄圖水上開黃屋雲中下赤烏士猶詢後載。戈巳倒前徒。力屈鯨鯢僕。聲回鴈鶩呼。橫江收玉筍。跨海定金符。文軌遙通楚。梯航訖至吳。虎賁𨿽莫敵。龍戰豈全辜。血染猶丹艸。骨沈空白蕪。汀洲夜夜寂。霜月鬼嗚嗚。殺气黿鼉徙。腥風島嶼孤。罾人拾古鏃。艇客慨秋菇。偉彼髙光烈。還將蕭鄧須。英謀恊睿算。勇奮想長驅。劍瘞神仍土。舟焚勢與䢐康山巍廟在忠武激頑夫

【舒章曰結語鎭重】

◆何景明【五見】

中元節有感

郊觀二十二韻

寄題丹陽孫氏七峯山房

○中元節有感

去歲中元節。朝陵百職同。嚴趨神路左。遙拜孝園東。龍虎瞻王气。乾坤仰帝功。未回衡嶽駕。空墮鼎湖弓。啟兆龜圖順。編年鳳歷終玉衣陳畵幄寶瑟閟玄宮北極猶前日南燻亦舊風病居逢此日。長望五雲中。

【舒章曰有情有體】

○郊觀二十二韻

今代圜丘地。天開壯麗區。神祗二後配。禮樂百王殊。制作由皇祖。儀章藉老儒。萬靈欽受紀。七聖亶承圖。紫望兼虞典。登封略漢模。巍基錯采繪。法象備堪輿。丹戶乾坤辟。雕墻海嶽扶。瑤壇上星斗。琳觀俯虛無。輔弼朝玄坐。勾陳衛紫樞。風含浴殿暖。云裊露盤孤。好畤瞻春祀。嵩髙聽夜呼。公侯守禁籞。虎旅發金吾。玉輦臨犧宰。珍饈走膳夫。廟縣鏞鼓列。庭舞羽於趨。爼豆聯周簋。圭璋飾夏瑚。祠官足錦繡。道士住蓬壺。澤艸三花綻。宮霞五色敷。時時聆磬管。鬱鬱鎖松梧。日月藏金櫃。龜龍祕赤符。祈天洪洛誥。渡海斥秦誣。頌詠周三望。文成漢兩都。侍臣從此賦。千載炳文謨。

【臥子曰淸華惇雅】

○寄題丹陽孫氏七峯山房

聞爾山房勝。靑天秀七峯。芙蓉疊日月。雲霧裊杉松。階倚嵒巒積。窓通洞壑重。丹霞互明滅。瑤艸自春冬。靜得沈冥趣。幽探仙聖蹤。源潭暗雷雨。白晝有蟠龍。

【轅文曰在右丞工部之間】

◆徐禎卿【五見】

九日期登大慈恩寺閣不果寄獻吉

○九日期登大慈恩寺閣不果寄獻吉

悵憶靑蓮宇。今朝黃菊開。遙知遠公笑。不見白衣來。窈窕人天閣。崢嶸日月回。山川紛楚望。城闕動秋哀。峴首羊公石。淮陰戲馬臺。風煙那可卽。逸興杳難裁。彊負登棲作。虛傳落帽才。此時遙獨酌。念爾重悠哉。

【轅文曰似合太白摩詰之境排律罕體】

◆唐龍【再見】

送畢蒙齋方伯入覲

○送畢蒙齋方伯入覲

瑞節馳周道。冠裳會列侯。風驕金勒勁。雪��觴浮。豹尾陪仙仗。龍光覲玉旒。保釐嘉畢父。燕錫勞韓侯。彤管應書伐。楓宸必借籌。梅花聊可贈。春色媚皇州。

◆楊愼【四見】

涪江泛舟

雲中十二韻

○涪江泛舟

明月沈淸露。秋風起白雲。蘭橈乘澑急木葉下江聞爽籟金懸奏。遙峯翠積氛碧潭畱鴈影錦汭散虹文旅望隨天豁。幽阿與歲分。登臨知自好。寂寞共誰云。

【轅文曰得沈宋之沈華】

○雲中十二韻

天子雲中狩。將軍久未還。律吹玄兔塞。旗繞白狼山。風火燒荒急。星辰過隊閒。燕支畱馬首。酥酪醉龍顏。淸樂千門動。黃金萬鎰頒。雪深懷纊絮。月滿憶刀鐶。牙鳥嚴宵仗宮鴉捲曉班奏回靑瑣闥。捷報紫金關。日轉虞巡外。春流鎬宴間。戢戈行有頌。神武徧人寰。

【臥子曰詞髙气厚】

◆馬汝驥【字仲房綏徳人正徳丁丑進士繇庶吉士累官禮部侍郎】

元年郊祀二十二韻

○元年郊祀二十二韻

漢畤蓬萊辟。周郊日月迎。翠華驅太一。彩仗出通明。旟旐方千里。戈鋋振五兵。春雷喧近闠。霽雪抱層城。地轉玄云閣。天臨白玉京。齋從仙殿浴。薦向帝臺行。金榜星辰位。瑤編海嶽名。飛梁馳倒景。懸圃絕傳聲。露气承璇室。虹光曳繡楹。神祗聯二後。禮樂走諸卿。陟降椒槳注。居歆荔席橫。銀潢香霧接。碧落燎煙生。簠簋馨三獻。琴竿變六成。黃珠垂紫幄。蒼璧照朱紘。芬樹輝重葉。靈華茂九莖。受�丹鴈集。顧徳赤蛟鳴。嵩祝登封遠。虞巡秩望輕。八鑾裝引馬。雙闕拂回旌。麗旭螭頭動。祥煙雉尾縈。佩趨墀艸委。盤入苑桃擎。曲鄙汾歌奏。杯慚鎬宴傾。思文明主績。奏賦小臣情。

【舒章曰仲房此詩亦有金枝翠華之气】

◆髙叔嗣【三見】

送管平田先生頒封秦府歸省

○送管平田先生頒封秦府歸省

五等周分國。三王漢世家。日聞惇帝族。時見遣皇華。剪土仍鶉首。疏邦自犬牙。秦關通使節。灞水渡徵車。過邑恩難屢。登堂禮更嘉。何如北山客。行役動長嗟。

◆皇甫涍【四見】

立秋日署中述懷簡田子八韻

平臺山扈從

同汝玉集時言寓

○立秋日署中述懷簡田子八韻

一葉下庭陰。燕臺秋正臨。迎風涼气早。承露暮云深。宿霽搖丹闕。餘霞絢碧岑。荷嬌還吐艷。蜩晚更揚音。署迥銀河逼。城髙玉漏沈。感時悲素髮。閱禮謬華簪。坐憶江鱸鱠。愁爲越鳥吟。寄言同省客。何以慰予心。

【舒章曰整穆】

○平臺山扈從

昔駐文皇輦。歡傳歡壽杯。誰言紫霄上。重見翠華來。曉樹峯巒合。春花棟宇開。勝圖臨塞壤。嘉迹攺平臺。豫蹕承云轉。靈旗繞澗回。捫天叨法從。遊聖愧仙才。

【轅文曰似張燕公】

○同汝玉集時言寓

言值含香暇。行追秉燭歡。同懷情不間。四序景方殘。峻闕凝雲夜。平沙度雪寒。芳菲瀉花醞。寥廓倚星欄。閒有杜欽好。愁無平子寬。故園梅柳發。何計覓歸鞍。

◆喬世寧【再見】

馬湖登覽

○馬湖登覽

四海車書一。幹旄萬里揚。牂牁今作郡。魑魅舊爲鄕。江自金沙出。山連玉嶠長。歲時常霧雨。艸樹但靑蒼。舟楫通吳楚。楩楠足棟梁。禹像素貢篚。漢武更開疆。司馬能文客。唐蒙仗節郎。千秋賓上國。一統見今王。到此眞殊域。憑髙覽大荒。嵐光生澗壑。雲气滿衣裳。西徼仍多難。當關詎可忘。天王今有道。舞羽爲邊防。

◆李攀龍【五見】

送楊給事河南召募

七夕集元美宅送茂秦

哭公實

○送楊給事河南召募

醜虜休南牧。朝廷議北徵。幄中新授律。天下大徵兵。使者持符出。君推抗疏名。黃金秋突兀。白羽日縱橫。嶽雪三花秀河冰萬馬行將軍邀劇孟。公子得侯嬴。屠販多豪傑。風塵郁戰爭。有呼皆左袒。無役不先鳴。寧久燕山戍。終期瀚海淸。過梁投賦筆。更爲請長纓。

【舒章曰精銳畢見】

○七夕集元美宅送茂秦

祖席陳瓜果。徵衣理薜蘿云邊看露掌花裏出星河仙吏揮金椀。佳人罷錦梭。新知天上少。秀句鄴中多。疏拙時名棄。歡娛虜騎過秋風吹鬢髮落日渡滹沱七首荊卿贈。刀頭桂客歌明年見牛女能不憶羊何

【轅文曰儆秀】

○哭公實

逝矣梁公實。淸時隱漢關。扁舟浮大海。健筆志名山。豈悟風流盡。猶言洗沐還。文章憎白髮。服食誤紅顏。禪艸來天上。玄經出世間。縱爲華表鶴。羽翮巳難攀。

其二

實沈其爾祟。單閼乃爲災。偃蹇非關病。文章未盡才。他人紛項領。之子渺塵埃。白日中原墮。髙秋大海回。自逢雙鶴至。誰叱五羊來。欲掛延陵劍。風雷不可開。

【舒章曰文章未盡才一語見前輩不私所好】

◆王世貞【五見】

【轅文曰排律特饒秀色似勝諸家】

送方居道之應天

過昌平擬上經略許中丞

送方承天禹績

寄兪丈兵使汝成

新樂端惠王挽詩

富陽至桐廬道中

○送方居道之應天

落日大江樹。揚帆帝子洲。僊臺看不盡。天塹劃分流。水擊三千舶。云甍十二樓。腹心歸掌握。參佐見風猷。吏事饒談笑。公餘得臥遊煙花馳道晚霜葉禁宮秋潮闊連滄海。天淸辧虎丘。蒓鱸未須羨。鄕思總能酬。

○過昌平擬上經略許中丞

豹隱終南奪。龍韜薊北專。建牙三輔色。吹角七陵煙。星斗靑萍外。關河紫气前。雙鵰丁鳴鏑。萬馬聽揮鞭。辟易臙支嶺。崢嶸苜蓿天。髙樓明月嘯。橫槊大風篇。白髮籌邊早。黃金募士偏。還應報烽火。不復近甘泉。

【舒章曰英爽可誦】

○送方承天禹績

向來龍起處。曾此更鳴鑾。父老十年復。君王三日歡。蹕畱佳气滿。歌憶大風寒。望幸河山切。沽恩雨露寬。官曹副司隸。宮闕比長安。稚子車前擁。中涓柱後彈。聲名方叔並。詞賦郢人看。莫作南陽對。君今治豈難。

【臥子曰穩淨】

○寄兪丈兵使汝成

握手滹沱色。相看又轉蓬。建牙秋鳥外。乘障白雲中。手削三關險。身先六郡雄。舉軍驕塞月。萬馬聽秋風。行路難毋問。從軍樂未窮。勿投班氏筆。畱寫漢臣功。

【舒章曰結句使事變化】

○新樂端惠王挽詩

帝紀年元狩。先王建社初。地分齊渤海。親比漢朱虛。璧有先賢籍。門多處士車。蛟龍一夕變。雞犬亦無餘。明月空丹輦。流云自綺疏猶聞劉向在能讀�中書

【轅文曰事律俱恊】

○富陽至桐廬道中

揚舲溯流上。秋色競紛紛。翠荇波仍繡。丹楓壁自文。路疑千嶺盡。山爲一江分。夕照髙低出。灘聲遠近聞。薜衣過木客。椒酒問桐君欲叩幽棲意峯峯多白雲

【舒章曰結意深渺】

◆謝榛【三見】

塞下

庚戌八月二十二日恭聞奉天殿視朝

○塞下

路出古云州。風沙吹不休。烏鳶下空磧。駝馬渡寒流。地曠邊聲動。天髙朔气浮。霜連窮海夕。月照大荒秋。擊鼓番王醉。吹笳漢女愁。龍城若復取。俠士幾封侯。

○庚戌八月二十二日恭聞奉天殿視朝

上苑涼颸起。西山瑞靄濃玉珂天漢路金闕午時鐘劍佩鑪香近。旌旗日影重宮墻落楊柳水檻出芙蓉萬舞趨丹鳳。千官識衮龍。遙傳北伐詔。光耀紫泥封。

【舒章曰筆秀】

◆徐中行【三見】

【臥子曰子與排律頗得沈宋之法】

【舒章曰子與排律似春水潺湲玉山明媚情中景外皆堪懷想】

正月十六夜同諸子過順甫宅得燈字

送宗侄云卿任靈璧縣簿

送大梁李公轉東藩左轄八韻

同張肖甫送乃兄山人還蜀

○正月十六夜同諸子過順甫宅得燈字

火樹連三市。星橋映五陵。鄴中七子賦。漢苑九華燈。桂暈光疑減。蓮壺漏漸增寒餘金掌露春上玉河冰禦气通丹禁。邊烽斷白登。更聞祠太乙。鐘鼓夜相仍。

【轅文曰晶徹似右丞】

○送宗侄云卿任靈璧縣簿

弱冠入燕京。長歌俠客行。金羈千里駿。錦席五侯鯖。顧我頻投轄。逢時欲請纓。一官紆左尉。三月賦東徵王气開原廟靑山匝穎城試過淝水問小謝至今名

【舒章曰典秀】

○送大梁李公轉東藩左轄八韻【代作】

賦別復梁園。髙秋鼓吹喧。張旌臨北海。馮軾下中原。賜履東秦壯。登封太嶽尊。河山開日觀。星斗掛天門。闕裏風堪問。明堂迹尙存。齊名慚李固。對榻戀陳蕃。湖月邀仙舫。峯云落酒尊。誰憐虛左地。長憶信陵恩。

○同張肖甫送乃兄山人還蜀

兄弟金臺別。依依玉樹柯。鳴琴淒蜀調。把酒醉燕歌。曉騎停楊柳。春衣換薜蘿。回車赤岸近。臥閣白雲多。月度峨眉夜。花飛錦水波。著書藏小酉。種藥滿中阿。風物三巴盡。蓬蒿二仲過。他時登海嶠。莫惜示羊何。

◆吳國倫【五見】

送姜太史節之使楚王

○送姜太史節之使楚王

天子分桐葉詞臣下栢梁共憐星是使。況乃玉爲堂。江漢環宗國。風雲護帝鄕居人思過沛太史復浮湘地險東南勝。藩盟帶礪長。晴山開絳節。髙浪出牙墻。楊柳停旌艷。椒蘭設醴芳。樓臺招鶴馭。環佩憶鵷行。六傳中原路。雙鋒北斗傍緘書如有意歸鴈自衡陽

【臥子曰使事秀切屬筆流麗】

◆宗臣【二見】

送朱郎中使浙

○送朱郎中使浙

鳳書天上至。龍節日邊催。兩越乘槎使。三都作賦才。路經芳樹斷。心逐暮江回。綠水樵人宅。靑蘋釣客臺山寒金粟落巖靜玉華開月照方窮谷。春深已劫灰。觀風尋禹穴。題石向天臺。多少長安侶。看君奏艸來。

【轅文曰儆健不蕪】

◆胡應麟【再見】

寄懷大中丞萬公時公將有遼左之行

○寄懷大中丞萬公時公將有遼左之行

獨坐中丞幕。雄飛國士場。雙雕白羽箭。萬騎綠沈搶。籌筴金城擅。韜鈐玉壘揚舉天依大樹略地到扶桑積甲陰山下。投鞭瀚海傍。受降多赤狄。歸附半靑羗。吐握追公旦。吹噓接孟嘗。詞流傾陸謝。賦客聚班張。篳篥驅前部。琵琶醉後堂。珠簾宵墜月。畵戟晝凝霜。相貌圖髙閣。勛庸勒太嘗。煌煌三錫命。鐵券下明光。

【舒章曰華實】

【臥子曰舉天一聯亦是軒舉對復流動】

◆姚希孟【字孟長吳縣人萬曆己未進士官至南京掌翰林院學士】

【舒章曰學士以淸廟明堂之才每遇盛典斐然有作視學詩端端煌煌可想見其風度】

己巳仲春恭遇聖駕視學有述

○己巳仲春恭遇聖駕視學有述

右文﹖誕教。繩武紹臨廱。況值方升運。彌惇化理宗。泰釐方焫燎。更老巳扶筇。午夜千門辟。寅淸百辟從。鵠冠森堵雉。虎觀合雲龍璧水迎瀼露星旄拂曙松明禋馨俎豆。雅樂列笙鏞。鳴玉趨函丈。端圭肅禮容。格思來髣髴。盥薦自孚顒。道已綜三代。尊能屈九重。神功初洗滌。盛事漸惇庸泗水先河望尼山領嶽封垂裳搖玉燭。秉鐸振金樅。禦極眞玄理。陳詩續鼓鐘。

【轅文曰眞雅頌之遺】

同郡夏完淳存古氏較

皇明詩選卷之九【終】

●皇明詩選卷之十

李雯舒章氏

雲間陳子龍臥子氏同撰

宋徵輿轅文氏

七言律詩一

劉基

髙啟

楊載

趙廸

王璲

解縉

髙棅

曾棨

周立

謝復古

谷宏

薛瑄

李伯玙

李東陽

程敏政

喬宇

李夢陽

何景明

徐禎卿

邊貢

王九思

顧璘

王守仁

鄭善夫

孟洋

陸深

王廷陳

唐龍

楊愼

夏言

◆劉基【三見】

春興

○春興

會稽南鎭夏王封。蔽日騰空紫翠重。陰洞煙霞輝艸木古祠風雨出蛟龍玄夷此日歸何處。玉簡他年豈再逢安得普天休戰伐不令竹箭困輸供

【轅文曰穠整結句意度不淺】

◆髙啟【四見】

送沈左司從汪參政分省陜西汪由禦史中丞出

○送沈左司從汪參政分省陜西汪由禦史中丞出

重臣分陜去臺端賓從威儀盡漢官。四塞河山歸版籍。百年父老見衣冠南關月落聽雞度華嶽雲開立馬看知爾西行定回首。如今江左是長安。

◆楊載【再見】

感秋

送魏萬之安西

○感秋

裊裊西風吹逝波。冥冥灝气逼星河。宣王石鼓靑苔澀。武帝金盤白露多。八陣雲開屯虎豹。三江潮落見黿鼉沅湘一帶皆秋艸欲采芙蓉柰晚何

【轅文曰調近錢劉而少加沈練】

○送魏萬之安西

梁苑微霜木葉紅。行人此日發關東。酒邊怨別看長劍。馬上驚心見斷篷雲散嶽蓮開泰華月寒郊樹隱新丰窮秋亦有臨邊使。待爾題詩寄塞鴻。

【臥子曰此擬李頎朝米﹖耳遊子作也流麗不及而气槪亦壯】

◆趙廸【字景哲閩人洪武初與林鴻齊名所著有鳴秋集】

送樂舞生歸京

○送樂舞生歸京

僊裳貰酒暫成歡。故里多情欲別難。雙闕雲霄金殿曙。九天風露玉階寒。每懷絳節陪龍馭。昔捧璚笙近泰壇。上苑露桃花似錦。羽人相候彩雲端。

【舒章曰原本作僊裘不若裳字雅故易之】

【臥子曰麗切】

◆王璲【字汝玉蘇州人洪武中官翰林院贊善所著有靑城集】

新秋早朝

○新秋早朝

宮井梧桐一葉飛。新涼先到侍臣衣。蒼龍闕上銀河轉。丹鳳樓頭玉漏稀。曉仗分行環禦輦。夕郎鳴佩出仙闈。自憐虎觀叨陪從。簪筆慚無補萬機。

◆解縉【字大紳吉水人洪武戊辰進士永樂中官至大學士後死獄中】

送劉繡衣按交趾

○送劉繡衣按交趾

虯髯白晳繡衣郎。驄馬南巡古越裳。城郭新開秦郡縣。山河原是漢金湯。天連銅柱蠻煙黑。地接珠崖海气黃。莫說炎荒冰雪少。須令六月見飛霜。

【轅文曰大紳粗率此首卻成章】

◆髙棅【字廷禮一字彥恢長樂人永樂中官翰林典籍常撰唐詩品匯所著有嘯臺集三山集】

【舒章曰廷禮如制錦錦善手頗有尺度】

早朝

○早朝

明光漏盡曉寒催。長樂疏鐘度鳳臺。月隱禁城雙闕迥。云迎仙仗九重開。旌旗半掩天河落。閶闔平分曙色來。朝罷佩聲花外轉。回看佳气滿蓬萊。

【轅文曰彥恢深於唐詩此篇不失尺寸】

【臥子曰可參王岑之坐】

◆曾棨【三見】

車駕渡江

居庸關

○車駕渡江

朱旗畵戟擁晴沙。錦纜牙檣照水涯。佳气迥浮江北樹。日光初照海東霞。雲中鸞鳳扶丹轂。水底魚龍識翠華。不用臨流羨天塹。只今四海盡爲家。

○居庸關

重關深鎖白雲收。天際諸峯黛色流北枕龍沙通絕漠南臨鳳闕壯神州煙生睥睨千巖曉。露濕芙蓉萬壑秋。王气自應成五采。龍文長傍日光浮。

【舒章曰已有七子气槪】

◆周立【再見】

行經華陰

○行經華陰

西遊莫嘆勞行役。風物繁華記往年。十里關城臨渭水。萬家煙樹入秦川露盤臺迥金爲掌華嶽峯髙石作蓮�道盛時多晏樂。更傳車馬幸溫泉。

【舒章曰中二聯雄巧】

【臥子曰精切有風格】

◆謝復古【安福人永樂中隱士】

擬唐人長安春望

○擬唐人長安春望

南山晴望郁嵯峨。上苑春遊玉輦過。日麗鳳城雙闕迥。露凝仙掌五云多。鶯聲盡入新丰樹。柳色遙分太液波。漢主離宮三十六。樓臺處處起笙歌。

◆谷宏【福州人】

行經華陰

○行經華陰

崔嵬太華出雲中。積翠遙連渭水東。秋色萬家連遠塞。暮煙一帶遶離宮秦關日落行人少漢畤天陰古殿空寂寞武皇巡幸處。祠郊木葉起秋風。

【轅文曰調旣不卑景色亦合】

【舒章曰是錢劉髙調】

◆薛瑄【字徳溫河津人永樂末進士正徳中累官大學士謚文淸】

沅洲雜詩

○沅洲雜詩

辰沅風壤帶三苗。一望中原萬里遙翼軫眾星朝北極岷嶓諸嶺接南條天連巫峽常多雨。江過潯陽始上潮。近日詩懷殊浩蕩。謾將新句答漁樵。

【轅文曰中四句气壯景實七言佳境結句少陳終不可廢】

◆李伯玙【字君美華亭人宣徳時舉人官淮府左長史】

春日侍燕淮王殿下登樓晚眺應教

○春日侍燕淮王殿下登樓晚眺應教

黃髮先朝一老臣。春來攜瑟向朱門。親嘗楚國諸生醴。不似梁園雪後尊南浦歸帆回夕漲。西江落日繞飛鴛。深��從無聲夜。桂樹雄篇敢獨論。

【七世孫雯曰先相國名徳茂學作傅親藩補裨賢王有賈董之誼所作近體詩凝渾不苟生於何李之前而能不沿元調惜未有表章之者予小子從遺集中搜出以志一家淵源不敢比工部之宗審言也】

◆李東陽【四見】

立春日車駕詣南郊

○立春日車駕詣南郊

暖香和露繞蓬萊。彩杖迎春曉殿開。北斗舊杓依歲轉。南郊佳气隔城來。云行復道龍隨輦。霧散仙壇日滿臺。不似漢家還五畤。甘泉誰羨校書才。

【轅文曰气象和平】

【舒章曰文正佳處不乏金華殿語】

◆程敏政【字克勤休寧人正統中進士弘治中累官詹事府學士】

程蕭文明給事元日早朝及賓之慶成宴上

○程蕭文明給事元日早朝及賓之慶成宴上

彩鞭聲裏曙鴉稀。劍佩森森拱太微。日射禦牀明繡衮。云回鸞輅見靑旗。鴻臚入殿分千仗。宮監隨班鞚六飛。曾記昔年叨侍從。起居長許近皇闈。

◆喬宇【字希大樂平人成化甲辰進士累官吏部尙書】

秋風亭下泛舟

○秋風亭下泛舟

荒亭寥落野煙空。漢武雄才想象中。簫鼓應聲開畵鷁。帆檣飛影動晴虹。山分秦晉羣峯斷。水入河汾兩派通。少壯幾時還老大。不須回首嘆秋風。

【舒章曰結語近情】

◆李夢陽【六見】

【轅文曰空同七言律亦能自出奇致其襲杜處乃其寄迹】

赴郊觀宿

桂殿

謁陵

秋懷

雪後朝天宮

喬太卿宇宅夜別

限韻贈黃子

熊監察至自河西喜而有贈

秋望

送毛監察還朝是時皇帝狩於楊河

閻曹二子發京侄木與之同舟而下有詩紀之予亦和此篇

潼關

出塞

○赴郊觀宿

桂殿芝房曙色通。垂垂苑柳綠煙中。桑幹斜映千門月。碣石長吹萬里風。巳有金吾嚴禦陌。遙傳玉輅下齋宮。侍臣鵠立松陰裏。時倚紅雲望碧空。

【轅文曰唐人侍制少此精麗】

○桂殿

桂殿芝房曙色通。垂垂苑柳綠煙中。桑幹斜映千門月。碣石長吹萬里風。巳有金吾嚴禦陌。遙傳玉輅下齋宮。侍臣鵠立松陰裏。時倚紅雲望碧空。

【轅文曰唐人侍制少此精麗】

○謁陵

本朝陵墓傍居庸。聞說先皇駐六龍。一自玉輿回朔漠。遂令金殿鎖秋峯。明禋衮職𨿽多預。備物祠官豈盡供報祀獨知今上切每於霜露見愁容

【臥子曰深渾有體】

【舒章曰結句頌美有情】

○秋懷

慶陽亦是先王地。城對東山不窋墳白豹寨頭惟皎月野狐川北盡黃雲天淸障塞收禾黍日落溪山散馬羣回首可憐鼙鼓急。幾時重起郭將軍。

【轅文曰郭將軍豈謂忠武耶】

【舒章曰物色精銳】

其二

宣宗玉殿空山裏。野寺霜黃鎖碧梧。不見虎賁移大內。尙聞龍舸戲西湖。芙蓉斷絕秋江冷﹑環佩淒涼夜月孤﹑辛苦調羮三相國十年垂拱一愁無

【轅文曰五六未免襲杜】

其三

苑西遼後洗妝樓檻外芳湖靜不流亂世君臣那在眼。異時松栢自深愁雕闌玉柱畱天女錦石秋花隱禦舟萬古中華還此地。我皇親爲掃神州。

【舒章曰凝麗而能流】

【轅文曰此擬昆明池水以不甚似爲工】

○雪後朝天宮

馬上城中見雪山白雲蒼霧滿燕關蓬萊咫尺無人到。松栢黃昏有鶴還。當日翠華遊物外。百年金殿鎖人間。浮塵擾擾江湖遠。悵望巖棲不可攀。

【舒章曰起句景眞而气逸】

○喬太卿宇宅夜別

竹梧池館夜偏寒。促席行杯漏未闌燕地雪霜連海嶠漢家鐘鼓動長安吟猿見月移孤樹。宿鴈驚人起別灘二十逢君同躍馬十年回首笑彈冠

【臥子曰淒壯】

○限韻贈黃子

禁垣春日紫煙重。子昔爲云我作龍有酒每要東省月退朝曾對掖門松十年放逐同梁苑中夜悲歌泣孝宗老體幸彊黃犢健。柳吟花醉莫辭從。

【轅文曰或悲或達情見乎詞結又振起全勢】

【臥子曰元美極賞此作要是髙常侍佳境】

○熊監察至自河西喜而有贈

當年五郡乘軺過。此日幹城攬轡遊。封事幾騰天北極。籌邊眞歷海西頭。昆侖壯壓胡塵斷弱水淸翻漢月流若使巡行皆汝輩。遠夷那系廟堂憂。

○秋望

黃河水遶漢宮墻河上秋風鴈幾行客子過壕追野馬。將軍韜箭射天狼。黃塵古渡迷飛挽白月橫空冷戰場聞道朔方多勇略。只今誰是郭汾陽。

【舒章曰關山歷歷】

【轅文曰白月一語驚心動魄○又曰此詩空同集不錄或以爲結用唐人故耳然如汾陽公亦自不妨】

○送毛監察還朝是時皇帝狩於楊河

楚生臨水送將歸黎子當筵賦式微天下汝爲眞禦史。百年吾是舊漁磯。沙寒白日蓬科轉風起黃河木葉稀此去有書應力上。太平天子本垂衣。

【轅文曰澹而旨】

○閻曹二子發京侄木與之同舟而下有詩紀之予亦和此篇

共水同舟伴謫居。海天春色靜涵虛蠻方故啟流官路漢史終收痛哭書蜀徼山髙嘗戴雪。滇門池苦亦生魚。上林花樹年年在。前席行看入禁廬。

【臥子曰極似髙常侍送王李二少府詩】

【舒章曰不作方幅語】

○潼關

咸東天險設重關。閃日旌旗虎豹閒。隘地黃河吞渭水。炎天白雪壓秦山。舊京想象千官入。餘恨逡巡六國還滿眼非無棄繻者寄言軍吏莫嗔顏

【轅文曰結是作家語】

○出塞

黃河白艸莽蕭蕭。靑海銀州殺气遙。關塞豈無秦日月。將軍獨數漢嫖姚。往來飲馬時尋窟。弓箭行人日在腰晨發靈州更西望賀蘭千嶂果雲霄

【舒章曰气自岸傑】

◆何景明【六見】

【臥子曰暇日與轅文論詩轅文曰李何七言律皆本於杜李得其雄壯何得其雅練此論誠知言哉余以爲李以渾直之气行其雄壯何以婉麗之致追其雅練故人見李之襲以何爲脫耳】

安莊道中

九日黔國後園

歸舟

秋興

答雷長史

寄希哲望之二兄

袁衝霄先生同惟學過訪

省中贈勤甫

送趙元澤之嵩明州

送張元徳侍禦巡畿內

劉徳徵上陵還有贈

西海子

送雷長史

寄黔國公

晚過君采次韻

得獻吉江西書

送殷�夫之靑田

送賈學士之南都

送施聘之侍禦

送杭憲副兵備天津

天壇雷道士院

送王禦史徳輝西巡

送衛進士推武昌

懷寄邊子

登樓觀閣時王令明叔邀張用昭叚徳光王敬夫康徳涵四子同遊

華州作柬桑汝公

○安莊道中

處處人家空薜蘿。幾年凋獘擾干戈。山過白水峯巒峻。路入盤江瘴厲多。嶺徼土風連百粵。郊原人語雜諸羅側身西望看銅柱此地曾經馬伏波

【轅文曰明詩是有此派𨿽本於唐體裁自異要亦不減古人】

○九日黔國後園

何處風煙消客愁。將軍臺榭枕山丘。一年又過重陽日。兩鬢空懸萬里秋。水國陰多寒巳至。炎方霜後瘴初收。憑髙欲送登臨眼。更上池邊百尺樓。

【舒章曰迢迢淸惠】

○歸舟

暮雲天際見髙城。行盡千峯峽漸平。古郡山頭萬家住。客舟江上一燈明。竹枝慣聽巴人曲。鳥道才通楚國程。未卜東歸何日到。片帆斜月對離情。

○秋興

髙樓一上思堪哀。水盡山空鴈獨回。萬里關河迷北望。無邊風雨入秋來。故人尺素年年隔。薄暮淸砧處處催。徒有寒樽對花發。病懷愁絕其誰開。

【臥子曰寫情不泛】

其二

前歲今皇新禦極。鳳銜恩詔出明廷。孤槎奉使日南國。萬里題詩天畔亭。地入金沙江浩浩。風連銅柱海冥冥。昆明亦在滇城裏。池上虛疑織女星。

【轅文曰抝亦不妨】

其三

蜀中形勝千年在。峽樹江花照使袍。神女廟深虛暮雨。漢王臺迥落秋濤。漁人東望滄浪闊客子西來灩澦髙不見啼猿系舟處。風波遙夕夢魂勞。

【舒章曰亦復沈亮】

其四

漢水東馳入楚來。長沙秋望洞庭開江淸樓閣中流見日落帆檣萬里回去國尙思王粲賦。逢時空惜賈生才。湘南兩度曾遊地。惆悵煙花暮轉哀。

【轅文曰得子美澹處】

○答雷長史

十載寒氈鄭畵師。風流文采更堪思朱門鼓瑟官仍達靑殿揮毫出每遲百里風煙還薄暮。孤城雨雪已多時。極知歲晚傷心切。起傍官梅自詠詩。

【舒章曰中二聯淸暉遙暎】

○寄希哲望之二兄

東風悵別十年歡。北斗愁臨五夜看。海內君親情獨苦。天涯兄弟見俱難。孤城落日黃鸝暮。紫塞靑春旅鴈寒。君夢可曾回故里。予心終日在長安。

【臥子曰淸響亦至】

○袁衝霄先生同惟學過訪

風起髙城春日斜。相畱肯醉野人家。白雲對酒看山色。靑艸題詩到水涯。隔岸鳴鶯深坐樹。傍樓飛燕故穿花。竹林萬古追遊地。二阮風流未足誇。

【轅文曰淸新不俗】

【臥子曰似杜】

○省中贈勤甫

春城紫禁轉逶迆。退食相尋出省遲晝漏遙從宮閣報晴雲先傍苑墻移行吟才子陽春賦。坐映仙郎白雪姿。少日從遊並英俊。十年潦倒愧君知。

【轅文曰王維杜甫之間有此佳境】

【舒章曰結語婉雅】

○送趙元澤之嵩明州

日暮千花出漢園。秋深萬水入湘沅。干戈喜見黃塵息。勛業愁看白髮繁。西域瑤琨常北貢。南天星斗似中原。一官萬里何嗟嘆。倚劍長歌行路言。

【舒章曰言字押韻未安然全篇自深渾】

○送張元徳侍禦巡畿內

漢京樓殿郁云虹。淮海文章禦史驄。三輔自來多寇盜。五陵今日更豪雄。埋輪亦在都亭下。攬轡仍行甸服中。滹水太行煙霧裏。獨看髙隼擊霜空。

【舒章曰用事切而便】

【臥子曰蒼老】

【轅文曰切直沈至】

○劉徳徵上陵還有贈

仙郎昨自五陵歸。駿馬朝回獨掩扉。已向西山瞻帝寢。更從北極眺王畿霜鐘澗壑流淸漢玉殿松杉眇翠微先帝侍臣零落盡泰園宮艸日霏霏

【臥子曰淒然眞摯】

【舒章曰響流金石振以哀弦】

○西海子

寺下煙波春不開。苑中風浪隱樓臺。源泉細繞西山出。雲气深從北極來。萬里乘槎觀日月。十年登閣望蓬萊。黃塵碧水須臾事。莫使魚龍夜夜哀

【臥子曰意景皆摩少陵】

○送雷長史

彤管先朝隨帝子。白頭今日奉王孫。漢庭亦羨相如美。楚客重看賈傅尊花下圖書開玉殿日髙琴瑟在朱門十年亭閣淮西宴腸斷梁王雪夜樽

【臥子曰潦倒遲慕寫得可念】

○寄黔國公

萬里山川開百粵。十年戎馬暗三巴。伏波銅柱衝炎塞。棋海樓船出瘴沙。鴻鴈不傳天北字。瓊瑤空憶日南華。飄飄奉使金門客。目斷銀河八月槎。

○晚過君采次韻

朔云臥對寒城菊。燕月畱沽晚市醪。向客蘼蕪南國遠。背人鴻鴈北風髙。阮公愁極惟雙淚。潘嶽情多巳二毛。同病相憐不同去。莫將江海問西曹。

【轅文曰亦是老境】

○得獻吉江西書

近得潯陽江上書。遙思李白更愁予。天邊魑魅窺人過。日暮黿鼉傍客居。鼓柁襄江應未得。買田陽羨定何如。他年淮水能相訪。桐栢山中共結廬。

【轅文曰意境俱佳】

【臥子曰買田陽羨�用後事然不甚覺】

【舒章曰眞率��】

○送殷�夫之靑田

石川居士昔飡飡霞。爲吏風塵不怨嗟。海上故栽彭澤柳。江邊新種洛陽花。飄飄暮送淩空舄。渺渺春回上漢槎。安得便同仙令去。遠從勾漏覓丹砂。

【舒章曰物色近人獨能超脫】

○送賈學士之南都

金陵樓閣九天開。銀漢仙槎萬里來。宮月夜懸鳷鵲觀江流春轉鳳凰臺直從北極看南極。卻望中臺接上。鳴世早傳吳下作。逢時眞羨洛陽才。

【舒章曰五六句押兩字是唐人所有然不必學此江流句有情有色】

【轅文曰初唐○又曰仲默有送馬公順視學湖南詩一聯云三楚樓臺皆壯麗萬年江漢自波瀾極爲雄秀而結韻不稱故不錄附見於此】

○送施聘之侍禦

海甸春風攬轡情。燕關驄馬去還鳴。繡衣霄漢花間出。錦纜江湖樹裏行。近日西臺多諫艸。少年南國有詩名。別弦更憶風流調。愁聽東城二月鶯。

○送杭憲副兵備天津

天津橋北望京樓。金鼓東行節使舟。日月晝懸滄海樹龍蛇春壓九河流百年貢篚通南極。萬里旌旄屬上游。莫笑談兵尊俎上。書生元不爲封侯。

【舒章曰如鼓吹淩風瑯然入耳】

○天壇雷道士院

帝宮髙鎖漢郊畿。羽士琴書靜可依。蘿洞晝棲雲霧入石壇秋禮佩環歸叢叢間晚竹臨風整。嘒嘒玄蟬曳日微。渡海卻思千載事。買山今恨十年違。

【臥子曰結更近情】

○送王禦史徳輝西巡

中朝禦史重西巡。獨下靑霄斧鉞新隴雪洮云行塞日胡琴羗管奏邊春蒲桃不博涼州地。天馬還隨漢使臣。白筆萬人看气象。肯令河外有煙塵。

【舒章曰丰采意象俱極俊發】

○送衛進士推武昌

少年佐郡楚城居。十郡風流盡不如此去且隨彭蠡鴈何須不食武昌魚仙人樓閣春雲裏。賈客帆檣晚照余大別山前江漢水畵簾終日對淸虛

【轅文曰結得閒適】

【舒章曰三四語生動】

○懷寄邊子

汝從元歲侍今皇誰念先朝老奉常一出雲霄空悵望。十年岐路各蒼茫。春天縹緲金莖露。晝日氤氳紫殿香。獨有楊雄尙陪從。白頭抽筆賦長揚。

【臥子曰元美愛此作不誣也】

【舒章曰聲情雙美】

○登樓觀閣時王令明叔邀張用昭叚徳光王敬夫康徳涵四子同遊

峻閣含風落照孤憑髙千里視平蕪鳳笙錦曲春縹緲瑤艸金光晝有無采藥幾時尋碧海。種桃無復問玄都。五陵冠劍豪遊地。猶是長安舊酒徒。

【轅文曰此詩雄麗是大復暮年手筆但第六句用唐事殊有頹放之態】

○華州作柬桑汝公

秋城雨色靜微塵。過陜山河望轉新天上嶽蓮開二華雲中關樹引三秦追遊少小還今日。浪迹乾坤任此身。乘興欲攀仙掌去。未知登覽共何人。

【轅文曰大復秦中詩雄放自喜此其進步然隱然見潦倒之色】

◆徐禎卿【六見】

晚過獻吉齋所

送廬陵楊二尹

贈別獻吉

送盛斯徵赴長沙

○晚過獻吉齋所

端居聞子肅淸修。吏散鴉啼省署幽。芳艸不知人獨往。空山何意鳥相求。開軒歷歷明星夕隱幾蕭蕭古木秋自昔風塵堪吏隱。浮生莫遣有離憂。

【轅文曰此王孟五言佳境】

【臥子曰髙岑七言律時有此境如回風度雨髙館張燈之類】

【舒章曰駕空獨秀】

○送廬陵楊二尹

何卑執戟謝京華。卻愛河陽縣裏花。不爲遠師招白社。擬從勾令覓丹沙靑天掛席浮明月螺水回舟勝若耶莫學南昌隱君子。離羣獨拂五云車。

【舒章曰韶姿遠態不在繩尺之內】

○贈別獻吉

爾放金雞別帝鄕。何如李白在潯陽。日暮經過燕趙客。解裘同醉酒壚傍。徘徊桂樹涼飆發仰視明河秋夜長此去梁園逢雨雪。知予遙度赤城梁。

【轅文曰與端居聞子同是一調】

【臥子曰果爲神到之作】

○送盛斯徵赴長沙

昔愁越巂千峯仄。轉入巴渝萬里賒。豈料聖恩憐賈誼。猶煩佐郡出長沙。蠻中瘴遠三湘水。江畔春逢十月花遙聽嶽陽樓上笛可能回首憶京華

【轅文曰有意在筆先之妙】

◆邊貢【三見】

寇中丞北撫宣府奉同南渠韻

謁文山祠

○寇中丞北撫宣府奉同南渠韻

守邊猶得近邦畿。亞相權兼大將威。烏府夜閒關月皎。戟門秋靜虜塵稀。探兵入塞無傳箭。敕使臨戎有賜衣聞道六龍巡幸處至今嘗見五雲飛

○謁文山祠

丞相英靈迥未消。絳帷燈火颯寒飆。黃冠日月胡云斷。碧血山河龍馭遙花外子規燕市月水邊精衛浙江潮祠堂亦有西湖樹不遣南枝向北朝

【轅文曰花外二語果是精巧結意更深】

【舒章曰三四語不稱余爲攺定似勝於前】

◆王九思【再見】

春興

○春興

憶在梁園逢雨雪。康王城北見黃河信陵公子蕭條盡白髮侯生感慨多。落日酒酣提劍舞。中流風起扣舷歌。十年徒侶仍稀闊。裊裊行雲柰爾何。

【轅文曰气渾是作家】

◆顧璘【字華玉南直應天人弘治丙辰進士歷官刑部尙書】

【臥子曰華玉才調警麗但風格未髙】

擬宮怨

庚辰元日

○擬宮怨

漢皇宮殿月明時。曾侍宸遊百子池。舞馬登牀春進酒。盤龍銜燭夜彈碁。禦前卻輦言無忌。眾裏當熊死不辭。舊恨飄零同落葉。春風空遶萬年枝。

○庚辰元日

諸侯玉帛會長安。天子旌旗下楚關。共想元正趨紫殿。翻勞邊將從金鞍滄江飲馬波先靜黃竹回鑾雪未幹北極巍巍天咫尺。五雲長護鳳樓寒。

【轅文曰章法甚合寄諷亦渾】

【舒章曰此爲武皇南巡也隱諷中有實錄謂寧王巳獲而禦駕不歸耳】

◆王守仁【再見】

謁伏波廟

○謁伏波廟

樓船金皷宿烏蠻。魚麗羣舟夜上灘月遶旌旗千嶂靜風傳鈴柝九溪寒荒夷未必先聲服﹑神武甲來不殺難﹑想見虞廷新气象。兩階千羽五云端。

【轅文曰五六學究語然初唐有之】

◆鄭善夫【再見】

順門曉直

九日與倪小野祝姑溪登觀星臺

壽日成禮奉天門

○順門曉直

城上淸鐘散禦墀。曙鴉聲動萬年枝。天回閣道星辰迥。云捧幹淸歲月遲。內省尙承東闕旨。從官稀見早朝儀。羈孤愁斷周南目仙仗新傳到具茨

【轅文曰繼之諸作亦每飯不忘君父而立詞各異不涉雷同】

【臥子曰回護處佳】

○九日與倪小野祝姑溪登觀星臺

秋盡繁陰苦不開。散愁無計一登臺。日邊閶闔紅雲動。塞上風沙白鳥來。秦分正當金气盛。鴈門未見玉音回。百年與爾同羇旅。九日徒歌黃竹哀。

○壽日成禮奉天門

初日鴉啼宮樹林。奉天髙殿气駸駸。衣冠況值千秋節。犬馬眞懸萬國心。白羽書來兵未解。黃河水落歲將陰。龍斿鳳輦關山道。邊事辛勤風雪深。

【舒章曰時武皇在邊故有萬國懸心之句忠愛渾然】

◆孟洋【三見】

【舒章曰望之七言律不疏不稚穩恊可誦】

登驪山絕頂懷古得寒字

送柴光祿入賀

禁中春雪

○登驪山絕頂懷古得寒字

翠巘丹梯雲霧端。朝元髙閣盛遊觀。芙蓉映日三峯出。檜栢生風五月寒。花外旌旗春駐輦。柳邊燈火夜回鑾。漢宮秦墓俱荒艸。渭水終南歲歲看。

○送柴光祿入賀

棹歌聲裏望行舟。渺渺江亭艸樹浮。卿月近移龍虎闕。使星遙映鳳凰樓。鶯花上苑逢春色。風雨長安憶舊遊。聞說聖朝求直諫。肯令汲黯出皇州。

○禁中春雪

長安正月逢飄雪。裊霧含風更可憐。髙入雲宮迷曉帳。暗流星館濕春筵。玉花自繞飛龍上。瑤艸偏承獵騎前。萬乘此時行幸地。詞臣誰獻上林篇。

【轅文曰初唐】

◆陸深【三見】

秋懷

○秋懷

景物逢秋老更成。峽猿何必斷腸聲。習家池上歌如沸。庾亮樓頭月正明。萬里山川催木葉五更鍾鼓動江城當年與賜金莖露。夢斷空瞻白玉京。

【舒章曰淸迢不弱】

◆王廷陳【四見】

夏日宴集宋寶山別墅畱贈

○夏日宴集宋寶山別墅畱贈

城闉未盡忽田家。心遠林塘近不嘩。往事仍裁彭澤柳。故人分種洛陽花。【圃內洛陽花二種陶子移自桂林者故云】看山倚杖移長晝。拂石開尊駐晚霞莫道尙平婚娶畢更勞耕稼送年華

【轅文曰田園語更不冷淡】

◆唐龍【二見】

鎭西樓次邃庵韻

○鎭西樓次邃庵韻

縹緲危樓百尺雄。雕甍丹柱映崆峒。月明靑海烽煙息。云隔天山箭栝通。淸夜角聲流遠塞。髙秋旗影拂長空。輕裘緩帶時登眺。胡虜長驅一嘯中。

◆楊愼【五見】

春齋有懷寺中同館諸君

送彭幸庵尙書致仕

中秋禁中對月

○春齋有懷寺中同館諸君

瀛洲煙霧玉堤陰。華蓋星辰接翰林。風動冰澌環禦水。月明暗雪帶仙岑上陽樹色知春近長樂鐘聲覺夜深爲問贊公房裏客。曇花貝葉對誰吟。

【臥子曰華重】

○送彭幸庵尙書致仕

憶昔西徵歌采薇。雪山萬里駐驂騑。總戎全蜀風雲陣。紀績成周日月旗。諸葛蔓菁遺壁壘。陶潛松菊舊柴扉前賢出處眞相似雅志如公兩不違

【轅文曰結得雅淡】

○中秋禁中對月

漢家臺殿號明光。月滿秋髙夜未央。銀箭金壺催漏水。仙音法曲獻霓裳。路車天遠鸞聲靜。宮扇風多雉影涼。千里可憐同此夕。美人迢逓隔西方。

◆夏言【再見】

雪夜召詣髙玄殿

○雪夜召詣髙玄殿

迎和門外據雕鞍。玉蝀橋頭度石欄。琪樹瓊林春色靜。瑤臺銀闕夜光寒。鑪香縹緲髙玄殿。宮燭熒煌太乙壇。白首豈期天上景。朱衣仍得雪中看。

【舒章曰文湣詩頗長應制有形模而少精色此作亦近初唐人】

同郡夏完淳存古氏較

皇明詩選卷之十

●皇明詩選卷之十一

李雯舒章氏

雲間陳子龍臥子氏同撰

宋徵輿轅文氏

七言律詩二

許宗魯

嚴嵩

黃佐

周廷用

蔡羽

文徵明

張時徹

樊鵬

蘇佑

屠應峻

徐獻忠

唐順之

王廷幹

許應元

皇甫涍

王維楨

侯一元

莫如忠

胡侍

劉繪

李先芳

方逢時

李攀龍

王世貞

◆許宗魯【字伯誠咸寧人正徳丁丑進士繇庶吉士授監察禦史累官巡撫都禦史所著有少華集】

登湖山樓

○登湖山樓【樓在齊山】

近郭危樓俯碧湍。倦遊孤客倚朱闌。淮肥山色尊前出。吳楚江流畵裏看。旅思逢秋增短鬢鄕心隨雁過長安黃花白酒登髙日玉笛金笳起暮寒

【舒章曰結語悲麗】

◆嚴嵩【再見】

扈從經九龍池

恭扈聖駕幸承天發京作

楊侍禦使蜀

曉登朝天宮西閣遂飲東麓亭有作

○扈從經九龍池

九龍池上駐龍旗。檜殿蘭宮鎖翠微。日出彩霞籠瑞气。霜迎黃鉞肅天威。雲中蘿徑千盤合。谷口風泉百道飛。塵迹此中難可到。況陪僊蹕奉恩輝。

【舒章曰諸扈從作頗得應制體】

○恭扈聖駕幸承天發京作

禁城鐘動啟金扉。鳳輦時巡出帝畿。黃紙特頒都護敕。緋羅齊賜從臣衣。祥雲捧日浮僊仗。芳樹和煙隱翠微。遙想江湘歡父老。漢皇今覩沛中歸。

○楊侍禦使蜀

江艸萋萋江水長。使軺聞欲度瀟湘。開帆夜坐星河色。載筆春吟杜若香。彩繡過家非舊服。皂囊還闕有新章。西州五月無炎暑。應避靑驄滿路霜。

【臥子曰亦是盛唐格律】

○曉登朝天宮西閣遂飲東麓亭有作

江郭晴煙翠且重。僊城紫閣坐髙峯。杯前木落蕭蕭影。天外鴻歸渺渺蹤佳气自浮宮苑樹寒聲遙送石門鍾偶尋玄圃逢瑤艸。擬接丹霞訪赤松。

【舒章曰第四句押韻未穩五六秀遠從盛唐來】

◆黃佐【三見】

橫州伏波廟

○橫州伏波廟

髙灘危石鎖崔嵬。長夏風煙午未開。南海樓船從此去。中原冠冕至今來。武陵一曲風塵靜。銅柱雙標日月回。千載伏波祠宇在。漢朝何事有�臺。

【轅文曰此臥子所謂窺見格律者�】

◆周廷用【號人厓華容人正徳時進士】

次水峽驛

○次水峽驛

隔岸長風吹白波。蜀江千里暮愁多。啼猿每聽三聲下。飛鴈難逢一字過。滿眼黃塵馳羽檄。幾時滄海問漁蓑。夜深月上灘聲靜。時有巴渝發棹歌。

【臥子曰渾成有盛唐遺風】

◆蔡羽【字九逵蘓州人正徳中官南翰林孔目】

玉河橋曉行

○玉河橋曉行

太液新波出建章。轆轤聲近漢宮墻殘星拂樹天橋淨隔岸啼鶯禁柳長紫气凝香開北極。蒼龍乘日起東方。雞人競唱垂衣早。銀燭光開鵷鷺行。

【舒章曰風麗不乏】

【轅文曰秀穩可稱佳律】

【臥子曰景色頗切】

◆文徵明【字徵仲長洲人正嘉時官翰林待詔以名徳重於時】

【臥子曰衡山詩尙平實所收二律音﹖勻致都勝】

【轅文曰衡山以名徳持唐祝間詩亦不�】

【舒章曰徵中介節自居二詩喜其秀潤】

閶門夜泊

贈陳鳴野遊金陵

○閶門夜泊

閶闔城西暮雨收。西虹橋下水爭流。蒼茫野色千山隱。突兀寒煙萬堞浮。燈火旗亭喧夜市。月明歌吹滿江樓。烏啼不復當時境。依舊鐘聲到客舟。

【舒章曰結句意本中晚以情致錄】

○贈陳鳴野遊金陵

金陵東去大江回。髙士雲帆向日開。一代風流鸚武賦。千年佳麗鳳皇臺。遠遊自謂盧敖漫。多難誰憐庾信哀。見說冶城春未老。幾畱花鳥待君來。

◆張時徹【四見】

春日訪石窓山中

徐氏東園訪馬都督永

○春日訪石窓山中

爾向靑山�結廬。買田蒔藥近何如。獨憐公子長垂釣。苦學虞卿數著書。星河晚映花間榻。燕鵲春迎柳外車。瀟灑右軍眞不俗。試開新釀膾江魚。

【轅文曰法逸】

○徐氏東園訪馬都督永

錦衣驄馬霍嫖姚。春日鳴弦獨射鵰。芳艸池塘涵日月。靑山臺榭亂雲霄。虯龍倒掛東林樹。烏鵲晴飛白石橋陰洞花深人不到江城何處夜吹蕭

【臥子曰流逸】

◆樊鵬【字少南信陽人嘉靖丙戌進士官至僉事】

賢隱寺宴別張子言限字

○賢隱寺宴別張子言限字

寺門縹緲對靑雲。雲裏鐘聲落澗聞。白晝蛟龍時並見。靑山麋鹿晚雙羣。殿開碧霧千峯濕。窓掛香泉獨樹分明。發長安萬餘里。落花尊酒暫畱君。

【轅文曰少南與望之仲�俱宗大復而境地不及孟戴】

◆蘇佑【三見】

【臥子曰舜澤二七言律格律精嚴聲調淸亮咄咄軼羣而上余輩少有更易不爲無助焉】

予歸入倒馬關作

○予歸入倒馬關作

南風吹雨傍關來。關上千峯畵角哀老去尙憐金甲在生還重見玉門開鵾弦謾引思歸調。虎節空慚上將才。聖主恩深何以報車前部曲重徘徊

【舒章曰三四一聯此老絕唱以年境當之彌覺眞至�】

○李牧祠下眺望作

泉源冰竇入春分。鳥語花香遲客聞戍鼓寒沈龍塞月夕烽晴照雪山云年來近野多戎壘時過回陽幾鴈羣險絕頗憐今昔地。莫教空說李將軍。

【轅文曰戍鼓二句余所更定頗勝原本結句敍題亦老】

◆屠應峻【四見】

病起

○病起

東郭爲園枕碧流。羣峯合沓俯林丘。村閒晝日驅黃雀。客至晴溪散白鷗璧月近臨珠樹晚銀河西指越山秋思玄欲擬張平子。臥病無心詠四愁。

【臥子曰三四眞五六麗各不相掩】

【轅文曰村落閒居乃能秀整信是麗才】

◆徐獻忠【字伯臣華亭人嘉靖初舉人】

金陵

○金陵

南朝王气昔分明。盛業千年復帝京。春樹久迷江總宅。寒江長傍秣陵城。三山落日明秋練。六苑輕風動早鶯。聞說髙皇初駐蹕。閱江麾蓋定專徵。

【舒章曰明雅不薄】

◆唐順之【三見】

午日庭宴

登喜峯古城時三衛貢馬散牧塞外

上張相公

寄周中丞備禦闗口

○午日庭宴

南燻應律轉朱旗。火帝乘離錦席披。橊吐千花承羽蓋。蓂開五葉拂瑤墀。冰盤錯出仙人掌。金縷遙分織女絲。復道龍舟方兢渡。銜恩共許向昆池。

【臥子曰景龍遺響】

○登喜峯古城時三衛貢馬散牧塞外

絕頂孤峯見廢關。短衣落月試躋攀三秋豹旅方乘障萬里龍媒正滿山候鴈似隨鄕思去寒花將送使臣還籌邊迂薄眞無補。空望伊吾抵掌間。

【舒章曰中四聯气雄事切】

○上張相公

帷中運策九州島淸。共說畱侯在漢京。賜第近連平樂觀。入朝新給羽林兵。儒生東閣承顏色。酋長西羗識姓名。卻望上臺多气象。年年長傍紫宸明。

【轅文曰工穩】

【臥子曰酋長句似後事然亦無傷】

○寄周中丞備禦闗口

牙旗髙建白羊東。鼓角殷殷瀚海空雪後錦裘行塞外月明淸嘯滿樓中幕南五部思歸義。薊北諸軍盡立功。燕頷書生人共羨。一朝投筆去平戎。

【舒章曰三四語亦近中唐而意景新爽】

【轅文曰雪後二語秀切第六句率】

【臥子曰任少海有一聯云老去自吹秦■﹝觱﹞篥西徵曾比漢嫖姚悲涼歷落不減少陵而全首不甚稱附見於此少海名瀚應徳同年也】

◆王廷幹【再見】

西湖觀聖舟

○西湖觀聖舟

六龍淸蹕幸甘泉。碧水徜徉入望仙。夾岸楊花垂澗渚。極天鐃吹起樓船。森森羽衛分中道。翼翼旌旄照遠川。不盡西湖歡賞日。長逢南極艷陽年。

【轅文曰稍近初唐】

◆許應元【再見】

得叔夏弟書並致江上見懷之作賦此寄憶

○得叔夏弟書並致江上見懷之作賦此寄憶

九日閒曹閉白雲。庭開桂樹散淸芬。茱萸寄遠天邊到。鴻鴈蜚聲日下聞。江上愁心工入賦。楚人芳艸易離羣西來不斷靑山色知向河陽捨外分

【舒章曰意調淸長一結離情尢篤】

◆皇甫涍【再見】

與吳長洲

○與吳長洲

江城花色倍河陽。流水侵庭鳥下堂。曾識尙方新賜履。莫論遷客舊含香。閒揮綠綺靑春麗。靜煮丹砂白日長。愛就雄居還載酒。時乘明月度滄浪。

【臥子曰是應酬體難其淸麗】

◆王維楨【三見】

贈蔡使君守衡州

○贈蔡使君守衡州

楚鄕春望卽炎風。去馬遙衝歸塞鴻媚客柳條臨路待。到官蠻谷爲君通嶽形倒看淸湘水桂樹髙攀赤帝宮聞說五峯峯更峭。何當詞賦與爭雄。

【轅文曰五六寫景淸雄】

◆侯一元【字應干樂淸人嘉靖戊戌中進士累官河南布政使】

贈王相山督學

○贈王相山督學

長江千里白波來。畵舸風輕五兩催。新雨曉看雷澤漲。冰壼秋映洞庭開洲前落葉聞湘瑟峽外飛雲見楚臺詞賦郢中應一變。漢家方重馬卿才。

【舒章曰風韻婉合】

◆莫如忠【字子良華亭人嘉靖戊戌進士�至左布政】

【臥子曰方�名徳羽儀詩頗�易】

【轅文曰此詩集所不載從璧間絹素錄出頗覺可誦】

任友人補官入楚

○任友人補官入楚

寒催栢葉夜樽虛。興引雙旌雪外■﹝馬丘﹞。共羨賈生重謁帝。卻憐黃霸又分符。楚天夢斷雲朝暮。衡嶽書來雁有無。莫是郢中今邸第。待君詞賦壯三都。

◆胡侍【再見】

登漢武玄都觀

○登漢武玄都觀

曲磴回溪數百重。漢皇行幸有遺蹤。海中不復來三島。巖畔猶傳駐六龍碧露晴滋金洞艸白雲嘗護石壇松便應別有登山屐。策杖髙尋玉簡封。

【舒章曰流藻甚合】

◆劉繪【字嵩陽光州人嘉靖中進士】

送吳祥雲赴趙總戎幕

○送吳祥雲赴趙總戎幕

星門昨夜耀龍文。大將橫戈正立勛。上谷不傳靑海箭。漁陽新練水犀軍。金笳夜嘯樓前月赤幟朝翻陣外云。遠客莫辭千里去。滿堂殊履盡迎君。

【舒章曰調平體正】

◆李先芳【再見】

滕王閣

早春文昌閣

○滕王閣

髙閣嶙峋攬上游。還將歌舞向東流。劍江割據衡廬險。鐵柱平分吳楚秋。云外片帆生極浦。雨中芳艸徧靑洲。江南滿地無舟楫。天畔何人獨倚樓。

○早春文昌閣

一泓春水掛城頭。百疊遙山帶雪浮。是謝公曾作郡。人如王粲舊登樓。松篁隔嶺開晴色。關塞連天憶舊遊。爲報梅花消息好。憑闌不見使心愁。

【轅文曰伯承殊孟浪宜其見輕於同人此首亦粗具形致耳】

◆方逢時【字行之嘉魚人嘉靖辛丑進士萬曆時累官兵部尙書】

鄭中丞出塞還邀宴於閱武堂夜中別去賦贈

○鄭中丞出塞還邀宴於閱武堂夜中別去賦贈

明庭嵇顙見呼韓。九塞無塵斥堠閒。按部龍沙秋欲盡。論兵虎帳夜將闌干旌曉拂靑山影笳鼓睛翻白海瀾千古金湯須上策。期君談笑築寘顏。

【舒章曰迎風拂袖旌斾飛揚】

【轅文曰此是大將旗鼓非偏裨跳蕩之師】

【臥子曰司馬久�邊塞宜其雄切】

◆李攀龍【六見】

【轅文曰於鱗七言律是有明三百年來一人】

【臥子曰於鱗七言律有王維之秀雅李頎之流麗而又加整練髙華沈渾固爲千古絕調】

送趙戶部出守淮陽

崔駙馬山池燕集得無字

秋前一日同元美茂秦吳峻伯徐汝思集城南樓

送孫郎中守承天

送劉員外使黔中

送皇甫別駕往開州

送汪伯陽出守慶陽

送黃侍禦按滇中

秋夜白雪樓周公瑕

送惲員外按察郢中

初春元美席上贈茂秦得關字

同元美與子相公實分賦懷太山得鐘字柬順甫

懷子相

宣武門眺望

郡城樓送明卿

登黃楡馬陵諸山是太絕頂處

趙州道中憶殿卿

寄劉子成

平涼

杪秋登太華山絕頂

殷太史正甫至自太山爲贈

贈李明府暫詣廣川奉送景王之國

送許右史之京

神通寺

送張轉運之南康

答殿卿書

答子與病起見寄

子與病起移書二美吳下羣賢爰修褉事踴躍勝遊遙爲屬寄

送魏按察之潞

題南海栢臺甘露贈潘侍禦

舜祠哭臨大雪

杜靑州按察楚中

過嚴陵

大閱兵海上

送陸從事赴遼陽

上朱大司空

冊立皇太子入賀

送羅大參之任山西

和梁憲使過密詠天仙宮白松

○送趙戶部出守淮陽

仙郎起艸漢明光。幾載軍儲事朔方。五馬新爲淮海郡。三臺舊署度支章。行車麥秀隨春雨臥閣花深對夕陽時憶上林詞賦客。鴻書遙下楚雲長。

【轅文曰此是於鱗勝場要以髙秀爲貴】

○崔駙馬山池燕集得無字

王家池館帝城隅。上客相如漢大夫。十里芙蓉迎劍舄。一樽風雨對江湖。橋邊取石鯨飛動。臺上吹蕭鳳有無。向夕不堪車馬散朱門空鎖月明孤

【轅文曰味其辭气似巳喪主】

【舒章曰結語深�】

○秋前一日同元美茂秦吳峻伯徐汝思集城南樓

萬里銀河接禦溝千門夜色映南樓城頭客醉燕山月。笛裏寒生薊北秋。胡地帛書鴻雁動。漢宮紈扇婕妤愁。西風明日吹雙鬢。且逐飛蓬賦遠遊。

【轅文曰全首穩秀】

○送孫郎中守承天

鬱蔥佳气漢江邊。今上龍飛北極年。過幸沛宮三日飲。裁畱郢曲大風篇。仙郎珂散蓬萊月。太守帷開橘柚天。明到爲存湯沐邑。須知父老借才賢。

【臥子曰應詶之作工穩曲麗絕無遊字此是於鱗長技】

○送劉員外使黔中

■﹝牜羊﹞牱萬里越王臺。北眺中原秋色來。江嶂忽分三楚斷。海天不盡百蠻開白雲使者乘軺過金馬祠官擁節回爲泛昆明誇上苑令知漢主自雄才

【臥子曰風流渾脫殆無以過】

○送皇甫別駕往開州

銜杯昨日夏云過。愁向燕山送玉珂吳下詩名諸弟少天涯宦迹左遷多人家夜雨黎陽樹客渡秋風瓠子河。自有呂虔刀可贈。開州別駕豈蹉跎。

【舒章曰本朝七言律境事多而神情少所以工於唐而不及唐也余嘗病之故亟賞此等詩】

○送汪伯陽出守慶陽

中原萬騎卻胡兵。客領銅符塞上行。大漠淸秋迷隴樹。黃河落日見秦城。邠人自美西羗俗。漢守誰髙北地名。郡吏可能無薦達。還令介子乞長纓。

○送黃侍禦按滇中

去矣乘風瘴癘開。西南萬里壯遊哉。登臺越巂山形合。攬轡昆明秋色來周禮職方天外盡漢臣封事日邊回徵蠻幕府今凋落安得樓船下瀨才

【舒章曰結句典則亦能遣意】

○秋夜白雪樓周公瑕

日落風凊竹樹林。一樽飛閣敞秋陰才逢狗監人先老能到龍門客目深海上共懸明月夢。山中堪贈白雲心。陽春寡和休言誤。此夕因君作楚吟。

【轅文曰寄傲蘊籍】

○送惲員外按察郢中

醉擁驪駒不可畱送君花發鳳凰樓靑春開府西陵色。到日登臺北雁愁。寒雨遠分荊楚望白雲無盡漢江流共知人世悲難合儻得隋珠莫暗投

【舒章曰起調沈實結語丁寧離別情見乎辭】

○初春元美席上贈茂秦得關字

鳳城楊柳又堪攀。謝眺西園未擬還。客久髙吟生白髮。春來歸夢滿靑山。明時抱病風塵下。短褐論交天地間聞道鹿門妻子在祗今詞賦且燕關

【轅文曰起句抑揚有致】

【臥子曰誦結句似勸茂秦勿作客】

○同元美與子相公實分賦懷太山得鐘字柬順甫

域內名山有岱宗。側身東望一相從。河流曉掛天門樹。海色秋髙日觀峯。金篋何人探漢策。白雲千載護秦封。向來信宿藤蘿外。杖底西風萬壑鐘。

○懷子相

薊門秋杪送仙槎。此日開樽感歲華臥病山中�桂樹懷人江上落梅花春來鴻雁書千里。夜色樓臺雪萬家。南粵東吳還獨往。應憐薄宦滯天涯。

【轅文曰三四意象森寂】

○宣武門眺望

白雲千里接胡天。雙闕遙臨碣石懸。漢苑春生多雨雪。薊門晴色滿寒煙。五陵佳气蓬萊外。大漠靑山睥睨前夙昔黃金收駿馬髙臺空在有誰憐

【轅文曰結句髙渾感慨無窮】

○郡城樓送明卿

徙倚髙樓問索。居故人湖海意何如。樽中十日平原酒。袖裏三年薊北書。大麓夏云當檻出。石門寒雨過城疏。明朝遠道空相憶。那得仍停使者車。

○登黃楡馬陵諸山是太絕頂處

太行山色倚巑岏。絕頂淸秋萬里看。地坼黃河趨碣石。天回紫塞抱長安。悲風大壑飛流折。白日千厓落木寒。向夕振衣來朔雨。關門蕭瑟罷憑欄。

其二

西來山色照邢襄。北走並州擁大荒巨麓秋陰沙渺渺石門寒气雨蒼蒼天邊睥睨懸句注。樹杪飛流掛濁漳。搖落故人堪極目。朔風千里白雲翔。

【臥子日善�子美】

其三

千峯郡合望嵯峩。此日褰帷按塞過。落木悲風鴻鴈下白雲秋色太行多山連大陸蟠三晉。水劃中原散九河。回首薊門髙殺气。羽林諸將正橫戈。

○趙州道中憶殿卿

憶爾襜帷出牧年。風塵誰識使君賢。政成神雀猶堪下。興盡冥鴻遂杳然。樹色遠浮疏雨外。人家忽斷夕陽前重來此地逢寒食何處看春不可憐

【臥子曰結句不堪多讀】

○寄劉子成

書札淸秋問解攜。郡齋吟眺楚云低。大夫持憲臨諸粵。使者徵兵出五溪白日自流荒徼外靑山不盡夜郎西於今萬里看銅柱。何意中原厭鼓鼙。

【轅文曰使事序景�感皆臻其玅】

○平涼

春色蕭條白日斜。平涼西北見天涯惟餘靑艸王孫路不屬朱門帝子家宛馬如雲開漢苑秦兵二月走胡沙欲投萬里封侯筆。愧我談經有鬢華。

【轅文曰諷致虛婉音調瑯瑯】

○杪秋登太華山絕頂

縹緲眞探白帝宮。三峯此日爲誰雄蒼龍半掛秦川雨石馬長嘶漢苑風地敞中原秋色盡。天開萬里夕陽空。平生突兀看人意。容爾深知造化功。

【舒章曰結意未可解然亦無傷於體】

【轅文曰三四雄秀結寄傲特亦可解但不佳耳】

○殷太史正甫至自太山爲贈

明堂天子昔登壇。禦道風流擁漢官。海色迥臨三觀動春陰不散五松寒白雲忽向封中出。玉牒誰從篋裏看。此日滿朝求禪艸。相如早晚入長安。

【舒章曰穩切】

○贈李明府暫詣廣川奉送景王之國

帝寵親王出牧年。逢迎東道借才賢。郎官舊列星辰上。朱邸新開日月邊。千乘旌旗分羽衛。九河春色護樓船。知君不廢鳴琴興。應教還操桂樹篇。

【轅文曰字字工穩】

○送許右史之京

少年車馬日紛紛。老去誰應更識君。酒態美如嵇叔夜。詩才淸似沈休文。曳裾忽動梁園雪。飛蓋兼停鄴下云試向樽前看過鴈春風那不念離羣

【舒章曰姿情俱老】

○神通寺

相傳精舍朗公開。千載金牛去不回。初地花間藏洞壑。諸天樹杪出樓臺月髙淸梵西峯落霜淨疏鐘下界來豈謂投簪能避俗。將因臥病白雲�。

【臥子曰比李頎聞梵髙亮過之】

○送張轉運之南康

此去專城又楚都。遙臨五嶺壓三吳。坐來齋閣江聲合。忽傍襜帷嶽色孤。白晝落星寒劍气。淸秋石鏡滿冰壼美人欲報瓊瑤賦彭蠡春深鴈有無

【臥子曰結雅】

【舒章曰三四是於鱗應酬語】

○答殿卿書

故人書札到寒泅。病起蓬蒿正滿門彭澤妻孥相對老淮南賓客自言尊頌成濁酒深知徳。投罷明珠始見恩。莫爲尋嘗招隱士。山中轉復念王孫。

【轅文曰彭澤一聯不甚令薄宦者見】

【臥子曰新雅】

○答子與病起見寄

靑門遙向汝陽分。伏枕傳書到白雲。巳道風波能失所。更逢搖落不堪聞。九歌自我思公子。七發何人起使君。一日齊名千載事。驚心豈獨久離羣。

【轅文曰似沈云卿過嶺一首九歌一聯自出新色】

○子與病起移書二美吳下羣賢爰修褉事踴躍勝遊遙爲屬寄

伏枕經春憶舊遊。永和三日命扁丹。一時藝苑人亡恙。千載蘭亭事可求。吳下山川何縕藉。王家兄弟本風流。獨憐搦管傳觴處。有客中原自白頭。

【臥子曰意調極近然情事甚了】

○送魏按察之潞

壼關上黨切雲霄。憲府中天插漢標。山勢西臨三晉險。地形東控兩河遙。名從出守髙郎署。策本和戎寵聖朝盡道疆場懸節鉞猶能書札滿漁樵

【舒章曰結處能暇】

○題南海栢臺甘露贈潘侍禦

蘭臺使者憶長安。萬里雲霄攬轡看。忽報三危開玉樹。誰分雙掌注銅盤。霜凝合浦明珠出。風動增城瀑布寒。淸論滿朝君不信。流光偏綴惠文冠。

○舜祠哭臨大雪

雨雪號天慘曙暉。君王千載一垂衣。廷中左鉞將軍出。海上樓船使者歸。紫气不隨江漢轉。白雲還傍薊門飛孤臣剩有蒼梧淚逐客瀟湘在亦稀

【舒章曰結意深巧使人愴然】

○杜靑州按察楚中

東方千騎古諸侯。憲府新開大楚秋。北海淸風猶滿座。武昌明月更登樓。五云過郢朝佳气。三峽吞江擁上游。此地功名誰得似。君家元凱自荊州。

【舒章曰物色佳合】

○過嚴陵

嚴陵物色動新年。解纜春回七里船繡嶺更宜殘雪映釣臺髙並客星懸灘聲乍合三江壯山勢遙臨百越偏此日靑陽瞻帝座羊裘深愧昔人賢

【臥子曰三四賦景生動結甚深厚】

○大閱兵海上

新開帷幄控朝宗。萬里波臣老折衝。海气抱吳遙似馬。陣云含越總如龍。中流鼓應潮聲疊。下瀨戈回日影重。自有長纓堪報主。誰言白雉竟難逢。

【舒章曰設景淸雄喜無獷气】

○送陸從事赴遼陽

禦苑東風吹客過。共看芳艸有離珂。西山晴雪鴻邊盡北海春云馬上多地險時窺玄菟郡。天驕夜遁白狼河知君幕下參髙畫諸將何時議止戈

【轅文曰雅歌投壺不減折衝之气】

○上朱大司空

河堤使者大司空。兼領中丞節制同。轉餉千年軍國壯。朝宗萬里帝圖雄春流無恙桃花水秋色依然瓠子宮太史但裁溝洫志。丈人何減漢臣風。

【轅文曰憶與舒章臥子同竹上張司空詩俱遜此作知前輩之難及第七句用事太密亦爲連城之累】

○冊立皇太子入賀

燕臺依舊郁相望。玉樹金莖是帝鄕。鳳闕雙懸云五色。龍樓交映日重光。九天气王旌旗動。三殿風淸劍佩長伏謁不違顏只尺十年西省愧爲郎

【舒章曰時冊立稍遲公爲郎十年至爲外吏方逢其盛故結語云云】

○送羅大參之任山西

鴈門句注九關通。地接燕山帝業雄。使者泛舟從絳水。將軍轉餉入雲中。分藩忽壯朝廷色。開府深懸保障功晉國莫彊兵馬地股肱何但數河東

【舒章曰結句渾實遂起全詩】

○和梁憲使過密詠天仙宮白松【是皇帝葬�處】

孤根一托蘂珠宮。不與苕華粉黛同。夜暗龍鱗銜自照。天淸鶴影望來空條封姑射千秋雪蓋擁蘭臺萬里風非爲子云能作賦誰知玉樹本靑蔥

【臥子曰給雅】

【轅文曰本於燕公偃蓋之作而潤飾過之反遜其�】

◆王世貞【六見】

【臥子曰元美七言律調必流麗對必精切雅詞深致令人賞心】

【舒章曰元美諸體似不甚長惟七言之玅華動富溢掩暎時輩不愧宗工】

【轅文曰七言律多髙秀之辭沈著之色視諸體更勝要以流轉得之】

書庚戌秋事

送瞿師道太史使太梁周府

送汝康柳州再徙徵江

和合驛

送史僉事兵備邠涇

履善比部歸自嶺右賦此問

寄贈楊仲芳武選

贈尹生

送子與祀康陵

同省中諸君過徐丈

祈雪齋居次峻伯寅長韻

送張肖甫徵金嶺西道便道還蜀

贈薊州周都督

贈別陳信可比部使閩便道還吳時兩地俱有島寇之警

行部髙陽遇河決不浸三板遂成

立春前一日過尹汝漁副使飲

春日閒居雜懷

奉贈少司馬麻城劉公統京營兵

登岱

送周中丞允文遷撫江西

寄耿中丞子承

貽王百谷

戚大將軍入帥禁旅枉駕艸堂賦此贈別

寄濟寧朱公

曾中丞以三自西川入爲少司馬過郢北上

○書庚戌秋事

傳聞胡馬塞回中。候火甘泉極望同風雨雕戈秋入塞【宣大兵入援】雲霄玉�晝還宮【上自西苑還大內】書生自抱終軍憤。國士誰譏魏絳功。北望蒼然天一色。漢家髙碣倚寒空。

【轅文曰三四敍實事卻能渾雅】

其二

長陵松栢气成龍。極望蒼然總漢封。盤木西來是符拔。扶桑東盡見艨艟。旌旗夜攝千烽偃。玉帛春看萬國從。七萃貔貅今不乏。坐驕胡騎出居庸。

○送瞿師道太史使太梁周府

長安艸色上鳴珂。繁吹春調四牡歌。太史授圭開赤社。宗藩如帶指黃河。天邊漢節蛟龍擾雪後梁園鴻鴈多上客知君頻授簡。鄒枚詞賦未應過。

【轅文曰髙秀不可多得】

○送汝康柳州再徙徵江

汝遊桂嶺疑天盡。更入滇方覺地寬。明月江帆懸萬里。瘴雲山樹郁千盤。莫將詩句題蠻府。自有威儀識漢官橘柚秋風今實否髙飛鴻鴈滿長安

【舒章曰結句托寓殊古】

○和合驛

十年塵暗薊門樓。萬里風來漢使舟。掛席晝移橫海日。鳴橈秋蕩大河流孤城奏角黃雲合遠戊逢砧白鴈愁吾道豈應長躑躅。乾坤此去有滄州。

【臥子曰結浩�有深思】

○送史僉事兵備邠涇【史若大司馬道子時方與虜開馬市】

汝過崆峒劍色開。輕裘千騎擁登臺。旄頭夜向黃河出。汗血秋從西極來。置陣自傳司馬法。折衝眞有臥龍才。只今燕代論攻守。沙海風生畵角哀。

○履善比部歸自嶺右賦此問

聞君八月下牂牁。銅柱天荒使者過桂嶺風來秋色早盤江木合瘴煙多夷童夾道誇椰酒。蠻女穿花出棹歌。向識子云奇字擅。近來詞賦更如何。

【轅文曰描寫風上難其迥秀】

【舒章曰履善詩好作僻語故結云云】

○寄贈楊仲芳武選

當時爾拜尙書郎。天子宵衣問朔方。一疏中興回日月。百年恩譴薄風霜。宛城晝閉名王馬。漢壁晨馳大將牀。突兀黃金秋色裏。復看前箸借明光。

【臥子曰時仲芳以論邊事謫】

○贈尹生

當年結客度居延。一騎曾驚虜陳穿。匕首長寒燕市雨。旄頭不斷薊門煙。靑春射策當三殿。黃石傳書定幾扁自是驃姚新領部單於秋祭莫臨邊

其二

入朝初著鵕■﹝義鳥﹞冠。白馬雕弧夾道看。久見中原傾劇孟。兼聞少府識任安。枝頭楊葉飛星過。匣裏蓮花映日寒間逐孤兒春艸獵獨身西去斬樓蘭

【臥子曰用事細帖與點鬼不同】

○送子與祀康陵

佳城蔥欝鎖楸梧。武帝神遊定有無。金榜星辰千嶺逼。翠旗風雨萬靈趨。俱傳駿足畱瑤海。亦有龍髯墮鼎湖此日詞臣空灑淚獻陵春望巳模糊

【舒章曰祀康陵而望獻陵意自深隱】

○同省中諸君過徐丈

詞客眞同河朔遊。主人偏解孟公畱。髙城雨過涼生席殘夜花明月滿樓紫玉行杯彈出塞。紅牙摧拍按伊州。更憐少日閶門侶。菱葉芙蓉湖上舟。

【轅文曰淸逸】

○祈雪齋居次峻伯寅長韻

畵省森沈坐掩門。齋心應自遠塵氛僊郎曲調裁春雪武帝祠壇禮白雲天闊苑鍾空外度。夜寒宮漏夢中分。栢梁何限丰年頌。今日瓊瑤祗報君。

○送張肖甫徵金嶺西道便道還蜀

薊門擐甲待胡烽。海內軍須不自供。赤羽去看新使者。黃金歸隸大司農界標銅柱天垂盡人過蒼梧瘴幾重聞道壯遊仍衣錦。春來車馬醉臨卭。

【舒章曰五六屬對生動】

○贈薊州周都督

當年突騎滿漁陽。幕府寧空赤白囊。一自軍容開細柳。能令烽色避長楊。揮鞭坐畫樓煩地。鳴鏑遙飛瀚海霜。馬上鐃歌平虜日。好翻新曲顧周郎。

○贈別陳信可比部使閩便道還吳時兩地俱有島寇之警

馬首春星雙玉珂。五陵花發柰君何。俱稱使者朝天去。獨有樓船駕海過。野戌烽煙諸粵滿。人家雨色八閩多。歸逢父老無相難。好請長纓系尉佗。

○行部髙陽遇河決不浸三板遂成

投馬虛疑楗石成。射蛟或恐海神驚。陸沈玄圃千峯細。天倒黃河萬堞平。漸老中原魚沸郁。欲歸南極虎縱橫。濁醪誰是髙陽侶。遙夜窮愁白髮生。

【臥子曰五六句新對亦極自然】

○立春前一日過尹汝漁副使飲

東走齊河冰雪開。欝蔥佳气近樓臺。相逢臈向尊前盡。敢道春從使者來。落日千門飛鴈去黃雲一騎按鵰回知君且住袁絲裏陸博酣歌未易才

【轅文曰三四流便第五句健】

【舒章曰結語新逸】

○春日閒居雜懷

故人相慰檄書稀。又見徵兵解越圍。敢向東方誇賜履。可因南國賦無衣。家家砧杵鳴春月。處處戈船系夕暉聞道封侯須健手羽林生長自輕肥

【臥子曰結句隱諷】

○奉贈少司馬麻城劉公統京營兵

壇成車轂帝親扶。匣裏吳鉤玉轆轤。持節盡監諸較尉。請纓還系五單於。期門晝靜圍牙戟。畫室秋嚴下虎符卻憶華容舊司馬孝皇頻按九邊圖

○登岱

尙憶秦松帝蹕畱。至今風雨未全收。天門倒寫銀河水。日觀翻懸碧海流。欲轉千盤迷積气。�從九點辧齊州。人間處處襄城轍。矯首蒼茫迥自愁。

○送周中丞允文遷撫江西

聞公移鎭古洪州。童稺驚呼父老畱。一疏吳天回菜色。十年滄海捲鯨流。江云對擁中丞節。山雨長飛帝子樓。共道衮衣多佇望。不知何地更東周。

○寄耿中丞子承

黃龍東去海云低玄菟城頭烏夜啼帳下靑羗新屬國軍中白馬舊安西牙旗月擁諸陵出。甲帳天回萬堞齊。最是駝酥爭捧處。不妨飛捷醉中題。

【臥子曰起手雄貴中聯屬對熨帖精勁結有豪態果爲傑作】

○貽王百谷

王郎風調好誰倫。手裂軍繻再入秦。稚有暮雲橫碣石。絕憐春色散平津。弦中白雪寒相語。鏡裏淸霜曉自新。我欲東歸君且佳。豈無能誦子虛人。

【轅文曰風致深雅】

【臥子曰時袁相卒故有平津之句】

○戚大將軍入帥禁旅枉駕艸堂賦此贈別

初聞小隊駐吳江。忽漫花溪隱畵艭。細柳尙虛金鎖甲。前茅時緩碧油幢南中舊部思馳義塞上新城喜受降倘寫雲臺須第一。如論國士總無雙。

【舒章曰戚將軍欲用浙兵故第五句及之】

【轅文曰穠�】

○寄濟寧朱公

十年蓬累臥江東。兩見修鱗濟上通。天畔星爲中執法。人間水屬大司空。樓舩晝集沙河雨。璧馬秋歌瓢子風。轉餉自來勛第一。璽書何日未央宮。

【臥子曰天畔一聯詞𨿽琢而意渾】

○曾中丞以三自西川入爲少司馬過郢北上

靑雲紅斾擁金鞍。過郢母辭春雪寒。此去長安眞自近。方知蜀道不爲難。西川慣領中書印。掌武初辭柱後冠。多少籌邊樓上策。漢庭先巳縛呼韓。

同郡夏完淳存古氏較

皇明詩選卷之十一

●皇明詩選卷之十二

李雯舒章氏

雲間陳子龍臥子氏同撰

宋徵輿轅文氏

七言律詩三

五言絕句

七言律詩三

謝榛

徐中行

吳國倫

宗臣

梁有譽

劉鳳

朱曰藩

張佳胤

汪道昆

髙岱

王寵

魏學禮

劉景韶

朱笈

王世懋

魏裳

黎民表

歐大任

胡應麟

莫云卿

李化龍

張之象

陳一元

董其昌

屠隆

王氏

許景樊

李英

◆謝榛【四見】

【轅文曰茂秦七言律源於岑嘉州】

中秋宴集

登太行山西望有懷蘇舜澤中丞

寄皇甫百泉僉憲

送趙太僕子伸入覲

送張給仲安擢蜀中參政

送郭山人次甫遊秦中

初春酬龔憲副性之見寄

過獲鹿投贈耿郎中子

送李給事元樹奉使雲中諸鎭

送謝武選少安犒師固原因還蜀會兄葬

送何進士振卿謫樂平少尹

宿楡林驛

送王侍禦子梁按河南

送鳥鼠山人胡世甫西歸

送王監察斯進還內臺

寄王龍坡員外兼呈乃弟西堂少卿

送客遊洞庭湖

夜集吳比部鳴仲宅賦得秋月

登五臺山有感

楊參軍次和歸自古北口

送毛明府伯祥之羊城

送沈郎中宗周出守順慶

皇甫水部道隆謫大梁詩以寄懷

○中秋宴集

滿空華月好登樓。坐倚髙寒攬翠裘。江漢光翻千里雪。桂花香動萬山秋黃龍寒上徵夫淚丹鳳城中少婦愁詞客共耽今夜酒。謾彈瑤瑟唱伊州。

【舒章曰燕集詩最難得此遙慨】

○登太行山西望有懷蘇舜澤中丞

太行勝絕橫霄漢。有客登臨思不休。鴈度千峯還北向。河縈三晉竟東流胡笳遙動黃雲暮塞馬長嘶白艸秋慷慨中丞時仗策。漢家天子莫深憂。

【轅文曰中丞工於七言茂秦此篇亦極作意】

○寄皇甫百泉僉憲

玄晏何時序有成。兩都曾賦待齊名。病辭楚醴衡茅掩春到吳江杜若生地迥獨兼龍虎勢。臺空誰繼鳳凰聲。水犀甲士疲徵。愁鬢知君白幾莖。

○送趙太僕子伸入覲

流風出自趙平原。曾訪叢臺舊迹存。海內交遊同白首。天厓風雪一淸樽。幾瞻帝闕馳燕路。千轉雲山到薊門。春動上林聊寓目。莫將邊事醉中論。

【臥子曰勻適】

○送張給仲安擢蜀中參政

暫停軒蓋離人醉。忽聽河橋去馬嘶。悵望那堪春艸徧。勞歌不盡夕陽低天開鳥道三秦外地入蠶叢萬嶺西抗疏只今憂轉切。幾回淸夢到金閨。

○送郭山人次甫遊秦中

馬上吳歌壯爾行度關非是棄繻生。黃金剩買新丰醉。紅樹遙含故國情。地出三峯雄陜服。天分八水雜秦聲霸陵縱目多秋興日夕鵰飛蔓艸乎

【舒章曰髙健】

○初春酬龔憲副性之見寄

昨報襄陽使者過歸鴻雪後度關河。遙知遊宦驚時序。不惜緘書到薜蘿。日出漢江春气遠。云連楚樹曉陰多。峴山誰與同臨眺羊祜碑前一浩歌。

【轅文曰流轉生情】

○過獲鹿投贈耿郎中子

水部多憂身計輕。漢家宮闕報初成。河流萬折來神木。山勢千重拱帝京。獲鹿城髙殘雪在。聞雞臺迥斷雲橫。五噫歌後應懷古。誰識登臨歲暮情。

○送李給事元樹奉使雲中諸鎭

瑣闈朝下促飛旌。歲暮看君塞上行。戍角動人多苦調。戎衣走馬半新兵關開涿鹿云連樹路出蜚狐雪滿城計日楚才封事上。君王深見九邊情。

○送謝武選少安犒師固原因還蜀會兄葬

天書早下促星軺。二月關河凍欲�。白首應憐班定遠。黃金先賜霍嫖姚秦云曉度三川水蜀道春通萬里橋一對郫筒腸欲斷鶺鴒原上艸蕭蕭。

【舒章曰結敍二事輕重有體有情】

○送何進士振卿謫樂平少尹

都亭同醉采芳菲。別後關山夢不違﹑平野北看燕樹斷。大江西去楚帆飛。百花洲上還聞鴈。五老峯頭獨振衣。勝地且畱何遜賦。春風應見賈生歸。

【臥子曰跌蕩流美】

【轅文曰亦本嘉州】

○宿楡林驛

寒夜楡林門獨開。愁看霜露滿蒼苔。驛燈孤照徵人夢。邊月髙懸落鴈哀。胡虜幾窺靑海戍。烽煙又土白登臺當。年李廣空遺恨。蕭颯天風正北來。

【舒章曰結悲勁】

○送王侍禦子梁按河南

塞上初歸復此行。燕南極目送飛旌。天連嵩嶽塞云盡馬度黃河春艸生簪筆常思未央殿。封章時發大梁城。知君最愛應劉賦。更向西園一寄聲。

【臥子曰得嘉州筆法】

○送鳥鼠山人胡世甫西歸

愁中忽過薊門春。歸騎蕭條復向秦。白首全生逢聖主。靑山何意見騷人。隴云朝度鄕關近。渭水晴分艸樹新。自是揚雄多著述。百年寧負舊綸巾。

【轅文曰胡公以詩賈難得此作差足快心】

○送王監察斯進還內臺

太行形勝帶桑幹。驄馬行嘶曉日寒。道徳上追周�史。河山北拱漢長安。不辭當代頻封事。方起先朝幾諫官。禦苑好花春作主。風光寧復舊時看。

○寄王龍坡員外兼呈乃弟西堂少卿

憶昔論交梁苑秋。晉陽春雪慰淹畱。白衣閱世吾多感。黑髮爲郎爾壯遊。閶闔南開今漢闕。河山北控古燕州。遙知伯仲相逢處。爲說窮途阮籍愁。

【臥子曰茂秦搖落之士其言爾爾】

○送客遊洞庭湖

相逢楚客問巴州。此去揚帆湖上游。天漢長連洞庭水。雲霞半入嶽陽樓。低空白鴈投寒渚隔浦丹楓照暮秋莫向湘君聽鼓瑟黃陵月冷不勝愁

【轅文曰蕭瑟崢嶸】

○夜集吳比部鳴仲宅賦得秋月

庭艸驚秋白露垂。冰輪漸覺度河遲光臨鳳闕淸鐘斷寒入龍庭畵角悲天際幾看鴻鴈影。山中又老桂花枝。共知庾亮南樓夜。曾爲勛名感鬢絲。

【轅文曰情景淸切】

○登五臺山有感

樹杪躋攀石磴懸。手扶藜杖出風煙。東分遼海千重嶺。北盡胡沙萬里天。秋艸徵夫烽堠外。夕陽歸鳥戍樓邊。時看白骨成悲感。爲憶嫖姚戰伐年。

○楊參軍次和歸自古北口

淮南髙士落人間。仗劍經秋未破顏。自惜艸玄淹歲月。可堪垂白向邊關天橫落照明孤壘地擁寒沙接亂山長路誰能問行役夜來驅馬雪中還

【轅文曰邊塞詩極有套語如此方是沈著】

○送毛明府伯祥之羊城

君今初捧郎官檄。此去羊城道路賒。海上有云連蜃气。嶺南無雪到梅花。行春策馬靑山近。退食鳴琴白日斜。回首風塵迷北望。幾逢燕使問京華。

○送沈郎中宗周出守順慶

明星當戶動徵鞍。此去春光道路看。巴字地形天外轉。嘉陵江色郡中寒。三秋戰伐掄才急四。海誅求出牧難。沈約未須裁八詠。倚樓時復望長安。

【臥子曰工穩】

○皇甫水部道隆謫大梁詩以寄懷

聞君遙自楚天來。一到梁園見賦才。搖落舊曾悲屈宋。寂寥今復弔鄒枚。黃河蕩日寒聲轉嵩嶽連空遠色開。何事弟兄俱謫宦。西風愁對菊花杯。

◆徐中行【四見】

答孫侍禦秦中見懷之作

寄贈李於鱗督學關中時余使吳

玉女潭

寄答廣陵歐文學楨伯

黃鶴樓新成

曉登玄嶽天柱峯一首

大中丞汪玉卿自鄖臺移鎭武昌寄贈

送駱給事購書還越

登岱

紫雲館爲史元秉題

明卿入梁奉寄灌甫宗正

○答孫侍禦秦中見懷之作

千里緘書報漢曹。新傳使節在臨洮。西通大宛飛黃入。北上蕭關太白髙沙苑春深饒苜蓿栢臺秋晚醉葡萄誰知侍從回中後。更有詞臣賦霖毫。

【舒章曰此必是茶馬禦史故景物如此】

○寄贈李於鱗督學關中時余使吳

攬轡當年出漢庭。解頤匡鼎此傳經。昆侖水落三秦黑仙掌雲開二華靑揮翰柏梁驚異代。燃藜天祿走羣靈。更聞牛女昆池裏。幾向秋風問使星。

【舒章曰詩限於題及格而已然亦自成章】

【轅文曰黑字殊累自而無以易之】

○玉女潭

仙臺千尺玉爲容。寒照瓊樓十二重石鏡月華流桂樹錦屏秋色散芙蓉碧簫縹緲春云度。絳雪威蕤白日逢。更喜洗頭盆尙在便應晞發臥髙峯

【臥子曰瓊樓百丈峨峨云表允稱是題】

【轅文曰瑯瑯可貴】

【舒章曰有髙致】

○寄答廣陵歐文學楨伯

蕪城客夢滿江臯。千里懷人尺素勞。篋裏夜光南海月。賦中秋色廣陵濤。談天寧復如燕市。翫世何妨似馬曹。念爾最憐中散調。知音寥落好誰操。

○黃鶴樓新成

飛觀新從鄂渚開。髙標仍得並蘭臺。白雲忽自三湘起。黃鶴依然萬里回。不斷雄風催作賦。長畱明月照銜杯芳洲春艸年年綠千古何人解愛才

【舒章曰結語屬事渾然】

○曉登玄嶽天柱峯一首

帝居天柱五云重。朝罷風淸萬壑鐘。山擁百城巢翡翠。殿開千障插芙蓉階前霧結黃金鼎檻外星縣玉女峯總道登封天子意每從雷雨見飛龍

【轅文曰玉眞步虛聲出天際】

○大中丞汪玉卿自鄖臺移鎭武昌寄贈

鈞天一震洞庭陰。虎觀崢嶸白雪林。云夢火明秋較獵。蘭臺風起晝披襟。浮湘司馬才名大。開府羊公惠愛深。獨有夜郎羈客在。武溪煙雨自悲吟。

○送駱給事購書還越

投荒暫向玉關回。惜別重登萬里臺。禹穴好探金簡去。滇池寧爲碧雞來。盤江明月千山出。衡嶽浮雲一日開。漢室秪今饒雨露。長沙況是賈生才。

【轅文曰亦僅及格】

○登岱

東嶽崢嶸回不羣。中峯瑞靄更氤氳天門雪盡河流合日觀春晴海色分風起秦松常似雨。气蒸漢簡欲成云。千秋往事終銷歇。猶說相如封禪文。

【舒章曰登岱詩易得渾壯難見精爽此作獨能秀出】

○紫雲館爲史元秉題

先皇宸翰表淸都。潭上仙人迹有無。自向煙霞探玉笈。何如仕宦執金吾。赤城天外開雙闕。匹�窻前掛五湖。從此東南來紫气。居然鍾阜接蓬壺。

○明卿入梁奉寄灌甫宗正

當年解印去中原。南徙偏銷萬里魂。豈爲蒲桃充使者。翻緣叢桂憶王孫客來菟苑題新賦士向夷門感舊恩鄴幹故人星散盡。好從季重一開尊。

【臥子曰言情溫茂】

◆吳國倫【六見】

【轅文曰明卿七言律不能如五言然亦及格】

登黃鶴樓

歌風臺

答宗子相見訊

滹沱河

登嶽陽樓

過鄴弔謝茂秦山人

將至武昌王若思使君遣人以詩相迎率爾奉答

大司馬方公宅畱飲道故

○登黃鶴樓

黃鶴仙人去不回。漢濱樓閣迥崔嵬。千帆雨色當窗過。萬里江聲動地來。云夢天低湘女怨。洞庭葉下楚臣哀。當時玉笛今寥落。獨有梅花泛客杯。

○歌風臺

何年衣錦帝鄕回。父老猶傳故漢臺。寶劍獨畱千古色。赤符曾擁萬靈來。沛宮卮酒歡相屬。芒碭星辰黯不開。欲問楚歌誰更聽。大風蕭瑟使人哀。

【轅文曰結老】

○答宗子相見訊

去國西從五老遊。看云日日醉江州。微名不忝稱三黜。短髮何堪任百憂。旅夢月寒宣室夜。歸期木落洞庭秋知君萬里能憐我白鴈來時淚未收

【舒章曰悲情深穩】

○滹沱河

滹沱之水鴈門來直入平原遶漢臺萬馬乘流奔赴海。千鯨觸石鬭鳴雷。秦兵北戍投鞭渡。楚客南浮擊楫回。麥飯亭前沙艸合。翠華不見使人哀。

【舒章曰起乎髙渾】

○登嶽陽樓

髙閣層城四望開。洞庭秋色正徘徊。湖吞九水浮天闊。地擁三巴入鏡來赤甲云生神女過黃陵日落帝妃哀尋源不必乘槎去。直取君山作渡杯。

【轅文曰赤甲一聯說景新美】

○過鄴弔謝茂秦山人

幾渡漳河不見君。半生消息旅中聞。談詩夢老燕山月。鼓鋏歌寒鴈塞云。四璧琴書畱慘淡。諸王恩禮罷殷勤。誰移一片韓陵石。爲汝重題處士墳。

○將至武昌王若思使君遣人以詩相迎率爾奉答

短棹飄颻入武昌。山川今古郁蒼蒼。使君擬下南州榻。野客貪趨北海觴。治郡淸風開二鄂。登樓髙詠寫三湘。翻慚病筆題鸚鵡。不及當年處士狂。

【臥子曰使事親�】

○大司馬方公宅畱飲道故

江上新營司馬裏。捨旁小築紫薇亭。可知地主逃人世。不遣臺官問客星。花石數行雲錦麗。莓苔四璧雨痕靑相看白髮垂垂短欲解扁舟且復停。

◆宗臣【四見】

送熊守之太倉因便省覲

春興

送人南歸

長安行寄人

○送熊守之太倉因便省覲

羨爾新分刺史符。南方千騎亂平蕪瀟湘天闊春歸楚震澤風髙曉入吳。父老幾年憂戰伐。使君到日問樵蘇薊門舊侶能相憶八月雙鴻起太湖

【轅文曰逸气霞舉】

○春興

遙傳塞上又徵兵。使者飛書入漢京。邊馬不歸靑海戍。朔云常斷玉關纓。七陵松檜今開府。三輔河山夜勒營。自是羣公能策虜。卽看赤羽莫深驚

【舒章曰時事婉切】

○送人南歸

楚天搖落欲何之。把酒靑門淚並垂。漢署昔題金馬賦。淮南秋問桂花枝。還家客夢寒蟬急。去國君恩白髮遲。歲晚衣裳仍好制。扁舟隨處有江籬

【轅文曰气力薄調頗淸緊】

○長安行寄人

長安客子傷春情。出門愁聽朝啼鶯。關山作客胡不去。梅柳向人春又生。胡馬至今日夜急。塞鴻何事東南徵。人生去住不得意。愧爾山中餐石英。

【臥子曰有亂頭麤服之致】

◆梁有譽【三見】

秋日謁陵眺望

燕京感懷

送羅山甫還潤州

送陳山人自眞州還越中

○秋日謁陵眺望

淸秋霜露肅祠官。帝裏山川此郁盤。上谷風塵通大漠。居庸紫落層巒七陵松掩金鋪暝萬壑鐘流玉殿寒香露蒙蒙候靈蹕。星辰還仰太微看。

【舒章曰秀而能沈】

○燕京感懷

塵塞戈鋋血未幹。龍廷烽火報長安。擬擒可汗先開幕。欲拜嫖姚更築壇靑海月明胡馬動黃楡風急皂鵰寒材官羽騎多如雨夜夜旄頭倚劍看

【舒章曰傷時蘊藉】

○送羅山甫還潤州

羅含長嘯出燕都。負笈空藏五嶽圖。搔首風塵悲燕雀。浪遊詩卷滿江湖。人憐玉樹秋雲遠。家對金陵海月孤。爲問戴顒棲隱處煙。霞還似昔年無。

【轅文曰秀而不弱】

○送陳山人自眞州還越中

客子將歸夢若耶。煙波深處隱淪家。相逢一滯淮南桂。別後應迷洞口花。瀑布晴搖靑嶂雨。飛梁朝映赤城霞。越中山水多佳麗。莫嘆漁樵老歲華。

◆劉鳳【四見】

京洛行

○京洛行

宅中形勢澗瀍深。作洛千年王气沈。關控河流當地軸。嶽分嵩少壓天心﹑西來驛路連雍畤北枕秦城接華陰禹迹茫茫敷九土。獨令盤石誦虞箴。

【轅文曰全首典重第四旬稍俗】

◆朱曰藩【字子價寶應人嘉靖甲辰進士官至九江太守】

淸明揚州道憶王端公

○淸明揚州道憶王端公

江花江艸淨春煙。北望空懷乘興船。水國人家種楊柳。淸明士女競秋千。客廚未乞龍蛇火。旅食頻催犬馬年。遙想風流王柱史。西臺銀燭柘枝前。

【臥子曰跌宕便辟未損風雅】

【舒章曰水國二語盛唐人所不道以新切存之】

◆張佳胤【再見】

赴鴈門聞虜退去呈楊中丞

寄助甫

○赴鴈門聞虜退去呈楊中丞

驅車九月度飛狐。萬里霜淒塞艸枯。白馬偶來逢使者。黃沙何處走單於胡云夜動雙龍匣漢日秋懸八陣圖一自鴈門畱李牧。邊關烽火至今無。

【臥子曰調頗峻爽】

○寄助甫

尺素因君寄洞庭。相思乎楚气冥冥。浮雲只在仙人閣。明月常依帝子靈。水落風侵斑竹冷。歌殘秋並暮峯靑。從來作賦湘潭者。不但於今忌獨醒。

【舒章曰結有雅裁】

◆汪道昆【字伯玉歙縣人嘉靖丁未進士隆慶中累官兵部左侍郎】

【舒章曰汪司馬詩如薪芻滿地英楚甚寡此詩獨見風裁】

仲房赴戚將軍約自塞上還新安賦贈

○仲房赴戚將軍約自塞上還新安賦贈

少年俠气喜談兵。垂老猶堪塞上行。何處射鵰誇羽獵。他時飲馬出長城。關河地險中原斷。刁鬥天髙太白明。見說降王重納款。請纓無用一書生。

【臥子曰少保在薊門以匹馬不入爲功此詩極爲實錄】

◆髙岱【再見】

中秋集張子畏宅

秋夜送梁舍人奉使便道歸嶺南

○中秋集張子畏宅

風吹明月散千家。漢闕金莖綴露華。砧杵秋聲連鴈塞。關山夜色滿龍沙。�規興劇南樓宴。博望名懸北斗槎。白髮髙堂今夕夢。應憐遊子滯天涯。

○秋夜送梁舍人奉使便道歸嶺南

沈沈宮漏夜霏微。風灑離愁動客衣。仙掌乍分秋色去。徵帆遙帶月明歸。路經庾嶺梅花發。天入衡陽鴈影稀。尊酒薊門須盡醉。明朝空惜故人違。

【轅文曰淸轉】

◆王寵【再見】

南都

○南都

錦纜牙檣萬里遊。天吳海若翼王舟。襄城七聖空迷轍。弱水三山未穩流。塞北風雲連朔漠。周南節鉞自公侯。兩京角立分形勢。居重還須扼九州島。

【轅文曰此必武廟南幸時作也】

◆魏學禮【再見】

贈黎仲子

○贈黎仲子

何人結客少年場。芳艸長亭正夕陽。忽見雙魚來萬里。始知尺素下三湘。布衣然諾輕朱建。冠蓋縱橫憶鄭莊。郢曲自來多白雪。遲君早晚賦長楊。

【舒章曰亦復流宕】

◆劉景韶【字子成崇陽人嘉靖中進士官至都禦史】

九日同劉將軍迷閣登髙

○九日同劉將軍迷閣登髙

蓬萊閣上劍歌豪。縱酒聊舒百戰勞漠北關河歸鴈斷塞南銅柱拂云髙尊前霜菊浮隋苑。亂後秋砧雜海濤。卻笑牛山空墮淚。風塵天地屬吾曹。

【舒章曰亦是正調】

◆朱笈【字龍岡桃源人嘉靖丁未進士累官南京戶部侍郎】

贈雷總戎

○贈雷總戎

關西年少擁髙牙。長日轅門靜塞笳。旗獵風雲屯虎豹。營連星斗抱龍蛇。山近徙王庭幕。靑海遙通漢使槎。帶礪夙盟元不負。憑將雙劍問張華。

◆王世懋【字敬美嘉靖己未進士萬曆初累官南京太常寺卿】

【舒章曰奉常詩如烏衣羣少粗有風格不足對揚父兄】

送元甫李太史冊封蜀藩

○送元甫李太史冊封蜀藩

玉檢金泥出大庭。雙旌萬里去冥冥。漢宮朝浥仙人露。益部宵占使者星巫峽雲中流渥錦峩眉天半落空靑先驅恥作臨卭客。橐筆重題劍閣銘。

【轅文曰五六明媚】

◆魏裳【字順甫蒲圻人嘉靖中進士】

萬章甫兵憲滇南

○萬章甫兵憲滇南

仙郎擁傳出燕關。開府西南控百蠻。萬里煙濤靑雀舫。千秋詞賦碧雞山。主恩題柱雲霄上。時難論兵天地間。春到昆明懷漢苑。幾回鳴玉其朝班。

【轅文曰順甫亦得七子聲調】

◆黎民表【再見】

送李伯承還山

○送李伯承還山

黃塵拂衣歸去。酣歌擊築相徘徊。靑山似惜敬亭別。明月況有金陵杯煙中柳條折欲盡。池上浮萍吹復開。楚江渺然掛席去。知爾萬里遊蓬萊。

【轅文曰此體集中所不優以其法收之】

◆歐大任【再見】

再上昭陵

登宣武門樓

○再上昭陵

幾年裘褐客秦京。兩度朝陵使者行隧道松楸春更長閟宮燈燭夜偏明戟郎久已容方朔。園令何妨老馬卿。咫尺蒼梧云不隔。追趨惟有淚沾纓。

【臥子曰上陵詩幽而不詭秀而不寒所引方朔馬卿皆恊情事】

○登宣武門樓

百二山河控上游。鬱蔥佳气滿皇州。風驅大漠浮雲出。天轉滹沱落日流。雙闕金莖連紫極。萬家紅樹動髙秋。茱萸黃菊俱堪佩。獨上城南百尺樓。

【舒章曰聲气壯逸】

◆胡應麟【三見】

艾都閫見過不值

送龔侍禦進甫按關中

送徐明府之瓊州

送人入蜀

○艾都閫見過不值

飛花長日掩柴關。小隊俄來曲巷間。上客巳驚題鳳。元戎誰共射鵰還。靑天畫甲嚴城迥。明月牙旗大海閒。聞道漠南諸將在。幾人名姓動陰山。

○送龔侍禦進甫按關中

繡斧曾看渡海行。璽書今捧向秦京臨關靑燧諸羗遠登閣黃雲五畤平百二封疆多井牧。三千冠蓋盡幹城。朔方正借臺中畫。從此河湟不用兵。

【轅文曰三四語賦景雄新亦復確合】

○送徐明府之瓊州

春花繚繞鳳凰樓。襆被憐君賦遠遊。風俗自分天外郡。山川愁問海南舟。珠崖雲气經秋斷。瓊島波光入夜浮。惆悵一尊芳艸畔。不堪離恨對吳鉤。

【臥子曰淸立不泛】

○送人入蜀

離思翩翩把濁醪。錦城西去不辭勞。星辰夜拂張華劍。風雨寒生範叔�三峽啼猿靑嶂遠九疑回鴈碧天髙荊門岐路能相憶。目送潯陽八月濤。

【轅文曰五六華爽可愛結用薛濤鄙甚余爲易之遂成章】

◆莫云卿【字秋水華亭人隆慶時貢士有才名天卒】

得茂儉書及所著離思賦悵然有作

○得茂儉書及所著離思賦悵然有作

綫鬢傷春臥薜蘿。靑山起色近如何慣看交態尊前好較是君情別後多明月自裁希逸賦。片雲閒伴莫愁歌家人倘問風塵色。慷慨中原但枕戈。

◆李化龍【字於田長垣人萬曆甲戌進士累官兵部尙書有功名】

【臥子曰司馬功名之士詩亦淸脫可誦】

送張郎中出守淮安

中秋曾計部過飲江署

○送張郎中出守淮安

雪滿江天送客舟。淮陽竹馬待君侯。十年畵省推髙第。千里專城擁上游。帆掛廣陵明月夜。濤回桐栢白雲秋。漢庭長孺誰堪比。臥治應分聖主憂。

○中秋曾計部過飲江署

靑楓白露暑初收。握手相看柱若洲。湖海交遊今對月。天涯羈旅況逢秋。山連蜀道千峯出。水下吳閶匹練浮。江畔無煩頻送酒。西風漸引故人舟。

【舒章曰二詩雅步從容淸而不佻】

◆張之象【字王屋華亭人萬曆時隱士】

贈盧次楩

○贈盧次楩

十載圜墻白髮生。壯心憐汝最難平左驂猶有胥靡贖鼓吏終成處士名秋夜九臯聞唳鶴。春風谷口見流鶯。相逢感慨堪垂淚。不獨離羣系遠情。

【臥子曰三四用事切當】

◆陳一元【字泰始三山人萬曆中進士】

送謝寤云元戍移鎭粵東

○送謝寤云元戍移鎭粵東

喜從文酒接淸歡。歲序崢嶸惜別難。雄略百蠻開幕府美名六代重詞壇戟門月照牙旗肅。甲帳風傳畵角寒。予亦遠行將就道。相思紅日近長安。

【轅文曰气象整渾】

◆董其昌【再見】

送喬裕吾黃門

○送喬裕吾黃門

夕郎何事厭承明。結束徵衣節候更。汲孺在庭推直道。虞卿捐印見交情。關山歲晏黃河闊。邊塞春深白艸生。總是離愁心折處壯君駿馬太縱橫。

【臥子曰使事亦切】

【舒章曰淸秋白鷺濯影波中】

◆屠隆【字緯眞寧波人萬曆中進上官至戶部主事】

【舒章曰緯眞詩如新安江石子斑�溪澑間置之几案輒黯然無色此詩是其有章度者】

【臥子曰緯眞詩如衝煩驛舍陳列壺觴頃刻辦就而少堪下箸】

傅侍禦自海上戍所召還臺中賦贈

○傅侍禦自海上戍所召還臺中賦贈

淒涼銅雀墓門空。浩蕩金雞絕塞通。憲府巳多新白簡都人猶識舊靑驄。五更風露朝鐘外雙闕星河殿影中萬里脫衣旋艸疏淸霜皦日照孤忠。

【轅文曰結朴有初唐意】

◆王氏【楊用修夫人】

寄夫

○寄夫

鴈飛曾不到衡陽。錦字何由寄永昌。三春花柳妾薄命。六詔風煙君斷腸。曰歸曰歸愁日暮。其雨其雨怨朝暘。相聞空有刀環約。何日金雞下夜郎。

【臥子曰其調𨿽別自是成篇】

【舒章曰結甚質直】

◆許景樊【朝鮮女子】

【臥子曰許氏學李賀而合作有盛唐之風外夷女子能爾可見本朝文教之遠】

【轅文曰國朝詩收閨秀四人而朝鮮居其二】

【舒章曰景樊詩如朱樓春艸煙雨迷離】

次伯氏望髙臺

○次伯氏望髙臺

�臺一柱﹑壓嵯峩。西北浮雲接塞多。鐵峽霸圖龍巳去穆陵秋色鴈初過。山回大陸吞三郡。水割平原納九河。萬里登臨口將暮。醉憑靑嶂獨悲歌。

【舒章曰頗�七子】

◆李英【字少芝南海歐訓導之僕以詩自見】

同李時芳遊大慧寺

○同李時芳遊大慧寺

幽期出郭俯蘭臯。野寺云邊共法曹。白日西飛秦樹杳。淸秋南望楚天髙。書遙故國愁烽火。客久中原有佩刀莫動鄕心且沈醉。風流誰道五陵豪。

【轅文曰李生詩淸勁可誦能宗其主人】

五言絕句

劉基

劉球

王恭

張寧

史鑑

李夢陽

徐禎卿

邊貢

熊卓

嚴嵩

髙叔嗣

王省曾

蔡汝楠

李攀龍

王世貞

謝榛

宗臣

宋儀望

周紹元

◆劉基【四見】

玉階怨

○玉階怨

長門燈下淚。滴作玉階苔。年年傍春雨。一上苑墻來。

◆劉球【字求永安福人永樂中進士正統時官翰林侍講以劾王振死於獄景泰初贈學士謚忠湣】

山居

○山居

水抱孤村遠。山通一徑斜。不知深樹裏。還�幾人家。

◆王恭【字安仲新寧人永樂中爲樵夫以薦授文淵閣中書】

秋獵

○秋獵

獵馬向風飛。琱弓白錦衣。平明射鵰去。日暮五陵歸。

【轅文曰取其合】

◆張寧【字靖之海鹽人景泰中進士授給事中出爲汀州守】

莫愁樂

○莫愁樂

金雀玉搔頭。生來喚莫愁。自從歡去後。不出石城遊。

【舒章曰簡深有古意】

◆史鑑【字明古吳江人天順時隱士】

懊惱曲

○懊惱曲

行路莫行遠。看花莫看遲。花遲少顏色。路遠長別離。

【轅文曰有樂府意】

【舒章曰以達人意作兒女詞】

◆李夢陽【七見】

楊白花

曉鶯

○楊白花

寧唱采菱曲。休歌楊白花。菱生猶有蔕。花去落誰家。

【轅文曰是樂府語】

○曉鶯

睍睆夢中迷。流鶯碧樹西起來紅日照巳度別枝啼

【臥子曰果爲合作】

【舒章曰此老亦解作閨中語】

◆徐禎卿【七見】

答獻吉

○答獻吉

花發平章宅。鶯啼省樹春。殷勤花鳥意。愁殺獨遊人。

【臥子曰初唐】

◆邊貢【四見】

贈別寗子

○贈別寗子

白日就長道。淸秋淩大河。非關燕趙別。相送一悲歌。

◆熊卓【字士選弘治丙辰進士官禦史】

送客城南

○送客城南

楊柳河橋館。春風倒玉壺。離情不可道。江路滿■﹝艸縻﹞蕪。

【轅文曰士選以詩交於空同而輕率殊甚收五言絕一章取其健逸】

◆嚴嵩【三見】

西苑曉行

○西苑曉行

云護蒼龍闕。波明白玉橋。春光在何許。渠柳變靑條。

【轅文曰似崔湜】

◆髙叔嗣【四見】

淇上

○淇上

旅館值芳辰。畱連淇水濱。猶憐官道柳。滿目故鄕春。

◆王省曾【三見】

江南曲

○江南曲

旖旎綠楊樓。儂傍秦淮住朝朝見潮生暮暮見潮去

【臥子曰境淺意深】

◆蔡汝楠【字子木徳淸人嘉靖壬辰進士官至南京工部尙書所著有中臺集樞筦集南省集】

遷居簡友人

○遷居簡友人

岡南開館捨。湖上閱風花。不用山陰棹。東鄰是戴家。

◆李攀龍【七見】

寄登宗秀才茂登池亭

○寄登宗秀才茂登池亭

窻中采蓮舟。落日菱歌起坐見浣沙人紅顏照秋水

【臥子曰秀削生動】

◆王世貞【七見】

蚤發巨鹿道中

○蚤發巨鹿道中

驅車漳水外。十里及鳴雞。殘月低軍壘。靑天散馬蹄。

◆謝榛【五見】

別張志虞

人梁懷古

秋閨

○別張志虞

十年今一見。話舊卻成悲。共醉新丰酒。天涯又別離。

【臥子曰成章】

○人梁懷古

策馬夷門道。髙城帶暮云。至今豪俠士。猶說信陵君。

【轅文曰古法】

○秋閨

目極江天遠。秋霜下白蘋。可憐南去鴈。不爲倚樓人。

◆宗臣【五見】

題畵

聞鴈憶子培弟

○題畵

山徑度靑波。石門遲白日客到不披衣春風理瑤瑟

【舒章曰其境可懷】

○聞鴈憶子培弟

秋雨千峯散。寒云萬里開不知天際鴈。幾日故園來。

◆宋儀望【字望之永丰人嘉靖丁未進士累官大理寺卿】

平陸道中

○平陸道中

古路空山裏。深盤烏道還。卻憐車馬迹。來度晉陽關

◆周紹元【字希安華亭人萬曆時隱士】

○題荊蠻民畵

題荊蠻民畵【荊蠻民卽宋懋晉】

峩眉峯萬丈。雲樹出天關落日橫千里蒼茫對雪山

同郡夏完淳存古氏較

皇明詩選卷之十二【終】

●皇明詩選卷之十三

李雯舒章氏

雲間陳子龍臥子氏同撰

宋徵輿轅文氏

七言絕句

髙啟

張羽

袁凱

王蒙

董良史

解縉

趙羾

王恭

郭登

李夢陽

何景明

徐禎卿

邊貢

康海

鄭善夫

薛蕙

蔣山卿

陳沂

韓邦靖

楊愼

嚴嵩

蔡經

蔡羽

張時徹

蘇佑

陸粲

皇甫涍

皇甫汸

喬世寧

胡侍

李攀龍

王世貞

謝榛

徐中行

吳國倫

宗臣

劉鳳

張佳胤

沈煉

兪允文

許邦才

胡應麟

汪寬

於愼行

陳鶴

陸彥章

張以誠

宋懋澄

許景樊

李氏

◆髙啟【五見】

【轅文曰於鱗詩刪收季廸絕句甚多俱是中晚色相語耳故余輩盡汰之】

涼州詞

○涼州詞

關外垂楊早換秋。行人落日旆悠悠隴山髙處愁西望只有黃河入漢流

【轅文曰用意能渾唐人佳處】

◆張羽【再見】

燕山春暮

○燕山春暮

金水橋邊蜀鳥啼。玉泉山下柳花飛。江南江北三千里。愁絕春歸客未歸。

【轅文曰中晚佳境在絕句中不可廢】

◆袁凱【四見】

聞笛

題蘇李泣別圖

淮西夜坐

淮東逢張十二信

○聞笛

花發吳松江�。隔花吹笛正黃昏天邊楊柳今無數短葉長條非故園

【舒章曰本是律詩因中四句散弱刪作絕句似更成章】

○題蘇李泣別圖

上林木落鴈南飛。萬里蕭條使節歸猶有交情兩行淚西風吹上漢臣衣

【臥子曰不減李益】

○淮西夜坐

蕭蕭風雨滿關河。酒盡西樓聽鴈過。莫怪行人頭白盡。異鄕秋色不勝多。

○淮東逢張十二信

少年追逐其西東。吳邁文章馬亮弓。一自干戈零落盡。白頭淮海獨相逢。

【舒章曰似子美存沒口號】

◆王蒙【字叔明湖州人元季名士洪武初隱黃鶴山一作王旬字子宣】

宮詞

○宮詞

南風吹斷采蓮歌。夜雨新添太液波。水殿云房�十六。不知何處月明多。【仁和兪友仁見此詩以爲盛唐佳作遂以妹妻之】

【臥子曰亦杜牧李益正何遽盛唐然景調俱佳】

◆董良史【洪武時人】

江行

○江行

江水悠悠江路長。孤鴻啼月有微霜十年蹤迹渾無定莫更逢人問故鄕

【轅文曰髙岑】

◆解縉【再見】

寄黃玄齋

○寄黃玄齋

來時蕭峽駐輕舟。惆悵初年作遠遊。夢裏相思不相見。武功山下月輪秋。

【舒章曰此詩亦不失盛唐格調】

◆趙羾【字云翰祥符人永樂時官刑部尙書】

成南書事

○成南書事

三年爲客寄龍沙。望斷南天不見家。惟有受降城外月。照人淸淚落胡笳。

【臥子曰頗有嘉州之風】

◆王恭【再見】

步虛詞

○步虛詞

綠章封事奏瑤京。侍女如花弄玉笙。夜半朝回人主鶴。九天環佩月中明。

【轅文曰是步虛詞】

◆郭登【字符登豪州人武定侯英之孫永樂中官都指揮景泰��封定襄伯天順初奪爵遣戍成化初復爵卒贈侯謚忠武】

甘州

○甘州

甘州城西河水流。甘州城北胡云愁玉關人老貂裘敝苦憶平生馬少遊

【轅文曰眞意气語從搖落中見之】

◆李夢陽【八見】

【臥子曰獻吉七言絕原於太白微覺過壯逸致少減】

【轅文曰獻吉七言娓擬少陵者甚多以不成章盡刪去今存者乃可觀】

正徳元年郊祀歌

��聞駕出塞

送周判官

夏口夜泊別友人

別李生

贈陳氏

送王韜

雲中曲

送人之南郡

春遊曲

絕句

汴中元夕

登嘯臺

歸途覽詠古迹並追記百泉遊事

○正徳元年郊祀歌

壇官秉笏候金鐘。月出西南照雪峯。不向蓬萊看五色。那知天子是眞龍。

○��聞駕出塞

千官�首望龍旗。萬國車書集鳳闈八駿穆王秋色遠幾時親擁白狼歸

【舒章曰有祁昭之風】

【轅文曰景色天然】

○送周判官

明鐙綠酒五花裘。客捨新秋螢火流。問君不飲眞何事。明日出城風葉愁。

【舒章曰眞老】

○夏口夜泊別友人

黃鶴樓前日欲低。漢陽城樹亂烏啼。孤舟夜泊東遊客。恨殺長江不向西。

○別李生

華也南來送我行。靑絲挈酒玉壺輕。滕王閣下江千尺。一曲滄浪萬古情。

【臥子曰似汪倫之作而意別】

○贈陳氏

萬龍岡上古農家。男樂耕耘女績麻。客到大開萱艸閣。春風時動紫荊花。

【轅文曰田家詩喜無犁犢气】

○送王韜

王郎口談金虎文。自稱師是紫陽君。佳帆明月忽南去。影落龍江五色云。

○雲中曲

黑帽健兒黃貉裘。匹馬追胡紫塞頭。相逢不肯通名姓。但稱家住古云洲。

其二

白登山寒低朔云。野馬黃羊各一羣。冒頓曾圍漢天子。胡兒惟說李將軍。

○送人之南郡

鼓刀朱亥本微寒。白首侯嬴是抱關。不爲千金增意气。秪緣一諾重丘山。

【舒章曰古朴】

○春遊曲

大道紅樓珠箔垂。風起楊花欲暮時。胡姬半醉半遮面。惱殺幽州遊冶兒。

【臥子曰自佳】

○絕句

將軍鐵騎戰金微八月長安盡搗衣砧聲欲落三更月翡翠樓頭鴈卻飛

【轅文曰直造江寧佳處】

○汴中元夕

中山孺子倚新籹。鄭女燕姬獨擅場齊唱憲王春樂府金梁橋外月如霜

【臥子曰汴城風月遂不可問讀此作轉覺淒然】

○登嘯臺

白石紅雲拂地流。醉鄕吾亦步兵遊登臺左盻黃河轉綠水洪波不盡愁

○歸途覽詠古迹並追記百泉遊事

河濟誰言不共流靑春惡浪古懷州蕩搖少室三花樹倒映天壇白石樓

【轅文曰壯】

【舒章曰第二句粗語能秀】

◆何景明【七見】

秋日

雞鳴曲

吾郡古要害地也閒居興懷追詠古迹

別相餞諸友

諸將入朝歌

送韓汝慶還關中

燕京十六夜

寄少谷山人

宮詞

寶雞縣

終南篇

○秋日

寒螿啼斷槿園空。萬樹凋傷入月中只有南山蒼桂在一株花發向秋風。

【臥子曰雅】

○雞鳴曲

靑樓遙臨大道衢。美人雞鳴著繡襦。誰家公子過樓下。那不系爾千金駒。

【舒章曰狼伉見態】

○吾郡古要害地也閒居興懷追詠古迹

南山西嶺自天來。翠壁丹崖映日開。不見當時臥龍者。只今惟有釣魚臺。

○別相餞諸友

雙井山邊送客時。滿林風雪倍相思。西行萬里遙回首太華終南落日遲

【舒章曰末句言景而情在其中大是妙境】

【轅文曰不經離別者不知】

○諸將入朝歌

大將龍旗朝帝京至尊親遣貴臣迎。侍中獨領嫖姚。戰馬皆歸龍虎營。

其二

闕下千官侍鳳樓。苑中天子建龍斿。豹房虎圈先班賞。武帳前邊賜姓侯。

○送韓汝慶還關中

華嶽雲臺萬里情。髙秋落日眺秦城黃河一綫通滄海身在仙人掌上行

【臥子曰靑蓮佳境】

○燕京十六夜

萬歲山頭鎖玉樓。十王館中人不遊。中宵金鼓雲間動。翠輦龍衣過五侯。

【舒章曰直敍中巳具諷刺】

○寄少谷山人

武夷九曲上仙庭。錦疊靑天萬仞屏。下望神人釣鰲石北風吹霧海冥冥

其二

臺嶽中峯彩霧生。石梁遙掛赤霞城。仙潭尺素傳云鯉。報爾今尋華頂行。

○宮詞

碧艸萋萋生禦溝。垂楊裊裊夾朱樓。窻臨北斗空中起。水接銀河天上流。

○寶雞縣

雞鳴山下古陳倉板屋千家淸渭傍曲岸迢遙淩秀麥。流渠宛轉入垂楊。

【轅文曰風景宛然】

○終南篇

離宮別館舊京華。表裏關河屬漢家二閣天圍靑錦障五臺云湧石蓮花

【臥於曰奇麗】

◆徐禎卿【八見】

【臥子曰昌谷七言絕可與江寧並駕】

從軍行

長安曲

燕京春望

擬古宮詞

送蕭少府

送顧馬湖孔昭

安南歌送沈使君

送蕭若愚

送方山人

○從軍行

靑天磧路掛金微。明月洮河樹影稀。胡鴈哀鳴飛不度。黃雲戍卒幾時歸。

【轅文曰淸迥之作難其渾雅】

○長安曲

五館璚臺接紫微。長安甲第有光輝。夜夜錦燈車馬散平陽歌舞月中歸

【舒章曰自是豪貴】

○燕京春望

天柳垂絲拂建章。銀冰千片落金塘。煙花萬國行人度。遙指蓬萊春日光。

○擬古宮詞

興慶池頭漏未闌。梨園弟子曲將殘。花前更進涼州伎。無那西宮月色寒。

【轅文曰深秀之極令人詠嘆不巳】

○送蕭少府

矯矯雙鳬塞隴分武夷殘雪半春云玉洞只愁仙隱去洛陽花下不逢君

【舒章曰玉骨嶙峋】

○送顧馬湖孔昭

巴東明月巴西歌。兩岸梅花羗笛多。一曲停橈雙淚落。猿聲三峽若爲過。

○安南歌送沈使君

烏蠻灘上煙水聲。伏波廟前秋月明。夜半津人挽舟上。夷歌偏動望鄕情

【臥子曰渾成】

○送蕭若愚

送君南下巴渝深。予亦迢迢湘水心前路不知何地別千山萬壑暮猿吟

【轅文曰在江寧太白間】

○送方山人

嚴子灘頭花落時。水淸云碧淨漣漪孤舟相逐飛花去一日看山到武夷

【舒章曰逸致翩翩】

◆邊貢【五見】

迎鑾曲

艸場

秋日過西內團殿

○迎鑾曲

潮落江門煙水秋。雲帆八月過楊州。兩京馳道三千里。夾岸垂楊接禦溝。

○艸場

牧馬場邊苜蓿香。回龍宮外樹蒼蒼。當年駿骨今何處曾被金鞍侍武皇

【臥子曰結得有情】

○秋日過西內團殿

禦溝東畔古松盤。曾得先皇倚笑看龍馭不歸鸞吹杳石廊圓殿鎭秋寒

【轅文曰調是中晚而情景道上】

◆康海【字徳涵弘治壬戌賜進士第一官終修撰所著有對山集】

【轅文曰對山工於文而拙於詩】

醉別廷搢

○醉別廷搢

君去巴渝春正深。西堂尊酒且論心。無端徹夜關山月。又送徵車過漢岑。

【臥子曰徳涵粗率殊無足觀此首稍可誦存之】

◆鄭善夫【三見】

棹歌

○棹歌

靑螺江頭遊子吟。黃金臺上秋云深。風塵一別一萬里。美人駕車傷我心。

◆薛蕙【四見】

皇帝行幸南京歌

塞下曲

○皇帝行幸南京歌

翩翩翠蓋覆鳴鑾。詔許都人夾道看。樂府盡歌楊柳曲。後車多著鵕■﹝義鳥﹞冠。

其二

燕姬玉袖抱箜篌。馬上長隨翠輦遊。春來照影秦淮水。愛殺江南雲母舟。

【轅文曰二詩鋪敍成章】

○塞下曲

陰山縛盡犬羊羣。萬里胡天散陣云。塞外降王三十部。來朝盡隸霍將軍。

◆蔣山卿【再見】

出塞曲

○出塞曲

單於秋色自堪哀。霜滿天山黃葉摧。落日懸軍度沙漠。邊頭惟見鴈飛回。

【轅文曰亦渾】

◆陳沂【再見】

大駕西狩還京百官出候於徳勝門

南巡舊京歌

○大駕西狩還京百官出候於徳勝門

十二坊門結綺臺。諠呼萬姓喜歸來。三時城闕無鐘鼓。宣室承明次第開。

○南巡舊京歌

橫戈八駿戰功收。夾舸雙龍水面遊。紫蓋風雲過沛上。錦帆煙月下揚州。

【臥子曰景物雅稱】

◆韓邦靖【再見】

謾成

○謾成

沙苑煙花近白樓。黃河淸渭兩交流。牛羊落日新丘壠。楊柳春風古渡頭。

◆楊愼【六見】

【轅文曰用修絕句得太白之逸】

江陵舟中贈田李二子

望中條山

○江陵舟中贈田李二子

落月寒沙夜未分。玉簫金管醉中聞。明朝回首沅江路。愁聽淸猿和白雲。

○望中條山

徵馬長鳴向北風。崤關回首暮天東。太行過盡中條出。一路靑山白雪中。

◆嚴嵩【四見】

傳制遇雨紀事

西山雜詩

○傳制遇雨紀事

向夕鳴鞘下建章。平明飛鞚出長楊。冠軍常侍俱承寵。白馬金鞍從武皇。

○西山雜詩

玉匣珠襦掩夜泉。世人那見鶴歸年。秋來十里金山道。華表參差夕照前。

◆蔡經【字半洲候官人正徳中進士】

聞砧

●聞砧

月下誰家搗練聲。寒衣長系玉關情。蕭條我亦河西去。白艸黃沙隔渭城。

◆蔡羽【再見】

鄕友送吳選部置酒神樂觀

○鄕友送吳選部置酒神樂觀

春色無多綠艸齊。故鄕何處白雲低。金明門外牽衣晚。莫遣楊花襯馬蹄。

◆張時徹【五見】

初秋詩

○初秋詩

一聲漁唱海天秋。素練初飛白鷺洲亦有芙容自開落何人解識漢官愁

【臥子曰新警】

◆蘇佑【四見】

塞下曲

○塞下曲

將軍營外月輪髙。獵獵西風吹戰袍■﹝觱﹞篥無聲河漢轉霜華露气滿弓刀

【轅文曰新矯】

◆陸粲【字浚明長洲人嘉靖丙戌進士繇庶吉士授給事中屢劾權貴凡兩下獄謫驛丞以知縣終】

送汪僉事之湖南

○送汪僉事之湖南

驄馬長鳴飲碧流。花銀鏤帶鷫鸘裘。行人大別山頭望。云外雙旌下鄂州。

◆皇甫涍【六見】

金陵絕句

贈滁陽程逸人

○金陵絕句

長幹巳過落花辰。滿地楊花不見春。彊折垂楊送歸客。勞勞亭畔共沾巾。

○贈滁陽程逸人

安道攜琴初入吳。小山遙對白雲孤。梁溪盡處煙波闊。好逐秋風下五湖。

【臥子曰自是流逸】

◆皇甫汸【二見】

梅子鋪題壁

○梅子鋪題壁

月明淸露下荒臺木落空山更可哀夜壑常畱金碗在。春風曾識翠華來。

◆喬世寧【三見】

搗衣

○搗衣

城上秋風木葉稀。城中思婦搗寒衣。相思更有殘機錦。願逐長安一鴈飛。

【舒章曰粗恊】

◆胡侍【三見】

涼州詞

○涼州詞

落日河水倒流。沙場旌旆風悠悠。新降胡奴不解語。笛中吹出古涼州。

【臥子曰似李獻吉】

【轅文曰唐人演樂府爲絕句其調有如此老】

◆李攀龍【八見】

【臥子曰於鱗絕句詞甚練而若出自然意必軍而每多可思照應頓挫俱有法度未易至也】

【舒章曰於二十八字中寫數十言所難盡者於鱗於此處每絕塵而上】

【轅文曰七言絕刻意江寧而自出變化無論元美卽何�亦爲卻步○又曰何李絕句多隨筆而出於鱗每篇必作意以獨上】

塞上曲送元美

送劉戶部督餉湖廣

席上鼓飲歌送元美

送子相歸廣陵

寄元美

重寄元美

勞別子與

山中簡許郭

懷明卿

春日聞明卿之京爲寄

王中丞破胡遼陽�欲

哭子相

挽王中丞

觀獵

酬許右史九日小山見贈

寄元美

得徐使君所貽王敬美見贈答寄

寄吳明卿

送殷正甫內翰之京

送右史之京

挽楊生

子與以服散臥病因賦姬人怨服散詩戲贈

和聶儀部明妃曲

寄謝茂秦

答石史秋懷見寄

寄送方山人歸歙州

答贈沈孟學

○塞上曲送元美

西出居庸大漠開。胡塵遙暗白登臺。愁看塞上蕭條色。落日秋風萬里來。

【轅文曰如在人意中而思之甚切】

其二

白羽如霜出塞寒。胡烽不斷接長安城頭一片西山月多少徵人馬上看

【臥子曰不愧盛唐】

○送劉戶部督餉湖廣

洲邊處士題鸚鵡。陂上公孫擁驌驦。到日夏云生七澤。愁時秋色滿三湘。

其二

馬上春風曰接■﹝罒上離下﹞。花開應醉習家池鹿門耆舊何人在今日襄陽異昔時

【轅文曰淡致如許】

其三

漢江春水竟陵東。江樹蒼蒼繞沛宮。父老只今猶望幸。君王按劍顧雲中。

其四

錦帆南入楚云重。江上遙看衡嶽峯。落日蒼茫秋不斷。靑天七十二芙蓉。

○席上鼓飲歌送元美

碧天無盡白雲孤。到日扁舟落五湖。不見薊門秋艸色。愁心明月滿姑蘇。

【轅文曰置之江寧集中不復辧矣】

○送子相歸廣陵

茂陵消渴臥詞臣。搖落秋風白髮新。漢主豈無金掌露。馬卿元是倦遊人。

其二

白雲無盡楚天寒。鴻鴈蕭蕭楓樹丹。楊子月明愁裏度。蕪城兩色夢中看。

其三

廣陵秋色雨中開。系馬靑楓江上臺落日千帆低不度驚濤一片雪山來

【舒章曰寫景雄出】

○寄元美

薊門城上月婆娑。玉笛誰爲出塞歌君自客中聽不得秋風吹落小黃河

其二

江南風雨夢扁舟。薊北煙花傍酒樓。無那故人搖落盡。教君何處不悲秋。

【臥子曰渾而意出】

其三

漁陽烽火暗西山。一片徵鴻海上還多少胡笳吹不轉秋風先入薊��

【舒章曰何滅龍標】

○重寄元美

十載交遊滿帝都。五陵年少避呼盧。只今惟有張公子。匹馬時時過酒徒。

其二

南冠君子系京華。秋色傷心廣柳車。此地由來多俠客不知誰是魯朱家。

其三

萬里橫行大破胡沙場西北漢軍孤。不因驃騎能深入。知有陰山瀚海無。

○勞別子與

武林山對海門開。不枉登�酒一杯。十載故人零落盡。有誰還爲度江來。

【轅文曰再三誦之始見有意】

○山中簡許郭

金牛谷裏樹蒼蒼。一入千峯但夕陽。浪迹莫愁難問訊。題詩多在朗公房。

○懷明卿

豫章西望彩雲間。九派長江九疊山髙臥不須窺石鏡秋風憔悴侍臣顏

【舒章曰傷心婉麗】

○春日聞明卿之京爲寄

十載浮雲傍逐臣。歸來不攺漢宮春摩挲金馬宮門外誰識當時諫獵人

【臥子曰感慨情深】

○王中丞破胡遼陽�欲

北斗闌於南斗低。啼烏三匝鳳城棲。萬年枝上秋風起。飛入中丞署裏啼。

【舒章曰悲憤之情極其沈隱蓋爲弇州尊人也】

○哭子相

故園秋色廣陵間。閩海悠悠自不還。縱使蕪城愁易老。那能長客武夷山。

其二

楊子江寒月影孤。秋風吹落射陽湖。故人欲灑臨江淚。湖上明珠竟有無。

○挽王中丞

主恩三遣護三邊。驃騎功名滅虜年。不謂漢軍能失利。猶堪起冢象祁連。

其二

昨夜烽煙海上靑。猶聞麾下取龍庭。一時雄劍無精彩。遙指燕山落將星。

○觀獵

胡鷹掣旋北風回。艸盡平原使馬開臂上角弓如卻月當場意气射生來

【轅文曰似土維】

○酬許右史九日小山見贈

十載銜杯望白雲。天涯此日嘆離羣重來秋色生雙鬢更折茱萸插向君

【臥子曰與醉把茱萸旬眞堪伯仲】

○寄元美

憑將白雪寫朱絲。總是人間此調悲。縱使沾裳君莫管。古來能得幾鍾期。

【轅文曰古今同感何代無賢】

○得徐使君所貽王敬美見贈答寄

博物張華不易逢。十年京洛少從容。當時未得丰城劍。已識雲間陸士龍。

○寄吳明卿

楚娃雙侍玉爲顏。勸酒能歌雉子斑。醉後休論官不調。古來遷客幾人還。

○送殷正甫內翰之京

君王賜宴栢梁臺。七字新詩漢體開。首倡自天酬不得曲終還賴歲星才

【轅文曰如此使事方妙】

其二

詔遣詞臣集漢都。明年羽獵大誇胡。共憐執戟人猶在。莫問長楊賦有無。

○送右史之京

五云西北望京華。玉帛年年出漢家此去但承明主問不妨才子更長沙

【臥子曰眞能感慨】

其二

桃花美酒鳳凰樓。公子乘春作宦遊。寒食不知何處過。總無風雨亦堪愁。

其三

胡姬十五漢宮妝。夾道楊花撲酒香。處處紅樓堪系馬。莫教春色斷君腸。

○挽楊生

平生裘馬最翩翩。不惜黃金結少年今日蕭條君不見白楊秋色有誰憐

○子與以服散臥病因賦姬人怨服散詩戲贈

吳姬搗藥楚姬丸。獨夜深閨玉兔寒。更倚庭前雙桂樹。何人不作月中看。

【舒章曰巧而不卑】

○和聶儀部明妃曲

靑海長云萬里秋。琵琶一曲淚先流。六宮多少良家子。不到沙場不解愁。

其二

天山雪後北風寒。抱得琵琶馬上彈。曲罷不知靑海月。徘徊猶作漢宮看。

【轅文曰明妃曲得此方稱】

○寄謝茂秦

美人春望望陵臺。臺下漳河去不回。惟有舊時歌舞地。至今風雨自西來。

○答石史秋懷見寄

河上秋風鴈影開。樽前明月夜還來。兔園一望渾如雪。人在梁王古吹臺。

其二

老去土門混酒徒。陳畱賓客避呼盧。不知今日狂何似。曾入髙陽會裏無。

【臥子曰悲蕩】

○寄送方山人歸歙州

河水悠悠鴈影長。長安回首淚成行。可憐三十年前客明日扁舟是故鄕

○答贈沈孟學

海門中斷出吳關。北望江流九折還。一日故人攜酒處。白雲千載鳳凰山。

◆王世貞【八見】

【臥子曰元美七言絕不專盛唐然能意到調成不傷其气固是超詣】

閨怨

小伊州

從軍行

甘泉歌

正徳宮詞

燕京四時樂

別於鱗子與子相明卿

送顧子行員外謫判太平

聞子相歸不能待寄之

送表兄盧生南歸

飲歐陽鎭朔卽事有贈

○閨怨

聞道邊關樂事多。前庭蹋鞠後庭歌。不知刁鬥聲中月。曾照流黃錦上梭。

○小伊州

��轉戰未封侯。還逐髙陽酒伴遊。醉後秪今愁�塞。雙鬟又唱小伊州。

○從軍行

蹋臂歸來六博場。城中白羽募徵羗相逄試解吳鉤看已是金河萬里霜

【臥子曰意能出新】

【轅文曰亦有江寧之風】

○甘泉歌

千尺通星井幹樓。玉盤天酒夜來收。白茅螭捧黃金印。五利明朝欲拜侯。

【轅文曰敍事中卽寄諷意】

○正徳宮詞

窄衫盤鳳稱身裁。玉靶雕弓月樣開。紅粉別依回鶻隊。君王新自虎城來。

【舒章曰气髙於王建】

○燕京四時樂

薊門霜葉馬初肥。胡錦輕裝七寶圍。日暮金丸彈不盡紅塵一騎趂鷹歸

【臥子曰俊快】

○別於鱗子與子相明卿

十年爲客問吳山。錦纜安流此日還。惟有故人歌一闋。行雲不度似陽關。

○送顧子行員外謫判太平

樓船疊鼓大江流。別駕新開南豫州。四郭春驕羅綺色。向來僊客不知愁。

○聞子相歸不能待寄之

桐栢江頭春鴈稀。故人聞向日邊歸。扁舟欲擊遙相待。萬戶淸霜夜搗衣。

【轅文曰逸處似太白】

○送表兄盧生南歸

大江南去水茫茫。到日秋風爲解裝。棲鳥漸閒人漸少。不知何處是家鄕。

【轅文曰調入中晚以絕句收之】

○飲歐陽鎭朔卽事有贈

旌旗春偃白龍堆。教客休停鸚鵡杯歌舞未殘飛騎出月中生縛左賢來

【臥於曰健態生動】

◆謝榛【六見】

塞上曲

塞下曲

漠北詞

○塞上曲

暮云黯澹壓邊樓。雪滿黃河凍不流。野燒連山胡馬絕。何人月下唱涼州。

○塞下曲

秋髙沙漠斷鴻哀。大將旗翻風色來。落日半天追虜騎。彎弓直過李陵臺。

【轅文曰健兒故態】

○漠北詞

大漠蕭蕭黑水流。胡兒七月換羊裘。駱駝背上吹蘆管。日暮長風動地秋。

其二

石頭敲火炙黃羊。胡女低歌勸酪漿。醉殺羣胡不知夜。鷂兒嶺下月如霜。

其三

曉開氈帳擁秋云。虜將揮鞭部落分。牧馬陰山莫南向。鴈門今有李將軍。

【臥子曰三作俱壯渾有色】

◆徐中行【五見】

寄贈侍禦潘子良督學畿中一首

○寄贈侍禦潘子良督學畿中一首

蹀躞花驄走北平。鬱蔥佳气傍神京。龍門復見三千士。虎旅曾監十二營。

◆吳國倫【七見】

紫霄峯

飲飛雲洞

聞張助甫握禦史中丞開府寧夏寄贈

寄遠曲

雨中寄王行甫

北園餞別黃行甫梅泰符醉成

○紫霄峯

紫气岐嶒碧漢斜。好憑飛杖立煙霞臨風一夜吹長笛落盡江南楊柳花

【舒章曰臨風髙嘯固有情態】

○飲飛雲洞

飛雲洞裏云不飛。結作仙人九色衣。我來醉著云衣臥。巖下白龍行雨歸。

【舒章曰新調迥出】

○聞張助甫握禦史中丞開府寧夏寄贈

靑銅峽口古靈州。黑水河穿紫塞流。一夜羗人吹笛過。千山明月總邊愁。

【臥子曰唐音】

○寄遠曲

章臺楊柳綠如雲。憶折南枝早贈君一夜東風人萬里可憐飛絮已紛紛

【轅文曰餘情繚繞】

○雨中寄王行甫

無錢沽酒日披書。雨後林亭畫不如。往歲同君垂釣處。一池新種武昌魚。

【臥子曰卽禹鍚玄都之意而此更渾】

○北園餞別黃行甫梅泰符醉成

落梅沽石錦成文。修竹當軒翠拂云痛飲不知誰是客醉中攜手夢中分

【轅文曰情深於河梁調流千大歷】

◆宗臣【六見】

贈余徳甫奉使兩浙

夜月還明卿

過采石懷李白

涇縣望桃花潭

○贈余徳甫奉使兩浙

赤城霞起是天臺。明月簫聲落早梅。昔日胡麻君莫問。桃花不放石門開。

【臥子曰爲俗吏解嘲】

○夜月還明卿

處處靑楓急暮砧。萬山秋色怨瑤琴。美人只隔湘江水。江上浮雲愁我心。

○過采石懷李白

采石磯頭坐白雲。歸來瑤艸亂紛紛。夜深吹笛江亭上明月窺人恐是君

【舒章曰風情幽邁】

○涇縣望桃花潭

桃花潭水近陵陽。潭上春風滿石梁。流水不隨仙客去。秦人何必渡三湘。

【轅文曰鮮逸】

◆劉鳳【五見】

和夜上受降城聞笛

○和夜上受降城聞笛

北斗低垂掛戍樓黃河不逐月西流一聲長笛衝沙起。散作邊城萬里愁。

【轅文曰起二句髙勁結語𨿽在人意中亦是渾然】

◆張佳胤【四見】

玄玄洞

宿太華山寺

送劉主簿升趙府

○玄玄洞

桃花全似武陵溪。春鳥時從谷口啼。何處水聲吹不斷。玉龍雙掛洞門西。

【轅文曰似弇�】

○宿太華山寺

石牀橫架萬峯西。海上雙珠入戶低自是山中無王漏朝霞還有碧雞啼

【舒章曰近體喜有不盡之意如夜珠來﹖﹖庶漿寒等�是也此詩冣得之】

○送劉主簿升趙府

遮道頻將車馬停。渭城歌發柳靑靑。送君欲作巴山月。千里相隨過洞庭。

◆沈煉【再見】

送朱子南還

○送朱子南還

十年辛苦在京華。夢裏何時不見家一照若耶溪畔月始知楊柳隔天涯

【轅文曰靑霞殊有情致】

【舒章曰靑霞輕快不沈】

◆兪允文【再見】

【臥子曰仲蔚七言絕其調甚正】

聞雞

塞上曲

搗衣

○聞雞

月落空營舊壘低。寒風獵獵大荒西。驚魂易斷江南夢。惱殺重城未曉啼。

○塞上曲

蔥關雪淨月蕭蕭。天將功成玉帳髙天馬不愁西極遠上林新種紫蒲萄。

【臥子曰詞近而意佳】

其二

風髙塞虜入龍堆。大羽琱弓象月開。一片黃雲秋磧裏。遙看精騎射鵰來。

○搗衣

重關月色早涼分。夜夜砧聲逐塞云淚盡天南與天北胡笳同是月中聞

◆許邦才【字殿卿歷城人嘉靖癸卯舉人官至長史】

【轅文曰幹鱗亟稱殿卿其梁園集殊不稱絕句差快意】

送髙都護入賀

汴河守凍

○送髙都護入賀

將軍白馬插雕弧。自傍屬車誇射烏。陛下聖明二萬歲。微臣直至執金吾。

○汴河守凍

客館寒燈淚滿襟。間關萬里欲歸心眼前一水冰霜苦又說三江瘴癘深

【舒章曰能以唐人之法行目前意】

◆胡應麟【四見】

潞河舟中再別惟寅裕卿汝修絕句

塞上曲

○潞河舟中再別惟寅裕卿汝修絕句

一望巴陵楚嶠分。木蘭舟上雨紛紛。中流無限瀟湘色日落君山起暮云

○塞上曲

紫電花驄白玉鞭。遠從都護出居延。淸秋不辧龍城色。一片黃雲瀚海前。

◆汪寬【字子敬祁門人】

荊南別吳雙溪程泭溪入蜀

○荊南別吳雙溪程泭溪入蜀

江上逢君又別君。驪歌一曲不堪聞。半帆秋色懸巴月。三峽猿聲隔楚云。

【轅文曰峭煉亦是佳調】

◆於愼行【四見】

漢宮少年行

○漢宮少年行

錦帶珠袍綠臂韝。相逢盡說富平侯。南山夜獵春城晚。系馬新丰舊酒樓。

◆陳鶴【再見】

池上陳老琵琶

吹笛懷友

○池上陳老琵琶

夜深池上弄琵琶。萬里銀河月上沙。莫向尊前彈出塞。只今邊將未還家。

【臥子曰卽張喬一曲涼州之意】

○吹笛懷友

玉笛橫吹入夜。中天華月度流云。苕川兩岸春風起。飛盡梅花不見君。

【轅文曰山人亦見逸思】

◆陸彥章【字伯達華亭人萬曆己丑進士官至南京刑部侍郎】

歸次盧龍

○歸次盧龍

帝城東抱海山重。迢遞單車出萬峯。秋色長風吹塞鴈。歸心落日下盧龍。

◆張以誠【字君一靑浦人萬曆辛丑賜進士第一官至左庶子】

贈蕭大將軍移鎭漁陽

○贈蕭大將軍移鎭漁陽

鳴沙城北接雲中。千里飛狐一道通十萬健兒齊上馬旌旗獵獵動秋風

◆宋懋澄【三見】

送叔父出塞

○送叔父出塞

斜倚徵帆對酒歌。气憑長鋏羽聲多少年曾到黃羊谷白首重遊無定河

【舒章曰壯烈可懷】

◆許景樊【再見】

塞上曲

○塞上曲

前軍吹角出轅門。雪撲紅旗凍不翻云暗磧西看候火夜深遊騎獵平原

◆李氏【朝鮮人趙瓊妾遭倭難不屈死】

登樓

○登樓

紅欄六曲壓銀河。瑞霧霏霏溫翠羅明月不知滄海暮九疑山下白雲多

【臥子曰亦是溫李然其調頗合】

同郡夏完淳存古氏較

皇明詩選卷之十三【終】

