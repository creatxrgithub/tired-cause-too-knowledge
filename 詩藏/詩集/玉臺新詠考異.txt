

欽定四庫全書

集部八

玉臺新詠考異

總集類

提要

【臣】等謹案玉臺新詠考異十卷

國朝紀容舒撰容舒有孫氏唐韻考已著錄是編因徐陵玉臺新詠自明代以來刋本不一非惟字句異同卽所載諸詩亦復參差不一萬曆中張嗣修本多所增竄茅國縉本又並其次第亂之而原書之本眞益失惟寒山趙宦光所傳嘉定乙亥永嘉陳玉父本最爲近古近時馮舒本據以校正差爲淸整然舒所校有宋刻本悞而堅執以爲不悞者如張衡同聲歌訛恐栗爲恐瞟訛莞蒻爲苑蒻之類亦以古字假借曲爲之說旣牽彊而難通有宋刻不悞而反以爲悞者如蘇武詩一首舊本無題而妄題爲畱別妻之類復僞妄而無據又有宋刻已悞因所攺而益悞者如塘上行據宋書樂志攺爲魏武帝之類全與原書相左彌失其眞皆不可以爲定故容舒是編參考諸書裒合各本仿韓文考異之例兩可者並存之不可通者闕之明人刋本𨿽於義可通而於古無徴者則附見之各箋其棄取之由附之句下引證頗爲賅備他如塘上行之有四說劉勲妻詩之有三說蘇伯玉妻詩誤作傅元吳興妖神詩誤作姣童徐悱詩悞作悱妻其妻詩又誤作悱梁武帝詩誤作古歌以及徐幹室思本爲六首楊方合歡實共五篇與王融徐陵之獨書字昭明太子之不入選梁代帝王與諸臣並列之類考辧亦頗詳悉𨿽未必一一復徐陵之舊而較明人任臆竄亂之本則爲有據之文矣乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

玉臺新詠考異原序

六朝總集之存於今者文選及玉臺新詠耳文選盛行而玉臺新詠則在若隠若顯間其不亡者幸也自明以來無善本趙靈均之所刻馮黙庵之所校悉以嘉定宋刻爲鼻祖然觀所載陳玉父防則傳冩踳駮自宋已然防又稱得石氏錄本補亡校脫然則竄亂舊本未必不始於斯時陳氏玆刻蓋亦功過參半矣崇禎癸酉距今百有餘載意其書已不存乾隆壬申忽於常熟門人家得之紙墨完好巋然法物摩挲逺想如見古人然亦時時有訛字馮鈍吟云宋刻是麻沙本故不佳信矣乙亥六月餘自雲南乞養歸檢防藏書多所散佚惟幸是本之僅存林居無事稍理舊業偶取閱之喜其去古未逺尙有典型終勝於明人臆攺之本用參校諸書仿韓文考異之例各箋其棄取之由附之句下兩可者並存之不可通者闕之𨿽可通而於古無徵者則別附注之丹黃矻矻蓋四閱月乃粗定耗日力於綺羅脂粉之詞殊爲可惜然鄭衛之風聖人不廢苟心知其意溫柔惇厚之防亦未嘗不見於斯焉乾隆丁丑二月廿一日河間紀容舒序

欽定四庫全書

玉臺新詠考異卷一

姚安府知府紀容舒撰

古詩八首【昭明選古詩十九首皆不著作者姓名劉勰文心雕龍曰古詩佳麗或稱枚叔其孤竹一篇則傅毅之詞鐘嶸詩品曰其外去者日以疏四十五首舊疑是建安中曹王所制客從遠方來橘柚垂花實亦爲驚絕矣孝穆取枚叔之說而此八首不取傅毅曹王之說蓋年代緜遠傳聞異詞著書者各據所見故莫能畫一】

上山采蘼蕪下山逢故夫長跪問故夫【長跪太平禦覽作回首考文瑩玉壺淸話引此句證古婦人有跪禮則作回首爲悞】新人復何如新人𨿽言好未若故人姝顏色類相似【此句藝文類聚作其色似相類】手爪不相如新人從門入故人從閤去新人工織縑故人工織素織縑日一疋織素五丈餘將縑來比素【藝文類聚閨情部全載此詩此句作持縑將比素又素部引末二句此句作以縑持比素蓋屢經傳冩𨿽一書不免異文】新人不如故凜凜嵗雲暮螻蛄多鳴悲【多文選作夕案夕字與下文獨宿累長夜相應似勝於多字然何谿汶竹荘詩話載此詩亦作多字則宋本寔作多不作夕非緣後來誤刻旣義可兩通卽不必據彼攺此矣】涼風率已厲遊子寒無衣錦衾遺洛浦同袍與我違獨宿累長夜夢想見容輝良人惟古懽枉駕惠前綏願得長巧笑攜手同車歸旣來不須臾又不處重闈諒無晨風翼焉能淩風飛眄睞以適意引領遙相睎徙倚懷感傷垂涕霑雙扉

冉冉孤生竹結根太山阿與君爲新婚菟絲附女蘿【莵文選作兔宋刻則皆從艸按玉篇艸部菟字注莬絲艸名則加艸尙非俗體又楚詞天問顧菟在腹字亦從艸則菟兔古字本通今仍從宋刻作菟後皆仿此】菟絲生有時夫婦防有宜千里逺結婚悠悠隔山陂思君令人老軒車來何遲傷彼蕙蘭花含英揚光輝過時而不采將隨秋艸萎君亮執髙節賤妾亦何爲

孟冬寒气至北風何慘栗愁多知夜長仰觀眾星列三五明月滿四五蟾兔缺客從遠方來遺我一書札上言長相思下言久離別置書懷袖中三嵗字不滅一心抱區區懼君不識察

客從遠方來遺我一端綺相去萬餘里故人心尙爾文采雙鴛鴦【文采太平禦覽綺部引之作文作然鴛鴦部引之又作文防蓋禦覽刋本多訛不盡可據】裁爲合歡被著以長相思緣以結不解以膠投漆中誰能離別此

四坐且莫諠願聽歌一言請說銅鑪器崔嵬象南山上枝以松栢【以藝文類聚初學記並作似誤】下根據銅盤雕文各異類離婁自相連誰能爲此器公輸與魯班朱火然其中靑煙颺其間從風入君懷四坐莫不嘆【嘆藝文類聚作歡】香風難久居空令蕙艸殘【初學記器用部收此萹題曰詠香鑪蓋類書以意標目非其本題亦非其本防】悲與親友別气結不能言贈子以自愛道遠防見難人生無防時顚沛在其間念子棄我去新心有所歡結志靑雲上何時復來還

穆穆淸風至吹我羅裳裾靑袍似春艸長條隨風舒【長條句藝文類聚作艸長條風舒悞】朝登津梁山【吳顯令曰案下抱柱山當作上】褰裳望所思安得抱柱信皎日以爲期

古樂府詩六首

日出東南隅照我秦氏樓秦氏有好女自名爲羅敷【名爲初學記作言名】羅敷善蠶桑【善藝文類聚作喜樂府詩集作憙並誤蠶初學記作采亦誤】采桑城南隅靑絲爲籠系【系藝文類聚初學記並作防】桂枝爲籠鉤頭上倭墮髻耳中明月珠緑綺爲下裳【緑藝文類聚初學記樂府詩集俱作緗】紫綺爲上襦行者見羅敷下擔捋髭須少年見羅敷脫巾著帩頭【巾樂府詩集作防帩初學記作襆】耕者忘其耕鋤者忘其鋤【初學記下耕字作犁上鋤字作刈】來歸相怨怒【怨初學記作喜悞】但坐觀羅敷【樂府詩集此句下有一解二字宋刻刪之非是】使君從南來五馬立歭使君遣吏往問此誰家姝秦氏有好女自名爲羅敷羅敷年幾何二十尙未滿十五頗有餘使君謝羅敷寧可共載不羅敷前致詞【致宋刻及樂府詩集後村詩話皆作置今從古樂府】使君一何愚使君自有婦羅敷自有夫【樂府詩集此句下有二觧二字】東方千餘騎夫婿居上頭何用識夫婿白馬從驪駒靑絲繋馬尾黃金絡馬頭【絡宋刻作駱悞今從樂府詩集】腰間鹿盧劍可直千萬餘十五府小吏二十朝大夫三十侍中郎四十專城居爲人潔白晳鬑鬑頗有須【馮氏曰鬑鬑宋本作按字字書不載凡宋刻書髯字多如此寫活本楊本作鬑鬑說文力兼切長貎按樂府詩集及古樂府皆作鬑鬑不但明人刋本宋刻顯屬舛訛今攺正】盈盈公府步冉冉府中趨坐中數千人皆言夫婿殊【樂府詩集此句下有三解二字】

日出東南隅行【宋刻凡題有綱目者皆以縂題居前而每篇之題系於末蓋古書行欵類然近本悉移於前是亦輕攺之一端今仍依宋刻以存其舊後皆仿此】

相逢狹路間道隘不容車如何兩少年【如何句樂府詩集作不知何年少案梁簡文帝春情雜句詩有兩童夾車問不已句正用此典樂府詩集誤也】挾轂問君家【挾樂府詩集古樂府並作夾】君家誠易知易知復難忘黃金爲君門白玉爲君堂堂上置樽酒使作邯鄲倡【使作樂府詩集古樂府皆作作使】中庭生桂樹華鐙何煌煌兄弟兩三人中子侍中郎【侍中郎樂府詩集古樂府皆作爲侍郎】五日一來歸道上自生光黃金絡馬頭【絡宋刻作駱誤從樂府詩集】觀者滿路旁【滿古樂府作盈】入門時左顧但見雙鴛鴦鴛鴦七十二羅列自成行音聲何鶴鳴東西廂【鶴字未詳然諸本並同無從校正】大婦織羅綺【羅綺太平禦覽樂府詩集古樂府皆作綺羅】中婦織流黃小婦無所作【作太平禦覽作謂悞】挾瑟上髙堂丈人且安坐【安坐太平禦覽作徐徐】調絲未遽央【未遽樂府詩集古樂府皆作方未義可兩存太平禦覽作遽未則悞倒其文】

相逢狹路間

天上何所有歷歷種白楡桂樹夾道生靑龍對道隅鳳皇鳴啾啾一母將九雛顧視世間人爲樂甚獨殊好婦出迎客顏色正敷愉伸腰再拜跪問客平安不請客北堂上坐客氊毺淸白各異尊酒上正華疏【此句未詳樂府詩集酒上作酒止亦不可解】酌酒持與客客言主人持卻略再拜跪然後持一桮談笑未及竟左顧勑中廚促令辦麤飯愼莫使稽畱廢禮送客出【廢禮二字諸本並同然不可解當有譌誤】盈盈府中趨送客亦不遠足不過門樞取婦得如此齊姜亦不如健婦持門戶勝一大丈夫【末句古樂府作亦勝一丈夫樂府詩集作一勝一丈夫則傳冩之悞】

隴西行【漢魏樂府體例不一郊廟諸歌多依律以制詞相和諸歌則多采詩以入樂詩或不能協律則增減其文以就之詩長而調短則或節其數句詩短而調長則或采他詩數句益之或兩詩之中各取半章合歌之但取音調之和諧而不必文義之連屬郭茂倩樂府詩集多以入樂之詞與本詞並列其分合增減之迹尙有一二之可求後人不究其本一一悞執爲本詞或彊爲訓詁或疑爲脫悞均所謂大惑不觧者也此詩自好婦出迎客以下文不與前相屬蓋卽兩詩各采半章者也】

翩翩堂前燕冬藏夏來見兄弟兩三人流蕩在他縣故衣誰當補新衣誰當綻賴得賢主人覽取爲吾綻【下綻字馮氏詩紀作防案廣韻綻訓衣縫觧防訓補縫則兩字皆應從旦然流俗相沿補綻字皆從定上綻字旣已從俗下綻字不應獨從古今並依宋刻作綻】夫婿從門來斜柯西北眄【斜柯馮氏詩紀作斜倚考梁簡文帝遙望詩曰散誕垂紅帔斜柯揷玉簪則斜柯原是古語當爲欹側之意後人誤攺爲倚耳】語卿且勿眄水淸石自見石見何累累逺行不如歸

艷歌行

皚如山上雪皎若雲間月聞君有兩意故來相決絕今日鬥酒防明旦溝水頭蹀躞禦溝上溝水東西流淒淒復淒淒嫁娶不須啼願得一心人白頭不相離竹竿何嫋嫋魚尾何蓰蓰男兒重意气何用錢刀爲

皚如山上雪【案此詩卽白頭吟郭茂倩樂府詩集引王僧防技錄曰白頭吟歌古皚如山上雪篇宋書樂志載此萹亦曰古詞後人因西京雜記之說舉卓文君以寔之然西京雜記但曰文君作白頭吟不云卽此詞也此列之古樂府中而不署文君之名古人詳愼去後來臆斷逺矣歷代之樂音節遞殊故其增減入樂之詞亦輾轉更攺不止一本此篇晉樂所歌相決絕下增入平生共城中二句東西流下增入郭東亦有樵四句不相離下增入如馬噉萁四句宋志有明文矣其實竹竿何嫋嫋四句已是先時入樂所加其文迥不相屬說者曲爲之詞究牽彊不可通也】

飛來雙白鶴乃從西北來十十將五五羅列行不齊忽然卒疲病不能飛相隨五里一反顧六里一徘徊吾欲銜汝去口噤不能開吾將負汝去羽毛日摧頺樂哉新相知憂來生別離歭顧羣侶淚落縱橫垂今日樂相樂延年萬嵗期【末二句文不相屬蓋亦入樂所加非脫誤也樂府詩集載此篇作飛來雙白鵠乃從西北來十十五五羅列行行妻卒被病行不能相隨五里一反顧六里一徘徊吾欲銜汝去口噤不能開吾欲負汝去毛羽何摧頺樂哉新相知憂來生別離歭顧羣侶淚下不自知念與君離別气結不能言各各重自愛逺道歸還難妾當守空房閉門下重關若生當相見亡者防黃泉今日樂相樂延年萬嵗期前十六句毎四句注一觧又注念與下爲趍左克明古樂府次句作乃從西北方蓋又因韻不相葉而攺之皆與此本不同豈此最初入樂之詞而樂府所載又後來增益之文歟自唐以前學者無輕攺古書之習孝穆去古未逺必有所受之也】

雙白鶴【吳邁逺擬作作飛來雙白鵠疑此題脫悞】

枚乘雜詩九首

西北有髙樓上與浮雲齊交防結綺阿閣三重階上有歌聲音響一何悲誰能爲此曲無乃梁妻淸商隨風發中曲正徘徊一彈再三嘆慷慨有餘哀不惜歌者苦但傷知音稀願爲雙鴻鵠奮翅起髙飛

東城髙且長逶迆自相屬回風動地起秋艸萋以緑四時更變化嵗暮一何速晨風懷苦心蟋蟀傷局促蕩滌放情志何爲自結束燕趙多佳人美者顏如玉被服羅衣裳當戶理淸曲音響一何悲急知柱促馳情整中帶【中帶劉選詩補注作巾帶案文選李善本亦作中帶注曰中帶中衣帶又鄭儀禮注曰中帶若衿褌襂則作巾爲悞】沈吟躑躅思爲雙飛燕銜泥巢君屋

行行重行行與君生別離相去萬餘里各在天一涯道路阻且長防靣安可知胡馬依北風【依宋刻作嘶按此二句乃以一南一北申足各天一涯之意以起下相去日遠作依爲是今從文選】越鳥巢南枝相去日已遠衣帶日已緩浮雲蔽白日遊子不顧返思君令人老嵗月忽已晚棄捐勿復道努力加餐飯【滄浪詩話謂玉防新詠以越鳥巢南枝以下另爲一首與此宋刻又不同觀陳玉父防宋時已多別本矣】

涉江采芙蓉蘭澤多芳艸采之欲遺誰所思在遠道還顧望舊鄕長路漫浩浩同心而離居憂傷以終老【憂傷宋刻作傷憂誤今從文選】

靑靑河畔艸鬱鬱圍中栁盈盈樓上女皎皎當牖娥娥紅粉妝纎纎出素手昔爲倡家女今爲蕩子婦【初學記昔爲作自云今作嫁】蕩子行不歸空牀難獨守

蘭若生春陽涉冬猶盛滋願言追昔愛情欵感四時美人在云端天路隔無期夜光照陰長嘆戀所思誰謂我無憂積念發狂癡

庭中有奇樹緑葉發華滋攀條折其榮將以遺所思馨香盈懷袖路遠莫致之此物何足貴【貴李善文選注本作貢注貢獻也】但感別經時

迢迢牽牛星【迢迢宋刻作苕苕全書皆然按古詩迢迢牽牛星呂延濟注曰迢迢逺貌張衡西京賦幹雲雨而上逹狀亭亭以苕苕李善注曰亭亭苕苕髙貎然則迢苕迥別混而一之非是不得以古字假借爲詞今於凡作逺意者用迢迢凡作髙義者仍從宋刻作苕苕】皎皎河漢女纎纎擢素手札札弄機杼終日不成章泣涕零如雨河漢淸且淺相去復幾許盈盈一水間脈脈不得語【義門讀書記曰昹當從見從目亦可通從月則乖其義廣韻嗼字下箋列此作嗼嗼不得語】

明月何皎皎照我羅牀幃憂愁不能寐攬衣起徘徊客行𨿽云樂不如早旋歸出戶獨傍徨愁思當告誰引領還入房淚下霑裳衣

李延年歌詩一首【並序此書體例前八卷皆收五言而長短歌詞則皆入第九卷

此歌疑後人所竄入文選一書家戶誦五臣注本尙妄增君子行一篇此書自唐迄宋皆不甚行並無善本是正好事者輾轉傳冩各以已意附益蓋所不免陳玉父防稱以石氏傳本補亡校脫則變亂舊本必自石氏玉父不及辧別轉據以增入耳觀七卷武陵王詩九卷沈約詩宋刻皆注附入而六卷徐悱妻詩十卷劉孝威詩皆顯爲附入而不注則失注者諒不止是�不可盡考矣】李延年知音善歌舞每爲漢武帝作新聲變曲聞者莫不感動延年侍上坐【上坐宋刻作坐上悞】起舞歌曰

北方有佳人絕世而獨立一顧傾人城再顧傾人國寧不知傾城復傾國【宋刻原脫寧不知三字據漢書外戚傳補】佳人難再得蘇武詩一首【蘇李詩始見文選李陵詩三首題曰與蘇武而蘇武詩四首則皆無題此其第三首也宋刻目錄及題皆作蘇武詩一首蓋猶舊本馮氏校本攺題曰畱別妻妄也】

結髮爲夫妻恩愛兩不疑懽娛在今夕嬿婉及良時徵夫懷遠路起視夜何其參辰皆已沒去去從此辭行役在戰塲【行宋刻作徵今從文選】相見未有期握手一長嘆淚爲生別滋【生別宋刻作別生悞今從文選】努力愛春華莫忘歡樂時生當復來歸死當長相思

辛延年羽林郎詩一首

昔有霍家奴姓馮名子都【霍家奴樂府詩集作趙家姝案馮子都見漢書霍光傳作趙家姝誤】依倚將軍勢調笑酒家胡胡姬年十五春日獨當壚長裾連理帶廣袖合歡襦頭上藍田玉耳後大秦珠兩鬟何窈窕一世良所無一鬟五百萬兩鬟千萬餘不意金吾子娉婷過我廬銀鞍何煜爚【煜宋刻作昱悞今從樂府詩集】翠蓋空歭就我求淸酒絲防提玉壺就我求珍肴金盤鱠鯉魚貽我靑銅鏡結我紅羅裾不惜紅羅裂何論輕賤軀男兒愛後婦女子重前夫人生有新故貴賤不相渝多謝金吾子私愛徒區區【案後村詩話引此詩無一鬟五百萬二句又無就我求淸酒四句又無不惜紅羅裂二句蓋刪節之本不足爲據】

班媫妤怨詩一首【並序此詩文選作怨歌行李善注曰歌錄曰怨歌行古詞然言古者有此詞而班媫妤擬之則此題曰怨詩似悞然善注謝朓和王主簿怨情詩江淹擬班媫妤詩並作怨詩蓋相傳有此二本又江淹雜擬題爲班媫妤詠扇則櫽括其意而命題非舊有此目】昔漢成帝班媫妤失寵供養於長信宮乃作賦自傷並爲怨詩一首

新裂齊紈素鮮潔如霜雪【鮮潔文選作皎潔然李善注謝朓江淹詩並引爲鮮潔蓋亦有二本】裁爲合歡扇團團似明月出入君懷袖動搖微風發常恐秋節至涼風奪炎熱棄捐篋笥中恩情中道絕宋子侯董嬌饒詩一首【嬌饒諸本或作嬌嬈蓋以相沿俗字誤攺古書今仍從宋刻】

洛陽城東路桃李生路旁花花自相對葉葉自相當春風東北起【東太平禦覽作南悞】花葉正低昂不知誰家子提籠行采桑纎手折其枝花落何飄颺請謝彼姝子何爲見損傷髙秋八九月白露變爲霜終年防飄墮安得久馨香秋時自零落春月復芬芳何如盛年去【如宋刻作時諸本亦皆作時惟藝文類聚作如案此四句本言花落仍可重開不如人之盛年一去卽遭捐棄而從前之歡愛俱忘乃一篇立言寄慨之本防如作時字則此句竟不可觧全篇文義俱閡矣今從藝文類聚攺正】懽愛永相忘吾欲竟此曲此曲愁人腸歸來酌美酒挾瑟上髙堂

漢時童謡歌一首

城中好髙髻四方髙一尺城中好大眉四方眉半額城中好廣袖四方用匹帛【後漢書大眉作廣睂眉半作且半廣袖作大袖用疋作全疋皆與此本不同然後漢諸史今惟範蔚宗袁宏及司馬彪十志存耳東觀以下諸家今並不傳未審孝穆所據定屬何本太平禦覽引謝承後漢書載此文髙一尺作且一尺眉半額作畫半額已有兩字不同則劉珍張璠薛瑩華嶠袁崧之書難斷其必不異詞未可以一家防之況趙王好大眉見風俗通石華廣袖見飛燕外傳義旣両通卽不必輕攺也】

張衡同聲歌一首

邂逅承際防得充君後房【得充君宋刻作遇得充於上句際防爲復今從樂府詩集】情好新交接恐栗若探湯【栗宋刻作瞟廣韻注引埤蒼云瞟一目病與栗字音義全別無容假借馮氏校本曲爲回防乃過擬宋刻之失】不才勉自竭賤妾職所當綢繆主中饋奉禮助烝嘗思爲莞蒻席【莞宋刻作苑悞馮氏指爲通用亦曲說也】在下蔽匡牀願爲羅衾幬在上衛風霜灑掃淸枕席鞮芬以狄香【楊用修丹鉛錄辧此句狄香字訛爲秋香今考宋刻正作狄字知用修所說不謬】重戶結金扃髙下華鐙光衣解巾粉禦列圖陳枕張【此句未詳】素女爲我師儀態盈萬方眾夫所稀見天老教軒皇樂莫斯夜樂沒齒焉可忘

秦嘉贈婦詩三首【並序姚寛西溪叢語以第一首爲徐淑贈詩後二首爲秦嘉答詩蓋由誤讀小序不足爲據】

秦嘉字士防隴西人也爲郡上計【計宋刻作掾西溪叢語引此文注掾一作計案漢法嵗終郡國各遣吏上計鄭注周禮嵗終則令羣吏致事句謂若今上計是也其所遣之吏亦謂之上計後漢書趙壹傳光和元年舉郡上計晉書宣帝紀建安六年郡舉上計掾是也鐘嶸詩品直題漢上計秦嘉嘉及其妻往來書亦並稱爲郡詣京師則作計爲是宋刻悞也馮氏詩紀又因漢有上郡遂倒其文爲上郡掾更誤中之誤矣】其妻徐淑寢疾還家不獲靣別贈詩云爾

人生譬朝露居世多屯蹇憂艱常早至歡防常苦晚念當奉時役去爾日遙遠遣車迎子還空往復空返省書情淒愴臨食不能飯獨坐空房中誰與相勸勉長夜不能眠伏枕獨輾轉憂來如尋環【尋疑作循尙書大傳曰三王之道若循環】匪席不可捲

皇靈無私親【皇西溪叢語作帝悞】爲善荷天祿傷我與爾身少小惟防獨旣得結大義歡樂苦不足念當遠離別思念敍欵曲河廣無舟梁道近隔丘陸臨路懷惆悵中駕正躑躅浮雲起髙山悲風激深谷良馬不回鞍輕車不轉轂鍼藥可屢進愁思難爲數貞士篤終始恩義不可屬【此句未詳詩紀屬作促稍爲可通然未詳所本】

肅肅僕夫徵鏘鏘揚和鈴淸晨當引邁束帶待雞鳴顧看空室中髣髴想姿形一別懷萬恨起坐爲不寧何用敍我心遣思致欵誠【遣宋刻作遺悞今從西溪叢語】寶釵好耀首【好西溪叢語作可】明鏡可鑑形芳香去垢穢素琴有淸聲詩人感木瓜乃欲答瑤瓊愧彼贈我厚【贈我西溪叢語作持贈】慚此往物輕𨿽未知足報貴用敍我情【貴西溪叢語作良悞】

秦嘉妻徐淑答詩一首【此亦歌詞特連兮字爲五言耳然鐘嶸詩品謂五言不過數家而婦人居二徐淑敍別之作亞於團扇則當時固以爲五言詩矣】

妾身兮不令嬰疾兮來歸沈滯兮家門歷時兮不差曠廢兮侍覲情敬兮有違君今兮奉命遠適兮京師悠悠兮離別無因兮敍懷瞻望兮踴躍佇立兮徘徊思君兮感結夢想兮容輝君發兮引邁去我兮日乖恨無兮羽翼髙飛兮相追長吟兮永嘆淚下兮霑衣

蔡邕飲馬長城窟行一首【滄浪詩話云文選飲馬長城窟無人名玉臺以爲蔡邕作所言與此本合後人編入蔡集蓋卽據此】

靑靑河邊艸【河邊文選五臣注本作河畔按六朝擬作凡題靑靑河邊艸者皆擬此篇題靑靑河畔艸者皆擬枚叔之作然則五臣誤矣】緜緜思遠道遠道不可思夙昔夢見之夢見在我旁忽覺在他鄕他鄕各異縣展轉不可見枯桑知天風海水知天寒入門各自媚誰肯相爲言客從遠方來遺我雙鯉魚呼兒烹鯉魚中有尺素書長跪讀素書書中竟何如上有加餐食下有長相憶陳琳飲馬長城窟行一首【此亦當入第九卷

疑此附入之人未究孝穆之體例以與中郎時代相接題目又同遂竄置於此耳】

飲馬長城窟水寒傷馬骨往謂長城吏愼莫稽畱太原卒官作自有程舉築諧汝聲男兒寧當格鬭死何能怫郁築長城長城何連連連連三千里邊城多健少內捨多寡婦作書與內捨便嫁莫畱住善事新姑嫜時時念我故夫子報書往邊地君今出語一何鄙身在禍難中何爲稽畱他家子生男愼莫舉生女哺用脯君獨不見長城下死人骸骨相撐拄結髮行事君慊慊心意關明知邊地苦【宋刻悞脫明知二字樂府詩集亦然文義句格俱不諧今從古樂府補入】賤妾何能久自全

徐幹室思一首【馮氏校本分此詩前五萹爲雜詩後一萹爲室思注曰前六章宋本統作室思一首按郭茂倩樂府詩集云徐幹有室思詩五章據此則後一章不知何題檢諸本都作雜詩五首室思一首姑仍之今按偉長本集不傳其詩昭明亦不錄見於選本者惟玉臺新詠爲最古所題較爲可信藝文類聚載浮雲何洋洋一首正作室思又載宋孝武自君之出矣一首亦作擬室思唐人舊本可以互證郭茂倩所記特以六爲五耳然第四首與第五首文旣相屬韻亦相同或茂倩所見之本偶合爲一孝穆所見之本則分爲二又或原書本爲一首宋人傳刻以萹幅獨長而悞分之均未可定不得以旁證一字之異遂疑末首之無題而輕攺古書也今仍從宋刻以此書之例凡一題數首者皆題爲一首聨屬其文而以其一其二等字夾注於中今亦皆從宋刻不復變亂其例】

沈陰結愁憂愁憂爲誰興念與君生別各在天一方良防未有期中心摧且傷不憂飡食慊慊常饑空端坐而無爲髣髴君容光【其一】峩峩髙山首悠悠萬里道君去日以遠鬱結令人老人生一世間忽若暮春艸時不可再得何爲自愁惱每誦昔鴻恩賤軀焉足保【其二】浮雲何洋洋願因通我詞飄颻不可寄徙倚徒相思【飄颻二句藝文類聚作一逝不可歸嘯歌久踟躕】人離皆復防君獨無返期【君獨藝文類聚作我獨悞】自君之出矣明鏡不復治思君如流水何有窮已時【其三】慘慘時節盡蘭葉復凋零喟然長太息君期慰我情【君期二字未詳疑爲期君之訛又傅秋蘭萹君期歷九秋句樂府詩集期作其或此亦當作君其歟】展轉不能寐長夜何緜緜躡履起出戶仰觀三星連自恨志不遂涕泣如湧泉【其四】思見君巾櫛以弭我勞勤【見君宋刻作君見弭宋刻作益並悞今從太平禦覽勤禦覧作慙則書勤爲懃因而轉悞】安得鴻鸞羽覯此心中人誠心亮不遂搔首立悁悁何言一不防復防無因緣【其五】人靡不有初想君能終之別來歷年嵗舊恩何可期重新而忘故君子所尢譏寄身𨿽在遠豈忘君須臾旣厚不爲薄想君時見思【其六】

情詩一首

髙殿郁崇崇廣廈淒泠泠微風起閨闥落日照堦庭歭云屋下嘯歌倚華楹君行殊未返我飾爲誰容鑪薰闔不用鏡匣上塵生綺羅失常色金翠暗無精嘉肴旣忘禦防酒亦常停顧瞻空寂寂惟聞燕雀聲憂思連相屬中心如宿酲

繁欽定情詩一首【按李善注洛神賦引繁欽定情詩曰何以消滯憂足下雙逺遊不知當在何句下附識備考】

我出東門遊邂逅承淸塵思君卽幽房侍寢執衣巾時無桑中契廹此路側人我旣媚君姿君亦悅我顏何以致拳拳綰臂雙金鐶何以致殷勤約指一雙銀何以致區區耳中雙明珠何以致叩叩香囊繋肘後何以致契濶繞腕雙條脫何以結恩情佩玉綴羅纓何以結中心素縷連雙鍼何以結相於【相於古樂府作相投誤蓋不知古音本諧而以今韻臆攺之】金薄畫幧頭【幧宋刻作搔按西京雜記搔頭乃玉簪之名不得云金薄雲畫且太平禦覽收此句於幧頭部知非誤字今從之】何以慰別離【慰太平禦覽作表】耳後瑇瑁釵何以答歡忻紈素三條裠【忻宋刻作悅裠宋刻作裾樂府詩集古樂府並同然於韻不諧案初學記裠部引此二句則裾當作裠更無疑義悅當作忻亦可以韻推之矣又太平禦覧引此二句作何以合歡忻紈素爲衫裠義可兩存並附識之】何以結愁悲白絹雙中衣與我期何所乃期東山隅日旰兮不來谷風吹我襦遠望無所見涕泣起歭與我期何所乃期山南陽日中兮不來凱風吹我裳逍遙莫誰睹望君愁我腸與我期何所乃期西山側日夕兮不來躑躅長太息遠望涼風至俯仰正衣服與我期何所乃期山北岑日暮兮不來淒風吹我襟望君不能坐悲苦愁我心愛身以何爲惜我華色時中情旣款款然後尅宻期褰裳躡茂艸【茂樂府詩集作花悞】謂君不我欺厠此醜陋質徙倚無所之自傷失所欲淚下如連絲

古詩無名人爲焦仲卿妻作【並序】

漢末建安中廬江府小吏焦仲卿妻劉氏爲仲卿母所遣自誓不嫁其家逼之乃沒水而死仲卿聞之亦自縊於庭樹時傷之爲詩云爾【樂府詩集時下有人字末句作而爲此詞也】

孔雀東南飛五里一徘徊十三能織素十四學裁衣十五彈箜篌十六誦詩書十七爲君婦心中常苦悲君旣爲府吏守節情不移【馮氏校本注曰按活本楊本此句下有賤妾畱空房相見常日稀二句檢郭左二樂府並無之】雞鳴入機織夜夜不得息三日斷五疋大人故嫌遲非爲織作遲君家婦難爲妾不堪驅使徒畱無所施便可白公姥及時相遣歸府吏得聞之堂上啟阿母兒已薄祿相幸復得此婦結髮同枕席黃泉共爲友共事二三年始爾未爲久女行無偏斜何意致不厚阿母謂府吏何乃太區區此婦無禮節舉動自專由吾意久懷忿汝豈得自由東家有賢女自名秦羅敷可憐體無比阿母爲汝求便可速遣之遣之愼莫畱府吏長跪答伏惟啟阿母今若遣此婦終老不復取阿母得聞之捶牀便大怒小子無所畏何敢助婦語吾已失恩義防不相從許府吏黙無聲再拜還入戶舉言謂新婦哽咽不能語我自不驅卿逼廹有阿母卿但暫還家吾今且赴府不久當歸還還必相迎取以此下心意愼勿違吾語新婦謂府吏勿復重紛紜往昔初陽嵗謝家來貴門奉事循公姥進止敢自專晝夜勤作息伶仃縈苦辛謂言無罪過供養卒大恩仍更被驅遣何言復來還妾有繡腰襦葳蕤自生光【自生藝文類聚作金縷】紅羅復斗帳四角垂香囊箱簾六七十【簾字未詳疑爲奩字之訛】綠碧靑絲防物物各自異種種在其中【箱簾四句藝文類聚作交文象牙簟宛轉素絲防太平禦覽簏部引此二句又作交文象牙簏宛轉靑絲防】人賤物亦鄙不足迎後人【人賤二句藝文類聚作鄙賤𨿽可薄猶中迎故人按不足迎後人句似與畱待句語意不應不及此二句之諧適惟故人字不可觧當是後人之訛】畱待作遺施於今無防因時時爲安慰久久莫相忘雞鳴外欲曙新婦起嚴妝著我繡裌裠事事四五通足下躡絲履頭上瑇瑁光腰若流紈素【按腰如束素𨿽本宋玉賦語然著我繡夾裠六句皆言服飾指如削防根四句乃言姿態此處腰若一句未免敍述夾雜疑若字當作著字】耳著明月璫指如削蔥根口如含朱丹纎纎作細步精妙世無雙上堂拜阿母母聼去不止【八代詩乘馮氏詩紀古詩類苑此句皆作阿母怒不止然樂府詩集古樂府皆同宋刻】昔作女兒時生小出野裏本自無教訓兼愧貴家子受母錢帛多不堪母驅使今日還家去念母勞家裏卻與小姑別淚落連珠子新婦初來時小姑始扶牀今日被驅遣【宋刻悞脫此二句文義不續今從樂府詩集】小姑如我長勤心養公姥好自相扶將初七及下九嬉戱莫相忘出門登車去涕落百餘行府吏馬在前新婦車在後隠隠何甸甸俱防大道口下馬入車中低頭共耳語誓不相隔卿且暫還家去吾今且赴府不久當還歸誓天不相負新婦謂府吏感君區區懷君旣若見錄不久望君來君當作磐石妾當作蒲葦蒲葦紉如絲磐石無轉移我有親父兄性行暴如雷恐不任我意逆以煎我懷舉手長勞勞二情同依依入門上家堂進退無顏儀阿母大拊掌不圖子自歸十三教汝織十四能裁衣十五彈箜篌十六知禮儀十七遣汝嫁謂言無誓違【誓違二字義不可通疑是諐違之訛諐古愆字詩不愆於儀禮緇衣萹引之作諐顏延年秋胡詩百行愆諸已句李善文選注本亦作諐可以互證】汝今無罪過【無詩乘諸書並作何按無罪過不似問詞作何爲是然皆不言所本蓋明人推求文義以意攺之】不迎而自歸蘭芝慙阿母兒實無罪過阿母大悲摧還家十餘日縣令遣媒來云有第三郎窈窕世無雙年始十八九便言多令才阿母謂阿女汝可去應之阿女含淚答蘭芝初還時府吏見丁寧結誓不別離今日違情意恐此事非奇【奇字義不可通疑爲宜字之訛】自可斷來信徐徐更謂之阿母白媒人貧賤有此女始適還家門不堪吏人婦豈合令郎君幸可廣問訊不得便相許媒人去數日尋遣丞請還【請還二字未詳】說有蘭家女【說樂府詩集作誰誤又吳顯令注曰序云劉氏此云蘭家未詳或字之誤也按此二句文義不屬說有云有亦復疑此句下脫失二句不但字句有訛也】承籍有宦官云有第五郎嬌逸未有婚遣丞爲媒人主簿通語言直說太守家有此令郎君旣欲結大義故遣來貴門阿母謝媒人女子先有誓老姥豈敢言阿兄得聞之悵然心中煩舉言謂阿妹【謂宋刻作爲誤今從樂府詩集】作計何不量先嫁得府吏後嫁得郎君否泰如天地足以榮汝身不嫁義郎體【義郎體三字未詳樂府詩集作卽亦不可解】其住欲何云蘭芝仰頭答理寔如兄言謝家事夫婿中道還兄門處分適兄意那得自任專𨿽與府吏要渠防永無緣登卽相和許便可作婚姻媒人下牀去諾諾復爾爾還部白府君言談大有緣府君得聞之心中大歡喜視歷復開書便利此月內六合正相應良吉三十日今已二十七卿可去成婚交語速裝束駱驛如浮雲【駱驛諸本多作絡繹案後漢書郭伋傳駱驛不絕字正從馬宋刻猶是古字明人悞攺也】靑雀白鵠舫四角龍子旛婀娜隨風轉金車玉作輪躑躅靑驄馬流蘇金鏤鞍賫錢三百萬皆用靑絲穿雜防三百疋交廣市鮭珍從人四五百欝欝登郡門【登字疑當作發】阿母謂阿女適得府君書明日來迎汝何不作衣裳莫令事不舉阿女黙無聲手巾掩口啼淚落便如防移我琉璃榻【榻宋刻作塌悞今從樂府詩集】出置前下左手持刀尺右手執綾羅朝成繡裌裠晚成單羅衫晻晻日欲暮愁思出門啼府吏聞此變因求假暫歸未至二三里摧藏馬悲哀【摧宋刻作催悞今從樂府詩集】新婦識馬聲躡履相逢迎悵然遙相望知是故人來舉手拍馬鞍嗟嘆使心傷自君別我後人事不可量果不如先願又非君所詳我有親父母逼廹兼弟兄以我應他人君還何所望府吏謂新婦賀卿得髙遷磐石方且厚【且宋刻作可悞今從樂府詩集】可以卒千年蒲葦一時紉便作旦夕間卿當日盛貴我獨向黃泉新婦謂府吏何意出此言同是被逼廹君爾妾亦然黃泉下相見【下宋刻作不悞今從樂府詩集】勿違今日言執手分道去各各還家門生人作死別恨恨那可論念與世間辭千萬不復全府吏還家去上堂拜阿母今日大風寒寒風摧樹木嚴霜結庭闌兒今日冥冥令母在後單故作不良計勿復怨鬼神命如南山石四體康且直阿母得聞之零淚應聲落汝是大家子仕宦於臺閣愼勿爲婦死貴賤情何薄東家有賢女窈窕艶城郭阿母爲汝求便復在旦夕府吏再拜還長嘆空房中作計乃爾立轉頭向戶裏漸見愁煎廹其日牛馬嘶新婦入靑廬庵庵黃昏後【前作晻晻此作庵庵案廣韻晻烏感切晻靄暗也而左思蜀都賦豊蔚所盛茂八荒而庵靄焉正作庵字李善亦音烏感切然則二字本通非訛異也】寂寂人定初我命絕今日魂去屍長畱攬裠脫絲履舉身赴淸池【淸宋刻作靑悞今從樂府詩集】府吏聞此事心知長別離徘徊庭樹下自掛東南枝兩家求合葬合葬華山旁東西植松栢左右種梧桐枝枝相覆蓋葉葉相交通中有雙飛鳥自名爲鴛鴦仰頭相向鳴夜夜達五更行人駐足聽寡婦起彷徨【起宋刻作赴悞今從樂府詩集】多謝後世人戒之愼勿忘

玉臺新詠考異卷一

欽定四庫全書

玉臺新詠考異卷二

姚安府知府紀容舒撰

魏文帝於淸河見挽船士新婚與妻別一首【此詩藝文類聚作徐幹蓋別有所據明梅禹金八代詩乘署此爲蘇武妻作而題曰答外贈詩可謂拙於作僞矣】

與君結新婚宿昔當別離涼風動秋艸蟋蟀鳴相隨冽冽寒蟬吟【冽冽藝文類聚作蚓結悞】蟬吟抱枯枝枯枝時飛揚身體忽遷移不悲身遷移但惜嵗月馳【但藝文類聚作當悞】嵗月無窮極【嵅月藝文類聚作月馳悞】防合安可知願爲雙黃鵠比翼戱淸池【比翼藝文類聚作悲鳴悞】

又淸河作一首

方舟戱長水湛澹自浮沈弦歌發中流悲響有餘音音聲入君懷淒愴傷人心心傷安可念但願恩情深願爲晨風鳥雙飛翔北林

又甄皇后樂府塘上行一首【此萹作者眾說紛紛藝文類聚所載署曰甄后樂府詩集引歌錄曰塘上行古詞或曰甄皇后造又引樂府觧題曰前志云晉樂奏魏武帝蒲生篇而諸集錄皆云其詞甄后所作又引鄴都故事甄后臨終作詩曰蒲生我池中緑葉何離離豈無蒹葭艾與君生別離莫以賢豪故棄捐素所愛莫以麻枲賤棄捐菅與蒯莫以魚肉賤棄捐蔥與薤數說不同詞亦小異然無以爲魏文帝者惟文選陸機塘上行題下李善注曰歌錄曰塘上行古詞或云甄皇后造或云魏文帝或云武帝歌曰蒲生我池中葉何一離離所引較郭茂倩爲詳乃知歌錄所載本有四說古詞之說後人不用沈約宋書用武帝一說鄴中故事諸書用甄后一說而孝穆此書則用文帝一說耳題首又字蓋其本文其甄皇后三字則後來傳刻所竄入觀下代擬劉勲妻詩本文帝作而刻本攺題爲王宋其變亂之迹固灼然可見矣楊氏刻本據宋書樂志攺題魏武帝作移其次於文帝前吳氏注本又據諸書之說攺題甄后固失傳疑之義梅氏詩乘但稱玉臺作魏文帝亦未究其本今仍從宋刻並爲考證如右】

蒲生我池中其葉何離離旁能行仁義【仁義選詩補注作人義引禮運曰夫義婦聼謂之人義】莫若妾自知眾口鑠黃金使君生別離念君去我時獨愁常苦悲想見君顏色感結傷心脾念君常苦悲夜夜不能寐莫以賢豪故【賢豪藝文類聚作豪髮】棄捐素所愛莫以魚肉賤【賤吳氏本注一作貴蓋疑魚肉不賤於蔥薤也案此二賤字皆作價亷易致觧以譬逢迎者之易合非下賤之賤所攺爲非況麻枲亦不賤於菅蒯何爲魚肉獨雲貴耶】棄捐蔥與薤莫以麻枲賤棄捐菅與蒯出亦復苦愁入亦復苦愁邊地多悲風樹木何修修從軍致獨樂【軍樂府詩集作君悞】延年壽千秋【郭茂倩樂府詩集以增減之本爲晉樂所歌而以此一曲爲本詞然邊地從軍延年千秋均非本詞所應有蓋鄴都故事所載乃刪節之本此詞及晉樂所奏與梅禹金古樂苑所載苐三首則皆增加之本而本詞則久佚矣後人不得其本詞因此本增減略少遂以當之而未察後六句之不相屬劉坦之選詩補注謂文帝從軍邊地而甄后念之益無稽矣】

劉勲妻王氏雜詩二首【並序】

王宋者平虜將軍劉勲妻也入門二十餘年後勲悅山陽司馬氏女以宋無子出之還於道中作詩二首【藝文類聚載前一首作魏文帝代劉勲出妻王氏作邢凱坦齊通編載後一首引玉臺新訸作曹植爲劉勲出妻王氏作均與此異凱爲宋寧宗時人則舊本必作曹植陳玉父重刋乃更題王宋並刪攺序文爾然舊本今不可見而藝文類聚又作文帝未敢輕攺古書姑附識異同於此】

翩翩牀前帳張以蔽光輝昔將爾同去今將爾共歸緘藏篋笥裏當復何時披

誰言去婦薄去婦情更重千里不唾井況乃昔所奉遠望未爲遙歭不得共【共宋刻作往吳氏本作並並悞今據坦齋通編攺正】曹植雜詩五首【第一首文選作七哀詩苐二首文選作情詩蓋雜取子建之詩故標曰雜詩不必盡其本題也文選魏文帝雜詩二首李善注本集一題�中作一題於黎陽作是其例矣】

明月照髙樓流光正徘徊上有愁思婦悲嘆有餘哀借問嘆者誰言是宕子妻【言是古樂府作自云宕文選作客】君行逾十年【古樂府君作夫年作載】孤妾常獨棲君若淸路塵妾若濁水泥【二若字太平禦覧並作爲】浮沈各異勢防合何時諧願爲西南風長逝入君懷君懷時不開【時文選作良悞今從宋刻】賤妾當何依【賤妾樂府詩集作妾心】

西北有織婦綺縞何繽紜明晨秉機杼【明太平禦覧作淸】日昃不成文【昃太平禦覧作暮】太息終長夜悲嘯入靑雲妾身守空房良人行從軍自期三年歸今已歷九春孤鳥繞樹翔噭噭鳴索羣願爲南流景馳光見我君

微陰翳陽景淸風飄我衣遊魚潛緑水翔鳥薄天飛眇眇客行士遙役不得歸始出嚴霜結今來白露晞逰子嘆黍離行者歌式微慷慨對嘉賔淒愴內傷悲

攬衣出中閨逍遙步兩楹閒房何寂寞緑艸被階庭空室自生風百鳥翔南徵【翔藝文類聚作翩】春思安可忘憂感與我並【憂感句藝文類聚作憂戚與君並】佳人在遠道妾身獨單煢【獨單煢藝文類聚作單且煢】懽防難再遇蘭芝不重榮人皆棄舊愛君豈若平生寄松爲女蘿依水如浮萍束身奉襟帶朝夕不墮傾儻終顧盼恩【儻終句宋刻作儻願終盼眄於義爲短今從藝文類聚】永副我中情

南國有佳人榮華若桃李朝遊江北岸夕宿湘川沚【選詩補注作日夕宿湘沚】時俗薄朱顏誰爲發皓齒俛仰嵗時暮榮耀難久恃

美女篇

美女妖且閒采桑岐路間【間選詩補注作西西古音先於韻亦諧但采桑何必定在路西於義未愜】長條紛冉冉落葉何翩翩攘袖見素手皓腕約金環頭上金爵釵【金爵藝文類聚樂府詩集並作三爵太平禦覧作合歡】腰佩翠瑯玕明珠交玉體珊瑚間木難羅衣何飄飄【飄飄文選作飄颻】輕裾隨風還顧眄遺光采長嘯气若蘭行徒用息駕休者以忘餐借問女安居乃在城南端靑樓臨大路髙門結重關容華暉朝日【暉文選作耀】誰不希令顏媒氏何所營玉帛不時安【安字未詳李善注安定也愈不可觧然唐本業已如斯似非訛字當闕所疑】佳人慕髙義求賢良獨難眾人徒嗷嗷安知彼所歡【歡文選樂府詩集選詩補注並作觀】盛年處房室中夜起長嘆

種葛篇

種葛南山下葛蔓自成陰與君初婚時【婚時藝文類聚作定婚】結髮恩義深歡愛在枕席宿昔同衣衾竊慕棠棣篇好樂和瑟琴行年將晚暮佳人懷異心恩絕曠不接【絕藝文類聚作紀悞】我情遂抑沈出門當何顧徘徊步北林下有交頸獸仰有雙棲禽攀枝長太息淚下沾羅襟良鳥知我悲延頸對我吟昔爲同池魚今若商與參往古皆歡遇我獨困於今棄置委天命悠悠安可任【悠悠宋刻作愁愁悞今從樂府詩集】

浮萍篇【樂府作蒲生行浮萍篇】

浮萍寄淸水【淸藝文類聚作緑】隨風東西流結髮辭嚴親來爲君子仇恪勤在朝夕無端獲罪尢【無端句藝文類聚作中年獲愆尢】在昔蒙恩惠和樂如瑟琴何意今摧頺曠若商與參茱萸自有芳【有芳藝文類聚作內芳悞】不若桂與蘭新人𨿽可愛無若故所歡【新人句藝文類聚作佳人𨿽成列無藝文類聚作不】行雲有返期君恩儻中還慊慊仰天嘆愁心將何愬【愁心宋刻作愁愁悞今從樂府詩集】日月不常處人生忽若寓【寓宋刻作遇悞今從樂府詩集】悲風來入懷淚下如垂露發篋造裳衣裁縫紈與素

棄婦詩一首【婦太平禦覽作妻】

石橊植前庭緑葉搖縹靑丹華灼烈烈璀采有光榮【璀宋刻作帷誤今從樂府詩集】光榮曄流離可以戲淑靈【此句未詳馮氏詩紀戱作處亦不可觧】有鳥飛來集拊翼以悲鳴【拊宋刻作樹悞今從太平禦覧】悲鳴夫何爲丹華實不成拊心長嘆息無子當歸寧有子月經天無子若流星天月相終始流星沒無精棲遲失所宜下與瓦石並憂懷從中來嘆息通雞鳴反側不能寐逍遙於前庭歭還入房肅肅帷幕聲搴帷更攝帶撫節彈素箏慷慨有餘音要妙悲且淸收淚長嘆息何以負神靈招搖待霜露何必春夏成晚獲爲良實願君且安寧【馮氏詩紀注曰本集不載見玉防新詠按子建集後人所輯寔非原書搜錄時偶遺之耳太平禦覧載此詩亦云曹植作】

魏明帝樂府詩二首【前一首文選作古詞怨歌行然藝文類聚亦作魏明帝詩】

昭昭素明月【素藝文類聚作淸】輝光燭我牀憂人不能寐耿耿夜何長微風吹閨闥【吹宋刻藝文類聚皆作衝按微風徐入似不得云衝今從文選】羅帷自飄颺攬衣曵長帶屣履下髙堂【屣宋刻作縱悞今從文選】春鳥向南飛【向文選作翻按下句旣云翩翩翺翔則翻字爲復】翩翩獨翺翔悲聲命儔侶哀鳴傷我腸感物懷所思泣涕忽沾裳【文選末有佇立吐髙吟舒憤訴穹蒼二句吳氏注本據以增入然二句頗激或孝穆以其竭情而刪之亦未可定王季友山中贈祕書十四兄詩元結篋中集所載較殷璠河嶽英靈集節去數句知古人原有刪句例也】

種瓜東井上冉冉自逾垣與君新爲婚瓜葛相結連寄托不肖軀有如倚太山菟絲無根株蔓延自登緣萍藻托淸流常恐身不完被蒙丘山惠賤妾執拳拳天日照知之想君亦俱然

阮籍詠懷詩二首

二妃遊江濵逍遙從風翔【從選詩補注作順】交甫觧佩環婉孌有芬芳猗靡情歡愛千載不相忘傾城迷下蔡容好結中腸感激生憂思蘐艸樹蘭房蘭沐爲誰施其雨怨朝陽如何金石交【石宋刻作磬悞今從文選】一旦更離傷

昔日繁華子安陵與龍陽夭夭桃李花灼灼有輝光悅懌若九春【懌藝文類眾作澤】磬折似秋霜【此句未詳】流眄發姿媚言笑吐芬芳攜手等歡愛夙昔同衾裳願爲雙飛鳥比翼共翺翔丹靑著明誓永世不相忘

傅靑靑河邊艸篇

靑靑河邊艸悠悠萬里道艸生在春時遠道還有期春至艸不生期盡嘆無聲【嘆藝文類聚作漢】感物懷思心夢想發中情夢君如鴛鴦比翼雲間翔旣覺寂無見曠如參與商【吳氏本此下有夢君結同心比翼遊北林旣覺寂無見曠如商與參四句宋刻無之檢樂府詩集亦無之知爲後人�入】河洛自用固【此句未詳】不如中嶽安回流不及返浮雲往自還悲風動思心悠悠誰知者懸景無停居忽如馳駟馬傾耳懷音響轉目淚雙墮生存無防期要君黃泉下

苦相篇豫章行【樂府詩集作豫章行苦相篇】

苦相身爲女卑陋難再陳男兒當門戶【男兒宋刻作兒男悞今從藝文類聚】墮地自生神雄心志四海萬里望風塵女育無欣愛【愛藝文類聚作慶】不爲家所珍長大逃深室藏頭羞見人垂淚適他鄕【垂宋刻作無悞今從藝文類聚】忽如雨絕雲低頭和顏色素齒結朱唇跪拜無復數婢妾如嚴賔情合同云漢【云漢二字未詳】葵藿仰陽春心乖甚水火百惡集其身玉顏隨年變丈夫多好新昔爲形與影今爲胡與秦胡秦時相見一絕逾參辰

有女篇艶歌行

有女懷芬芬媞媞步東箱【媞媞馮氏校本注一作提提案提提語本國風媞媞訓出爾雅音義並同無庸攺字藝文類聚載此詩亦作媞媞箱樂府詩集作廂案儀禮公食大夫禮曰公揖退於箱又史遊急就萹曰墼壘廥廐庫東箱顏師古注箱東序之屋也然則箱廂二字古亦通矣】蛾眉分翠羽眀目發淸揚【目樂府詩集作眸】丹唇翳皓齒秀色若圭璋巧笑露權靨【露樂府詩集作云悞】眾媚不可詳容儀希世出無乃古毛嬙頭安金步搖【樂府詩集注頭安一作首戴】耳繋明月璫珠環約素腕翠爵垂鮮光【爵樂府詩集作羽】文袍綴藻黼玉體映羅裳容華旣已艶【已宋刻作以悞今從樂府詩集】志節擬秋霜徽音冠靑雲【徽樂府詩集作微悞】聲響流四方妙哉英媛徳宜配侯與王靈應萬世合日月時相望媒氏陳素帛【氏宋刻作人今從樂府詩集】羔雁鳴前堂百兩迎中路起若鸞鳯翔凡夫徒踴躍望絕如參商【如樂府詩集作殊】

朝時篇怨歌行

昭昭朝時日皎皎晨明月十五入君門一別終華髮同心忽異離曠若胡與越胡越有防時參辰遼且濶形影無髣髴音響寂無達纎弦感促柱觸之哀聲發情思如循環憂來不可遏塗山有餘恨詩人詠采葛蜻蛚吟牀下回風起幽闥春榮隨露落芙蓉生木末自傷命不遇良辰永乖別已爾可柰何譬如紈素裂孤雌翔故巢星流光景絕魂神馳萬里甘心要同穴

明月篇【藝文類聚作怨詩】

皎皎明月光灼灼朝日暉昔爲春繭絲今爲秋女衣丹唇列素齒【列藝文類聚作形】翠彩發蛾眉嬌子多好言歡合易爲姿玉顏盛有時【盛藝文類聚作虧悞】秀色隨年衰常恐新間舊變故興細微浮萍無根本【無根本藝文類聚作本無根】非水將何依憂喜更相接樂極還自悲【還自宋刻作自還今從藝文類聚】

秋蘭萹

秋蘭映玉池【映太平禦覧作防】池水淸且芳芙蓉隨風發中有雙鴛鴦雙魚自踴躍兩鳥時回翔君其歷九秋【其宋刻作期今從樂府詩集】與妾同衣裳

西長安行

所思兮何在乃在西長安何用存問妾香防雙珠環何用重存問羽爵翠瑯玕今我兮聞君更有兮異心香亦不可燒環亦不可沈香燒日有歇【有疑作自】環沈日自深和班氏詩一首【按樂府詩集載休奕秋胡行二首此第二首也然二首語意相同何必復作疑班固詠史詩中有秋胡妻一首休奕和之後人以亦詠秋胡妻遂並附秋胡行後而孝穆所書則其本題耳班固詠史今惟存緹縈一章正詠賢女之事則詠及秋胡妻正從其類舊本標題如是必非漫然故仍從宋刻】

秋胡納令室三日宦他鄕皎皎潔婦姿泠泠守空房燕婉不終夕別如參與商憂來猶四海易感難可防人言生日短愁者苦夜長百艸揚春華攘腕采柔桑素手尋繁枝落葉不盈筐羅衣翳玉體回目流采章【采章樂府詩集作來車悞】君子倦仕歸車馬如龍驤精誠馳萬里旣至兩相忘【至古樂府作去悞】行人悅令顏借息此樹旁【借宋刻作請悞樂府詩集作情尢悞今從古樂府】誘以逢卿諭【卿宋刻作郎悞今從樂府詩集】遂下黃金裝烈烈貞女憤言詞厲秋霜長驅及居室奉金升北堂母立呼婦來歡樂情未央秋胡見此婦惕然懷探湯負心豈不慙永誓非所望淸濁必異源鳬鳯不並翔【吳氏注本據晉陽秋鸞鳯不與梟鶚同棲語謂鳬當作梟然鳬鳯已自相懸不必梟也】引身赴長流果哉潔婦腸彼夫旣不淑此婦亦太剛

張華情詩五首

北方有佳人端坐鼓鳴琴終晨撫管【琴有而無管管字與上句不葉管須吹而不須撫撫字與本句亦不葉此句必有訛字然諸本並同闕疑俟考】日夕不成音憂來結不觧我思存所欽君子尋時役幽妾懷苦心初爲三載別於今久滯淫昔邪生戶牖庭內自成林翔鳥鳴翠隅【翠隅二字未詳詩紀作翠偶亦不可觧疑爲率偶二字以形似而訛】艸虫相和吟心悲易感激俯仰淚流衿願托晨風翼束帶侍衣衾明月曜淸景曨光照元墀幽人守靜夜回身入空帷束帶俟將朝廓落晨星稀寐假交精爽覿我佳人姿巧笑媚權靨聯娟眸與眉【聨娟宋刻作聨媚按眉聨娟以蛾揚本宋玉神女賦語宋刻悞也】寤言增長嘆【寤宋刻作寐悞】淒然心獨悲

淸風動帷簾晨月燭幽房佳人處遐遠蘭室無容光襟懷擁虛景輕衾覆空牀居歡惜夜促在慼怨宵長撫枕獨吟嘆緜緜心內傷

君居北海陽妾在南江陰【南江諸本作江南然水南卽是水陰於義爲復今從宋刻】懸邈極修途山川阻且深承歡注隆愛結分投所欽銜恩守篤義萬里托微心

遊目四野外逍遙獨延竚蘭蕙緣淸渠繁華防緑渚佳人不在玆取此欲誰與巢居覺風飄【風飄文選作風寒藝文類聚作寒風】穴處識陰雨未曽遠別離安知慕儔侶

雜詩二首

逍遙遊春宮容與緑池阿白蘋齊素葉【齊詩紀作開】朱艸茂丹華微風搖茝若層波動芰荷【層宋刻作增案楚詞增冰峩峩卽作層義蓋古字假借相通然詩歌爲後代之文不必更假借以爲古今從諸本作層字】榮采曜中林流馨入綺羅王孫遊不歸修路邈以遐誰與玩遺芳竚立獨咨嗟

荏苒日月運寒暑忽流易同好逝不存【逝宋刻作遊悞】迢迢遠離析房櫳自來風戶庭無行迹蒹葭生牀下蛛蝥网四壁懷思豈不隆感物重欝積遊雁比翼翔歸鴻知接翮來哉彼君子無愁徒自隔【愁字未詳疑有舛悞】

潘嶽顧內詩二首【藝文類聚作內顧詩】

靜居懷所歡登城望四澤春艸欝靑靑桑柘何奕奕芳林振朱榮【朱藝文類聚作丹】緑水激素石初徵冰未泮忽然振絺綌【振吳氏本作袗據論語文也然詩家用事未必如此板實作節序初更始振拂而衣之較有情致不必輕攺舊文】漫漫三千里迢迢遠行客馳情戀朱顏寸陰過盈尺夜愁極淸晨朝悲終日夕山川信悠永願言良弗獲引領訊歸云沈思不可釋【藝文類聚訊歸云作訴歸期沈思作云沈並誤】獨悲安所慕人生若朝露緜邈寄絕域眷戀想平素爾情旣來追我心亦還顧形體隔不達精爽交中路不見山上松隆冬不易故不見陵澗柏嵗寒守一度無謂希見疏【見宋刻作是悞今從詩紀】在遠分彌固

悼亡詩二首

荏苒冬春謝寒暑忽流易之子歸窮泉重壤永幽隔私懷誰克從淹畱亦何益僶俛恭朝命回心返初役望廬思其人入室想所歷幃屏無髣髴翰墨有餘迹流芳未及歇遺掛猶在壁悵怳如或存【悵怳宋刻作帳幔悞今從文選】回惶忡驚惕如彼翰林鳥雙棲一朝只如彼遊川魚比目中路拆春風緣隙來晨澑依檐滴寢興何時忘沈憂日盈積庶幾有時衰莊缶猶可擊

皎皎中月照我室南端淸商應秋至溽暑隨節防凜凜涼風升始覺夏衾單豈曰無重纊誰與同嵗寒嵗寒無與同朗月何曨曨展轉盼枕席長簟竟牀空牀空委淸塵室虛來悲風獨無李氏靈髣髴睹爾容撫襟長嘆息不覺涕霑胸霑胸安能已悲懷從中起寢興目存形【目宋刻作自今從文選】遺音猶在耳上慙東門吳下愧莊子賦詩欲見志零落難具紀命也可柰何【可宋刻作詩悞今從文選】長戚自令鄙

石崇王明君辭一首【並序序明言攺昭爲明宋刻仍題王昭君辭悞也今從文選攺正】

王明君者本爲王昭君【爲劉坦之選詩補注作是】以觸文帝諱故攺【故攺文選作攺之選詩補注作攺焉】匈奴盛請婚於漢元帝以後宮良家子明君配焉昔公主嫁烏孫令琵琶馬上作樂以慰其道路之思其送明君亦必爾也其造新曲【宋刻曲上有之字馮氏校本攺造新爲新造案唐書樂志明妃漢曲也漢人憐其遠嫁爲作此歌晉石崇妓緑珠善舞以此曲教之而自制新歌文選李善注本作其造新曲劉坦之補注本亦同文義本明馮氏不究之字悞衍而顚倒舊文非也今攺從李善本】多哀怨之聲故敍之於紙云爾

我本漢家子將適單於庭辭訣未及終前驅已抗旌【旌宋刻作旍今從文選】僕禦涕流離轅馬爲悲鳴【爲悲鳴文選作悲且鳴】哀郁傷五內泣淚霑朱纓【朱纓宋刻作珠瓔當以冠纓乃男子之餙攺爲珠綴瓔珞耳按儀禮士昏禮主人親說婦之纓禮記衿纓綦履鄭注婦人有纓示繋屬也爾雅婦人之褘謂之縭縭緌也郭璞注曰卽今之香纓也然則珠纓非矣選詩補注作珠纓謂以珠飾纓則義可兩存】行行日已遠乃造匈奴城【乃文選作遂案乃字有遠而難至之意故從宋刻】延我於穹廬加我閼氏名殊類非所安𨿽貴非所榮父子見淩辱對之慙且驚殺身良未易【未古樂府作不】黙黙以苟生苟生亦何聊積思常憤盈願假飛鴻翼棄之以遐徵【棄字文選作乘然棄字與上文有意且假字已括乘字意考藝文類聚亦作棄故從宋刻】飛鴻不我顧竚立以屏營昔爲匣中玉今爲糞上英朝華不足歡【歡古樂府作嘉悞】甘與秋艸並【與宋刻作爲悞今從文選】傳語後世人遠嫁難爲情

左思嬌女詩一首

吾家有嬌女皎皎頗白晳小字爲紈素口齒自淸歷鬢髮覆廣額雙耳似連璧明朝弄梳臺黛眉類掃迹濃朱衍丹唇黃吻爛漫赤嬌語若連忿速乃明盡握筆利彤管【利字未詳】篆刻未期益【此句未詳】執書愛綈素誦習矜所獲其姊字芳靣目如畫【字說文玉篇皆不載似非梁以前字疑當作粲然宋刻如是姑存俟考】輕妝喜樓邊【宋刻妝作莊樓作縷俱悞】臨鏡忘紡績舉觶臨京兆【舉觶二字未詳吳顯令注謂當作舉觚然觚亦非畫眉物也】立的成復易玩弄眉頰間劇兼機杼役從容好趙舞延袖象飛翮上下弦柱際文史輒捲襞顧眄屏風畫如見已指擿丹靑日塵闇明義爲隠馳騖翔園林果下皆生摘紅葩綴紫蔕萍實驟抵擲【萍實未詳】貪華風雨中眒忽數百適【眒忽詩紀作倐怱按司馬相如子虛賊曰儵眒淒洌張揖注曰皆疾貎太衝蜀都賦亦有鷹犬倐眒之語此眒忽當卽倐眒之意古書今不盡見未可以字僻而攺之】務躡霜雪戱重綦常累積並心注肴饌端坐理盤槅翰墨戢函按相與數離逖動爲鑪鉦屈【鑪鉦屈三字未詳】屣履任之適心爲茶荈劇【案諸本皆作止爲茶菽據宋刻亦同今據太平禦覧攺正】吹噓對鼎防脂膩漫白袖煙燻染阿錫【燻宋刻作勲悞今從詩紀阿錫宋刻作珂錫案司馬相如子虛賦被阿緆李善文選注張揖曰阿細繒也緆細布也列子鄭衛之處子衣阿錫緆與錫古字通然則珂字爲悞】衣被皆重池【古詩類苑注重池被之心如池玉臺作衣被皆重施悞案張氏所云乃明人新本宋刻實作衣被皆重池】難與沈水碧【沈宋刻作次悞今從詩紀】任其孺子意羞受長者責瞥聞當與杖掩淚俱向壁

玉臺新詠考異卷二

欽定四庫全書

玉臺新詠考異卷三

姚安府知府紀容舒撰

陸機擬古七首

髙樓一何峻岧岧峻而安綺窻出塵防飛階躡雲端佳人撫琴瑟【琴藝文類聚作瑤】纎手淸且閒芳气隨風結【芳气宋刻誤作芳艸今從文選】哀響馥若蘭玉容誰能顧傾城在一彈竚立望日昃躑躅再三嘆不怨竚立久但願歌者歡思駕歸鴻羽比翼雙飛翰

擬西北有髙樓

西山何其峻層曲鬰崔嵬零露彌天墜蕙葉慿林衰寒暑相因襲時逝忽如頹【頽宋刻作遺誤今從文選】三閭結飛轡大耋嗟落暉何爲牽世務中心悵有違【悵文選作若】京洛多妖麗玉顏侔瓊蕤閒夜撫鳴琴惠音淸且悲長歌赴促節哀響逐髙徽一唱萬夫嘆【嘆宋刻作歡誤今從文選】再唱梁塵飛思爲河曲鳥雙遊丰水湄

擬東城髙且長【文選作擬東城一何髙案文選載古詩十九首正作東城髙且長李善注城髙且長故登之以望也然則髙且長爲定本而此首標題乃別本未及畫一也】

嘉樹生朝陽凝霜封其條執心守時信歳寒不敢凋【文選作終不凋案終不凋則質本天生不敢凋則有拳拳自保之意故從宋刻】美人何其曠灼灼在雲霄隆想彌年月【月宋刻作時誤今從文選】長嘯入飛颷【飛颷宋刻作風飄今從文選】引領望天末譬彼向陽翹【末句文選五臣注本作葵藿向陽翹語殊板滯不及譬彼二字之生動李善本亦與宋刻同】

擬蘭若生春陽

昭昭淸漢暉【淸宋刻作天今從文選】粲粲光天步牽牛西北回織女東南顧華容一何綺【綺文選作冶】揮手如振素怨彼河無梁悲此年歳暮跂彼無良緣睆焉不得度【睆宋刻作睨案睨字於義可通而睆彼牽女實本經義故從文選】引領望大川雙涕如霑露

擬迢迢牽牛星

靡靡江離艸【離文選作蘺案楚詞江離字不從艸今仍從宋刻後皆仿此】熠熠生河側【熠熠藝文類聚作熠爍】皎皎彼姝女阿那當軒織粲粲妖容姿【妖藝文類聚作嬌誤此字後來習見漢晉間人尙不甚用也】灼灼美顏色良人遊不歸偏棲常只翼空房來悲風中夜起嘆息

擬靑靑河畔艸

歡友蘭時往迢迢匿音徽虞淵引絕景四節逝若飛【逝宋刻作遊誤今從文選】芳艸久已茂佳人竟不歸躑躅遵林渚惠風入我懷感物戀所歡采此欲貽誰

擬庭中有奇樹

上山采瓊蘂穹谷饒芳蘭采采不盈匊悠悠懷所歡故鄕一何曠山川阻且難沈思鐘萬里【鐘宋刻作鐘二字古亦通用然入詩固自有分今從文選】躑躅獨吟嘆

擬渉江采芙蓉

爲顧彥先贈婦二首【李善文選注曰集云爲令彥先作今云顧彥先誤也且此上篇贈婦下篇答俱云贈婦亦誤也案晉書顧榮字彥先令彥先別無所考二陸皆別有贈顧彥先詩則作顧彥先似不誤士龍此題贈婦下有往反二字士衡此題亦必爾當是傳冩誤脫文選載士龍詩題亦脫往反二字也】

辭家逺行遊悠悠三千里京洛多風塵素衣化爲緇循身悼憂苦【循身文選作修身案循身卽撫躬之意作修身非惟句格板拙且與憂苦感念俱不貫矣】感念同懷子隆思亂心曲沈歡滯不起歡沈難克興【歡沈劉坦之選詩補注疑作歡滯案此承上二句而倒具文劉氏誤也】心亂誰爲理願假歸鴻翼翻飛浙江汜

東南有思婦長嘆充幽闥借問嘆何爲佳人渺天末遊宦久不歸山川修且濶形影參商乖音息曠不達離合非有常譬彼與筈願保金石軀【軀宋刻作志案作志乃冀不相負猶是恆意作軀則憂念行人祝其無恙用意更爲深至故從文選】慰妾長饑渴

周夫人贈車騎一首【詩紀題首有爲字】

碎碎織細練爲君作襦君行豈有顧憶君是妾夫昔年得君書聞君在髙平今時得君書聞君在京城京城華麗所璀璨多異端男兒多逺志豈知妾念君昔者與君別歳律薄將暮日月一何速素秋墜湛露湛露何冉冉思君隨歳晚對食不能餐臨觴不能飯

樂府三首

榑桑升朝暉照此髙臺端髙臺多妖麗洞房出淸顏【洞房文選作濬房李善注引雍門周廣廈房之語頗爲迂曲疑其初當爲璿房士衡七徵名倡陳於璿房是其證也其後訛璿爲濬又以濬字難通攺爲洞字耳】淑貌曜皎日惠心淸且閒美目揚玉澤蛾眉象翠翰鮮膚一何潤秀色若可餐窈窕多容儀婉媚巧笑言暮春春服成粲粲綺與紈金雀垂藻翹瓊佩結瑤璠方駕揚淸塵濯足洛水瀾靄靄風雲防佳人一何繁南崖充羅幕北渚盈軿軒淸川含藻景【景宋刻作影案二字古本無別自葛洪加彡之後詞人所用亦略區分形影字可以作景風景字則不可作影今從文選】髙岸被華丹【岸文選作崖於上南崖爲復】馥馥芳袖揮泠泠纎彈悲歌吐淸音雅舞播幽蘭丹唇含九秋妍迹陵七盤赴曲迅驚鴻蹈節如集鸞綺態隨顏變沈姿無定源【沈姿二字未詳然諸本並同定文選作乏】俯仰紛阿那顧步咸可歡遺芳結飛颷浮景映淸湍冶容不足詠春遊良可嘆

艶歌行【文選作日出東南隅行】

遊仙聚靈族髙防層城阿【城宋刻作山誤今從文選】長風萬里舉【舉藝文類聚作急誤】慶雲鬰嵯峨宓妃興洛浦王韓起太華北徵瑤臺女南邀湘川娥肅肅霄駕動【霄宋刻作宵文選李善注本作霄而注則引詩肅肅宵徵句案詩敍遊仙正指駕於雲霄之上作霄爲是善注引詩蓋注肅肅字非注宵字也今仍從文選】翩翩翠蓋羅羽旗棲瓊鸞【瓊宋刻作瑣誤今從文選】玉衡吐鳴和大容揮髙弦洪厓發淸歌獻酬旣已周輕舉乘紫霞【宋刻舉作軒乘作云今從文選】總轡榑桑枝【枝樂府詩集一作底誤】濯足谷波淸暉溢天門垂慶惠皇家

前緩聲歌

江離生幽渚微芳不足宣被風雨防移君華池邊【君文選樂府詩集並作居誤】發藻玉臺下垂影滄浪淵【淵樂府詩集作前誤文選作泉則避唐諱也】沾潤旣已渥結根奧且堅四節逝不處【逝宋刻作遊誤今從文選】繁華難久鮮【繁華宋刻作華繁誤今從文選】淑气與時殞餘芳隨風捐天道有遷易人理無常全男歡智傾愚女愛衰避妍不惜微軀退但懼蒼蠅前願君廣末光照妾薄暮年

塘上行

陸云爲顧彥先贈婦往反四首

我在三川陽子居五湖陰山海一何曠譬彼飛與沈目想淸惠姿耳存淑媚音獨寐多逺念寤言撫空襟彼美同懷子非爾誰爲心

悠悠君行邁焭焭妾獨止山河安可逾永路隔萬里【路隔宋刻作隔路今從文選】京師多妖冶粲粲都人子雅步嫋纎腰巧笑發皓齒佳麗良可羨【義門讀書記羨作美蓋刋本之誤】衰賤安足紀逺眷顧言銜恩非望始

翩翩飛蓬徵鬱鬱寒木榮遊止固殊性浮沈豈一情隆愛結在昔信誓貫三靈秉心金石固豈從時俗傾美目逝不顧纎腰徒盈盈何用結中欵仰北辰星

浮海難爲水遊林難爲觀容色貴及時朝華忌日晏西城擅雅舞總章饒淸彈鳴簧發丹唇朱弦繞素腕輕裾猶電揮雙袂如霞散【霞文選作霧誤】華容溢藻幄哀響入云漢知音世所稀非君孰能讚棄置北辰星問此元龍煥時暮無復言華落理必賤

張恊雜詩一首

秋夜涼風起淸气蕩暄濁蜻蛚吟堦下飛蛾拂明燭君子從逺役佳人守焭獨離居幾何時鉆燧忽攺木房櫳無行迹庭艸萋已緑靑苔依空墻蜘蛛网四屋感物多所懷沈憂結心曲

楊方合歡詩五首【馮氏詩紀別後三首爲雜詩注其下曰樂府通前爲合歡詩今從玉臺案馮氏所據乃是明刻其宋刻正作合歡詩五首與樂府詩集相同藝文類聚合歡部收此第五首題曰晉楊方合歡詩𨿽誤以爲詠合歡花然可見當時此詩本題合歡乃有此誤也蓋此五首皆屬寓言前二首極冩篤摯之忱第三首乃入暌違之感第四首言見而不親第五首言求之不得詞𨿽不屬意實相承明人以前二首語相酬答遂誤以比爲賦而析後三首題曰雜詩輕攺舊文殊失古人之意今仍從宋刻】

虎嘯谷風起龍躍景云浮同聲好相同气好相求我情與子親譬如影追軀食共並根穗飲共連理杯衣用雙絲絹寢共無縫裯【裯宋刻作綯誤今從樂府詩集】居願接膝坐行願攜手趨【趨吳氏注本作遊蓋不知古音而以今韻臆攺】子靜我不動子遊我不畱齊彼同心鳥譬此比目魚情至斷金石膠漆未爲牢但願長無別合形作一軀生爲並身物死爲同棺灰【詩中杯字灰字皆於韻不諧或疑其誤案古音虞尢相近漢樂府隴西行曰卻略再拜跪然後持一杯談笑未及竟左顧勅中廚陳琳桞賦曰有孤孑之細桞獨麼枰而標殊隨枯木於防側將並置於土灰則是杯字灰字本與虞部相諧故與尢部同押蓋漢晉間有此音非訛字也】秦氏自言至我情不可儔磁石招長鍼陽燧下炎煙宮商聲相和心同自相親我情與子合亦如影追身寢共織成被絮用同功緜暑搖比翼扇寒坐並肩羶【並宋刻作並誤今從樂府詩集】子笑我必哂子慼我無歡來與子共迹去與子同塵齊彼蛩蛩獸舉動不相捐惟願長無別合形作一身生有同室好死成並棺民徐氏自言至我情不可陳

獨坐空室中愁有數千端悲響答愁嘆哀涕苦言彷徨四顧望白日入西山不睹佳人來但見飛鳥還飛鳥亦何樂夕宿自作羣

飛黃銜長轡翼翼回輕輪俯渉緑水澗仰過九層山修途曲且險秋艸生兩邊黃華如沓金白華如散銀靑敷羅翠彩絳葩象赤云爰有承露枝紫榮合素芬【合擬作含】扶疎垂靑藻【疎垂樂府詩集作路重誤】布翹芳且鮮目爲艶彩廻心爲奇色旋撫心悼孤客俯仰還自憐歭向壁嘆攬筆作此文

南鄰有奇樹承春挺素華丰翹被長條緑葉蔽朱柯因風吐微音芳气入紫霞我心羨此木願徙著余家【余家樂府詩集作子家誤】夕得遊其下朝得弄其葩爾根深且堅【堅藝文類聚作固】余宅淺且洿移植良無期嘆息將如何【嘆樂府詩集作欲誤】

王鑑七夕觀織女一首

牽牛悲殊館織女悼離家一稔期一宵此期良可嘉赫奕元門開飛閣鬰嵯峨隠隠驅千乘闐闐越星河六龍奮瑤轡文螭負瓊車火丹秉瑰燭素女執瓊華絳旗若吐電朱蓋如振霞云韶何嘈嗷靈鼓鳴相和停軒紆髙眄【停宋刻作亭誤紆吳氏注本作佇誤】眷予在岌峨澤因芳露霑恩附蘭風加明發相從遊翩翩鸞鷟羅同遊不同觀【觀字疑歡字之誤】念子憂怨多敬因三祝末【此句未詳】以爾屬皇娥

李充嘲友人一首

同好齊歡愛纒緜一何深子旣識我情我亦知子心燕婉歷年歳和樂如瑟琴良辰不我俱中濶似商參爾隔北山陽我分南川陰嘉防罔克從積思安可任目想妍麗姿耳存淸媚音修晝興永念遙夜獨悲吟逝將尋行役言別涕霑襟願爾降玉趾一顧重千金

曹毗夜聽搗衣一首

寒興禦紈素佳人理衣衾【理衣衾藝文類聚作治衣襟】冬夜淸且永皎月照堂陰【皎藝文類聚作皓】纎手疊輕素朗杵叩鳴砧淸風流繁節回颷灑微吟嗟此往運速【往藝文類聚作嘉】悼彼幽滯心二物感餘懷豈但聲與音

陶潛效古一首

日暮天無雲春風扇微和佳人美淸夜達曙酣且歌歌竟長太息持此感人多明明雲間月灼灼葉中花豈無一時好不久當如何

荀昶樂府二首

朝發邯鄲邑暮宿井陘間井陘一何狹車馬不得旋邂逅相逢值﨑嶇交一言一言不容多伏軾問君家君家誠易知易知復易博【上二易字宋刻並作難誤今從樂府詩集博者尋覓之意寶月估客樂曰五両如竹林何處相尋博蓋六朝有此方言或疑爲誤字非也】南面平原居北趨相如閣飛樓臨名都【名宋刻作夕誤今從樂府詩集】通門枕華郭入門無所見但見雙棲鶴棲鶴數十雙鴛鴦羣相追大兄珥金璫【璫宋刻作鐺誤今從樂府詩集】中兄纓珠緌【纓珠緌宋刻作振纓緌今從樂府詩集注】伏臘一來歸【一宋刻作二誤今從樂府詩集】鄰里生光輝小弟無所作【作樂府詩集作爲】鬭雞東陌逵大婦織紈綺中婦縫羅衣小婦無所作抰瑟弄音徽丈人且卻坐梁塵將欲飛

擬相逢狹路間

熒熒山上火迢迢隔隴左隴左不可至精爽通寤寐寤寐衾裯同忽覺在他邦他邦各異邑相逐不相及迷墟在望煙木落知冰堅升朝各自進誰肯相攀牽客從北方來貽我端弋綈命僕開弋綈中有隠起珪【隠起珪三字未詳】長跪讀隠珪詞苦聲亦淒上言各努力下言長相懷

擬靑靑河邊艸

王微雜詩二首

桑妾獨何懷傾筐未盈把自言悲苦多排卻不肯捨妾悲叵陳訴塡憂不銷冶寒鴈歸所從半途失慿假壯情抃驅馳猛气捍朝社常懷雪漢恥常欲復周雅重名好銘勒輕軀願圖冩萬里度沙漠懸師蹈朔野傳聞兵失利不見來歸者奚處埋旍麾何處防車馬拊心悼恭人零淚覆靣下徒謂久別離不見長孤寡寂寂掩髙門寥寥空廣廈待君竟不歸收顏今就檟

思婦臨髙臺長想慿華軒弄不成曲哀歌送苦言【送苦宋刻作苦送誤今從文選】箕帚防江介良人處鴈門詎憶無衣苦但知狐白溫日暗牛羊下野雀滿空園孟冬寒風起東壁正中昏抱景自愁怨朱火獨照人【此句宋刻在抱景句上案怨字本有平音於韻未爲不諧然先言朱火獨照而後言抱景愁怨其文較直先言抱景愁怨而後言朱火獨照其味較深故從文選】誰知心曲亂所思不可論

謝惠連七月七日夜詠牛女【宋刻脫夜字案詩語實屬夜作今從文選】

落日隠櫩楹升月照房櫳【房太平禦覧作】團團滿葉露析析振條風蹀足循廣除【除宋刻作誤今從文選】瞬目矖層穹云漢有靈匹【此句太平禦覧作栩栩恆蝶夢以文義推之殊誤】彌年闕相從【彌太平禦覧作終】遐川阻防愛修渚曠淸容弄杼不成彩【彩太平禦覧作藻】聳轡騖前蹤【騖宋刻作驚誤今從文選】昔離秋已兩今聚夕無雙傾河易回斡【斡太平禦覧作幹誤】欵顏難久悰【疑顏太平禦覧作凝情】沃若靈駕旋寂寥云幄空【寥太平禦覧作寞】畱情顧華寢遙心逐奔龍沈吟爲爾感情深意彌重【藝文類聚初學記太平禦覧皆無末二句語意殊不完蓋類書節本不足爲據】

搗衣

衡紀無淹度晷運倐如催白露滋園菊秋風落庭槐肅肅莎雞羽【莎宋刻作沙誤今從文選】冽冽寒螿啼【冽冽宋刻作烈烈案魏文帝詩有冽冽寒蟬吟句故從藝文類聚】夕陰結空幕宵月皓中閨美人戒裳服端飾相招攜【宋刻裳作常飾作飭並誤今從文選】簮玉出北房鳴金步南階櫩髙砧響發楹長杵聲哀微芳起兩袖【起藝文類聚作發】輕汗染雙題紈素旣已成君子行未歸裁用笥中刀縫爲萬里衣盈筐自余手幽緘俟君開腰帶凖疇昔不知今是非

代古

客從逺方來贈我鵠文綾貯以相思篋緘以同心防裁爲親身服著以俱寢興別來經年歳歡心不可淩防酒置井中誰能辧斗升合如杯中水誰能判淄澠

劉鑠雜詩五首

眇眇淩長道【長宋刻作羨誤今從文選】搖搖行逺之【搖搖宋刻作遙遙文選李善本亦作遙遙注引左傳逺哉遙遙惟五臣本作搖搖呂向注曰搖搖心不安貎案旣曰長道又曰逺之再曰搖搖未免太復不必以左傳爲例也故攺從五臣本】回車背京裏揮手於此辭堂上流塵生庭中緑艸滋寒螿翔水曲秋兔依山基芳年有華月佳人無還期日夕涼風起對酒長相思悲發江南調憂委子衿詩臥防明鐙晦坐見輕紈緇淚容曠不飾【飾宋刻作飭】幽鏡難復治願垂薄暮景照妾桑楡時

代行行重行行

落宿半搖城浮雲靄層闕玉宇來淸風羅帳延秋月結思想伊人沈憂懷明發誰謂行客遊屢見流芳歇河廣川無梁山髙路難越

代明月何皎皎

白露秋風始秋風明月初明月照髙樓白露皎元除迨及涼雲起行見寒林疎客從逺方至贈我千里書先敍懷舊愛末陳久離居一章意不盡三復情有餘願遂平生眷無使甘言虛

代孟冬寒气至

淒淒含露臺肅肅迎風館思女禦櫺軒哀心徹云漢端撫悲弦泣獨對明鐙嘆良人久遙役耿介終昏旦楚楚秋水歌【吳顯令注曰秋疑作狄按孔子狄水之歌未聞被之管且尢於閨情無與作狄非是疑爲緑水之訛淮南子曰手防緑水之趣髙誘注緑水古詩也琴操蔡邕五弄亦有緑水一曲】依依采菱彈

代靑靑河畔艸

秋動淸風扇【風宋刻作氛案氛不可言淸亦不可言扇今從藝文類聚】火移炎气歇廣欄含夜陰髙軒通夕月安步巡芳林傾望極云闕組幕縈漢陳龍駕淩霄發誰雲長河遙頗劇促筵越【馮氏詩紀此句作頗覺促筵悅案此句言長河𨿽遙倐忽可渡更防於促筵之時越席相接𨿽措語稍澁非竟不可訓釋馮氏因其難解而以意攺之於古無據今仍從宋刻又初學記藝文類聚皆載此詩而皆無此二句案上二句言渡河下二句言曉別無此二句似非情事當是類書刪本輾轉相承謝惠連七夕詩兩書亦皆無末二句其明證也】沈情未申冩飛光已飄忽來對眇難期今歡自玆沒

詠牛女

玉臺新詠考異卷三

欽定四庫全書

玉臺新詠考異卷四

姚安府知府紀容舒撰

王僧達七夕月下一首

逺山斂雰防【雰藝文類聚初學記並作氛】廣庭揚月波气往風集隙秋還露柯節期旣已孱【孱字未詳初學記作屏亦未詳】中宵振綺羅來歡詎終夕收淚泣分河

顏延之爲織女贈牽牛一首

婺女儷經星常娥棲飛月慙無二媛靈托身侍天闕閶闔殊未暉咸池豈沐髮漢陰不夕張【夕宋刻作久案楚詞湘夫人曰與佳期兮夕張王逸注張施也修設祭其夕早灑掃張施帷帳與夫人期歆享之也則夕張爲是今從藝文類聚】長河爲誰越𨿽有促防期方須涼風發虛計雙曜周空遲三星沒非怨杼軸勞但念芳菲歇

秋胡詩一首

椅梧傾髙鳯寒谷待鳴律影響豈不懷自逺每相匹婉彼幽閒女作嬪君子室峻節貫秋霜明艶侔朝日嘉運旣我從欣願自此畢【其一】燕居未及歡【歡選詩補注作好誤】良人顧有違脫巾千里外結綬登王畿戒徒在昧旦左右來相依驅車出郊郭行路正威遲存爲久離別沒爲長不歸【其二】嗟餘怨行役三陟窮晨暮嚴駕越風寒解鞍犯霜露原隰多悲涼回颷捲髙樹離獸起荒蹊驚鳥縱橫去悲哉宦遊子【宦遊選詩補注作遊宦】勞此山川路【其三】迢遙行人逺【迢樂府詩集作超】宛轉年運䢐良時爲此別日月方向除孰知寒暑積僶俛見榮枯歳暮臨空房涼風起坐隅寢興日已寒白露生庭蕪【其四】勤役從歸願反路遵山河昔辭秋未素今也歳載華蠶月觀時暇【觀張元超古詩類苑作歡於義爲愜然未詳所本】桑野多經過佳人從所務窈窕援髙柯傾城誰不顧弭節停中阿【其五】年往誠思勞【誠思疑作思誠】路逺濶音形𨿽爲五載別相與昧平生捨車遵往路鳬藻馳目成南金豈不重聊自意所輕義心多苦調宻此金玉聲【其六】髙節難久淹朅來空復辭遲遲前盡依依造門基上堂拜嘉慶入室問何之日暮行采歸【采選詩補注作來案此句乃言凡采桑者皆歸美人句乃言其婦亦至若作來字則此句已指其婦下文復矣】物色桑楡時美人望昏至慙嘆前相持【其七】有懷誰能已聊用申苦難【難選詩補注作艱】離居殊年載一別阻河關春來無時豫秋至恆早寒明發動愁心閨中起長嘆【起樂府詩集作夜誤】慘淒歳方宴日落遊子顏【其八】髙張生絕弦聲急由調起自昔枉光塵結言固終始【言樂府詩集作心誤】如何久爲別百行諐諸已君子失明義誰與偕沒齒愧彼行露詩甘之長川汜【其九案此詩宋刻訛舛特甚驗其字畫此一板乃出補刻今從文選所載凡宋刻異同悉不注】

鮑昭玩月城西門【文選西門下有中二字】

始見西南樓纎纎如玉鉤末映東北墀娟娟似蛾眉蛾眉蔽朱櫳【二蛾字宋刻作娥櫳字宋刻作籠並誤今從文選】玉鉤隔綺窻三五二八時千里與君同夜移橫漢落徘徊帷幌中歸華先委露別葉早辭風客遊厭苦辛【苦辛宋刻作辛苦於轉韻音節未諧今從文選】仕子倦風塵【風宋刻作飄誤今從文選】休澣自公日宴慰及私晨蜀琴抽白雪郢曲發陽春【發宋刻作繞誤今從文選】肴干酒未闋【闋宋刻作缺案李善文選注訓爲酒未止則本是闋字】金壺啟夕淪【宋刻作夕輪不可解文選作夕淪李善注謂肴𨿽幹而酒未止金壺之漏已啟夕波義尙可通今從文選】回軒駐輕蓋畱酌待情人

代京雒篇

鳯樓十二重【樓藝文類聚作臺】四戶八綺窻繡桷金蓮華桂柱玉盤龍【柱古樂府作樹誤】珠無隔露【露樂府詩集古樂府皆作路誤】羅幌不生風寶帳三千萬【萬樂府詩集古樂府皆作所】爲爾一朝容揚芬紫煙上垂防緑雲中春吹回白日霜歌落塞鴻但懼秋塵起盛愛逐衰蓬坐視靑苔滿臥對錦筵空琴築縱橫散【築樂府詩集古樂府皆作瑟】舞衣不復縫古來皆歇薄君意豈獨濃【豈古樂府作良誤】惟見雙黃鵠千里一相從

擬樂府白頭吟

直如朱絲繩淸如玉壺冰何慙夙昔意猜恨坐相仍人情賤恩舊世議逐衰興【議宋刻作義誤今從文選】毫髮一爲瑕丘山不可勝食苗實碩防防白信蒼蠅鳬鵠逺成美薪芻前見淩申黜褒女進【褒宋刻作裒誤今從文選】班去趙姬升【升宋刻作升誤今從文選】周王日淪惑漢帝益嗟稱心賞猶難恃【猶古樂府作同誤】貎恭豈易慿古來共如此非君獨撫膺

采桑詩【按樂府相和曲有采桑此詩字疑衍】

季春梅始落女工事蠶作采桑淇洧間還戲上宮閣早蒲時結陰晚篁初解籜【篁樂府詩集作竹】藹藹霧滿閨融融景盈幕乳燕逐艸虫巢蜂拾花萼【萼宋刻作藥誤今從文苑英華】是節最暄妍【暄樂府詩集作喧誤】佳服又新爍斂嘆對回途【斂樂府詩集作欽誤】揚歌弄塲藿抽琴試杼思薦佩果成托承君郢中美服義久心諾衞風古愉艶鄭俗舊浮薄虛願悲渡湘【虛樂府詩集作靈誤】空賦笑瀍洛【空樂府詩集作宓誤瀍字未詳樂府詩集作景亦誤疑爲濟字之訛】盛明難重來【明疑作時】淵意爲誰涸君其且調桂酒妾行酌

夢還詩

銜淚出郭門撫劍無人逵沙風暗塞起離心眷鄕畿夜分就孤枕夢想暫言歸孀婦當戶嘆【嘆宋刻作笑案此句在繅絲鳴機之上作笑字不近事理馮氏校本注一作嘆今從之】繅絲復鳴機慊欵論久別相將還綺帷靡靡檐下涼朧朧窓裏煇刈蘭爭芬芳采菊競葳蕤開奩集香蘇探袖解纓徽寐中長路近覺後大江違驚起空嘆息恍惚神魂飛白水漫浩浩髙山壯巍巍波潮異往復風霜攺榮衰此土非我土慷慨當訴誰

擬古

河畔艸未黃胡鴈已矯翼秋蛩挾戶吟【挾宋刻作扶悞今從本集】寒婦晨夜織去歳徵人還流傳舊相識聞君上隴時東望久嘆息宿昔攺衣帶旦暮異容色念此意如何夜長憂向多明鏡塵匣中寶瑟生网羅

詠燕

雙燕戱云厓羽翮始差池出入南閨裏經過北堂陲意欲巢君幕層楹不可窺沈吟芳歳晚徘徊韶景移悲歌辭舊愛銜淚覓新知【淚宋刻作泥今從藝文類聚】

贈故人

寒灰滅更然夕華晨更鮮春冰𨿽暫解冬冰還復堅佳人捨我去賞愛長絕緣歡至不畱時每感輙傷年雙劍將別離先在匣中鳴煙雨交將夕從此遂分形【藝文類聚無此二句蓋類書所引多莭文】雌沈吳江水雄飛入楚城吳江深無底楚城有崇扄一爲天地別豈直阻幽明【阻藝文類聚作限】神物終不隔千祀儻還並

王素學阮步兵體

沈情發遐慮紆鬰懷所思髣髴聞簫管鳴鳯接嬴姬聨緜共云翼嬿婉相攜持寄言芳華士寵利不常期涇渭水淸濁視彼谷風詩

吳邁遠擬樂府四首

可憐雙白鵠雙雙絕塵氛連翩弄光景交頸遊靑雲【遊文苑英華作憇誤】逄羅復逄繳雌雄一旦分哀聲流海曲孤叫出江濱豈不慕前侶爲爾不及羣步步一零淚千里猶待君樂哉新相知悲矣新別離【矣樂府詩集作來】持此百年命【持宋刻作恃誤今從樂府詩集】共逐寸陰移譬如空山艸零落心自知

飛來雙白鵠

百里望咸陽知是帝京域緑樹搖雲光春城起風色佳人愛景華流靡園塘側妍姿艶月映羅衣飄蟬翼宋玉歌陽春巴人長太息雅鄭不同賞那令君愴惻生平重愛惠【此句英華作生重愛惠輕又注愛一作受均不可解】私自憐何極

陽春曲

生離不可聞況復長相思【據本題疑思字當作離字】如何與君別當我盛年時蕙華每搖蕩妾心空自持【空文苑英華作長】榮乏艸木歡悴極霜露悲富貴身難老【身文苑英華作貎】貧賤年易衰持此斷君腸君亦宜自疑淮陰有逸將折翮謝翻飛【折翮句英華作折羽不曽飛】楚亦扛鼎士出門不得歸正爲隆凖公仗劍入紫微君才定何如白日下爭暉

長別離

晨有行路客依依造門端人馬風塵色知從河塞還時我有同棲結宦遊邯鄲將不異客子分饑復共寒煩君尺帛書寸心從此殫遣妾長憔悴【遣樂府詩集作道於下一見句爲復】豈復歌笑顏檐隠千霜樹庭枯十載蘭經春不舉袖秋落寜復防一見願道意君門已九關虞卿棄相印擔簦爲同歡閨陰欲早霜何事空盤桓

長相思

鮑令暉擬靑靑河畔艸

裊裊臨窓竹藹藹垂門桐灼灼靑軒女泠泠髙臺中明志逸秋霜玉顏艶春紅人生誰不別恨君早從戎鳴慙夜月紺帶羞春風

擬客從逺方來

客從逺方來贈我漆鳴琴木有相思文弦有別離音終身持此調歳寒不攺心願作陽春曲宮商長相尋

題書後寄行人

自君之出矣臨軒不解顏砧杵夜不發髙門晝長關【晝長文苑英華作恆晝】帳中流熠耀【流文苑英華作浮誤】庭前華紫蘭物枯識節異【宋刻及藝文類聚文苑英華皆作物枯惟吳氏注本作楊枯於儷偶爲切而未詳所據】鴻來知客寒遊用暮冬盡除春待君還【除春二字未詳文苑英華末二句作近取暮秋盡餘思待春還亦不甚可解】

古意贈今人

寒鄕無異服衣氊代文練月月望君歸年年不解綖荊揚春早和幽冀猶霜霰北寒妾已知南心君不見誰爲道路苦寄情雙飛燕形廹杼煎絲顏落風摧電【杼煎絲風摧電俱不甚可解然古語今不盡詳未敢必斷其誤當闕所疑】容華一朝盡惟餘心不變

代葛沙門妻郭小玉詩

明月何皎皎垂幌照羅茵若共相思夜知同憂怨晨芳華豈矜貎霜露不憐人君非靑雲逝飄迹事咸秦妾持一生淚經秋復度春

君子將遙役【遙宋刻作徭誤】遺我雙題錦臨當欲去時復畱相思枕題用常著心枕以憶同寢行行日已逺轉覺思彌甚

丘巨源詠七寶扇【藝文類聚扇上有閣字義不可解疑爲團字之訛初學記作詠七寶圖畫扇義亦未愜古詩類苑作詠七寶畫團扇似爲近之】

妙縞貴東夏【首句初學記作妙貴經炎夏誤】巧技出吳闉【技宋刻作媛誤今從初學記】裁狀白玉璧縫似明月輪表裏縷七寶中銜駭雞珍畫作景山樹圖爲河洛神來延揮握玩入與環釧親生風長袖際晞華紅粉津拂眄迎嬌意隠映含歌人時移務忘故節攺競存新捲情隨象簟【捲初學記作眷誤】舒心謝錦茵厭歇何足道【歇初學記作歌誤】敬哉先後晨

聽鄰妓

披袵乏遊術慿軾寡文才蓬門長自寂虛席視生埃貴裏臨妝館東鄰歌吹臺雲間嬌響徹風末艶聲來飛華瑤翠幄揚芬金碧杯久絕中州美從念屍鄕灰遺情悲近世中山安在哉

王元長古意【古文苑作和王友徳元古意二首案王融獨書其字疑齊和帝名寶融當時避諱而以字行入梁猶相沿未攺鐘嶸詩品曰近任昉王元長等詞不貴奇競須新事又曰王元長剏其首謝朓沈約揚其波是則齊梁之間融以字行之明證卽此一節知此書確出梁代也】

遊禽暮知反行人獨不歸坐銷芳艸气空度明月輝嚬容入朝鏡思淚防春衣巫山彩雲沒【沒古文苑作合】淇上緑條稀待君竟不至【待古文苑作侍誤】秋鴈雙雙飛

霜气下孟津秋風度函谷念君淒已寒當軒捲羅縠纎手廢裁縫曲髩罷膏沐千里不相聞寸心鬰氤氳【氤氳古文苑作紛蘊】況復飛螢夜木葉亂紛紛

詠琵琶

抱月如可明懷風殊復淸絲中傳意緒花裏寄春情掩抑有奇態淒鏘多好聲芳袖幸時拂【時拂初學記作拂持誤今從宋刻】龍門空自生

詠幔【古文苑作謝朓詩誤】

幸得與珠綴【珠古文苑作君誤】羃歷君之楹月映不辭捲風來輙自輕每聚金鑪气時駐玉琴聲但置樽酒【宋刻但作俱置作致並誤今從古文苑】蘭缸當夜明

巫山髙

想象巫山髙【想象宋刻作響像古樂府作髣髴藝文類聚作髣象並誤今從樂府詩集】薄暮陽臺曲煙霞乍舒捲蘅芳時斷續【古樂府霞作云蘅芳作猿鳥藝文類聚煙雲作煙華蘅芳作行芳】彼美如可期寤言紛在矚憮然坐相思【憮然句藝文類聚作無忘坐相望誤憮宋刻作撫亦誤今從樂府詩集】秋風下庭緑

謝朓贈王主簿

日落牕中坐紅妝好顏色舞衣襞未縫流黃復不織蜻蛉艸際飛遊蜂花上食一遇長相思願寄連翩翼淸吹要碧玉調弦命緑珠輕歌急綺帶含笑解羅襦余曲遽幾許髙駕且歭徘徊韶景暮惟有洛城隅

同王主簿怨情

掖庭聘絕國長門失歡防相逢詠蘼蕪辭寵悲團扇花叢亂數蝶風入雙燕【雙燕文選五臣注本作飛燕案此句正以雙字互映見意作飛爲誤】徒使春帶賖坐惜紅顏變平生一顧重夙昔千金賤故人心尙爾故心人不見【此句文選李善注本作故人心不見誤】

夜聽妓

瓊閨釧響聞瑤席芳塵滿要取洛陽人共命江南管情多舞態遲意傾歌弄緩知君宻見親寸心傳玉腕【腕宋刻作鋺誤今從本集】

上客光四座佳麗直千金掛釵報纓絕墜珥答琴心蛾眉已共笑淸香復入襟歡樂夜方靜【歡宋刻作夜誤今從本集】翠帳垂沈沈

詠邯鄲故才人嫁爲廝養卒婦

生平宮閣裏出入侍丹墀開笥方羅縠窺鏡比蛾眉初別意未解去久日生悲顦顇不自識嬌羞余故姿夢中忽髣髴猶言承防私

秋夜

秋夜促織鳴南鄰搗衣急思君隔九重夜夜空佇立北窓輕幔垂西戶月光入何知白露下坐見前堦濕誰能長分居秋盡冬復及

雜詠五首

發翠斜溪裏【溪宋刻作漢藝文類聚初學記並作溪今從之】蓄寶宕山峯抽莖類仙掌銜光似燭龍飛蛾再三繞輕花四五重孤對相思夕空照舞衣縫【舞初學記作無誤】

燈

杏梁賓未散桂宮明欲沈暖色輕幃裏低光照寶琴徘徊云髻影灼爍綺疏金恨君秋月夜遺我洞房陰

燭

本生朝夕池落影照參差汀洲蔽杜若幽渚奪江離遇君時采擷玉座奉金巵但願羅衣拂無使素塵彌

席

玲瓏類丹檻【檻初學記作楹誤】苕亭似元闕【苕亭太平禦覧作孤髙】對鳯懸淸冰【懸淸冰初學記太平禦覧並作臨淸水誤】垂龍掛明月【垂太平禦覧作乘誤】照粉拂紅妝挿花理云髮玉顏徒自見常畏君情歇【常畏太平禦覧作畏見】

鏡臺

新葉初冉冉初蕋新霏霏【上初字吳氏注本作何案此二句乃故作互文如上初字作何下新字反爲復矣】逢君後園譙相隨巧笑歸親勞君玉指摘以贈南威用持挿云髻翡翠比光輝日暮長零落君恩不可追

落梅

陸厥中山王孺子妾歌

如姬寢臥內班姬坐同車洪波陪帳飲林光宴秦餘歳暮寒颷及秋水落芙蕖子瑕矯後駕安陵泣前魚【安陵當作龍陽李善文選注中已辧之】賤妾終已矣君子定焉如

施榮泰雜詩

趙女修麗姿燕姬正容飾妝成桃毀紅黛起艸慙色羅裙數十重猶輕一蟬翼不言縠袖輕專嘆風多力鏘佩玉池邊弄笑銀臺側折桞貽目成插蒲贈心識【吳顯令注曰挿當作防古詞防蒲曲與君同防蒲終日不成把】來時嬌未盡還去媚何極

玉臺新詠考異卷四

欽定四庫全書

玉臺新詠考異卷五

姚安府知府紀容舒撰

江淹古體【文選李善注本作古離別五臣注本作古別離案文通雜擬三十首皆擬古之作不此首獨題古體檢藝文類聚收此詩題曰擬古雜體似誤以三十首之總題爲第一首之本題而本題反爲佚去疑此書輾轉傳冩誤亦相同又省去擬雜二字遂但曰古體耳然宋刻業已如是今姑從之而附識所疑於此】

遠與君別者乃至鴈門關黃雲蔽千里遊子何時還送君如昨日檐前露已不惜蕙艸晚所悲道路寒君在天一涯妾心久別離願一見顏色不異瓊樹枝兔絲及水萍所寄終不移

班媫妤【文選題下有詠扇二字以下張司空休上人例推之是宋刻誤脫也】

綾扇如團月出自機中素畫作秦王女乘鸞向煙霧彩色世所重𨿽新不代故竊悲涼風至【悲涼風藝文類聚作愁秋涼誤】吹我玉堦樹君子恩未畢零落委中路【委文選及宋刻並作在今從藝文類聚】

張司空離情

秋月映櫳懸光入丹墀佳人撫鳴琴淸夜守空帷蘭徑少行迹玉防生网絲庭樹發紅彩【庭宋刻作夜誤今從文選】閨艸含碧滋羅綺爲君整【羅綺句文選五臣本作延佇整羅綺】萬里贈所思願垂湛露惠信我皎日期

休上人怨別

西北秋風至楚客心悠哉日暮碧雲合佳人殊未來露彩方泛艶月華始徘徊寶書爲君掩瑤琴詎能開相思巫山渚悵裏云陽臺【云陽選詩補注作陽云案史記司馬相如傳楚王乃登云陽之臺孟康注曰云夢中髙唐之臺宋玉所賦者言其髙出云之陽則陽云爲誤】金鑪絕沈燎綺席偏浮埃桂水日千里因之平生懷

丘遲敬酬栁僕射徵怨

新歌自言妍雅舞空僊僊耳中解明月頭上落金鈿雀飛旦逺近【旦宋刻作且誤】暮入綺窻前魚戱𨿽南北終還蓮葉邊惟見君行久新年非故年

答徐侍中爲人贈婦

丈夫吐然諾受命本遺家糟糠且棄置蓬首亂如麻側聞洛陽客金蓋翼髙車謁帝時來下光景不可奢【此句未詳】幽房一洞啟二八盡芳華羅裙有長短翠鬢無低斜長眉橫玉臉皓腕捲輕紗俱防依井蝶共取落檐花何言徵戍苦抱膝空咨嗟

沈約登髙望春

登髙眺京洛街巷紛漠漠【紛漠漠藝文類聚作何紛紛案紛桓古音𨿽通然此四句正以轉韻見妙今仍從宋刻】回首望長安城闕鬰盤桓日出照鈿黛風過動羅紈齊童躡朱履趙女揚翠翰春風搖雜樹葳蕤緑且丹寶瑟玫瑰柱金羈瑇瑁鞍淹畱宿下蔡置酒過上蘭解眉還復斂方知巧笑難佳期空靡靡含睇未成懽嘉客不可見因君寄長嘆

昭君辭【文苑英華作昭君怨】

朝發披香殿夕濟汾陰河於玆懷九逝【逝文苑英華作折案楚詞九章有魂一夕而九逝語此正用之作折爲誤】自此斂防蛾沾妝疑湛露【妝宋刻作莊今從文苑英華疑文苑英華作如義可両存又注一作凝則又因疑字而誤】繞臆狀流波【臆文苑英華作臉】日見奔沙起稍覺轉蓬多胡風犯肌骨非直傷綺羅銜涕試南望關山欝嵯峨始作陽春曲【陽文苑英華作傷誤】終成苦寒歌惟有三五夜明月暫經過

少年新婚爲之詠

山陰桞家女莫言出田墅丰容好姿顏便辟工言語【辟宋刻作僻誤】腰肢旣軟弱衣服亦華楚紅輪映早寒畫扇迎初暑錦履並花紋繡帶同心苣羅繻金薄廁雲鬢花釵舉我情已鬰紆何用表﨑嶇托意眉間黛申心口上朱莫爭三春價坐防千金軀【坐防二字未詳疑或有悞】盈尺靑銅鏡經寸合浦珠無因達往意欲寄防飛鳬裾開見玉趾衫薄映凝膚羞言趙飛燕笑殺秦羅敷自顧𨿽悴薄冠蓋耀城隅髙門列騶駕廣路從驪駒何慙鹿盧劍詎減府中趨還家問鄕裏詎堪持作夫【詎堪二字相承作詎不堪解此正如中郎枯桑知天風海水知天寒句李周翰注訓知爲豈知耳究爲牽彊疑詎字本是誰字以形近而訛乂姚寛西溪叢語謂六朝呼妻爲鄕裏引南史張彪傳爲證然此詩通首皆擬夫對婦之詞不末二句忽脫語脈又令其夫問婦蓋鄕裏指所出之田墅言我冨貴如斯可稱佳壻爾試還問鄕中之人誰堪以我爲夫乎言外有非爾與我不堪配偶乃相矜相調之詞可不必別生解也但舊說相沿已久未敢輕攺古書姑附識於此】

雜曲三首

捨轡下雕輅更衣奉玉牀斜簮映秋水【斜古樂府作聨悞】開鏡比春妝所畏紅顏促君恩不可長鵕冠且容裔【古樂府作鵕冠宋刻作雞冠樂府詩集作防冠案雄鷄爲冠但有子路一事斷乎無渉於艶情防防爲冠更無出典吳氏注引漢佞幸傳孝惠時侍中郎皆冠鵕防貝帶傅脂粉於義爲近蓋雞防皆以形近訛耳今從古樂府】豈吝桂枝亡

攜手曲

西徵登隴首東望不見家關樹抽紫葉塞艸發靑芽昆明當欲滿蒲萄作花流淚對漢使【流樂府詩集作埀】因書寄狹邪

有所思

河漢縱且橫北斗橫且直星漢空如此寜知心有憶【有藝文類聚作所】孤燈曖不明寒機曉猶織【曉猶藝文類聚作猶更】零淚向誰道雞鳴徒嘆息

夜夜曲

雜詠五首

楊桞亂如絲綺羅不自持春艸黃復緑【黃復宋刻作靑復悞藝文類聚作復黃亦悞今從吳氏注本】客心傷此時翠菭已結洧碧水復盈淇日華照趙瑟風色動燕姬【色宋刻作心悞】襟中萬行淚故是一相思

春詠

風來吹葉動風去畏花傷紅映已照灼況復含日光歌童暗理曲遊女夜縫裳詎減當春淚能斷思人腸【後四句文義不屬未詳其故】

詠桃

月華臨靜夜夜靜滅氛埃【下靜字宋刻作靖悞今從文選】方暉竟入戶圓影隙中來髙樓切思婦西園遊上才网軒映珠綴【文選李善注曰网戶朱綴刻方連下云緑苔此當云朱綴今並爲珠疑傳冩之悞】門照緑苔洞房殊未曉淸光信悠哉

詠月【文選作王中丞思逺詠月】

輕陰拂建章夾道連未央因風結復解霑露柔且長楚妃思欲絕班女淚成行遊人未去爲此歸故鄕

詠桞

江南簫管地妙音發孫枝殷勤寄玉含情舉復垂【復古文苑作腹悞】雕梁再三繞輕塵四五移曲中有深意丹誠君詎知【誠古文苑作心】

詠篪

四憶詩四首【三言五言按四詩宜入九卷疑亦竄入】

憶來時的的上堦墀勤勤敍離別慊慊道相思相防常不足相見乃忘饑

憶坐時防防羅帳前或歌四五曲或弄兩三笑時無比嗔時更可憐

憶食時臨盤動容色欲坐復羞坐欲食復羞食含哺如不饑【哺宋刻作惟蓋字形相近而誤刋今從本集】擎甌似無力

憶眠時人眠彊未眠解羅不待勸就枕更須牽復恐旁人見嬌羞在燭前

十詠二首

纎手制新奇刺作可憐儀縈絲飛鳯子結縷坐花兒不聲如動吹無風自裊枝麗色儻未歇聊承雲鬢垂

領邊繡

丹墀上颯沓玉殿下趨蹡【蹡宋刻作鏘悞】逆轉珠佩響先表繡袿香裾開臨舞席袖拂繞歌堂所嘆忘懷妾見委入羅牀

腳下履

擬靑靑河邊艸

漠漠牀上塵中心憶故人故人不可憶中心長嘆息嘆息想容儀不欲長別離別離稍已久空牀寄杯酒擬三婦艶【宋刻無艶字然諸本皆有之諸家所擬亦皆作三婦艶蓋宋刻悞脫】

大婦拂玉匣【拂玉匣宋刻作掃玉墀於義爲短今從樂府詩集】中婦結羅帷【羅樂府詩集作珠案羅帷不可言結楚詞蘇糞壤以充幃注幃佩囊也疑帷字或幃字之訛】小婦獨無事對鏡畫蛾眉【畫樂府詩集作理】良人且安臥夜長方自私

古意

挾瑟叢臺下徙倚愛容光佇立日已暮戚戚苦人腸露葵已堪摘淇水未霑裳錦衾無獨暖羅衣空自香明月𨿽外照寜知心內傷

夢見美人【案起二句似是和人之作疑題有脫然諸本並同無從校補】

夜聞長嘆息知君心有憶果自閶闔開魂交睹容色旣薦巫山枕又奉齊眉食立望復橫陳忽覺非在側那惡神傷者【惡字殊不可解疑爲意字之訛】潺潺淚霑臆

效古

可憐桂樹枝單雄憶故雌歳暮異棲宿春至猶別離山河隔長路路逺絕容儀豈云無我匹寸心終不移

初春

夾道覓陽眷佳人共攜手艸色猶自腓【腓宋刻作非誤今從藝文類聚】林中都未有無事逐梅花空教信楊桞【教宋刻作中藝文類聚作交並誤今從初學記】且復歸去來含情寄杯酒

悼亡

去秋三五月今秋還照房今春蘭蕙艸來春復吐芳悲哉人道異一謝永銷亡屏筵空有設帷席更施張遊塵掩虛座孤帳覆空牀萬事無不盡徒令存者傷

桞惲搗衣詩一首

孤衾引思緒獨枕愴憂端深庭秋艸緑髙門白露寒思君起淸夜促柱奏幽蘭不怨飛蓬苦徒傷蕙艸殘【其一】行役滯風波遊子淹不歸亭臯木葉下隴首秋雲飛【云藝文類聚作蓬然梁書本傳亦作云】寒園夕鳥集思牖艸虫悲嗟矣當春服安見禦冬衣【其二】鶴鳴勞永嘆【吳顯令注曰鶴疑作鸛】采菉傷時暮念君方逺遊【遊宋刻作徭誤今從藝文類聚】望妾理紈素【望藝文類聚作賤案賤字文義可通而不及望字從行人意中體出用意較深】秋風吹緑潭明月懸髙樹佳人飾淨容【淨疑作靚】招攜從所務【其三】步欄沓不極離堂肅已扃【堂宋刻作家誤今從藝文類聚】軒髙夕杵散气爽夜砧鳴瑤艸隨步響幽蘭逐袂生歭理金翠容與納宵淸【其四】泛艶回煙采淵旋鶴文淒淒合歡袖冉冉蘭麝芬不怨杼軸苦所悲千里分垂涕送行李傾首遲歸云【其五】

鼓吹曲二首

別島望風臺【風樂府詩集作云】天淵臨水殿芳艸生未積春花落如霰出從張公子還過趙飛燕奉帚長信宮誰知獨不見

獨不見

長安倡家女【長安宋刻作少長語不可解今從樂府詩集】出入燕南陲【出入二字未詳疑爲出自之訛】惟恃徳自美【惟樂府詩集作與誤】本以容見知舊聞關山逺何事總金羈妾心日已亂秋風鳴細枝

度關山

雜詩

雲輕色轉暖艸緑晨芳歸山墟罷寒晦園澤潤朝暉春心多感動睹物情復悲自君之出矣蘭堂罷鳴機徒知遊宦是不念別離非

長門怨

玉壺夜愔愔門重且深秋風動桂樹流月搖淸陰綺檐淸露溽网戶思虫吟嘆息下蘭閣含愁奏雅琴何由鳴曉佩復得抱宵衾無復金屋念豈照長門心

江南曲

汀洲采白蘋日落江南春【日落吳氏本注一作日暖然落字更有蒼茫望逺之神】洞庭有歸客瀟湘逢故人故人何不返春華復晚不道新知樂且言行路逺【且藝文類聚作空樂府詩集作只】

起夜來

城南斷車騎閣道覆淸埃【車樂府詩集作兵淸樂府詩集作靑並誤】露華光翠网月影入蘭臺洞房且莫掩門或復開颯颯秋桂響非君起夜來【非古樂府作悲誤】

七夕穿鍼

代馬秋不歸【代宋刻作黛誤今從初學記】緇紈無復緒迎寒理夜縫【夜文苑英華作衣誤】映月抽纎縷的皪愁睇光連娟思眉聚【藝文類聚無的皪二句蓋類書莭本】淸露下羅衣秋風吹玉柱流陰稍已多【流陰句藝文類聚文苑英華並作流景對秋夕誤】餘光亦難取【末三字宋刻作欲難取藝文類聚作欲難駐文苑英華作亦難取又注難取一作誰與今從文苑英華】

詠席

照日汀洲際搖風緑潭側𨿽無獨繭輕【輕初學記作絲誤】幸有靑袍色羅袖少輕塵象牀多麗飾願君闌夜飲【闌夜初學記作蘭夜誤藝文類聚作夜闌亦誤】佳人時宴息【宴藝文類聚作安誤】

江洪詠歌姬

寶鑷建珠花【建字未詳案續漢書輿服志曰簮以瑇瑁爲擿長一尺端爲華勝上爲鳯凰爵以翡翠爲毛羽下有白珠垂黃金鑷然則古人亦以鑷爲首飾疑建當作間以音近而誤也】分明靚妝防【妝宋刻作莊誤】薄鬢約防黃輕紅淡鉛臉發言芳已馳復加蘭蕙染浮聲易傷嘆沈唱安而險孤轉忽徘徊雙蛾乍舒斂不持全示人半用輕紗掩

舞女

腰纎蔑楚媛體輕非趙姬映襟闐寶粟緣肘掛珠絲髮袖已成態動足復含姿斜睛若不盼當轉復遲疑何慙云鶴起詎減鳯驚時【驚宋刻作鸞誤馮氏校本注一作驚於義爲近今從之】

詠紅牋

雜彩何足奇惟紅偏作可灼灼類蕖開輕明似霞破鏤質捲芳脂裁花承百和且傳別離心復是相思裹不值情幸人豈識風流座【末句未詳】

詠薔薇

當戶種薔薇枝葉太葳不搖香已亂無風花自飛春閨不能靜開匣理明妃曲池浮采采斜岸列依依或聞好音度時見銜泥歸且對淸觴湛其餘任是非【其文前後不屬未諭其故】

髙爽詠鏡

初上鳯凰墀此鏡照蛾眉言照長相守不照長相思虛心防不采貞明空自欺【欺字未詳疑爲持字之訛】無言此故物更復對新期

鮑子卿詠畫扇【藝文類聚作髙爽詩蓋歐陽詢編書之時此詩卽從此書采出因與髙爽相連偶然悞視耳】

細絲本自輕弱彩何足眄直爲發紅顏謬成握中扇乍奉長門泣時承柏梁宴思妝開已掩歌容隠而見但畫雙黃鵠莫畫飛燕【下畫字藝文類聚作作】

詠玉堦

玉堦已誇麗復得臨紫微北戶接翠幄南路抵金扉重疊通日影參差蔵月輝輕苔染朱履微澱拂羅衣【澱馮氏校本注一作防案階非流水不得有防灩之紋爾雅澱謂之垽說文滓澱也此正指人行之處泥滓微迹作澱爲是】獨笑昆山曲空見靑鳬飛

何子朗學謝體

桂臺淸露拂銅陛落花沾美人紅粉罷攀鉤捲細思君擊促織【擊促織三字未詳吳氏注本作暫促柱於義可通而不言所本】玉指何纎纎未爲此別無故坐相嫌

和虞記室騫古意

美人弄白日灼灼當春牖淸鏡對蛾眉新花映玉手燕下拾池泥風來吹細桞君子何時歸與我酌尊酒

和繆郎視月

淸夜未云疲細聊可發泠泠玉潭水【泠泠宋刻作玲玲誤】映見蛾眉月靡靡露方垂輝輝光稍沒佳人復千里餘影徒揮忽

範靖婦詠步搖花【隋書經籍志梁徵西記室範靖妻沈滿願集三卷則此婦有名可考宜與鮑令暉一例書名】

珠華縈翡翠寶葉間金瓊剪荷不似制爲花如自生低枝拂繡領微步動瑤瑛但令云髻挿蛾眉本易成戱蕭娘【蕭馮氏校本注一作繡按劉令有答唐娘詩又有贈謝娘詩皆舉其姓蓋六朝女妓有此稱作繡悞也】

明珠翠羽帳金薄緑綃帷因風時暫舉想象見芳姿淸晨挿步搖向晚解羅衣托意風流子【托藝文類聚作記悞】佳情詎肯私

詠五彩竹火籠

可憐潤霜質【質太平禦覧作雪悞】纎剖復毫分織作回風苣【苣藝文類聚作縷義可兩存太平禦覧作葛則字形相近之訛也】制爲縈綺文含芳出珠被耀采接緗裙【采藝文類聚作緑悞】徒嗟今麗飾【今宋刻作金誤今從藝文類聚】豈念昔淩雲

詠鐙

綺筵日已暮羅幃月未歸【幃藝文類聚作帳】開花散鶴采【鶴藝文類聚初學記並作鵠案劉子駿鐙賦曰惟玆蒼鶴修麗以奇負斯明燭躬含冰池庾子山七夕賦曰鶴熖初上羊燈未安則作鶴爲是】含光出九微風軒動丹熖冰宇淡靑暉【靑宋刻作淸誤今從初學記】不吝輕蛾繞惟畏曉蠅飛

何遜日夕望江贈魚司馬

湓城帶湓水湓水縈如帶日夕望髙城耿耿靑雲外城中多宴賞絲竹常繁防管聲已流悅弦聲復淒切歌黛慘如愁舞腰疑欲絕仲秋黃葉下長風正騷屑早鴈出雲歸故燕辭檐別晝悲還異縣夜夢在洛汭洛汭何悠悠起望登西樓的的帆向浦團團月隠洲【月宋刻誤作日隠本集誤作映據黃伯思東觀餘論攺正】誰能一羽化輕舉逐飛浮

擬輕薄篇

城東美少年重身輕萬億柘彈隨珠丸白馬黃金勒長安九逵上靑槐蔭道植轂擊晨已喧肩排暝不息【暝宋刻作暗今從藝文類聚】走狗通西望【通古樂府作束誤】牽牛亙南直相期百戲旁去來三市側象牀沓繡被玉盤傳綺食倡女掩扇歌小婦開織【倡女古樂府作大姊小婦古樂府作小妹】相防獨隠笑見人還斂色黃鶴悲故羣山枝詠初識烏飛過客盡雀聚行龍匿酌羽方厭厭【方宋刻作前不甚可解今從古樂府】此時歡未極

詠照鏡

珠旦初捲綺機朝未織玉匣開鑑形寶臺臨淨飾對影獨含笑防花空轉側聊爲出繭眉試染夭桃色羽釵如可間金鈿畏相逼【畏宋刻作長吳氏本注一作畏今從之】蕩子行未歸啼妝坐沾臆

閨怨

曉河沒髙棟斜月坐空庭窻中度落葉外隔飛螢含情下翠帳掩涕閉金屏昔期今未返春艸寒復靑思君無轉易何異北辰星

詠七夕

仙車駐七襄【仙車復下句鳯駕且與七襄文義不諧車字襄字必有一訛藝文類聚作七驤尢不可解】鳯駕出天潢月映九微火風吹百和香來歡暫巧笑【來歳時雜詠作逢誤】還淚已啼妝【啼文苑英華作沾】依稀猶洛汭倐忽似髙唐別離不得見河漢漸湯湯

詠舞妓

管淸羅薦合【淸藝文類聚作隨誤】弦驚雪袖遲逐唱回纎手聽曲動蛾眉凝睛眄墮珥【凝睛句藝文類聚作凝情顧眄墮誤】微睇托辭日暮畱嘉客相防愛此時

防新婚

霧夕蓮出水霞朝日照梁何如花燭夜輕扇掩紅妝良人復灼灼席上自生光所悲髙駕動環佩出長廊

詠倡家

曖曖髙樓暮【曖曖宋刻作皎皎今從藝文類聚】華燭帳前明羅幃雀釵影寶瑟鳯雛聲夜花枝上發新月霧中生誰念當牕牖相望獨盈盈

詠白鷗嘲別者【藝文類聚無嘲別者三字】

可憐雙白鷗朝夕水上游何言異棲息雌住雄不畱孤飛出渚浦獨宿下滄洲東西從此去影響絕無由

學靑靑河邊艸

春園日好【日文苑英華作已】折花望逺道秋夜苦復長抱衾靣空牀【靣文苑英華作向】吹樓下促節【樓文苑英華作臺】不言於此別歌筵掩團扇何時一相見弦絕猶依軫葉落裁下枝卽此𨿽云別方我未成離

嘲劉孝綽

房櫳滅夜火牕戶映朝光妖女搴帷出蹀初下牀雀釵橫曉髩蛾眉艶宿妝稍聞玉釧逺猶憐翠被香寜知早朝客參池已鴈行

王樞古意蕭信武教

朝取饑蠶食夜縫千里衣復聞南陌上日暮采蓮歸靑苔覆寒井紅藥間靑薇人生樂自極良時徒見違何由及新燕雙雙還共飛

至烏林村見采桑者聊以贈之

遙見提筐下妍翩實端妙將去復回身欲語先爲笑閨中初別離不許覓新知空結茱萸帶敢報木蘭枝徐尙書座賦得可憐【此賦可憐之態吳氏本注一作阿憐蓋誤以爲人名也】

紅蓮披早露玉貌映朝霞飛燕啼妝罷顧挿步搖花匝金鈿滿【宋刻作溘誤】參差繡領斜暮還垂瑤帳香燈照九華

庾丹秋閨有望

耿耿橫天漢飄飄出岫雲月斜樹倒影風至水回文已泣機中婦復悲牀上君羅襦曉長襞翠被夜徒薰空汲銀牀井誰縫金縷裙所思竟不至空持淸夜分

夜夢還家

歸飛夢所憶共子汲寒漿銅瓶細絲綆綺井白銀牀雀出丰茸樹虫飛瑇瑁梁離人不相見難忍對春光

玉臺新詠考異卷五

欽定四庫全書

玉臺新詠考異卷六

姚安府知府紀容舒撰

吳均和蕭洗馬子顯古意六首【春艸可攬結一首藝文類聚作閨怨賤妾思不堪一首藝文類聚作采桑案六朝遺集率鮮完書其存於今者大抵抄撮於諸書之中輾轉相承文多訛異無由定其孰是今仍從宋刻書之】

賤妾思不堪采桑渭城南帶減連枝繡髮亂鳯凰簪花舞依長薄【依長宋刻作衣裳悞今從藝文類聚】蛾飛愛緑潭【蛾藝文類聚閨情部作鵝悞其桑部所載仍作蛾】無由報君此【此樂府詩集作信藝文類聚閨情部作此桑部作信義可兩存文苑英華作徳則信字傳冩之悞】流涕向春蠶【其一宋本毎首下注其幾字然皆另跳行蓋六首文不相屬與秋胡行搗衣等篇不同】

妾本倡家女出入魏王宮旣得承雕輦亦在更衣中蓮花銜靑雀寶粟鈿金虫猶言不得意流涕憶遼東【其二遼東二字未詳然諸本並同】

春艸可攬結【宋刻作春艸攏可結此從藝文類聚】妾心正斷絕緑鬢愁中攺紅顏啼裏滅非獨淚成珠亦見珠成血願爲飛鵲鏡翩翩照離別【其三】

何處報君書隴右五岐路淚研枝墨【枝二字未詳吳氏注謂當作皮所引晁氏墨經支離不切當闕所疑】筆染鵝毛素碧浮孟渚水【孟疑作夢】香下洞庭路應歸遂不歸芳春空擲度【其四】

妾家橫塘北發艷小長幹花釵玉腕轉珠繩金絡丸【丸藝文類聚作紈】羃歷懸靑鳯逶迆搖白團誰堪久見此【久藝文類聚作分悞】含恨不相看【其五】

匈奴數欲盡僕在玉門關蓮花穿劍鍔秋月掩刀環春機鳴窈窕【鳴藝文類聚作思】夏鳥思綿蠻【鳥文苑英華作木思藝文類聚作鳴】中人坐相望狂夫終未還【其六狂字諸本並同然臨邊討敵而自稱狂夫於義無取疑是徵字以形似而訛耳未文苑英華作不】

與柳惲相贈答六首

黃鸝飛上苑緑芷出汀洲日映昆明水春生鳷鵲樓飄颺白花舞瀾漫紫萍流書織回文錦無因寄隴頭思君甚瓊樹不見方離憂【吳氏本毎首下亦各注其防字宋刻無之】

鳴鞭適太阿連翩渡漳河燕姬及趙女挾瑟夜經過纎腰曵廣袖半額畫長蛾客本倦遊者箕帚在江沱故人不可棄新知空復何

離君苦無樂【君吳氏注本作居】向暮心淒淒要塗訪趙使聞君仕執珪杜蘅色已發菖蒲葉未齊羃防蠶餌繭差池燕吐泥願逐春風去飄蕩至遼西

白日隠城樓勁風掃寒木離析隔西東執手異涼燠相思咽不言洞房淸且肅歳去甚流煙年來如轉軸別鶴千里飛孤雌夜未宿

閨房宿已淸【宿疑作肅】落月有餘輝寒虫隱壁思秋蛾繞燭飛斷雲絕更合離禽去復歸佳人今何在迢遞江之沂一爲別鶴弄【馮氏校本謂弄字宋刻作棄今檢宋刻實作弄馮氏偶悞也】千里淚沾衣

秋云靜晚天寒夜方綿綿聞君吹急管相思雜采蓮別離未防日髙月三成蹀躞黃河浪嘶喝隴頭蟬【六朝詩多用蟬喝字陳張正見有秋蟬喝柳詩然終疑爲唱字之訛好奇者曲爲之說耳】寄君蘼蕪葉挿著叢臺邊

擬古四首

嫋嫋陌上桑防陌復垂塘長條映白日【映藝文類聚作系】細葉隱鸝黃【隱文苑英華作影】蠶饑妾復思【饑宋刻作飽悞今從藝文類聚】拭淚且提筐故人寧知此【寧知文苑英華作去如悞】離恨煎人腸

陌上桑

咸陽春艸芳秦帝捲衣裳【帝吳氏注本作女於義爲愜而未詳所本疑因太白詩而以意攺之】玉檢茱萸匣【匣文苑英華作帯】金泥蘓合香初芳薰復帳【薰文苑英華注一作動悞】餘輝耀玉牀【玉文苑英華作寶】當湏晏朝罷【晏文苑英華注一作早又注此句一作湏臾朝晏罷】持此贈華陽【華樂府詩集作龍】

秦王捲衣【按李太白集有秦女捲衣疑本爲秦女而樂府傳寫作秦王爾】

錦帯雜花鈿羅衣垂緑川問子今何去出采江南蓮遼西三千里欲寄無因緣願君早旋返及此荷花鮮

采蓮

裔陽之春攜手淸洛濵雞鳴上林苑薄暮小平津長裾藻白日廣袖帯芳塵故交一如此新知詎憶人

攜手

贈杜容成一首【藝文類聚作詠燕】

一燕海上來一燕髙臺息一朝相逢遇【相宋刻作所悞今從藝文類聚】依然舊所識【所藝文類聚作相】問我來何遲關山防紆直【關山藝文類聚作山川】答言海路長風多飛無力【多藝文類聚作駛】昔別縫羅衣春風初入幃今來夏欲晚桑蛾薄樹飛

春詠

春從何處來拂水復驚梅【水宋刻作衣悞今從藝文類聚】云障靑瑣闥【障藝文類聚作彰悞】風吹承露臺美人隔千里羅帷閉不開無由得共語空對相思杯

去妾贈前夫

棄妾在河橋相思復相遼鳯凰簪落髩蓮花帯緩腰腸從別處斷貌在淚中銷願君憶疇昔片言時見饒

詠少年

董生惟巧笑子都信美目百萬市一言千金買相逐不道參差菜誰論窈窕淑願言捧繡被來就越人宿

王僧孺春怨

四時如湍水飛奔競回復夜鳥響嚶嚶朝光照煜煜厭見花成子多看筍爲竹萬里斷音書十載異棲宿積怨落芳鬢長啼壊美目君去在楡關妾畱住函谷惟對昔邪房如見蜘蛛屋獨與響相酬還將影自逐象牀易氊簟羅衣變單復防過度風霜【馮氏校本注過度一作度過】猶能保煢獨

月夜詠陳南康新有所納

二八人如花三五月如鏡當簾一種色開戶兩相映【開戶藝文類聚作還將悞】重價出秦韓髙名入燕鄭十城屢請易千金防爭聘君意自能專妾心本無競

見貴者初迎盛姬聊爲之詠

久想專房麗未見傾城者千金訪繁華一朝遇容冶家本薊門外來戱叢臺下長卿幸未匹文君復新寡

與司馬治書同聞鄰婦夜織

洞房風已激長廊月復淸藹藹夜庭廣飄飄曉帳輕雜聞百虫思偏傷一鳥聲【鳥宋刻作息悞】鳥聲長不息妾心復何極猶恐君無衣夜夜當窻織

夜愁

檐露滴爲珠池水合成璧萬行朝淚防千里夜愁積【積宋刻作極馮氏校本注一作積今從之】孤帳閉不開寒膏盡復益誰知心眼亂看朱忽成碧

春閨有怨

愁來不理鬢春至更攢眉悲看蛺蝶粉泣看蜘蛛絲月映寒蛩褥風吹翡翠帷飛鱗難托意駛翼不銜辭

搗衣

足傷金管遽多愴緹光促【馮氏校本注曰近本此句下有露團池上紫風飄庭裏緑二句宋刻無之今考藝文類聚有此二句則近本尙非無據然藝文類聚無下機四句則搗衣之意全脫亦於義爲短故今仍從宋刻】下機騖西眺鳴砧遽東旭芳汗似蘭湯雕金辟龍燭散度廣陵音摻寫漁陽曲【摻宋刻作操悞】別鶴悲不已離鸞斷更續尺素在魚腸寸心憑雁足

爲人述夢

已知想成夢未信夢如此皎皎無片非的的一皆是已親芙蓉褥方開合歡被雅步極嫣妍含辭恣委靡如言非倐忽不意成俄爾及寤盡空無方知悉虛詭

爲人傷近而不見【宋刻悞脫而字據藝文類聚補】

嬴女鳯凰樓漢姬柏梁殿詎勝仙將死【勝藝文類聚作過】音容猶可見我有一心人【我有藝文類聚作獨我】同鄕不異縣異縣不成隔同鄕更脈脈脈脈如牛女無妨年一語【末句藝文類聚作幽幽寄一語】

爲何庫部舊姬擬蘼蕪之句【藝文類聚作爲何遜舊姬上山采蘼蕪案梁書何炯曽爲庫部移之何遜似悞】

出門望蘭薰褰簾正逢君斂容才一訪新知詎可聞【知藝文類聚作人】新人含笑近故人含淚隱【含淚藝文類聚亦作含笑悞】妾意在寒松君心逐朝槿

在王晉安酒席數韻【藝文類聚作詠姬人】

窈窕宋容華【宋藝文類聚作守悞】但歌有淸曲【淸藝文類聚作情悞】轉盼非無以斜扇還相矚【扇還藝文類聚作眉幸悞】詎減許飛瓊【詎藝文類聚作不】多勝劉碧玉何因送欵欵半飲杯中醁【半宋刻作伴案詩在酒席已伴飲矣不得更曰何因藝文類聚作半飲是杯酒而畱半與之相憐相調情思並見較伴字爲有致今從之】

爲人有贈

碧玉與緑珠張盧復雙女曼聲古難匹長袂世無侶似出鳯凰樓言發瀟湘渚幸有褰裳便含情寄一語

何生姬人有怨

寒樹棲羇雌月映風復吹逐臣與棄妾零落心可知寶琴徒七蘭鐙空百枝顰容不足效啼妝拭復垂同衾成楚越異國非仳離【仳宋刻作此悞】

鼓瑟曲有所思

夜風吹熠燿朝光照昔邪【昔文苑英華作辟誤辟邪獸名昔邪瓦松也】防銷蘼蕪葉空落蒲萄花不堪長織素誰能獨浣紗光陰復何極望促反成賒知君自蕩子柰妾亦倡家

爲人寵姬有怨

可憐獨立樹枝輕根易搖已爲露所浥復爲風所飄錦衾襞不臥端坐夜及朝是妾愁成瘦非君重細腰

爲人自傷【藝文類聚作爲姬人怨詩】

自知心裏恨還向影中羞廽持昔慊慊變作今悠悠還君與妾珥【珥藝文類聚作扇】歸妾奉君裘斷猶可續心去最難畱

秋閨怨

斜光隱西壁暮雀上南枝風來秋扇屏月出夜鐙吹深心起百際遙淚非一垂徒勞妾辛苦終言君不知

張率相逢行

相逢夕陰街【街宋刻作階藝文類聚作街按三輔黃圖長安八街有夕陰街尙冠前街下句用尙冠裏則此句爲夕陰街無疑宋刻誤也今從藝文類聚】獨趨尙冠裏髙門旣如一甲第復相似憑軾日欲昏何處訪公子公子之所在所在良易知靑樓出上路漸臺臨曲池堂上撫流徽雷樽朝夕施橘柚芬華實【芬樂府詩集作分悞】朱火燎金枝兄弟兩三人冠佩紛陸離朝從禁中出車騎並驅馳金鞍瑪瑙勒聚觀路旁兒入門一顧望鳬鵠有雄雌雄雌各數十【十宋刻及樂府詩集並作千悞門庭之內隙地防何而鳬鵠雌雄各數千此可以理斷者也今從藝文類聚】相鳴戱羽儀並在東西立羣次何離離大婦刺方領中婦抱嬰兒小婦尙嬌稚端坐吹參差丈夫無遽起神鳯且來儀

對酒

對酒誠可樂此酒復能醇如華良可貴如乳更非珍何以畱上客爲寄掌中人金尊淸復滿玉椀亟來親誰能共遲暮對酒及芳辰君歌當未罷卻坐避梁塵

逺期

逺期終不歸節物坐將變【物藝文類聚作華悞】白露愴單衫【衫宋刻作棲案團扇單衫儷偶爲切今從藝文類聚】秋風息團扇誰能久別離【能藝文類聚作將悞】他鄕且異縣浮雲蔽重山相望何時見【何時藝文類聚作不可】寄言逺行者【行樂府詩集作期】空閨淚如霰

徐悱贈內

日暮想淸揚【揚宋刻作陽案婉如淸揚語本國風淸陽無所取義今從馮氏校本】躡履出椒房网虫生錦薦遊塵掩玉牀不見可憐影空餘黼帳香彼美情多樂挾瑟坐髙堂豈忘離憂者向隅心獨傷聊因一書札以代九回腸

對房前桃樹詠佳期贈內

相思上北閣徙倚望東家忽有當軒樹兼含映日花方鮮類紅粉比素若鉛華更使增心憶彌令想狹邪無如一路阻脈脈似雲霞嚴城不可越言折代疏麻

費昶華光省中夜聞城外搗衣【華光宋刻作華觀諸本並同惟藝文類聚作華光按謝朓有爲皇太子侍華光殿曲水宴詩劉孝綽亦有華光殿曲水宴詩則華光本齊舊殿梁人因之故攺從藝文類聚聞藝文類聚作聽】

閶闔下重關丹墀吐明月秋气城中冷【气宋刻作夜今從藝文類聚】秋砧城外發浮聲繞雀臺飄響度龍闕宛轉何藏摧當從上路來藏摧意未已【意藝文類聚作方】定自乘軒裏【裏宋刻作裏悞今從藝文類聚】乘軒盡世家佳麗似朝霞圓璫耳上照方繡領間斜衣燻百和屑髩挿九枝花昨暮庭槐落今朝羅綺薄拂席捲鴛鴦開幔舒龜鶴【幔藝文類聚作緼悞】金波正容與玉步依砧杵紅袖往還縈素腕參差舉徒聞不得見獨夜空愁佇【吳氏本此句下注其一字按獨夜以下文義相屬不得斷爲二章今從宋刻削去】獨夜何窮極懷之在心側【側字義不可解詩紀作惻又與在字不應疑當作枉心惻宋刻在字皆作枉與枉字所差毫髮耳】階垂玉衡露庭舞相風翼瀝滴流星輝燦爛長河色三冬誠足用五日無糧食揚云已寂寥今君復直

和蕭記室春旦有所思

芳樹發春煇蔡子望靑衣水逐桃花去春隨楊柳歸楊柳何時歸裊裊復依依已映章臺陌復埽長門扉獨知離心者坐惜春光違洛陽逺如日何由見宓妃

春郊望美人

芳郊拾翠人廻袖探芳春【探宋刻作掩今從藝文類聚】金輝起步搖紅彩發吹綸湯湯蓋頂日【湯湯二字未詳藝文類聚作陽陽蓋頂日亦不可解】飄飄馬足塵薄暮髙樓下當知妾姓秦

詠照鏡

晨輝照杏梁飛燕起朝妝畱心散廣黛輕手約花黃正釵時念影拂絮且憐香方嫌翠色故乍道玉無光城中皆半額非妾畫眉長

和蕭洗馬畫屏風二首

日淨班姬門風淸董賢館捲耳緣堦出反舌登墻喚蠶女桂枝鉤遊童蘇合彈拂袖當畱客相逢莫相難

陽春發和气

佳人在河內徵夫鎭馬邑零露一朝漙中夜兩垂泣气爽牀帳冷天寒鍼縷澁紅顏本暫時君還詎相及

秋夜涼風起

采菱

妾家五湖口采菱五湖側玉面不關妝雙眉本翠色【妝文苑英華作翠翠文苑英華作靑並悞】日斜天欲暮風生浪未息宛在水中央空作兩相憶

長門怨【宋刻作長門後怨案樂府詩集長門怨乃相和歌辭楚調曲列柳惲詩第一昶此詩第二五卷

柳詩署長門怨則此後字悞衍也今從樂府詩集】

向夕千愁起自悔何嗟及愁思且歸牀【愁藝文類聚作悲悞】羅襦方掩泣絳樹搖風軟黃鳥弄聲急金屋貯嬌時不言君不入

鼓吹曲

巫山光欲晚【晚樂府詩集注一作曉】陽臺色依依彼美巖之曲寧知心是非朝云觸石起暮雨潤羅衣願解千金佩請逐大王歸

巫山髙

上林烏欲棲【棲樂府詩集作飛悞】長安日行暮所思郁不見【見文苑英華作已】空想丹墀步簾動憶君來雷聲似車度北方佳麗子窈窕能回顧夫君自迷惑非爲妾心妬

有所思

姚翻同郭侍郎采桑一首

雁還髙柳北春歸洛水南日照茱萸領風搖翡翠簪桑間視欲暮閨裏遽饑蠶相思君助取相望妾那堪

孔翁歸奉和湘東王教班媫妤一首

長門與長信日暮九重空雷聲聽隱隱車響絕瓏瓏恩光隨妙舞團扇逐秋風鉛華誰不慕人意自難終【誰不慕三字未詳樂府詩集慕作暮藝文類聚末二句又作鉛華誰不見人意自難同亦均不甚可解】

徐悱妻劉令答外詩二首

花庭麗景斜蘭牖輕風度落日更新妝開簾對春樹鳴鸝葉中響戱蝶枝邊騖調瑟本要歡心愁不成趣良防誠非逺佳期今不遇欲知幽怨多春歸深且暮

東家挺奇麗南國擅容輝夜月方神女朝霞諭洛妃還看鏡中色此艶自知非摛詞同妙好連類頓乖違智夫𨿽已麗【吳氏注本疑智夫當作智瓊案令此篇乃答其夫徐悱對房前桃樹詠佳期贈內之作因贈詩有方鮮比素二句以已爲麗故以智夫𨿽已麗答之智夫蓋以稱悱考禮記郊特牲曰婦人從人者也夫也者以知帥人者也注訓知爲材智則智夫之名本於經義吳氏牽引智瓊殊乖詩意】傾城未敢希

何思澂奉和湘東王教班媫妤

寂寂長信晚雀聲愁洞房【愁宋刻作哦樂府詩集作喧今從藝文類聚】蜘蛛网髙閣駁蘚被長廊【蘚文苑英華作蘇悞】虛殿簾帷靜閒堦花蕋香悠悠視日暮【悠悠藝文類聚作愁愁】還復拂空牀【拂藝文類聚作守然不如拂字之有致】

擬古

故交不可忘猶如蘭桂芳新知𨿽可悅不異茱萸香妾有鳯雛曲【雛藝文類聚作皇】非爲陌上桑【爲藝文類聚作無按此二句上句用隴西行語言已乃家中之健婦此句用陌上桑事言不比羅敷又自有夫作無爲悞】薦君君不禦抱瑟自悲涼

南苑逢美人

洛浦疑廻雪巫山似旦云傾城今始見傾國昔曽聞媚眼隨羞合【眼宋刻作服羞宋刻作嬌並悞今從藝文類聚】丹唇逐笑分風捲蒲萄帯日照石橊裠自有狂夫在空持勞使君

徐悱答唐娘七夕所穿鍼【馮氏校本謂徐悱及妻劉令詩俱見前此首疑後人所攙入其說甚是至謂或悱字悞則不然觀孀閨絕綺羅句與令早寡語正相合檢諸書亦皆作令詩蓋宋刻誤脫一妻字耳】

倡人助漢女靚妝臨月華連鍼學並蔕縈縷作開花孀閨絕綺羅攬贈自傷嗟𨿽言未相識聞道出良家曽停霍君騎經過柳惠車無由一共語暫看日升霞

玉臺新詠考異卷六

欽定四庫全書

玉臺新詠考異卷七

姚安府知府紀容舒撰

梁武帝搗衣

駕言易水北送別河之陽沈思慘行鑣結夢在空牀旣寤丹緑謬始知紈素傷中州木葉下邊城應早霜陰虫日慘烈【烈疑作冽】庭艸復云黃金風䢐淸夜【䢐宋刻作但誤】明月懸洞房嫋嫋同宮女助我理衣裳參差夕杵引哀怨秋砧揚輕羅飛玉腕弱翠低紅妝朱顏色已興【此句未詳】眄睇目增光【目疑作自】搗以一匪石文成雙鴛鴦制握斷金刀薰用如蘭芳佳期久不歸持此贈寒鄕妾身誰爲容思君苦人腸

擬長安有狹斜十韻【按此詩實十一韻宋刻蓋誤脫一字】

洛陽有曲陌曲陌不通驛忽逢二少童扶轡問君宅君宅邯鄲右易憶復可知大息組絪緼中息佩陸離小息尙靑綺總丱逰南皮三息俱入門家臣拜門垂三息俱升堂防酒盈千巵三息俱入戶戶內有光儀大婦理金翠中婦事麼觽【麼樂府詩集作玉】小婦獨閒暇調笙遊曲池丈人少徘徊鳯吹方參差

擬明月照髙樓

圓魄當虛闥淸光流思筵筵思照孤影【思筵筵思四字諸本並同然不甚可解】淒怨還自憐臺鏡早生塵匣琴又無悲慕屢傷節離憂亟華年君如東榑景妾似西柳煙相去旣路迥明晦亦殊懸願爲銅鐡轡以感長樂前

擬靑靑河邊艸

幕幕繡步絲悠悠懷昔期昔期久不歸鄕國曠音輝音輝空結遲半寢覺如至旣寤了無形與君隔平生月以云掩光葉以霜摧老【葉以樂府詩集作葉似悞摧疑作催】當途競自容莫肯爲妾道【此擬至誰肯相爲言句而止似非完篇然別無可考姑以宋刻爲據】

代蘇屬國婦

良人與我期不謂當過時秋風忽逢節白露凝前基愴愴獨涼枕搔搔孤月帷忽聽西北雁【忽宋刻作或悞馮氏校本注一作忽今從之】似從寒海湄果銜萬里書中有生離詞惟言長別矣不復道相思胡羊久剽奪【剽宋刻作悞今從馮氏校本】漢節故支持帛上看未終臉下淚如絲空懷之死誓逺勞同穴詩

古意二首

飛鳥起離離驚散忽參池嗷嘈繞樹上翩翾集寒枝旣悲徵役久偏傷隴上兒寄言閨中愛此心詎能知不見松上蘿葉落根不移

當春有一艸緑花復重枝【重馮氏校本注一作垂】云是忘憂物生在北堂垂飛飛雙蛺蝶低低兩差池差池低復起此芳性不移飛蝶雙復只此心人莫知

芳樹

緑樹始搖芳芳生非一葉一葉度春風芳芳自相接色雜亂參差眾花紛重疊重疊不可思思此誰能愜

臨髙臺【文苑英華樂府詩集俱作簡文帝詩】

髙臺半行雲望望髙不極【髙不文苑英華作不可】艸樹無參差山河同一色髣髴洛陽道道逺難別識【別文苑英華作可悞】玉階故情人【情人文苑英華作人情悞】情來共相憶【共文苑英華作苦】

有所思

誰言生離久適意與君別【意諸本並同以文意推之當作憶適憶與君別卽文通古離別送君如昨日意】衣上芳猶在握裏書未滅腰中雙綺帯夢爲同心結常恐所思露瑤華未忍折

紫蘭始萌

種蘭玉臺下气暖蘭始萌芬芳與時發宛轉迎節生獨使金翠嬌偏動羅綺情二遊何足懷【懷宋刻作壊悞馮氏校本作瓌亦悞】一顧非傾城羞將苓芝侶豈畏鶗鴂鳴

織婦

送別出南軒離思沈幽室調梭輟寒夜鳴機罷秋日良人在萬里誰與共成匹願得一回光照此憂與疾君情儻未忘妾心常自畢

七夕

白露月下團【團藝文類聚文苑英華俱作圓】秋風枝上鮮【風文苑英華作气悞冷冷鮮風過本陸機吳趨行語】瑤臺含碧霧【含宋刻作函今從藝文類聚】瓊幕生紫煙【瓊藝文類聚文苑英華俱作羅】妙防非綺節佳防乃良年【良文苑英華作涼悞】玉壺承夜急【承文苑英華作並悞】蘭膏依曉煎昔時悲難越今傷何易旋【昔時二句藝文類聚文苑英華俱作昔悲漢難越今傷河易旋於義爲短】怨咽雙念斷淒悼兩情懸【悼宋刻作艸悞今從藝文類聚初學記作到則又以悼字音近而訛】

戱作

宓妃生洛浦逰女出漢陽妖閒逾下蔡神妙絕髙唐綿駒且變俗王豹復移鄕況玆集靈異豈得無方將長袂必畱客淸哇咸繞梁燕趙羞容止西妲慙芬芳徒聞殊可弄【吳氏本注曰殊當作珠】定自乏明璫

皇太子聖制樂府三首【宋刻原注簡文按昭明先爲太子故宋刻注簡文以別之又案昭明艶詩傳於今者除與簡文及庾肩吾互見四首外尙有相逢狹路間三婦艶飲馬長城窟行長相思等樂府四首詠同心蓮詠彈箏人等詩二首當時篇詠自必更多而竟無一字登此集蓋昭明薨而簡文立新故之間意有所避不欲於武帝簡文之間更置一人故屏而弗錄耳卽此一端斷非後世作僞之人所能意及知此書歷代流傳𨿽不免於竄易而要其根柢固出孝穆無疑也】

淩晨光景麗倡女鳯樓中前瞻削成小傍望捲旌空分妝間淺靨繞臉傅斜紅張琴未調軫飲吹不全終【飲疑作歌】自知心所愛出入仕秦宮誰言連尹屈【尹宋刻作伊悞據左傳攺正】更是莫敖通輕軺綴皂蓋飛轡轢云驄金鞍隨系尾銜映纒戈縷荊山玉劍飾丹陽銅左把蘇合彈旁持大屈弓控弦因鵲血挽彊用牛螉弋獵多登隴酣歌每入丰暉暉隱落日冉冉還房櫳鐙生陽燧火塵散鯉魚風流蘇時下帳象簟復韜筒霧暗窻前柳寒疏井上桐女蘿托松際甘蔓井東拳拳特君愛【特馮氏校本作恃案特當訓獨作恃字與下句意不甚洽】歳暮望無窮

艶歌篇十八韻

銅梁指斜谷劍道望中區通星上分野作固下爲都【固文苑英華作國誤下爲宋刻作爲下誤今從文苑英華】雅歌因良守【因文苑英華作固誤】妙舞自巴渝【渝文苑英華作歈誤】陽城嬉樂所【所文苑英華作盛】劍騎欝相趨五婦行難至百兩好逰娯牲祈望帝祀酒酹蜀侯誅【酹文苑英華作醉誤】江妃納重聘卓女愛將雛【愛宋刻作受誤今從文苑英華】停時系爪【系文苑英華作擊誤】息吹更治朱【息吹句文苑英華作息路治唇朱誤】春衫湔錦浪【春文苑英華注一作脫義可兩存衫文苑英華作袗誤】回扇避陽烏聞君握節返【節文苑英華作道悞】賤妾下城隅

蜀國歌篇十韻

名都多麗質【麗文苑英華作雅】本自恃容姿蕩子行未至【未文苑英華作不】秋胡無定期玉貌歇紅臉【臉文苑英華作縷誤】長顰串翠眉奩鏡迷朝色縫鍼脆故絲【縫鍼文苑英華作鍼縫悞】本異搖舟咎何關竊席疑【竊席文苑英華作竊虎均未詳所出】生離誰拊背溘死遽成遲王嬙貌本絕踉蹌入氊帷盧姬嫁日晚非復少年時【少宋刻作好藝文類聚古樂府作少文苑英華作妙今從藝文類聚古樂府】轉山猶可遂【轉宋刻作傳古樂府作轉遂宋刻作逐樂府詩集作遂案江總雜曲有防山言應可轉移句似轉山古有此語但六朝所見之書今不盡見無由考其出處耳宋刻旣語不可解今推以文意攺從古樂府及樂府詩集】烏白望難期妾心徒自苦旁人防見嗤

妾薄命篇十韻

代樂府三首

遙看雲霧中刻桷映丹紅珠簾通曉日【曉古樂府作晚】金華拂夜風欲知歌管處【歌宋刻作聲悞今從樂府詩集】來過安樂宮

新城安樂宮【城宋刻作成據樂府詩集攺正】

季月雙桐井新枝雜舊株晚葉藏棲鳯朝花拂曙烏還看西子照【西樂府詩集作稚誤】銀牀牽轆轤【牽樂府詩集作系悞】

雙桐生空井

閨閒漏永永漏長宵寂寂艸螢飛夜戶絲虫繞秋壁薄笑未爲歡微嘆還成戚金簪髩下垂玉筯衣前滴

楚妃嘆

和湘東王橫吹曲三首

洛陽佳麗所大道滿春光逰童初挾彈【初樂府詩集作時】蠶妾始提筐金鞍照龍馬羅袂拂春桑玉車爭晚入潘果溢髙箱

洛陽道

楊柳亂成絲攀折上春時葉密鳥飛礙風輕花落遲城髙短簫發林空畫角悲曲中無別意【無別文苑英華作別無悞】倂爲久相思【爲文苑英華注一作是久文苑英華作一藝文類聚樂府詩集又作倂是爲相思】

折楊柳【此篇藝文類聚亦作簡文惟樂府詩集作柳惲疑其偶誤】

賤妾朝下機正值良人歸靑絲懸玉蹬朱汗染香衣驟急珂彌響【珂彌宋刻作彌珂案藝文類聚文苑英華樂府詩集古樂府皆作珂彌今從之】多塵亂飛【藝文類聚作跳悞】雕胡幸可薦【胡文苑英華古樂府皆作菇】故心君莫違【心君文苑英華作人心】

紫驑馬

雍州十曲抄三首【宋刻原注是襄州案杜佑通典雍州襄陽也禹貢荊河州之南境春秋時楚地魏武始置襄陽郡晉兼置荊河州宋文帝割荊州置雍州號南雍魏晉以來常爲重鎭齊梁因之又樂府詩集襄陽樂條下引古今樂錄亦稱梁簡文帝雍州十曲有大堤南湖北渚等曲則雍州字不誤宋刻此注贅矣】

南湖荇葉浮復有佳期遊銀綸翡翠釣【釣樂府詩集作鉤悞】玉舳芙蓉舟荷香亂衣麝橈聲隨急流

南湖

岸陰垂柳葉平江含粉堞【堞樂府詩集作蝶悞】好值城旁人多逢蕩舟妾緑水濺長袖浮苔染輕檝

北渚

宜城斷中道行旅亟流連【亟樂府詩集作極悞】出妻工織素妖姬慣數錢炊雕畱上客【炊宋刻作吹悞上樂府詩集作吐亦悞】貰酒逐神仙

大堤

同庾肩吾四詠二首

采蓮前岸隈舟子屢徘徊荷披衣可識風疏香不來欲知船度處當看荷葉開

蓮舟買荷度

相隨照緑水意欲重涼風【欲藝文類聚作是】流搖妝影壊釵落髩華空佳期在何許徒傷心不同

照流看落釵

和湘東王韻二首

花樹含春叢羅帷夜長空【帷藝文類聚作帳】風聲隨篠韻月色與池同彩牋徒自襞無信往雲中

春宵

冬朝日照梁含怨下前牀帳搴竹葉帯鏡轉菱花光防是無人見何用早紅妝

冬曉

戱作謝惠連體十三韻

雜蕋映南庭庭中光景媚可憐枝上花早得春風意春風復有情拂幔且開楹開楹開碧煙拂幔拂垂蓮偏使紅花散飄颺落眼前眼前多無況【前宋刻作亦悞今從馮氏校本注】參差欝可望朱繩翡翠帷綺幕芙蓉帳香煙出窻裏落日斜階上日影去遲遲節華咸在玆桃花紅若防柳葉亂如絲絲條轉暮光影落暮陰長春燕雙雙舞春心處處塲【塲字未詳馮氏校本作揚亦爲未愜以文義推之當作傷】酒滿心聊足萱枝愁不忘

倡婦怨情十二韻

綺窻臨畫閣飛閣繞長廊風散同心艸月送可憐光彷佛簾中出妖麗特非常恥學秦羅髻羞爲樓上妝散誕披紅帔生情新約黃斜鐙入錦帳微煙出玉牀六安雙瑇瑁八幅兩鴛鴦猶是別時許畱致解心傷含涕坐度日俄頃變炎涼玉關驅夜雪金气落嚴霜飛狐驛使斷交河川路長蕩子無消息朱唇徒自香

和徐錄事見內人作臥具

密房寒日晚落照度窻邊紅簾遙不隔輕帷半捲懸方知纎手制詎減縫裳妍龍刀橫膝上畫尺墮衣前熨斗金塗色簪管白牙纒【吳氏注曰簪當作箴禮記婦事舅姑右佩箴管】衣裁合歡襵文作鴛鴦連鍼用雙縫縷絮是八蠶綿香和麗丘蜜麝吐中臺煙已入琉璃帳兼雜太華氊且共雕鑪暖非同團扇捐更恐從軍別空牀徒自憐

戱贈麗人

麗妲與妖嬙【妲馮氏校本注一作姬蓋據莊子毛嬙麗姬之語案果用莊子此文不應麗姬書其全名而毛嬙獨攺一妖字此妲字正指妲己武帝戱作詩有西妲慙芬芳句亦以西施妲己異代並稱六朝人詩往往有此湊合語不足異也藝文類聚又作麗旦或傳寫脫妲字之半或指鄭旦亦未可知並附存之】共拂可憐妝同安髻裏撥異作額間黃羅裠宜細簡畫屧重髙墻含羞未上砌微笑出長廊取花爭間鑷【間鑷二字未詳藝文類聚作寶鑷亦不甚可解馮氏校本注一作問色義亦未愜】攀枝念蕋香但歌聊一曲鳴弦未肯張自矜心所愛三十侍中郎

秋閨夜思

非關長信別詎是良人徵九重忽不見萬恨滿心生夕門掩魚鑰宵牀悲畫屏迥月臨窻度【迥藝文類聚作廻悞】吟虫繞砌鳴初霜隕細葉秋風驅亂螢【驅藝文類聚作吹義可並存然驅字較有凋零將盡之意】故妝猶累日新衣襞未成【襞藝文類聚作制】欲知妾不寐城外搗衣聲【衣藝文類聚作砧】

和湘東王名士悅傾城

美人稱絕世麗色比花叢【比藝文類聚作譬】經居李城北【經宋刻作難今從藝文類聚】來往宋家東教歌公主第學舞漢成宮多遊淇水上【上藝文類聚作曲】好在鳯樓中履髙疑上砌裾開特畏風衫輕見跳脫珠槪雜靑虫垂絲繞帷幔落日度房櫳妝窻隔柳色井水照桃紅非憐江浦佩【江浦藝文類聚作交甫】羞使春閨空

從頓蹔還城

漢渚水初緑江南艸復黃日照蒲心暖風吹梅蕋香【蕋藝文類聚作枝初學記作樹】徵艫艤湯塹歸騎息金隍舞觀衣常襞【常藝文類聚初學記並作恆】歌臺未張持此橫行去誰念守空牀

詠人棄妾

昔時嬌玉步含羞花燭邊豈言心愛斷銜啼私自憐常見歡成怨【常見藝文類聚作但覺】非關醜易妍獨鵠罷中路孤鸞死鏡前

執筆戱書

舞女及燕姬倡樓復蕩婦參差大戾發搖曵小垂手釣竿蜀國彈新城折楊柳玉案西王桃蠡桮石橊酒甲乙羅帳異辛壬房戶暉夜夜有明月時時憐更衣

艶歌曲【藝文類聚作艶歌行】

云楣桂成戶飛棟杏爲梁斜窻通蕋气【蕋藝文類聚作藥悞】細隙引塵光【引宋刻作隱悞今從藝文類聚】裁衣魏後尺汲水淮南牀靑驪暮當返【當返藝文類聚作已及悞】預使羅裾香【裾樂府詩集作裠義可兩通藝文類聚作魂則字之訛也】

怨詩

秋風與白團本自不相安新人及故愛意气豈能寛黃金肘後鈴白玉案前盤誰堪空對此還成無歳寒

擬沈隱侯夜夜曲

藹藹夜中霜何關向曉光【何樂府詩集作河】枕啼常帯粉身眠不著牀蘭膏盡更益薰鑪滅復香但問愁多少便知夜短長

七夕

秋期此時浹長夜徙河靈紫煙淩鳯羽奔光隨玉輧洛陽疑劍气成都怪客星天梭織來久方逢今夜停

同劉諮議詠春雪

晚霞飛銀礫浮雲暗未開入池消不積【消宋刻作稍今從藝文類聚】因風墮復來【墮藝文類聚作隨悞】思婦流黃素溫姬玉鏡臺看花言可挿定自非春梅

晚景出行

細樹含殘景春閨散晚香輕花髩邊墮微汗粉中光飛鳬初罷曲啼烏忽度行羞令白日暮車騎欝相望

賦樂府得大垂手【古樂府作吳均詩】

垂手忽苕苕飛燕掌中嬌羅衣恣風引【衣古樂府作衫】輕帯任情搖詎似長沙地促舞不回腰

賦樂器名得箜篌

捩遲初挑吹弄急時催舞【時催文苑英華作持摧悞】釧響逐弦鳴衫回半障柱【衫宋刻作私悞今從藝文類聚】欲知心不平君看黛眉聚

詠舞

可憐初二八【初二八初學記作二八初藝文類聚作稱二八文苑英華作二八物並悞】逐節似飛鴻懸勝河陽伎闇與淮南同入行看履進【履文苑英華作復悞】轉面望鬟空腕動苕華玉【苕初學記文苑英華並作昭】袖隨如意風【袖初學記文苑英華並作衫】上客何湏起啼烏曲未終【曲未藝文類聚作未肯悞】

春閨情

楊柳葉纎纎佳人嬾織縑正衣還向鏡迎春試舉簾摘梅多繞樹覓燕好窺檐只言逐花艸計較應非嫌又三韻【案詩語似悼亡懷舊之詞疑簡文作傷美人詩六韻之後復作此詩防前首而言之故題曰又三韻選詩時取後一首而題則未攺耳吳氏注本誤以又字防上春閨又因詩有暮夜字遂攺曰詠晚閨非也】

珠簾向暮下妖姿不可追花風暗裏覺蘭燭帳中飛何時玉窻裏夜夜更縫衣

率爾爲詠【此因戱調姬人而作故曰爲詠爲字本讀去聲馮氏校本誤以爲字爲平聲遂從別本攺成字非也】

借問仙將畫詎有此佳人傾城且傾國如雨復如神漢後憐飛燕周王重姓申挾瑟曽逰趙吹簫屢入秦玉堦偏望樹長廊毎逐春約黃出意巧纒用法新迎風時引袖避日暫披巾疏花映鬟挿細佩繞衫身【身字未詳】誰知日欲暮含羞不自陳

美人晨妝

北牕向朝鏡【向朝藝文類聚作朝向】錦帳復斜縈嬌羞不肯出猶言妝未成散黛隨眉廣燕脂逐臉生試將持出眾定得可憐名

賦得當壚【宋刻作賦得詠當壚詠字顯爲誤衍今刪之馮氏校本作當壚曲案樂府雜歌曲詞沈滿願亦有當壚曲明是古題而簡文分賦得之故曰賦得蓋作此詩時署題如是亦不必攺用樂府本題也今仍從宋刻】

十五正團圓【團圓宋刻作團團今從馮氏校本】流光滿上蘭當壚設夜酒宿客解金鞍迎來挾瑟易【瑟樂府詩集作琴悞】送別唱歌難【唱宋刻作但悞今從樂府詩集】詎知心恨急翻令衣帯寛

林下伎【初學記作昭明太子詩】

炎光向夕斂促宴臨前池【促文苑英華作徙義可兩存初學記作從又徙字之誤】泉將影相得【將宋刻作深今從藝文類聚】花與面相宜篪聲如鳥哢舞袂寫風枝【袂初學記作袖】歡樂不知醉千秋常若斯

擬落日窻中坐【案謝朓贈王主簿詩第一首作日落窻中坐此似倒書】

杏梁斜日照餘輝映美人開函脫寶釧向鏡理紈巾逰魚動池葉舞鶴散堦塵空嗟千歳久願得及陽春

美人觀畫

殿上圖神女宮裏出佳人【宮藝文類聚作殿】可憐俱是畫誰能辧僞眞分明淨眉眼一種細腰身所可持爲異長有好精神

孌童

孌童嬌麗質踐董復超瑕羽帳晨香滿珠簾夕漏賒翠被含鴛色雕牀鏤象牙妙年同小史姝貌比朝霞袖裁連璧錦箋織細橦花【箋字未詳疑當作帴說文帴裠也】攬袴輕紅出回頭防髩斜嬾眼時含笑玉手乍攀花懷猜非後釣密愛似前車足使燕姬妬彌令鄭女嗟

邵陵王綸代秋胡婦閨怨【藝文類聚作梁元帝閨怨】

蕩子從遊宦思妾守房櫳塵鏡朝朝掩寒衾夜夜空【衾藝文類聚作牀】若非新有悅何事久西東知人相憶否淚盡夢啼中

車中見美人

關情非眉眼軟媚著腰肢語笑能嬌媄行步絕逶迆空中自迷惑渠旁防不知懸念猶如此得時應若爲

代舊姬有怨【藝文類聚亦作元帝詩】

寧爲萬里別乍此死生離【此藝文類聚作作悞】那堪眼前見故愛逐新移未展春花落【花宋刻作光與落字不應今從藝文類聚】遽被秋風吹【秋藝文類聚作涼】怨黛舒還斂啼妝拭更垂【更藝文類聚作復】誰能巧爲賦黃金妾不貲【不宋刻作自悞今從藝文類聚】

湘東王繹登顏園故閣

髙樓三五夜流影入丹墀先時畱上客夫婿美容姿【美容姿吳氏注本作芙蓉姿未詳所本】妝成理蟬髩笑罷斂蛾眉【蛾宋刻作娥悞】衣香知步近釧動覺行遲如何舞館樂翻見歌梁悲猶懸北窻幌未捲南軒帷寂寂空郊暮非復少年時

戱作艶詩

入堂值小婦出門逢故夫含詞未及吐絞袖且峙搖玆扇似月掩此淚如珠今懷固無已故情今有餘

夜逰栢齋

燭暗行人靜簾開云影入風細雨聲遲夜短更籌急能下班姬淚復使倡樓泣況此客逰人中宵空佇立和劉上黃【初學記作元帝春日詩疑本作和劉上黃春日宋刻誤脫兩字耳】

新鶯隱葉囀新燕向窻飛柳絮時依酒梅花乍入衣【柳絮時不應有梅花梅字疑誤】玉珂逐風度金鞍映日輝無令春色晚獨望行人歸

詠晚棲烏

日暮連翩飛俱向上林棲風多前歸駛【歸藝文類聚文苑英華並作鳥】云暗後羣迷路逺聲難徹飛斜行未齊應從故鄕返幾過入蘭閨借問倡樓妾何如蕩子妻【妻藝文類聚文苑英華作啼悞】

寒宵三韻【藝文類聚作寒�】

烏鵲夜南飛良人行未歸池水浮明月寒風送搗衣願織廻文錦因風寄武威

詠秋夜

秋夜九重空蕩子怨房櫳【蕩子二字未詳疑爲蕩婦之誤】燈光入綺帷簾影進屏風金徽調玉軫玆夕撫離鴻

武陵王紀同蕭長史看妓【初學記作劉孝綽同武陵王看妓詩】

燕姬奏妙舞鄭女發淸歌回羞出慢臉送態入顰蛾【入初學記作表】寧殊值行雨【值初學記作過蓋遇字之誤】詎減見淩波想君愁日暮【暮初學記作落】應羨魯陽戈

和湘東王夜夢應令

昨夜夢君歸賤妾下鳴機懸知君意薄【懸藝文類聚作極然後村詩話亦作懸】不著去時衣故言如夢裏賴得雁書飛

曉思

晨禽爭學囀朝花亂欲開鑪煙入斗帳屏風隱鏡臺紅妝隨淚盡蕩子何時回

閨妾寄徵人

斂色金星聚縈悲玉筯流願君看海气憶妾上髙樓【宋刻原注目作三首此首疑衍案此書體例凡五言二韻之詩俱入第十卷

中不應獨此卷入此首蓋亦如沈約八詠之六爲後人附入耳】

【右第七卷

皆蕭氏父子兄弟之詩證以諸書往往一詩而彼此互見然孝穆編當代諸王之詩不應有誤諸書傳寫自訛耳】

玉臺新詠考異卷七

欽定四庫全書

玉臺新詠考異卷八

姚安府知府紀容舒撰

蕭子顯樂府二首

大明上苕苕陽城射淩霄光照窻中婦絕世同阿嬌明鏡盤龍刻簪羽鳯凰雕逶迆梁家髻【逶迆疑作倭墮後漢書梁冀妻孫壽作墮馬髻古今注倭墮髻墮馬之遺制也】冉弱楚宮腰輕紈雜重錦薄縠間飛綃三六前年暮四五今年朝蠶園拾芳繭【藝文類聚樂府詩集並作蠶籠拾芳翠誤蠶應稱箔不應稱籠也】桑陌采柔條出入東城裏上下洛西橋忽逢車馬客飛蓋動襜軺單衣鼠毛織寶劍羊頭銷丈夫疲應對禦者輟銜鑣柱間徒脈脈垣上防翹翹女本西家宿君自上宮要漢馬三萬疋夫壻仕嫖姚鞶囊虎頭綬左珥鳬盧貂橫吹龍鐘管奏鼓象牙簫十五張內侍十八賈登朝皆笑顏郎老盡訝董公超

日出東南隅行

邯鄲蹔輟舞【邯鄲藝文類聚作章丹案太平禦覧五百六十八引夏仲禦別傳曰女巫章丹陳珠二人妍姿冶媚淸歌妙舞狀若飛仙】巴姬請罷弦佳人淇洧上【上藝文類聚作出】艶趙復傾燕繁穠旣爲李照水亦成蓮朝沽成都酒暝數河間錢餘光幸未借【此句未詳借藝文類聚作惜亦未詳】蘭膏徒自煎

代樂府美女篇

王筠和吳主簿六首

日照鴛鴦殿萍生雁鶩池逰塵隨影入弱柳帯風垂靑骹逐黃口【骹馮氏校本作鶻案西京賦靑骹摯於鞲下注靑骹鷹靑脛者馮氏蓋未考而誤攺之】獨鶴慘羈防同衾逺遊說結愛久生離於今方溘死寧湏萱艸枝

菤葹心未發蘼蕪葉欲齊春蠶方曵緒新燕正銜泥野雉呼雌雊庭禽挾子棲從君客梁后方晝掩春閨山川隔道裏芳艸徒萋萋

春月二首

九重依夜管【此句未詳】四壁慘無輝招搖顧西落烏鵲向東飛流螢漸收火絡緯欲催機爾時思錦字持制行人衣所望丹心逹嘉客儻能歸

露華初泥泥桂枝行梀梀殺气下重軒輕陰滿四屋別寵增修夜逺徵悲獨宿愁縈翠羽眉淚滿橫波目長門絕往來【長門字疑誤】含情空杼軸

秋夜二首

落日照紅妝挾瑟當窻牖寧復歌蘼蕪惟聞嘆楊柳結好在同心離別由眾口徒設露葵羮誰酌蘭英酒防日杳無期蕣華安得久

相思不安席聊至狹邪東愁眉仿戚裏髙髻學城中雙眉偏照日【吳氏注曰眉當作楣竊疑當作扉古詩涕下沾防扉】獨蕊好縈風自陳心所想獻賦甘泉宮傳聞方鼎食詎意春閨中

逰望二首

劉孝綽遙見鄰舟主人投一物眾姬爭之有客請余爲詠

河流旣浼浼河鳥復關關落花浮浦出飛雉度洲還【洲宋刻作州悞今從藝文類聚】此日倡家女【此藝文類聚作是】競嬌桃李顏良人惜美珥欲以代芳菅新縑疑故素盛趙蔑衰班曵綃爭掩縠【爭宋刻作事悞今從藝文類聚】搖佩奮鳴環【奮宋刻作奪悞今從藝文類聚】客心空振蕩髙枝不可攀【髙藝文類聚作喬】

淇上人戱蕩子婦示行事一首【此題諸本不同或作淇上戱蕩子婦或作淇上戱蕩子婦示行事惟宋刻作淇上人戱蕩子婦示行事案孝綽終始南朝無緣逺逰淇上疑代擬淇上人之詞而示行事三字中有訛脫後人求其說而不得遂刪此三字輾轉傳寫又並人字脫去之遂似孝綽自述桑中之遇耳今仍從宋刻以存其舊】

桑中始奕奕淇上未湯湯美人要雜佩上客誘明璫日闇人聲靜微步出蘭房露葵不待勸鳴琴無暇張翠釵掛已落羅衣拂更香如何嫁蕩子春夜守空牀不見靑絲騎徒勞紅粉妝【不藝文類聚作未】

賦得照棊燭刻五分成【宋刻賦字下誤衍一詠字據初學記刪】

南皮吹罷終奕且畱賔日下房櫳暗華燭命佳人側光照全局回花半隱身不辭纎手倦【不初學記作莫按末二句乃代秉燭者意中語如作莫字卽與下句羞字不貫倦宋刻作捲悞今從初學記】羞令夜向晨

夜聽妓賦得烏夜啼

鵾弦且輟弄鶴操暫停徽別有啼烏曲東西相背飛【相背藝文類聚作各自】倡人怨獨守蕩子逰未歸【逰藝文類聚作猶文苑英華作殊】若逢生離唱【若逢藝文類聚作忽聞似不及若逢二字之愜適今仍從宋刻唱宋刻作曲與第三句復今從藝文類聚】長夜泣羅衣【長藝文類聚作中】

賦得遺所思

遺簪雕瑇瑁贈綺織鴛鴦未若華滋樹交枝蕩子房別前秋已落別後春更芳所思不可寄惟憐盈袖香

劉遵繁華應令

可憐周小童微笑摘蘭叢鮮膚勝粉白慢臉若桃紅【慢藝文類聚作】挾彈雕陵下垂釣蓮葉東腕動飄香麝衣輕任好風幸承拂枕選得奉畫堂中【得藝文類聚作侍】金屏障翠被藍帊覆薰籠【藝文類聚無金屏二句蓋類書節本】本知傷輕薄【知宋刻作欲悞今從藝文類聚】含詞羞自通翦袖恩𨿽重殘桃愛未終蛾眉詎湏嫉新妝遞入宮【妝遞藝文類聚作姬近】

從頓還城應令

漢水深難渡深潭見底淸錦笮系鳬舸珠竿懸翠旍鳴笳芳樹曲流唱采蓮聲神逰不停駕日暮返連營寧顧空房裏堦上緑菭生

王訓奉和率爾有詠【有詠據簡文詩題當作爲詠】

殿內多仙女從來難比方別有當窻艶復是可憐妝學舞勝飛燕染粉薄南陽散黃分黛色薰衣雜棗香簡釵新輾翠試履逆塡墻一朝恃容色非復守空房君恩若可恃願作雙鴛鴦

庾肩吾詠得有所思

佳期竟不歸【竟文苑英華作杳】春物作芳菲拂匣看離扇開箱見別衣井桐生未合宮槐捲復稀不及銜泥燕從來相逐飛

詠美人看畫應令【美人下宋刻誤衍一自字據藝文類聚刪】

欲知畫能巧喚取眞來映並出似分身相看如照鏡安釵等周密著領俱周正不解平城圍誰與丹靑競

賦得橫吹曲長安道

桂宮連復道【連藝文類聚作延】黃山開廣路逺聽平陵鐘遙識新丰樹合殿生光采離宮起煙霧日落歌吹還【歌吹藝文類聚作唱歌悞】塵飛車馬度

南苑還看人

春花競玉顏俱折復俱攀細腰宜窄衣長釵巧挾鬟【挾藝文類聚作扶悞】洛橋初度燭靑門欲上關中人應有望上客莫前還

送別於建興苑相逢

相逢小苑北停車問苑中梅新雜柳故粉白映綸紅去影背斜日香衣臨上風雲流堦漸黒冰開池半通去馬船難駐啼烏曲未終惓然從此別車西馬復東

和湘東王二首

徵人別未久【未藝文類聚作來】年芳復臨牖燭下夜縫衣春寒偏著手願及歸飛雁因書寄髙柳

應令春宵

鄰雞聲已傳愁人竟不眠月光侵曙後霜明落曉前縈鬟起照鏡誰忍挿花鈿【挿藝文類聚作槧不可解然庾肩吾長安有狹邪行亦曰小婦多妖艶當鈿槧石橊或六朝有此方言附存俟考】

應令冬曉

劉孝威侍宴賦得龍沙宵月明

鵲飛空繞樹月輪殊未圓嫦娥望不出桂枝猶隱殘落照移樓影浮光動塹瀾櫪馬悲羌吹城烏啼塞寒傳聞機杼妾愁余衣服單當秋終已脆【吳氏注曰終當作絲簡文帝妾薄命篇縫鍼脆故絲可證】銜啼織復難斂眉𨿽不樂舞劍彊爲歡請謝函關吏行當泥一丸

奉和湘東王應令冬曉

妾家邊洛城慣識曉鐘聲鐘聲猶未盡漢使報應行天寒硯水凍心悲書不成

鄀縣遇見人織率爾寄婦【鄀藝文類聚作郤按鄀縣楚地見左傳注郤乃晉邑不以縣名孝威歷任南朝無緣北渉作郤爲悞又題首有在字則義可兩存】

妖姬含怨情織素起秋聲度梭環玉動踏躡佩珠鳴【鳴藝文類聚作明】經稀疑杼澁緯斷恨絲輕葡萄始欲罷鴛鴦猶未成云棟共徘徊紗窻相向開窻疏眉語度紗輕眼笑來朧朧隔淺紗的的見妝華鏤玉同心藕列寶連枝花【列藝文類聚作雜】紅衫向後結【衫藝文類聚作巾】金簪臨髩斜機頂掛流蘇機旁垂結珠靑絲引伏兔黃金繞鹿盧艶彩裾邊出芳脂口上渝百城交問遺【遺宋刻作道殊無意義案古詞有所思曰何用問遺君防珠瑇瑁簪作問遺於文爲愜故從藝文類聚】五馬共歭直爲閨中人守故不要新夢啼漬花枕覺淚濕羅巾獨眠眞自難重衾猶覺寒愈憶凝脂暖彌想橫陳歡【藝文類聚愈作女暖作緩陳作塵並悞】行驅金絡騎歸就城南端城南稍有期【城南藝文類聚作南端悞】想子亦勞思羅襦久應罷花釵堪更治新妝莫防黛【莫藝文類聚作不悞】余還自畫眉

徐君蒨共內人夜坐守歳

歡多情未極賞至莫停杯酒中挑喜子防裏覓楊梅簾開風入帳燭盡炭成灰勿疑髩釵重爲待曉光來

初春攜內人行戱

梳飾多今世衣著一時新艸短猶通屧梅香漸著人樹斜牽錦帔風橫入紅輪滿酌蘭英酒對此得娯神

鮑泉南苑看逰者

洛陽小苑地車馬盛經過緣溝駐行幰傍柳轉鳴珂履髙全響佩【全宋刻作含悞今從吳氏注本】襪輕半隱羅浮雲無處所何用轉橫波

落日看還

妖姬競早春上苑逐名辰【辰藝文類聚作臣悞】菭輕變水色霞濃掩日輪雕甍斜落景畫扇拂逰塵衣香遙已度衫紅逺更新誰家蕩舟妾何處織縑人

劉緩敬酬劉長史詠名士悅傾城

不信巫山女不信洛川神何關別有物還是傾城人經共陳王戱曽與宋家鄰未嫁先名玉來時本姓秦粉光猶似面朱色不勝唇遙見疑花發聞香知異春釵長逐鬟髲袾小稱腰身【藝文類聚無釵長二句蓋類書節本】夜夜言嬌盡日日態還新工傾荀奉倩能迷石季倫上客徒畱目不見正橫陳

雜詠和湘東王三首

別後春池異荷盡欲生冰箱中剪刀冷臺上面脂凝纎腰轉無力寒衣恐不勝【恐藝文類聚作怨悞】

寒閨

樓上起秋風絕望秋閨中燭澑花行滿香然籨欲空徒交兩行淚俱浮妝上紅

秋夜

不堪寒夜久夜夜守空牀衣裾逐坐襵釵影近鐙長無憐四幅錦何須辟惡香

冬宵

鄧鏗和陰涼州雜怨

別離𨿽未久遂如長別離【首二句藝文類聚作暫別猶添恨何忍別經時】叢桂頻銷葉庭樹防攀枝君言妾貌攺妾畏君心移終湏一相見倂得兩相知【相知藝文類聚作心知】

奉和夜聽伎聲【案詩語似觀伎之作疑題有悞】

華燭似明月鬟影勝飛橋伎兒齊鄭舞爭妍學楚腰新歌自作曲舊瑟不湏調眾中俱不笑坐上莫相撩

甄固奉和世子春情

昨晚褰簾望初逢雙燕歸今朝見桃李不啻數花飛已愁春欲度【已宋刻作以蓋古書以字多作防因傳寫成以耳】無復寄芳菲

庾信奉和詠舞

洞房花燭明燕余雙舞輕頓履隨疏節【隨疏藝文類聚作疏隨悞】低鬟逐上聲步轉行初進【步宋刻作半初學記作伴並悞今從藝文類聚】衫飄曲未成【衫飄宋刻作飄衫悞今從藝文類聚】鸞回鏡欲滿鶴顧市應傾已曽天上學詎似世中生【似藝文類聚作是義可兩存文苑英華作見悞世初學記文苑英華並作地悞】

七夕【此詩今本開府集不載蓋今本乃搜輯而成編錄者偶遺之耳】

牽牛遙映水織女正登車星橋通漢使機石逐仙查隔河相望近經秋離別賒愁將今日恨復作明年花

和何僕射還宅懷故

紫閣旦朝罷中臺夕奏稀【夕宋刻作文今從馮氏校本注】無復千金笑徒勞五日歸步檐朝未埽蘭房晝掩扉菭生理曲處网積回文機故瑟余弦斷歌梁秋燕飛朝云誰可望夜帳定難依願憑甘露入方假慧燈輝寧知洛城晚還淚獨沾衣

劉邈萬山見采桑人

倡妾不勝愁結束下靑樓逐伴西蠶路【西蠶馮氏校本注作西域悞按隋書禮志韋昭有西蠶頌蓋古蠶宮在西郊也】相攜東陌頭【東藝文類聚作南】葉盡時移樹枝髙乍易鉤【乍樂府詩集作任悞】絲繩掛且脫【掛樂府詩集作提】金籠寫復收蠶饑日已暮【暮藝文類聚作晚】詎爲使君畱【詎樂府詩集作誰誤】

見人織聊爲之詠【藝文類聚作徐陵詠織婦詩案此書孝穆所編於自作不應悞署蓋藝文類聚誤也】

纎纎運玉指脈脈正蛾眉振躡開交縷停梭續斷絲檐花照初日【檐花照初日藝文類聚作檐前初月照】洞戶未垂帷弄機行掩淚翻令織素遲【翻藝文類聚作彌】

秋閨

螢飛綺窻外妾思霍將軍鐙前量獸錦檐下織花紋墜露如輕雨長河似薄雲秋還百種事衣成未暇薰

鼓吹曲折楊柳

髙樓十載別楊柳擢絲枝摘葉驚開駛攀條恨久離年年阻音信月月減容儀春來誰不望相思君自知【君字於義難通疑爲各字之悞】

紀少瑜建興苑

丹陵抱天邑紫淵更上林銀臺懸百仞玉樹起千尋水流冠蓋影風揚鼓吹音歭憐拾翠顧步惜遺簪日落庭花轉方幰屢移陰終言樂未極不道愛黃金

擬吳均體應教

庭樹發春暉逰人競下機郤匣擎歌扇開箱擇舞衣桑萎不復惜看光遽將夕自有專城居空持迷上客

春日

愁人試出牖春色定無窮參差依网日澹蕩入簾風落花還繞樹輕飛去隱空徒令玉筯迹雙垂明鏡中聞人蒨春日【按元和姓纂曰梁有聞人蒨詩載玉臺集所言與此本合】

髙臺動春色淸池照日華緑葵向光轉翠柳逐風斜林有驚心鳥園多奪目花相與咸知節嘆子獨離家行人今不返何勞空折麻【藝文類聚初學記文苑英華並無末二句疑後來所刪】徐孝穆走筆戱書應令【孝穆編歷代之詩不應自牧已作疑自此以下皆後人所附入如前徐悱婦及武陵王諸作然此書乃奉簡文之命而作或當時愛重其文使自編入如太平廣記之收徐稽神錄又或自喜其文偶以入選如芮挺章之國秀集尙均爲事理所有惟無所避忌而變例書字其義難明寒山趙氏以爲其子姓所書案文選任彥升上蕭太傳固辭奪禮啟內昉啟一本作君啟呂向注曰昉家集諱其名但曰君撰者因而錄之又文苑英華載孝穆諸書亦稱孤子徐君與呂向之說合疑其家錄本之時旣諱其名而雜列於古今作者之中又不可署曰徐君因變例書字考顏氏家訓北朝人名字並諱南朝人諱名不諱字趙氏所說似非盡無據也年湮世逺考證爲難疑以傳疑姑仍宋刻書之】

此日乍殷勤相嫌不如春今宵花燭淚不是夜迎人舞席秋來捲歌筵無數塵曽經新代故那惡故迎新片月窺花簟輕寒入帔巾秋來應瘦盡偏自著腰身

奉和詠舞

十五屬平陽因來入建章主家能教舞城中巧畫妝【畫宋刻作旦悞今從藝文類聚】低鬟向綺席舉袖拂花黃燭送窻邊影衫傳篋裏香【篋宋刻作鉿按廣雅鉿鋌也於舞衫無渉文苑英華注集作鈴尢悞此必篋訛爲袷袷訛爲鉿鉿又訛爲鈴耳今從藝文類聚】當關好畱客【關藝文類聚作由義同初學記作延文苑英華作筵蓋因誤以當關爲司閽而攺爲筵字又傳寫脫去半字遂轉爲延於下句故作二字殊不相應今仍從宋刻】故作舞衣長【長文苑英華注集作裳悞】

和王舍人送客未還閨中有望

倡人歌吹罷對鏡覽紅顏拭粉畱花勝除釵作小鬟綺鐙停不滅髙扉掩未關良人在何處惟見月光還

爲羊兗州家人答餉鏡

信來贈寶鏡亭亭似圓月鏡久自愈明人久情愈歇【二愈字宋刻並作逾悞】取鏡掛空臺於今莫復開不見孤鸞鳥亡魂何處來

吳孜春閨怨

玉關音使斷借問不相諳春光太無意窺窻來見參久與光音絕【音字未詳疑當作景】忽見日東南柳枝皆嬲燕桑葉復催蠶物色頓如此孀居自不堪

湯僧濟詠渫井得金釵【太平禦覧作陽濟蓋傳寫脫悞初學記亦作湯僧濟渫初學記作深案說文渫訓治井作深無義】

昔日倡家女摘花露井邊摘花還自挿【挿初學記太平禦覧並作比】照井還自憐【照井初學記太平禦覧並作挿映】窺窺終不罷【罷太平禦覧作已】笑笑自成妍寶釵於此落從來不憶年【不憶初學記太平禦覧並作非一】翠羽成泥去金色尙如先此人今不在此物今空傳徐悱妻劉氏和媫妤怨【令嫻已見六卷此卷不應重出案樂府詩集此首及下一首均作王叔英妻玉臺舊本亦必如是後人因藝文類聚載此首爲徐悱妻遂攺題此首爲令嫻而未檢前之己見耳】

日落應門閉愁思百端生況復昭陽近傳聞歌吹聲寵移終不恨【終藝文類聚作眞悞】讒枉太無情只言爭分理非妬舞腰輕【妬樂府詩集作獨悞】

王叔英妻劉氏和昭君怨

一生竟何定萬事良難保【良文苑英華作最悞】丹靑失舊圖匣玉成秋艸【匣玉宋刻作玉匣按石崇王明君詞昔爲匣中玉今爲糞上英朝華不足歡甘與秋艸並則玉匣爲悞今從藝文類聚】相接辭關淚【相接文苑英華作想妾悞今仍宋刻】至今猶未燥漢使汝南還【諸本並作汝南於義無取按漢書稱幕南無王庭而注謂幕卽漢字此漢南之訛也】殷勤爲人道

玉臺新詠考異卷八

欽定四庫全書

玉防新詠考異卷九

姚安府知府紀容舒撰

歌詞二首【此二首藝文類聚亦並作古詞然核其時代不在越人歌之前按文苑英華載前一首爲梁武帝作樂府詩集載後一首亦爲梁武帝作疑此二詩本署武帝序在簡文之前後人因蓺文類聚之文攺爲古詞升之捲端而偶忘越人歌等之尢古耳觀前八卷五言詩及第十卷

五言小詩均以梁武列簡文前獨此卷歌詞有簡文而無梁武其爲攺竄移掇痕迹顯然可觀也】

東飛伯勞西飛燕黃姑織女時相見【李義山燕詩有去應逢阿母句自注引古詞東飛伯勞西飛燕黃姑阿母時相見則織女字當作阿母然黃姑織女義取相望阿母則於義似無所取桂華馮馮庾子山誤讀漢書弋者何慕張曲江訛記法言名流涉筆不必定無疎舛義山或偶然失記耳】誰家女兒對門居開顏發艶照裏閭南窻北牖掛明光【宋刻及蓺文類聚並顏作華艶作色今從文苑英華及古樂府掛明光文苑英華古樂府並作桂月光按此卽珊瑚掛鏡爛生光意作桂月無義蓺文類聚亦與宋刻同】羅帷綺帳脂粉香女兒年幾十五六窈窕無雙美如玉三春已暮花從風空畱可憐與誰同【與誰文苑英華古樂府並作誰與】

河中之水向東流洛陽女兒名莫愁莫愁十三能織綺十四采桑南陌頭【南蓺文類聚作東】十五嫁爲盧家婦十六生兒字阿侯盧家蘭室桂爲梁中有鬰金蘇合香頭上金釵十二行足下絲履五文章珊瑚掛鏡爛生光平頭奴子提履箱人生富貴何所望恨不早嫁東家王【早嫁宋刻作嫁與今從古樂府】

越人歌一首【並序】

楚卾君子修者【子修說苑作子晢】乘靑翰之舟張翠羽之蓋榜栧越人悅之櫂檝而越歌以感卾君歡然舉繡被而覆之其詞曰

今夕何夕搴舟中流今日何日與王子同舟山有木兮木有枝心悅君兮君不知【說苑載此歌曰今夕何夕兮搴洲中流今日何日兮得與王子同舟防羞被好兮不訿詬恥心幾煩而不絕兮得知王子山有木兮木有枝心悅君兮君不知與此所載互異然古籍流傳是不一本介之推龍蛇之歌史記與呂氏春秋說苑新序各殊接輿之歌論語與莊子互異滄浪之歌孟子與文子不同六朝人所見之書隋志所著錄者今已十不存一苟其文從字順義可並通卽不能防其必悞也】

司馬相如琴歌二首【並序】

司馬相如遊臨卭富人卓王孫有女文君新寡竊於壁間窺之相如鼓琴歌挑之曰

鳯兮鳯兮歸故鄕遨遊四海求其皇【求其太平禦覧作索我】時未通遇無所將【通遇太平禦覧作遇兮】何悟今夕升斯堂【升宋刻作升悞今從蓺文類聚】有艷淑女在此方【方太平禦覧作房】室邇人遐毒我膓【毒宋刻作獨悞今從樂府詩集】何緣交頸爲鴛鴦【樂府詩集此句下有胡頡頏兮共翺翔一句於文爲復宋刻無之太平禦覧亦無之】

皇兮皇兮從我棲得托孳尾永爲妃交情通體心和諧中夜相從知者誰雙興俱起翻髙飛無感我思使餘悲

烏孫公主歌詩一首【並序】

漢武元封中以江都王女細君爲公主嫁與烏孫昆彌至國而自治宮室【宮室宋刻作室宮據漢書攺】嵗時一再防言語不通公主悲愁自作歌曰

吾家嫁我兮天一方逺托異國兮烏孫王穹廬爲室兮氊爲墻以肉爲食兮酪爲漿居常土思兮心內傷願爲黃鵠兮還故鄕【吾家下宋刻有之字以肉爲食宋刻無以字居常土思宋刻作常思漢土願爲黃鵠宋刻作願爲飛黃鵠又蓺文類聚所載逺托句居常句俱無兮字土思作思土肉字上亦無以字按此歌出漢書西域傳正史所載當以爲據諸本蓋傳冩訛異今並從漢書攺正】

漢成帝時童謡歌二首【並序】

漢成帝趙皇后名飛燕寵幸冠於後宮常從帝出入時富平侯張放亦稱佞幸爲期門之遊故歌云張公子時相見也飛燕驕妒【驕宋刻悞作嬌】成帝無子故云啄皇孫華而不實王莽自云代漢者徳土色尙黃故云黃雀飛燕竟以廢死故爲人所憐者也

燕燕尾涏涏【案涏涏宋刻作殿殿蓋以音近而誤今據漢書攺正近本漢書作涎涎又以形似而訛矣】張公子時相見木門倉瑯根【瑯宋刻悞作狼今從漢書攺】燕飛來啄皇孫

桂樹花不實黃雀巢其顚昔爲人所羨今爲人所憐【按漢書五行志前一首啄皇孫句下有皇孫死燕啄失二句後一首桂樹華不實句上有邪徑敗良田讒口亂善人二句宋刻皆無之然孝穆所列小序毎句各爲訓釋而不及此四句似乎孝穆原本卽以刪節非傳冩脫漏今仍從宋刻所載以存其舊】

漢桓帝時童謡歌二首

小麥靑靑大麥枯誰當獲者婦與姑丈夫何在西擊胡吏買馬君具車請爲諸君鼔嚨胡

城上烏尾畢逋公爲吏子爲徒一徒死百乘車車班班入河間河間奼女工數錢以錢爲室金爲堂石上慊慊舂黃梁下有懸鼓【按上句梁字從米下句梁字從木諸本多淆】我欲擊之丞相怒【宋刻子作兒入作至河間奼女上亦有一至字錢爲室上無以字慊慊舂黃梁作舂膴梁梁下作膴之下蓺文類聚子亦作兒班班作班蘭入亦作至河間下不疊河間二字以錢爲室四字作銀爲室石上慊慊作戶上膴膴梁下有懸鼔句無梁字懸字按此謡載續漢書五行志司馬彪隨文詮釋劉昭復加推衍一字一句俱有意義其宋刻及蓺文類聚所載頗爲格格難通恐傳冩有訛今從續漢志攺正】

張衡四愁詩四首【按文苑載此四詩前有平子自敍所謂依屈原以美人爲君子以珍寶爲仁義以水深雪雰爲小人思以道術相報貽於時君而懼讒邪不得以通者正作者之本意孝穆獨刪去之蓋此集所錄皆裠裾脂粉之詞可偹艶體之用其非艷體而見收者亦必篇中字句有涉閨幃故一卷漢時童謡以廣眉半額字而錄三卷陸機緩聲歌以宓妃等字而錄陶潛擬古以美人酣歌字而錄五卷何遜贈魚司馬詩以歌黛舞腰字而錄以及此卷漢謡四首其二以趙飛燕張放而錄其二以丈夫何在及奼女數錢二語而錄晉謡一首以女子千妖字而錄其意防皆可逆推此四詩之見錄亦以美人贈報等語若存其本序則與艶體爲不倫故刪去以就此書之例非遺漏也吳氏本從文選補入殊非孝穆之本防】

一思曰我所思兮在太山欲往從之梁甫艱側身東望涕沾翰美人贈我金錯刀何以報之英瓊瑤路逺莫致倚逍遙何爲懷憂心煩勞

二思曰我所思兮在桂林欲往從之湘水深側身南望涕沾襟美人贈我金瑯玕【金宋刻及五臣文選注本並作琹今從李善文選注本】何以報之雙玉盤路逺莫致倚惆悵何爲懷憂心煩怏三思曰我所思兮在漢陽欲往從之隴阪長側身西望涕沾裳美人贈我貂襜褕【太平禦覧氍防部引張衡四愁詩曰美人贈我氈氍防以韻推之當在此首然諸本並作貂襜防疑禦覧悞也】何以報之明月珠路逺莫致倚歭何爲懷憂心煩紆

四思曰我所思兮在雁門欲往從之雪紛紛側身北望涕沾巾美人贈我錦繡段何以報之靑玉案路逺莫致倚增嘆何爲懷憂心煩惋

秦嘉贈婦詩一首【宋刻原注四言】

曖曖白日引曜西傾啾啾雞雀【雀可云赴楹雞不可云赴楹雞字疑悞然潘嶽寡婦賦曰雀羣飛而赴楹兮雞登棲而斂翼李善注引此詩亦作雞雀】羣飛赴楹皎皎明月煌煌列星嚴霜淒愴飛雪覆庭寂寂獨居寥寥空室【室字與燭字不諧疑當作屋】飄飄帷帳熒熒華燭爾不是居帷帳何施爾不是照華燭何爲

魏文帝樂府燕歌行二首

秋風蕭瑟天气涼艸木搖落露爲霜羣燕辭歸雁南翔【雁樂府詩集作鵠悞】念君客遊多思腸【君樂府詩集作吾悞】慊慊思婦戀故鄕君何掩防寄他方【君何蓺文類聚作何爲】賤妾煢煢守空房憂來思君不可忘【不可樂府詩集作不敢】不覺淚下沾衣裳援琴鳴發淸商短歌微吟不能長明月皎皎照我牀星漢西流夜未央牽牛織女遙相望爾獨何辜限河梁【辜宋刻作幸悞今從文選】

別日何易防日難山川遙逺路漫漫鬰陶思君未敢言寄聲浮雲往不還涕零雨面毀容顏誰能懷憂獨不嘆展詩淸歌聊自寛樂往哀來摧肺肝耿耿伏枕不能眠披衣出戶步東西【馮氏校本注西一作偏由不知西古音先而摭左傳臆攺之以就後世聲律也】仰看星月觀雲間【看晉樂所歌作載按入樂之詞率皆增損本不足以爲據然此句看與觀復殊乖句格疑戴字乃其本文而看字爲傳冩訛舛也】飛鳥晨鳴聲可憐防連顧懷不能存

曹植樂府妾薄命行一首【宋刻原注六言】

日旣逝矣西藏【日旣逝矣宋刻作日月旣逝按日夕不當兼言月藏蓋分爲二篇時所攺今從蓺文類聚】更防蘭室洞房華鐙步障舒光【步障蓺文類聚作先置悞】皎若日出榑桑促樽合坐行觴主人起舞娑盤能者冗觸別端【此句未詳】騰觚飛爵闌干同量等色齊顏任意交屬所歡朱顏發外形蘭【形蘭二字未詳】袖隨禮容極情妙舞僊僊體輕【妙蓺文類聚作屢】裳解履遺絕纓【裳解蓺文類聚作解裳】俛俯笑喧無呈【呈字未詳疑當作程程節度限制也】覧持佳人玉顏齊接金爵翠盤【接蓺文類聚作舉】手形羅袖良難腕弱不勝珠環禦巾裛粉君旁【裛粉太平禦覧作粉於悞】中有霍納都梁雞舌五味雜香進者何人齊姜恩重愛深難忘名筵親好宴私但歌桮來何遲客賦旣醉言歸主人稱露未晞【蓺文類聚載此篇前有攜玉手喜同車北上云閣飛除鈞臺蹇產淸虛池塘靈沼可娛仰泛龍舟緑波俯擢神艸枝柯想被宓妃洛河退詠漢女湘娥八句樂府詩集則分前八句自爲一篇按前八句文似未畢而此首旣逝更會二字亦突起無根當以蓺文類聚通作一篇爲是然吳兢樂府解題亦曰妾薄命曹植云日月旣逝西藏蓋恨燕私之歡不及則分日月旣逝以下自爲一篇當時原有此別本孝穆編次之時偶據所見錄之非刪節亦非脫誤今仍宋刻所載而附錄異同如右】

傅擬北樂府三首

歷九秋兮三春遺貴客兮逺賔【宋刻遺字上悞衍分字今從樂府詩集刪然遺字亦不可解疑爲邀字之訛】顧多君心所親乃命妙伎才人炳若日月星辰【其一】序金壘兮玉觴賔主逓起雁行【雁樂府詩集作冩悞】杯若飛電絕光交觴接巵結裳【結裳二字未詳】慷慨歡笑萬方【其二】奏新詩兮夫君爛然虎變龍文渾如天地未分齊謳楚舞紛紛歌聲上激靑雲【其三】窮八音兮異倫奇聲靡靡毎新微笑素齒丹唇逸響飛薄梁塵精爽入神【其四】坐咸醉兮沾歡引樽促席臨軒進爵獻壽翩翻【翩翻樂府詩集作翻翻】千秋要君一言願愛不移若山【其五】君恩愛兮不竭譬若朝日夕月此景萬里不絕長保初醮結髮何憂坐生胡越【其六坐字下樂府詩集悞脫生字】擕弱手兮金環上游飛閣雲間穆若鴛鳯雙鸞【鸞樂府詩集悞作燕】還幸蘭房自安娯心極意難原【其七】樂旣極兮多懷盛時忽逝若頺寒暑艸禦景廻春榮隨風飄摧感物動心增哀【其八】妾受命兮孤虛男兒墮地稱姝【墮樂府詩集作隨悞】女弱𨿽存若無【𨿽宋刻作難今從樂府詩集】骨肉至親更疎奉事他人托軀【其九】君如影兮隨形賤妾如水浮萍明月不能常盈誰能無根保榮良時冉冉代徵【其十】顧繡領兮含輝皎日回光側微【側樂府詩集作則】朱華忽爾漸衰影欲捨形髙飛誰言往恩可追【其十一恩樂府詩集作思悞】薺與麥兮夏零蘭桂踐霜逾馨【霜樂府詩集作履】祿命懸天難明委心結意丹靑何憂君心中傾【其十二】

歷九秋篇董逃行【逃宋刻悞作桃吳兢樂府解題稱傅董逃行十二章具述夫婦離別之意所言與詩意全殊豈別有十二章而亡之耶然曹植妾薄命篇解題謂恨燕私之歡不久亦非詩意則所解固不盡可據也】

車遙遙兮馬洋洋廹思君兮不可忘君安遊兮西入秦願爲影兮隨君身君在陰兮影不見君依光兮妾所願

車遙遙篇

燕人美兮趙女佳其室則邇兮限層崕云爲車兮風爲馬玉在山兮蘭在野【玉在太平禦覧作玉爲悞山蓺文類聚作泥】云無期兮風有止思心多端兮誰能理

燕人美篇

擬四愁詩四首【並序】

昔張平子作四愁詩體小而俗七言類也聊擬而作之名曰擬四愁詩其辭曰

我所思兮在瀛洲願爲雙鵠戱中流牽牛織女期在秋山髙水深路無由湣予不遘嬰殷憂佳人貽我明月珠何以要之比目魚海廣無舟悵勞敂寄言飛龍天馬駒風起雲披飛龍逝驚波滔天馬不厲何爲多念心憂世【其一】

我所思兮在珠厓願爲比翼浮淸池剛柔合徳配二儀形影一絕長別離湣余不遘情如擕佳人貽我蘭蕙艸何以要之同心鳥火熱水深憂盈抱申以琬琰夜光寶卞和旣沒玉不察存若流光忽電滅何爲多念獨蘊結【其二】

我所思兮在昆山願爲鹿窺虞淵日月回耀照景天【照景疑當作景照】參差曠隔防無緣湣余不遘罹百艱佳人贈我蘇合香何以要之翠鴛鴦懸度弱水川無梁申以錦衣文繡裳三光騁邁景不防鮮矣民生忽如浮何爲多念祗自愁【其三】

我所思兮在朔方願爲飛燕俱南翔煥乎人道著三光胡越殊心生異鄕湣余不遘罹百殃佳人貽我羽葆纓何以要之影與形增冰憂結繁華零申以日月指明星星辰有翳日月移駑馬哀鳴慙不馳何爲多念徒自虧【其四】

盤中詩一首【按滄浪詩話列盤中詩爲一體注曰玉防集有此詩蘇伯玉妻作冩之盤中屈曲成文也據此則此詩出處以玉防新詠爲最古當時舊本亦必明署蘇伯玉妻之名故滄浪云爾宋刻於題上悞佚其名因而目錄失載馮氏校本遂攺題爲傅之詩殊爲疎舛又此詩列傅張載之間其爲晉人無疑詩紀詩乘並列之漢詩亦未詳何據】

山樹髙鳥鳴悲泉水深鯉魚肥空倉雀常苦饑吏人婦會夫稀出門望見白衣謂當是而更非還入門中心悲北上堂西入階急機絞杼聲催長嘆息當語誰君有行妾念之出有日還無期結巾帶【巾帶疑當作中帶說見一卷枚乘雜詩苐二首】長相思君忘妾天知之【天馮氏詩紀作未似於義爲長】妾忘君罪當治妾有行宜知之黃者金白者玉髙者山下者谷姓爲蘇字伯玉作人才多智謀足家居長安身在蜀何惜馬蹄歸不數羊肉千斤酒百斛令君馬肥麥與粟今時人智不足與其書不能讀當從中央周四角

張載擬四愁詩四首

我所思兮在南巢欲往從之巫山髙登厓逺望涕泗交我之懷矣心傷勞佳人遺我筒中布何以贈之流黃素願因飄風超逺路終然莫致增想慕【其一】

我所思兮在朔湄欲往從之白雪霏登厓永眺涕泗頺我之懷矣心傷悲佳人遺我雲中翮何以贈之連城璧願因歸鴻超遐隔【超宋刻作起悞】終然莫致增永積【其二】

我所思兮在隴原欲往從之隔秦山【秦山宋刻作泰山按隴原在西泰山不能相隔蓺文類聚作秦山今從之】登厓逺望涕泗連我之懷矣心傷煩佳人遺我雙角端何以贈之雕玉環願因行雲超重巒終然莫致增永嘆【其三】

我所思兮在營州【四愁本分屬四方南巢在南朔湄在北隴原在西此首應指東方而曰營州者蓋據爾雅釋地齊曰營州之文非訛字也】欲往從之路阻修登厓逺望涕泗流我之懷矣心傷憂佳人遺我緑綺琴何以贈之雙南金願因流波超重深終然莫致增永吟【其四】

晉惠帝時童謡歌一首

鄴中女子莫千妖前至三月抱胡腰

陸機樂府燕歌行一首

四時代序逝不追寒風習習落葉飛蟋蟀在堂露盈堦念君逺遊常若悲君何緬然久不歸賤妾悠悠心無違白日旣沒明鐙輝寒禽赴林匹鳥棲雙鳩闗闗宿河湄憂來感物涕不晞非君之念思爲誰別日何早防日遲

鮑昭代淮南王二首

淮南王好長生服食練气讀仙經琉璃藥碗牙作盤金鼎玉匕合神丹合神丹戱紫房【戱蓺文類聚樂府詩集並作賜悞】紫房彩女弄明璫鸞歌鳯舞防君膓

朱城九門門九開【首句樂府詩集作朱門九重門九閨悞】願逐明月入君懷入君懷結君佩怨君恨君恃君愛築城思堅劍思利同盛同衰莫相棄

代白紵歌詞二首

朱唇動素袖舉【宋刻作素腕蓺文類聚作素袖按晉白紵舞詞質如輕雲色如銀愛之遺誰贈佳人制以爲袍余作巾袍以光軀巾拂塵麗服在禦防佳賔則素袖寔切白紵宋刻蓋不知古不忌白而誤攺樂府詩集亦與蓺文類聚同今從之】洛陽少童邯鄲女古稱淥水今白紵催急管爲君舞窮秋九月荷葉黃北風驅雁天雨霜夜長酒多樂未央

春風澹蕩使思多天色淨緑气妍和桃含紅萼蘭紫芽【桃含藝文類聚作含桃】朝日灼爍發園花卷幌結帷羅玉筵齊謳秦吹盧女千金一笑買芳年【一藝文類聚樂府詩集並作顧悞】

行路難四首

中庭五株桃一株先作花陽春妖冶二三月隨風簸蕩落西家西家思婦見之惋零淚沾衣撫心嘆初送我君出戶時何言淹防節廻換牀席生塵明鏡垢纎腰瘦削髮蓬亂人生不得恆稱意惆悵徙倚至夜半

剉蘗染黃絲黃絲歷亂不可治昔我與君始相値爾時自謂可君意結帶與我言死生好惡不相置【結帶二句古樂府注一作結帶與君同死生好惡不肯相棄置】今日見我顏色衰意中錯漠與先異還君金釵瑇瑁簮【金古樂府作玉】不忍見之益悲思

奉君金巵之美酒【美酒宋刻作盌酒按旣曰金巵不應用盌字今從樂府詩集】瑇瑁玉匣之雕琴七采芙蓉之羽帳九華蒲萄之錦衾紅顏零落嵗將暮寒花宛轉時欲沈【花樂府詩集作光】願君裁悲且減思【減宋刻作滅悞今從樂府詩集】聽我抵節行路吟不見栢梁銅雀上寜聞古時淸吹音

璿閨玉墀上椒閣文窻繡戶垂綺幙中有一人字金蘭被服纎羅蘊芳藿春燕差池風散梅開帷對影弄禽爵【禽爵未詳樂府詩集注一作春爵亦不可解疑作金爵謂釵也曹子建美女篇頭上金爵釵】含歌攬淚不能言人生幾時得爲樂寜作野中之雙鳬不願雲間之別鶴【宋刻作寜作野中雙飛鳬不願雲間別翅鶴不及此二句之矯健且別翅鶴三字尢湊泊今從樂府詩集】

釋寶月行路難一首【按鐘嶸詩品以此詩爲柴廓作述寶月攘竊之事甚詳此仍題寶月蓋古人詳愼不輕采雜說也】

君不見孤雁闗外發酸嘶度揚越空城客子心膓防幽閨思婦气欲絕凝霜夜下拂羅衣浮雲中防開明月夜夜遙遙徒相思年年望望情不歇寄我匣中靑銅鏡倩人爲君除白髮行路難行路難夜聞南城漢使度使我流淚憶長安

陸厥李夫人及貴人歌一首

屬車掛席塵豹尾香煙滅彤殿向蘼蕪靑蒲復萎絕坐萎絕對蘼蕪臨丹階泣椒塗寡鶴羈雌飛且止雕梁翠壁网蜘蛛洞房明月夜對此淚如珠

沈約八詠二首【宋刻原注六首在卷末】

望秋月秋月光如練照耀三爵臺徘徊九華殿九華瑇瑁梁華榱與璧璫以此雕麗色持照明月光凝華入黼帳淸輝懸洞房先過飛燕戶卻照班姬牀桂宮裊裊落桂枝露寒淒淒凝白露上林晚葉颯颯鳴雁門早鴻離離度湛秀質兮似圭委淸光兮如素照愁軒之蓬影映金堦之輕步居人臨此笑以歌別客對之傷且慕【且慕蓺文類聚作旦慕悞】經衰圃映寒叢凝淸夜帶秋風隨庭雪以偕素與池荷而共紅臨玉墀之皎皎含霜靄之蒙蒙轥天衢而徒步【徒步二字未詳文苑英華作從度亦不甚可觧疑爲徙度之訛謂按周天之度而徙也】轢長漢而飛空隱巖崖而半出隔帷幌而才通散朱庭之奕奕入靑瑣而玲瓏閒階悲寡鵠沙洲怨別鴻文姬泣胡殿【文姬宋刻作昭姬其悞顕然今從古詩類苑本】明君思漢宮余亦何爲者淹畱此山東

望秋月【本作登防望秋月寒山趙氏以爲與後首防圃二字皆孝穆所刪於理爲近蓺文類聚亦題曰望秋月蓋卽從此本也】

臨春風春風起春樹遊絲暖如网落花雰似霧先泛天淵池還過細柳枝蝶逢飛搖颺燕值羽參差【參差二字與下復疑爲差池之訛】揚桂斾動芝蓋開燕吹趙帶趙帶飛參差燕裾合且回簮復轉黛顧步惜容儀容儀已照灼春風復回薄氛氳桃李花靑跗含素萼旣爲風所開復爲風所落搖緑蒂枕紫莖【枕字不可解馮氏詩紀作杭亦不可解按左思吳都賦曰扤白蔕銜朱蕤許愼說文曰扤動也李善文選注亦訓扤爲搖疑爲扤字之悞】舞春雪雜流鶯曲房開兮金鋪響金鋪響兮妾思驚梧桐未陰淇川始碧【始宋刻作如悞】迎行雨於髙唐送歸鴻於碣石經洞房響素紈感幽閨思幃帟想芳園兮可以遊【芳園下宋刻悞脫兮字】念蘭翹兮漸堪摘拂明鏡之冬塵解羅衣之秋襞旣鏗鏘以動佩又氤氳而流麝始搖蕩以入閨終徘徊而緣隙鳴珠簾於繡戶散芳塵於綺席是時悵思婦安能久行役佳人不在玆春風爲誰惜

臨春風【本作防圃臨春風說見望秋月條下】

春日白紵曲一首

蘭葉參差桃半紅飛芳舞縠戱春風翡翠羣飛飛不息願在雲間長比翼

秋日白紵曲一首

白露欲凝艸已黃金管玉柱響洞房雙心一影俱回翔吐情寄君君莫忘【按古今樂錄曰沈約云白紵五章勅臣約造武帝造後兩句樂府載春白紵詞曰蘭葉參差桃半紅飛芳舞縠戱春風如嬌如怨狀不同含笑流芬滿堂中翡翠羣飛飛不息願在雲間長比翼佩服瑤艸駐容色舜日堯年歡無極秋白紵詞曰白露欲凝艸已黃金管玉柱響洞房雙心一影俱回翔吐情寄君君莫忘翡翠羣飛飛不息願在雲間長比翼佩服瑤艸駐容色舜日堯年歡無極與此所載皆不同或爲孝穆所刪取或爲後人所竄易或爲傳冩所訛脫均無顕證不欲輕攺舊本姑仍家刻所載而附識其異同如右】

吳均行路難二首

君不見上林苑中客冰羅霧縠象牙席盡是得意忘言者探腸見膽無所惜白酒甜鹽甘如乳緑觴皎鏡華如碧少年持名不肯嘗【甜塩字持名字諸本並同皆不可解以上下文義推之疑甜塩當作甜釅持名當作持杯】安知白駒應過隙博山鑪中百和香欝金蘇合及都梁逶迆好气佳容貌經過靑瑣歷紫房已入中山陰後帳【陰后樂府詩集作馮後按漢書外戚傳𨿽載馮昭儀爲中山太后然中山陰後戰國防亦有明文旣義可並存卽不必輕攺舊本】復上皇帝班姬牀【梁代詩人不應泛稱漢成爲皇帝疑爲漢帝之說】班姬失寵顏不開奉帚供養長信臺日暮耿耿不能寐秋風切切四面來玉堦行路生細艸金鑪香滅變成灰得意失意須臾頃非君方寸逆所裁

洞庭水上一株桐經霜逐浪困嚴風昔時抽心耀白日今旦臥死黃沙中洛陽名工見咨嗟【工文苑英華作士悞今從蓺文類聚】一翦一刻作琵琶白璧規心學明月瑚映面作風花帝王見賞不見忘提攜把握登建章掩抑摧藏張女彈殷勤促柱楚明光年年月月對君子【子文苑英華作王按此詩皆隔句用韻不應此句獨疊一韻】遙遙夜夜宿未央未央防女棄鳴篪【未央防女文苑英華作防女宮娥悞】爭先拂拭生光儀【光文苑英華作見生文華英華作爭並悞】茱萸錦衣玉作匣安念昔日枯樹枝不學衡山南嶺桂至今千年猶未知

張率擬樂府長相思二首

長相思久離別美人之逺如雨絕獨延佇心中結望云去去逺望鳥飛飛滅【樂府詩集作望云云去逺望鳥鳥飛滅】空望終若斯珠淚不能雪

長相思久別離所思何在若天垂鬰陶相望不得知玉階月夕映【宋刻羅幃上悞重羅幃二字今從蓺文類聚】羅幃風夜吹長思不能寢坐望天河移

白紵歌詞二首

歌兒流唱聲欲淸舞女趂節體自輕歌舞並妙防人情依弦度曲婉盈盈揚蛾爲態誰目成

妙聲屢唱輕體飛流津染面散芳菲俱動齊息不相違令彼嘉客憺忘歸時久玩夜明星稀

費昶行路難二首

君不見長安客舎門倡家少女名桃根貧窮夜紡無燈燭何言一朝奉至尊至尊離宮百餘處千門萬戶不知曙惟聞啞啞城上烏玉闌金井牽轆轤丹梁翠柱飛屠蘇香薪桂火炊雕胡當年反覆無常定薄命爲女何必麄【何必文苑英華作心已又注一作必已並悞麄者輕賤之意麄婢麄官唐人尙有此語何必麄者言𨿽薄命爲女亦何必定輕賤也】

君不見人生百年如流電心中埳君不見我昔初入椒房時詎減班姬與飛燕朝踏金梯上鳯樓【踏宋刻作逾悞今從文苑英華】暮下瓊鉤息鸞殿【下文苑英華作入悞】柏梁晝夜香錦帳自飄颺笙歌棗下曲【棗下曲宋刻及文苑英華並作膝上吹今從馮氏校本注】琵琶陌上桑過防恩所賜【防文苑英華作叨】餘光曲霑被旣逢陰后不自専復值程姬有所避黃河千年始一淸微軀再逢永無議【議字未詳文苑英華作義亦未詳】蛾眉偃月徒自妍傅粉施朱欲誰爲不如天淵水中鳥【鳥文苑英華作鳬】雙去雙歸長比翅

皇太子聖制烏棲曲四首【宋刻原注簡文】

芙蓉作船絲作防北斗橫天月將落采桑渡頭礙黃河【桑宋刻作蓮按樂府詩集采桑度條下采桑度梁時作水經曰河水過曲縣西南爲采桑津春秋僖公八年晉裏克敗狄於采桑是也梁簡文帝烏棲曲曰采桑渡頭礙黃河卽今欲渡畏風波蓺文類聚亦作采桑然則采蓮爲悞】卽今欲渡畏風波

浮雲似帳月成鉤那能夜夜南陌頭宜城醖酒今行熟【按周禮酒正五齊條下鄭注曰泛者成而滓浮泛泛然如今宜成醪矣賈公彥疏曰宜成說以爲地名曹植酒賦曰宜成醴醪蒼梧縹靑若馬融所云今之宜成防稽稻米淸則以宜成爲酒名故劉杳要雅亦以宜成爲酒名二者未知孰是據此則宜城當作宜成醖酒樂府詩集作投泊宋刻作�酒並悞今從文苑英華行文苑英華作夜按賈思勰齊民要術造酒法凢以米入麯皆謂之酘有自初酘至十酘者則謂醖爲酘實六朝之語似文苑英華醖字乃酘字之訛樂府泊字乃酒字之悞並附識以偹考】莫惜停鞍暫棲宿【莫惜停鞍宋刻作停鞍系馬今從文苑英華】

靑牛丹轂七香車可憐今夜宿倡家倡家髙樹鳥欲棲羅幃翠帳向君低【向文苑英華作任】

織作屏風銀屈膝朱唇玉貌鐙前出相看气息望君憐誰能含羞不自前【自文苑英華作向悞】

雜句從軍行一首

雲中亭障羽檄驚甘泉烽火通夜明貳師將軍新築營【營宋刻作城韻與下復今從蓺文類聚】嫖姚校尉初出徵復有山西將絕世愛雄名【愛宋刻作受悞今從蓺文類聚】三門應遁甲五壘學神兵白雲垂斾色【斾宋刻作陣悞今從蓺文類聚】蒼山答鼓聲邐迆觀鵝翼參差睹雁行【邐迆二句文苑英華在侍婢句下悞】先平小月陣卻滅大宛城善馬還長樂黃金付水衡小婦趙人能鼓瑟侍婢初笄解鄭聲庭前柳絮飛欲合【柳絮宋刻作桃花文苑英華作柳花欲宋刻及文苑英華並作已今從蓺文類聚】必應紅妝起見迎【起見蓺文類聚文苑英華並作來起】

和蕭侍中子顯春別四首【宋刻原注七言】

別觀葡萄帶實垂江南豆蔲生連枝無情無意猶如此【猶蓺文類聚作又悞】有心有恨徒別離

蜘蛛作絲滿帳中芳艸結葉當行路紅臉脈脈一生啼黃鳥飛飛有時度故人𨿽故昔經新新人𨿽新復應故可憐淮水去來潮春堤楊柳覆河橋淚迹未燥詎終朝行聞玉佩已相要

桃紅李白若朝妝羞持顦顇比新芳【芳宋刻作楊悞今從蓺文類聚】不惜暫住君前死愁無西國更生香

雜句春情一首

蝶黃花紫燕相追楊低柳合路塵飛已見垂鉤掛緑樹誠知淇水沾羅衣兩童夾車問不已五馬城南猶未歸鶯啼春欲駛無爲空掩扉

擬古一首

窺紅對鏡斂雙眉含愁拭淚坐相思念人一去許多時眼語笑靨迎來情心懷心想甚分明憶人不忍語含淚獨吞聲

倡樓怨節一首【宋刻原注六言】

朝日斜來照戶春鳥爭飛出林片光片影皆麗一聲一囀煎心上林紛紛花落淇水漠漠苔浮年馳節流易盡何爲忍憶含羞【憶蓺文類聚作意】

湘東王春別應令四首【宋刻原注七言湘東王又不書名蓋偶然竄易未盡也】

昆明夜月光如練上林朝花色如霰花朝月夜動春心誰忍相思不相見【不相蓺文類聚作今不】

試看機上交龍錦【交蓺文類聚作蛟悞】還瞻庭前合歡枝映日通風影珠幔【珠宋刻作朱按王融詠幔詩曰幸得與珠綴羃防君之楹則以珠綴幔故曰珠幔作朱爲非今從蓺文類聚】飄花拂葉度金墀不聞離人當重合惟悲合罷防成離

門前楊柳亂如絲直置佳人不自持適言新作裂紈詩誰悟今成織素詞

日暮徙倚渭橋西正見涼月與云齊【涼蓺文類聚作流】若使月光無近逺應照離人今夜啼【夜蓺文類聚作瞑悞】

蕭子顯春別四首

翻鶯度燕雙比翼楊柳千條共一色【共蓺文類聚作同】但看陌上攜手歸誰能對此空相憶【相蓺文類聚作中悞】

幽宮積艸自芳菲黃鳥芳樹情相依爭風競日常聞響【競蓺文類聚作竟悞】重花疊葉不通飛當知此時動妾思慙使羅袂拂君衣【蓺文類聚慙作蹔羅作罷君作臣並悞】

江南大道日華春垂楊掛柳掃淸塵淇水昨送淚沾巾紅妝宿昔已應新

銜悲攬淚別心知桃花李花任風吹本知人心不似樹何意人別似花離

樂府烏棲曲應令二首

握中淸酒瑪瑙鐘【淸酒宋刻作酒桮按旣曰桮又曰鐘於文爲今從文苑英華】裾邊雜佩琥珀龍【龍馮氏校本注一作紅按史遊急就篇曰系臂瑯玕虎魄龍顏師古注曰言以虎魄爲龍並取瑯玕系著臂肘取其媚好且珍貴也此句蓋用此典琥珀卽虎魄字異文耳然則紅字爲不知悞攺矣】欲持寄君心不惜【欲樂府詩集作虛悞君文苑英華作心義可兩存】共指三星今何夕

濃黛輕紅防花色還欲令人不相識金壺夜水詎能多【夜水蓺文類聚作夜永文苑英華注一作此夜並悞詎宋刻作誰悞今從文苑英華注多蓺文類聚作過悞】莫持奢用比懸河【持文苑英華作恃悞奢宋刻作賖悞今從蓺文類聚比文苑英華作此悞】

燕歌行

風光遲舞出靑蘋蘭條翠鳥鳴發春洛陽梨花落如雪河邊細艸細如茵【文苑英華落作白細作靑吳氏注本下細字作組於義爲愜而未詳所本】桐生井底葉交枝今看無端雙燕離五重飛樓入河漢九華閣道暗淸池還看白馬津上吏傳道黃龍徵戍兒明月金光徒照妾【徒文苑英華作從】浮雲玉葉君不知思君昔去柳依依至今八月避暑歸明珠蠶繭勉登機鬰金香蘤持香衣【上香字文苑英華作春】洛陽城頭雞欲曙丞相府中烏未飛夜夢徵人縫狐貉私憐織婦裁錦緋吳刀鄭綿絡【緋文苑英華作絡絡文苑英華作結按楚詞招魂秦篝齊纓鄭綿絡此則結字爲悞下韻旣不作結則上句作絡亦悞矣】寒閨夜被薄芳年海上水中鳬日暮寒夜空城雀

王筠行路難一首

千門皆閉夜何央百憂俱集防人腸探揣箱中取刀尺拂拭機上防流黃情人逐情𨿽可恨復畏邊逺乏衣裳【復文苑英華作傷悞】已繅一蠒催衣縷【繅文苑英華作防悞】復百和裛衣香猶憶去時腰大小不知今日身短長裲襠雙心共一抹袙復兩邊作八襊襻帶𨿽安不忍縫【縫文苑英華作系】開孔裁穿猶未達胸前卻月兩相連本照君心不照天願君分明得此意勿復流蕩不如先含悲含怨判不死封情忍思待明年

劉孝綽元廣州景仲座見故姬一首【按此詩語意不似孝綽自作疑孝綽於元景仲座見故姬而王筠嘲之宋刻因題上有孝綽姓名時代先後又適與王筠相接遂悞以爲孝綽作而目錄別出一條耳詩紀注一作代人詠見故姬則又明人覺其未安而攺之然代字仍未安也】

畱故夫【畱字未詳】不歭別待春山上相看采蘼蕪

劉孝威擬古應教一首【按此及梁簡文帝作二首並載文苑英華而此詩又二百三卷二百五卷兩見皆題曰紹古詞蓋古有是作而擬之武帝東飛伯勞一首亦擬作也後人失其本詞遂以武帝作當之而不審其詞气之不類馮氏詩紀兼收於晉代樂府中更臆防矣】

雙棲翡翠兩鴛鴦巫云落月乍相望【巫云文苑英華二百五卷作巫山洛月宋刻作落月並悞】誰家妖冶折花枝蛾眉睇使情移【蛾眉句文苑英華二百三卷作衫長釧動任風吹】靑鋪緑瑣琉璃扉【靑鋪緑瑣文苑英華二百三卷作金鋪玉瑣二百五卷作靑鋪瑣窻李翀日聞錄所引與英華二百三卷同】瓊筵玉笥金縷衣【瓊筵句文苑英華二百三李翀日聞錄並作花鈿寶鏡織成衣】美人年幾可十餘含羞轉笑斂風裾【轉文苑英華二百三卷作騁】珠丸出彈不可追空畱可憐持與誰

徐君蒨別義陽郡二首

翔鳯樓遙望與云浮歌聲臨樹出舞影入江流葉落看村近天髙應向秋

飾面亭【飾宋刻作飭悞又馮氏校本此下增妝成二字注曰宋本缺按二詩起句皆三言故孝穆編入歌詞馮氏所增殊悞】妝成更防星【妝宋刻作莊悞】頰上紅疑淺眉心黛不靑故畱殘粉絮掛著簾箔釘【著宋刻作看悞】

王叔英婦贈答一首

妝鉛防黛拂輕紅鳴環動佩出房櫳看梅復看柳淚滿春衫中

沈約古詩題六首【宋刻原注八詠孝穆止收前二首此皆後人附錄故在卷末按此書之例非詞關閨闥者不收故八詠惟錄二章非掛漏也以類贅附殊失孝穆之防】

湣衰艸衰艸無容色憔悴荒逕中寒荄不可識昔時兮春日昔日兮春風含華兮佩實【含蓺文類聚作銜】垂緑兮散紅氛氳鳷鵲右照耀望仙東送歸顧慕泣淇水【慕宋刻作暮悞】嘉客淹畱懷上宮巖陬兮海岸冰多兮霰積爛漫兮客根攢幽兮寓隙布綿密於寒臯吐纎疎於危石旣惆悵於君子倍傷心於行役露髙枝於初旦霜江天於始夕【江宋刻作紅悞】凋芳卉之九衢【衢字未詳】霣靈茅之三脊風急崤道難秋至客衣單旣傷檐下菊復悲池上蘭飄落逐風盡方知嵗早寒流螢暗明燭雁聲防才續萎絕長信宮蕪穢丹墀曲霜奪莖上紫風銷葉上緑山巒兮靑薇【巒宋刻作變悞】水折兮平葦【葦字於今韻不諧然陸徳明爾雅釋文言葦字謝嶠讀於歸反謝嶠陳人與休文時代相接知其時皆讀平聲非舛誤也】秋鴻兮疎引【鴻蓺文類聚作鷗悞】寒鳥兮聚飛逕荒寒艸合艸長荒逕微園庭日蕪沒【艸長句宋刻作桐長舊巖圍園庭句宋刻作日漸蘼蕪落並於義爲短今從蓺文類聚】霜露日沾衣願逐晨徵鳥薄暮共西歸

嵗暮湣衰艸

悲落桐落桐早霜露燕至葉未抽鴻來枝已素本出龍門山長枝仰刺天上峯百丈絕下趾萬尋懸幽根已盤結孤枝復危絕初不照光景終年負霜雪自顧無羽儀不願生曲池芬芳本自乏華實無可施匠者時畱眄【時宋刻作特悞】王孫少見之分取孤生枿【孤生宋刻作生孤悞】徙置北堂陲宿莖抽晚榦新葉生故枝故枝𨿽遼逺新葉頗離離春風一朝至榮華並如斯【華宋刻作戶悞】自惟良菲薄君恩徒照灼顧已非嘉樹空用憑阿閣願作淸廟琴爲舞雙元鶴薜荔可爲裳文杏堪作梁勿言艸木賤徒照君末光末光不徒照爲君含噭咷【咷宋刻作眺悞】陽柯緑水陰枝苦寒調厚徳非可任敢不虛其心若逢陽春至吐緑照淸潯

霜來悲落桐

聞夜鶴夜鶴叫南池對此孤明月臨風振羽儀伊吾人之非薄無賦命之天爵抱局促之長懷隨冬春而哀樂湣海上之驚鳬傷雲間之離鶴離鶴昔未離近發天北陲忽值疾風起暫下昆明池復值冬冰合水宿非所宜欲畱不可住欲去飛已疲勢逐疾風舉求溫向衡楚復值南飛鴻參差共成侶海上多雲霧蒼茫失洲嶼自此別故羣獨向瀟湘渚故羣不離散相依滄海畔夜止羽相切晝飛影相亂刷羽共浮沈湛澹泛淸潯旣不經離別【經宋刻作得悞】安知慕侶心九冬霜雪苦六翮飛不任且養淩雲翅俯仰弄淸音所望浮丘子旦夕來見尋

夕行聞夜鶴

聽曉鴻曉鴻度將旦跨弱水之微瀾發成山之逺岸怵春歸之未幾驚此嵗之云半出海漲之蒼茫【茫宋刻作芒悞】入云途之渺漫無東西之可辧孰遐邇之能算微昔見於洲渚赴秋期於江漢集勁風於弱軀負重雪於輕翰寒谿可以飲荒臯可以竄谿水徒自淸微容豈足玩秋蓬飛兮未極【極字韻義亦未陿疑當作息】寒艸萎兮無色楚山髙兮杳難度越水深兮不可測美明月之馳光顧徵禽之騁翼【顧宋刻作願悞】伊余馬之屢懷知吾行之未極夜綿綿而難曉愁參差而盈臆望山川悉無似【似宋刻作以悞】惟星河猶可識聞雁夜南飛客淚夜沾衣春鴻思暮返客子方未歸嵗去歡娯盡年來容貌非攬袵形𨿽似撫臆事多違靑蒲𨿽長復易解白雲誠逺詎難依

晨徵聽曉鴻

去朝市朝市深歸暮辭北纓而南䢐浮東川而西顧逢天地之降祥值日月之重光伊當仁之菲薄非餘情之信芳充待詔於金馬奉髙宴於柏梁觀鬭獸於虎圈望窅窕於披香遊西園兮登銅雀舉靑瑣兮眺重陽講金華兮議宣室晝武帷兮夕文昌佩甘泉兮履五柞簮枍詣兮紱承光【簮宋刻作贊悞】托後車兮侍華幄遊勃海兮泛淸漳天道有盈闕寒暑遞炎涼一朝買玉椀【椀宋刻作琬悞】眷眷惜餘香曲池無復處桂枝亦銷亡淸廟徒肅肅西陵久茫茫薄暮餘多幸嘉運重來昌【復昌字一韻】沗稽郡之南尉典千里之光貴【典宋刻作曲悞】別北芒於濁河戀橫橋於淸渭望前軒之早桐對南階之初卉非餘情之屢傷寄玆焉兮能慰眷昔日兮懷哉日將暮兮歸去來

解佩去朝市

守山東山東萬嶺鬰靑蔥兩溪共一冩水潔望如空岸側靑莎被巖間丹桂叢上瞻旣隱軫下睇亦溟蒙逺林響咆獸近樹聆鳴虫路帶若谿右泉吐金華東【復東字一韻】萬仞倒危石百丈注懸灇【灇宋刻作叢悞】掣曳防流電奔飛似白虹洞井含淸气漏穴吐飛風玉竇膏滴瀝石乳室空籠峭崿途彌險崖岨步才通余捨平生之所愛倐暮年而逢此願一去而不還恨鄒衣之未禠揖林壑之淸曠事氓俗之紛詭幸帝徳之方升值天綱之未毀【綱宋刻作网悞】旣除舊而布新故化民而俗徙播趙俗以南䢐扇齊風以東靡乳雉方可馴流蝗庶能弭淸心矯世濁儉政革民侈秩滿歸白雲淹畱事芝髓

被褐守山東

玉防新詠考異卷九

欽定四庫全書

玉防新詠考異卷十

姚安府知府紀容舒撰

古絕句四首

槁砧今何在山上復有山何當大刀頭破鏡飛上天日暮秋云陰江水淸且深何用通音信蓮花瑇瑁簮兔絲從長風根莖無防絕無情尙不離有情安可別南山一樹桂上有雙鴛鴦千嵗常交頸歡愛不相忘

賈充與妻李夫人連句三首

室中是阿誰嘆息聲正悲【賈公】嘆息亦何爲但恐大義虧【夫人】大義同膠漆匪石心不移【賈公】人誰不慮終日月有合離【夫人】我心子所達子心我亦知【賈公】若能不食言與君同所宜【夫人】

孫綽情人碧玉歌二首【樂府詩集作古詞然蓺文類聚亦作孫綽】

碧玉小家女不敢攀貴徳感郎千金意愧無傾城色碧玉破時相爲情顚倒【相諸本多作郎然義可兩通則不必埶彼攺此】感郎不羞難【難樂府詩集作郎】回身就郎抱

王獻之桃葉歌二首

桃葉復桃葉渡江不用檝但渡無所苦我自迎接汝【迎接蓺文類聚作接迎古樂府此句作我自來迎接然隋書五行志所引與宋刻同】

桃葉復桃葉桃葉連桃根相憐兩樂事獨使我殷勤【殷勤蓺文類聚作纒綿於古音亦諧】

桃葉答王團扇歌三首【樂府桃葉歌不署名氏然古今樂錄及隋書皆明言爲子敬作是無可疑惟此歌樂府引古今樂錄雲起王瑉嫂婢謝芳姿所列古詞八首內第七首署王金珠餘皆無名其第八首卽此第三首末二句與謝芳姿歌大同小異似衍謝歌而爲之均無桃葉之說然初學記蓺文類聚皆初唐之書去孝穆時不逺已皆載爲桃葉與此書同蓋婦人女子之作詞人喜傳爲佳話輾轉附防往往失眞傳聞異詞歷代皆有孝穆所據又當別有一本今則不可考耳】

七寶畫團扇燦爛明月光與郎卻暄暑相憶莫相忘靑靑林中竹可作白團扇動搖郎玉手因風托方便團扇復團扇【下團扇字蓺文類聚作向誰】持許自障靣憔悴無復理羞與郎相見

謝靈運東陽谿中贈答二首

可憐誰家婦緑流灑素足明月在雲間迢迢不可得可憐誰家郎緑流乘素舸但聞情若爲月就雲中墮

宋孝武詩三首

督防上徵去【上徵去樂府詩集作初徵時】儂亦惡聞許【惡宋刻作思悞今從樂府詩集】願作石尢風四面防行旅

黃河流無極洛陽數千里坎坷戎旅間【戎旅宋刻作我途悞今從樂府詩集】何由見歡子

丁都防歌二首【後一首樂府詩集作王金珠】

自君之去矣金翠闇無精思君如日月回環晝夜生

擬徐幹詩一首【蓺文類聚作擬室思】

許瑤之詩二首【宋刻目錄作許瑤之而題則作許瑤按詩品齊有許瑤之則題爲悞脫今從目錄補之字】

端木生河側因病遂成妍朝將云髻別夜與蛾眉連詠柟橊枕【吳都賦柟橊之木注曰柟橊木之盤結者材理堅邪可作器然則柟橊卽所謂木癭橊字癅字假借通用耳故曰因病成妍也】

昔如影與形今如胡與越不知行逺近忘卻離年月【卻宋刻作去蓋悞脫半字今從馮氏校本注】

閨婦答鄰人

鮑令暉寄行人一首

桂吐兩三枝蘭開四五葉是時君不歸春風徒笑妾

近代西曲歌五首

生長石城下開門對城樓【門樂府詩集作窻】城中美年少【美年少樂府詩集作諸少年】出入見依投

石城樂

有客數寄書無信心相憶莫作瓶落井一去無消息

估客樂

歌舞諸少年娉婷無種迹【此句未詳大樂府多雜方言不能盡通於後世其悞否蓋不可知】菖蒲花可憐聞名不曾識

烏夜啼

朝發襄陽城暮至大堤宿大堤諸女兒花艶驚郎目

襄陽樂

暫出白門前楊柳可藏烏郎作沈水香【郎古樂府作歡】儂作博山鑪

楊叛兒【楊宋刻作陽悞】

近代吳歌九首

朝日照北林【樂府詩集作明月照桂林語意與春景無涉】初花錦繡色誰能春不思獨在機中織

春歌【此及下三首按樂府皆當冠以子夜字蓋宋刻悞脫】

鬰蒸仲暑月長嘯北湖邊芙蓉始結葉抱艶未成憐【宋刻始作如抱作拋並悞今從樂府詩集】

夏歌

秋風入窻裏【風樂府詩集作夜悞】羅帳起飄颺仰頭看明月寄情千里光

秋歌

淵冰厚三尺素雪覆千里我心如松栢君心復何似【君心樂府詩集作君情】

冬歌

黃葛結防蘢生在洛溪邊花落隨流去何見逐流還【樂府詩集此句下有還亦不復鮮一句疑孝穆以其竭情而刪之】

前谿

新衫繡裲襠【新宋刻作畱悞今從樂府詩集裲襠樂府詩集作兩端悞】迮置羅裙裏【置樂府詩集作著義可兩存裙宋刻作裳按末句正應此句不上下異文今從樂府詩集】行步動微塵羅裙隨風起

上聲

迢遙天無柱流漂萍無根單身如螢火持底報郎恩

歡聞

紅羅復斗帳四角垂珠璫【珠宋刻作朱悞今從樂府詩集】玉枕龍須席郎眠何處牀

長樂佳【佳宋刻作住悞】

楊柳得春風一低復一昻誰能空相憶獨眠度三陽讀曲【宋刻作獨曲按樂府詩集引古今樂錄曰讀曲歌者元嘉十七年袁後崩百官不敢作聲歌或因酒醼止竊聲讀曲細吟而已以此爲名然則作獨爲悞】

近代雜歌三首

稽亭故人去九里新人還送一便迎兩無有暫時閒

潯陽樂【潯宋刻悞作尋】

靑荷蓋緑水芙蓉發紅鮮下有並根藕上生同心蓮【發樂府詩集作披同心樂府詩集作並目】

靑陽歌曲【樂府詩集作靑陽度】

春蠶不應老晝夜長懷絲【絲宋刻作思吳歌西曲多借隱語然率不露本字今從樂府詩集】何惜微軀盡纒綿自有時

蠶絲歌【樂府詩集作蠶絲】

近代雜詩一首

玉釧色未分衫輕似露腕舉袖欲障羞回持理髮亂

丹陽孟珠歌一首

陽春二三月艸與水同色道逢遊冶郎恨不早相識

錢塘蘇小小歌一首

妾乘油壁車郎騎靑驄馬何處結同心西陵松栢下

王元長詩四首

花蒂今何在示是林下生【示蓺文類聚作不悞】何當垂兩髻團扇雲間明

擬古【蓺文類聚作代槁砧悞】

自君之出矣金鑪香不然思君如明燭中宵空自煎

代徐幹

秋夜長復長夜長樂未央舞袖拂明燭歌聲繞鳯梁

秋夜

冰容慙逺鑑水質謝明輝是照相思夕早望行人歸

詠火【宋刻原注離合賦物爲詠】

謝朓詩四首

夕殿下珠簾流螢飛復息長夜縫羅衣思君此何極

玉階怨

渠椀送佳人玉桮邀上客車馬一東西別後思今夕

金穀聚

緑艸蔓如絲雜樹紅英發無論君不歸君歸芳已歇

王孫遊

佳期期未歸望望下鳴機徘徊東陌上月出行人稀

同王主簿有所思

虞炎有所思一首【後山詩話以黃鳥句爲謝朓詩蓋由悞解詩品不足爲據】

紫藤拂花樹黃鳥度靑枝【宋刻作間靑枝蓺文類聚作度靑枝按鐘嶸詩品言學謝朓劣得黃鳥度靑枝則作度爲是】思君一嘆息苦淚應言垂

沈約詩三首

分首桃林岸【首文苑英華作手】送別峴山頭【送蓺文類聚文苑英華皆作望】若欲寄音息【音息文苑英華作書信蓺文類聚作音信】漢水向東流

襄陽白銅鞮

殘朱猶曖曖餘粉尙霏霏【尙宋刻作上悞】昨宵何處宿今晨拂露歸

早行逢故人車中爲贈

影斜逐月來香逺隨風入言是定知非欲笑翻成泣

爲鄰人有懷不至

施榮泰詠王昭君一首

垂羅下椒閣舉袖拂胡塵喞喞撫心嘆蛾眉誤殺人

髙爽詠酌酒人一首

長筵廣未同上客嬌難逼還桮了不顧回身正顏色吳興妖神贈謝府君覧一首【馮氏詩紀作吳興妓童詩極言玉防妖神之悞然不言何據按太平禦覧釵部收此詩作吳興妖童贈謝府君詩云出誌怪馮氏殆因別本訛神爲童遂視妖爲妓耳然詩載誌怪是妖明矣妓則何怪之有】

玉釵空中墮金鈿色行歇【行太平禦覧作已】獨泣謝春風孤夜傷明月【太平禦覧作良夜辜明月】

江洪詩七首

風生緑葉聚波動紫莖開含花復含實正待佳人來白日和淸風輕雲雜髙樹忽然當此時采菱復相遇

采菱二首

潺湲復皎潔輕鮮自可悅【自蓺文類聚作尙悞】橫使有情禽照影自孤絕

塵容不忍飾【飾宋刻作飭今從蓺文類聚】臨池思客歸誰能取淥水【能蓺文類聚作知】無趣浣羅衣

淥水曲二首

孀居憎四時況在秋閨內淒葉落晚暉虛庭吐寒菜北牖風催樹【催疑作摧】南籬寒蛩吟庭中無限月思婦夜鳴砧

秋風二首【宋刻原注已上六首和巴陵王四詠】

上車畏不妍顧盼更斜轉太恨畫眉長猶言顏色淺

詠美人治妝

範靖婦詩三首

早信丹靑巧重貨洛陽師【貨文苑英華作賂又注曰毛延壽長安人作洛陽非】千金買蟬髩百萬冩蛾眉

今朝猶漢地明旦入胡關髙堂歌吹逺遊子夢中還【宋刻原注一本云情寄南云返思逐北風還按情寄二句殊笨滯然此本遊子二字亦不可解】

王昭君嘆二首

輕髩學浮雲雙蛾擬初月水澄正落釵萍開理垂髮

映水曲

何遜詩五首

苑門辟千扇苑戶開萬扉樓殿聞珠履【聞宋刻作間悞今從本集】竹樹隔羅衣

南苑【本集作苑中絕句】

閨閣行人防房櫳月影斜誰能北窻下獨對後園花【園本集作庭】

閨怨

燕子戱還檐飛花落枕前寸心君不見拭淚坐調弦

爲人妾思【本集思作怨】

可聞不可見能重復能輕鏡前飄落粉琴上響餘聲

詠春風

竹聲響南窻月光照東壁誰知獨夜覺枕前雙淚滴

秋閨【本集作閨怨絕句第二首】

吳均雜絕句四首【目錄作新絕句然體仍舊格不應云新當由字形相近而悞】

晝蟬已傷念夜露復沾衣昔別曾何道【曽宋刻作昔悞馮氏校本一作曽今從之】今夕螢火飛

錦腰連枝滴繡領合歡斜夢中難言見【難疑作𨿽】終成亂眼花

蜘蛛檐下掛絡緯井邊啼何曽得見子照鏡窻東西泣聽離夕歌悲銜別時酒自從今日去當復相思否

王僧孺詩二首

雪罷枝卽靑冰開水便緑【水文苑英華作春】復聞黃鳥聲【聲宋刻作思悞今從文苑英華】全作相思曲【全宋刻作令悞今從蓺文類聚】

春思

日晚應歸去上客久盤桓稍知玉釵重漸覺羅襦寒

爲徐僕射

徐悱婦詩三首【按此三詩皆涉佻蕩出自文士不過溺情之語出自閨閣則爲累徳之詞唐蓺文志載令有集三卷如以此等自編於集信爲理所必無如其本集不収而以委巷傳聞載諸簡牘無論編此書時距令之時不逺劉氏徐氏多列華簮未必聽其宣播卽以孝�而言彭城之佚女卽東海之宗婦亦防不登諸集內以貽家牒之羞以意推之此書排纂之例蓋以所卒之嵗爲先後第六卷

中徐悱在姚翻前令則在姚翻後此忽移令於姚前不應自亂其例疑此三首皆徐悱詩而傳冩悞增一婦字猶六卷答唐嬢七夕所穿鍼詩本令作而傳冩悞脫一婦字耳魯魚帝虎考證爲難年逺人湮𨿽未可以臆防而有玆矛盾不妨疑以傳疑姑識所見待博雅者更考之】

長廊欣目送廣殿悅逢迎何當曲房裏幽隱無人聲

光宅寺

夕泣已非疎【已宋刻作以於義未愜今從詩紀】夢啼眞太數惟應夜枕知過此無人覺

題甘蕉葉示人

兩葉𨿽爲贈【兩葉二字未詳】交情永未因同心處何限支子最關人

摘同心支子贈謝娘因附此詩

姚翻詩三首【此三首宋刻題姚翻後村詩話亦引爲姚翻詩馮氏詩紀並以爲令詩悞】

臨妝欲含涕羞畏家人知還持粉中絮擁淚不聽垂

代陳慶之美人爲詠

覺罷方知恨人心定不同誰能對角枕長夜一邊空

夢見故人

黃昏信使防銜怨心淒淒回鐙向下榻轉面暗中啼

有期不至

王環代西丰侯美人一首

於今辭宴語方念泣離違無因從朔雁一向黃河飛

梁武帝詩二十七首

秋月出中天逺近無偏異共照一光輝各懷離別思

邊戍詩【戍宋刻作戎悞】

堂中綺羅人席上歌舞兒待我光泛艶爲君照參差

詠燭

昔聞蘭蕙月獨是桃李年春心儻未寫爲君照情筵

詠筆【題與詩不相應筆字疑悞】

柯亭有奇竹含情獨抑揚妙聲發玉指龍音響鳯皇【旣曰龍音又曰響鳯皇語殊夾雜疑龍字有悞】

詠笛

腕弱低復舉身輕由回縱可謂冩自歡【此句未詳】方與心期共

詠舞

傾城非人美【此句未詳】千載難重逢【重宋刻作裏悞馮氏校本注一作重今從之】𨿽懷軒中意愧無髩髮容

連句詩【髩髮用衞子夫更衣事與宮妾連吟之作句間當有子注傳冩失之耳】

堦上香入懷【香宋刻作歌悞今從蓺文類聚】庭中花照眼春心一如此【一樂府詩集作鬰悞】情來不可限【可限蓺文類聚作自限悞】

蘭葉始滿地梅花已落枝持此可憐意摘以寄心知朱日光素冰黃花映白雪折梅待佳人共道揚春月【道字未詳樂府詩集作迎較有文義】

春歌三首【此及下夏歌秋歌皆子夜四時歌宋刻悞脫其總題然蓺文類聚已如此蓋相沿之省文也】

江南蓮花開紅花覆碧水色同心復同藕異心無異【蓺文類聚別載一首曰江南蓮花水紅光復碧色同絲有同藕異心無異菂未詳卽此首之別本抑或另一首也】閨中花如繡簾上露如珠欲知有所思停織復歭玉盤著朱李金杯盛白酒𨿽欲持自親【親宋刻悞作新今從樂府詩集】復恐不甘口

含桃落花日黃鳥營飛時君住馬已疲妾去蠶欲饑【已古樂府作欲欲古樂府作己】

夏歌四首

繡帶合歡苣【苣馮氏校本作炬悞樂府詩集作結義可兩存蓺文類聚作給亦結字悞刋也】錦衣連理文懷情入夜月【懷情宋刻作情懷今從樂府詩集】含笑出朝云七采紫金柱九華白玉梁但歌云不去含吐有餘香吹滿未可停【滿宋刻作蒲樂府詩集作漏並悞今從詩紀】弦防當更續俱作雙絲引【絲樂府詩集作思】共奏同心曲

當信抱梁期莫聽回風音鏡中兩入髻【此句未詳中樂府詩集作上亦未詳】分明無兩心

秋歌四首

恃愛如欲進含羞未肯前【未肯古樂府作出不】朱口發艷歌【朱口宋刻作口朱悞今從古樂府】玉指弄嬌

朝日照綺錢光風動紈羅巧笑倩兩犀美目揚雙蛾

子夜歌二首

花色過桃杏名稱重金瓊名歌非下裏含笑作上聲

上聲歌一首

艶艶金樓女心如玉池蓮持底報郎恩俱期遊梵天【梵樂府詩集作楚悞】

南有相思木合影復同心【合影宋刻作含情悞今從樂府詩集】遊女不可求誰能空息陰【空息陰樂府詩集作識得音悞】

歡聞歌二首

手中白團扇淨如秋團月【團蓺文類聚作圓】淸風任動生嬌香隨意發【香隨樂府詩集作聲任蓺文類聚作香乘】

團扇歌一首

杏梁日始照蕙席歡未極碧玉奉金杯緑酒助花色

碧玉歌一首

陌頭徵人去閨中女下機含情不能言送別沾羅衣艸樹非一香花葉百種色寄語故情人【故宋刻作古悞今從樂府詩集】知我心相憶

龍馬紫金鞍翠眊白玉羈照耀雙闕下知是襄陽兒

襄陽白銅鞮歌三首

皇太子雜題二十一首【宋刻原注簡文】

被空眠數覺寒重夜風吹羅幃非海水那得度前知【度字未詳】

寒閨

本是巫山來無人睹容色惟有楚王臣曾言夢相識

行雨

依帷防重翠帶日聚輕紅定爲歌聲起非關團扇風

梁塵

兔絲生云夜【月不應稱兔絲吳氏注謂當作兔腹然兔腹生云於文未愜疑本是兔影傳冩者見艶詞多用兔絲字因而筆悞耳】蛾形出漢時【蛾形吳氏本作蛾影注引漢影蛾池事按洞防記蛾字從女不從虫乃嫦娥字非蛾眉字也】欲傳千里意不照十年悲

華月【宋刻原注已上雜詠四首】

北斗闌干去夜夜心獨傷月輝橫射枕鐙光半隱牀

夜夜曲【原題作擬沈隱侯夜夜曲古樂府遂作沈約詩悞】

暫別兩成疑開簾生舊憶都如未有情更似新相識

從頓還城南

容行祗念路相將度江口【將樂府詩集作爭】誰知堤上人拭淚空搖手

春江曲

新禽應節歸俱向吹樓飛入簾驚釧響來窻礙舞衣

新燕

彈箏北窻下夜響淸音愁張髙弦易防心傷曲不遒

彈箏

錦幔扶船列【列宋刻作烈悞】蘭橈拂浪浮去燭猶文水【文字未詳疑當作交】餘香尙滿舟

夜遣內人還後舟

頂分如兩髻簮長驗上頭捉桮如欲轉疑殘已復畱

詠武陵王左右伍暠傳杯

可嘆不可思可思不可見余斷瑟柱殘朱染歌扇寂寂暮檐響黯黯垂簾色惟有瓴甋菭如見蜘蛛織入林看碚【碚疑當作蓓蕾】春至定無賖何時一可見更得似梅花

有所傷三首

遊戱長楊苑擕手云防間歡樂未窮已白日下西山

遊人

腰肢本獨絕眉眼特驚人判自無相比還來有洛神

絕句賜麗人

散誕垂紅帔斜柯插玉簪可憐無有比恐許值千金

遙望

別來顦顇久他人怪容色只有匣中鏡還持自相識

愁閨照鏡

可憐片雲生暫重復還輕欲使襄王夢應過白帝城

浮雲

綠葉朝朝黃紅顏日日異譬諭持相比那堪不愁思

寒閨【以詩意推之當是秋閨】

婉娩新上頭湔裠出樂遊帶前結香艸鬟邊揷石橊

和人渡水

蕭子顯二首

金羈遊俠子綺機離思妾春度人不歸望花盡成葉

春閨思

二月春心動遊望桃花初回身隱月扇卻步斂風裾

詠苑中遊人

劉孝綽詩二首

菱莖時繞釧棹水或沾妝不辭紅袖濕惟憐綠葉香

遙見美人采荷

采蔆非采菉日暮且盈舠歭不敢進畏欲比殘桃

詠采蔆小兒

庾肩吾詩四首

歌聲臨畫閣舞袖出芳林石城定若逺前溪應幾深

詠舞曲應令

故年齊總角今春半上頭那知夫婿好能降使君畱

詠主人少姬應教

委翠似知節含芳如有情全由履迹少並欲上階生

詠長信宮中艸

蘭堂上客至綺席淸撫自作明君詞還教綠珠舞

石崇金穀妓

王臺卿同蕭治中十詠二首

空度髙樓月非復三五年何須照牀裏終是一人眠

蕩婦髙樓月

斂容送君別一斂無開時只應待相見還將笑解眉

南浦別佳人

劉孝儀詩二首

金鈿已照耀白日未蹉跎欲待黃昏後含羞淺渡河

詠織女

蓮名堪百萬石性重千金不解無情物那得似人心

詠石蓮

劉孝威和定襄侯八絕初笄一首

合鬟仍昔髮略髩卽前絲【略當作掠然二字古人亦通用】從今一梳罷無復更縈時

江伯瑤和定襄侯八絕楚越衫一首

裁縫在篋笥薰髩帶餘香【薰髩二字未詳】開看不忍著一見落千行

劉詠繁華一首

可憐宜出眾的的最分明秀媚開雙眼風流著語聲

何曼才爲徐陵傷妾詩一首

遲遲衫掩淚憫憫恨縈胸無復専房日猶望下山逢蕭驎詠袙復一首【袙宋刻目錄作袙按衵服字𨿽出左傳然與復字不屬劉熈釋名帕橫帕其腹也段成式酉陽雜俎載鬼以繗帊贈辛祕帶有一結蓋卽帕腹之異文徐說文新附字注曰襆帕也丁度集韻曰襆袙也韓愈元和聖徳詩以紅帕首續漢書輿服志載秦始以絳帕爲武將首飾則帕帊袙本屬一字此作袙復與酉陽雜俎正合目錄作衵悞也】

的的金淨離離寶襊分纎腰非學楚寛帶爲思君【初學記收於裠部題曰詠裠復詩作皛皛金紗淨離離寶縫裠腰非學楚舞寛帶爲思君皆與此不同】

紀少瑜詠殘鐙一首

殘鐙猶未滅將盡更揚輝惟餘一兩焰才得解羅衣

王叔英婦暮寒一首

梅花自爛發百舌早迎春愈寒衣愈薄【二愈字宋刻並悞作逾】未肯惜腰身【惜宋刻作懷悞】

戴暠詠欲眠詩一首

拂枕薰紅帊回鐙復解衣旁邊知夜久不喚定應歸劉孝威二首【馮氏校本注曰此二首宋本所無與第八卷

徐悱同例按宋刻實有此二首但孝威業已見前顯爲後人附入宋刻偶然失注耳】

朝日大風霜寄事是交傷【此句未詳】葉落枝柯淨常自起棊張【吳氏本注曰棊疑作箕】

古體雜意

可憐將可念可念值千金惟言有一恨恨不逐人心

詠佳麗

玉臺新詠考異卷十

後敍

右玉防新詠集十卷幼時至外家李氏於廢書中得之舊亰本也宋失一葉【宋字未詳疑當作本】間復多錯謬板亦時有刓者欲求他本是正多不獲嘉定乙亥在防稽始從人借得豫章刻本財五卷蓋至刻者中徙故弗畢也又聞有得石氏所藏錄本者復求觀之以補亡校脫於是其書復全可繕冩夫詩者情之發也徵戍之勞苦室家之怨思動於中而形於言先王不能禁也豈惟不能禁且逆探其情而著之東山杕杜之詩是矣若其他變風化雅【化字未詳】謂豈無膏沐誰適爲容終朝采緑不盈一掬之類以此集揆之語意未大異也顧其發乎情則同而止乎禮義者蓋以矣【以字於義當作異】然其間僅合者亦一二焉其措詞托興髙古要非後世樂府所能及自唐花間集【花字宋刻悞作苗】已不足道而況近代狹邪之說【狹宋刻悞作挾】號爲以筆墨動滛者乎【動疑作勸】又自漢魏以來作者皆在焉多蕭統文選所不載覧者可以睹歷世文章盛衰之變云是嵗十月旦日書其後永嘉陳玉

