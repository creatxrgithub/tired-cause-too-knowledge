

欽定四庫全書

集部八

二家詩選

總集類

提要

【臣】等謹案二家詩選二卷

國朝王士禎刪錄明徐禎卿髙叔嗣二人詩也明自治以迄嘉靖前後七子軌範略同惟禎卿叔嗣𨿽名列七子之中而泊然於聲華馳逐之外其人品本髙其詩亦上規陶謝下摹韋栁淸防婉約寄托遙深於七子爲別調越一二百年李何爲眾口所攻而二人則物無異議王世懋之所論其言竟果驗焉【語詳蘓門集條下】豈非務外飾者所得淺具內心者所造深乎士禎之詩實沿其派故合二人所作簡其菁華編爲此集禎卿詩多取迪功集其少年之作見於外集別集者十不存一叔嗣惟取其五言詩其七言則闕焉取所長而棄所短二人佳什亦約略備於是矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

二家詩選卷上

迪功集選

刑部尙書王士禎編

古體詩

楡臺行

楡臺髙以臨匈奴匈奴桀罪當夷戰不利師被圍師被圍士無糧渴無漿拔劍仰天訣壯士餓死亡棄屍不保蹂籍道旁嗟爾從軍之人行不來歸柰之何心傷悲

鷂雀行

白鷂捉黃雀斜盤下九天豈知南山側復有虞人一發中雙翼忽斃靑雲端行人皆撫掌仰視落飛翰弓矢懸馬頭少年坐雕鞍持歸咸陽市百鳥爭聚觀美酒白玉缸肉臘黃金盤樂哉今日宴四座俱萬年

雜謡

夫爲虜妻爲囚少婦出門走道逢耶娘不敢收東市街西市街黃符下使者來狗觫觫雞鳴飛上屋風吹門前艸肅肅

古意二首

空爲郢中客不見郢中吟美人髙堂上自奏山水音帝子葬何處瀟湘云正深寂寥誰共賞江上獨傷心楚妃一失寵獨宿楚江陰𨿽念容華落終憐繾綣心聞說章臺畔畋遊歡自淫今日宮中事不言才妒深

對雪贈客

雜絮下璚霙飛滿洛陽城仙人深雪裏獨戴鹿皮行髙臥思安道防琴就阮生竹林陪素蟻兔苑玩流英誰言剡水棹今日在瑤京

各賦隠士得魏仲先贈金陵顧徵士

何處蓬山宅汾陰傍漢宮防棲紫芝客長嘯緑雲中忽佇甘泉駕遙防河上公風那可掇大道本難窮夫子金陵隠心將靜者同璚枝無以獻歌此寄喬嵩

登半塘寺閣

夙有山水慕苦爲形役拘澹玆夏日永聊得狎浮圖攀云淩廣閣靄靄見吳都諸川散林上平野郁芬敷法花垂縹緲晴采動虛無煙火下方雜昏明時態殊境超自生樂疲心忽重蘇因傷人世子擾擾卽長途

舟懷

天曠多樹林日赤溪路永我行一何勞窅窕沂山嶺湍流好石鬭沙礫與舟鯁行行指前棲望望不得逞火雲漸曖滅蟬鳴空山靜奄忽靑松間了了掛圓景一與幽賞遇遂使煩慮屏先書謝廬僧爲掃香鑪頂

畱別邊子

我車駕言邁將子城之隅豈無他人親婘防心自知握手一爲嘆忽忽從此辭驅車何迢迢迢迨復遲遲匪我車輪遲行子有所思登髙望河水河水何彌彌褰裳欲渉之俛首以踟躕孤楊生河幹嫋嫋何差差民生失儔匹惻爾令心悲

畱別都城諸同志二首

對酒忽不樂悵然懷別離別離結中勞眷彼長路岐苒苒郊河樹曖曖關門祠佇望瀟湘水先與秋風期鴻雁雲中來噭噭使人悲懷哉爾方集恨矣予當辭

客有棲棲者三年歌式微朅來事原隰經返舊園扉昔往被冬裘今還服春衣撫景𨿽云愜中歡憯以違出門見芳艸念子忽如饑

送範靜之遷威州五首

吾憐範巨卿悃愊不邀名作吏竹林下淸風訟獄平與君同得罪獨竄夜郎城萬里巴江水相思猿狖鳴

聞上巴江峽黃牛峽最遲君聽流水意何似隴頭悲爾向巫山日瞿塘春可憐栁絲嬌綠水白雪媚陽天玉壘爲糟糵巴川卽酒泉乘舟捉明月直到女牛邊爾作南遷客予同北地囚酣歌易水動舞劍白虹流

送唐季和謫谷城

襄陽千里道念爾一杯辭上馬山公醉瞢騰倒接防回風漂朔野飛雪繞徵旗及此下車日黃河冰泮時江喧神女館花發峴山祠莫謂長沙謫風流良在玆

對月有懷

夜气泛虛爽灘聲來自遲系舟南斗下玩月西江湄對酒忽不禦茫然空爾思

江夏題王太守城南精舍

林步不覺逺溪流隨興長悠然深竹裏獨往綠蘿莊山色佳南郭平疇連北堂野人來荷鋤蠶月百艸芳寤愜白雲賞載謡叢桂章垂陽足池鯉閒牖有壺觴念此牽情性何勞緇素裳

題潘進士贈謝昌邑雪山圖

誰謂咫尺勢宛如觀九疑狂風吹白雪片片落天池雲气繞半壁煙光昏四維髣髴湘君廟如聞猿狖悲颯防淩冬樹防綴有餘姿楚客善毫素遊燕人未知北遇陶令大醉雪寒時凍灑丹靑筆長歌歸去辭他日看圖畫難忘剡水思

吳江橋亭遊眺

郡右多麗山湖南富鮮水溶溶蒼樹浮漭漭白煙起中土屹裒城重波泛人市出郭接修梁垂穹貫遙沚上有臨流搆髙風衍淸祀百匯引虛明諸州拆表裏隠約雲中檣紛紜隰間耔宵澄月色闊風逺漁歌靡空睇眇不極瑤胸蕩余滓悟彼扁舟人傷此塵代子

江上

江色千峯暮雲霞鏡裏光水淸沙防好宛似渡橫塘無那王孫思蘼蕪處處芳

畱別都城諸同志二首

獻嵗芳景滋湛湛江水碧白芷被洲生柔楊防廣埸美人蕩春思而我事行役晤賞良巳違淸尊坐成惜明月懸予心靑山詎能隔

嗟哉我行邁借問窮何方北徵自幽薊南往浮荊湘天地生逺色撫劍何慨慷湯湯大江流思心與之長江竹鳴鳥暗江春行客傷回飈若有托聆我棹歌章

憶升之

昔臥廬山峽聞君入蠡湖雲帆揺石鏡波影靜天吳去作南昌客飄然下玉鳬仙人畱舊館都督盛新模落筆揮鸚鵡榮觀四座娛神飈淸管發逸興白雲俱我醉聆猿狖南行愁鷓鴣秖今遙憶處明月隴山孤

靑門歌送吳郎

吳郎醉嗜長安酒落魄自言爲客久走馬頻看上苑花回鞭幾折靑門栁靑門曈曈魚鑰開乳燕遊絲相逐來栁下雕鞍畱別袂花間酒盞覆蒼苔浮雲去去辭城闕芳艸連天那可歇野店春風聽早鶯關河曉樹懸新月千里淮流雙畫橈廣陵驛前逢暮潮落日帆歸揚子渡靑山家對伯通橋吾家流水元非隔宛轉胥臺通巷陌艸長難防仲蔚居林深不辧陶潛宅淸溪屋下可垂綸復有蒓羮足獻親君歸倘食冰絲鱠爲念羈棲塞北人唐生將卜築桃花之塢謀家無貲貽書見讓寄此解嘲

予昔攀白日虹蜺千紫庭浮沈帝座側無人知嵗星側侍公車無所歡聊騎天馬出長安南下滄江浮七澤還防謝客弄波瀾靑倪中開秀廬嶽瀑布灑入千峯寒冥冥仙气貫南斗直欲淩身燒大丹回裾西拂巫山浦浩蕩歡心間雲雨歸來欲奏楚王書漢主上林方好武黃金不遇心自吁白璧無媒翻見侮昨日結交燕少年酣歌擊築市中眠正逢天子失顏色奪俸經時無酒錢入門百結鷫鸘盡笑立文君明鏡前卻思舊日髙陽侶黃公酒壚何處邊天下綈袍誰不憐郤卿未具山中槖何人爲買溪田唐伯虎眞俠客十年與爾靑雲交傾心置腹無所惜擊我劍拂君纓請歌鸚鵡篇爲奏朱絲繩胡爲擾擾蒼蠅之惡聲我今蹭蹬尙如此嗟爾悠悠世上名

送士選侍禦

壯士樂長徵門前邊馬鳴春風三月栁吹暗大同城盧溝橋下東流水故人一樽情未巳胡天飛盡隴頭云惟見居庸暮山紫羨君鞍馬速流星予亦孤帆下洞庭塞北荊南心萬里佩刀長揖向都亭

誦陸厥李夫人歌效其體

郁金臂上香龍燭帳中光昔時愁夜短今時怨夜長長夜怨徹旦思情漠漠魂離離新宮夜雨生香艸故苑秋風銷桂枝欣見帷中步翻成夢裏悲

從吳學士侄奎觀摹米襄陽山水圖並學士題識

昔上黃鶴樓西望襄陽堤襄陽艸樹淡於染淸猿落日令人迷歸來復見襄陽畫銀海珠源恍余楚山沈沈煙霧髙淋漓七澤翻波濤漁舟賈舶入防綴竹林楓樹懸江臯白雲縹緲蒼梧遙旖如湘君垂素旄我欲乘雲向空舉拄杖呼云云不起山中薜蘿不可親悵望伊人隔秋水延陵學士襄陽儔對此踟躕搔白頭碧山心期竟巳矣回首嵗月成荒丘猶有篇章未磨滅教人空憶舊風流

送王誕敷之官長沙

美人南往云陽墟我欲從之道郁紆晝夢衡峯半空紫覺來失卻巴陵湖對君把酒心茫然七十二峯猶眼前猿攀蘿石壁仄黃鶴空洲芳艸連春寒風多太陰黒瀟湘淋漓濕云色楚宮花木鳴杜鵑舟子商人淚橫臆君欲去兮可柰何側知王事難蹉跎離心不惜瑤華贈聊爲湘累誦九歌

寄華玉

去嵗君爲薊門客燕山雪暗秦云白馬上相逢脫紫貂朝回沽酒城南陌燕山此日雪雰雰秖見秦云不見君胡天白雁南飛盡千里相思那得聞

觀伯虎寄贈子容洞庭山圖因求作廬山障子

丹巒氤氳拂空起素練平鋪洞庭水廻谿笑指毛公家忘卻滄溟幾千里我隔廬峯夢紫煙嘗騎白鹿上靑天煩君貌出仙人嶂西寄長安向日邊

擬蕭子顯春別四首

雜艸積色滿河塘楊栁拂額映嬌黃春心春望不可極隴北遼陽俱斷腸

春風戲蜨一庭花落日聚雀空城麥半牀敝帳掩朝寒滿鏡新愁減釵澤貞志寜忘陌上桑同心共指西陵柏鳴鸝欲亂花發齊江南艸長綠葉萋三邊逺戍十年妻驚顏感候那不啼

霧裏纎纎新月光機中少婦織流黃可憐斷絲不如淚零落時續不能長

今體詩

彭蠡

茫茫彭蠡口隠隠鄱陽岑地湧三辰動江連九深揚舲武昌客興發豫章吟不見垂綸叟煙波空我心

在武昌作

洞庭葉未下瀟湘秋欲生髙齋今夜雨獨臥武昌城重以桑梓念淒其江漢情不知天外雁何事樂南徵

送友人還吳

陽月隨陽雁遙從塞上來北人江北望不見隴頭梅坐下楊朱淚吟爲莊舄哀聊傳數行札千里送君回

雨興

日夕玆樓望靑山復舊林溪云戶外合鄰竹雨中深宴坐生幽興時禽貽好音從來蕭散意不是爲登臨

酬邊太常於燕山見憶之作

故人惠思我百里寄瑤音獨在山中宿松齋淸道心霜鐘流夜壑曲澗入幽琴寂寞悲千古橋陵梓橡深

吳舍人園亭

新年風景地休沐竹林人魚藻含泉動楊園聼鳥新夕陰連九陌喬木俯千鄰虛負髙陽興多慚酩酊身

長陵西望泰陵二首

新宮猶靄靄白露巳蒼蒼詎識神靈逺徒悲劍舄藏陰風振大漠落日照漁陽稽首攀松栢雲天灑淚長昔送宮車出長悲西雍門今來寒食節獨望灞陵園杳杳仙城閉萋萋封樹繁當時侍從客慟哭幾人存

秋日過故尙書吳公池館

平泉舊時裏秋日水亭開苑樹澗陰合魚梁山照來野人臨逸釣公子進新醅興盡何須謝垂鞭醉卽回

嘉禾道中

檇李城何在蕭條艸樹存未醒吳苑酒已動越鄕魂問水來天目看桑過石門愁聞鶺鴒語寜聼楚山猿

浙江驛下作

自嘆南浮客﨑嶇驛嶺遙川途澹斜日鉦鼓逺揚橈目勢含滄海山形折落潮夷墟不可問徒使旅心揺

過棃云精舍

逺師耽宴寂趺坐石牀深畱客開香積談就竹林煙藤結暝翠云磬下空音淨現靑蓮色懸知出世心

送周夢良令臨朐

官橋一壺酒來送穆陵人去住同爲客風煙各損神徵途殘臘盡到日栁條新要自酬知巳寸心寜復陳

駕出南郊退簡邊髙二太常

齋殿鑾輿下郊宮鳯野開霜戈迎日動芝蓋拂云來輦道前旌直鉤陳翼騎廻甘泉枚朔侍詞賦接仙才

秋日懷李郎中及邊熊二君子

秋日因髙賦雄才憶省郎山川思不極雲樹莽蒼蒼對酒知時變看花感別長如何霜後雁猶未達瀟湘

寄子容

芳月髙堂宴辭君楚水遊那知臨嵗晚猶此對滄洲津暖空云度江明霽雪浮新詩仍自惜何以慰離憂

月

故園今夜月迢逓向人明只自懸淸漢那知隔鳯城气兼風露發光逼曙烏驚何事江山外能催白髮生

朱叔英見訪

故人遙見訪契濶念涼溫把酒看芳艸淸川對舊門辛勤末路轍感泣平生言未拂塵埃去秖應慚負恩

酬東卿畱別

別意涼風發開尊細雨寒王程途楚盡明月渡淮看歸客詢松菊騷人憶蘂蘭詩名吾不及江漢一南冠

途次

洪津春渺渺落日水沄沄路合原前樹舟移沙上云芳蘋淨渚色緗帙對鷗羣坐覺海潮滿煙波愁向君

避雨五老峯下

紆徐度靈壑矯首出深松避茅茨下看云過五峯閭閻龍女曲山水梵王鐘去去淩修防聊酬物外蹤

晚過獻吉齋所

端居聞子肅淸修吏散鴉啼省署幽芳艸不知人獨往空山何意鳥相求開軒歷歷明星夕隠幾蕭蕭古木秋自昔風塵堪吏隠浮生莫遣有離憂

贈別獻吉

爾放金雞別帝鄕何如李白在潯陽日暮經過燕趙客解裘同醉酒壚傍徘徊桂樹涼飈發仰視明河秋夜長此去梁園逢雨雪知予遙度赤城梁

寄杭東卿

西湖十月煙水平梅花參差千樹明越王城畔气應早林逋宅邊江更淸驛使章臺空寄別霜天玉笛暗沾纓故人若有揚州興爲聼春鴻白雪聲

送耿晦之守湖州

逺下吳江向霅川髙秋風物倍澄鮮防防菇葉翠相亂錦石遊鱗淸可憐郵渚撾頻津吏鼓漁歌唱近使君船吳興峴山足勝事漢水襄陽空昔賢

送廬陵楊二尹

何卑執防謝京華卻愛河陽縣裏花不爲逺師招白社擬從勾令覓丹砂靑天掛席浮明月螺水廻舟勝若耶莫學南昌隠君子離羣獨拂五云車

送盛斯徵赴長沙

西愁越巂千峯仄轉入巴渝萬里賖豈料聖恩憐賈誼猶煩佐郡出長沙蠻中瘴逺三湘水江畔春逢十月花遙聽嶽陽樓上笛可能廻首憶京華

寄獻吉

昔聞已卜扶溝廬爲復還從河上居嵩云洛日遙在眼鼉沫蛟渦愁故墟一掬那傳少陵淚經年不見茂阡書荒村豺虎眠難穏好共滄江學釣魚

庭實久約防酒見訪不至貽詩嘲之

九月秋風吹破廬長安城中愁索居籬邊未見陶潛菊門外空傳長者車黃塵鬱鬱倦爲客肺病時時彊著書聞道白衣將送酒荒撫庭徑擬親除

謁嚴子陵祠

言訪羊裘隠荒臺迹宛然巖崖祠屋綴天漢客星懸伊昔風雲感丘園束帛戔神龍不可系造化獨深全去矣孤蹤邈懷哉大澤偏釣竿何嫋嫋石瀬故濺濺郡以髙名著山依漢簡傳余風猶激懦聖代更招賢圭組誰憐辱襟期本上終焉赴空谷寤詠白駒篇

與江夏尹餞於舍人於黃鶴樓

未有干戈地能令棟宇全乾坤余壯觀荊楚郁山川鶴唳寥天迥江深禹廟前舟檣控南北節鎭此旬宣令尹乘時暇使君同祖筵炎蒸飄不到虛爽境何偏乃繼登臨迹空懷作者賢風煙一回首今古共淒然握手將安適經秋未擬旋迢迢沙際月遙憶桂陽

廬山

豫章山水郡廬嶽此深蟠吳楚開雄鎭東南表巨觀中天浮黛色百里曖晴巒漸近云消豁俄驚勢郁盤錦屏圍合沓玉筍屢巑岏詰曲羣形變登臨萬象寛風髙六月雹气栗九江寒石鏡明花外香鑪出霧端劍芒遙矗矗龍脈故蜿蜿瑤艸幽難掇靑蓮秀可餐赤城虛瀑布彭蠡更波瀾禹迹於玆盛崇功振古刊壯懷淩絕頂倦鳥息飛翰霄漢心何有沈冥性所歡將修梵門術欲上羽人壇淨社花垂白名巖竈復丹昔賢非不達於道自相安愛勝眞忘返遺榮亦未難聊須偃松竹遂可掛纓冠秖爲懷佳侶淹畱獨寤嘆

靈隠寺贈靜公

聞有千年寺長松信許深沖虛半樓閣落日更登臨舟檝中小藤蘿天際陰江流明暮靄石澗響空林蟠據雄都防風煙異古今幽眞予有慕詩義爾能防云翼無言健淵魚本自沈終期白蓮社來就玉山岑

江南樂二首

人言江南樂江南信自樂采桑作蠶絲羅綺任儂著江南道里長荊襄在何處聞郎昨夜語五月瀟湘去

隴頭流水歌三疊

隴水嗚咽流各自東西下生男不下堂生女棄中野下隴磨剪刀刀澀指爪柔將刀斷割水那用東西流隴水鳴不止似聞阿兒語出門不見人肝腸斷絕汝

月軒

石室月色滿春林人未眠向月步溪水白雲遙在天

香圃

露華散平林月明在寥廓時有天風來泠然桂花落

答獻吉

花發平章宅驚啼省樹春殷勤花鳥意愁殺獨遊人

古意

我有木蘭舟欲作三湘客不愁湘水深但畏湘中石

示雁

爾向滄洲別予方湘水行秋風莫相負遲爾嶽陽城

曉下廬山

下山鼯鼠啼藤竹使人迷多謝東林月殷勤過虎溪

從軍行二首

調笑名王坐玉鞍蛇矛丈八奮如湍天子戎衣遙按劍將軍直爲斬樓蘭

靑天磧路掛金微明月洮河樹影稀胡雁哀鳴飛不度黃雲戍卒幾時歸

擬古宮詞六首

君王無事日臨戎韎韐親調白玉弓千騎紅袍齊扈蹕臂鷹遙出建章宮

上塲搏戲未言回魚鑰重重向暮開遙聽雲中催羯鼓君王何處打毬來

劍舞戎歌樂未休煌煌芝火五城樓班姫獨臥昭陽殿卻捲珠簾望女牛

興慶池頭漏未防棃園子弟曲將殘花前更進涼州伎無那西宮月色寒

馳道毿毿禦栁垂春風挾彈羽林兒武皇親禦長楊殿勅與龍駒控鬛騎

狗監離宮承宴歡掖庭通晚不回鑾那能夜夜長門裏銀蠋薫衣待漏殘

長安曲

玉館璚臺接紫微長安甲第有光輝夜夜錦燈車馬散平陽歌舞月中歸

九月遊眺

頻年揺落寄邊州無賴今晨彊出遊從教烏帽欺人髮不耐黃花亂客愁

漢陽逢故人

銀鞍白馬渡江來江上相逢一笑回若道漢江無咫尺思心何事日悠哉

送蕭若愚

送君南下巴渝深予亦迢迢湘水心前路不知何地別千山萬壑暮猿吟

送蕭少府

矯矯雙鳬塞隴分武夷殘雪半春云玉洞只愁仙隠去洛陽花下不逢君

送顧馬胡孔昭三首

巴東明月巴西歌兩岸梅花羌笛多一曲停橈雙淚落猿聲三峽若爲過

西上江陵北客哀遙看巴路碧崔嵬樹繞黃牛瞿峽轉天橫劍閣蜀門開

錦水由來勝若耶蘭橈三月泛桃花巴兒見客能歌舞蜀女明妝笑浣紗

安南歌送沈使君三首

借問炎交路若何片帆南指廣州過知君怕見桄榔樹近嶺猿聲日漸多

漢關行盡忽桃源竹樹蕭蕭雞狗喧銅鐶椎髻來迎榼蠻國王孫出嶺旛

烏蠻灘上煙水聲伏波廟前秋月明夜半津人挽舟上夷歌偏動望鄕情

偶述

雙馬黃韉白玉羈蕃王遙貢立彤墀聖恩俄許歸天廏內使牽來不敢騎

送方山人

嚴子灘頭花落時水淸云碧淨漣漪孤舟相逐飛花去一日看山到武夷

代煬帝寄內人曲

藕絲一尺自言長情人懷情那可量願得牽心渡淮水勿畏風波作小傷

結客少年塲行

雪刃親將報不平千金購首未分明醉遊酒市無人識自鬻朱門變姓名

湘中曲二首

湘州艸深鷤鴂鳴湘江水淸多芷蘅月明伊軋中流槳好是湘娥鼓瑟聲

春艸千里碧沈沈蒼梧云髙湘水深此中自古行人怨鷓鴣雙啼斑竹林

將發夏口

鸚鵡洲邊生暮煙旅人南望思依然盡道巴陵湖水濶秋風莫渡漢陽川

沛中

侮賢善罵气眞雄今日何人悼沛公千載腐儒騎瘐馬夕陽閒過古城中

送客

春水瞿塘灔澦堆溶溶天際錦江回蜀客蘭橈唱歌發千山樹色拂帆來

春思

渺渺春江空落暉行人相顧欲沾衣楚王宮外千條桞不遣飛花送客歸

題扇

渺渺洞庭秋水濶扁舟揺動碧琉璃松陵不隔東南望楓落寒塘露酒旗

二家詩選卷上

欽定四庫全書

二家詩選卷下

蘇門集選

刑部尙書王士禎編

考功稿

自敍曰嘉靖三年餘繇工部營繕主事調補吏部稽勲巳而再調考時三原今光祿卿馬伯循爲郎中鈞州今江西按察使張子魚爲員外郎武城今國子祭酒王純甫同爲主事海內方更化學士大夫相與講文藝之事翕然甚著而三先生皆當時號大儒餘日聞所未知翰墨間作其後各以官遷替去而余出爲山西參政蓋一紀於今余於是取往日所爲詩讀之凡所作裁如旦夕間爾精神怳因以太息何則余少竊不自度思建功業垂不朽之譽今已稍陵遲上睹日月之易邁下悼齒髮之將衰感古之豪士能自樹名堅莫逾金石矣丰碑彞鼎一旦化爲砂礫載績史冊後至有未嘗見其書者名豈足言耶且夫同室之人銜杯酒笑語猶不相信而欲竢百世之後耶年壯气盛回思頗自笑此身譬如落葉隨風東西因時榮枯艸木何擇焉方其吐英擢秀流詫譜牒與賢士何異何所加損哉固知亦不足嘆矣時方徒居冀寜道初秋朔稍無事因次其語載之篇首觀者知餘懷所繇起雲

省中春夕

纎月升庭樹柔風動四榮坐窺宿鳥至微悅觸幽情南國流鶯滿西郊春艸生歸歟假羽翼長路起遐徵

明月引

滿地金波迥中天玉鏡飛有烏多夜語無雁不春歸影徹銀河水光翻織女機何當禦尊酒常此奉澄暉

冬夜寄友人

客地殊不樂褰裳夕望通葭灰欲變節桂魄幾乘空楚奏今維切商歌古亦窮兔園推上客狗監數文雄畱滯無萱艸攀援有桂叢何因辭世网去矣作防鴻

送陳秉中之吳

燕薊子兮袂吳門千里遊風期夙不殞雨散使人愁目送靑山斷心馳滄海流音容如可假夢寐一相求

再調考功作二首

弱冠發大梁慷慨多奇志師事鳴臯子擔簦竊自異幾窮柱下防頗識壁中字𨿽非國士才通人嘗予器始辱狗監知終奉龍門贄弛負歸中朝持防備末位孤根難爲容名過易生累一官嵗再移彌取簡書忌眷然懷夙昔回首日增媿

引疾三上書微願不克諧徒官復在玆心迹一何軒裳日待旦閶闔淩雲排入屬金馬籍出與羣龍偕積賤詎有基履榮誠無階但惜平生節逾久浸沈埋旣妨來者途誰明去矣懷鳥迷思故林水落存舊涯惟當防素業歸臥守荊柴

嵗暮作

旦夕玆嵗攺蕭條旅思多雲物媚晴宇气候屬妍和崢嶸新陽至故景實蹉跎感時豈不懷二紀倏焉過棲身慚擇木望道嘆伐柯如匏吾自系匪玉孰爲磨有髮日就長心短獨如何但云畢夙志惟力豈知他

生日

年往望空除時來循虛至明兩無畱晷吹萬有逸气我行淹一周玆辰適再值束髮嵗更七算齒紀將二少懷滄洲心壯損靑霞志淮禽終異化魏瓠始同棄五遊存予歡三費亡吾忌達生庶不疚乘流隨所寄

古歌

荊和當路泣良璞爲誰明茫然大楚國白日失兼城燕石十襲重魚目一笑輕古來共感嘆今予益吞聲

病起偶題

空齋晨起坐懽遊罷不適微雨東方來陰靄倏終夕久臥不知春茫然怨行役故園芳艸色惆悵今如積

謁海上人相

京邑驅匹馬日有塵沙顏淸晨整巾幘時叩髙僧關白日照仙閣晴雲滿空山相看偶一笑念此客心閒富貴不可求余將從此還

初去都夜

泛舟當日落解佩及春歸病比相如是情方叔夜非暖云蒸海气殘月吐洲暉今夕孤懷客誰云伴少微

延津縣立春

徵路日才幾客心時已煩春風花鳥處回首憶田園

登眞定大悲閣

關山千餘里平分南與北臨路兩悠悠客子情何極靑山地北橫白日天南落欲緩故園思聊憑最髙閣安肅縣寺病居漢陽董亮見過時奉使還闕

門前易水路下馬漢陽人野寺天晴雪他鄕日暮春相逢一尊酒久別滿衣塵不憚王程急應憐伏枕身

寓居慈仁寺遊覽

終日仙宮揜靑松繞殿遮到來長春艸行坐落天花閣上王城盡門前官路斜微身隨處是何敢嘆無家

歸自蕭氏園作

到來日已暮歸去戀柴門空自山當捨其如酒滿尊心知桞葉長愁見桃花繁立馬一回首令人思故園

毘盧閣同伍疇中諸公西望

客來常一上對此西山平向夕檐楹立憑空閣道行楊花飛暮野雨色動春城卻戀同攜手都忘羈旅情

飲任文選宅

敢謂齊年齒常嗟抱夙心文章知汝在交契爲誰深華屋春燈艶層城夜柝沈賴防終夕話客路一開襟

與鄒生遊香山宿僧房

遽愁春艸歇驅馬春山中夜宿禪關下時將心賞同風生近谷滿月照前湖空終媿淵明輩言對逺公

送仲實黃門扶侍還固始

一路通淮水從親千里餘到門系舟楫登岸啟園廬洲富十頭橘溪深盈尺魚明光待起艸且莫賦閒居

簡袁永之獄中

本同江海人俱爲軒冕誤子抱無妄憂余有多言懼昔來始靑陽今此巳白露豈乏速進階茍得非余慕罪至欲何言直以愚慵故眾女競中閨獨退反成怒追誦古時人防寃誰能愬皇心肯照微與子齊歸路

送別永之

憐君方遷戍況我嬰愁疾一別若流云相從竟何日平生托交遊弱冠弄篇帙書願藏名山功期銘石室安知事不就跌宕情如一巳矣復誰陳今亦返蓬蓽

送別徳兆武選放歸

燕郊秋已甚木葉亂紛紛失路還爲客他鄕獨送君罷歸時共惜棄置古常聞莫作空山臥令人望白雲

送皇甫博士重補曲周

辭邑初耽寂攻詩每晏居貧家滿坐客閉戶一牀書襆被情何沗腰章意已疎問君趨府處髙興復何如

送管平田先生頒封秦府歸省

五等周分國三王漢世家日聞惇帝族時見遣皇華剪土仍鶉首疏邦自犬牙秦關通使節灞水渡徵車過邑恩難屢登堂禮更嘉何如北山客行役動長嗟

嵗暮答許武部廷議懷歸

掩閣日愁晚他鄕嵗巳深未能逃世网豈是戀朝簪以我不如意憐君同此心故園春事及歸路儻相防

春夕同李考功道舊

下馬春庭夕明燈夜雨深人多新嵗感日有故園心磨滅名題柱淒涼賦賣金十年同省舊誰念各如今讀書園稿

自敍曰老子有言知我者希則我貴夫人不期於世之知而何較貴賤耶余素弗攻於辭戊子以吏部郎中謝病歸於家開封當郡縣孔道應接稱煩余於是徙之城東田中依舊廬稍葺治以居家貧遂力農事月裁三四至城而已當是時李空同先生方盛邑子之屬出其門撰爲文辭模於古人若宋蘇軾唐韓愈薄不爲也余私心不能無慨慕時時竊撰一二篇庚寅嵗所著獨多逾年餘旣上京師斯事乃罷夫本非所長而彊力慕之度必取�於眾然其篇畱笥中甲午餘分守冀南將按縣晚出文水方初冬新雨巳車行村景色如故園余怳然太息其夕宿汾州燒燭披取笥中詩事歷歷在目低回久之夜不能寐非特憾於詩也曩者不能取容故退而耕於野丘園之樂使人忘老而余不自持復且茍焉幹祿淟涊於今犯詩人胡顏之詬其知於人也蓋希矣然則余豈貴耶老子之言明其玩世也巳汾州多文士暇因出是篇正之元日同穀子延賦

雄都盛賔客車馬爭馳騖芳辰啟初年晏飲多所務不知灌園身何爲迷方誤郊館抗空壑山扉啟峻路良朋生平歡就我今朝步城因並捨登徑爲穿林度微陰原上明片日雲中露靑霞照深池白雪停幽樹共貪嵗欲新不厭日旋暮農田方在玆君豈數能顧

再同子延上方寺賦

巳沗陽春遊再陪瓊瑤作首嵗與君同名區踐初約芳風散入林陰靄逓相薄微雨防春城流云蕩仙閣樓當望逺立酒共憑髙酌樹裏梁王臺水際夷門郭伊余本孤蹤事主乏明略偶因負郭田解印歸丘壑閒居道心增日戀空門樂安得拙病軀放達長此托

敍懷

生長夷門郭往來萃野路家貧無良謀躬耕有逺慕始窮百王略遂覺生民故曰余本空疎當年恣髙步慶彼鳴鶴期沗此飛龍顧亦知敝帚材早享千金誤日月不我畱撫心慙往素

劉西陂先生按部洛陽道出小園

喧言洛陽去皁蓋首行春尙枉柴門步應憐伏枕身栁條簇官騎雪色沒徵輪公問袁安事平生解避人

移樹道上

春園就蕪穢雜樹生防密不知露功長養何多術婆娑使人憐斬伐終余卹乘時聊徙植於以托吾室交生兩相當列映直如一轉令門巷新遂放雞豚出修修原上風團團村邊日紛吾本蹇劣兼爾抱憂疾敢學成都桑而謀荊州橘願及垂陰成初志儻此畢

寄憶茂欽員外

閒居巳可懽況復乘嘉月山鸎日自鳴園樹皆爭發出從艸際歸行傍村頭歇臨流或潄齒倚杖乃散髮此時正憶汝振佩趨丹闕

少年行

死士結劍客生年藏博徒裏中夷門監墻外酒家胡有時事府主無使擊匈奴虎頸一侯印猿臂兩雕弧誓使名王事羞聞邊吏誅長驅隨汗馬轉鬭出飛狐蒲壘隨破滅莎居不支吾甲第起北闕蠻邸開東都豈若票姚將椒房仗子夫

答谷司僕見問

幸自返中園非關逃微祿方因疾病餘黽勉共樵牧春至東郭田夏來北林木時從逺原上日縱平郊目野老逢與言道書閒能讀何爲共世人無事相追逐勞君問出處日暮揜茅屋

賦得嶧山碑送李明府

秦皇千載後嶧嶺尙遺碑斷石靑山路孤城滄海湄蕭條余霸气磨滅想雄辭君到鳴琴暇應多弔古思

與客集和氏園

惟君遊每接自余居多暇畱連上客筵款曲中園駕賦詩芳泉側舉爵葳陰下放心安知憂攜手不能罷日气淡將夕云影垂方夏爲農信可懽世自薄躬稼

雨後有懷子延

驟雨新秋晚微晴墟落間悠然抱藜杖率爾倚柴關空壑才容水流云故滿山遙知城市裏應羨此身閒

送別蕭司勲

柴門夜語罷惆悵出前林曉日孤村映秋風落木深別來生白髮歸去換愁心還復茅檐下朝朝鳥雀吟

秋夕

問年有短髮逐世無長防日巳逺人徒秋方臥阡陌天髙星流火夜久月生魄萬形觀此化四運愁相迫身非塞北翁情是周南客聊齊得防心安此畱滯迹

感事

涼風摧髙木夜雨生秋艸蟋蟀吟東壁霜露凝西顥志士感夙心嗟此頽光早靜言執徳長揖解鴻寶亮乏嘉遁節尙慕丘園道古人逝不存何用抒懷抱

曉起

惆悵空堂曉蕭條秋气陰懸對疎落葉滿重林長往懷仙事端居養道心誰知嵗復晚髙志莫能防王元玉偕鄧應和見過時元玉將北上

霜落嵗方晏田園空復情念君重離別邀客到茅荊晚日農夫語秋天鴻鵠鳴坐中問疇昔無事解朝纓

曉出前林

理櫛聼鳴禽搴帷望朝旭快然登前林煙芳紛滿矚秋晴帯余陰夜雨生新緑道勝絕紛華情愜關幽獨在天羨白雲淩風慕黃鵠賞心久巳違感此勞中曲

酬左舜齊林中冬夕見寄二首

霜葉落漸空暝鳥飛俱罷出門嵗巳防倚樹人方暇映月眺煙郊了自見茅舍下有飯牛朋商歌滿初夜擕手自京都歸心乃疇昔豈不戀明恩久持金門防今日故園身殘嵗空堂夕含情亦何言塵耒掛東壁

西園再酬子延

茅屋還相見冬郊那可聞荒城連凍浦落照與寒云逺樹行時倚歸途到處分畱君終日語猶自日思君

谷司僕田黃門諸公見過

山林髙士駕雞黍野人心不避家貧饌難忘嵗暮尋寒城雲際擁晴樹雪中深誰念平生意幽棲獨至今晉陽稿

自敍曰嘉靖癸巳余始出爲山西政春至都由漕河溯汳歸上蘇門山以其秋杪乃履官屬嵗饑奉役往來遼沁汾潞之間無寜日逾年冬朝京師其明年歸復自返入晉軌轍所臨殆徧焉亡不再至者復逾年乃轉湖廣按察使可謂久矣余本農夫每造山田林壑蓄志所感慨然太息歸心萌作發爲篇詠又多戎馬邊陲之警其詩率著於驛壁吏從旁書之都爲一卷略無去取觀之可以考嵗月動定所由自余之出友朋亡省記余在山西者縱記之豈復知其勞且久者乎𨿽余亦且忘其久何則居閒亡事優遊暇豫則視日舒長今卒卒簿書朝也疲於應事夕則偃臥於室擾擾不知夢所之少暇不過玩日自解如此而豈復知時久速也夫吾豈忘我而又誰之求取觀所作篇恍不自憶𨿽然茍書以視同遊庶嘗有省記餘者

歸途大名晚行

客心冀早安川途爭晚渉水宿阻風湍宵行問舟楫時見逺村明月出荒城堞良時余幸遭靑瑣官常攝已多絳灌毀而無金張業來往路將疲出入心獨怯夜夢守舊閭勞懷心已愜

至蘇山門

髙尙心徒在良遊今始能名山無俗侶日暮亟攀登

分水嶺晚行

客興日無柰兵荒嵗屢加少年曽許國多難更移家逺水通春騎孤城起暮笳憑髙一回首何處是京華

由關子嶺發兵入綿上

儒衣曽事主羽檄且徵軍敢奮一朝畫而邀百戰勲深山連古木落日斷黃雲愁思荒村夕誅求不忍聞

寒食定興雪中

二月鶯花少千家雨雪霏可憐值寒食猶未換春衣積水生空霧髙城背落暉忍看楊栁色從此去王畿

晚趨忻口

雲峯聊極目立馬獨愁心豈直關山逺其如雨雪深笳聲先入夜邊气迥生陰疇昔長徵意蹉跎力不禁

再出太原赴石州

舊路三年倦新林二月餘行旌晉祠水田鼓漢城墟願以烹鮮治無因害馬除往來竟何事媿爾行春車

仲春山行

春事殆過半客行殊未閒流雲開白日微雨防靑山身世本遲鈍林臯當早還煙郊春色長感此柰愁顏

沁州張源鋪

去國三年意還家此日心天寒客路永日暮眾山深沙塞人偏老風霜馬不禁如何更萬里投迹楚江陰入楚稿

量移湖南用文谷韻

嵗暮邊隅客歸來見此身馬蹄穿欲盡虎穴到爲鄰漳水經塗舊湘潭去路新我生豈斷梗逐處任飄淪

二月十日至尉氏

含淒去舊裏秣馬頓荒城是節春將半崇朝雨再晴鶬鶊欲作語楊栁盡垂榮楚塞杳何所嗟余方此徵許州城南道行酬左君舜齊招隠之句

微陽稍晴曙新雨被山川芳樹交生道春流灌注田耦耕本夙志驅役乃玆牽未覺江湖逺投身竊自憐

襄縣城東卽事

春晴汝岸曲夜雨襄祠東日出防蒙霧天垂斷續虹關梁臨水閉馳道與山通旦夕龍輿度千城望幸中

呂潭境

連山望不極況復楚雲長萬樹含春色孤村帯夕陽解鞍當古戍投袂及空堂去國日方逺懷君意敢忘

省閣率爾題寄同懷

下車春艸歇揜閣夏云深情以軒裳倦愁緣節候侵訟庭白鶴毳廨宇碧山岑乘夕恣【缺】屧憑髙敞郁襟連天通漢水多雨暗楓林畏鵬非前志爲鵬想壯心越鄕誰不感題此繼莊吟

軼稿

喜蕭司勲袁比部見宿山園

上客何時見中園屏臥幽門連莘野樹路轉信陵丘共坐深林晚紛看落木秋非君憐病侶誰向此淹畱

九月十日晚登城樓同川甫

暝色起郊關層城煙霧間千家響砧杵四顧滿雲山片月增愁思涼風減病顏登髙情未已還共此追攀

夜懷家兄時有七歌示叔嗣

髙梧殘雨滴涼气晚來生一夕茅檐下思君千里情夜

蟬臨戶響晴日【缺】

遣平

二家詩選卷下

