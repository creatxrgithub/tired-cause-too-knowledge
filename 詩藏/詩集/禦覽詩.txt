禦覽詩唐令狐楚

提要禦覽詩

提要

《禦覽詩》一卷﹐一名《唐歌詩》﹐一名《選進集》﹐一名《元和禦覽》﹐唐令狐楚編。楚字谷士﹐宜州華原人﹐貞元七年登進士第﹐桂管觀察使王拱辟入幕﹐後歷辟太原節度判官﹐召授右拾遺﹐官至吏部尙書﹐檢校尙書左僕射﹐出爲山南西道節度使﹐卒於官﹐事迹具《唐書》本傳。是書乃憲宗時奉敕編進﹐其結銜題「翰林學士﹑朝議郎﹑守中書舍人」﹐考楚本傳﹐稱皇甫釒尃與楚厚善﹐薦爲翰林學士﹐進中書舍人﹐元和十二年﹐裴度以宰相領彰義節度使﹐楚艸制﹐其詞有所不合﹐停楚學士﹐但爲中書舍人﹐則此書之進在元和十二年以前也。陸遊《渭南文集》有是書《跋》曰「右《唐禦覽詩》一卷﹐凡三十人﹐二百八十九首﹐元和學士令狐楚所集也。」案﹕盧綸《墓碑》云「元和中章武皇帝命侍臣采詩﹐第名家得三百十一篇﹐公之章句奏禦者居十之一。」今《禦覽》所載綸詩三十二篇﹐正所謂居十之一者也。據此﹐則《禦覽》爲唐舊本不疑。然碑云「三百十一篇」﹐而此才二百八十九首﹐蓋散佚多矣﹐云云。此本人數﹑詩數均與遊所《跋》相合﹐蓋猶古本﹐所錄惟韋應物爲天寶舊人﹐其餘李端﹑司空曙等皆大歷以下人﹔張籍﹑楊巨源並及於同時之人﹐去取凡例﹐不甚可解。其詩惟取近體﹐無一古體﹐卽《巫山髙》等﹐之用樂府題者﹐亦皆律詩。蓋中唐以後﹐世務以聲病諧婉相尙﹐其奮起而追古調者﹐不過韓愈等數人。楚亦限於風气﹐不能自異也。本傳稱楚於箋奏制令尢善﹐每一篇成﹐人皆傳諷﹐《舊唐書李商隱傳》亦稱楚能章奏﹐以其道授商隱﹐均不稱其詩。《劉禹錫集》和楚詩﹐𨿽有「風情不似四登壇」句﹐而今所傳詩一卷﹐惟《宮中樂》五首﹐《從軍詞》五首﹐《年少行》四首﹐差爲可觀﹐气格色澤﹐皆與此集相同。蓋取其性之所近﹐其它如《郡齋詠懷詩》之「何時羾閶闔」﹐《九日言懷詩》之「二九卽重陽」﹐《立秋日悲懷詩》之「泉終閉不開」﹐《秋懷寄錢侍郎詩》之「燕鴻一聲叫」﹐《和嚴司空落帽臺宴詩》之「馬奔流電妓奔車」﹐《郡齋栽竹詩》之「退公閒坐對嬋娟」﹐《靑雲幹呂詩》之「瑞容驚不散」﹐《譏劉白賞春不及》之「下馬貪趨廣運門」﹐皆時作鄙句﹔而《贈毛仙翁》一首﹐尢爲拙鈍﹐蓋不甚避俚俗者。故此集所錄如盧綸《送道士詩》《駙馬花燭詩》《鄭鏦邯鄲俠少年詩》《楊淩閣前雙槿詩》﹐皆頗涉俗格﹐亦其素習然也。然大致雍容諧雅﹐不失風格﹐上比《篋中集》則不足﹐下方《才調集》則有餘﹐亦不以一二疵累﹐棄其全書矣。

禦覽詩

○劉方平【十三首】

秋夜思

旅夢何時盡﹐徵途望每賖。晚秋淮上水﹐新月楚人家。■﹝犭員﹞嘯空山近﹐鴻飛極浦斜。明朝南岸去﹐言折桂枝花。

泛舟

林塘夜發舟﹐虫響荻颼颼。萬影皆因月﹐千聲各爲秋。歲華空復晚﹐鄕思不堪愁。西北浮雲外﹐伊川何處流。

折楊枝

官渡初楊栁﹐風來亦動搖。武昌行路好﹐應爲最長條。葉暎黃鸝夕﹐花繁白雪朝。年年攀折意﹐流恨入纎腰。

班媫妤

夕殿別君王﹐深宮月似霜。人幽在長信﹐螢出向昭陽。露浥紅蘭濕﹐秋凋碧樹傷。惟畱合歡扇﹐從此篋中藏。

新春

南陌春風早﹐東鄰曙色斜。一花開楚國﹐雙燕入盧家。眠罷梳云髻﹐妝成上錦車。誰知如昔日﹐更浣越溪紗。

采蓮

落日晴江裏﹐荊歌艶楚腰。采蓮從小慣﹐十五卽乘潮。

京兆眉

新作蛾眉樣﹐誰將月裏同。有來凡幾日﹐相效滿城中。

春雪

飛雪帶春風﹐徘徊亂繞空。君看似花處﹐偏在洛陽東。

望夫石

佳人成古石﹐蘚駁覆花黃。猶有春山杏﹐枝枝似薄妝。

送別

華亭霽色滿今朝﹐雲裏檣竿去轉遙。莫怪山前深復淺﹐淸淮一日兩回潮。

夜月

更深月色半人家﹐北斗闌干南斗斜。今夜偏知春气暖﹐虫聲新透緑窗紗。

春怨

紗窗日落漸黃昏﹐金屋無人見淚痕。寂寞空庭春欲晚﹐梨花滿地不開門。

代春怨

朝日殘鶯伴妾啼﹐開簾只見艸萋萋。庭前時有東風入﹐楊栁千條盡向西。

○皇甫冉【十六首】

江山畱別【原題潤州南郭畱別】

縈逥楓葉岸﹐畱滯木蘭橈。吳岫新經雨﹐江天正落潮。故人勞見愛﹐行客自無聊。君問前程事﹐孤云入剡遙。

巫山髙

巫峽見巴東﹐迢迢出半空。雲藏神女館﹐雨到楚王宮。朝暮泉聲落﹐寒暄樹色同。淸猿不可聽﹐偏在九秋中。

長安路

長安九城路﹐戚裏五侯家。結束趨平樂﹐聯翩抵狹斜。髙樓臨積水﹐復道出繁花。惟有相如宅﹐蓬門度歲華。

送客

旗鼔軍威重﹐闗山客路賒。待封甘度隴﹐回首不思家。城上春風晚﹐營中瀚海沙。河源𨿽萬里﹐音信寄來查。

溫湯卽事

天仗星辰轉﹐霜風景气和。樹含溫液潤﹐山入繚垣多。丞相金錢賜﹐平陽玉輦過。魯儒求一謁﹐無路獨如何。

送節度赴朔方【原題作送常大夫加散騎常侍赴朔方】

故壘煙塵後﹐新軍河塞間。金貂寵漢將﹐玉節度蕭闗。散漫沙中雪﹐依稀漢口山。人知竇車騎﹐計曰勒銘還。

歸渡洛水

暝色赴春愁﹐歸人南渡頭。渚煙空翠合﹐灘月碎光流。澧浦饒芳艸﹐滄浪有釣舟。誰知放歌客﹐此意正悠悠。

賦得海邊樹

歷歷緣荒岸﹐冥冥入逺天。每同莎艸發﹐長共水雲連。搖落潮風早﹐離披海雨偏。故傷遊子意﹐多在客舟前。

婕妤怨

由來詠團扇﹐今已值秋風。事逐人皆往﹐恩無日再中。早鴻聞上苑﹐寒露下深宮。顏色年年謝﹐相如賦豈工。

雨雪

風沙悲久戍﹐雨雪更勞師。絕漠無人境﹐將軍苦戰時。山川迷向背﹐氛霧失旌旗。徒念天涯事﹐年年芳艸期。

送客

西塞雲山逺﹐東風道路長。人心勝潮水﹐相送過潯陽。

班媫妤

花枝出建章﹐鳳管發昭陽。借問承恩者﹐雙蛾幾許長。

秋怨

長信多秋气﹐昭陽借月華。那堪閉永巷﹐聞道選良家。

贈別【原題贈寄權三客舎】

南橋春日暮﹐楊栁帶靑渠。不得同攜手﹐空成意有餘。

禁省梨花詠

巧解迎人笑﹐偏能亂蝶飛。春風時入戶﹐幾片落朝衣。

春思【本集不載】

鶯啼燕語報新年﹐馬邑龍堆路幾千。家住秦城鄰漢苑﹐心隨明月到胡天。機中錦字論長恨﹐樓上花枝笑獨眠。爲問元戎竇車騎﹐何時反斾勒燕然。

○劉復【四首】

春逰曲

春風戲狹斜﹐相見莫愁家。細酌蒲桃酒﹐嬌歌玉樹花。裁衫催白紵﹐迎客走朱車。不覺重城暮﹐爭棲栁上鴉。

春雨

細雨度深閨﹐鶯愁欲懶啼。如煙飛漠漠﹐似露濕萋萋。艸色行看靡﹐花枝暮欲低。曉聽鐘鼔動﹐早送錦障泥。

雜曲

寶劍飾文犀﹐當風似切泥。逢君感意气﹐貰酒杜陵西。趙女顏𨿽少﹐宛駒齒正齊。嬌多不肯別﹐更待夜烏啼。

夏日

暎日紗窗深且閒﹐含桃紅日石橊殷。銀瓶綆轉桐花井﹐沈水煙銷金博山。文簟象牀嬌倚瑟﹐彩奩銅鏡懶拈環。明朝戲去誰相伴﹐年少相逢狹路間。

○鄭錫【十首】

邯鄲少年行

霞鞍金口驑﹐豹袖紫貂裘。家住叢臺近﹐門前漳水流。喚人呈楚舞﹐借客試吳鉤。見說秦兵至﹐甘心赴國讎。

隴頭別

秋盡初移幙﹐沾裳一送君。據鞍窺古堠﹐開竈爇寒云。登隴人逥首﹐臨闗馬顧羣。從來斷腸處﹐皆向此中分。

度闗山

象弭插文犀﹐魚腸瑩鸊鵜。水聲分隴咽﹐馬色度闗迷。曉幕胡沙慘﹐危烽漢月低。仍聞數騎將﹐更欲出遼西。

千里思

渭水通胡宛﹐輪臺望漢闗。帛書秋海斷﹐錦字夜機閒。旅夢虫催曉﹐邊心雁帶還。惟餘兩鄕思﹐一夕度闗山。

襄陽樂

春生峴首東﹐先暖習池風。拂水初含緑﹐驚林未吐紅。渚邊逰漢女﹐桑下問龎公。磨滅懷中刺﹐曽將示孔融。

出塞

闗山落葉秋﹐掩淚望營州。遼海雲沙暮﹐幽燕旌斾愁。戰餘能送陣﹐身老未封侯。去國三千里﹐歸心紅粉樓。

玉階怨

長門寒水流﹐髙殿曉風秋。昨夜鴛鴦夢﹐還陪豹尾逰。前魚不解泣﹐共輦豈闗羞。那及輕身燕﹐雙飛上玉樓。

送客之江西

乘軺奉紫泥﹐澤國渺天涯。九派春潮滿﹐孤帆暮雨低。艸深鶯斷續﹐花落水東西。更有髙堂處﹐知君路不迷。

望月

髙堂新月明﹐虛殿夕風淸。素影紗窗霽﹐浮涼羽扇輕。稍隨微露滴﹐漸逐曉參橫。遙憶雲中詠﹐蕭條空復情。

出塞曲

校尉徵兵出塞西﹐別營分騎過龍溪。沙平虜迹風吹盡﹐霧失烽煙道易迷。玉靶半開鴻已落﹐金河欲渡馬連嘶。會當系取天驕入﹐不使軍書夜刺閨。

○栁中庸【九首】

秋怨

玉樹起涼煙﹐凝情一葉前。別離傷曉鏡﹐搖落思秋弦。漢壘闗山月﹐胡笳塞北天。不知腸斷夢﹐空遶幾山川。

春思贈人

紅粉當三五﹐靑娥艷一雙。綺羅逥錦陌﹐弦管入花江。落雁驚金彈﹐拋杯瀉玉缸。誰知褐衣客﹐顦顇在書窗。

幽院早春

艸短花初拆﹐苔靑栁半黃。隔簾春雨細﹐髙枕曉鶯長。無事含閒夢﹐多情識異香。欲尋蘇小小﹐何處覓錢塘。

寒食戲贈

春暮越江邊﹐春陰寒食天。杏花香麥粥﹐栁絮伴秋千。酒是芳菲節﹐人當桃李年。不知何處恨﹐已解入箏弦。

聽箏

抽弦促柱聽秦箏﹐無限秦人悲怨聲。似逐春風知栁態﹐如隨啼鳥識花情。誰家獨夜愁燈影﹐何處空樓思月明。更入幾重離別恨﹐江南岐路洛陽城。

河陽橋送別

黃河流出有浮橋﹐晉國歸人此路遙。若傍闌干千里望﹐北風驅馬雨蕭蕭。

徵怨

歲歲金河復玉闗﹐朝朝馬策與刀環。三春白雪歸靑塜﹐萬里黃河遶黒山。

涼州曲

闗山萬里逺徵人﹐一望闗山淚滿巾。靑海戍頭空有月﹐黃沙磧裏本無春。

又

髙檻連天望武威﹐窮陰拂地戍金微。九城弦管聲遙發﹐一夜闗山雪滿飛。

○李嘉佑【二首】

鄱陽暮秋

宋玉悲三秋﹐張衡復四愁。思鄕雁北至﹐嘆別水東流。倚樹看黃葉﹐逢人話白頭。佳期不可見﹐落日自登樓。

漢口春【原題春日淇上】

淇水春來漲﹐鴛鴦逆浪飛。淸明桑葉小﹐度雨杏花稀。衛女紅妝薄﹐王孫白馬肥。相將踏靑去﹐不解惜羅衣。

○李端【八首】

山下泉

碧水暎丹霞﹐濺濺露淺沙。暗通山下艸﹐流出洞中花。淨色和云落﹐喧聲遶石斜。明朝更尋去﹐應到阮郎家。

闗山月

露濕月蒼蒼﹐闗頭楡葉黃。逥輪照海逺﹐分彩上樓長。水凍頻移幕﹐兵疲數望鄕。只應城影外﹐萬里共胡霜。

巫山髙

巫山十二峯﹐皆在碧虛中。逥合雲藏月﹐霏微雨帶風。猿聲寒過澗﹐樹色暮連空。愁向髙唐去﹐淸秋見楚宮。

送客赴洪州

艸色隨驄馬﹐悠悠共出秦。水傳云夢曉﹐山接洞庭春。帆影連三峽﹐猿聲在四鄰。靑門一分手﹐難見杜陵人。

江上逢司空曙

共有髫年故﹐相逢萬里餘。新春兩行淚﹐故國一封書。夏口帆初泊﹐潯陽雁已疏。惟當執杯酒﹐暫食漢江魚。

與鄭錫逰春

東門垂栁長﹐逥首獨心傷。日暖臨芳艸﹐天晴憶故鄕。暎花鶯上下﹐過水蝶飛揚。借問同行客﹐今朝淚幾行。

送友人

聞說湘川路﹐年年弔古多。猿啼巫峽夜﹐月照洞庭波。窮海人還去﹐孤城雁與過。靑山不同賞﹐來往自蹉跎。

閨情

月落星稀天欲明﹐孤燈未滅夢難成。披衣更向門前望﹐不忿朝來鵲喜聲。

○盧綸【三十二首】

皇帝感詞

提劍風雷動﹐垂衣日月明。禁花呈瑞色﹐國老見星精。發棹魚先躍﹐窺巢鳥不驚。山呼一萬歲﹐直入九重城。

又

天衣五鳳彩﹐禦馬六龍文。雨露淸馳道﹐風雷翊上軍。髙旍花外轉﹐行漏樂前聞。時見金鞭舉﹐空中指瑞云。

又

妙算干戈止﹐神謀宇宙淸。兩階文物盛﹐七徳武功成。校獵長楊賦﹐屯軍細栁營。歸來獻明主﹐歌舞滿春城。

又

天樂下天中﹐云軿儼在空。鈆黃艶河漢﹐笑語合笙鏞。已見長隨鳳﹐仍聞不避熊。君王親試舞﹐閶闔靜無風。

邊思【原題送郭判官赴振武】

黃河九曲流﹐繚繞古邊州。鴻雁初飛夜﹐羌胡正早秋。淒淸金管思﹐迢逓玉人愁。七葉𨿽多慶﹐湏懷殺敵憂。

送都護歸邊

好勇知名早﹐爭雄上將間。戰多春入塞﹐獵慣夜燒山。陣合龍蛇動﹐軍移艸木閒。今來部曲盡﹐白首過蕭闗。

送道士

夢別一仙人﹐霞衣滿鶴身。旌幢天路逺﹐梅杏海山春。種玉非求稔﹐燒金不爲貧。自憐頭向白﹐誰與葛洪親。

送劉判官赴天徳軍

銜杯吹急管﹐滿眼起風沙。大漠山沈雪﹐長城艸發花。策行湏恥戰﹐虜在敢言家。余亦求勲者﹐如何別左車。

七夕

涼風吹玉露﹐河漢有幽期。星彩光仍隱﹐云容掩復離。長天愁曙早﹐閏歲怨秋遲。何事金閨子﹐空傳得网絲。

東齋花樹

緑砌紅花樹﹐狂風獨未吹。光中如有熖﹐宻處似無枝。鳥動香輕發﹐人愁影屢移。今朝數片落﹐爲報漢郎知。

塞下曲

鷲翎金僕姑﹐燕尾繡蝥孤。獨立揚新令﹐千營共一呼。

又

林暗艸驚風﹐將軍夜引弓。平明尋白羽﹐沒在石稜中。

又

月黑雁飛髙﹐單於夜遁逃。欲將輕騎逐﹐大雪滿弓刀。

又

野幕敞瓊筵﹐羌夷賀勞旋。醉和金甲舞﹐雪鼔動山川。

又

調箭又呼鷹﹐俱聞百中能。奔猿將迸雉﹐埽盡古丘陵。

又

亭亭七葉貴﹐蕩蕩一隅淸。他日題麟閣﹐惟應獨不名。

天長久詞

玉砌紅花樹﹐香風不敢吹。春光解人意﹐偏發殿南枝。【天長久萬年昌】

又

虹橋千步廊﹐半在水中央。天子方淸署﹐宮娃起曉妝。【天長久萬歳昌】

又

辭輦復當熊﹐傾心奉六宮。君王若看貌﹐甘在眾妃中。【天長久萬歲昌】

贈李果毅

向日磨金鏃﹐當風著錦衣。上城邀賊語﹐走馬截鵰飛。

春夜對月

露如輕雨月如霜﹐不見星河見雁行。虛暈入池波自泛﹐滿輪當苑桂偏長。春臺幾望黃龍闕﹐雲路寧分白玉郎。是夜巴歌應金石﹐豈殊衫影對淸光。

長安春望

東風吹雨過靑山﹐卻望千門艸色閒。家在夢中何日到﹐春來江上幾人還。川原繚繞浮雲外﹐宮闕參差落照間。誰念爲儒逢世難﹐獨將衰鬢客秦闗。

宮中樂

云日呈祥禮物殊﹐彤庭生獻五單於。塞垣萬里無飛鳥﹐可在邊城用郅都。

又

臺殿云涼秋色微﹐君王初賜六宮衣。樓船泛罷歸猶早﹐行遣才人鬥射飛。

春日有懷

桃李風多日欲陰﹐伯勞飛處落花深。貧居靜久難逢信﹐知隔春山不可尋。

駙馬花燭

萬條銀燭引天人﹐十月長安半夜春。步障三千隘將斷﹐幾多珠翠落香塵。

又

比翼和鳴雙鳳皇﹐玉梅金帳滿城香。平明卻入甘泉裏﹐日气曈曈五色光。

曲江看花

紅枝欲折紫枝繁﹐隔水連宮不用攀。會待長風吹落盡﹐始能開眼向靑山。

春日登樓

花正濃時人正愁﹐逢花卻欲替花羞。年來笑伴皆歸去﹐今日春風欲上樓。

曲江春望

菖蒲翻葉栁交枝﹐暗上蓮舟鳥不知。更到無花最深處﹐玉樓金殿影參差。

又

翠黛紅妝畵鷁中﹐共驚云色帶微風。簫管曲長吹未盡﹐花南水北雨蒙蒙。

又

泉聲徧野入芳洲﹐擁沬吹花上碧流。落日行人漸無路﹐巢蜂乳燕滿髙樓。

○李何【一首○舊刻和非】

觀妓

向晚小乘逰﹐朝來新上頭。從來許長袖﹐未有客難畱。

○張起【一首】

春情

畵閣餘寒在﹐新年舊燕飛。梅花猶帶雪﹐未得試春衣。

○鄭鏦【四首】

邯鄲俠少年

夜渡濁河津﹐衣中劍滿身。兵符刼晉鄙﹐七首刺秦人。執事非無膽﹐髙堂念有親。昨緣秦苦趙﹐來往大梁頻。

玉階怨

昔日同飛燕﹐今朝似伯勞。情深爭擲果﹐寵罷怨殘桃。別殿春心斷﹐長門夜樹髙。𨿽能不自悔﹐誰見舊衣褒。

媫妤怨

南國承歡日﹐東方候曉時。那能妬褒姒﹐祗愛笑唐兒。寶葉隨云髻﹐珠絲鍜履綦。不知飛燕意﹐何事苦相疑。

入塞曲

畱滯邊庭久﹐歸思歲月賖。黃雲同入塞﹐白首獨還家。宛馬隨秦艸﹐胡人問漢花。還傷李都尉﹐獨自沒黃沙。

○司空曙【五首】

翫花

衰鬢千莖雪﹐他鄕一樹花。今朝與君醉﹐忘卻在長沙。

別盧綸【本集不載○見《盧允言集》﹐原題贈別司空文明】

有月多同賞﹐無秋不共悲。如何與君別﹐又是菊黃時。

登秦嶺

南登秦嶺頭﹐逥首始堪憂。漢闕靑門逺﹐商山藍水流。三湘遷客去﹐九陌故人逰。從此思鄕淚﹐雙垂不復收。

江湖秋思【原題訓崔峒見寄】

趨陪禁掖雁行稀﹐遷放江潭寉發垂。素浪遙疑太液水﹐淸楓忽似萬年枝。嵩南春徧傷魂夢﹐湖口云深隔路岐。共望漢朝多霈澤﹐蒼蠅早晚得先知。

登峴亭

峴山逥首望秦闗﹐南向荊州幾日還。今日登臨惟有淚﹐不知風景在何山。

○於鵠【三首】

送客逰邊【原題送張司直入單於】

若到並州北﹐誰人不憶家。塞深無伴侶﹐路盡有平沙。磧冷惟逢雁﹐天春不見花。莫隨邊將意﹐垂老事輕車。

江南意

偶向江邊采白蘋﹐還隨女伴賽江神。眾中不得分明語﹐暗擲金錢卜逺人。

寓意【原題襄陽看花○時因小蠻作】

自小看花情不足﹐江邊尋得一株紅。黃昏人散春風起﹐吹落誰家明月中。

○顧況【十首】

白蘋洲送客

莫信梅花發﹐由來謾報春。不才充野客﹐扶病送朝臣。闕下搖靑佩﹐洲邊采白蘋。臨流不痛飲﹐鷗鳥也欺人。

洛陽早春

何地避春愁﹐終年憶舊逰。一家千里外﹐百舌五更頭。客路偏逢雨﹐鄕山不入樓。故園桃李月﹐伊水向東流。

送張衛尉

春色依依惜解攜﹐月卿今夜泊隋堤。白沙洲上江蘺長﹐緑樹村邊謝豹啼。遷客比來無倚仗﹐故人相去隔云泥。越禽惟有南枝分﹐自送孤鴻飛向西。

佳人贈別

萬里行人欲渡溪﹐千行珠淚滴爲泥。已成殘夢隨君去﹐猶有驚烏半夜啼。

憶故園

惆悵多山人復稀﹐杜鵑啼處淚沾衣。故園此去千餘里﹐春夢猶能夜夜歸。

題葉道士山房

水邊垂栁赤欄橋﹐洞裏仙人碧玉簫。近得麻姑音信否﹐潯陽江上不通潮。

送李秀才入京

五湖秋葉滿行船﹐八月靈槎欲上天。君向長安余適越﹐獨登秦嶺望秦川。

越中席上看弄老人

不到山陰十二春﹐鏡中相見白頭新。此生不復爲年少﹐今日從他弄老人。

聽劉安唱歌

子夜新聲何處傳﹐悲翁更憶太平年。卽今法曲無人唱﹐已逐霓裳飛上天。

櫻桃曲

百舌猶來上苑花﹐逰人獨自憶京華。遙知寢廟嘗新後﹐勅賜櫻桃向幾家。

○韋應物【六首】

詠露珠

秋河一滴露﹐淸夜墮玄天。將來玉盤上﹐不定始知圎。

登樓

玆樓日登眺﹐流歲暗蹉跎。坐厭淮南守﹐秋山紅樹多。

答王卿送別

去馬嘶春艸﹐歸人立夕陽。元知數日別﹐要使兩情傷。

登樓寄王卿

踏閣攀枝恨不同﹐楚云滄海思無窮。數家砧杵秋山下﹐一郡荊榛寒雨中。

西澗

獨憐幽艸澗邊生﹐上有黃鸝深樹鳴。春潮帶雨晚來急﹐野渡無人舟自橫。

寒食寄諸弟

雨中禁火空齋冷﹐江上流鶯獨坐聽。把酒看花想諸弟﹐杜陵寒食艸靑靑。

○紇幹著【四首】

賞殘花

零落多依艸﹐芳香散著人。低檐一枝在﹐猶占滿堂春。

灞上

鳴鞭晚日禁城東﹐渭水晴煙灞岸風。都傍栁陰逥首望﹐春天樓閣五雲中。

古仙詞

珠幡絳節晚霞中﹐漢武淸齋待少翁。不向人間戀春色﹐桃花自滿紫陽宮。

感春詞

未得鳴珂謁漢宮﹐江頭寂寞向春風。悲歌一曲心應醉﹐萬葉千花淚眼中。

○楊淩【十七首】

梅裏旅夕

滄洲東望路﹐旅棹愴羈逰。楓浦蟬隨岸﹐沙汀鷗轉流。露天星上月﹐水國夜生秋。誰忍持相憶﹐南歸一葉舟。

鍾陵雪夜詶友人

窮臘催年急﹐陽春怯和歌。殘燈閃壁盡﹐夜雪透窗多。歸路山川險﹐逰人夢寐過。龍洲不可泊﹐歲晚足驚波。

潤州水樓

歸心不可畱﹐雪桂一叢秋。葉雨空江月﹐螢飛白露洲。野蟬依獨樹﹐水郭帶孤樓。遙望山川路﹐相思萬里逰。

江上秋月

隴雁送鄕心﹐羈情屬歲陰。驚秋黃葉徧﹐愁暮碧雲深。月色吳江上﹐風聲楚木林。交親幾重別﹐歸夢並愁侵。

閣前雙槿

羣玉開雙槿﹐丹榮對絳紗。含煙疑出火﹐隔雨怪舒霞。向晚爭辭蘂﹐迎朝斗發花。非闗後桃李﹐爲欲繼年華。

送客往睦州

水闊盡南天﹐孤舟去渺然。驚秋路傍客﹐日暮數聲蟬。

送客之蜀

西蜀三千里﹐巴南水一方。曉雲天際斷﹐夜月峽中長。

剡溪看花

花落千逥舞﹐鶯聲百囀歌。還同異方樂﹐不柰客愁多。

江中風

白浪暗江中﹐南泠路不通。髙檣帆自滿﹐出浦莫呼風。

詠破扇

粉落空牀棄﹐塵生故篋畱。先來無一半﹐情斷不勝愁。

賈客愁

山水路悠悠﹐逢灘卽殢畱。西江風未便﹐何日到荊州。

卽事寄人

中禁鳴鐘日欲髙﹐北窗欹枕望頻搔。相思寂寞靑苔合﹐惟有春風啼伯勞。

早春雪中

新年雨雪少晴時﹐屢失尋梅看栁期。鄕信憶隨回雁早﹐江春寒帶故陰遲。

北行畱別

日日山川烽火頻﹐山河重起舊煙塵。一生孤負龍泉劍﹐羞把詩書問故人。

秋原晚望

客雁秋來次第逢﹐家書頻寄兩三封。夕陽天外雲歸盡﹐亂見靑山無數峯。

春霽花蕚樓南聞宮鶯

祥煙瑞气曉來輕﹐栁變花開共作晴。黃鳥逺啼鳷鵲觀﹐春風流出鳯皇城。

明妃曲

漢國明妃去不還﹐馬駄弦管向陰山。匣中𨿽有菱花鏡﹐羞對單於照舊顏。

○楊凝【二十九首】

送別

罇酒郵亭暮﹐雲帆驛使歸。野鷗寒不起﹐川雨凍難飛。吳會家移徧﹐軒轅夢去稀。姓楊皆足淚﹐非是彊沾衣。

送客東歸

君向古營州﹐邊風戰地愁。艸靑縵別路﹐栁亞拂孤樓。人意傷難醉﹐鶯啼咽不流。芳菲只合樂﹐離思返如秋。

送客歸湖南

湖南樹色盡﹐了了辧潭州。雨散今爲別﹐雲飛何處逰。情來偏似醉﹐淚迸不成流。那向蕭條路﹐緣湘篁竹愁。

送客歸淮南

畵舫照河堤﹐暄風百艸齊。行絲直网蝶﹐去燕旋遺泥。都向髙天近﹐人從別路迷。非闗禦溝上﹐今日各東西。

春情

舊宅洛川陽﹐曽逰逰俠場。水添楊栁色﹐花絆綺羅香。趙瑟多愁曲﹐秦家足艷妝。江潭逺相憶﹐春夢不勝長。

秋夜聽搗衣

砧杵聞秋夜﹐裁縫寄逺方。聲微漸濕露﹐響細未經霜。蘭牖惟遮樹﹐風簾不礙涼。雲中望何處﹐聽此斷人腸。

從軍行

都尉出居延﹐彊兵集五千。還將張博望﹐直救範祁連。漢卒悲簫鼔﹐胡姬濕采旃。如今意气盡﹐流淚挹流泉。

和直禁省

宵直丹宮近﹐風傳碧樹涼。漏稀銀箭滴﹐月度网軒光。鳳詔裁多暇﹐蘭燈夢更長。此時顏範貴﹐十步舊連行。

畱別

玉節隨東閣﹐金閨別舊僚。若爲花滿寺﹐躍馬上河橋。

送客往洞庭

九江歸路逺﹐萬里客舟還。若過巴江水﹐湘東滿碧煙。

別友人

倦客驚危路﹐傷禽遶樹枝。非逢暴公子﹐不敢涕流離。

初渡淮北岸

別夢𨿽難覺﹐悲魂最易銷。殷勤淮北岸﹐鄕近去家遙。

詠雨

塵浥多人路﹐泥歸足燕家。可憐繚亂點﹐濕盡滿宮花。

栁絮

河畔多楊栁﹐追逰盡狹斜。春風一回送﹐亂入莫愁家。

花枕

席上沈香枕﹐樓中蕩子妻。那堪一夜裏﹐長濕兩行啼。

送客往鄜州

新參將相事營平﹐錦帶騂弓結束輕。曉上闗城吟畫角﹐暗馳羌馬發支兵。回中地近風常急﹐鄜畤年多艸自生。近喜扶陽系戎相﹐從來衛霍笑長纓。

送客往夏州

憐君此去過居延﹐古塞黃雲共渺然。沙闊獨行尋馬迹﹐路迷遙指戍樓煙。夜投孤店愁吹笛﹐朝望行塵避控弦。聞有故交今從騎﹐何須著論更言錢。

春霽曉望

細雨晴深小苑東﹐春雲開气逐光風。雄兒走馬神光上﹐靜女看花佛寺中。書劍學多心欲懶﹐田園荒廢望頻空。南歸路極天連海﹐惟有相思明月同。

唐昌觀玉蕋花

瑤華瓊蕋種何年﹐蕭史秦嬴向紫煙。時控彩鸞過舊邸﹐摘花持獻玉皇前。

別李協

江邊日暮不勝愁﹐送客沾衣江上樓。明月峽添明月照﹐蛾睂峯似兩眉愁。

初次巴陵

西江浪接洞庭波﹐積水遙連天上河。鄕信爲慿誰寄去﹐汀洲燕雁漸來多。

上已

帝京元已足繁華﹐細管淸弦七貴家。此日風光誰不共﹐紛紛皆是掖垣花。

春怨

花滿簾櫳欲度春﹐此時夫壻在咸秦。緑窗孤寢難成寐﹐紫燕雙飛似弄人。

送客歸常州

行到河邊從此辭﹐寒天日逺暮帆遲。可憐芳艸成衰艸﹐公子歸時過緑時。

送別

春愁不盡別愁來﹐舊淚猶長新淚催。相思倘寄相思字﹐君到揚州揚子逥。

送客入蜀

劍閣迢迢夢想間﹐行人歸路遶梁山。明朝騎馬搖鞭去﹐秋雨槐花子午闗。

送別

仙花笑盡石門中﹐石室重重掩緑空。蹔下雲峯能幾日﹐卻逥煙駕馭春風。

殘花

五馬踟躕在路岐﹐南來只爲看花枝。鶯銜蝶弄紅芳盡﹐此日深閨那得知。

戲贈友人

湘陰直與地陰連﹐此日相逢憶醉年。美酒非如平樂貴﹐十升不用一千錢。

○李宣逺【一首】

塞下作【原題並州路】

秋日並州路﹐黃楡落故闗。孤城吹角罷﹐數騎射鵰還。帳幕遙連水﹐牛羊自下山。行人正垂淚﹐烽火出雲間。

○盧殷【十四首○別本俱刻盧隱】

七夕

河耿月涼時﹐牽牛織女期。歡娯方在此﹐漏刻竟由誰。定不嫌秋駛﹐惟當乞夜遲。全勝客子媍﹐十載泣生離。

金燈

疎莖秋擁翠﹐幽艷夕添紅。有月長燈在﹐無煙燼火同。香濃初受露﹐勢庳不知風。應笑金臺上﹐先隨曉漏終。

妾換馬

伴鳳樓中妾﹐如龍櫪上宛。同年辭舊寵﹐異地受新恩。香閣更衣處﹐塵蒙噴艸痕。連嘶將忍淚﹐俱戀主人門。

欲銷云

欲隱從龍質﹐仍余觸石文。霏微依碧落﹐髣髴悞非云。度月光無隔﹐傾河影不分。如逢作霖處﹐當爲起氤氳。

仲夏寄江南

五月行將近﹐三年客未逥。夢成千里去﹐酒醒百憂來。晚暮時看槿﹐悲酸不食梅。空將白團扇﹐從寄復徘徊。

月夜

露下涼生簟﹐無人月滿庭。難聞逆河浪﹐徒望白楡星。樹遶孤棲鵲﹐窗飛就暗螢。移時宿蘭影﹐思共習芳馨。

遇邊使

累年無的信﹐毎夜夢邊城。袖掩千行淚﹐書封一尺情。

移住別居

自到西川住﹐惟君別有情。常逢對門逺﹐又隔一重城。

堋口逢友人

艱難別離久﹐中外往還深。已攺當時法﹐空餘舊日心。

雨霽登北岸寄友人

稻黃撲撲黍油油﹐野樹連山澗自流。憶得年時馮翊部﹐謝郎相引上樓頭。

長安親故

楚蘭不佩佩吳鉤﹐帶酒城頭別舊逰。年事已多筋力在﹐試將弓箭到並州。

悲秋

秋空雁度靑天逺﹐疎樹蟬嘶白露寒。階下敗蘭猶有气﹐手中團扇漸無端。

晚蟬

深藏髙栁背斜暉﹐能軫孤愁減昔圍。猶畏旅人頭不白﹐再三移樹帶聲飛。

維揚郡西亭贈友人

萍颯風池香滿船﹐楊花漠漠暮春天。玉人此日心中事﹐何似乘羊入市年。

○姚系【一首】

古別離

涼風已裊裊﹐霜重木蘭枝。獨上髙樓望﹐行人逺不知。輕寒入洞戶﹐明月滿秋池。燕去鴻方至﹐年年是別離。

○馬逢【五首】

新樂府

溫谷春生至﹐宸逰近甸榮。云隨天仗轉﹐風入禦筵輕。翠蓋浮佳气﹐朱樓依太淸。朝臣冠劍退﹐宮女管弦迎。

部落曲

蕃軍傍塞逰﹐代馬噴風秋。老將垂金甲﹐閼支著錦裘。琱戈蒙豹尾﹐紅斾插狼頭。日暮天山下﹐鳴笳漢使愁。

從軍

漢馬千蹄合一羣﹐單於鼔角隔山聞。沙塠風起紅樓下﹐飛上胡天作陣云。

宮詞

金吾持戟護軒檐﹐天樂傳教萬姓瞻。樓上美人相倚看﹐紅妝透出水晶簾。

又

玉樓天半起笙歌﹐風送宮人笑語和。月影殿開聞曉漏﹐水晶簾捲近秋河。

○劉皁【四首】

邊城栁

一株新栁色﹐十里斷孤城。爲感東西路﹐長懸離別情。

旅次朔方向【見賈閬仙集原題渡桑幹】

客舎並州數十霜﹐歸心日夜憶咸陽。無端又隔桑幹水﹐卻望並州似故鄕。

長門怨【劉皁原有二首逸去其一反入女郎劉媛作今姑仍舊本附載原詩辧誤】

蟬鬢慵梳倚帳門﹐蛾眉不掃慣承恩。傍人未必知心事﹐一面殘妝空淚痕。

又【皁原詩雲宮殿沈沈月欲分昭陽更漏不堪聞珊瑚枕上千行淚不是思君是恨君】

雨滴長門秋夜長﹐新愁和雨到昭陽。淚痕不共君恩斷﹐拭盡千行與萬行。【此首劉媛作】

○李益【三十六首】

送客歸振武

駿馬事輕車﹐軍行萬里沙。胡山通嗢落﹐漢節繞渾邪。桂滿天西月﹐蘆吹塞北笳。別離俱報主﹐路極不爲賒。

賦得垣上衣

漠漠復霏霏﹐爲君垣上衣。昭陽輦下艸﹐應笑此時非。庵藹靑春暮﹐蒼黃白露晞。猶勝萍逐水﹐流浪不相依。

觀逥軍三韻

行行上隴頭﹐隴月暗悠悠。萬里將軍至﹐逥旌隴樹秋。誰令嗚咽水﹐重入故營流。

題太原落漠驛西堠

徵戍在桑幹﹐年年薊北寒。殷勤驛西堠﹐此路到長安。

金吾子

繡帳博山鑪﹐銀鞍馮子都。黃昏莫攀折﹐驚起欲棲烏。

鷓鴣詞

湘江斑竹枝﹐錦翅鷓鴣飛。處處湘云合﹐郎從何處歸。

立秋前一日覽鏡

萬事銷身外﹐生涯在鏡中。惟將滿鬢雪﹐明日對秋風。

代人乞花

繡戶朝眠起﹐開簾滿地花。春風解人意﹐吹落妾西家。

宿靑山石樓

紫塞經年別﹐黃龍磧路窮。故山今夜宿﹐明月在樓中。

上洛

金穀園中栁﹐春來似舞腰。何堪好風景﹐獨上洛陽橋。

揚州懷古

故國歌鐘地﹐長橋車馬塵。彭城閣邊栁﹐偏似不勝春。

水宿聞雁

早雁忽爲雙﹐驚秋風水窗。夜長人自起﹐星月滿空江。

揚州早雁

江上三千雁﹐年年過故宮。可憐江上月﹐偏照斷根蓬。

下樓

話舊全應老﹐逢春喜又悲。看花行拭淚﹐倍覺下樓遲。

過五原胡兒飲馬泉

緑陽著水艸如煙﹐舊是胡兒飲馬泉。幾處吹笳明月夜﹐何時倚劍白雲天。從來凍合闗山路﹐今日分流漢使前。莫遣行人照容鬢﹐恐驚顦顇入新年。

臨滹沱見入蕃使列名

漠南春暮到滹沱﹐邊栁靑靑塞馬過。萬里闗山今不閉﹐漢家頻許郅支和。

過降戶至統漢峯

統漢峯西降戶營﹐黃沙白骨擁長城。只今已勒燕然石﹐北地無人空月明。

避暑女冠

霧袖煙裾雲母冠﹐碧花瑤簟井冰寒。焚香欲降三靑鳥﹐靜掃桐陰上玉壇。

題宮苑花【原題宮怨】

露濕暗花春殿香﹐月明歌吹在昭陽。似將海水添宮漏﹐共滴長門一夜長。

送客歸幽州

惆悵秦城送獨歸﹐薊門雲樹逺依依。秋來莫射南飛雁﹐從遣乘春更北飛。

拂云堆

漢將新從虜地來﹐旌旗半上拂云堆。單於毎向沙場獵﹐南望陰山哭幾逥。

暮過逥樂峯

烽火髙飛百尺臺﹐黃昏遙自磧南來。昔年徵戰逥應樂﹐今日從軍樂未逥。

夜宴觀石將軍舞

微月東南上戍樓﹐琵琶起舞錦纒頭。更聞橫笛闗山逺﹐白艸胡沙西塞秋。

揚州萬里送客【原題栁楊送客】

靑楓天半白蘋洲﹐楚客傷離不待秋。君見隋朝更何事﹐栁楊南渡水悠悠。

春夜聞笛

寒山吹笛喚春歸﹐遷客相逢淚落衣。洞庭一夜無窮雁﹐不待天明向北飛。

度破訥沙

眼見風來沙旋移﹐經年不見艸生時。無論塞北無春色﹐縱有春來何處知。

上隋堤

碧水東流無限春﹐隋家宮苑盡成塵。行時莫上長堤望﹐吹起楊花愁殺人。

舟行

栁花吹入正行舟﹐臥引菱花信碧流。聞道風光滿楊子﹐天晴共上望鄕樓。

隋宮燕

燕語如傷舊國春﹐宮花旋落已成塵。自從一別風光後﹐幾度飛來不見人。

送人歸嶽陽

煙艸連天楓樹齊﹐嶽陽歸路子規啼。春江萬里巴陵戍﹐落日看沈碧水西。

古瑟怨

破瑟悲秋已減弦﹐湘靈沈怨不知年。感君拂拭遺音在﹐更奏新聲明月天。

詠牡丹贈從兄正封

紫蕋叢開未到家﹐卻教逰客賞繁華。始知年少求名處﹐滿眼空中別有花。

邊思

腰垂錦帶佩吳鉤﹐走馬曽防玉塞秋。莫笑闗西將家子﹐只將詩思入涼州。

蜀川聽鶯

蜀道山川心易驚﹐緑窗殘夢曉聞鶯。分明似冩文君恨﹐萬怨千愁弦上聲。

暖川

胡風凍合鸊鵜泉﹐牧馬千羣逐暖川。塞外徵行無盡日﹐年年移帳雪中天。

逢歸信偶寄

無事將心寄栁條﹐等閒書字滿芭蕉。鄕闗若有東流信﹐遣送揚州近驛橋。

○李願【二首】

觀翟玉妓

女郎閨閣春﹐抱瑟坐花茵。艷粉宜斜燭﹐羞蛾慘向人。寄情搖玉柱﹐流眄整羅巾。幸以芳香袖﹐承君宛轉塵。

思婦

良人久不至﹐惟恨錦屏孤。顦顇衣寛日﹐空房問女巫。

○張籍【一首】

送蜀客

蜀客南行祭碧雞﹐木綿花發錦江西。山橋日晚行人少﹐時有猩猩上樹啼。

○霍揔【六首】

塞下曲

曽當一面戰﹐頻出九重圍。但見爭鋒處﹐長須得勝歸。雪沾旗尾落﹐風斷節毛稀。豈要銘燕石﹐平生重武威。

闗山月

珠瓏翡翠牀﹐白晳侍中郎。五日來花下﹐雙童問道傍。到門車馬狹﹐連夜管弦長。毎笑東家子﹐窺他宋玉墻。

驄馬

靑驪八尺髙﹐俠客倚雄豪。踏雪生珠汗﹐障泥護錦袍。路傍看驟影﹐鞍底捲旋毛。豈獨連錢貴﹐酬恩更代勞。

雉朝飛

五色有名翚﹐淸晨挾兩雌。羣羣飛自樂﹐步步飲相隨。覘葉逢人處﹐驚媒妬寵時。緑毛春斗盡﹐彊敵願君知。

采蓮女

舟中采蓮女﹐兩兩催妝梳。聞早渡江去﹐日髙來起居。

木芙蓉

本自江湖逺﹐常開霜露余。爭春候穠李﹐得水異紅蕖。孤秀曽無過﹐當門幸不鋤。誰能政搖落﹐繁彩照階除。

○楊憑【十八首】

長安春夜宿開元觀

霓裳下晚煙﹐畱客杏花前。徧問人寰事﹐新從洞府天。長松皆掃月﹐老鶴不知年。爲說蓬灜路﹐雲濤幾處連。

晚泊江戍

旅棹依遙戍﹐淸湘急晚流。若爲南浦宿﹐逢此北風秋。雲月孤鴻晚﹐闗山幾路愁。年年不得意﹐零落對滄洲。

巴江雨夜

五嶺天無雁﹐三巴客問津。紛紛輕漢暮﹐漠漠暗江春。靑艸連湖岸﹐繁花憶楚人。芳菲無限路﹐幾夜月明新。

邊塞行

九原臨得水﹐雙足是重城。獨許爲儒老﹐相憐從騎行。細叢楡塞迥﹐髙點雁山晴。聖主嗤炎漢﹐無心自勒兵。

樂逰園望月

炎靈全盛地﹐明月半秋時。今古人同望﹐盈虧節暗移。彩凝雙月迥﹐輪度八川遲。共惜鳴珂去﹐金波送酒巵。

千葉桃花

千葉桃花勝百花﹐孤榮春晚駐年華。若教避俗秦人見﹐知向河源舊侶誇。

春中泛舟

仙郎歸奏過湘東﹐正值三湘二月中。惆悵滿川桃杏醉﹐醉看還與曲江同。

雨中怨秋

辭家逺客愴秋風﹐千里寒云與斷蓬。日暮隔山投古寺﹐鐘聲何處雨蒙蒙。

秋日獨逰曲江

信馬閒過憶所親﹐秋山行盡路無塵。主人莫惜松陰醉﹐還有千錢沽酒人。

寄別

晚煙洲霧共蒼蒼﹐河雁驚飛不作行。逥斾轉舟行數里﹐歌聲猶自逐淸湘。

邊情

新種如今屢請和﹐玉闗邊上幸無他。欲知北海苦辛處﹐看取節毛餘幾多。

早發湘中

按節鳴笳中貴催﹐紅旌白斾滿船開。迎愁湓浦登城望﹐西見荊門積水來。

海橊

海橊殷色透簾櫳﹐看盛看衰意欲同。若許三英隨五馬﹐便將濃艶鬭繁紅。

春情

暮雨朝雲幾日歸﹐如絲如霧濕人衣。三湘二月春光早﹐莫逐狂風繚亂飛。

送客往荊州

巴丘過日又登城﹐雲水湘東一日平。若愛春秋繁露學﹐正逢元凱鎭南荊。

贈馬錬師

心嫌碧落更何從﹐月帔花冠冰雪容。行雨若迷歸處路﹐近南惟見祝融峯。

湘江泛舟

湘川洛浦三千里﹐地角天涯南北遙。除卻同傾百壺外﹐不愁誰柰兩魂銷。

送別

江岸梅花雪不如﹐看君驛馭向南徐。相聞不必因來雁﹐雲裏飛軿落素書。

○揚巨源【十四首】

胡姬詞

妍艶照江頭﹐春風好客畱。當壚知妾慣﹐送酒爲郎羞。香渡傳蕉扇﹐妝成上竹樓。數錢憐皓腕﹐非是不能畱。

春日有贈

堤暖栁絲斜﹐風光屬謝家。晚心應戀水﹐春恨定因花。步逺憐芳艸﹐歸遲見綺霞。由來感情思﹐獨自惜年華。

襄陽樂

閒隨少年去﹐試上大堤逰。畫角棲烏起﹐淸弦過客愁。碑沈楚山石﹐珠徹漢江秋。處處風情好﹐盧家更上樓。

闗山月

蒼茫臨故闗﹐迢遞照秋山。萬里平蕪靜﹐孤城落葉閒。露濃棲雁起﹐天逺戍兵還。復暎徵西府﹐光深組練間。

長城聞笛

孤城笛滿林﹐斷續共霜砧。夜月降羌淚﹐秋風老將心。靜過寒壘徧﹐暗入故闗深。惆悵梅花落﹐山川不可尋。

宮燕詞

毛衣似錦語如弦﹐日暖爭髙綺陌天。幾處野花畱不得﹐雙雙飛向禦鑪前。

賦得灞岸栁送客

楊栁含煙灞岸春﹐年年攀折爲行人。好風倘借低枝便﹐莫遣靑絲掃路塵。

贈崔駙馬

百尺梧桐畫閣齊﹐簫聲落處翠云低。平陽不惜黃金埓﹐細雨花驄踏作泥。

臨水看花

一樹紅花暎緑波﹐淸明騎馬好經過。今朝幾許風吹落﹐聞道蕭郎最惜多。

折楊栁

水邊楊栁曲塵絲﹐立馬煩君折一枝。惟有春風最相惜﹐殷勤更向手中吹。

觀妓人入道

荀令歌鐘北裏亭﹐翠娥紅粉敞云屏。舞衣施盡餘香在﹐今日花前學誦經。

又

碧玉芳年事冠軍﹐淸歌空得隔花聞。春來削髮芙蓉寺﹐蟬鬢臨風墮緑云。

聽李慿彈箜篌

聽奏繁弦玉殿淸﹐風傳曲度禁林明。君王聽樂梨園暖﹐翻到雲門第幾聲。

又

花咽嬌鶯玉潄泉﹐名髙半在禦筵前。漢皇欲助人間樂﹐從遣新聲墜九天。

○梁鍠【十首】

天長節

日月生天久﹐年年慶一逥。時平祥不去﹐壽逺節長來。連吹千家笛﹐同朝百郡杯。願持金殿鏡﹐處處照遺才。

崔駙馬宅賦詠畫山水扇

畫扇出秦樓﹐誰家贈列侯。小含吳剡縣﹐輕帶楚揚州。揜作山雲暮﹐搖成隴樹秋。坐來傳與客﹐漢水又逥流。

觀王美人海圖障子

宋玉東家女﹐常懷物外多。自從圖渤海﹐誰爲覓湘娥。白鷺棲脂粉﹐頳魴躍綺羅。仍憐轉嬌眼﹐別恨一橫波。

聞百舌鳥

百舌聞他郡﹐間闗媚物華。斂形藏一葉﹐分響出千花。坐愛時褰幌﹐行藏或駐車。不須應獨感﹐三載已辭家。

美人春怨【原題美人春臥】

妾家巫峽陽﹐羅幌寢蘭堂。曉日臨窗久﹐春風引夣長。落釵仍掛鬢﹐微汗欲消黃。縱使朦朧覺﹐魂猶逐楚王。

狷氏子

杏梁初照日﹐碧玉後堂開。憶事臨妝笑﹐春嬌滿鏡臺。含聲歌扇舉﹐顧影舞腰逥。別有佳期處﹐靑樓客夜來。

長門怨

妾命何偏薄﹐君王去不歸。欲令遙見悔﹐樓上試春衣。空殿看人入﹐深宮羨鳥飛。翻悲因買賦﹐索鏡照空輝。

名姝詠

阿嬌年未多﹐弱體性能和。怕重愁拈鏡﹐憐輕喜曵羅。臨津雙洛浦﹐對月兩嫦娥。獨有荊王殿﹐時時暮雨過。

艶女詞

露井桃花發﹐雙雙燕並飛。美人姿態裏﹐春色上羅衣。自愛頻開鏡﹐時羞欲掩扉。不知行路客﹐遙惹五香歸。

戲贈歌者

白晳歌童子﹐哀音絕又連。楚妃臨扇學﹐盧女隔簾傳。曉燕喧喉裏﹐春鶯囀舌邊。若逢漢武帝﹐還是李延年。

