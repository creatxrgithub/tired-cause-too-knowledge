

欽定四庫全書

集部八

二皇甫集

總集類

提要

【臣】等謹案唐皇甫冉皇甫曾合集共八卷冉字茂政丹陽人天寶十五載進士大歷中官至左補闕曾字孝常天寶十二載進士官至監察禦史謫陽翟令以終曽集一卷與書錄解題合冉集七卷較書錄解題多五卷然曾集前有大歷十年獨孤及序稱三百有五十篇而此本僅二百三十四篇則已佚其一百十六篇又酬楊侍禦寺中見招送薛判官之越送魏中丞還河北賦得越山皆三韻律詩而編五言古詩中奉寄皇甫補闕六言一首乃張繼詩冉有答詩並序可證而亦編爲冉詩知舊本附答詩後重刋者分體編次乃雜入六言詩中遂誤爲冉詩則並次第亦非其舊觀其與曾集皆以五言排律別立一體非惟唐無此名卽宋元亦尙無此名其爲髙棅以後不學者所竄亂審矣前有王廷相序後有楊愼防並稱河中劉潤之輯二皇甫集然則此集卽潤之所編也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

二皇甫集序

五言詩之源生於國風廣於離騷著於蘇李盛於曹劉其所自逺矣當漢魏間𨿽已朴散爲器作者猶質有餘而文不足以今揆昔則有朱弦疎越大羮遺味之嘆歷千餘嵗至沈詹事宋員外始財成六呂彰施五色使言之而中倫歌之而成聲緣情綺靡之功至是乃備𨿽去雅寢逺其麗有過於古者亦猶路鞀出於土皷篆籀生於鳥迹也沈宋旣歿而崔司勲顥王右丞維復崛起於開元天寶之間得其門而入者當代不過數人補闕其一也補闕諱冉字茂政晏先生之後樂平縣令價之孫潭州長史顗之子十嵗能屬文十五而老成右丞相曲江張公深所嘆異伯父祕書少監彬尢器之自而令問修暢舉進士第一歷無錫尉左金吾兵曹今相國太原公之推轂河南也辟爲書記大歷二載遷左拾遺轉左補闕奉使江表因省家至丹陽朝廷虛三署郎位以待君之復不幸短命年方五十四而歿嗚呼惜哉君忠恕亷恪居官可紀孝友恭讓自內形外言必依仁交不苟合得防喜慍罕見於容故覩君述作知君所尙以景命不永斯文未臻其極也蓋存於遺禮者凡三百有十五篇其詩大略以古之比興就今之聲律涵泳風騷憲章顏謝至若麗曲感動逸思奔發則天機獨得非師資所漿每舞雩詠歸或金穀文防曲水修禊南浦愴別新聲秀句輒加於常時一等才鐘於情故也君母弟曽字孝常與君同稟學詩之訓君有誨誘之助焉旣而麗藻競爽盛名相亞同乎聲者方之景陽孟陽孝常旣除防懼遺制之墜於地也以某與茂政前後爲諫官故銜痛編集以論譔見托遂著其始終以冠於篇時大歷十四年月日司封郎中河南獨孤及序

二皇甫集序

唐大歷中以詩名者有錢起盧綸李端吉中孚韓栩司空曙苗發崔峒耿湋夏侯審十人當時以才子目之後世之論恆不釋於斯較唐一代著作神龍垂拱撲而實開元天寶淳而暢及大歷則美麗矣物至於麗削薄以之而才之稱反不出於盛唐諸君子之際何耶蓋聲獲於偶然而標榜起於所尙古今之通途也功相亞則以功並顯徳相侔則以徳並著志相符則以志並傳文相擬則以文並美故三傑二疏七賢七子之見稱於時固然矣今觀十子之詩其气骨類逓相仿效者𨿽間有才質縮舒而其機軸如發於一遽不得以參差論也然則名稱標榜之來謂不自玆乎𨿽然劉長卿二皇甫亦爲同時其才格當不在十子之下而不得與其列何哉蓋招搖之光屬於斗外濟水然以瀆並名故曰聲稱獲於偶然殊不足爲定論也同寅劉君潤之工於唐人之作政暇取大歷十子詩校正命梓以傳後取皇甫諸君之詩續之鳴呼君之意可以識矣儀封王廷相子衡序

欽定四庫全書

二皇甫集卷一

唐皇甫冉撰

四言古詩

劉方平璧畫山

墨妙無前性生壁先廻溪已失逺嶂猶連側徑樵客長林野煙靑峯之外何處雲天

五言古詩

與張補闕王錬師自徐方淸路同舟南下於臺頭寺畱別趙員外裴補闕同賦雜題一首

朝朝春事晚泛泛行舟逺淮海思無窮悠揚煙景中幸將仙子去復與故人同髙枕隨流水輕防任逺風鐘聲野寺迥艸色故城空送別髙臺上徘徊共惆悵懸知白日斜定是猶相望

屏風上各賦一物得攜琴客

不是向空林應當就磐石白雲知隠處芳艸迷行迹如何祗役心見爾攜琴客

寄劉方平

坐憶山中人窮棲事南畆煙霞相親外墟落今何有潘郎作賦年陶令辭官後逹生貴自適良願固無負田取潁水流樹入陽城口歳暮憂思盈離居不堪久

曽東遊以詩寄之

出郭誰言多廻車始知逺寂然層城暮更念前山轉緫轡越成臯浮舟背梁苑朝朝勞延首往往若在眼落日孤云還邊愁迷楚關如何椒花發復對遊子顏古寺杉松裏連檣洲渚間煙生海西岸云見吳南山驚風掃蘆荻翻浪連天白正是揚防時偏逢江上客由來論佳句況乃愜所適嵳峩天姥峯翠色春更碧气棲湖上雨月淨剡中夕釣艇或相逢江蘺又堪摘迢迢始寧野蕪沒謝公宅朱槿摧列墉蒼苔徧幽石顧予任疏懶期爾振羽翮滄洲未可行湏售金門防

崔十四宅各賦一物得檐栁

官渡老風煙潯陽媚云日漢將營前見胡笳曲中出復在此檐端重陰仲長室

送段明府

遙夜此何其霜空殘杳靄方嗟異鄕別蹔是同公防海林秋更疏野水寒猶大離人轉吳岫旅鴈從燕塞日夕望前期勞心白雲外

酬楊侍禦寺中見招

貧居依栁市閒步在蓮宮髙閤宜春雨長廊好嘯風誠如雙樹下豈比一丘中

見諸姬學玉臺體

艶唱召燕姬淸弦侍盧女由來道姓秦誰不知家楚傳杯見目成結帶明心許寜辭玉輦迎自堪金屋貯朝朝作行雲襄王迷處所

題裴二十一新園

東郭訪先生西郊尋隠路久爲江南客自有云陽樹已得閒園心不知公府步開門白日晚倚杖靑山暮果熟任霜封籬疏從水度窮年常牽綴往事皆淪悞惟見耦耕人朝朝自來去

寄髙云

南徐風日好悵望毗陵道毗陵有故人一見恨無因獨戀靑山久惟令白髮新每嫌持手板時見著頭巾煙景臨寒食農桑接仲春家貧仍嗜酒生事今何有芳艸徧江南勞心憶攜手

送張南史【效何記室體】

馬卿工詞賦位下年將暮謝客愛雲山家貧身不閒風波杳未極幾處逢相識富貴人皆變誰能念貧賤岸有經霜艸林有故年枝俱應待春色獨使客心悲

送薛判官之越

時難自多務識小亦求賢道路無辭逺雲山並在前樟亭待潮處已是越人煙

賦得檐燕

拂水競何忙傍檐如有意翻風去每逺帶雨歸偏駛今君裁杏梁更欲年年去

送魏中丞還河北

寧知貴公子本是魯諸生上國風塵舊中司印綬榮辛勤戎旅事雪下防羌營

又賦得越山三韻

西陵猶隔水北岸已春山獨鳥連天去孤云伴客還祗應結茅宇出入石林間

送竇叔向

楚客怨逢秋閒吟興非一棄官守貧病作賦推文律樵徑未沾霜茅檐初負日今看泛月去偶見乘潮出卜地防爲鄰還依仲長室

題髙云客捨

孤興日自深浮雲非所仰窻中西城峻樹外東川廣晏起簮葛巾閒吟倚藜杖阮公道在醉莊子生常養五柳轉扶疏千峯恣來往淸秋香秔獲白露寒菜長吳國滯風煙平陵延夢想時人趨纓弁髙鳥違羅网世事徒亂紛吾心方浩蕩惟將山與水處處諧眞賞

之京畱別劉方平

客子慕儔侶含淒整晨裝邀歡日不足況乃前期長離袂惜嘉月逺還勞折芳遲回越二陵回首但蒼茫喬木淸宿雨故關愁夕陽人言長安樂其柰緬相望

出塞

吹角出塞門前瞻卽胡地三軍盡回首皆灑望鄕淚轉念關山長行看風景異由來徵戍客負得輕生義

酬裴十四【得宴字】

淮海各聨翩三年方一見素心終不易髮何湏變舊國想平陵春山滿陽羨鄰雞莫唱共惜良夜宴

送鄭二貟外

置酒竟長宵送君登逺道羈心看旅鴈晚泊依秋艸秋艸尙芊芊離憂亦然元戎辟才彥行子犯風煙風煙積惆悵淮海殊飄蕩明日是重陽登髙逺相望

二皇甫集卷一

欽定四庫全書

二皇甫集卷二

唐皇甫冉撰

七言古詩

雜言湖山歌送許鳴謙【並序】

夫子隠者也耕於湖山之田孤云無心飛鳥無迹伯仲邕友家人怡怡貞白之風旁行於澆俗矣始惠然而去又翻然而歸春田雪余具物繁殖結我幽夢湖山間一舉酒而歌之以送逺

湖中之山兮波上靑桂防防兮雨冥冥君歸兮春早滿山兮碧艸晨舂暮汲兮心何求澗戶巖扉兮身自老東嶺西峯兮同白雲雞鳴犬吠兮時相聞幽芳媚景兮當嘉月踐石捫蘿兮恣超忽空山寂寂兮潁陽人旦夕孤云兮隨一身

雜言迎神詞二首【並序】

吳楚之俗與巴渝同風日見歌舞祀者問其故答曰及夏不雨慮將無年復雲家有行人不歸憑是景福夫此二者皆我所懷寄地種苖將成枯艸弟爲臺官羇旅京師秉筆爲迎神送神詞以應其聲亦寄所懷也

迎神

啟庭戶列芳鮮目眇眇心綿綿因風托雨降瓊筵紛下拜屢加籩人心望嵗祈丰年

送神

露沾衣月隠壁气淒淒人寂寂風回雨度虛瑤席來無聲去無迹神心降和神逺客

江艸歌送盧判官

江臯兮春早江上兮芳艸雜蘼蕪兮杜蘅作叢秀兮復羅生被遙隰兮經長阪雨中深兮煙中淺目眇眇兮增愁步遲遲兮堪搴澧之浦兮湘之濵思夫君兮送美人吳洲曲兮楚鄕路逺孤城兮依獨戍新月能分裛露時夕陽照見連天處問君行邁終何之淹泊沿洄風日遲處處汀洲有芳艸王孫詎肯念歸期

雜言月洲歌送趙冽還襄陽

漢之廣矣中有洲洲如月兮水環流流活活兮湍與瀬艸靑靑兮春更秋苦竹林香楓樹樵子罛師幾家住萬山飛雨一川來巴客歸船傍洲去歸人不可遲芳杜滿洲時無限風煙皆自悲莫辭貧賤隔心期家住洲頭定近逺朝泛輕橈暮當返不能隨爾臥芳洲自念天機一何淺

灃水送鄭丰鄠縣讀書

麥秋中夏涼風起送君西郊及灃水孤煙逺樹動離心隔岸江流若千里早年江海謝浮名此路雲山愜爾情上古全經皆在口秦人如見濟南生

登山歌

靑山前靑山後登髙望兩處兩處今何有煙景滿川原離人堪白首

雜言無錫惠山寺流泉歌

寺有泉兮泉在山鏘金鳴玉兮長潺潺作潭鏡兮澄寺內泛巖花兮到人間土膏脈動知春早隈隩陰深長苔艸處處縈回石磴喧朝朝盥潄山僧老僧自老松自新流活活無冬春任防鑿兮任汲引若有意兮山中人偏依佛界通仙境明防玲瓏媚林嶺宛如太室臨九潭詎減天臺望三井我來結綬未經秋已厭防官憶舊遊且復遲回猶未去此心只爲靈泉畱

送包佶賦得天津橋

洛陽嵗暮作徵客【闕】

相望依然一水間相思已如千里隔晴煙霽景滿天津鳯閣龍樓映水濵豈無朝夕軒車度其柰相逢非所親鞏樹甘陵愁逺道他鄕一望人堪老君報還期在早春橋邊日日看芳艸

廬山歌送至法師兼呈薛江州

釋子去兮訪名山禪舟容與兮住仍前猿啾啾兮怨月江兮多煙東林西林兮入何處上方下方兮通石路連湘接楚饒桂花事久年深無杏樹使君愛人兼愛山時引雙旌萬木間政成人野皆不擾遂令法侶性安閒

送陸潛夫往茅山賦得華陽洞離騷體

防仙洞兮訪眞官奠瑤席兮禮石壇忽髣髴兮云擾杳陰深兮夏寒欲回頭兮揮手便辭家兮可否有婚姻兮嬰纒綿歸來兮已久

酬權器

南望江南滿山雪此情惆悵將誰說徒隨羣吏不曽閒頋與諸生爲久別聞君靜坐轉耽書種樹葺茅還舊居終日白雲應自足明年芳艸又何如人生有懷若不展出入公門猶未免回舟朝夕待春風先報華陽洞深淺

二皇甫集卷二

欽定四庫全書

二皇甫集卷三

唐皇甫冉撰

五言律詩

潤州南郭畱別

縈回楓葉岸畱滯木蘭橈吳岫新經雨江天正落潮故人勞見愛行客自無聊君問前程事孤云入剡遙

祭張公洞二首

堯心知稼穡精意繞山川風雨神斯應笙鏞詔命傳沐蘭秪掃地酌桂佇靈仙拂霧陳金防焚香拜玉筵雲開小有洞日出大羅天三鳥隨王母雙童翊子先何時種桃核幾度看桑田倐忽煙霞散空巖騎吏旋

巫山峽

巫峽見巴東迢迢出半空雲藏神女館雨到楚王宮朝暮泉聲落寒暄樹色同淸猿不可聽偏在九秋中

長安路【一作韓栩詩】

長安九城路戚裏五侯家結束趨平樂聨翩抵狹斜髙樓臨逺水復道出繁花惟見相如宅蓬門度歳華

送朱逸人

時人多不見出入五湖間寄酒全吾道移家愛逺山便看秋艸暮欲共白雲還𨿽在風塵裏陶潛身自閒西陵寄靈一上人朱放【又見曽集題作西陵寄二公尾句字不同】

西陵遇風處自古是通津終日空江上雲山若待人汀洲寒事早魚鳥興情新回望山陰路心中有所親赴無錫寄別靈一淨虛二上人雲門所居【又見郎集題少數字】

髙僧本姓竺開士【一作寺】舊名林一入春山裏千峯不可尋新年芳艸徧終日白雲深欲徇防官去懸知訝此心

獨孤中丞筵陪餞韋使君赴升州

中司龍節貴上客虎符新地控吳襟帶才髙漢縉紳泛舟應度臘入境便行春處處歌來暮長江建業人

送王緒剡中

不見闗山去何時到剡中已聞成竹木更道長兒童籬落云常聚村墟水自通朝朝憶度非是對淸風酬李郎中侍禦秋夜登福州城樓見寄

辛勤萬里道蕭索九秋殘月照閩中夜天疑海上寒王程無地逺主意在人安遙寄登樓作空知行路難

同李司直諸公暑夜南余館

何處多明月津亭暑夜深煙霞不可望雲樹更沈沈好是吳中隠仍爲洛下吟官防朝復夕牽彊亦何心

贈普門上人

支公身欲老長在沃州多慧力堪傳教禪功久伏魔山云隨坐夏江艸伴頭陀借問回心後賢愚去幾何

與諸公同登無錫北樓【又見郎集】

秋興因危堞歸心過逺山風霜徵鴈早江海旅人閒驛樹寒仍密漁舟晚自還仲宣何所賦祗嘆在荊蠻【末三字一作滯柴關】

同李蘇州傷美人

玉佩石橊裙當年嫁使君專房猶見寵傾國眾皆聞歌舞嘗無對幽明忽此分陽臺千萬里何處作朝云

題魏仲光淮山所居

人羣不相見乃在白雲間問我將何適羨君今獨閒朝朝汲淮水暮暮上山幸已安貧定惟從鬢髮斑

送鄭判官赴徐州

從軍北隴頭師在古徐州气勁三河卒功多萬里侯元戎閫外令才子幄中籌莫聽關山曲還生出塞愁

送頋萇往新安

由來山水客復道向新安半是乘潮便全非行路難晨裝林月在野飯浦沙寒嚴子千年後何人釣舊灘

送權三兄弟

淮海風濤起江關憂思長同悲鵲繞樹獨作鴈隨陽山晚云和雪汀寒月照霜由來濯纓處漁父愛滄浪

落第後東逰畱別

學成方自得何事學干求果以浮名誤深貽逹士羞九江連漲海萬里任虛舟歳晚同懷客相思波上鷗

寄劉八山中

東臯若近逺苦雨隔還期閏歳風霜晚山田収獲遲茅檐燕去後樵路菊黃時平子遊都久知君坐見嗤

九日寄鄭豊

重陽秋已晚千里信仍稀何處登髙望知君正憶歸還當采時菊定未授寒衣欲識離居恨郊園正掩扉

劉方平西齋對雪

對酒閒齋晚開軒臘雪時花輕疑絮絡色淨潤簾帷委樹寒枝弱縈空去鴈遲自然堪訪戴無復四愁詩

福先寺尋湛然寺主不見

寂然空佇立往往報疏鐘髙館誰畱客東南二室峯川原通霽色野邑變春容惆悵層城暮猶言歸路逢

秋夜寄所思

寂寞坐遙夜淸風何處來天髙散騎省月冷建章臺鄰笛哀聲急城砧朔气催芙蓉已委絕誰復可爲媒

賦得郢路悲猿

悲猿何處發郢路第三聲逺客知秋暮空山益夜淸啾啾深眾木噭噭入孤城坐覺盈心耳翛然適楚情

淸明日靑龍寺上方賦得多字

上方偏可適季月況堪過逺近水聲至東西山色多夕陽畱徑艸新葉變庭柯已度淸明節春秋如客何

與張諲宿劉八城東莊

人閒當歳暮田野尙逢迎萊子多嘉慶陶公得此生寒蕪連古渡雲樹近嚴城雞黍無辭薄貧交但貴情

問上人疾

醫王猶有疾妙理競難窮餌藥應隨病觀身轉悟空地閒花欲雨窻冷竹生風幾日東林去門人待逺公

送竇叔向入京

冰結楊柳津從吳去入秦徒云還上國誰爲作中人驛樹同霜霰漁舟伴苦辛相如求一謁詞賦逺隨身

登石城戍望海寄諸曁嚴少府

平明登古戍徙倚待寒潮江海方回合雲林自寂寥詎能知逺近徒見蕩煙霄卽此滄洲路嗟君久折腰

同樊潤州秋日登城樓

露冕臨平楚寒城帶早霜時同借河內人是臥淮陽積水澄天塹連山入帝鄕因髙欲見下非是愛秋光

送蔣評事往福州

江上春常早閩中客去稀登山怨迢遞臨水惜芳菲煙樹何時盡風防幾日歸還看復命處盛府有光輝

賦得荊溪夜湍送蔣逸人歸義興山

驚湍流不極夜度識云岑長帶溪沙淺時因山雨深方同七里路更遂五湖心掲厲朝將夕潺湲古至今花源君若許𨿽逺亦相尋

送孔黨赴舉

入貢列諸生詩書業早成家承孔聖後身有魯儒名楚水通滎浦秦山擁漢京愛君方弱冠爲賦少年行

齊郎中筵賦得的的防向浦畱別

一防何處去正在望中防浦迥搖空色汀回見落暉無爭髙鳥度能送逺人歸偏似南浮客悠揚無所依

送陸鴻漸棲霞寺采茶

采茶非采菉逺逺上層岈布葉春風暖盈筐白日斜舊知山寺路時宿野人家借問王孫艸何時泛椀花

泊丹陽與諸人同舟至馬林溪遇雨

雲林不可望溪水更悠悠共載人皆客離家春到秋逺山方對枕細雨莫回舟來往南徐路多爲芳艸畱

送李使君赴撫州

逺送臨川守還同康樂侯歳時徒攺易今古接風流五馬嘶長道雙旌向本州鄕心寄西北應此郡城樓

同樊潤州逰東山

北固多陳迹東山復盛遊鐃聲發大道艸色引行騶此地何時有長江自古流頻隨公府步南客寄徐州

送安律師

出家童子歳愛此雪山人長路經千里孤云伴一身水中應見月艸上豈傷春永日空林下心將何物親

溫湯卽事

天仗星辰轉霜冬景气和樹含溫液潤山入繚垣多丞相金錢賜平陽玉輦過魯儒求一謁無路獨如何

送薛秀才

𨿽是尋山客還同慢世人讀書惟務靜無褐不憂貧野色春冬樹雞聲逺近鄰郤公卽吾友合與爾相親

酬李司兵直夜見寄

江城聞皷角旅宿復何如寒月此宵半春風舊歳余徒云資薄祿未必勝閒居見欲扁舟去誰能畏簡書

送唐別駕赴郢州

莫嘆辭家逺方看佐郡榮長林通楚塞髙嶺見秦城雪向峣關下人從郢路迎翩翩駿馬去自是少年行

送李使君赴邵州

出送東方騎行安南楚人城池春足雨風俗夜迎神郢路逢歸客湘川問去津爭看使君度皂蓋雪中新

故齊王贈承天皇帝挽歌

禮盛追宗日人知友悌恩舊居從代邸新隴入文園鴻寶仙書祕龍旂帝服尊蒼蒼松裏月萬古此髙原

贈恭順皇后挽歌

䢐謝年方久哀榮事獨稀𨿽殊百兩迓同是九泉歸詔使歸金防神人送玉衣空山竟不徙寧肯學湘妃

寄鄭二侍禦歸新鄭無礙寺所居

何事休官早歸來作鄭人雲山隨伴侶伏臘見鄕親南畆無三徑東林寄一身誰當便靜者莫使甑生塵

送盧山人歸林慮山

無論行逺近歸向舊煙林寥落人家少靑鳥道深白雲長滿目芳艸自知心山色連東海相思何處尋

送榮別駕赴華州

直到羣峯下應無累日程髙車入郡捨流水出關城艸色田家迥槐陰府吏迎還將海沂詠借甚漢公卿

送常大夫加散騎常侍赴朔方

故壘煙霞後新軍河塞間金貂寵漢將玉節度蕭關澶漫沙中雪依稀漢口山人知竇車騎計日勒銘還

送柳八貟外赴江西

岐路窮無極長江九分行人隨旅鴈楚樹入湘云久在徵南役何殊薊北勳離心不可問歳暮雪紛紛

又送陸潛夫茅山尋友

登山自補屐訪友不賫糧坐嘯靑楓晚行吟白日長人煙隔水見艸气入林香誰作招尋侶淸齋宿紫陽

送盧郎中使君赴京

三年期上國萬里自東溟曲蓋遵長道油幢憩短亭楚雲山隠隠淮雨艸靑靑康樂多新興題詩紀所經

送鄭員外入茅山居

但見全家去寜知幾日還白雲迎谷口流水出人間冠冕情遺世神仙事滿山其中應有物豈貴一身閒

送志彌師往淮南

已能持律藏復去禮禪亭長老偏摩頂時流尙誦經獨行寒野曠旅宿逺山靑眷屬空相望鴻飛已杳

謝韋大夫柳栽

本在胡笳曲今從漢將營濃陰方待庇弱植豈無情比雪花應吐藏烏葉未成五株蒙遠賜應使號先生

寄劉方平大谷田家

故山聞獨往樵路憶相從冰結泉聲絕霜淸野翠濃籬邊潁陽道竹外少姨峯日夕田家務寒煙隔幾重

雨雪

風沙悲久戍雨雪更勞師絕漠無人境將軍苦戰時山川迷向背氛霧失旌旗徒念天涯隔中人芳艸期

送劉兵曹還隴山居

離堂徒防語行子但悲辛𨿽是還家客終爲隴上人先秋雪已滿近夏艸初新惟有聞羌笛梅花曲裏春

同裴少府安居寺對雨

共結尋眞防還當退食初鑪煙雲气合林葉雨聲余溽暑銷珍簟浮涼入綺防歸心從念逺懷此復何如

送元晟歸潛山所居

深山秋事早歸去復何如裛露収新稼迎寒葺舊廬題詩卽招隠作賦是閒居別後空相憶康懶寄書

送康判官往新安賦得江路西南永

不向新安去那知江路長猿聲近廬霍水色勝瀟湘驛樹収殘雨漁家帶夕陽何須愁旅泊使者有輝光

宿洞靈觀

孤煙靈洞逺積雪滿山寒松栢淩髙殿莓苔封石壇客來淸夜久仙去白雲殘明日開金籙焚香更沐蘭

酬盧十一過宿

乞還方未遂日夕望雲林況復逢春艸何勞問此心閒門公務散枉防故情深遙夜他鄕酒同君梁甫吟

奉和對雪

春雪偏當夜暄風卻變寒庭深不復掃城曉更宜看命酒閒今酌披裘晚未冠連營鼓角動忽似戰桑幹

送蕭獻士

惆悵煙郊晚依然此送君長河隔旅夢浮客伴孤云淇上春山直黎陽大道分西陵儻一弔應有士衡文

賣藥人處得南陽朱山人書

賣藥何爲者逃名市井居惟通逺山信因致逸人書已報還丹效全將世事疏秋風溪景裏蕭散寄樵漁

送裴員外往江南

公務江南逺畱歡幙下榮楓林緣楚澤水驛到湓城岸艸知春晚沙禽好夜驚風防幾泊處處處暮潮淸

奉和王相公早春登徐州城

落日憑危堞春風似故鄕川流通楚塞山色繞徐方壁壘依寒艸旌旗動夕陽無戎資上防南畆起耕桑

奉和對山僧【又見曽集】

吏散重門掩僧來閉閤閒逺心馳北闕春興寄東山艸長風光裏鸎喧靜黙間芳辰不可住惆悵暮禽還

奉和待勤照上人不至

東洛居賢相南方待本師旌麾儼欲動杯錫杳仍遲積雪迷何處驚風泊幾時大臣能防法況有故山期

奉和漢祖廟下之作

古廟風煙積春城車騎過方修漢祖祀更使沛童歌寢帳巢禽出香煙水霧和神心降福處應在故鄕多

和朝郎中揚子翫雪寄山陰嚴維

凝陰晦長箔積雪滿通川徵客寒猶去愁人晝更眠謝家興詠日漢將出師年聞有招尋興隨君訪戴船

歸渡洛水

暝色赴春愁歸人南渡頭渚煙空翠合灘月碎光流澧浦饒芳艸滄浪有釣舟誰知訪歌客此意正悠悠

送田濟揚州赴選

家貧不自給求祿爲荒年調補無髙位卑棲屈此賢江山欲霜雪吳楚接風煙相去誠非遠離心亦渺然

酬崔侍禦期籍道士不至兼寄

一心求妙道幾嵗候眞師丹竈今何在白雲無定期昆侖景致絕汗漫往還遲君但焚香待人間到有時

送韋山人歸鐘山所居【又見郎集】

逸人歸路逺弟子出山迎服藥顏𨿽駐耽書癖未成柴扉度歳月藜杖見公卿更作儒林傳還應有姓名

徐州送丘侍禦之越

時鳥催春色離人惜歳華逺山隨擁傳芳艸引還家北固潮當濶西陵路稍斜縱令寒食過猶有鏡中花

送延陵陳法師赴上元

延陵初罷講建業去隨緣翻譯推多學壇場最少年浣衣逢野水乞食向人煙徧禮南朝寺焚香古像前

賦得海邊樹

歷歷緣荒岸防防入逺天每同沙艸發長共水雲聨搖落潮風早離披海雨偏故傷遊子意多在客舟前

題昭上人房

沃州傳教後百衲老空林慮盡朝昏磬禪隨坐臥心鶴飛湖艸迥門閉野雲深地與天臺接中峯早晚尋

媫妤怨

由來詠團扇今已值秋風事逐時皆往恩無日再中早鴻聞上苑寒露下深宮顏色年年謝相如賦豈工

送客

旗鼔軍威重關山客路賖待封甘度隴回首不思家城下春山路營中瀚海沙河源𨿽萬里音信寄來查

秋夜宿嚴維宅

昔聞度宅門向防稽峯君住東湖下淸風繼舊蹤秋深臨水月夜半隔山鐘世故多離別良宵詎可逢

送普門上人【又見曽集】

花宮難久別道者憶千燈殘雪入林路深山歸寺僧日光依嫩艸泉響滴春冰何用求方便看心是一乘

送防州班使君

晚日照樓前三軍拜峽邊白雲隨浪散靑壁與城連萬嶺岷峨雪千家橘柚川還如赴河內天上去經年

酬袁補闕中天寺見寄

東林初結社已有晚鐘聲窻戶背流水房廊半架城逺山重疊見芳艸淺深生每與君攜手多煩長老迎

和謝舍人雪後寓直

禁省夜沈沈春風雪滿林滄洲歸客夢靑侍臣心揮翰宣鳴玉承恩在賜金建章寒漏起更助掖垣深

西陵寄靈一上人朱放

西陵遇風處自古是通津終日空江上雲山若待人汀洲寒事早魚鳥興情新回望山陰路吾心有所親

歸陽羨兼送劉八長卿

湖上孤防別江南謫宦歸前程愁更逺臨水淚沾衣云夢春山徧瀟湘過客稀武陵招我隠歳晚閉柴扉

尋戴處士

車馬長安道誰知大隠心蠻僧畱古鏡蜀客寄新琴曬藥竹齋暖搗茶松院深思君一相訪殘雪似山陰

早發中嚴寺別契上人

蒼蒼松桂陰殘月半西岑素壁寒燈暗紅鑪夜火深廚開山防散鐘盡嶺猿吟行役方如此逢師懶話心

酬鄭髙郵秋夜見寄

搖落空林夜河陽興已生欲辭公府步知結逺山情髙栁風難定寒泉月助明袁安方臥雪尺素及柴荊

二皇甫集卷三

欽定四庫全書

二皇甫集卷四

唐皇甫冉撰

五言排律

酬張二仲彛

吳洲見芳艸楚客動歸心屈宋鄕山古荊衡煙雨深艱難十載別羇旅四愁侵澧月通沅水湘云入桂林已看生白髮當爲乏黃金江海時相見惟聞梁甫吟

答張諲劉方平兼呈賀蘭廣

野性難馴狎荒郊自閉門心閒同海鳥日夕戀山村屢枉瓊瑤贈如今道術存逺峯時振防春雨耐香源復有故人在寜聞檐鵲喧靑靑艸色緑終是待王孫

酬包評事璧畫山水見寄

逹官知所傲本意在雲泉濡翰生新興羣峯忽眼前黛中分逺近筆下起風煙巖翠深樵路湖光出釣船寒侵赤城頂日照武陵川若覽名山誌仍聞招隠篇遂令江海客惆悵憶閒田

贈鄭山人

白首滄洲客陶然得此生龎公采藥去萊氏與妻行乍見還州裏全非隠姓名掛防臨海嶠貰酒秣陵城伐木吳山曉持竿越水淸家人恣貧賤物外任衰榮忽爾辭林壑髙歌至上京避喧心已慣念逺夣頻成石路寒花發江田臘雪明纁儻有命何以遂躬耕

河南鄭少尹城南亭送鄭判官還河東

使臣懷餞席亞尹有前溪客是仙舟裏途從禦苑西泉聲喧暗竹艸色引長堤故綘靑山在新田緑樹齊天秋聞別鵠關曉待鳴雞應嘆沈冥者年年津路迷

登元廟

古廟川原迥重門禁籞連海童紛翠蓋羽客事瓊筵禦路分疏柳離宮出苑田興新無向背望久辧山川物外將遺老區中誓絕緣函關若逺近紫气獨依然

冬夜集賦得寒漏

淸冬洛陽客寒漏建章防出禁因風徹縈窻共月來偏將殘瀨雜乍與遠鴻哀遙夜重城警流年滴水催荒齋堪坐聽況有故人杯

寄江東李判官

遠懷不可道歷稔勌離憂洛下聞新鴈江南想暮秋澄淸佐八使綱紀案諸侯地識吳平久才當晉用求時賢幾殂謝摛藻繼風流更有西陵作還成北固遊歸程限尺牘王事在扁舟山色臨湖盡猿聲入夣愁

送從弟豫貶遠州

何事成遷客思歸不見鄕遊吳經萬里弔屈過三湘水與荊巫接山通鄢郢長名嗟黃綬系身是白眉良獨結南枝恨應思北鴈行憂來沽楚酒鬢莫凝霜

太常魏博士遠出賊庭江外相逢因敍其事

烽火驚戎塞豺狼犯帝畿川原無稼穡日月翳光輝里社枌楡毀宮城騎吏非羣生被毒雜虜耀輕肥多士從芳餌惟君識禍機心同合浦葉命寄首陽薇恥作纎鱗喣方隨髙鳥飛山經商嶺出水泛漢池歸離別霜凝鬢逢迎淚迸衣京華長路絕江海故人稀秉節身常苦求仁志不違只應窮野外耕種且相依

上禮部楊侍郎

郢匠掄材日轅輪必盡呈敢言當一干徒欲諸生未學漸鄒魯深仁錄弟兄餘波知可挹弱植更求榮績媿他年敗功期此日成方因舊桃李猶冀載飛鳴道淺猶懷分時移但自驚關門驚暮節林壑廢春耕十里嵩峯近千秋潁水淸煙花迷戍谷墟落接陽城渺黙思鄕夣遲回知己情勞歌終此曲還是苦辛行

宿嚴維宅送包七

江湖同避地分守自依依盡室今爲客經秋空念歸嵗儲無別墅寒服羨鄰機艸色村橋晚蟬聲江樹稀夜涼冝共醉時難惜相違何事隨陽侶汀洲忽背飛

送李萬州赴饒州覲省【得西字】

前程觀拜慶舊館惜招攜荀氏風流日胡家淸白齊川回吳岫失塞濶楚云低舉目觀魚鳥驚心怯皷鼙人稀漁浦外灘少定山西無限靑靑艸王孫去不迷

送鄒判官赴河南

看君發原隰四牡去皇皇始罷滄江吏還隨粉署郎海沂軍未息河畔嵗仍荒徵稅人全少榛蕪虜近亡所行知宋逺相隔嘆淮長早晚裁書寄銀鉤佇八行

送歸中丞使新羅

詔使殊方逺朝儀舊典行浮天無盡處望日計前程暫喜孤山出長愁積水平野風飄疊皷海雨濕危旌異俗知文教通儒有令名還將大戴禮方外授諸生

劉侍禦朝命許停官歸侍

孟孫惟問孝萊子復辭官幸遂溫凊願其甘稼穡難采芝供上藥拾槿奉晨餐棟裏雲藏雨山中暑帶寒非時因有筍閒地盡生蘭賜告承優詔長筵永日歡

夜集張諲所居【得飄字】

江南成久客門館日蕭條惟有圗書在多傷鬢髮凋諸生陪講誦稚子給漁樵虛室寒燈靜空堦落葉飄滄洲自有趣誰道隠湏招

奉和獨孤中丞逰法華寺

謝君臨郡府越國舊山川訪道三千界當仁五百年巖空騶馭響樹宻斾旌連閤影淩空壁松聲助亂泉開門得初地伏檻接諸天向背春光滿樓臺古制全羣峯爭彩翠百谷防風煙香像隨僧久祥烏報客先淸心乘暇日稽首慕良緣法證無生偈詩成大雅篇蒼生望已久回駕獨依然

閒居作

多病辭官罷閒居作賦成圗書惟藥籙飲食止藜羮學謝淹中術詩無鄴下名不堪趨建禮詎是厭承明已輟金門步方從石路行逺山期道士髙柳覓先生性懶尢因疾家貧自少營種苗𨿽向短谷價幸全輕篇詠投康樂壺觴就步兵何日肯相訪開戶一逢迎

送處州裴使君赴京

使君朝北闕車騎發東方別喜天書召寜憂地脈長山行朝復夕水宿露爲霜秋艸連秦塞孤防落漢陽新銜趨建禮舊位識文昌惟有東歸客應隨南鴈翔

和袁郎中破賊後經剡中山水

武庫分帷幄儒衣事皷鼙兵連越徼外防盡海門西節比全疏勒功當雪防稽旌旗回剡嶺士馬濯靈溪受律梅初發班師艸未齊行防佩金印豈得訪丹梯

送魏六侍禦葬

哭葬寒郊外行將何所從盛曹徒列栢新墓已栽松海月同千古江云覆幾重舊書曽諫獵遺艸議登封疇昔輕三事常期老一峯門臨商嶺道窻引洛城鐘應積泉中恨無因世上逢招尋偏見厚疏慢亦相容張範危通夣求羊永絕蹤誰知長卿疾歌賦不還卭

送王相公赴幽州【一作韓栩詩】

黃閤開帷幄丹墀拜冕旒位髙湯左相權總漢諸侯不攺周南化仍分趙北憂雙旌過易水千騎入幽州塞艸連天暮邊風動地秋無因陪逺道結束佩吳鉤

東郊迎春

曉見蒼龍駕東郊春已迎防雲天仗合象太階平佳气山川秀和風政令行勾陳霜騎肅禦道雨師淸律向韶陽變人隨艸木榮遙觀上林樹今日遇遷鶯

華淸宮

驪岫接新丰岧嶤駕翠空鑿山開祕殿隠霧閉仙宮綘闕猶棲鳯雕梁尙帶虹溫泉曾浴日華館舊迎風肅穆瞻云輦沈深閉綺櫳東郊倚望處瑞气靄蒙蒙

和鄭少尹祭中嶽寺北訪蕭居士越上方

肅事祠靈境尋眞到隠居夤緣幽谷逺蕭散白雲余晚節持僧律他年著道書海邊曽狎鳥濠上正觀魚寂靜求無相淳和覩太初一峯綿嵗月萬姓任盈虛籬隔溪鐘度空臨澗木疏謝公懷舊壑回駕復何如

適荊州途次南陽贈何明府

千里獨逰日有懷誰與同言過細陽令一遇朗陵公淸節邁多士斯文傳古風閭閻知俗變原野識年丰吾道方在此前程殊未窮江天經峴北客思滿巴東夣渚夕愁逺山丘晴望通應嗟出處異流蕩楚雲中

二皇甫集卷四

欽定四庫全書

二皇甫集卷五

唐皇甫冉撰

七言律詩

三月三日義興李明府後亭泛舟

江南煙景復如何聞道新亭更可過處處萟蘭春浦緑萋萋借艸逺山多壺觴湏就陶彭澤時俗猶傳晉永和更使輕橈徐轉去防風落日水增波

送李錄事赴饒州

北人南去雪紛紛鴈叫汀沙不可聞積水長天隨逺客荒城極浦足寒雲山從建業千峯斷江至潯陽九分借問督郵才弱冠府中年少不如君

秋夜有懷髙十五兼呈空和尙

晚節聞君趨道深結茅栽樹近東林大師幾度曽摩頂髙士何年遂發心北渚三更聞過鴈西城萬里動寒砧不見支公與度相思擁膝坐長吟

元觀送李深李風還奉先華陰

此去那知道路遙寒原紫府上迢迢莫持別酒傾瓊液乍唱離歌和鳯簫逺水東流浮落景繚垣西轉失行鑣華山秦塞長相憶無使音塵頓寂寥

送錢塘路少府赴制舉

公車待詔赴長安客裏新正阻舊歡遲日未能銷野雪晴花偏自犯江寒東溟道路通秦塞北闕威儀識漢官共許郤詵工射防恩榮請向一枝看

酬張二倉曹揚子所居見寄兼呈韓郎中

孤云獨鶴自悠悠別後經年尙泊舟漁父置詞相借問郎官能賦許依投折芳逺寄三春艸乘興閒看萬里流莫怪杜門頻乞假不堪扶病拜龍樓

使往壽州淮路寄劉長卿

榛艸荒涼村落空驅馳卒歳亦何功蒹葭曙色蒼蒼逺蟋蟀秋聲處處同鄕路遙知淮浦外故人多在楚云東日夕煙霜那可道壽陽西去水無窮

同溫丹徒登萬歳樓

髙樓獨立【一作上】思依依極浦遙山合翠防江客不堪頻北顧塞鴻何事復南飛丹陽古渡寒煙積步空州逺樹稀聞道王師猶轉戰誰能談笑觧重圍

宿淮陰南樓酬常伯能

淮陰日落上南樓喬木荒城古渡頭浦外野風初入戶窗中海月早知秋滄波一望知千里畫角三聲起百憂佇【一作獨】立分宵絕【一作逺】來客煩君步履忽相求

酬李補闕

十年歸客但心傷三徑無人已自荒夕宿靈臺伴煙月晨趨建禮逐衣裳偶因麋鹿隨丰艸謬荷鴛鸞借末行縱有諌書猶未獻春風拂地日空長

送崔使君赴壽州【一見劉長卿集】

列郡專城分國憂彤防皂蓋古諸侯仲華遇主年猶少公瑾論兵位已酬艸色靑靑宜建隼蟬聲處處雜鳴騶千里相思如可見淮南木落早驚秋

館陶李丞舊居

盛名天下挹餘芳棄置終身不拜郎詞藻世傳平子賦園林人比鄭公鄕門前墜葉浮秋水籬外寒臯帶夕陽日月靑松成古木秪應來者爲心傷

送袁郎中破賊北歸

優詔親賢時獨稀中途紫綬換徵衣黃香省闥登朝去楊僕樓船振旅歸萬里長聞隨戰角十年不得偃郊扉

【闕】

但將詞賦奉恩輝

寄韋司直【郎士元亦有此詩未詳誰作】

聞君感嘆二毛初舊友相邀萬里餘烽戍有時驚暫定甲兵何處可安居客來吳地星霜久家在平陵音信疏昨夜春風還入戶登山臨水復何如

彭祖井

上公旌節在徐方舊井莓苔近寢堂訪古應知彭祖宅得仙何必葛洪鄕淸虛不共春池競盥潄偏宜夏日長聞道延年如玉液欲將調鼎獻明光

秋日東郊作

閒看秋水心無事臥對寒林【一作松】手自栽廬嶽髙僧畱偈別茅山道士寄書來燕知社日辭巢去菊爲重陽冒雨開淺薄將何稱獻納臨岐終日自遲回

送張道士歸茅山謁李尊師

向山獨有一人行近洞應逢雙鶴迎常以素書傳子弟還因白石號先生無窮杏樹行時種幾許芝田向月耕師事少君年嵗久欲隨旌節往層城

送孔巢父赴河南軍

江城相送阻煙波況復新秋一鴈過聞道全師徵北虜更言諸將防南河邊心杳杳鄕人絕塞艸靑靑戰馬多共許陳琳工奏記知君名宦未蹉跎

招隠寺送閻判官還江州

離別那逢秋气悲東林更作上方期共知客路浮雲外暫愛僧房墜葉時長江九派人歸少寒嶺千重鴈度遲借問潯陽在何處每看潮落一相思

李二侍禦丹陽東去新亭

姑蘇東望海陵間幾度裁書信未還長在府中持白簡豈知天畔有靑山人歸極浦寒流廣鴈下平蕪秋野閒舊日新亭更攜手他鄕風景亦相關

二皇甫集卷五

欽定四庫全書

二皇甫集卷六

唐皇甫冉撰

五言絕句

同諸公有懷

舊國迷江樹他鄕近海門移家南渡久童稚觧方言

題畫帳二首

山水

桂水饒楓杉荊南足煙雨猶凝黛色中復是雒陽岨

逺帆

朝見巴山客暮見巴山客云防倘蹔停中路陽臺夕

渡汝水向太和山

落日事褰渉西南投一峯誠知秋水淺但怯無人蹤

秋怨

長信多秋气昭陽借月華那堪閉永巷聞道選良家

山中五詠

門栁

接影武昌城分行漢南道何事閉門外空對靑山老

逺山

少室盡西峯鳴臯隠南靣柴門縱復關終日窻中見

南澗

上路各乘軒髙朋盡鳴玉寜知澗下人自愛輕波淥

春艸

艸徧潁陽山花開武陵水春色旣已同人心亦相似

山館

山館長寂寂閒雲朝夕來空庭復何有落日照靑苔

同張侍禦詠興寜寺經藏院海石橊

嫩葉生初茂殘花少更鮮結根龍藏側故欲抗靑蓮

送王司直

西塞雲山遠東風道路長人心勝潮水相送過潯陽

婕妤怨

花枝出建章鳯管發朝陽借問承恩者雙蛾幾許長

酬李判官度棃嶺見寄

隴首怨西徵嶺南鴈北顧行人與流水共向閩中去

題盧十所居

春風來幾日先入辟疆園身外無餘事閒吟晝閉門

山半橫云

湘水風日滿楚山朝夕空連峯𨿽已見猶念長雲中

病中對石竹花

散防空堦下閒凝細雨中那能久相伴嗟爾殢秋風

送王翁信還剡中舊居

海岸耕殘雪溪沙釣夕陽家中何所有春艸漸看長

送陸邃潛夫【並序】

頃者江淮徵鎭屢有掄材之舉子不列焉有司之過予方耕山釣湖避人如逃防徒欲羅

髙鴻捕深魚窮年竭日其可得也今齒髮向暮執勞無力眾雛嗷嗷開口待哺如有知者子其行乎無爲自苦一絕賦之

髙山迥欲登逺水深難渡杳杳復漫漫行人別家去

楊氏林亭探得古槎

千年古貎多八月秋濤晚偶被主人畱那知來近遠

和王給事禁省棃花詠

巧觧逢人笑還能亂蝶飛春時風入戶幾片落朝衣

送陸鴻漸赴越【並序】

君自數百里訪予羇病牽力迎門握手心喜冝渉旬日始至焉究孔釋之名理窮歌詩之麗則逺墅孤島通舟必行漁梁釣磯隨意而往餘興未盡告云遐徵夫越地稱山水之鄕轅門當節鉞之重進可以自薦求試退可以閒居保和吾子所行蓋不在此尙書郎鮑侯知子愛子者將推食解衣以拯其極講徳防藝以淩其深豈徒嘗鏡水之魚宿耶溪之月而已吾是以無間勸其晨裝同賦送逺客一絕

行隨新樹深夣隔重江遠迢遞風日間滄茫洲渚晚臺頭寺願上人院古松下有小松栽毫未新生與纎艸不辧重其有淩雲幹霄之志與趙八員外裴十補闕同賦之

細艸亦全髙秋毫乍堪比及至幹霄日何人復居此

漁子溝寄趙員外裴補闕

欲逐淮潮上暫停漁子溝相望知不見終是屢回頭

同李三月夜作

霜風驚度鴈月露皎疏林處處砧聲發星河秋夜深

初出沅江夜入湖

放澑出江口回瞻松栝深不知舟中月更引湖間心

送裴陟歸常州

夜雨湏停棹秋風暗入衣見君常北望何事卻南歸

洪澤館壁見故禮部尙書題詩

底事洪澤壁空畱黃絹詞年年淮水上行客不勝悲

望南山雪懷山寺普上人

夜夜夣蓮宮無由見逺公朝來出門望知在雪山中

贈寄權二客捨

南橋春日暮楊柳帶淸渠不得同攜手空成意有餘

送李山人還

從來無檢束只欲老煙霞雞犬聲相應深山有幾家

六言附

小江靈一上人

江上年年春早津頭日日人行借問山陰逺近猶聞薄暮鐘聲

閒居【又作王維詩】

桃紅復含宿雨柳緑更帶春煙花落家童未掃鶯啼山客猶眠

送鄭二之茅山

水流絕澗終日艸長深山暮春犬吠雞鳴幾處條桑種杏何人

問李二司直所居雲山

門外水流何處天邊樹繞誰家山色東西多少朝朝幾度云

二皇甫集卷六

欽定四庫全書

二皇甫集卷七

唐皇甫冉撰

七言絕句

臨平道中贈同舟人

逺山誰辧江南北長路空隨樹淺深流蕩飄颻此何極惟因行客共知心

舟中送李八【得回字】

詞客金門未有媒遊吳適越任舟回逺水迢迢分首去天邊山色待人來

少室韋錬師升仙歌

紅霞紫气晝氳氳絳節靑幢迎少君忽從林下升天去空使時人禮白雲

送裴闡【得歸字】

道向毗陵豈是歸客中誰與換春衣今夜孤舟行近逺子荊零雨正霏霏

秋夜戱題劉方平壁

鴻悲月白時將謝正可招尋惜遙夜翠帳蘭房曲且深寜知戶外淸霜下

重陽日酬李觀

不見白衣來送酒但令黃菊自開花愁看日晚良辰過步步行尋陶令家

寄權器

露濕靑無時欲晚水流黃葉意無窮節近重陽念歸否眼前籬菊帶秋風

送陸澧郭鄖

才見吳洲百艸春已聞燕鴈一聲新秋風何處催年急偏逐山行水宿人

寄振上人無礙寺所居

戀親時見在人羣多在東南就白雲獨坐焚香誦經處深山古寺雪紛紛

酬張繼【並序】

懿孫余之舊好祗役武昌六言詩見懷今以七言裁答蓋拙於事者繁而費也

悵望南徐登北固迢遙西塞限東關落日臨川問音信寒潮惟帶夕陽還

又得云字

何事千年遇聖君坐令雙鬢老如雲南行更入深山淺岐路悠悠水自分

題蔣道士房

軒窻縹緲起煙霞誦訣存思白日斜聞道昆侖有仙籍何時靑鳥送丹砂

送云陽少府【得歸字】

渭曲春光無逺近池陽谷口倍芳菲官舎村橋來幾日殘花寥落待君歸

曽山送別

淒淒遊子若飄蓬明月淸罇秪暫同南望千山如黛色愁君客路在其中

赴李少府莊失路

君家南郭白雲連正待情人弄石泉月照煙花迷客路蒼蒼何處是伊川

送謝十二判官

四牡驅馳千里餘越山稠疊海林疏不辭終日離家逺應爲劉公一紙書

同李萬晚望南嶽寺懷普門上人

釋子身心無垢紛獨將衣鉢去人羣相思晚望松林寺惟有鐘聲出白雲

送魏十六還蘇州

秋夜沈沈北【一作此】送君陰虫切切不堪聞歸【一作孤】舟明月【一作日】毘陵道回首姑蘇是白雲

浪淘沙二首

蠻歌荳蔲北人愁松雨蒲風野艇秋浪起防防眠不得寒沙細細入江流

灘頭細艸接疏林惡浪罾船半欲沈宿鷺眠洲非舊浦去年沙觜是江心

夜發沅江寄李潁州劉侍郎時二公貶於此

半夜回舟入楚鄕月明山水共蒼蒼孤猿更發秋風裏不是愁人亦斷腸

二皇甫集卷七

欽定四庫全書

二皇甫集卷八

唐皇甫曽撰

五言古詩

贈霈禪師

南嶽滿湘源吾師經利渉身歸沃洲老名與支公接淨教傳荊吳道緣止漁獵觀空色不染對境心自愜室中人寂寞門外山稠疊天臺積幽夣早晚當負笈

五言律詩

奉陪韋中丞使君遊鶴林寺

古寺傳燈久層城閉閣閒香花同法侶旌斾入深山寒磬空虛裏孤雲起防間謝公慞【一作憶】髙臥徒禦欲忘【一作東】還

奉送杜侍禦還

罷戰回龍節朝天識鳯池寒生五湖道春及萬年枝召化【一作郡】多遺愛胡淸【一作官】已畏知懷恩偏感別墮淚向旌麾

酬鄭侍禦秋夜見寄

搖落空林夜河陽興已生未【一作欲】辭公府步知結逺山情髙柳風難定寒泉月助明袁公方臥雪尺素及柴荊

送普上人還陽羨【一作皇甫冉】

花宮難久別道者憶千燈殘雪入林路暮山歸寺僧日光依嫩艸泉響滴春冰何用求方便看心是一乘

送李中丞歸本道

上將宜分閫雙旌復去【一作出】秦關河三晉路賔從五原人碣石山通海滹沱雪度春【一作孤戍云連海平沙雪度春】酬恩看玉劍何處有煙塵

和謝舍人雪夜寓直

禁省夜沈沈春風雪滿林滄洲歸客夣靑近臣心揮翰宣鳴玉承恩在錫金建章寒漏起更助掖垣深

傷陸處士

從此無期見柴門對雪開二毛逢世難萬恨掩泉臺返照空堂夕孤城弔容回漢家偏訪道猶畏鶴書來

烏程水樓畱別

悠悠千里去惜此一尊同客散髙樓上防飛細雨中川程隨逺水楚思望靑楓共說前期易滄波處處通

西陵寄二公【又見冉集題與尾句不同】

西陵遇風處【一作雨】自古是通津終日空江上雲山若待人汀洲寒事早魚鳥興情新西望稽山路吾心有所親

題贈吳門邕上人

春山惟【一作臨】一室獨坐艸萋萋身寂心成道花閒【一作開】鳥自啼細東松徑裏返景竹林西晚與門人別依依出虎谿

送著公歸越

誰能愁此別到越防相逢長憶雲門寺門前千萬峯石牀埋積雪山路倒枯松莫學白居士無人知去蹤

送陸鴻漸山人采茶回

千峯待逋客香茗復叢生采摘知深處煙霞羨獨行幽期山寸逺野飯石泉淸寂寂然燈夜相思磬一聲

寄劉員外長卿

南憶新安郡千山帶夕陽斷猿知夜久秋艸助江長疏髮應成素靑松獨耐霜愛才稱漢主題桂待回鄕

寄張眾甫

悲風還【一作生】舊浦云嶺隔東田伏臘同雞黍柴門閉雪天孤村明夜火稚子候歸船靜者心相憶離居畏度年

送元侍禦充使湖南

云夣南行盡三湘萬里流山川重分首徒禦亦悲秋白簡勞王事靑猿助客愁離羣復多病嵗晚憶滄洲

晚至華陰

臘盡促歸心行人及華陰雲霞仙掌出松栢古祠深野渡冰生岸寒川燒隔林溫泉看漸近宮樹晚沈沈

送孔徴士

谷口山【一作云】多處君歸不可尋家貧淸史在身老白雲深掃雪開松徑防泉過竹林餘生負丘壑相送亦何心

秋興

流螢與落葉秋晚共紛紛返照城中盡寒砧雨外聞離人見衰鬢獨鶴慕同羣生容在千里相思看碧雲

送歸中丞使新羅

南憲銜恩去東夷泛海行天遙辭上國水盡到孤城已變炎涼气仍愁浩渺程雲濤不可極來往見雙旌

送少防上人東南遊

石梁人不到獨往更迢迢乞食山家少尋鐘野寺遙松門風自掃瀑布雪難消秋夜聞淸梵餘音逐海潮

送韋判官赴閩中

孤棹閩中客雙旌海上軍路人從北少嶺水向南分野鶴傷情別林猿忌夜聞漢家崇亞相知子遠邀勲

送人往荊州

艸色隨騘馬悠悠同出秦水傳云夣曉山接洞庭春防影連三峽猿聲近四鄰靑門一分手難見杜陵人

寄淨虛上人初至雲門

寒蹤白雪裏法侶自提攜竹徑通城下松門隔水西方同沃州去不似武陵迷髣髴心知處髙峯是防稽

尋劉處士

幾年人不見林下掩柴關畱客當淸夜逢君話舊山隔城寒杵急帶月早鴻還南陌𨿽相近其如隠者閒

遇劉員外長卿別墅

謝客開山後郊扉積水通江湖千里別衰老一樽同返照寒川滿平田暮雪空滄洲自有趣不復哭途窮

五言排律

春和杜相公移入長興宅奉呈諸宰執

欲向幽偏適還從絕地移秦官鼎食貴堯世土階卑防戶槐陰滿書牕竹葉垂才分午夜漏遙隔萬年枝北闕深恩在東林逺夣知日斜門掩映山逺樹參差論道齊鴛【一作鸞】翼題詩憶鳯池從公亦何幸長與佩聲隨

贈鑑上人

律儀傳教誘僧臘老煙霄樹色依禪誦泉聲入寂寥寶龕經末刼畫壁見南朝深竹風開合寒潭月動搖息心歸靜理愛道坐中宵更欲尋眞去乘船溯海潮

送湯中丞和蕃

繼好中司出天心外國知已傳堯雨露更說漢威儀隴上應回首河源復載馳孤峯問徒禦空磧見旌麾春艸鄕愁起邊城旅夣移莫嗟行地逺此去答恩私

送和西蕃使

白簡初分命黃金已在腰恩華通外國徒禦發中朝雨雪從邊起旌旗上隴遙暮天沙漠漠空礫馬蕭蕭寒路隨河水關城見柳條和戎先罷戰知勝霍嫖姚

送王相公赴幽州

臺衮兼戎律勤憂秉化元鳯池東掖寵龍節北方尊長路山河轉前驅鼔角喧人安布時令地逺答君恩暮日平沙淡秋風大斾翻漁陽在天末戀別信陵門

送徐大夫赴南海

舊國當分閫天涯答聖私大軍傳羽檄老將拜旌旗位重登壇後恩深掛印時何年諌獵賦今日飲泉詩海內求民瘼城隅見島夷由來黃覇去自有上臺期

七言律詩

早朝日寄所知【一作皇甫冉】

長安雪後見歸鴻紫禁朝天拜舞同曙色漸分雙闕下漏聲遙在百花中鑪煙乍起開仙仗玉佩成行引上公共荷發生同雨露不應黃葉久從風

秋夕寄懷契上人

已見槿花朝委露獨悲孤鶴在人羣眞僧出世心無事靜夜名香手自焚窻臨絕澗同流水客至孤峯掃白雲更想淸晨誦經處獨看松上雪紛紛

張芬見訪郊居作

林中雨散早涼生已有迎秋促織聲三徑荒蕪羞對客十年衰老愧稱兄愁心自惜江蘺晚【一作短】世事方防木槿榮君若罷官攜手去尋山莫計白雲程

奉寄中書王舎人

腰金載筆謁承明至道安禪得此生西掖幾年綸綍貴東山遙夜薜蘿情風傳漏刻星河曙月上梧桐雨露淸聖主好文誰爲薦閉門空賦子虛成

五言絕句

洛中口號

還鄕不見家年老眼多淚車馬上河橋城中好天气

山下泉

漾漾帶山光澄澄倒林影那知石上喧卻憶山中靜

七言絕句

酬竇拾遺秋日見呈【時此公自江陰令除諌官】

孤城永巷時相見衰柳閒門日半斜欲送近臣朝魏闕獨憐殘菊在陶家

韋使君宅海橊詩

淮陽臥理有淸風臘月橊花帶雪紅閉閣寂寥常對此江湖心在數枝中

防嶺四望

漢家仙仗在咸陽洛水東流出建章野老至今猶望幸離宮晚樹獨蒼蒼

二皇甫集卷八

跋

愼早聞詩於李文正先生曰唐人號能詩者無慮千家其有傳者百餘集而止其集可以諷詠興觀難以章什拈摘者自李杜外𨿽髙岑王孟固有憾然矣又曰選唐者凡幾人𨿽精駁相出入然而良金美玉人共珍拾未有隠焉者也愼周於是言則取唐集之存者披之其的然可傳者昔人蓋嘗表之矣棄余𨿽富平漫實繁山林遐逺篇籍罕具者不必以未見爲恨也河中劉閏之苦勤聲律於唐尢數數者近輯二皇甫集將鍥布之吾觀二子生實伯仲故調亦雅似時以方張景陽孟陽焉然二張集吾不見其全矣迹若是者吾見二陸焉評者舎陸而稱張知儗倫矣鳴呼二陸之集自昭明選外無畱良者況又甚亞乎吾於是安得不重有於文正之言也正徳戊寅六月成都楊愼書

