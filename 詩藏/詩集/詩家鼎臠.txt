

欽定四庫全書

集部八

詩家鼎臠

總集類

提要

﹝臣﹞等謹案詩家鼎臠二卷不著選輯人姓名卷首有小序署曰倦叟亦無姓氏案倦圃爲曹溶別號此序當速溶所題其書乃宋末人所錄南渡諸家之詩上卷五十八人下卷三十七人每人各著其裏居字號爲例不一所存詩多者十餘首少者僅一二首蓋取嘗鼎一臠之意故以爲名方回瀛奎律髓稱慶元嘉定以來有詩人爲謁客者錢唐湖山什伯爲羣阮梅峯秀實林可山洪孫花翁季蕃髙菊磵九萬往往雌黃士大夫口吻可畏今考是書內如林洪孫季蕃髙九萬諸人之詩並在選中或卽其時騖名者所刋以爲應求標榜之具亦陳思江湖小集之類也說者以卷首有王惲姓名指爲元之王秋澗遂謂此書當出於元人不知元之王惲爲汲縣人而此書明題曰古汴王惲乃自開封南渡者署其舊貫之詞宋時往往有此稱實與元時王惲無涉秋澗集內亦並無此詩又書中尙有環溪馬知節與宋史有傳之祥符馬知節亦同姓名而非一人此更可以爲證王惲之爲宋人固無足致疑者特其間家數太雜時代亦多顚倒失倫未能盡臻精核然裒輯旣廣所錄詩人其有専集流傳者什無一二今惟蘇泂王邁章甫諸人幸於永樂大典中掇拾叢殘遺稿復得重顯於世而其它別無表見者尙多得是書以存其一斑於詩家考據之助要不無小補焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●詩家鼎臠序

宋季江湖詩派以尢楊範陸爲大家玆選均不及稍推服紫芝石屏後村儀卿其餘人各一二詩止隘矣疆事日蹙如處漏舟里巷之儒猶刋詩卷相傳誦且諸人姓名有他書別無可考獨見之此編者存以徵晚宋故實也倦叟

●欽定四庫全書

詩家鼎臠卷上

古汴王惲

楊柳枝

宻葉陰陰漢將營春風吹斷鼓鼙聲少年不說封侯事柘彈銅丸落曉鶯

武夷劉褒伯寵

題旅舎

去日春蠶吐雪絲歸時霜菊剝金衣沙鷗不入鴛鴻侶依舊滄浪繞釣磯

溪翁劉淮叔通

平逺臺

海天漠漠水雲寛開到梨花正自寒卻擁重裘上平逺愁心千疊倚闌干

韓府

寶蓮山下韓家府鬰鬰沈沈深幾許主人一朝出漢塞緑戶玄墻鎖風雨九世卿家一朝覆太師之誅魏公辱後車不信有前車突兀眼前看此屋

山陰蘇洞召叟

金陵

朱雀街頭觀闕紅角門東畔是春風人家一樣垂楊柳種入宮墻自不同

除夕呈主人

使節梅花外椒盤淚眼邊山川非故國笳鼓咽新年機事鷗偏覺家書雁不傳細籌今夕恨萬一故人憐

逺庵方士繇伯謨

崇安分水道中

溪流淸淺路橫斜日暮牛羊自識家梅葉陰陰桃李盡春光已到白桐花

榖城黃銖子厚

梅花

玉簫吹徹北樓寒野月崢嶸動萬山一夜霜淸不成夢起來春信滿人間

鐵笛亭

一聲蒼壁裂再奏蛟龍悲事往迹猶在山空人不歸

雲巖陳均平父

九江聞雁

煙波渺渺夢悠悠家在江南海盡頭音信稀疏兄弟隔一聲新雁九江秋

澗谷羅椅子逺

吳江雪齊圖

天上淸流雪片人間名勝吳松兩賢相厄已甚賴得斜陽半峯

陳子予

秋思

柳岸風條頓老橘林露葉猶香門對一天秋色人行十里斜陽

李士舉

竹枝辭

江上漁舟葉葉輕峽中雲雨晚涼生長亭宴罷客歸去桂樹夕陽啼鳥聲

鄱陽章甫冠之

寄荊南故人

餘年自判一虛舟未害尋詩慰客愁梅欲飄零猶蘊藉柳才依約己風流闗心弟妹無黃犬入夢江湖有白鷗別後故人相念否春風應倚仲宣樓

括蒼鄭克己仁叔

旅中遇故人

云薄淸溪水天寒黃葉風鄕闗三載別客路一尊同舊事如昨日問年俱老翁相看今夕意淚冷菊花叢

送中書王舎人出使

細馬鏤金鞍文星使可汗袖中天詔重帳外節毛寒烽火蕪城急塵沙朔野寛安邊存大體何必斬樓蘭

章泉趙蕃昌甫

蔡季通挽詩

鵑叫春林復遞詩雁回霜月忽傳悲蘭枯蕙死迷三楚雨暗雲昏礙九疑早歲力辭公府檄暮年名與黨人碑嗚呼季子延陵墓不待鑱詞行可知

答施榮甫

昨韻村中行客稀今吟臨水送將歸笑談未了風吹斷何日重能欵竹扉

漫堂劉宰平國

乙酉述懷

水邊舟子競招招陌上車塵晚更囂只有幽人無个事藕花深處弄輕橈

天樂趙師秀紫芝

約客不來

黃梅時節家家雨靑艸池塘處處蛙有約不來過夜半閒敲棊子落燈花

薛氏瓜廬

不作封侯念悠然逺世紛惟應種瓜事猶被讀書分野水多於地春山半是云吾生嫌己老爲圃未如君

庵西

數里庵西路東風去更吹稲寒生葉細梅老作花遲小憩嫌無侶曽逰憶有詩新熒光尙小未暗出空池

冷泉亭夜坐

眾境碧沈沈前峯月正臨樓鐘晴聽響池水夜觀深淸淨非人世虛空見佛心卻尋來處宿風起古松林

題陳待制與造化逰之樓

何處飛來縹緲中人間惟有畫圖同兩層簾幕垂無地一片笙簫起半空岸竹倒添秋水碧渚蓮平接晚霞紅主人未達蒙莊旨虛倚闌干面面風

呈蔣薛二友

中夜淸寒入縕袍一杯山茗當香醪禽棲竹葉霜初下人立梅花月正髙無欲自然心似水有營何止事如毛春來擬約蕭閒伴同上天臺看海濤

十里

烏紗巾上是黃塵落日荒原更恐人竹裏怪禽啼似鬼道旁枯木祭爲神亦知逺役能添老無柰髙眠不捄貧此地到城惟十里明朝難得自由身

莆陽趙庚夫仲白

落魄

落魄蕉衫戴道冠菖蒲滿案浸淸寒有錢卽買丹沙煉無病猶將素問看連日遊山僧共住頻年乞米鶴同餐世間不朽非鍾鼎曾與髙人靜處觀

道中逢潛夫

相逢投艸舎對雨話移時衣濕全無火囊空各有詩客程樵可問日課僕皆知未別情先惡那堪逺別離

習气

習气年來已盡除一牕長是讀方書家因護竹廚無筍住偶鄰僧飯有蔬老去情懷多感舊貧來親故不如初幾時深入靑山隱木葉爲衣穏跨驢

解林趙善扛文鼎

春辭

碧落初明月未收露華香滴杏梢頭玉闌干外東風暖人在重云第幾樓

兩山趙汝唫仁父

別朱子大蘇名叟

薄宦塵埃易滿襟問盟猶喜盍朋簪只今風月一杯酒他日雲山千里心楊柳陰疏秋館靜芙蓉香冷暮江深潮回一信西興渡爲寄相思別後吟

送梅牕兄

離歌休再疊我亦不堪聞山接詩愁去云隨別袂分官閒寧問祿命薄謾能文悵望梅邊屋花開更憶君

山民徐照道暉

石門瀑布

一派從天下曽經李白看千年流不盡六月地常寒灑水跳微沬衝崖作怒湍人家深碧處常有老龍盤

張端義正甫

挽周晉仙

策杖辭朋友形骸已可憐無錢親藥裹冒雨上歸船官竟生前棄詩應死後傳空餘京洛月愁照夜臺邊

天臺徐似道淵子

偶題

老去功名不掛懷髙眠之外只淸齋偶因種竹便多事風葉掃余還滿階

轉庵潘檉徳久

釣臺

蟬冠未必似羊裘出處當時已熟籌但得諸公依日月不妨老子臥林丘英雄陳迹千年事香火空山萬木秋自笑黃塵吹鬢客愛來祠下系扁舟

鷺

銀潢何限鵲查查看得橋成度寶車如許風標無用處年年分占水葓花

西巖翁捲靈舒

寄逺

秋气日淒淸秋衣殊未成在家猶不樂行路若爲情幾處看山色暮天聞雁聲思君有幽夢夜夜出江城

野望

一天秋色冷晴灣無數峯巒逺近間自上山來看野水卻於水底見靑山

龍洲劉過攺之

寄湖州趙侍郎

桑柘村村煙樹濃新秧刺水麥梳風舟行苕霅雙溪上人在蘇杭兩郡中鼓角麗聲喧旦暮旌旗小隊間靑紅主人夙有神仙骨合住水晶天上宮

送王簡卿歸天臺

枚數人才難例指有如公者又東歸班行失士國輕重道路不言心是非載酒靑山隨處飲談詩玉麈爲誰揮歸期趂得東風早莫放梅花一片飛

千巖萬壑天臺路一日分爲兩日程事可語人酬酢易面無慚色去畱輕放開筆下閒風月収斂胸中舊甲兵世事看來忙不得百年到手是功名

月渚杜東晦之

山行

逺岫依依落照平林隠隠疏鐘獨跨蹇驢歸去梅花一笑相逢

緑珠

以色危身豈不知甘心死別不生離樓前甲士紛如雪正是花飛玉碎時

平山堂

平山堂下水雲重孤笛淒涼澹月中不見龍蛇飛素壁只餘狐兔戍離宮仙翁已逐風流盡世事俱隨夢幻空廣武無人同此意慨然止有淚臨風

小山杜耒子野

寒夜

寒夜客來茶當酒竹鑪湯沸火初紅尋常一樣牕前月才有梅花便不同

送吳太博赴莆中

貴爲五馬只儒酸都說先生大耐官去國十年𨿽已久愛君一念不曽寒定知前輩如公少好與今人作樣看歸日不須囊薏苡有書堪錄荔堪幹

巽齋危禎逢吉

送劉帥歸蜀

萬水朝東弱水西先生歸去老峨嵋人間那得樓千尺望得峨嵋山見時

春日卽事

麥風翻隴潑濃緑花露滴枝黏老紅小立樓頭檢春事一絲暖日墜靑虫

竹溪饒良輔昌朝

竹徑步月

素月流空天不夜淸輝散入疎林下下有幽人獨往來杖藜縹緲誰能畫

乙山黃鑄亦顏

贄見洪師

風煙入暝少人行獨鶴來依帝子城華表柱頭霜月冷淸宵有夢到鐘聲

長樂鄭舜卿虞任

昭君曲

前輩作昭君曲其辭多後人追感昭君之事而憐之耳未足以見當時馬上之情而寄其隠悲也從當時之稱當曰昭君曲

沙平艸軟云連綿臂弱不勝黃金鞭琵琶圍繞情如訴妾心驟感君王憐自入昭陽宮過箭流芳年娙娥容華貎如玉瑣牕粉黛添嬋娟妾醜己自知羊車春艸空芊芊內中時時宣畫工分定愧死行金錢那知咫尺間筆端變媸妍玉階銅砌呼上馬重瞳光射搔頭偏念此一顧恩穹廬萬里寧無緣紫臺房櫳夢到曉日暮忍看徵鴻翩吞聲不敢哭哭聲應徹天但得君王知妾身應信目前皆山川不必誅畫工此事古則然但願夕烽常不驚甘泉妾身勝在君王前寄語幕南諸將軍虎頭燕頷食肉休籌邊自呼琵琶寫此曲有聲無調誰能傳

月湖何異同叔

一犁春雨圖

負郭先疇二頃余飽看雨後著耕夫軟紅塵裏家山夢卻就君家閱畫圖

南州來梓子儀

子猷訪戴

四山如玉夜光浮一舸玻璃凝不流若使過門相見了千年風致一時休

東溪許玠介之

漢宮春夜

虛輪絢采千門外牕眼滲光金箔碎渇龍滴水續銅壺檐馬呼風揺玉佩宮車聲逺翠幌幽珠簾閒卻珊瑚鉤睂山兩點亦何有中鎖萬斛相思愁蜀羅蜜炬光明滅紅淚難濺守宮血遙夜春寒聽曉鐘角聲滿地梨花雪

南丰曾極景建

寄蔡西山

四海朱夫子徵君獨典型靑雲伯夷傳白首太玄經有客憐孤憤無人問獨醒瑤琴空寶匣弦斷不堪聽

淸涼寺李王寢殿基

秋葉春花迹已陳衮龍曽繞夢中身夷門金鼓從天下驚起牀頭軒鼻人

行宮古龍屏風

乘雲逰霧過江東繪事當年小葉公可惜垂空千丈勢翦裁今入小屏風

李顯卿

冬日山村

枯木扶疏夾道傍野梅倒影浸寒塘朝曦不到溪陰處畱得橫橋一板霜

大梁張良臣武子

曉行

千山萬山星斗落一聲兩聲鐘磬淸路入小橋和夢過豆花深處艸虫鳴

葵牕周端臣彥良

內人燒香圖

花底燒香深閉門宮鴉棲了已黃昏君王未識無人妬𨿽不承恩卻感恩

早冬湖上

晴湖水落稻田幹白鳥飛來立晚寒楊桞不知秋已逺尙揺疏翠拂闌干

劉寺墳園

萬竹蒼寒擁寺門寺牌金字禦書存榮華肯信當年夢儀制空畱後世恩影閣有燈塵网暗殯宮無月土花昏見梅不敢輕攀折恐是春風水際魂

古斷腸曲

條風牕戶柳陰陰雲碧春衫護水沈花裏小欄人不到流鶯啼起去年心

依舊斜陽燕子樓共誰把酒話閒愁韋娘去後西風老爛漫黃花滿院秋

觀潮行

吳山越山相對靑中有滚滚長江橫長江誰道不曽攺年來一半沙塡平潮生潮落何時了萬古人間一昏曉歲歲吳儂來看潮不知潮送吳儂老酒樓笙歌喧醉耳客帆翻覆雲濤裏悠悠哀樂永相忘空江落日秋風起

竹國於革去非

春晚

舎南舎北艸萋萋原上行人路欲迷已是春寒仍禁火楝花風急子規啼

花翁孫惟信季蕃

禪寂之所有賣花聲出廊廡間淸婉動耳

曲巷深房憶帝州賣花庭宇最風流牕紗破曉斜開扇簾繡籠陰半上鉤少日喜拈春在手暮年羞戴雪盈頭泉南寺裏瀟瀟雨婉婉一聲無限愁

東澗陳元鑑

金陵懷古

英雄戰守幾春秋虎踞龍蟠古石頭北固只憑江水在中原長對夕陽愁曹劉謾有經營志王謝空遺富貴羞舉目便懷千古恨鳯凰臺上不須遊

苔磯葉元素唐卿

自贊

心事茫然兩鬢斑十年空走利名闗算來只合苔磯坐釣不得魚猶得閒

靖逸葉紹翁嗣宗

逰園不值

應嫌屐齒印蒼苔十叩柴門九不開春色滿園闗不住一枝紅杏出墻來

野蝶

銀爲須翅玉爲肌驅役春風不解肥桃李上林無分到可憐只傍菜花飛

送馮濟川歸蜀

勇喚東吳萬里船皂囊來奏九重天一官豈爲蘇洵冗諸老寜容賈誼先滿載月歸應有命便耕云去豈無田竹枝歌罷蓬牕掩到此相思盍黯然

亦山鄭會有極

邸間壁

酴醿香夢怯春寒翠掩重簾燕子閒敲斷玉釵紅燭冷計程應說到常山

天臺丁木子植

次韻何安節撫機

送別邗江路梅花作暮愁闗情何水部回首古揚州雁影明寒水冰凘澀去舟想應今夜宿霜月滿瓜洲

白雲趙崇嶓

閨詞

恨殺庭前鵲難憑卜逺期朝朝來報喜誤妾畫雙眉

采蓮詞

別浦潮生花夢寒片紅飛下粉痕干預知妾面如花面泣向西風不忍看

四明潘嶼

客中九日

破帽西風急寒牕敗葉飛重陽今日是三徑幾時歸檐上多黃菊門前少白衣吟情淡如水一雁叫斜暉

南康馮去非可遷

江上

淸秋不可柰先自懶登樓一雁叫寒水數峯生逺愁乾坤消劍气江海笑詩流不解人間事眠鷗盡自由

寓居

身世漂流付等閒向來感慨鬢毛斑喚船載夢西興渡借屋盛書北固山開到黃花風漸鋭照殘淸野月頻彎江流送我東來了何日潮頭送我還

祈門道中

麥穎垂垂稲已秧好風晴日燕飛忙無人得似遊絲懶相逐秋千過粉墻

所思

雁自飛飛水自流西風不寄小銀鉤斜陽何處橫孤簟十二闌干一樣愁

竹所趙崇滋

悼步月

雁過妝樓人不見斷腸又是一黃昏不知天上嬋娟影能照人間寂寞魂響屐廊深空認步唾茸牕暖尙畱痕合將一把香酥骨葬在巫陽雲雨村

會稽陸叡景思

退宮人效項斯

破篋猶存舊賜香輕將魂夢別昭陽只知鏡裏春難駐不信人間夜更長父母家貧容不得君王恩重死難忘東風二月垂楊桞猶解飛花入苑墻

梅村倪龍輔唐輔

登樓有感

好趁西風理釣舟半生書劍兩悠悠憑髙有恨無人識空負闗河萬里秋

宮怨

翠袖無香鏡有塵一枝花瘦不藏春十年不識君王面始信嬋娟解誤人

遁齋陳叔堅堅甫

送素上人遊方

不是無衣缽師心酷愛山自言行腳好卻厭住庵閒野水寒林外孤云夕照間淸逰何處寺須寄好碑還

三山黃深源益長

秋日寄懷友人

幾度裁書無雁休思君天闊水悠悠自從席上飛花後又見江頭落木秋背壁一燈憐瘦影誰家雙杵動新愁不知今夜西風里人倚月明何處樓

可山林洪龍發

春宮

桃李大宮寂君王在石渠臨鸞悔梳洗女色不如書

泊湧金門

煙生楊柳一痕月雨弄荷花數點秋此景此詩摹不盡畫船歸去有漁舟

松山曹邍

南徐懷古呈吳履齋

匹馬來逢塞艸秋淮云一片隔神州黃昏燈火西津渡白晝風煙北固樓猶有斷碑和晉宋誰將遺石問孫劉天荒地老英雄盡落日長江萬古愁

雲間儲泳

隠者

盡日掩柴門何人得見君祗應喧寂異似有聖凡分瀑近夜疑雨山深晴亦云傳聞九霄翮落羽正紛紛

秋夕懷友

樓髙不敢眺愁思滿滄洲有夢隔千里無書過一秋晴風吹野樹落日照寒流客裏添蕭索何時得共遊

藥牕王安之叔安

寄友

憶昔靑燈夜對牀冷猿聲裏早梅香一從去棹衝寒雪幾度憑闌到夕陽秋思漸於蟬外覺別愁空入雁邊長梧桐解得離人意不遣西風葉盡黃

容安王顯世子亦

烏駐道中

蹲鴟用事謝黃獨木奴弄色陵烏椑落日人行桑柘裏西風雁過稻粱時故山秋晚正如此逰子天寒何所之一笑沙禽忽驚去水邊的皪早橫枝

金沙夏

﹝闕﹞

詩家鼎臠卷上

●欽定四庫全書

詩家鼎臠卷下

石屏戴復古式之

湘中遇翁靈舒

天臺山與雁山鄰只隔中間一片雲一片雲邊不相識三千里外卻逢君

釣臺

萬事無心一釣竿三公不換此江山平生恨識劉文叔惹起虛名滿世間

湘西寺

東岸樓臺西岸山瀟湘一片在中間紅塵不到滄波上僧與白雲相對閒

春日

滛滯江湖久蹉跎白髮新客愁茅店雨詩思柳橋春秣馬尋歸路騎鯨問故人山林與朝市何處著吾身

別邵武諸故人

白髮亂紛紛鄕心逐海云此行堪一哭無復見諸君老馬尋歸路孤鴻戀舊羣酒闌何處笛今夜不堪聞

鄂渚煙波亭

倚徧南樓到鶴樓小亭瀟灑最宜秋接天煙浪來三峽隔岸樓臺又一州豪傑不生機事息古今無盡大江流憑欄日暮懷鄕國崔顥詩中舊日愁

都中懷竹隠徐淵子直院

手攜漫刺訪朝官爭似滄洲把釣竿萬事看從今日別九原叫起古人難菊花到死猶堪惜秋葉𨿽紅不耐看多謝天公憐客意霜風未忍放朝寒

登南恩南樓

欲從髙處賞新秋上盡層坡更上樓天地無情吾輩老江山有恨古人休寧隨狡兔營三窟且跨飛鴻閱九州島憶著當年杜陵老一生飄泊也風流

後村劉克莊潛夫

穴蟻

穴蟻能防患常於未雨移聚如營洛日散似去邠時斷續緣髙壁周遭避淺池誰爲謀國者見事反傷遲

夜過瑞香庵

夜深捫絕嶺童子旋開扉問客來何暮云僧出未歸山空聞瀑瀉林黑見螢飛此境惟予愛他人到想稀

揚州作

幾多精甲沒黃沙野哭遙憐戰士家瓜步月明空粉蝶蕪城煙斷只昏鴉似聞漢使頒王醢尙喜健兒剖帝羓惆悵兩淮蠶織地春風不復長桑芽

漁梁

春泥滑滑雨絲絲一路陰寒少霽時水入陂渠喧似瀑雲從山崦上如炊燎衣去傍田家火炙燭來看野店詩落盡梅花心事惡獨搔蓬鬢遶殘枝

淸涼寺

塔廟當年甲一方千層金碧萬支郎開山佛已拋凡界住院僧猶說李王遺像有塵龕壞壁斷碑無首立斜陽惟應駐馬坡頭月曽見金輿夜納涼

西山

絕頂遙知有隠君餐芝種術鹿爲羣多應午竈茶煙起山下看來是白雲

西野劉克遜無競

送揚帥

累詔登華省當時已避蹤身閒名轉重道大世難容南國因鋤薤東山得倚笻何當投劾去短褐許相從

菊磵髙九萬九萬

送方巖先生

忠言歷歷未曽行盡載圖書出帝城餘子但知才可忌先生當以去爲榮門闌竹石闗心久部曲溪山照眼明長嘯歸與莫怊悵浙江風定自潮平

淸明日

南北山頭多墓田淸明祭掃各紛然紙灰飛作白蝴蝶淚血染成紅杜鵑日落狐貍眠冢上夜歸兒女拜燈前人生有酒須當醉一滴何曽到九泉

感懷

漂泊南州又過年恰如杜子客鄜川酒堪度日難爲醉詩怕傷時未可傳店舎無煙兵火後街坊有月試燈前荒涼古驛聞吹笛老淚縱橫落枕邊

雜興

新分菊本自鋤山手縛枯藤作矮闌比似著書空用力種花猶得一年看

恭跋思陵宸翰石本後

淡黃越紙打殘碑盡是先皇禦賜詩白髮內人和淚讀爲曽親見寫詩時

秋夜

老去驚秋白髮添不禁涼吹逼疏簾樓髙幸自蛩聲逺爭柰梧桐又傍櫩

疏寮髙似孫續古

四聖觀

水明一色挹神州雨壓輕塵不敢浮山北山南人喚酒春前春後客憑樓射熊館暗花扶扆下鵠池深柳拂舟白首都人能道舊君王曽奉上皇逰

水西

抱崖一水限僧居空翠溟蒙畫不如落日逰人山窈窕淸風啼鳥竹蕭疏

長平遊儀伯莊

題鄂州黃鶴樓

長江巨浪拍天浮城郭相望萬景投漢水北吞云夢入蜀川西帶洞庭流角聲交送千家月野色中分兩岸秋黃鶴樓前人不見卻尋鸚鵡下汀洲

寒巖遊次公子明

早起

銀牀露濕井華寒自挈銅瓶汲水還宿雨未幹池館靜涼蟬猶在棟梁間

來陽道中

山頭磴石危梯險山下荒田野艸悲更著秋風吹兩鬢不消幾日盡成絲

釣磯

竹裏茅茨竹外溪粼粼白石護漁磯想應日日來垂釣石上蓑衣不帶歸

黙齋遊九言誠之

美人倚樓圖

檐頭燕子說春寒蝴蝶悠悠午夢殘睡起髙樓多少恨天涯小雨怯闌干

溪上

煙開曉日照溪頭溪上人家岸下舟啼鳥不知春已老數聲自喜碧巖幽

受齋遊九功勉之

浯亭望橫山

峩峩岸東山躍來勢奔虯橫約一溪水抱邑止復流近郭看逾好向望此其尢翠展曲屏寬一目千里收此山此之水我歌我來遊知不市聲雜亦忘溪上幽方將解其縛於焉我何求

答黃叔暘

冥鴻倦雲飛斂翼退遵渚秋虫感時至自野來在宇老我久合歸溪山況延佇俯此沙水淸面被煙塵聚龍斷旣衝衝瀾倒亦吁吁豈無砥中立而不攺風雨忽忻逺寄聲秀句盈章吐燦爛炯寒芒晴空見冰柱頗聞詞場筆漫焉葉如土黃粱枕上過得之亦不處獨行固不移猶在審去取

題魏醇父菊莊

東籬采采人歸來長歌三嗔書生老子方靑春志紫霄種菊幽探計何早一枝可愛況千叢想應苦吟被花惱西風浩然天池秋白露霏空下百艸此時此花抱幽貞寧衒世間顏色好日斜寒照蕚明韚霜輕淨澈香逺到淡焉見謂山澤臒淵乎我愛其似道荒畦野徑尢愜性何似移根伴枯槁𨿽知晚節亦何用爲制頹齡聊自保

魯庵黃師參子魯

李咸谷歌

李咸谷眞詩人無枝可棲雲水身去年縣官爲架屋才有數枝堪寄宿朝廚無煙眠正髙癡兒叫怒吟轉豪人間六月盡絺服獨著春衫涼自足黃雞白酒東家畱西家欲畱還住休鑿池養魚未盈掌有客過門須舉网网收魚盡鏡奩空菜羮作供尢春風谷之山窈復深誰其友之紫芝民谷之水淸且泚誰其似之巢父耳再拜號君咸穀子白頭結交從此始

過廬陵

昔年樓迹處今訪不知門華屋半塵土故人餘子孫少畱誰共語欲去轉銷魂落日江樓望江山空復存

詠懷

南國有佳人不數陰麗華長年事絺葛無語吟桞花平生父母心豈不願有家紛紛輕薄兒媒氏空自嘩失身死堪羞失時未須嗟

小樓卽事

病起懶拈酒盞衣單頓怯春寒獨把東坡詩卷立殘西日闌干

南溪黃登瀛父

萬峯庵

上到山巓曉色分眼看殘月待朝昕望迷四顧渾如海立欲移時祗是云隠隠樓臺平地見行行鐘磬半天聞舉頭頓覺靑霄近我欲乘風謁帝君

季杜元白

過廢寺

溪沙橫漲水痕平閒叩云闗壁半傾殿上土花人不到斷磚支睡聽蟬鳴

夢庵張棨

梅

扶笻拄月過前溪問訊江南第一枝驛使不來羌管歇等閒開落只春知

斯庵任希逸伯起

檢院卽事

輦路風淸蜚早鴉官卑難趂紫宸衙了無公事鉤簾坐一樹冬靑落細花

平齋洪咨夔舜兪

六月十六日宣鎖

禁門深鎖寂無嘩濃墨淋漓兩相麻唱徹五更天未曉一池月浸紫薇花

王章

皂囊盥手日封題忘卻牛衣忍凍啼一點丹心通碧落歲寒寧負白頭妻

哭都城火【辛卯】

九月丙戍夜未中祝融張焰通天紅層樓傑觀舞燧象綺峯繡陌奔燭龍始從李博士橋起三面分風十五里崩摧洶湧海潮翻塡咽紛紛釜魚死開禧回祿前未聞今更五分多二分大塗小撤噤不講拱手坐視連宵焚殿前將軍猛如虎救得汾陽令公府祖宗神靈飛上天痛哉九廟成焦土

鶴山魏了翁華父

夜景

逺鐘入枕遞新晴衾鐵稜稜夢不成起傍梅花讀周易一牕明月四檐聲

畱畊王伯大幼學

丹靑閣

傑閣岧嶤倚壁蒼菊花時節此持觴市聲一殿隔秋水橋影半空橫夕陽挺挺霜筠排壑立涓涓石澑引山長人言絕頂多奇觀安得閒身宿上方

信庵趙葵南仲

荒城

城荒葉落風颼颼淮水茫茫古渡頭回首不堪行樂地黃花點點是離愁

節齋陳昉叔方

宮詞

桂影婆娑玉殿涼風傳花漏夜聲長內人亦有思僊者月下吹簫引鳯凰

臞軒王邁實之

飛翼樓【舊傳範蠡故址】

亭前一望海東流更有雄樓在上頭燕子飛來春漠漠鴟夷仙去水悠悠神交故國三千里目斷中原四百州日暮片雲棲古樹昔人畱與後人愁

華谷嚴粲坦叔

晚春

生平得意在煙霞失腳黃塵負歲華過了海棠渾不省夢中猶自詠梅花

還家

萬屋煙消余塔身還家何處訪情親舊時巷陌都忘記卻問新攜來住人

鳯山嚴肅伯復

落花

片片落花飛隨風去不歸如何臨欲別不得傍君衣

三休嚴參少魯

梅

何年流水恨昨夜小橋春縱有相逢地都無可寄人

看雪

天逺正難窮樓髙不堪倚醉夢入江南楊花數千里

樵溪嚴仁次山

平逺樓

湘中病客思歸日城上髙樓獨倚時半樹夕陽鴉集早一江秋色雁來遲

聞雁

西風吹夢楚江秋雁正來時妾正愁怕有帛書天外至畫睂未了急登樓

塞下曲

漠漠孤城落照間黃楡白葦滿闗山千枝羌笛連雲起知是朔方牧馬還

滄浪逋客嚴羽儀卿

酬友人見贈

湘江南去少人行瘴雨蠻煙白艸生誰念梁園舊詞客桄榔樹下獨聞鶯

送友人之楚州

黯黯離筵夕照收邊城羌笛起邊愁念君此去三千里何處闗山是楚州

送別

客鬢風霜晚離亭鼓角聞念君當此去把袂不能分衡霍連秋气蒸湘合暮云愁心將落葉向晚共紛紛

絕句

西陵終日望不見有歸橈欲去猶回首寒江起暮潮

臨川逢鄭遐之云夢

天涯十載無窮恨老淚燈前語罷垂明發又爲千里別相思應盡一生期洞庭波浪帆開晚云夢蒹葭鳥去遲世亂音書何日到闗河一望不勝悲

送張季逺入京

手把一枝菊贈君千里行山川遙滿目何處是吳京飲罷北風起蕭蕭塞雁聲東流儻未盡見我望君情

訪益上人蘭若

獨尋靑蓮宇行過白沙灘一徑入松雪數峯生暮寒山僧喜客至林野借人看吟罷拂衣去鐘聲云外殘

閬風山人上官良史偉長

尋嚴丹丘東潭居二首【丹丘儀卿舊字】

愛子東溪幽抱被來同宿山家無膏火然薪代明燭閒牕何所有古書三五束鳥棲月上時還見檐前竹

山齋欞牖疏水月連春霧今夕定何夕淸心欣所遇如從天姥逰似得招提趣幽夢出云時匆匆山鳥曙

泊舟有懷

渺渺復迢迢楓林帶柞橋沙寒初上月浦暗已回潮霜葦多先折江花或後凋今宵何處雁相伴宿蘭橈

河梁值雨有懷嚴羽

葦岸逢殘雨河橋對暮流停鞭一悵望客思暫夷猶楓葉滿江色夕陽終古愁遙憐君亦苦不共故園秋

竹莊賴鑄成之

送鄭居之

牕前落葉正蕭蕭夜雨寒燈共寂寥君是居人予是客明朝相候合江橋

春塘錢舜選

示妷

才過中年百念輕獨於風月未忘情貧將入骨詩方好事不縈心夢亦淸萬卷難圖金馬貴一篷當與白鷗盟幸然不作諸侯客猶恐江湖說姓名

節齋蔡淵伯靜

仲弟未歸歲晚有懷

明月照席寒生我愁百端冉冉歲云䢐逰子不顧還相送荷花碧相望楓葉丹髙樓日千回散步東林隈攀條復攬秀日暮空徘徊金杯白玉臺猶能對寒梅寄書豈不早三月千里道敢怨歸軒遲但念堂中老春風萱艸生更樹堂前庭

九峯蔡沈仲黙

贈琴士翁明逺

膠漆本無意絲桐非有情因緣醉翁指發此無窮聲蕭蕭秋風引落葉渭水淸喧喧陽春歌花明錦江城離鸞月徘徊別鶴云杳冥淸泠灑毛髮震蕩驚雷霆曲度神莫測調髙妙難名時方多艱虞掩耳誰爲聽無爲恩怨兒女語疆場勇士軒昂行

古州馬子嚴莊父

烏林詞

荊州兒曹不足恃何物老瞞欺一世兵書浪語十三篇不料烏林出奇計隆凖云孫驅伏龍紫髯彊援邀江東戈船植羽蔽寒日雪浪崩厓驚晚風行間一卒如兒戲持火絕江人不意灰消漢賊終老心功入喬家少年壻君不見華容道傍春艸生魂消不聽車馬聲哀猿夜啼霜月冷空餘野燐沙邊明

環溪馬知節介卿

枯梅

斧斤戕不死半蘚半枯槎寂寞幽厓下一枝三四花

雪巖宋伯仁器之

柬趙監鹽

西風吹破黑貂裘多少江山惜倦逰紅葉已霜天欲暮緑蓑初雨客吟秋人逢知己無榮辱事不縈懷任去畱但是菊花開便好醉中休說異鄕愁

蕓隠施樞知言

小樓

簾捲西風入小樓夕陽銜雁欲西流無人細說吟邊事獨有黃花共晚秋

閨思

簾底臨鸞惜歲華鬢云慵掠寶釵斜落梅香斷無消息一樹春風屬杏花

雪篷姚鏞希聲

桐廬道中

兩岸山如簇中流鏁翠微風帆逆水上江鶴背人飛野廟靑楓樹人家白板扉嚴陵臺下過不敢浣塵衣

別毛滄洲

風雨三更夢江湖萬里心靑燈正愁絕可惜不能琴

放船

數幅蒲帆破曉煙一篙春水漲平川誰家池館多楊柳時送飛花到客船

道士黎師俁道華

門外

門外黃塵尺許深癡兒抵死競浮沈誰知一寸茅檐日天付閒人直萬金

道士王克功徳成

思友

孤坐忽太息拂衣臨長風天髙夕月冷木脫秋山空良晤匪易得好懷難再同思君不可見心逐孤飛鴻

劍浦思歸

韶華客裏一番老自嘆此生行路多獨上危樓望鄕國闌干倚徧柰愁何

古柳枝頭啼暮鴉淸明時候又天涯故園桃李憑君問老卻春風幾度花

梅仙山

芒屩支藤上翠微長松影裏叩柴扉石壇丹竈蒼苔冷天闊風髙鶴不歸

詩家鼎臠卷下

