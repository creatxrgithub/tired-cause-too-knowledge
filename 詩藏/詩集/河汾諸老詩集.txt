

欽定四庫全書

集部八

河汾諸老詩集

總集類

提要

【臣】等謹案河汾諸老詩集八卷元房祺編祺平陽人據髙昻霄跋稱祺爲大同路儒學教授而祺作後序自稱橫汾隱者豈罷官後乃編斯集耶所編凡麻革張宇陳賡陳颺房皥段克己段成己曹之謙八人之詩人各一卷皆金之遺老從元好問遊者曹之謙本大同人以流寓河汾遂營邱墓故總以河汾諸老題焉祺後序稱好問有專集行世故不錄其詩然段氏兄弟亦自有二妙集乃其孫輔所編蓋二妙集出於泰定中祺爲此集時尙未輯成故其詩仍得錄入也其書成於大徳間皇慶癸丑髙昻霄爲鋟板明治十一年禦史沁水李叔淵復授開封同知謝景星刋行河南按察司副使車璽爲之序今舊刋皆佚此本爲毛晉汲古閣所刋稱以林古度周浩若及智林寺僧所抄三本互校乃成完書然祺後序稱古律詩二百一首皥皡郝先生序於前今郝序已佚而詩止一百七十七首則尙非全本矣然諸老以金源遺逸抗節林泉均有淵明義熙之志人品旣髙故文章亦超然拔俗吉光片羽彌足寶貴又何論其完闕乎乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

河汾諸老詩集序

金源氏自興定以後與元日尋干戈士生其間形之聲詩類多感慨悲歌之語亦其時之使然也若太原元遺山值金亡不仕爲河汾倡正學麻貽溪張石泉房白雲陳子京子颺段克己成己曹兌齋諸老與遺山遊從宦寓中一時雅合以詩鳴河汾大徳間房公祺編集成帙今所傳者是也遺山之文爲一代宗工別有集行於世房公獨取諸老當金元混擾困郁之中其詞藻風標如層峯蕩波金堅玉瑩絕無突梯脂韋之習纎靡弛弱之句河汾之士眞足尙哉侍禦沁水李公叔淵企仰鄕賢出是集以畀開封同知謝侯景星刋行將以正士气嚴禮防以興起嵩洛之士防俾河汾諸老専其美也天下之士聞之誦之寧不惕然有所感耶治十一年秋八月吉旦中憲大夫河南按察司副使濩澤車璽識

欽定四庫全書

河汾諸老詩集卷一

元房祺編

貽溪麻先生革信之

上云內帥賈君

北極長虹掣西垣太白髙千年知運圯四海共兵鏖霧黑龍蛇鬭山昏虎豹嘷石傷塡海羽波動負山鰲遺介潛寒渚驚鼯走夜牢江山畱慘黯天地入焄蒿眾折思枝拄初寒俟蠒繅明良逢慶防鄕曲得名豪梁棟因人出艅艎爲世操安流欣鼓枻奔浪獨能篙日出戈揮景江翻弩射濤風聲連澒洞裁鑑悉纎豪桃李勤封植茅菅日薙薅獵場遊麂鹿魚渚動防魛井邑生春色禾麻飫土膏民歌烏繞屋士喜馬騰槽朔塞閒刁鬥天山擁節旄岱嵩何落落江漢自滔滔大寶珠仍璧長城雉與壕崇牙分棨防大壤屬鞬櫜日月依龍徳風雲挾豹韜夾山羣戰騎黑水泳輕舠落日觀魚浦秋風射雉臯化行家置塾役簡裏停鼛歌奏投壺室文閒治獄曹西庵談性理東閣防奇髦森夾開璜琥縱橫列雁羔禮容新泮宇物性遂莊濠牧唱聞朝起樵音聽暮號孤嬰收坎阱流滯起蓬蒿屢下陳蕃榻誰空北海醪卻軍惇禮樂曹館富風騷客望龍門聚雛從鳯穴翺世知三窟隘人可二天逃雨露承恩命山河襲世勞功名髙衛霍輔弼慕伊咎鞍馬憐髀肉簪纓視鬢毛雅申張仲徳頌入魯侯昭有客傷淪落無階寫郁陶太行雲羃羃代北雨騷騷去國心將折懷人首獨搔身如伏櫪驥情似失林猱涸轍將安往窮途況所遭幸今逢匠石直欲歠醨糟忖已誠無有登門亦已叨沐薰良備至感激欲號咷已客馮驩捨猶傷範叔袍鳴須開匣劍割欲試鉛刀杞梓容山木包羞薦沼毛每思休困頓佳蔭有蘭防

送杜仲梁東遊【仲梁先稱善夫】

野馬何決驟飛雲何悠颺商嵓不足稽此士又欲東略宋與梁靑山不知老白日乃許忙菊潭之水淸泠淵野人飲之得長年芳醲不買壽淡泊差可久北山峩峩蒼翠巓丹崖石老生紫煙靈芝秋杞老霜骨黃精茯苓飽新斸望君嶄嶄病以臒酌之食之可以還膚腴況有劉荊州元丹丘子寧捨之汗漫遊涼秋佳月酒一杯送子東下心徘徊半山亭前一茅屋歲寒霜勁君當來

短歌行送秦人薛微之赴中書

河流宿層冰山有太古雪翩翩有客來老面黑於鐵盤盤胸臆間猶掛太華月不肯下貴勢便欲叫雙闕朔寒衣裳單路逺馬防昔人丈夫事肝膽不可越我歌送君行歌聲何激烈悲風爲我起酒行歌半闋望君靑雲端何惜逺離別

關中行送李顯卿

關中行我持一杯酒送君西入秦秦川郁相望渭水流沄沄黃河中折倐復來太華倚天靑壁開我送君兮渺何許春風不肯吹君回舉酒酹五陵浩歌登髙臺終南之山何崔嵬長安舊遊安在哉百年繁華成刼灰千古英雄沈艸萊風塵澒洞豺狼墓天地茫茫入煙霧我載歌送君去太華終南宜有深絕處嵓扃人迹所不到石壁蒼苔老煙雨艸堂掛女蘿充腹多薯蕷玉井蓮開十丈花茯苓根結千年樹白雪靑松良可老鹿門有龎商有皓不然淩雲學輕舉呼取安期羨門語憶昨與君友相逢日日酬杯酒酒闌起舞肝膽開小桃唱罷歌楊柳晉語狎秦臒秦談驚晉叟秦晉之交那可無胡爲不作雙飛鳬碧艸離離生早春哀歌望斷西南云求君於終南之上不可得太華峯頭防見君

阻雪華下

愛山久成癖得山眞雋永太華隔風塵五年夢幽境傳聞十丈蓮擬扣玉仙井雪花忽迷漫蒼巓墮昏暝蹇子世緣深方外久自屛意是希夷君俗駕疎造請行行風撼林稍稍云度嶺雲間三峯面隱約露芒穎初如灩澦堆屹起勢奔猛漸如倚天劍萬仞鐵花冷煙霞半明滅瞬息變光景乃知造物心相哀亦相警歸鞭晚怱怱回首心耿耿浩歌夜深寒孤月掛峯頂

置酒半山亭【得秋字】

懷抱久不寫兀坐如縶囚永懷西山勝浩蕩成玆遊嵓壑互窈窕叢蘿郁深幽飛煙入虛無長風跨昆丘楚甸散林莽商顏亦綢繆雷雨天地空景气入夜浮況當節律變萬物颯以秋云來白日慘天澹淸江流西望關河沈沈生暮愁蘭苕暗幽谷芰荷老芳洲一笑舉酒觴浩歌聊自酬幽賞興未極慨嘆心悠悠世事蒼茫外寒沙明白鷗

歸潛堂爲劉京叔賦

逃淵魚深處避弋鴻防飛古來賢達士亦復歌采薇南山先廬在兵塵悵暌違山空無人居惟見艸木肥翩然千歲鶴一朝復來歸新築臨渾水行逕以微淸流鳴前除白雲入晨扉回顧陵谷遷萬事倐已非著書入理奧得句窮天機前路政自廹此道倘可防殷勤抱中璧黽勉畱餘輝第恐遁世志還負習隱譏永懷泉上石一觴與君揮惜無淩風翰遐舉非所希

守約齋爲呂仲和作

讀書不務博造道當入微一理貫萬理一岐防眾岐譬彼庖丁刀騞然解牛時節間卽有得肯綮寧復疑道喪向千載聖逺孰可期養勇敵所愾養气動以隨心非安如山遇變鮮不移吾門有聖學觀心乃其師宴坐一室中自得實在玆胡爲滯紛感防繹如蠒絲人生矧多欲事物日以滋牛羊踐蹊徑虎豹攻藩籬我嘗叩天理誠明不容欺第恐達者事還爲狷者嗤

楊將軍坰馬圖

古人相馬不相肉畫工畫馬亦畫骨淡淡生絹一片雲眼中羣龍何突兀飛菟汗血天驥種筆墨之間見飛動前趨後逐互有態涉囓行畱分向背丰艸長林性本眞駉駉駜駜相與馴開元天子盛監牧四十萬匹錦繡屯人言息馬戰所重風鬛霜啼惜無用君不見幽燕飛鞚時中原流血成淵池秖今徵討苦未休金鞍銕甲彌山丘安得放歸如此馬飲水求芻恣閒暇

題李氏寓酒軒

吾聞李謫仙一鬥詩百篇酒家眠又聞陽諫議月廩盡以送酒錢伯倫酒徳頌無功醉鄕仙說到飲中理玆世何渺然古來賢達士以酒全其天所以陶靖節浩歌歸園田獨予醉翁之意不在酒樂在山水靜所便古人已矣不可作今人紛紛亦能賢北裏富燻天髙樓歌舞筵千金結客多少年哀吹豪竹倒傾玉船以酒互爲市地勢相嬋嫣焉知貧士貧到骨健倒仰天歌黃鵠黃鵠歌罷無翼飛妻啼兒號書一束借問主人翁心迹誰與同我亦頗解飲聖賢時一中酒酣擊尊破兩耳生春風安得園綺遇攜我入山去淸泉爲釀碧溪深醉臥溪頭弄雲雨

盧山兵後得房希白書知弟謙消息

聞道王師阻渭津盧山以後陷兵塵軍行萬里速如鬼風慘一川愁殺人亂後僅知家弟在書來疑與故人親夢中亦覺長安逺回首關河淚滿巾

晚步張鞏田間

地入荒蕪過客稀村深門巷暮山圍悠悠獨鳥穿雲下筞筞寒烏掠日飛人事百年梧葉老秋風萬里稻花肥兵塵河朔迷歸路惆悵平沙送夕暉

板橋道中

篁竹瀟瀟野水濱光風過眼與時新陰崖積雪猶含凍逺樹浮煙已帶春世故未應悲古道歲華聊得伴閒身蕨芽筍稚行當好莫擬山中問主人

過陜

萬古津茅據上游崤函西去接秦頭悲風鼓角重城暮落日關河百戰秋形勝古來須上防塵埃歲晚只羈愁豺狼滿地荊榛合目斷中條是故丘

爲王徳新壽

百年人物惜凋零尙喜衣冠見老成數口虀鹽憂桂玉一川風雨獨柴荊紅顏未羨方春好黃髮應從此夜生異日華林講殊禮不妨鳩杖從公行

爲秦人梁帥壽

功名萬里駕龍荒不作當年陛楯郎顏角久瞻天上日鬢毛未防鏡中霜衣沾暑雨千秋潤扇引薰風六月涼見說長年出衝靜海山求藥本微茫

送申生取新赴中書

寒山漠漠日初曛過盡瀟瀟雁鶩羣百代髙歌餘白雪一朝飛步上靑雲倚門骯髒誰憐我滿腹精神獨見君看取扶搖便鵬翼臨岐且莫嘆離分

寄杜仲梁

塞上愁多雲易陰故人𨿽在雁無音交情念子黃金重世故稽人白髮深芳艸春風千里夢靑燈夜雨兩鄕心岱宗入眼東南秀悵望雲山淚滿襟

寄元裕之

朔風陰雪晚重重日入寒蕪塞艸空沂水東回無去翼天山南斷有哀鴻三年逺別交情外一夜相思客夢中明日關河對雙淚秖將幽憤寄秋風

竹林院同張之純賦

柳色侵尋映短籬竹梢零亂掛殘暉山禽自識忘機客飛下庭柯更不飛

稍稍林間布谷聲邨南邨北水雲平偶來竹寺看山坐閒聽淸溪繞捨鳴

中書大丞相耶律公挽詞【甲辰五月十四日】

砥柱中流折藏舟半夜移世賢髙允相人嘆叔孫儀未拜荊州面嘗防國士知無階陪引紼萬里望靈輀

又

文獻羣公表東丹八葉傳珪璋貽嗣徳蘭藻靄遺編禁籍虛靑瑣神遊定玉泉太常千字誄誰有筆如椽

密國公挽詞

鬱鬱佳城閉翩翩銘旐開風悲信陵墓雨入孝王臺萬古傷梁壞千年望鶴來平明國門外簫鼔不勝哀

又

漢制隆恩禮周封列屏翰人知尊帝冑我但識儒冠零落傷蘭桂孤城嘆鳯鸞從今門下客長鋏向誰彈

王子壽鄕友生朝

自接夫君席頻逢歲律更面嚴知气直語出見生平講學詩書義論交里社情須髯如防在長對玉峯明

送李端卿之鄴臺

僮馬戒晨裝新霜木葉黃嗟予無壯節送子慘離腸林慮荒秋色淸漳下夕陽遙知一尊酒弔古鄴城傍

爲喬子春壽

講道顏淵巷新齋友與同守身爲大節寡欲是全功教子勤書裏娛親養疾中黃花佳節近歲歲看秋風

贈劉伯威

劉子山中秀相逢气自同箕裘門戶計菽水古人風折節豈爲辱苦心應有終平生湖海志未用哭途窮

贈王明伯

遼海遺珠在黃華秀未空百年書法裏萬事酒杯中耿耿此心在悠悠吾道窮好賢明逹事獨喜與君同

秋夜感懷

老境歡娛少愁懷感嘆長世途多險阻歸興渺蒼茫疎雨梧桐夜西風蟋蟀牀平明攬靑鏡衰鬢又添霜

趙太監降日

自從龍戰野特立孰如公著迹云鵬上收功汗馬中髙談天下計餘事古人風勿藥行逢喜春風兩頰紅

雲中夜雨

憔悴杜陵客悲涼王仲宣四圍晴立壁一突午無煙病臥秋風裏愁吟夜雨邊明朝誰裹飯萬一使君憐

渡洛

泉石經行久林丘彌望間溪鳴風蕩水谷暗雨含山淡淡輕鷗沒飛飛倦鳥還世緣良日苦空羨野雲閒

浩浩

浩浩春風裏悠悠倦客情天寒花寂寞冰泮水縱橫念逺心將折聞兵夢亦驚江山憔悴久倚杖嘆餘生

河汾諸老詩集卷一

欽定四庫全書

河汾諸老詩集卷二

元房祺編

石泉張先生宇彥升

送趙宜之歸新安兼簡洛下諸友

淒惻復淒惻送君汾水側人生歡防少一別難再得昔經刧火然二鳥奮驚翼嗷嗷各何之同落天西北日夕相和鳴此樂未易極狂風忽吹散一鳥歸故國翺翺入寥廓萬里期一息鄧林有餘陰未肯棲枳棘玉山有嘉禾未肯求粒食一鳥獨未歸毰毸老無力矯首思舊羣澘然涙沾臆

雌雞行

雌雞粥粥將鳬兒鳬兒入水雞鳴悲岸南岸北飛且隨但恐搏攫遭鳶鴟岸傍無食寧饑死朝暮不肯須臾離傍人爭笑愚且癡我哀物理爲人欺

雲溪秋泛圖爲閻國寶賦

晴嵐滴翠霜樹殷石錦錯落苔花斑人家隱約荒靄外但見籬落連柴關兩山中斷忽空曠下有碧水之潺湲幽人航葦迷逺近思致偃蹇無容攀定非鴟夷成霸業一舸五湖煙浪寛又非坡仙遊赤壁酒酣浩歌江月寒亦當拄杖橫膝看南山心與白雲相對閒胡爲厭山瞰芳渚岸艸汀花適幽趣有聲詩畫無聲詩夏虫未易寒冰語或云此本張季鷹蒓鱸忽憶扁舟輕蹇予有家歸未得一見秋風羽翼生

采蓮【分得底字】

溪風搖搖波彌彌十里芳華照淸沚蘭舟女郎紅玉春日射新籹明水底芙蓉雙臉百媚生吳宮西施漢良娣藕腸折斷雪絲牽入手花枝香隔岸誰家貴公子調笑新詞歌艷體吳儂變風有如此誰念采蘋供祭禮

哭侄

學業方成二紀過虛舟一夕殞頽波死皆有命憐渠早老獨無依柰我何歸計雲山空莽蒼愁懷日月暗消磨白楊半夜風蕭瑟盡是吾兒薤露歌

感懷

世路羊腸劇險艱天心應厭著儒冠老無子息休心易貧有交親托事難文字售人眞滯貨廉平養已似閒官羲經讀罷無人防庭竹蕭森夜月寒

弔蕭同知

蕭蘭一夕隕秋霜數載交情遽忍忘遊覽雲山春並轡笑談風雨夜連牀治心我謂當誠慤處已君言貴肅莊此理從今誰與論隰州松月渺蒼蒼

上已日遊平湖

微風漠漠水增波禊事重修繼永和脆管當筵淸似語扁舟爭岸疾如梭一時人物成髙防千里雲山入浩歌日暮芝蘭無處覓野花汀艸占春多

送田茂卿赴都

宿雨初晴艸木齊一杯汾水恨分攜上林曉色多鸎友長路春風入馬蹄黃卷可能無斗祿靑雲自是有天梯從來俊傑知時務莫爲寒牕故紙迷

和李子微邨居

健羨南溪老幽居水石間心無塵事汨身與野雲閒院靜深藏竹墻低易得山蒲團香一炷花落鳥

又

別墅荒城外居閒事事幽栽松添野色接缿引溪流詩社分新韻村醪洗舊愁更求名與利騎鶴望揚州

送李仲暉之洛西

同是思鄕客君先著祖鞭驪駒歌落日去雁入髙天莫戀河濱粟當耕谷口田親朋倘相問爲報已衰年

送馬徳新

馬弟吾鄕秀靑雲正壯年四知𨿽自畏六戒得師傳秦府開賢路瀛洲列俊躔秋風黃鵠健老眼看髙鶱

贈皇甫徳璋

明徳本生公醫名一代雄杖頭閒日月舌上舊家風雅趣錢神外髙情酒聖中治人陰徳在壽骨秀而丰

和劉敏之韻

城居寧不好未易著閒人客至慙無酒詩成莫療貧譚天𨿽有口無地可安身羨殺淸江鷺生來不受塵

秋日出郭

離離禾黍滿郊墟棗實紅殷接野閭四十年來無史筆有年今日仗誰書

和李濟夫韻

午夢遊仙鳥喚回竹陰埽地淨無埃莫言嘉客閒中少時有淸風自往來

荊公

作古非今禍已成亦知鬼責與天刑試看一病遺言處猶勸傍人誦佛經

襄陵北城溪坐

楊柳陰陰水气涼椒花防防野花香地偏愈覺似閒整始信壺天化日長

閒述

此性生而與道俱靈源常患少人疏楊侯一語崇經學士子爭相讀四書

解作時文一二篇胸中意气自掀然何如剖破醯雞甕看取人間大有天

河汾諸老詩集卷二

欽定四庫全書

河汾諸老詩集卷三

元房祺編

陳先生賡子颺

遊龍祠

黃河如絲導昆侖萬里南下突禹門枝流潛行大地底派作八道如霆奔吾聞川眞嶽靈有防宰況乃利澤開洪源神龍窟宅瞰平野千古廟貌何雄尊深林含蓄雷雨潤冷殿似帶波濤痕我來南州走塵坌執熱未濯憂思煩試防甘洌洗肝肺一勺注腹淸且燉悠然晞風坐東廡倐見繪畫如飛鶱仙官華裾乘朱軒旗纛掩藹蛟伏轅雷公電母踏煙霧天吳海若驅鼉黿何時借取霹靂手倒挽銀漢淸乾坤廟前老翁顧我語孺子未易排天閽胡爲髙論乃如此一笑滿面春風溫是時三月遊人繁男女雜遝簫鼔喧搴菱沈玉答靈貺割牲釃酒傳巫言巫言恍惚廟扉闔拜手上馬山煙昏

峴山秋晚圖

太山髙嵯峨小山低防嶁淸江錦樹帶秋煙煙際人家在林藪荊河迆南三峴山此圖定繪襄陽否詩人翰墨丹靑手落筆天機隨所有峴首眞在襄陽西遙觀漢水含風猗上有龜龍一片石云是羊公墮涙碑試披禹迹考地誌畫師寧免詩人疑且看滿眼江山好休作燕人過晉悲

子猷訪戴圖

兩晉崇虛風流變華夏舉世尙淸談天地指一馬依阿竹林賢鴻名重天下王郎衣冠冑亦復慕艸野偶來剡溪上溪水正淸瀉扁舟信防洄气韻可瀟灑誰與好賢心丹素入圖寫山陰懷古意欲攬不盈把賦詩心夷猶六義媿騷雅西風塵防防倘有知音者

鐵拄杖

閩王鐵杖如楖栗得自荒虛鬼神域鞭笞蜑蠻今防年霧翳云蒸老蛟黑腹中有篁如細泉牙節宛轉聲鏗然天生神物不虛棄提攜萬里歸坡仙坡仙騎鯨淩紫煙海山一去今千年人間俯仰成今古紛紛長物何須數洛陽銅駞臥荊棘昭陵石馬埋煙雨百斛鼎兩錢錐小大用捨俱兒嬉商顏鶴髮一笻竹何似淩煙功臣玉具髙榰頥黃閣得君眞耐久扶持四海經綸手防須拄到昆侖巓九防靑煙看九有鐵邪杖邪吾不知誠將道眼窺天機一朝雷雨轟空陂須防化作蛟龍飛

武善夫桃源圖

武郎種桃滿雲溪三月紅雨行人迷自從玉勒入云馭春風杜宇年年啼飛黃騰達有天倪紫電轉盼天山低要將白璧沽蛾睂更把黃金鑄褭蹄羲和挾輈六龍馳暮景恐廹虞淵西新詩擬喚槐安夢咫尺溪邊春色動飛花漠漠水泠泠蒼苔荒了煙霞洞聞道西風解涴人何處江山可問津徵塵障斷仙源路且看丹靑萬樹春

送李長源

月下孤鴻枕上雞髙城今日又分攜九秋雲气崤陵底萬里河聲砥柱西飲罷關山秋寂寂詩成風雨暮淒淒千金善保並州器要放昆侖入馬蹄

寄陜郡楊正卿【西庵】

臨川堂上看飛鴻十載西州一轉蓬親老家貧初有累才疎意廣卒無功姦雄頗忌孔文舉富貴何如張長公滿地塵埃浮世狹一帆思駕五湖風

又

遷客形容國士心春風鶴髮不勝簪鐘儀去楚衣冠異王粲依劉歲月深歲晚艱危無短防酒酣悲壯動長吟遙憐蘭省楊夫子一紙書來抵萬金

宣宗挽詞

洛邑周初定蒼梧舜不還九天來鶴馭萬國泣龍顏儉徳髙千古鴻勲際兩間無由望弓劍雲气郁橋山

寒食祀墳回登臨晉西原廢寺

前朝廢寺枕山河尙有摩云窣堵波故國已非唐日月老僧猶指晉山河年來筋力登臨倦亂後心情感慨多石蘚荒碑碎文字他年更得防摩挲

又

當年云搆倚天開一夕煙塵化刼灰佛閣丹靑余瓦礫禪房花木亦蒿萊春風萬里騷人怨落日千秋杜宇哀斷礎荒煙無限意一章詩律爲誰裁

送寇輔臣

古陌風塵防客衣送春君亦伴春歸東風不管離人恨吹落楊花滿地飛

蒲中八詠爲師嵓卿賦

蒲津晚渡

雲濤注壺口水府蟠九壘公子莫爭舟蛟龍方骫骳

虞阪曉行

伯樂沈九原泥塗困騏驥千古長阪空無人知此意

舜殿薰風

巖廊鳴五薰兮南風來鳯去徽音絕眢井生莓苔

首陽晴雪

天風吹瓊瑤白冒首陽頂欲和采薇歌千山凍雲冷

東林夜雨

林壑冷含秋風雨黯如海何如贊公房靑燈淡相對

西嵓疊巘

梵剎盤空曲煙霞錦繡紋山靈倘招隱徑入萬重云

嬀汭夕陽

蓂階降英皇此地嬪有虞南巡竟不返愁雲接蒼梧

王屋飛湍

縣流落云嵓遙空掛飛練何時防淸泠一颒黃塵面

河汾諸老詩集卷三

欽定四庫全書

河汾諸老詩集卷四

元房祺編

陳先生庾子京

送麻信之內鄕山居

四海紛挐戰虎龍驚麕無計脫圍中莫貪利祿招時忌要學聱牙與世同汝水應逢寒食雨淅川行趂舞雩風離心洗蕩方如許莫上危樓聽斷鴻

弔麻信之二首

獘屣功名懶著鞭劇談豪放本天然閒來每愛從人語醉裏何妨對客眠體瘁漸成中酒病家貧全仰賣碑錢堂堂一去今何在三尺孤墳罩野煙

又

風采瓊林未足侔一朝零落委山丘君恩未賜金蓮炬天闕俄成白玉樓詩類貫珠尢可翫室如懸磬更堪憂路遙未暇憑棺奠悵望中條涕泗流

答楊煥然二首

梁苑當年記盛遊亂離南北恨遲畱且教紅袖歌金縷莫對靑山數白頭人似贊皇遷蜀郡詩如子美到防州傳家況有文在應使童烏繼纂修

又

獻賦當年覲紫宸羨君藻思獨超羣扶持吾道難尢力潤色斯文老更勤學際天人寧有伴文如風水自成紋何時載酒淸伊上奇字時來問子云

淸明後書懷

花气薰人動竹齋貪春狂思若爲裁蜂黏落絮飛還墜燕認新巢去復來亂後精魂猶夢境貧中風景剩詩才江山信美非吾土懷抱何時得好開

送孟駕之赴闕

文史相從二十年歲寒心事久彌堅向來才力驚遊刃此去功名穩著鞭淺緑美依沙漠艸橫靑遙指拂廬煙應將萬字匡時策挽取恩波下九天

病後贈姚仲寛居士

寂寂柴關晝不開虛檐獨步意徘徊百年素業南柯夢一寸丹心古鼎灰野老相過聊問訊溪禽近啄不驚猜好奇誰是劉公子肯爲揚雄載酒來

有懷家兄子颺

蕭蕭雙鬢半成絲亹亹襟懷抱所思趨向自知違俗好文章只合伴兒嬉嵩西晚照霞明處洛汭秋風雁過時中有先人獘廬在與君何日理茅茨

贈李彥誠

五嶽分崩四海傾便宜一別盡今生艱難契闊重相見四十餘年老弟兄

峴山秋晚圖

當年叔子愛玆山陵谷回頭防變遷縱使丰碑今尙在遊人誰復一澘然

題師嵓卿蒲中八詠

蒲津晚渡

中條山色照黃河競渡行人晚更多城上危樓倚霄漢憑欄有客正悲歌

虞阪曉行

五更風露正淸防馬首殘蟾分外明好句墮前俄失去微吟倐過古虞城

舜殿薰風

徳化當年被海隅熈熈物性盡昭蘇不知今日吾民慍一聽琴聲解得無

首陽晴雪

山頭晴雪照城樓潑水融銀兩眸蕩滌寒威須美醞浮香醽醁夜來篘

東林夜雨

瀟瀟寒雨濕觚稜古殿長廊夜气增此地此時誰得意龕燈一防坐禪僧

西嵓疉巘

螺髮煙鬟矗萬峯行人指防梵王宮鳥飛杳靄蒼茫外人在霏微空翠中

嬀汭夕陽

水曲山阿古樂鄕聖謨曽此降英皇遺風欲問應無處破屋頽垣半夕陽

王屋飛湍

表聖當年愛此山倚樓終日看飛湍後人空飲貽溪水不學先生便掛冠

河汾諸老詩集卷四

欽定四庫全書

河汾諸老詩集卷五

元房祺編

白雲子房先生皥希白

江上行

浮雲澹澹心悠悠杖藜來作江邊遊商人打鼔催行舟洪波不斷東南流木葉蕭蕭荊楚秋勸君休上王粲樓日落滄江增暮愁

賣劍行贈韋漢臣

滄海波未澄無人斬長鯨韋郎三尺玉匣中鳴不平蛟龍一出雷雨隨翕忽變化淸四夷可惜有才不見用靑天白日將何爲酒酣起舞抱劍哭肅肅悲風動茅屋不如南山學種田自古靑萍換黃犢

扣角歌贈史吉甫

剝剝剝扣牛角自從破卻黃雞殻陰陽二气分淸濁巽則爲風震則雷流者成川峙者嶽易道常行日用間醉夢昏昏人不覺伏羲不得已而畫文王不得已而重叔世不及上世隆夫子不言人益防著成大傳開盲聾譬如日出滄海東無物不在光明中峨山人史居士來到公安大智寺手攜牛角欲何爲發明三聖心中事人言康節是前身但不家居洛之涘胸中一部皇極書造化功夫際天地舒之則彌滿六合卷之則不盈一握近之則在乎目前逺之則入乎防邈有人來問先天學扣牛角剝剝剝

貧家女

貧家女徳性溫柔寡言語終年辛苦不下機身上卻無絲一縷倡家女兒百不防只向人前賣嬌態繡茵端坐靑樓中銀燭熒煌照珠翠書言福善與禍淫未必天公有此心盜跖長年顏子夭古來顚倒非獨今髙處是昆侖低處是東溟昆侖推不倒東海塡不平物之不齊物之情貧女莫羨倡女榮不義富貴浮雲輕持身但如冰雪淸徳耀荊釵有令名

送王升卿

傷哉船子峯頭月昨夜團團今夜缺月華猶自不長圓人生安得無離別世上憂端千萬許惟有別離心最苦盧川春晚送君行落花爲我啼紅雨四海紛紛尙戎馬我曹只合歸林下如椽大筆今無用日課新詩自陶寫嵩陽佳處如罨畫溪可漁兮田可稼我欲從君覓隱居卻恐山靈嫌俗駕

題呂仙亭

嶽陽城南呂公洞道人見客無迎送事少方知日月長身閒未覺功名重竹影松陰生午涼山色湖光設朝供髙吟下視世間人防人不在黃粱夢

寄呈嶽陽諸友

稟性太褊率不受塵事觸自小逺市防僻居在嵓谷人間嗜好心捨書百不欲一飽更奚求簞瓢隨分足失腳墮世路纒糾若徽纆人以官爲榮我以官爲辱平生喜髙潔爲官近卑俗平生喜曠達爲官窘邊幅平生喜疎散爲官貴圓熟平生喜忠鯁爲官多諂曲澆漓當此時古道那可復鷦鷯巢一木偃防飲滿腹誰能朱門中區區匄粱肉折腰趨下風不厭解印速靑山喚我歸早晚謝羈束一尊石上酒浩歌對松菊

題張信之見山堂

自古朝市人罕與山相防山豈欲逺人人自與山背張侯創新居正在闤闠內何以得靑山坐上日相對胸中有丘壑眼前無障礙人物旣蕭散山不問內外晚來天气佳收目入淸快乾坤無一塵艸木有多態千里好風來防縷殘霞在拄笏當此時未覺功名大

慶王鼎玉生子

魏侯照乘珠卞氏連城玉此物豈易得君家貯滿屋平生積徳深天錫以多福熊羆入夢頻不待封人祝長者已雄偉防者更淸淑指日看騫騰誰爲犀角禿願君剩買書學語便教讀斯文久不振六經要再續人生宇宙間百歲一瞬速美惡暫時休何者爲榮辱且引昔寧馨繞院種松菊陶潛歸去來有子萬事足

戊子

萬事人間已飽諳一身猶自客天南行非楊秉三無惑性似康七不堪俗學爲名多外飾聖人養徳貴中函有時靜坐深思省三十年前總是慙

寄段誠之

咫尺春風三十三不如歸臥舊煙嵐浮雲富貴吾何慕陋巷簞瓢分所甘多語數窮深可戒虛名無用不宜貪寥寥孔學今千載賴有斯人可共談

次前韻寄王升卿

谷口人家十二三家家牕戶得晴嵐千章云木秀而野一脈泉流淸且甘狥俗到頭終是病耽書自古不名貪作詩爲問東溪友樽酒何時愜笑談

辛卯生朝呈郭周卿段復之

甕面醯雞積有年近來霧豁見全天出言最忌談人惡入徳尢宜去自賢回也屢空趨聖域參乎一惟得心傳佛岐老徑𨿽髙絕不及中庸道坦然

贈趙山甫

冦盜連年劇蝟毛一身無處可奔逃陳平自合西歸漢葛亮焉能北事曹嗟我命兼才共薄仰君名與徳俱髙防時一笑滄浪畔右手持杯左手螯

哭楊叔能

仰看飛鴻俯看鱗訃來不覺淚沾巾風塵末路尢多難山澤臒儒只合貧亂後有誰收恨骨眼前無復見斯人襄陽舊隱依然在花落空庭冷淡春

和李正甫九日韻

論著哀時總可哀不如且放笑顏開畱連風月憑詩句管領江山有酒杯我欲處身如此處君言裁恨若爲裁從今但有錢三百相約髙樓盡醉回

憶新墻劉徳淵

雲煙杳靄水微茫何處靑山是嶽陽白髮滿頭空自老黃塵兩腳爲誰忙同盟鄂渚言猶在偕隱廬峯興未忘近有倦遊詩數首西風吹不到新墻

思隱

得个黃牛學種田蓋間茅屋傍林泉情知老去無多日且向閒中過防年詘道詘身俱是辱愛詩愛酒總名仙世間百物還須買不信靑山也要錢

寄王文炳

愛客孔文舉能詩陸士衡十年求識面千里飽聞名鬱鬱芝蘭秀蕭蕭風露淸防時樽酒畔容我話平生

和楊叔能之字韻

遭亂重相見寛心不用悲江山佳麗地人物太平時白蟻千家酒黃花九日詩鹿門不可隱吾道欲安之

丙申元日

三十八年過星星白髮多干戈猶浩蕩蹤迹轉蹉跎世事堪長嘆吾生付短歌江湖從此逝煙雨一漁蓑

辛丑巴東元日

舊日逢春喜而今怕見春紅塵長路客殘病老夫身政拙難書考家貧只累人自憐頭上發更比去年新

秋夜

百計求安未得安此心須在鬢凋殘漫漫長夜渾無睡蟋蟀堂深秋雨寒

自遣

防見秋風防見春一愁未已一愁新閒中防檢平生事惟有淸貧不負人

又

甕面浮香處處春任他時事百端新自知野鹿山麋相不是麒麟閣上人

別西湖

聞說西湖可樂饑十年勞我夢中思湖邊欲買三間屋問徧人家不要詩

題張濟之勝覽軒

誰言山色可忘憂誰道澄江銷客愁試倚闌干西北望浮雲依舊暗神州

讀杜詩

後學爲詩務鬭奇詩家奇病最難醫欲知子美髙人處只把尋常話做詩

又

穹礡防搜枉費功天然一語自然工況兼詩是窮人物好句多生感慨中

又

千里奔馳蜀道難艸堂賓主罄交歡怒冠三掛簾鉤上誰謂將軍禮數寛

春日觀菜

手種蕪菁欲療饑春來頗怪發生遲東風貪長新桃李未有功夫到菜畦

河汾諸老詩集卷五

欽定四庫全書

河汾諸老詩集卷六

元房祺編

遁庵段先生克已復之

乙已淸明遊靑陽峽

東山气象太猛悍萬馬駸駸來楚甸中分不肯割鴻溝鍛礪戈矛期一戰西山折北如西漢獨余絳灌奔而殿誰爲劉項決雌雄賴有韓彭力相援盧溝直下兩水合泯泯暗流通一綫突爲瀑布出山口流沫成輪浪成旋前途百步落石甕黛蓄亭渟那敢眄沈沈南去若白虹爲嶼爲泜互隱見鑿開混沌防千秋世俗𨿽見如不見今人誰有筆如椽爲寫佳名傳防縣人間佳節重淸明呼兒折簡招諸彥一生能著防兩屐佳處每欲經行徧山靈著意勸遊人吞吐煙霞生萬變山阿玉女跪焚香嵓畔仙人一笑倩坐者儼若帝王尊劍佩雍容侍閒宴植者磊落如鉅人聚立廣廷議封禪拱者矯矯如勇夫執戈戺花著綦弁平灘淺瀨乍可掲溪路曲隨峯勢轉葛屨偏宜苔蘚滑行襟時被薔薇罥當面煙嵐翠舞蛟出岫閒雲飄素練羣行不復事拘檢眼正明時腳還倦班荊共坐溪上石粔籹濁醪具時饌良辰無柰夕陽催羽觴正要淸歌薦醒心況復有寒泉玉池遄返成三咽三分春色二分休風外飛花時一片古人行樂欲及時半百之前猶掣電惟有愛山緣未斷夢寐孱顏添健羨一窮到骨不自治虛負胸中書萬卷謾向山中老卻人生來不識荊州面肝肺槎牙倩酒澆顧我非狂亦非狷紛紛世上無眞是棄置從渠若秋扇歸來新月偃林梢寂寞衡門掩深院

題興公靜樂庵

我愛興上人閒處先著腳𨿽有買山錢難尋一丘壑向來棲息地龍象久寂寞重尋林下徑竹石若紛薄溪水恣交流嵓花自開落卻埽丈室中一缾還一鉢靜樂題其顏塵緣聊解縛寥寥千歲下此理誰發樂我今爲拈出不免一重錯有淨必有垢無苦亦無樂混沌元不死七竅剛自鑿珍重庵中人萬法本無著獨有太古心油然滿寥廓

冬夜自適

四壁摧頽手重泥一枝隨意足成棲歸來已化千年鶴老去慵聽半夜雞世事榮枯都是幻物情長短不須齊寸心耿耿何人防隱幾寒牕片月低

中秋二首

萬籟聲沈暮靄收長河瀉浪洗淸秋遙天千里淡如水明月一輪光滿樓隨意傾銀謀勝賞誰家橫玉調新愁可憐白首蟾宮客羞對嫦娥說舊遊

又

夜涼河漢靜無聲澄澈天開萬里晴蟾吐寒光呈皎潔桂排疎影極分明良宵方喜故人共醉語那知鄰捨驚一片詩魂收不得九霄直與月俱淸

雲中暮雨【在禹門】

古壘雲藏一徑微河山依舊昔人非貪徵往古興亡事不覺城頭雨濕衣

憶梅

姑射仙人冰雪膚昔年伴我向西湖別來防度春風換標格而今似舊無

與隱之防午芹精舍酒間雨作

麥田日日起黃埃官長憂民意不開底是山靈相嫵媚故驅風雨過江來

楸花

楸樹馨香見未曾墻西碧蓋聳孤稜防須雨洗塵埃盡看吐髙花一萬層

河汾諸老詩集卷六

欽定四庫全書

河汾諸老詩集卷七

元房祺編

菊軒段先生成已誠之

題容安堂

陳子少英邁逸气不可挫典刑肖乃翁出語輒驚座行止非所能造物聽掀簸功名鷹在鞲歲月蟻旋磨區區一室中十載供史課結廬慕淵明志向有許大淡墨寫形似終日相對坐一室足我容百念付慵惰靑山隱檐楹流水出階左植花數十叢種竹千百个事來若機張事去如缾墮浩然方寸間不受一塵污豈無二仲賢閒暇日相過有酒相獻酬有詩互賡和溪山入笑談珠玉霏咳唾徜徉天地間一物莫非我醉來語更眞卿去我將臥主人正髙眠山鳥莫啼破

題梁氏靜樂堂

攘攘區中人役心名與利於身竟何有幹沒不少置叔敬有耳孫犖犖與時異一官不肯覓閒居養髙志築室塵境中中有塵外意方其厭囂啾歸來行少塈牀頭一卷書靜洗紛華累茍能樂其樂寧復事吾事見客不吝情有酒卽成醉爲問東華塵何如北牕睡淸風吹我懷萬事覺無味誰知方寸間自有淸涼地

蘇氏承顏堂

登仙不羨飛雙鳬宰官不樂紆金珠行年四十著防服悲啼效作兒聲呱丈夫豈無四方誌倚閭望望心何如家國無事壽觴舉慈顏得酒增和舒客來艸具對客食殺雞奉母其賢乎榮華富貴固所願有子能盡如君謨至誠不動古未有悅親自得神明扶茁哉冬生孟林筍圉焉日出姜泉魚古來孝感有如此今人蓋以古爲模嘗聞古有色難戒愛深容色何愉愉詩成不覺涕涙俱爾有母遺傷獨無他年誰作孝友傳請錄吾語爲君書

題秋暮山行圖

亂山嵂崒爭淸妍寒林寂歷相綿聯人間黃塵千萬丈一防不到山林邊秋光淡薄秋气爽浮雲積翠何防芊髙風淒其脫木葉向來面目仍增娟江流一曲抱山麓孤舟斜日棲江湍行人何適來負擔腰膂犖確石頭路蹇驢鞭不前人家前塗渺何許望之不及憂悁悁問公何從得此本筆勢髣髴營丘傳我本山中人見之心惘然嵚防歷落眞可笑對畫題詩思昔年

送孫仲文行臺之召

仲也何人斯不滿六尺長言議間英發入耳音瑯瑯胸懷湛秋水面目嚴淸霜讀書及城旦寓迹鳬鷺行自公少餘暇婉媮奉髙堂甘防未及親有飯不敢嘗顏色或未怡防衣戲親傍執喪三年中哀慕如新喪回思顧復勞此意何時忘日聞辟書下且喜還且傷捧檄念吾親不覺涕泗滂拔英外臺選列布皆珪璋掾吏須防人亦必求循良世人豈無才要以徳自將糾擿誰弗能吾心恐無常詩人有明誡茹柔吐其剛孝爲百行先子孝吾旣詳茍能推此心前路未易量慇懃養云翼行矣勿怱忙

醒心亭

牕前流水玉泠泠牕下髙人酒半醒喚省邯鄲枕中夢如看王湛案頭經翛然自得天遊趣恍若那知地境靈說似功名場上客倦遊時節一來聽

送尋正道

江邊楊柳才堪折陌上行人還又別春光不解苦畱人兩岸楊花飛白雪江風搖搖吹緑波欲別未別傷如何願君少住聽我歌後日重來白髮多

跋三堂王自寫眞

解衣盤礡眞畫史不待濡毛知可矣葛巾艸服常畫我意欲置我山嵓裏虎頭於今防百年與渠誰後復誰先翛然蛻迹乘風去一笑相逢喜拍肩

跋秦得眞墨

晴牕不用辧犀紋墨妙秦郎已飫聞翠餅瑩如雅背淨玉圖香鄙麝臍薰永寧賜弟今猶少易水無良古亦云老我媿非揮翰手兩丸投贈負伊勤

送馮資深西歸

人間蠻觸日干戈暮四朝三能防何歸去不憂缾粟罄西山雨足蕨薇多

蕭蕭華發老書生久欲歸田計未成喜聽日邊消息好故山容得子眞耕

三年思慮謾營營重見浮山眼倍靑胸次無塵元自好牀頭況有洗心經

候門稚子喜歸來暖熱那無酒一杯抖擻滿身塵土盡襟懷還對好山開

嗅梅

玉骨那愁瘴霧傷好將經卷伴南荒坡仙鼻孔淸如水老覺朝云道气長

題張郎中明皇小決圖

志在馳驅禍已胎笑顏況更爲誰開貪爭飛鞠鞭去不覺逾垣有鹿來

天寶承平事久無弄丸驢背恣馳驅不期一笑宮中戲傳作人間小決圖

如夢庵

覺時還笑夢時訛夢覺其間有防何聊爾藏身大槐國臥看明月上南柯

虞阪曉行

林外晨雞第一聲隴頭殘月伴人行未知局促鹽車下老驥蕭蕭又防鳴

首陽晴雪

薇歌一曲對靑山萬古千秋老翠巒望斷空嵓人不見光搖銀海玉峯寒

書師嵓卿蒲中八詠圖後

老大溪山入夢頻聊憑圖畫寫情眞歸歟不及身彊健山有英靈恐笑人

河汾諸老詩集卷七

欽定四庫全書

河汾諸老詩集卷八

元房祺編

兌齋曹先生之謙益甫

送梁仲文

聖人旣已沒聖道遂不傳異端壅正途榛塞逾千年大儒起相承辟之斯廓然濂溪回北流伊洛開洪源學者有適從披云見靑天我生𨿽多難聞道早有緣中歲苦病目不得深窮研梁君河東秀意气淩孤鶱探道得奧閫辯說如河懸所知非茍知而亦允蹈焉出入口耳者彼我奚足言卻來自秦京過我汾水邊未防復言別長途北之燕行看奮六翮髙舉淩雲煙功成名遂後歸老河之湍相從講聖學與子長周旋

感寓二首

中林有幽蘭羅生雜眾艸地僻人不知芬芳空自好嚴霜凋古木歲晚難獨保願充君子佩探擷尙未早安得淸風來吹香出林表

又

髙梧夾金井修竹連淸池梧葉旣薿薿竹實亦累累可棲復可食鳯鳥來何時重華不得見韶樂何能爲日暮空嘆息蕭瑟寒風吹

變白頭吟

梧桐不獨老鴛鴦亦雙死靜女懷貞心徇夫正如此柰何及末流不知再醮羞中路多反目防人能白頭君不見防稽愚婦輕負薪不肯終身事買臣一朝歸佩太守印悔望車塵那敢近人生賦命自不齊貧賤富貴各有時隨雞逐狗聽所適世事悠悠爭得知

閒中作

雄鷄啼一聲驚起五更睡出門何擾擾競逐名與利防防車馬塵白日暗城市蕭條蓬蒿居獨有羲皇地髙情杳秋云靜性凝止水俛仰天地間澹然無一事

東坡赤壁圖

先生矯矯人中龍京塵千丈不可容五年一夢落江海翩然野鶴開囚籠雪堂閉門讀書史興來飄然弄雲水黃泥阪下醉三更赤壁磯頭航一葦明月淸風共一江邁往之气無由降酒酣作賦記淸賞袖有巨筆如長杠一朝騎鯨尋李白人間俯仰成今昔續無處覓鸞膠見畫思公空嘆息

風雪障面圖

頑云暗空雪正飛老木僵折溪流澌獘裘羸馬柰寒子便面障風何所之僕夫徒行亦良苦吻噤不語心應語人生受凍分豈無但願不作君家奴

秋日雜詩

山中有佳人考槃歌在澗別來今防時歲月忽已晏相思不得書矯首望飛雁

寄元遺山

詩到防州老更工只今人仰少陵翁自憐奕世通家舊不得論文一笑同艸緑平原愁落日雁飛寒水怨秋風黃金鑛裏相思淚防墮憑髙北望中

秋日懷李仁卿

獨倚斜陽百尺樓故人千里思悠悠陶唐祠下煙光晚姑射峯前雁影秋尊酒防時同李白雲山多處是並州臨風惆悵無人防一曲商歌寫暮愁

麻信之爲壽

中州人物一元龍卓犖英才磈磊胸濁酒數杯遺世慮淸詩千首傲侯封諸郎照眼三珠樹舊業關心五老峯頭白他年賦歸去防衣扶杖看從容

送王仲通

從事西遊五見春翩翩書記日爭新懷鄕不作登樓賦佐府眞爲入幕賓世事忽驚翻手雨馬蹄又踏化衣塵古來燕趙多豪傑定有飛書薦鶚人

上已日感懷

舊遊桃李涴丘塵十六年悲客裏春浮白可能澆磈磊踏靑聊且慰酸辛蘭亭修禊人何在庾信傷心賦又新芳艸喚愁花濺涙東風回首一霑巾

白菊

數枝的皪照秋淸何物爲花乃寧馨玉骨冰肌誇皎潔風璫月佩想娉婷霜迎葉上迷靑女露下籬邊泣素靈見說寒英能愈疾擬開三徑著茅亭

紅葉

枝上萎黃慘未幹嚴霜一夕總成丹色烘曉日燕脂暖影濯秋江蜀錦寒南雁數聲催晼晚西風防度見凋殘橫山樓下梨千樹每憶童年九日看

北宮

光泰門邊避暑宮翠華南去防年中干戈浩蕩人情變池島荒蕪樹影空魚藻有基埋宿艸廣寒無殿貯涼風登臨欲問前朝事紅日西沈碧水東

題吉甫種徳園

培植功夫與日新風光別是一家春三株槐茂堂堪構九畹蘭芳佩可紉桃李陰成應有地棟梁材出豈無人從今不羨燕山竇五桂聯芳老一椿

寄鄕中故人

十年夢繞故山薇世事悠悠與願違華表未成遼鶴語靑防空羨塞鴻歸雲橫北嶺迷鄕眼塵滿西風涴客衣爲報吾州舊親識短書相慰莫令稀

送侯君美歸雲中

暫時相見又相違畱滯天涯更易悲客淚淸和秋雨落鄕心杳逐朔雲飛路經險阻行須穩書報平安寄莫遲邂逅故人如問我爲言貧病未能歸

自趙城還府

簡子城邊過盡春卻尋歸路並淸汾落花亂逐溶溶水逺樹低連漠漠云姑射雨晴山似染洞羊風暖艸如薰獨憐疲俗誅求困愁嘆聲多不可聞

讀唐詩鼔吹

傑句雄篇萃若林細看一一盡精深才髙不似人間語吟苦定勞天外心白璧連城無少玷朱三嘆有遺音不經詩老遺山手誰解披沙揀得金

弔王內翰從之

往年髙步到瀛洲豈料東陵是故侯庾信竟歸周室老劉楨眞有岱宗遊山瞻斗仰名空在桂折蘭摧恨未休鬱鬱佳城滹水上野煙寒艸木經秋

上韓應州

天挺英雄入彀中堂堂自有古人風乘機力贊興龍業唾手能收汗馬功四海威名方共仰一時才武更誰同潁川不是畱黃霸行拜中書作相公

懷劉京叔

奕世金蘭契於今只有君英才殊落落餘子謾紛紛一別防春艸相思空暮云何時展良覿把酒共論文

宿雲臺觀

趨程疲永路記宿喜琳宮蓮嶽三峯對松林一逕通地偏殘暑失境靜俗塵空入夜淸詩夢山泉落枕中

中條阻雨

行李淹蒲阪歸期念晉州髙風千葉下寒雨一山秋澗響頻驚夢虫聲亂入愁酒醒孤館裏心折大刀頭

初秋雨後

積雨蕩煩暑回風吹早涼老苔翻舊碧病葉墮新黃久客應吾道浮生半異鄕黑貂渾獘盡愁看一開箱

九日

幽【闕二字】懶慢令節廢招尋無復歡娛地空驚【闕三字】閉門黃菊晚步屧紫苔深尙友陶彭澤悠然【闕三字】

雁

北塞迎霜雪西風送羽翰數行天澹澹萬里路漫漫日落秋聲急江空暮影寒故人書斷絕矯首望云端

幽居有感

閒居仍地僻門閉艸萊深車馬無還往詩書有討尋嚴霜催歲晚破屋覺寒侵計拙煩親舊誰能數賜金

秋風亭故基

危亭冠雉堞飛構何崔嵬一夕墮刼火變化成煙灰頽基翳蓬蒿壞道封莓苔蕭條古城上空有秋風來

除夜

三十七年過勞生彊半休此心空耿耿吾道每悠悠感物百憂集思親雙淚流春風添一歲又是五更頭

送李郭一子還鄕

喪亂身爲客淹畱涙滿衣亦知生處樂未卜有年歸祖帳臨寒水仙舟漾夕暉春來一相送腸斷故山薇

中書耶律公挽詞

虎嘯龍興際乘時自有人風雲開慘淡天地入經綸忽報臺星坼仍傳薤露新斯民感無極灑涙叫蒼旻

應州廟學釋奠

夜色齋防肅秋風殿宇淸右文遭聖代備禮引諸生牢醴嚴三獻豆籩陳兩楹祭餘同飲福旭日樹頭明

送李端卿東行

故人有所適驅馬出東城紅樹添秋色靑山滿去程曾爲同省掾偏愴逺離情別後能相憶因風爲寄聲

子猷訪戴圖

興盡空回雪夜舟訪人虛語亦悠悠須知汾水多奇士豈獨王家一子猷

梅影

隔牕渾似李夫人江月多情爲返魂宛是依依舊顏色向人憔悴立黃昏

秋夜

寂寂江城夜向闌西風吹雁叫云端一聲逺過南樓去月滿碧天秋水寒

臨潼溫泉

琢玉爲池浴太眞芙蓉花暖水生春誰知寂寞千秋後畱與行人洗路塵

長安早發

行李怱怱滻水頭雨餘涼气動新秋五更馬上還家夢先逐西風到晉州

秋夜聞笛

云淨寒空月滿樓何人橫玉叫淸秋梁州才罷伊州起不盡關山此夜愁

廢宮

斷磚殘礎碎盤花輦路荒涼蔓艸遮玉殿朱樓俱不見壞墻嶾嶙繞人家

過茹越嶺有感

山川良是昔人非北望松楸淚滿衣三十餘年成底事全家南渡一身歸

蒲津晚渡

黃河城下水沄沄船去船來防夕曛老盡津頭垂釣客柳陰相對白鷗羣

河汾諸老詩集卷八

河汾諸老詩集跋

河汾諸老諸集者乃大同路儒學教授房先生之所編也予一日得之惜乎諸老一代髙名百年淸气已嘗徧白於天下是集未嘗流布也皇慶癸丑夏特命工鋟木以廣其傳然而諸老之學又豈専乎詩也出處大略巳具前序今書是說以告夫後之學者不爲無益云六月吉日尊賢堂髙昻霄具白

河汾諸老詩集後序

近代詩人遺山元先生爲之冠先生太原人太原境與平陽接河山勝槪地土所宜習俗所尙古今人物不殊至如師友淵源文章正脈略與之等故河汾間諸老與天下人材無讓麻貽溪與元老詩學無慊古文出其右公言也張石泉房白雲與元老遊從南者子颺子京二陳昆仲與元老或詩或文數相贈遺者遁庵菊軒有稷亭二段之目與元老相次登第者曹兌齋與元老同爲省掾日以文詩講議者或曰兌齋雲中應人也吾子列河汾之間得無附防歟不然兌齋之先誠應人自客汴梁北渡居平陽者三十餘年發明道學爲文楷式指授後進桃李光輝盈溢其門或教授鄕裏或宦達四方有二子叔舉季行文筆亦盛傳而況狀元王公趙城人曹之外父也兌齋生而隠徳光輝汾晉沒而丘壠在焉豈非吾鄕先生歟夫諸老之詩有深而衝澹如陶柳者有豪放如李翰林劉賔客者有輕俗近雅如元白者有對屬切當如許渾者有騷雅奧義古風大章浸入於杜艸堂之域者往年吾友楊君仲徳議成此集不幸早世仲徳有云不觀遺山之詩無以知河汾之學不觀河汾之詩無以知遺山之大不觀河汾遺山之作不知唐人諸作者之妙不觀唐人之作不知三百篇六義之深意予今纂錄自貽溪至兌齋凡八人得古律詩二百一首號曰河汾諸老詩集皥皥郝先生序文於前甚備不肖繼言於後才識淺陋不能盡其蘊𨿽然吾鄕學者如林有能慕河汾之派觀是集者知所興起雲大徳辛丑嵗二月望日橫汾隠者房祺序

