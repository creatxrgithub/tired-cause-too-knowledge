

欽定四庫全書

集部八

唐僧秀集

總集類

提要

【臣】等謹案唐僧秀集十卷宋李龏編龏有梅花衲翦綃集已著錄此所選唐代釋子之詩自皎然以下凡五十二人詩五百首前有寶祐六年龏自序采摭頗富而亦時有不檢如釋寶月行路難一首載玉臺新詠第九卷

中本非僻書又鐘嶸詩品下卷以齊釋惠休道猷寶月共爲一條且詳錄其事曰行路難是東陽柴廓所造寶月嘗憇其家會廓亡因竊而有之廓子賫手本出都欲訟此事乃宻賂止之云云亦非僻書龏乃錄之第五卷

中殊爲舛誤至賈島始爲浮屠名無本周朴始爲浮屠名淸塞後島遇韓愈勸返初服仕至長江簿朴爲姚合所賞亦加冠巾黃巢之亂抗節罵賊而死其在士大夫中亦卓然不愧於儒者龏乃錄其詩四十五首入此集亦爲不類如雲追錄其爲僧之作則賈島一集何以又不采錄此亦自亂其例也豈誤以七卷所錄吟馬嵬漢上諸詩之別一無本爲卽島耶唐釋能詩者眾其最著者莫過皎然齊已貫休然皎然稍弱貫休稍麤要當以齊已爲第一今觀龏所錄如集中聽琴劍客登南嶽祝融峯諸篇不見收則別裁去取亦未盡諸僧所長然唐僧有專集者不過數家其餘散見諸書漸就澌滅龏能裒合而存之俾殘章斷簡一一有傳於後其收拾散亡要亦不能謂之無功也乾隆四十五年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

唐僧秀集原序

古之吟詠情性一本於詩詩至唐爲盛唐之詩僧亦盛唐一代爲髙道爲內供奉名材秀者三百年間今得五十二人詩五百首或取於各僧本集或出於諸家纂錄皆有拔山之力搜海之功風制不塵一字弗贅發音雄富羣立崢嶸名曰唐僧秀集不敢藏於巾笥刋梓用傳識者第毫殘松管燈焰蘭膏截錦揚珠神愁鬼毒詩教湮微取以爲緇流砥柱藝苑防衡非假沽名鼓吹於江湖也兼禪余風月客外山川千古之下一目可見耳皇宋寶祐第六春中和節日荷澤李龏和父序

欽定四庫全書

唐僧秀集卷一

宋李龏編

皎然七十首

戛銅椀爲龍吟歌

唐故太尉房公琯早嵗曾隱終南山峻壁之下往往聞龍吟聲淸而靜滌人邪想時有好事僧潛戞以三金冩之惟銅聲酷似他日房公偶至山寺聞林嶺間有此聲乃曰龍吟復遷於玆矣僧因之以告公公命戞之驚曰眞龍吟也大歷十三載秦僧傳至桐江予使兒童戞金仿之亦不減秦聲也緇人或有譏者予曰此達僧之事可以嬉禪爾曹無以瑣行自拘因賦詩以見其意

逸僧戞椀爲龍吟世上未曾聞此音一從太尉房公賞遂使秦人傳至今初戞徐徐聲漸顯樂章不管何人辧似出龍淵萬丈底乍怪聲來近而逺未必全由戞者工眞生虛無非椀中寥亮掩淸狖縈廻淩細風遙聞不防在煙杪萬籟無聲天境空【聽專一境則眾音不聞非萬籟之無聲也】昨向天臺宿華頂秋宵一吟更淸迥能令聽者易常性憂人忘憂躁人靜今日鏗鍠江上聞蛟螭奔飛如得羣聲過陰嶺忽成雨響駐晴天將起雲坐來吟盡江空碧卻尋向者聲無迹人生萬事將此同暮賤朝榮動還寂

周昉長史畫毘沙門天王歌

長史畫神獨感神髙步區中無兩人雅而逸髙且眞形生虛無忽可親降魔大防縮在手倚天長劍橫諸紳慈威示物𨿽凜栗在徳無秋惟有春吾知眞像本非色此中妙用君心得苟能下筆有神造誤防一防亦爲道寫出霜縑可舒捲何人曽識此情逺秋齋淸寂無外物盥手焚香聊自展憶昔邊兵圍未解感得此神天上下至今云旗圖我形爲君一顧煙塵淸

買藥歌送楊山人

華陰少年何所希欲餌丹砂化骨飛江南藥少淮南有暫別胥門出京口京口斜通江水流徘徊應上靑山頭夜驚潮沒鸕鶿堰朝防日出芙蓉樓搖蕩春風亂帆影片雲無數是揚州揚州喧喧賣藥市浮俗無由識仙子河間奼女直千金紫陽夫人服不死吾於此道復何如昨朝新得蓬萊書

飲茶歌送鄭容

丹丘羽人輕玉食采茶飲之生羽翼【天臺記云丹丘出大茗服之羽化】名藏仙府世空知骨化雲宮人不識雪山童子調金鐺楚人茶經虛得名霜天半夜芳艸折爛漫緗花啜又生賞君此茶袪我疾使人胸中蕩憂栗日上香鑪情未畢亂踏虎溪云髙歌送君出

姑蘇行

古臺不見秋艸衰卻憶吳王全盛時千年月照秋艸上吳王在時幾回望至今月出君不還世人空對姑蘇山山中精靈安可覩轍迹人蹤麋鹿聚嬋娟西子傾國容化作寒陵一堆土

短歌行

古人若不死吾亦何所悲蕭蕭煙雨九原上白楊靑松塟者誰貴賤同一塵死生同一指人生在世共如此何異浮雲與流水短歌行短歌無窮日已傾鄴宮梁苑徒有名春艸秋風傷我情何爲不學空門侶一悟空門無死生

效古【天寶十四年作】

日出天地正煌煌辟晨曦六龍驅羣動古今無盡時誇父亦何愚競走先自疲飲幹咸池水折盡長桑枝渴死化爝火嗟嗟徒爾爲空畱鄧林在摧折令人嗤

寓興

天下生白楡白楡直上連天根髙枝不知幾萬丈世人仰望徒攀援誰能上天采其子種向人間笑桃李因問老仙求種法老仙咍我愚不答始知此道無所成還如瞽夫學長生

答蘇州韋使君【應物】

詩教殆淪缺庸音互相傾忽觀風騷韻會我宿昔情蕩漾學海資郁爲詩人英格將寒松髙气與秋江淸何必鄴中作可爲千載程受辭分虎竹萬里臨江城一到掃煩政況今休黷兵應憐禪家子林下寂無營迹隳世上華心得道中精脫略文字累免爲外物攖書衣流埃積硯石駁蘚生恨未識君子空傳手中瓊安可誘我性始願懲素誠爲無鸑鷟音繼公云和笙吟之向禪藪反媿幽松聲

酬李司直縱諸公冬日遊妙喜寺題照昱二上人房寄長城潘丞述

達賢貴貞隠常懼迹不滅遂與永公期遺身坐林樾華軒何轔轔爲我到幽絕心境寒艸花空門靑山月潘生獨不見淸景屢盈缺林下長寂寥人間自離別何時解輕佩來稅丘中轍

山居示靈澈上人

晴明路出山初暖行踏春蕪看茗歸乍削栁枝聊代札時窺云影學裁衣身閒始覺隳名是心了方知苦行非外物寂中誰似我松聲艸色共無機

酬薛員外誼苦熱行

六月金數伏玆辰日在庚炎曦曝肌膚毒霧昏檐楹安得奮翅翮超遙出云徵不知天地心如何匠生成火徳燒百卉瑤艸不及榮省客當此時忽貽懷中瓊捧翫煩袂滌嘯歌美風生遲君佐元气調使四序平中令霜不祅火餘气常貞江南詩騷客休吟苦熱行

訪陸羽處士不遇

太湖東西路吳王古山前所思不可見歸鴻自翩翩何山賞春茗何處弄春泉莫是滄浪子悠悠一釣船

戲題贈吳慿

予讀古人書遂識古人靣不是識古人邪正心自見貴義輕財求俗譽一錢與人便驕倨昨朝爲火今爲冰此道非君獨撫膺

奉應顏使君眞卿與陸處士羽登妙喜寺三癸亭

秋意西山多列岑縈左次繕亭歷三癸【以癸丑嵗癸夘朔癸亥日立故名顏名陸創】疏址鄰什寺元化隠靈蹤始君啟髙致誅榛養翹楚鞭艸理芳蕙俯砌披水容逼天掃峯翠境新耳目換物遠風煙異倚石忘世情援云得眞意嘉林幸勿翦禪侶欣可庇衛法大臣過佐遊羣英萃龍池防淸澈虎節到深邃徒想嵊頂期於今沒遺記

冬日天目西峯張鏈師所居

采薪逢野泉漸見棲閒所坎坎山上聲幽幽林中語仙卿何代隠鄕服言亦楚開冰洗藥苖掃雪山侶零葉聚敗籬幽花積寒渚防防孤鶴性天外思輕舉

出遊

少時不見山便覺無奇趣狂發從亂歌情來任閒步此心誰共證笑看風吹樹

題周諫別業

隠身苕上欲如何不著靑袍愛綠蘿栁巷任疎容騎入水籬從破許船過昻藏獨鶴閒心逺寂歷秋花野意多若訪禪齋遙可見竹書幌共煙波

奉酬李員外嘉祐蘇臺屏居春首有懷

昔嵗爲邦初未識今朝休沐始相親移家水巷貪依靜種栁風欲占春詩思先邀烏府客山情閒訪白樓人登臨許作煙霞伴髙在方袍閒幅巾

送闗小師還金陵

如何有歸思愛別欲忘難白鷺沙洲晚靑龍水寺寒蕉花鋪淨地桂子落空壇持此爲心境應堪月夜防

酬襄陽詩僧少微【詩中答上人歸夢之意】

證心何有夢示說夢歸頻文字賫秦本【法華文字多苻秦本】詩騷學楚人蘭開衣上色栁向手中春別後須相見浮雲是我身

早秋桐廬思歸示道諺上人

桐江秋信早憶在故山時靜夜風鳴磬無人竹掃墀猿來觸淨水鳥下啄寒棃可卽闗吾事歸心自有期

舟行懷閻士和

二月湖南春艸徧橫山渡口花如霰相思一日在孤舟空見歸云兩三片

寄題雲門寺梵僧無側房【時人傳是寶月後身】

越山千萬雲門絕西僧貌古還名月淸朝掃石行道歸林下眠禪看松雪

法華寺上方題江上人禪室

路入松聲逺更奇山光水色共參差中峯禪寂一僧在坐對梁朝老桂枝

題秦系山人麗句亭

獨將詩教領諸生但愛靑山不愛名滿院竹聲堪愈疾亂牀花片足忘情

奉和顏使君修韻海畢州中重宴得雙字

世學髙南郡身封盛魯邦九流宗韻海七字揖文江惜賞雲歸堞畱歡月在不知名教樂千載與誰雙

遊溪待月

溪色思泛月沿洄欲未歸殘燈逢水店疎磬憶山扉夜浦魚驚少空林鵲繞稀可中才望見撩亂搗寒衣

往丹陽尋陸處士不遇

遠客殊未歸我來幾惆悵叩闗一日不見人繞屋寒花笑相向寒花寂寂徧荒阡桞色蕭蕭愁暮蟬行人無數不相識獨立云陽古木邊鳯翅山中思古寺魚竿村口望歸船歸船不見見寒煙離心遠水共悠然他日相期那可定閒僧著處卽經年

寄常一上人

雁塞五山臨汗漫云州一路出靑防何因請住嘉祥寺內史新修湖上亭

贈栁喜自號嵩山老

一見嵩山老吾生恨太遲問君年幾許曾出上皇時

酬秦系山人見寄

左右香童不識君擔簦訪我領鷗羣山僧待客無俗物惟有前片碧雲

聽寒更寄朱巨川

欹枕聴寒更寒更發還住一夜千萬聲幾聲到君處秋居法華寺下院望髙頂贈如獻上人

峯色秋天見松聲靜夜聞影孤長不出行道在深云

送沈秀才之閩中得過字

楚客未成歌春風起綠波嶺重寒不到海遠瘴偏多野戍桄榔發人家翡翠過翻疑此中好君問定如何

送履霜上人還金陵西山

攜錫西山步綠莎禪心未了柰情何湘宮水寺淸秋夜月落風悲松柏多

送顧道士遊洞庭

見說洞庭無上路春遊亂踏五靈芝含桃風起花狼籍正是仙翁棊散時

送邢臺州濟

海上仙山屬使君石橋琪樹古來聞他時畫出白團扇乞取天臺一片雲

冬日梅溪送裴方舟之宣州

平明匹馬上村橋花發梅溪雪未消日短天寒愁送客楚山無限路遙遙

送祕上人遊京

共居方異路山伴與誰同日冷行人少時淸古鎭空暖瓶和雪水鳴錫帶江風撩亂終南色遙應入夢中

送贇上人還京得微字

久遊春艸盡還寄北船歸沙鳥窺中食江云入淨衣秦原山色近楚寺磬聲微見說翻經館多聞似爾稀

送李秀才赴盧婺州招得時字

山開江上色孤賞去應遲緑水延吳榜秋風入楚詞猿淸獨宿處木落遠行時見說東陽守登樓爲爾期

銅雀妓

彊開樽酒向陵防憶得君王舊日歡不覺餘歌悲自斷非闗艷曲轉聲難

長門怨

春風日日閉長門搖蕩春心似夢防若遣花開只笑妾不知桃李自無言

啼猿送客

萬里巴江外三聲月峽深何年有此路幾客共沾襟斷臂分垂影流泉入苦吟淒涼離別後聞此更傷心

江上風

江風西復東飄暴忽何窮初生虛無際稍起蕩漾中應吹夏口檣竿折定蹙湓城浪花咽今朝莫怪沙岸明昨夜聲狂捲成雪

夏日登觀農樓和崔論使君詠微雨

片雨拂檐楹煩襟四座淸霏微過麥隴蕭散傍莎城靜愛和花落幽聞入竹聲朝觀趣無限髙詠寄閒情

南樓望月

夜月家家望亭亭愛此樓纎雲溪上斷疎栁影中秋漸映千峯出遙分萬派流闗山誰復見應獨起邊愁

詠史

田氏門下客馮公眾中賤一朝市義還百代名獨擅始知下客不可輕能使主人功業成借問髙車與珠履何如卑賤一書生

送常淸上人歸舒州

灊人思爾法楚信有回船估客親宵話閒鷗偶晝禪經聲含石浪麈尾拂江煙常說歸山意誅茅廬霍前送志洪沙彌赴上元受戒【上元江中有蔡洲古戒壇】

不肯資章甫勝衣被木蘭今隨秣陵信欲及蔡洲壇野寺鐘聲逺春山戒足寒歸來次第學應見後心難

送烏程李明府得陟狀赴京

驛吏滿江城深仁見此情士林推玉振公府薦冰淸爲政移風久承恩就日行仲容綸綍貴南巷有光榮

尋陸鴻漸不遇

移家𨿽帶郭野徑入桑麻近種籬邊菊秋來未著花扣門無犬吠欲去問西家報道山中去歸時每日斜

懷舊山【或作滄浩】

一坐西林寺從來未下山不因尋長者無事到人間宿雨愁爲客寒花笑未還空懷舊山月童子念經閒

送稟上人遊越

雲泉誰不賞獨見爾情髙投宿輕龍窟臨流笑鷺濤折荷爲片席灑水淨方袍剡路逢禪侶多應問我曹

從軍行

黃紙君王詔靑泥校尉書誓師張虎落選將擐犀渠霧暗津蒲失天寒塞栁疏橫行十萬騎欲掃虜塵余

隴頭水

隴頭心欲絕隴水不堪聞碎影搖槍壘寒聲咽幔軍素從鹽海積緑帶栁城分日落天邊望逶迆入塞云

塞下曲二首

寒塞無因見落梅朔風吹入笛聲來勞勞亭上春應度夜夜城南戰未回

都防今年破武威黃沙萬里鳥空飛旄竿瀚海掃云出氊騎天山踏雪歸

支公詩

支公養馬復養鶴率性無羇多脫略天生支公與凡異凡情不到支公地得道由來天上仙爲僧卻下人間寺道家諸子論自然此公惟許逍遙篇山陰詩友喧四座佳句縱橫不廢禪

宿吳匡山破寺【與余不溪廢寺詩略同】

雙峯百戰後眞界滿塵埃蔓艸緣空壁悲風起故臺野花寒更發山月暝還來何事池中水東流獨不回

少年行

翠樓春酒蝦蟇陵長安少年皆共矜紛紛半醉緑槐道躞蹀花驄驕不勝

春日杼山寄李縱員外

南山惟與北山鄰一閉禪闗老此身【一作古樹連拳伴我身】黃鶴有心多不住白雲何【一作無】事獨相親閒持竹杖行【一作深】看水嬾著麻衣出見人無限幽芳徒欲寄【一作欲掇幽芳聊贈逺】郎官那賞石門春

宿法華寺簡靈澈上人

至道無機但杳防孤燈寒竹自靑熒不知何處小乘客一夜風前聞誦經

九月十日

愛殺柴桑隠名溪近訟庭掃沙開野步搖舸出閒汀宿簡邀詩伴餘花在酒瓶悠然南望意自有峴山靑

晚秋破山寺

秋風落葉滿空山古寺殘燈石壁間昔日經行人去盡寒云夜夜自飛還

靑陽上人院說金陵故事

君說南朝全盛日秣陵才子最多人千年秋色古池館誰見齊王西邸春

送僧之京師

綿綿楚云繁萬里西歸望國門禪子初心易淒斷秋風莫上少陵原

送許丞還洛陽

剡茗情來亦好斟空門一別肯沾襟悲風不動罷瑤軫忘卻洛陽歸客心

題湖上艸堂

山居不買剡中山湖上千峯處處閒芳艸白雲畱我住世人何事得相闗

唐僧秀集卷一

欽定四庫全書

唐僧秀集卷二

宋李龏編

靈澈十一首

聽鶯歌

新鶯傍檐曉更悲孤音淸泠囀素枝口邊血出語未盡豈是怨恨人不知不食枯桑葚不銜苦李花偶然弄樞機婉轉淩煙霞眾雛飛鳴何局促自覘遊蜂啄枯木猿何事朝夜啼白鷺長在汀洲宿黑雕黃鶴豈不髙金籠玉鉤傷羽毛三江七澤去不得風煙日暮生波濤飛去來莫上髙城頭莫下空園裏城頭鴟烏拾羶腥空園燕雀爭泥滓願當結舌含白雲五月六月一聲不可聞

送鑑供奉歸蜀寧親

林間出定戀庭闈聖主恩深暫許歸雙樹欲辭金錫冷【世尊入滅於婆羅雙樹】四花猶向玉階飛【四花曼殊沙摩訶曼陀羅摩訶曼殊沙此云柔軟曼陀羅此云適意也】梁山拂漢分淸境蜀雪和煙惹翠微此去不須求防服紫衣全勝老萊衣【朝廷賜僧衣曰紫衣】

九日和於使君思上京親故

淸晨有髙防賔從出東方楚俗風煙古汀洲水木涼山情來逺思菊意在重陽心憶華池上従容鵷鷺行

宿東林寺

天寒猛虎嘯巖穴林下無人空有月千年像教今不聞【興像教龍樹大師也】焚香獨爲鬼神說

東林寺酬韋丹刺史

年老心閒無外事麻衣艸座亦容身相逢盡道休官好林下何曾見一人

答徐廣州四問

童子出家無第行隨師乞食遣稱名長沙豈敢論年幾絳老惟知甲子生

逺公墓

古墓石稜稜寒云晚景凝空悲虎溪月不見雁門僧

歸湖南

山邊水邊待月明暫向人間借路行如今還向山邊去只有湖水無行路

簡寂觀

古松古栢巖壁間猿攀鶴巢古枝折五月有霜六月寒時見山翁來取雪

聞李處州亡

時時聞說故人死日日自悲垂老身白髮不生應不得靑山長在屬何人

天臺山華頂峯

天臺眾峯外華頂當寒空有時半不見崔嵬在雲中靈一二十八首

棲霞山夜坐

山頭戒壇路幽映雪巖側四面靑石牀一峯苔蘚色松風靜復起月影開還黑何獨乘夜來殊非晝所得

宿天柱觀

石室初投宿仙翁喜暫容花源隔水見洞府過山逢泉湧堦前地云生戶外峯中宵自入定非是欲降龍

酬皇甫冉將赴無錫於雲門寺贈別

湖南通古寺來往意無涯欲識雲門路千峯到若耶春山子敬宅古木謝敷家自可長偕隠那言相去賖

宜丰新泉

泉源新湧出洞澈映纎云稍落芙蓉沼初淹苔蘚文素將空意合淨與眾流分每到淸宵月泠泠夢裏聞

靜林精舍

靜林溪路逺蕭帝有遺蹤水擊羅浮磬山鳴於闐鐘燈傳三世火樹老萬株松無數煙霞色空聞昔臥龍

江行寄張舍人

客程終日風塵苦蓬轉還家未有期林色曉分殘雪後角聲寒奏落帆時月髙星使東看逺云破霜鴻北度遲流蕩此心難共說千峯澄霽隔瓊枝

送王頴悟

客意天南興已闌不堪言別向仙官夢揺玉佩隨旄節心到金華憶杏壇荒郊極望歸云盡瘦馬空嘶落日殘想得故山靑靄裏泉聲入夜獨潺潺

安公

彌天稱聖哲象法初繄賴道識行藏匡時知進退秦王輕與舉習生重酬對學文古篆中義顯新經內法服應華夏金言流海岱西方浮雲間更倍龍花防

林公

支公信髙逸久向山林住時將孫許遊豈以形骸遇幸辭天子詔復覽名臣疏西晉尙虛無南朝久淪悞因談老莊意乃盡逍遙趣誰爲竹林賢風流相比附

逺公

逺公逢道安一朝棄儒服眞機久消歇世教空拘束誓入羅浮中遂棲廬山曲禪經初纂定佛語新名目鉢防絕朝宗簮裾翻拜伏東林多隱士爲我辭榮祿

雨後欲尋天目山問元駱二公溪路

昨夜云生天井東春山一雨一回風林花並逐溪流下欲上龍池通不通

題王僧院

虎溪閒月引相過帶雪松枝掛薜蘿無限靑山行欲盡白雲深處老僧多

宿靜林寺

山寺門前多古松溪行欲到已聞鐘中宵引領尋髙頂月照雲峯凡幾重

再還宜丰寺

再尋招隱地重防息心期樵客問歸日山僧記別時野雲陰逺甸秋雨漲前陂勿謂探形勝吾今不好奇

酬陳明府舟中見贈

長溪通夜靜素舸與人閒月影沈秋水風聲落暮山稻花千頃外蓮葉兩河間陶令多眞意相思一解顏

題東蘭若

上人禪室路徘徊萬木淸陰向日開寒竹影侵行道石秋風聲入誦經臺閒雲不系從舒捲狎鳥無機任往來更惜片陽談妙理歸時莫待暝鐘催

送朱放

苦見人間世思歸洞裏天縱令山鳥語不廢野人眠

歸岑山過惟審上人別業

禪客無心憶薜蘿自然行徑向山多知君欲問人間事始與浮雲共一過

於潛道中作呈元八處士

苕水灘行淺潛州路漸深參差遠岫色迢遞野人心凍澗冰難釋秋山月易陰不知天目下何處是雲林

送殷判官歸上都

漾舟雲路客來過夕陽時向背堪遺恨逢迎宿未期水容愁暮急花影動春遲別後王孫艸靑靑入夢思

贈別皇甫曾

幽人從遠嶽過客愛春山髙駕能相送孤遊且未還紫苔封井石緑竹掩柴闗若到雲峯外齊心去住間

送陳元初卜居麻源

欲向麻源隱能尋謝客蹤空山幾千里幽谷第三重茅宇寧須葺荷衣不待縫因君見往事爲我謝喬松

秋題劉逸人林泉

涼飈亂黃葉遲客橘陰淸蘿徑封行迹雲門閉野情零林秋露響穿竹暮煙輕莫戀幽棲地懷安卻敗名

自大林與韓明府歸郭中精舍

野客同舟楫相防復一歸孤煙生暮景逺岫帶春暉不道還山是誰云向郭非禪門有通隱喧寂共忘機

同使君宿大梁驛【或作淸江】

旌旗江上出花外捲簾空夜色臨城月春寒度水風𨿽然行李別且喜語音同若問匡廬事終身媿逺公

題黃公陶翰別業

聞說花源堪避秦幽尋數月不逢人煙霞洞裏無雞犬風雨林中有鬼神黃公石上三芝秀陶令門前五栁新醉臥白雲閒作夢不知何物是吾身

哭衞尙書

畫防重門楚水陰天涯欲暮共傷心南荊雙履痕猶在北斗孤防望已深蓮花幕下悲風起細桞營邊曉月臨前路茫茫向誰問感君空有淚沾襟

贈靈澈禪師

禪師來往翠微間萬里千峯到剡山何時共到天臺裏身與浮雲處處閒

惟審二首

春日旅懷呈知己

生涯萬事有蒼蒼應任流萍便越鄕春水獨行人漸逺故園歸路夜空長一聲隔浦猿啼處數滴驚心淚滿裳不爲知音皆鮑叔信誰江上去茫茫

賦得聞黃鳥啼

捲簾淸夢後芳樹引流鶯隔葉傳春意穿花送曉聲未調雲路翼空負桂林情莫盡闗闗興羇愁正厭生

唐僧秀集卷二

欽定四庫全書

唐僧秀集卷三

宋李龏編

防國十首

題王喬觀傅道士所得

王喬已去空山觀白雲只今凝不散壇場月露幾千年往往笙歌下天半瀑布西行過石橋黃精采根還采苗忽見一人擎茶椀蓼花昨夜風吹滿自言住處在東坡白犬相隨邀我過松間石上有棊局能使樵人爛斧柯

歸山作

喧靜各有路偶隨心所安縱然好朝市終不忘林巒四皓將拂衣二疏能掛冠前隱逸傳每日三時防靳尙那可論屈原亦可嘆至今黃泉下名及靑雲端松牕見初月花間禮古壇何處論心懷世上空漫漫

別盛安

情人取次幾淹畱別後南州與北州月色爲憐今夜客砧聲那似去年秋欲除豺虎論三略莫對雲山詠四愁親故相逢且借問古來無種是王侯

逢靈道士

浮丘山上見黃冠松栢森森登古壇一莖靑竹以爲杖數顆仙桃仍未餐長安市裏常賣卜武陵溪畔每燒丹縮地往來無定所花源到處路漫漫

傷蔡處士

篋中遺艸是瑯玕對此空令灑淚防三徑尙餘行迹在數螢猶是映書殘晨光不借泉門曉暝色惟添壠樹寒欲問皇天天更逺有才無命說應難

訪雲母山僧

森然古巖裏淨行一番僧松下濾寒水佛前挑夜燈蓮花國土異貝葉梵書能想到空王境無心問愛憎

題王班水亭

湖上見秋色曠然如爾懷豈惟歡隴畝兼亦外形骸待月歸山寺彈琴坐暝齋布衣閒自貴何用謁天階

許州鄭使君孩子

毛骨貴天生肌膚片玉明見人空解笑弄物不知名國器嗟猶小門風望益淸抱來芳樹下時引鳯雛聲

愴故人舊居

惆悵至日暮寒鴉啼樹林破堦苔色厚殘壁雨痕深命與時不遇福爲禍所侵空餘行徑在令我嘆人吟

臨川道中

出谷入谷路回轉秋風已至歸期晚舉頭何處望來蹤萬仞千山鳥飛逺

無可二十五首

遊山寺

千峯盤路盡林寺昔何名步步入山影房房聞水聲多年人迹絕殘日石陰淸自可求居止安閒過此生

寄靑龍寺原上人

斂屨入寒竹安禪過漏聲髙杉殘子落深井凍痕生罷磬風枝動懸燈雪屋明何當招我宿乘月上方行

秋寄從兄賈島

暗虫喧暮色黙坐思西林聽雨寒更盡開門落葉深昔因京邑病並起洞庭心亦是吾兄事遲回直至今

送李騎曹之武寧

一嵗一歸寧涼天數騎行河來當塞曲山遠與沙平縱獵旗風捲聽笳帳月生新鴻引寒色回日滿京城

秋日寄厲先軰

楊栁起秋色故人猶未還別離俱自老少壯豈能閒夜雨吟殘燭秋城憶遠山何當一相見語黙此林間

贈詩僧

寒山對水廊竹葉影侵堂洗藥冰生岸開門月滿牀病多身又老枕倦夜兼長來謁吾僧者呈詩問否臧

送呂郎中赴滄州

出守滄州去西風送斾旌路遙經幾郡地盡到孤城拜廟千山緑開樓徧海淸何人共束望日向積濤生

書馬如文石門居

別業逸髙情暮泉喧客亭林回天闕近雨過石門靑野果誰來拾山禽獨臥聽要迎文防友時復掃柴扃

送章正字秩滿東歸

朝衣登別席春色滿秦闗蕓閣吏誰替海門身又還尋僧流水僻見月逺林閒𨿽是忘機者難齊去住間

送姚宰任吉州安福縣

落絮滿衣裳攜琴問水鄕掛帆南入楚到縣半浮湘吏防翠禽下庭閒斑竹長人安宜逺泛沙上蕙蘭香

送李少府之任臨邛

邛南方作尉調補一何卑發論惟公幹承家乃帝枝山長風裊棧江防石和澌舊井王孫宅還尋獨有期

送僧歸中條

夜葉動飄飄寒來話數宵捲經歸物外轉雪下山椒舊坐松杉大難行水石遙元戎宗內學應就白雲招

贈圭峯禪師

絕壑禪牀底泉分落石層霧交髙頂艸云隠下方燈朝滿傾心客谿通學道僧半旬持一食此行有誰能

金州別姚合

日日西亭上春畱到夏殘言之離別易勉以道途難山出一千里溪行三百灘松間樓裏月秋入五陵防

隕葉

繞巷夾溪紅蕭條逐北風別林遺宿鳥浮水載鳴虫石小埋初盡枝長落未終帶霜書麗什閒讀白雲中

李常侍書堂

結構因墳籍檐前竹未生塗油日早閱槧幌風輕息架蛩驚客垂燈雨過城已應窮古史師律孰齊名

送邵錫及第歸湖州

春闗鳥啼罷歸慶浙煙西郡守招延重鄕人慕仰齊橘靑逃暑寺茶緑隔湖溪乘暇知髙眺微應辧防稽

送淸散遊太白山

捲經歸太白躡蘚別蘿龕若履浮雲上須防積翠南倚身松入漢瞑目月離潭此境堪長往塵中事可諳冬晚姚諫議宅防送元緒上人歸南山

禪客詩家見凝寒忽告還分題回諫筆畱偈出商闗盤徑緣髙雪開房在半山自知麋鹿性亦欲離人間

春晚喜悟禪師自璢璃上方見過

璢璃師到城談性外諸經下嶺雪霜在近人林木淸苔痕深艸履瀑水滴銅瓶樂問山中事宵言徹曉星

秋暮與諸文士集宿姚端公所居

宵淸月復圓共集侍臣筵獨寡區中學空論樹下禪風多秋晚竹雲盡夜深天此防東西去堪愁又隔年

冬中聞從兄島遊蒲絳因寄

遙遙行李心蒼野入寒深吟待黃河雪眠聽絳郡砧差期逢缺月訪信出空林何處孤燈下只聞嘹唳禽

送李長官之任東井

江盤棧轉虛吏拜行車家世維城後官資宰邑初市饒黃犢賣田躡白雲鉏萬里千山路何因欲寄書

宿安國簡公院

雨後淸涼境因過欲不回井甘桐有露竹迸地多苔幡映宮墻動香從禦苑來靑龍舊經疏寥落有誰開

夏日送崔秀才

南方山水地念子爲貧遊縱是逢佳景那能緩旅愁夕陽行逺道煩暑在孤舟莫向巴山過猿啼蹙淚流

唐僧秀集卷三

欽定四庫全書

唐僧秀集卷四

宋李龏編

淸塞四十五首

畱辭杭州姚合郎中

波濤千里隔抱疾亦相尋防宿逢髙燒辭歸值積霖叢桑山店迥孤燭海船深尙有重來約知無省閣心

送分定歸靈夏

南遊多老疾見說講經稀塞寺幾僧在闗城空自歸帶河衰艸斷映月旱沙飛卻到禪齋後邊軍識衲衣

酬吳之問見贈

已當聽鴈夜多事不同居故疾離城晚秋霖見月疎趂鐘闗靜戶帶葉捲殘書蕩槳期南去荒園久廢鉏

送康紹歸建業

南朝秋色滿君去意如何帝業空城在民田壞冢多月圓臺獨上栗綻寺頻過籬下西江水相思見白波

送耿山人歸湖南

南行隨越僧舊業一池菱兩髩已垂雪五湖歸掛罾夜濤鳴柵鎖寒葦露船燈此去應無事卻來期未能

休糧僧

一齋難過日況是更休糧養力時行道聞鐘不上堂惟畱煨藥火豈冩化金方舊有山防在從僧請作房

贈李主簿

稅時兼主印每日得閒稀對客方科吏爲官亦典衣案遲吟坐待宅近步行歸見說論詩道應愁斷是非

栢巖禪師

野寺絕依念空山曾徧行老來披衲重病起讀經生乞食嫌村逺尋溪愛路平多年栢巖住不識栢巖名

宿開元寺樓

西峯殘日落誰見寂寥心孤枕客眠久兩廊僧話深寒扉闗雨气風葉隠鐘音此愛東樓望仍期別夜尋

送僧還南嶽

辭僧下水棚因聽嶽鐘聲逺路獨歸寺幾時重到城風髙寒葉落雨絕夜堂淸自說深居後鄰州亦不行

春日重至南徐舊居

綠水陰空院春深喜再來獨眠從艸長畱酒防花開過雨逺山出向風孤雁回忽思秋夕事云物卻悠哉

送僧歸江南

洗足北林去逺途今已分麻衣行嶽色竹杖帶湘云饑防緣危壁寒貍出壊墳前峯一聲磬此夕不同聞

贈朱慶余校書

風泉盡結冰寒夢徹西陵越信楚城得逺懷中夜興樹停沙島鶴茶防石橋僧寺閣連官舍行吟過幾層

尋北岡韓處士

相過値早涼松帚掃山房坐石泉痕黑登城蘚色黃逆風沈寺磬初日耀鄰桑幾處逢僧說期來宿北岡

逢播公

帶病稀相見西城早晚來衲衣風壊帛香印雨沾灰坐久鐘聲盡談余嶽影回卻思同宿夜髙枕說天臺

入靜隠寺途中作

亂雲迷逺寺入路認靑松鳥道緣巢影僧鞋印雪蹤艸煙連野燒溪霧隔霜鐘更遇樵人問猶言過數峯

冬日山居思鄕

大野始嚴凝雲天曉色澄樹寒稀宿鳥山迥少來僧背日収雪開鑪釋硯冰忽然歸故國孤想寓西陵

送幻羣法師

北京從別後南越幾聽砧住久白髭出講長黃葉深香連鄰捨像磬徹逺巢禽寂黙應闗道何人見此心

玉芝觀王道士

四面松杉合空堂畫老仙蠧根停雪水曲角積茶煙道至機心盡宵淸琴韻全暫來還又去不得坐經年

出闗後寄賈島

故國知何處西風已度闗歸人值落葉逺路入寒山多難喜相識久貧寕自閒惟將來往信遙慰別離顏

春喜友人至山捨

鳥鳴春日晚喜見竹門開路自髙巖出人騎瘦馬來折花林影動移石澗聲回更欲畱深語重城暮色催

畱別南徐故人

二年防見待此夕是前程未斷卻來約且伸臨去情潮回灘鳥下月上客船明他日南徐道緣君又重行

書實上人房

絕頂言無伴長懷落髮師齋歸門掩雪講徹樹生枝沙井泉澄疾秋鐘韻盡遲裏中還受請又爽赤城期

早秋過郭涯書堂

暑消岡捨淸閒語有餘情石水生茶味松風減扇聲逺分臨海雨靜覺掩山城此地秋吟苦時來繞菊行

哭閒霄上人

林逕西風急松枝講鈔余凍髭亡夜剃遺偈病時書地燥焚身後堂空著影初此來頻下淚曾省到吾廬

送張諲之睦州

遙憶新安舊扁舟往復還淺深防水石來往逐雲山到縣餘花在過門五栁閒東徵隨子去俱隠薜蘿間

題何氏池亭

信是虛閒地亭亭亦有苔繞池逢石坐穿竹到山回果落纎萍散行細艸開主人偏好事終不厭頻來

贈道士

藥力資蒼髩應非舊日身一爲嵩嶽客幾葬洛陽人石縫瓢探水雲根斧斷薪闗西來往路誰得水銀銀

送表兄東南遊

山水疊層層吾兄涉又登掛帆春背雁尋磬夜逢僧雪澑懸南嶽江云蓋秣陵評文永不忘此說是中興

晚秋江館寄姚郎中

病寄曲江居帶城傍門孤栁一蟬鳴澄波月上見魚擲荒徑葉幹聞犬行越島夜無侵閣色寺鐘寒有隔源聲故園賣盡休歸去湖水秋來空自平

同徐處士秋懷少室故居

曾居少室黃河畔秋夢長懸未得回扶病半年離水石思歸一夜隔風雷荒齋幾遇僧眠後野菊頻經鹿踏來燈下此心君共說傍松幽徑幾多苔

贈道人

布褐髙眠石竇春迸泉多濺黑紗巾搖頭說易當朝客落手圍碁對俗人自算天年窮甲子誰同雨夜守庚申擬歸太華何時去他日相尋乞藥銀

寄新頭陁

見說北京尋祖後瓶盂自挈繞窮邊相逢竹塢晦暝夜一別苕溪多少年逺洞省穿湖底過斷崖曾向壁中禪靑城不得師同住坐想滄江意浩然

湘漢旅懷傑公

一宿空江聽急流仍同賈客坐歸舟逺書來隔巴陵雨衰髩去經彭蠡秋不擬爲身謀舊業終期斷谷隠嵩丘吾宗尙作無憀者中夜廢吟生旅愁

寄韓司兵

多病十年無舊識滄州亂後始逢君已知罷秩辭瀧水相勸移家住嶽雲泗上旅帆侵疊浪雪中歸路踏荒墳更爲此別愁應老書札何由到北軍

贈姚合郎中

望重來爲守土臣淸髙還似武功貧道從防解惟求靜詩造微不趂新玉帛已知難撓思雲泉終是得閒身兩衙向後長無事門館多逢請益人

贈厲侍禦

山松徑與瀑泉通巾舄行吟想越中塞雁去經華頂末鄕僧來自海濤東闗分河漢秋鐘絕露滴獼猴夜嶽空抱疾因尋周柱史杜陵寒葉落無窮

上陜府姚中丞

此心長愛狎禽魚仍登封獨著書領郡只嫌生藥少在官長恨與山疎成家盡是經綸後得句應多諫諍余見說養眞求退靜溪南泉石許同居

送韓評事

門枕平湖秋景好水煙松色逺相依罷官餘俸租田種送客回舟載石歸離岸遊魚逢浪返望巢寒鳥逆風飛嵩陽舊隠多時別閉目閒吟憶翠微

宿隠靜寺上方

一宿五峯杯渡寺虛廊中夜磬聲分疎林未落上方月深澗忽生平地云幽鳥背泉棲靜境逺人當燭想遺文暫來此地歇勞足望斷故山滄海濆

宿李主簿林亭

獨樹倚亭新月入城墻四靣鎖山多去年今夜還來此坐見西風裊燕窠

送宗禪師

衡陽一別十三春行腳同來有幾人老大卻思歸嶽寺當時未漆祖師身

送蜀僧

萬里獨行無弟子惟賫笻竹與檀龕防經更向吳中老應是山川似劍南

過僧竹院

一生愛竹自未有每到此房歸不能髙人畱宿話禪後寂寞雨堂空夜燈

送僧

艸屨初登南客船銅瓶猶貯北山泉衡陽舊寺秋歸後門鎖寒潭幾樹蟬

唐僧秀集卷四

欽定四庫全書

唐僧秀集卷五

宋李龏編

文益二首

覩木平和尙

木平山里人貌古言復少相防陌路同論心秋月皎壊衲綫非蠶助歌聲有鳥城闕今日來一漚曾已曉

防牡丹

擁毳對芳叢由來趣不同髮從今日白花是去年紅艷曳【一作色】隨朝露馨香逐晚風何須待零落然後始知空可止四首

山居

雪消春力展花漫洞門垂果長纎枝曲巖崩直道移重猿圍淺井鬭鼠下疎籬寒食微燈在髙風勢徹陂

寄積麥山防如長老

黙然知大道塵世不相闗靑檜行時靜白雲禪處閒貧髙一生行病長十年顏夏滿期遊寺尋山又下山

送僧

四海無拘系行心興自濃百年三事衲萬里一枝笻夜減當晴影春消過雪蹤白雲深處去知宿在何峯

哭賈島

燕生松雪地蜀死葬山根詩僻降今古官卑悞子孫冢欄寒月色人哭苦吟魂暮雨滴碑字年年添蘚痕淸江十三首

夕次襄邑

何處成吾道經年逺路中客心猶向北河水自歸東古戍鳴寒角疎林振夕風輕舟惟載月那與故人同

嚴祕書宅會章八元

佳期曾不逺甲第卽南鄰惠愛偏相及經過豈厭貧秋寒林葉動夕霽月華新莫話羇棲事平原是主人

贈淮西賈兵馬使

破虜功成百戰場天書新拜漢中郎映門旌斾春風起對客弦歌白日長堦下鬭雞花乍發營南試馬栁初黃由來吳楚多同調感激逢君共異鄕

送堅上人歸杭州天竺寺

十年勞負笈經論化中朝流水知鄕近和風惜別遙雲山零夜雨花岸上春潮歸臥南天竺禪心更寂寥

送贊律師歸嵩山

禪意歸心急山深定易安淸貧修道苦孝友別家難雪路尋溪轉花宮映嶽防到時瞻塔暮松月向人寒

上都詶章十八兄

每嘆經年別人生有幾年闗河長問道風雨獨隨緣寓蝶成荘夢懷人識禰賢徽猷不及此空媿白華篇

登樓望月寄鳯翔李少尹

陌上涼風槐葉凋夕陽淸露濕寒條登樓望月楚山上月到南樓山獨遙心送秦人超鳯闕目隨陽雁極煙霄軒車不重無名客此地誰能訪寂寥

湘州懷古

瀟湘連汨羅復對九疑河浪勢屈原冢竹聲漁父歌地荒徵騎少天暖浴禽多脈脈東流水古今同柰何

七夕

七夕景迢迢相逢只一宵月爲開帳燭云作渡河橋映水金冠動當風玉佩搖惟愁更漏促離別在明朝

長安臥病

身世足堪悲空房臥病時捲簾花雨滴掃石竹陰移已覺生如夢堪嗟壽不知未能通法性詎可免支離

送婆羅門僧

雪金河獨向東吳山楚澤意無窮如今白首鄕心盡萬里歸程在夢中

精舍遇雨

空門寂寂淡吾身溪雨微微洗客塵臥向白雲情未盡任他黃鳥醉芳春

小雪

江雪臨風不厭防更多還恐蔽林巒愁人正在書下一片飛來一片寒

法照三首

寄錢郎中

閉門深樹裏閒足爲經過駟馬不爲貴一僧誰柰何藥苗家自有香飯乞時多寄語嬋娟客將心向薜蘿

送淸江上人

越人僧體古淸慮洗塵勞一國詩名逺多生律行髙見山援葛藟避世著方袍早晚雲門去儂應逐爾曹

送無著禪師歸新羅國

萬里歸鄕路隨緣不算程尋山百衲獘過海一杯輕夜宿依云色晨齋就水聲何年持貝葉卻到漢家城寶月一首

行路難

君不見孤雁闗外發酸嘶度揚越空城客子心腸斷幽閨思婦气欲絕凝霜夜下拂羅衣浮雲中斷開明月夜夜遙遙徒相思年年望望情不歇取我匣中靑銅鏡倩人爲君除白髮行路難行路難夜聞南城漢使度使我流淚憶長安

廣宣七首

駕幸天長寺應制

天界宜春賞禪門不掩闗宸遊雙闕外僧引百花間車馬喧長路煙雲淨逺山觀空復觀俗皇鑑此中閒

九日菊花詠應詔

可訝東籬菊能知節芳細枝靑玉潤繁蕊碎金香爽气浮朝露濃姿帶夜霜泛杯傳壽酒應共樂時康

駕幸聖容院應制

大唐國裏千年聖王捨城中百億身卻指容顏非我相自言空色是吾眞深殿防心隨寶輦廣庭徐步引金輪古來貴重緣親近狂客慙爲侍從臣

聖恩顧問獨遊月磴閣直書其事應制

禪居河畔無多地來往尋春物正華磴道上盤千畝竹欄幹低數萬人家檐前施飯來飛鳥林下行香踏落花自解剎那知佛性不勞更諭幾塵沙

安國寺隨駕幸興唐觀應制

東林何殿是西鄰禪客垣墻接羽人萬乘遊仙宗有道三車引路本無塵初傳寶訣長生術已證金剛不壊身兩地盡修天上事共瞻鑾駕重來巡【三車謂羊車鹿車牛車門亦有三車謂穴也】

早秋降誕日獻壽二首應制

秋蓂開六葉元聖誕千年繞殿祥風起當空瑞日懸道光中國主人識大羅仙敢贊無疆壽香花上法筵

其二

萬方瞻聖日九土仰淸光罄地山河壯彌天福壽長瑞煙薰法界眞偈啟仁王防獻千秋樂千秋樂未央

唐僧秀集卷五

欽定四庫全書

唐僧秀集卷六

宋李龏編

貫休六十一首

古意六首

一雨火雲盡閉門心冥冥蘭花與芙蓉滿院同芳馨佳人天一涯好鳥鳴嚶嚶我有雙白璧不羨於虞卿我有徑寸珠別是天地精玩之室生白瀟灑身安輕只應天上人見我雙眼明

其二

陽烏爍萬物艸木懷春恩茫茫塵土飛培擁名利根我本事蓑笠那知天子尊學爲毛氏詩亦多直致言不慕蠕蠕類附勢同崩奔惟尋桃李蹊去去長者門

其三

美人如遊龍被服金鴛鴦手把古刀尺在彼白玉堂文章深掣曵珂佩嗚玎璫好風吹桃花片片落銀牀何當舉羽翰逺逐朱鳥翔

其四

乾坤有淸气散入詩人脾聖賢遺淸風不在惡木枝千人萬人中一人兩人知憶在東溪日花開葉落時幾擬以黃金鑄作鐘子期

其五

古交如眞金百鏈色不回今交如暴流倐忽生塵埃我願君子气散爲松栢栽我恐荊棘花只爲小人開傷心復傷心吟上髙髙臺

其六

莫輕白雲白不與風雨防莫見守羊兒謂是初平軰人生非日月光輝豈長在一榮與一辱今古常相對不見於公門子孫好冠蓋

行路難

君不見山髙海深人不測古今往來轉靑碧淺近輕浮莫與交地卑只解生荊棘誰道黃金如糞土張耳陳余斷消息行路難行路難君自防

其二

不防當初作天地剛有多般愚與智到頭還用眞宰心何如上下皆淸气大道防防不知處那堪頓得羲和轡義不義兮仁不仁擬學長生更容易負薪爲鑪復爲火緣木求魚應且止君不見燒金煉石古帝王鬼火熒熒白楊裏

其三

君不見道傍廢井生古木本是驕奢貴人屋幾度美人照影來素綆銀瓶濯纎玉雲飛雨散今如此繡闥雕甍作荒谷沸渭笙歌君莫誇不應長是西家哭休說遺編行者幾至竟終須合天理敗他成此亦何功蘇張終作多言鬼行路難行路難不在羊腸裏

輕薄篇【二首】

繡林錦野春態相壓誰家少年馬蹄蹋蹋鬭雞走狗夜不歸一擲防卻如花妾惟言不顚不狂其名不彰悲夫木落蕭蕭虫鳴喞喞不覺朱蔫臉紅霜劫髩漆世途多事泣向秋日方今少壯不努力老大悲傷復何益

野田黃雀行

髙樹風多吹爾巢落蒿深葉暖宜爾依泊莫近鴞類蛛网亦惡飲野田之淸水食野田之黃粟深花中睡土裏浴如此卽全勝啄太倉之谷而更穿人之屋

懷素上人艸書歌

張顚顚後顚非顚直至懷素之顚始是顚師不談經不坐禪筋力惟於艸書妙顚狂卻恐是神仙有神助兮神莫及鐵石畫兮墨須入金樽竹葉數斗餘半飲半傾山衲濕醉來把筆猛如虎粉壁素屏不問主亂拏亂抹無規矩羅剎石上坐伍子胥蒯通八字立對漢髙祖勢崩騰兮不可止天機暗轉鋒鋩裏閃電光中霹飛古栢身中旱龍死駭人心兮目眓【呼郁切】【香激切】頓人足兮神辟易乍如沙塲大戰後斷槍橛箭何狼籍又似深山怪石上古病松枝掛鐵錫月兔筆天竈墨斜鑿黃金側剉玉瑚枝長大如束天馬驕獰不可勒東卻西南又北倒還起斷復續忽如鄂公捉住單雄信秦王肩上搭著棗木槊懷素師若不是星辰降瑞卽必是河嶽孕靈固宜須冷笑逸少爭得不心醉伯英天臺古杉一千尺崖崩岸折何崢嶸或細微仙衣縫綻金綫垂或妍媚桃花半紅公子醉我恐山爲墨兮海爲水天爲筆兮書大地乃能略展狂僧意長恨與師不相識一見此書空嘆息伊昔張謂任華葉季良數子贈歌豈虛飾所不足者渾未曾道著其神力石橋被燒卻良玉不土蝕錐畫沙兮印印泥世人世人莫得測知師雄名在世間明月淸風有何極

獻錢尙父

貴逼人來不自由龍鳯翥勢難收滿堂花醉三千客一劍霜寒十四州鼔角掲天嘉气冷風濤動地海山秋東南永作金天柱誰羨當時萬戶侯

春山行

重疊太古色蒙蒙花雨時好山行恐盡流水語相隨黑壤生紅術黃猿領白兒因思石橋日曾與道人期

詠吟

經天緯地物動必計天才盡日覓不得有時還自來眞風含素髮秋色入靈臺吟向霜蟾下終須神鬼哀

送人赴舉

兩河兵火後西笑見吾曹海靜三山出天空一鶴髙賃居槐陟屋行捲雪埋袍他日如相見栽桃向海濤

老僧

獨住無人處松龕嶽色侵僧中九十臘云外一生心白髮垂不剃靑眸笑轉深猶能指孤月爲我暫開襟

贈道士

闒茸復埃塵難親復易親皆疑有仙術問著卻愁人秪是耽浮蟻曾云見泣麟相逢先合掌渾似有前因

苦熱

松桂晝不動陽烏飛半天稻麻難結實砂石欲生煙毒气仍榦扇髙枝不立蟬舊山多貯雪歸去是何年

贈隠者

千峯映碧湘眞隠此中藏飯不煮石喫眉應似雪長楓根支酒甕鶴虱落琴牀𨿽效忘機者斯人尙未忘

送僧歸天臺

天臺四絕寺歸去見師眞莫折枸杞葉令他拾得嗔天空聞聖磬瀑細落花巾必若雲中老他時得有鄰

新蟬

尋常防不見花落樹多苔忽向髙枝發又從何處來風淸聲更掲月苦思彌哀多少求名者年年被爾催

秋寄李頻使君

務簡趣誰陪淸吟共綠苔葉和秋蟻落僧帶野風來畱客朝嘗酒憂民夜畫灰終期冒風雪江上見宗雷

題簡禪師院

機忘室亦空靜與沃洲同惟有半庭竹能生竟日風思山海月上出定印香終繼後傳衣者還須立雪中

懷智體上人

把筆懷吾友庭鶯百囀時惟應一處住方得不相思雪水淹門閫春雷折樹枝平生無限事不獨白雲知

憶在山中時

憶在山中時丹桂花葳蕤紅泉浸瑤艸日夕生華滋篛屋開地鑪翠墻掛藤衣防經竹牕邊白猿三四枝東峯有老人眼碧頭骨奇種薤煮白石防趣如嬰兒月上來打門月落方始歸授我微妙訣恬然無所爲別來六七年只恐白日飛

春晚書山家主人壁

柴門寂寂黍飯馨山家煙火春雨晴庭花蒙蒙水泠泠小兒啼索樹上鶯

深山逢老僧

衲衣綫麤心似月自把短鋤鋤榾柮靑石溪邊踏葉行數片雲隨兩眉雪

邊上作二首

山無綠兮水無淸風旣毒兮沙亦腥胡兒走馬疾飛鳥聨翩射落雲中聲

其二

陣云忽向沙中起探得胡兵過遼水堪嗟防塞徵戍兒未戰已疑身是鬼

宿深村

行行一宿深村裏雞犬丰年閙如市黃昏見客合家喜月下取魚戽塘水

書石壁禪居

赤旃檀塔六七級白菡萏花三四枝禪客相逢勸歸去此心能有幾人知

聽僧彈琴

家近吳王古戰城海風終日打檣聲今朝鄕思渾堆積琴上聞師大蟹行

再遊東林寺三首

臺殿參差聳瑞煙桂花飄雪水潺潺莫疑遠去無消息七萬餘年始半年

其二

宣舊輦殘云濕耶捨孤墳落照遲有个山僧倚松睡恐人來取白猿兒

其三

玉像珠龕香陣橫錦霞多旁石墻生辟蛇行者今何在花裏惟聞鳩鳥聲

題蘭江言上人院二首

一生只著一麻衣道業還期習彥威手把新詩說山夢石橋天柱雪霏霏

其二

只是危吟坐翠層門前岐路自崩騰靑雲名士時相訪茶煮西峯瀑布冰

風琴

至境心爲造化功一枝靑竹四弦風寥寥雙耳更深後如在緱山明月中

繡州張相公見訪

徳符唐徳瑞通天曾叱防諛玉座前千襲防衣宮錦薄數牀禦札主恩偏出師暫放蕭何筯得罪惟撐範蠡船未報君恩終必報不妨金地禮靑蓮

秋夜曲

蟪蛄切切風騷騷芙蓉噴香蟾蜍髙孤燈耿耿徵婦勞更深撲落金錯刀

湘江懷古

煙浪漾秋色髙吟孰得鄰一輪湘渚月萬古獨醒人岸濕穿花遠云香禱廟頻秪應諛佞者到此不傷神

寒思廬山賈生

山兄詩僻甚寒夜更何爲覓句惟頑坐嚴霜打不知石膏粘木屐崖栗落冰池近見禪僧說生涯勝往時

雪夜寄友人

皓彩中宵合開門失所蹤何年今夜意共子在孤峯气射燈花落光侵壁罅濃惟君心似我吟到五更鐘

途中逢周朴

東西南北路相遇共興哀世獨無知己子從何處來菊衰芳艸在程遠宿煙開儻遇中興主還應不用媒

休糧僧

不食更何求自由中自由身輕嫌衲重天旱爲民愁應器誰將去生臺蟻不遊防須傳此術相共老林丘

題擇詞律師院

律中麟角者髙淡出塵埃芳艸不曾觸幾生如此來壑風吹磬斷杉露滴花開如結林中社伊予願一陪

山居十首

休話喧嘩事事難山翁只合住深山數聲淸磬是非外一个閒人天地間綠圃空階云冉冉異禽佳艸水潺潺無人爲向羣儒道巖桂枝髙更好攀

其二

誰是言休卽便休髙吟靜坐碧峯頭三間茅屋無人到十里松闗獨自遊明月淸風宗炳社夕陽秋色庾公樓修心未到無心地萬種千般逐水流

其三

露滴紅蘭玉繞畦閒拖象屐到峯西但令心似蓮花潔何必身將槁木齊古塹細煙紅樹老半巖殘雪白猿啼𨿽然不是桃源洞春至桃花亦滿溪

其四

嵐嫩風輕似碧紗雲樓金像隔煙霞葛苞玉粉生香壠菌簇銀釘滿淨槎舉世只知嗟逝水無人微解悟空花可憐擾擾塵埃裏雙髩如絲事似麻

其五

心心心不住希夷石室巉巖白髮垂惜竹不除當路筍愛松畱得礙人枝焚香開卷霞生砌捲箔防心月在池無限故人頭已白不知今日復何之

其六

一庵瞑目在穹防菌枕松牀蘚陣靑乳鹿暗行檉徑雪瀑泉微濺石樓經閒吟不覺過天井長嘯還能動嶽靈應恐無人知此意非凡非聖獨醒醒

其七

五嶽煙霞連不斷三山洞穴去應通石牕欹枕疎疎雨水碓無人浩浩風童子念經深竹裏獼猴拾虱夕陽中因嗟往事拋心力六七年來楚水東

其八

翠竇煙巖畫不成桂華瀑沫雜芳馨撥霞掃雪和雲母掘石移松得茯苓好鳥傍花窺玉磬嫩苔如水沒金瓶從他人笑從他笑地覆天翻也只寜

其九

自古浮華能幾幾逝波終日去滔滔漢王廢苑生秋艸吳主荒宮入夜濤滿屋黃金機不息一頭白髮气猶髙豈知物外金仙子甘露天香滴毳袍

其十

自休自了自安排常願居山事偶諧僧采樹衣臨絕壑狖爭山果落空堦閒擔茶器緣靑嶂靜衲禪袍坐緑崖虛作新詩反招隠出來多與此心乖

春野作

閒步淺靑平綠流水徵車自速誰家挾彈少年擬打紅衣啄木

寒江上望

荒岸燒未死白雲癡不動極目無人行浪打取魚籠

月夕

霜月夜徘徊樓中羌笛催曉風吹不盡江上落殘梅

唐僧秀集卷六

欽定四庫全書

唐僧秀集卷七

宋李龏編

齊已六十首

君子行

聖人不生麟龍何瑞梧桐不髙鳯凰何止吾聞古之有君子行藏以時進退求已榮必爲天下榮恥必爲天下恥苟進不如此退不如此亦何必用虛僞之文章取榮名而自美

風琴引

挼【音蹉】吳絲雕楚竹髙托天風拂爲曲一一宮商在素空鸞鳴鳯語翹梧桐夜深天碧松風多孤寒夢驚流波愁防傍枕不肯去翻疑住處鄰湘娥金風聲盡薫風發冷泛虛堂韻難歇常恐聽多耳漸繁淸音不絕知音絕

夏云曲

紅嵯峨爍晚波乖龍慵臥旱鬼多爞爞萬里壓天塹颺雷驅電空閃閃好雨不雨風不風徒倚蒼穹作巖險男巫女覡更走防焚香祝天天不聞天若聞必能使爾爲潤澤洗埃氛而又變之成五色捧日輪將以表唐堯虞舜之明君

祈眞壇

玉甃瑤壇二三級學僊弟子參差入霓旌隊仗下不下松檜森森天露濕殿前寒气束香雲朝祈暮禱元君茫茫俗骨醉更昬樓臺十二遙昆侖縱廣一萬二千里中有五色雲霞五色水何當斷欲便飛去不要九轉神丹換精髓

讀李白集

竭雲濤刳巨鼇搜括造化空牢牢防心入海海神怖驪龍不敢爲珠主人間物像不供取飽飯遊神向圃鏘金鏗玉千餘篇膾吞炙嚼人口傳須知一一丈夫气不是綺羅兒女言

觀李瓊處士畫海濤

巨鼇轉側長防翻狂濤顚浪髙漫漫李瓊奪得造化本都盧縮在秋毫端一揮一畫皆筋骨滉瀁崩騰大鯨臬葉樣僊槎擺欲沈下頭應是驪龍窟昔年曾夢涉蓬瀛惟聞撼動瑚聲今來正嘆陸沈久見君此畫思前程千尋萬派功難測海門山小濤頭白令人錯認錢塘城羅剎石底奔雷霆

湘妃廟

湘煙蒙蒙湘水急汀露凝紅裛蓮濕蒼梧云疊九嶷深二女防飛江上立相攜泣鳯蓋龍輿追不及廟荒松朽啼飛猩筍鞭迸出堦基傾黃昬一片陰風起新月如眉生濶水

升天行

身不沈骨不重驅靑鸞駕白鳯幢蓋飄揺入冷空天風瑟瑟星河動瑤闕參差阿母家樓臺虛閉凝彤霞三五僊子乘龍車堂前碾爛蟠桃花回頭卻顧蓬山頂一點濃嵐在深井

弔汨羅

落日倚防幹徘徊汨羅曲寃防如可弔煙浪聲似哭我欲考黿鼉之心烹魚龍之腹爾旣啖大夫之血食大夫之肉千載之後猶斯藏伏將謂唐堯之尊還如荒醉之君更有逐臣於焉葬防得以縱其噬咨其吞

贈念法華經僧

念念念兮入惡易念念念兮入善難念經念佛能一般愛河無處生波瀾言公少年眞法器白晝不出夜不睡心心緣經口緣字一室寥寥燈照地沈檀卷軸寶函盛薝卜香薫水精記空山木落古寺閒松頂鶴眠霜霰幹牙根舌根冰滴寒瑚枝打紅瑯玕但恐蓮花七朶一時折朶朶似君心簇攢又恐風吹天花繽紛如雨飄袈裟況聞此經甚微妙百千諸佛眞祕要靈山說後始傳來聞者𨿽多持者少更堪誦入陀羅尼【此云總持】唐音梵音相雜時舜弦和雅薫風吹文王武王弦更悲如此爭不遣空碧中有龍來聴有鬼來聴亦使人間聞者敬見者敬自然虛空性淸淨此經眞體卽毗盧【毗盧此云種種光】雪嶺白牛君識無

行路難

行路難君好防驚波不在黤黮間小人心裏藏崩湍七盤九折寒崷崪翻車倒蓋猶堪出未似是非唇舌危暗中潛毀平人骨君不見楚靈均千古沈寃湘水濱又不見李太白一朝卻作江南客

謝徽上人惠二龍障子

我見蘇州昆山金城中金城柱上有二龍老僧相傳道是僧繇手尋常入海共龍鬭又聞蜀國玉局觀有孫遇迹盤屈身長八十尺遊人爭防不敢近頭覷寒泉萬丈碧近有五羊徽上人閒工小筆得意新畫龍不誇頭角及須鱗只求筋骨與精神徽上人眞藝者惠我雙龍不言價等閒不敢將懸掛恐似葉公好假龍及見眞龍卻驚怕

夏日艸堂

沙泉帶艸堂紙帳捲空牀靜是眞消息吟非俗肺腸園林坐淸影梅杏嚼紅香誰住原西寺鐘聲送夕陽

早梅

萬木冬欲折孤根暖獨回前村深雪裏昨夜一枝開風遞幽香出禽窺素艷來明年如應律先發映春臺

寄鏡湖方漧處士

賀監舊山川空來近百年聞君與琴鶴終日在漁船島露深秋石湖澄半夜天雲門幾回去題徧好林泉

送人遊塞

槐栁野橋邊行塵暗馬前秋風來漢地客路入胡天雁聚河流濁羊羣磧艸羶那堪隴頭宿鄕夢逐潺湲

新秋雨後

夜雨洗河漢詩懷覺有靈籬聲新蟋蟀艸影老蜻蜓靜引閒機發涼吹逺思醒逍遙向誰說時注漆園經

送遷客

天涯卽愛州謫去莫多愁若似承恩寵何如佞主休瘴昏銅柱黑艸赤火山秋應想堯階下當時獬豸頭

經吳平觀

中元齋醮後殘燼滿空壇老鶴心何待尊師髩己幹幡燈古殿夜霜霰大椿寒誰見長生路人間事萬端

白髮

莫染亦莫鑷任從伊滿頭白𨿽無耐藥黑也不禁秋靜枕聴蟬臥閒垂防水流浮生未達此多爲爾爲愁

秋興寄公

風聲吹竹健涼气著身輕誰有閒心去江邊防水行村遙紅樹迥野闊白煙平試裂芭蕉片題詩問竺卿

送中觀進公歸巴陵

一論破雙空持行大國中不知從此去何處挫邪宗晝雨懸帆黑殘陽泊島紅應遊到防岸相憶繞茶叢

贈曹松先軰

今嵗赴春闈達如夫子稀山中把卷去牓下注官歸楚月吟前落江禽酒外飛閒遊向諸寺卻防白麻衣

傷鄭谷郎中

鐘陵千首作筆絕亦身終知落干戈裏誰家煨燼中吟齋春長蕨釣渚夜鳴鴻惆悵秋江月曾招我防同

題終南山隠者室

終南山北靣直下是長安自掃靑苔室閒欹白石防風吹牕樹老日曬竇云幹時向圭峯宿僧房瀑布寒

經費徵君舊居

髙眠當聖代云鳥未爲孤天子徵不起閒人親得無猿猱狂欲墜水石怪難圖寂寞荒齋外杉松相倚枯

原上晚望

倚杖聊攄望寒原遠近分夜來何處火燒出古人墳野勢盤空澤江流合暮云殘陽催百鳥各自防棲羣

聞貫休下世

吾師詩匠者眞个碧雲流爭得梁太子更爲文選樓錦江新冢樹婺女舊山秋欲去焚香禮啼猿峽阻修

山寺喜道者至

閏年春過後山寺始花開還有無心者閒尋此日來鳥幽聲忽斷茶好味重回知住南巖久防心坐綠苔

已夘嵗値凍阻歸有作

河冰連地凍朔气壓春寒閉戶思歸逺出門移步難湖云粘雁重廟樹括風干坐防孤燈焰微微向曉殘

寄懷江西僧達禪弟

長憶舊山日與君同聚沙未能精貝葉便學詠楊花苦甚傷心骨淸還切齒牙何妨繼余習【菩薩修行余習未盡】前世是詩家

過陳陶處士舊居

一室貯琴樽詩皆大雅言夜過秋竹寺醉打老僧門遠燒來籬下寒蔬簇石根閒庭除鶴迹半是杖頭痕

春興

栁暖鶯多語花明艸盡長風流在詩句牽率繞池塘叫切禽名宇飛狂蝶姓莊時來眞可惜自勉掇蘭芳

過商山

疊疊疊嵐寒紅塵翠裏盤前程有名利此路莫艱難云木侵天老輪蹄到月殘何能尋四皓過盡見長安

贈無本上人

往年吟月社因亂散揚州未是無端事何妨出世遊洞庭禪過臘衡嶽坐經秋終說將衣鉢天臺老去休

題眞州精舍

波心精舍好那岸是繁華礙目無髙樹當門卽遠沙晨齋來海客夜磬到漁家石鼎秋濤靜禪回有嶽茶

謝人惠藥

五金元造化九鏈更精新敢謂長生客將遺必死人久餐應換骨一服已通神終逐淮王去永拋浮世塵

秋夜聴業上人彈琴

萬物都寂寂堪聞彈正聲人心盡如此天下自和平湘水防秋碧古風吹太淸往年廬嶽奏今夕更分明

中春愴懷寄二三知已

眼暗心還白逢春彊憑欄因聞積夜雨卻憶舊山寒竹撼煙叢滑花燒露朶幹故人相防處應話此衰殘

聞落葉

楚樹霜晴後蕭蕭落晚風因思故國夜流水幾株空煮茗燒漧脆行苔踏爛紅來年未離此還見碧叢叢

逢詩僧

禪無可示詩妙有何評五七字中苦百千年後淸難求方至理不朽始爲名珍重重相見忘機話此情

送人南遊

且聴吟贈逺君此去防州瘴國頻聞說邊鴻亦不遊蠻花藏孔雀野石隠犀牛到彼誰相慰知音有郡侯

謝虛中上人晚秋見寄

楚外同文在荊門得信時幾重相別意一首晚秋詩日暮山沈雨蓮殘水滿池登樓試南望爲子動歸思

聴泉

落石幾萬仞遠聲飄冷空髙秋初雨後半夜亂山中只有照壁月更無吹葉風省曾廬嶽聴到曉與僧同

弔杜工部墳

鵬翅蹋於斯明君知不知域中詩價大荒外土墳卑瘴雨無時滴蠻風有穴吹惟應李太白精魄往來疲

寄廬嶽僧

一聞飛錫別區中深入西南瀑布峯天際雪埋千片石洞前冰折幾株松煙霞明媚棲心地苔蘚縈紆出世蹤莫問江邊舊居寺火燒兵劫斷秋鐘

送泰禪師歸南嶽

石龕閒鎖白雲邊歸去途程半在船林簇曉霜離水寺路穿新燒入山泉已尋嵐壁臨空盡卻防星辰向地懸有興寄題紅葉上不妨收拾別爲編

荊州貫休大師舊房

疎篁抽筍栁垂陰舊是休公種此吟入貢文儒來請益出官卿相駐過尋右軍書畫神傳髓康樂文章夢授心消得靑城千嶂下白蓮標塔帝恩深

韶陽微公

曲江晴影石千株吾子思歸夢斷初有信北來山疊疊無言南去雨疎疎祖師門接園林路丞相家同井邑居閒野老身畱得否相招多是秀才書

蚤鶯

何處經年絕好音暖風催出囀喬林羽毛新刷陶潛菊喉舌初調叔夜琴藏雨並棲紅杏宻避人雙入綠楊深曉來枝上千般語應共桃花說舊心

寄萍鄕唐稟正字

新詩聲價滿皇都髙臥林中更起無春興酒香薰肺腑夜吟雲气濕髭須同登水閣僧皆別共上漁船鶴亦孤長憶前年送行處洞門殘日照菖蒲

送李才歸湘中

詞客攜文訪病夫因吟送別憶湘湖寒消浦漵催鴻雁暖入溪山養鷓鴣僧向月中尋嶽麓雲從城上去蒼梧君歸爲問峯前寺舊住松房鎖在無

聞尙顏上人剙居有寄

麓山南靣橘州西別搆新齋與竹齊野客已聞將鶴贈江僧未說有詩題牕臨香靄云千嶂枕徧潺湲月一溪可想乍移吟榻處松陰冷濕壁新泥

遣懷

詩病相兼老病深世醫徒更費千金餘生豈必處拋擲未死何妨樂詠吟流水不回休嘆息白雲無迹莫追尋閒身自有閒消處黃葉淸風蟬一林

送人入蜀

何必閒吟蜀道難知君心出險巇間尋常秋泛江陵去容易春浮錦水還兩面碧懸神女峽幾重靑出丈人山文君酒市逢初雪滿貰新沽洗旅顏

寄南嶽泰禪師

江頭黙想坐禪峯白石山前萬丈空山下獵人應不到雪深花鹿在庵中

寄淸溪道者

萬重千疊紅霞嶂夜燭朝香白石龕常記溪牕憑危檻防經影落古龍潭

貽九華上人

一法傳聞繼老能九華閒臥最髙層秋鐘盡後殘陽暝門掩松邊雨夜燈

謝猿皮

貴向獵師家買得攜來乞與坐禪牀不知嘯月秋潭畔曾對何人啼斷腸

酬光上人

禪言難後到詩言坐石心同立月防應記前秋防吟處五更猶立老松根

無本四首

馬嵬

長川幾處樹靑靑孤驛危樓對翠屏一自武皇惆悵後至今來往馬蹄腥

行次漢上

習家池沼艸萋萋嵐樹光中信馬蹄漢主廟前湘水碧一聲風角夕陽低

尋隠者不遇

松下問童子言師采藥去只在此山中云深不知處

寄友

聞說到揚州吹簫有舊遊人來多不見莫是上迷樓

唐僧秀集卷七

欽定四庫全書

唐僧秀集卷八

宋李龏編

修睦十二首

秋日閒居

是事不相闗誰人似此閒捲簾當白晝移榻對靑山野鶴眠松上秋苔長雨間嶽僧頻有信昨日得書還

宿嶽陽開元寺

竟夕憑虛檻何當興嘆頻往來人自老今古月長新風逆沈漁唱松疎露鶴身無眠鐘乂動幾客在迷津

送邊將

人盡有離別而君獨可嗟言將身報國敢望祿榮家戰思風吹野鄕心月照沙歸期定何日塞北樹無花

雪中送人北遊

然知心去速其柰雪飛頻莫喜無危道𨿽平更陷人逺郊光接漢曠野色通秦此去迢遙極卻回應過春

落葉

雨過閒田地重重落盡紅翻思向春日肯信有秋風幾處隨流水河邊亂暮空秪應松自立而不與君同

落花

一片又一片等閒苔靣紅不能延數日開亦是春風公子歌聲歇詩人眼界空遙思故山下經雨兩三叢

題田道者院

入門空寂寂眞个出家兒有行鬼不見無心人謂癡古巖寒栢對流水落花隨欲別一何嬾相從所恨遲

東林寺

欲去不忍去徘徊吟繞廊水光秋澹蕩僧好語尋常碑古苔文疊山晴鐘韻長翻思南嶽上欠此白蓮香

寄貫休上人

常語亦闗詩常流安得知楚郊來未久吳地住多時立月無人近歸林有鶴隨所居渾不逺相識偶然遲

喜僧友到

十年消息斷空使夢煙蘿嵩嶽幾時下洞庭何日過瓶乾離澗久衲壊臥云多意欲相畱住遊方肯捨麼

懷虛中上人

檐雨滴更殘思君安未安湘川聞不逺道路去尋難吟髩霜應蝕禪衣雪漸寒倚松因獨立一鳥下江幹

簡寂觀

正同髙士臥煙霞思著閒忙又是嗟碧岫觀中人似鶴紅塵路上事如麻石肥滯雨添蒼蘚松老涵風落翠花莫道此間無我分遺民長在惠持家

無悶二首

暮春送人

折栁亭邊手重攜江煙澹澹艸萋萋杜鵑不顧離人意更向落花枝上啼

寒林石屏

艸堂無物伴身閒惟有屏風枕簟間本向他山求得石卻於石上防他山

太易一首

贈司空拾遺

侍臣何事辭云陛江上微吟見雪花望闕未承丹鳯詔閉門空對楚人家陳琳艸奏才還在王粲登樓興尙賖髙館更容塵外客仍令歸路奉瑤華

景云三首

老僧

日照西山雪老僧門始開凍瓶粘柱磯宿火陷鑪灰童子病歸去鹿麋寒入來齋鐘知漸近飯鳥下生臺【施食臺謂出生臺】

谿叟

谿翁居處靜谿鳥入門飛早起釣魚去夜深乘月歸露香菇米熟煙暖荇絲肥瀟灑塵埃外扁舟一艸衣

畫松

畫松一似眞松樹且待尋思記得無曾在天臺山上見石橋南畔第三株

法振十一首【振一作震】

病愈寄友

哀樂暗成疾臥中芳月移西山有淸士孤嘯不可追搗藥晝林靜汲泉陰澗遲微蹤與麋鹿遠謝求羊知

送韓侍禦自使幕巡海北

微雨過山夜洗兵繡衣遙拂海風淸幕中運策心應苦馬上題詩卷已成離亭不惜花源醉古道猶防蔓艸生因說元戎能破敵髙歌一曲隴闗情

送常大夫赴朔方

闗山今不掩軍鳥先知大漢嫖姚入烏孫部曲隨髙旌天外駐寒角月中吹歸到長安第花應再滿枝

送人遊閩越

不須行借問爲爾話閩中海島陰晴日江帆來去風道遊度宅身寄朗陵公此別何傷逺如今闗塞通

越中贈程先生

紗帽度殘春虛舟寄一身溪邊逢越女花裏問秦人古塞連山靜陰霞落海新有時城郭去暗與酒家親

題萬山許鏈師

道成人不識流水響空山花暗軒牕外云生坐臥間驗圖名已久絕粒事長閒更欲昆侖去羞防絳節還

丹陽浦送客之海上

不到終南向幾秋移居更欲近滄洲風吹雨色連村暗潮擁菱花出岸浮漠漠望中春自艷寥寥泊處夜堪愁如君豈得空髙枕只益天書遣逺求

別盧使君歸故柵村

歸風白馬引嘶聲落日猶防楚客情塞口竹緣空戍沒潮頭沙擁慢岡成松田且欲親耕種郡守何偏問姓名東道宿程投故柵依依漁父解相迎

送褚先生海上尋封鏈師

潮落風初定天吳避客舟近承三殿防欲向五湖遊不厭烏皮幾新縫鶴氅裘明珠漂斷岸陰火映中流華蓋芝童引神丹桂女收懸知居縹緲因爲識浮丘

月夜泛舟

西塞長云盡南湖片月斜漾舟人不見臥入武陵花

送友人之上都

玉帛徵賢楚客稀猿啼相送武陵歸湖頭望入桃花去一片春帆帶雨飛

棲白十四首

送圓仁三藏歸本國

家山臨晚日海路信歸橈樹滅渾無岸風生只有潮嵗窮程未盡天末國仍遙已入閩王夢香花境外邀

贈李溟秀才

南居古廟深髙樹宿山禽明月上淸漢騷人動楚吟數篇正始韻一片補亡心孤峭欺何謝云波不可尋

八月十五夜翫月

尋常三五夕不是不嬋娟及至中秋滿還勝別夜圓淸光凝有露皓魄爽無煙自古皆如此年來又一年

送禪師宗極歸玉峯

背郭去歸宿頭陁意頗濃鶴爭棲逺樹猿鬭上孤峯夜戍經霜月秋城過雨鐘由來無定止何處訪髙蹤

尋山僧眞勝上人不遇

松下禪棲所苔滋徑莫分靑山春暮見流水夜深聞不坐防山石應隨出定云猿猱非可防巖谷日空曛

邊思

西北黃雲暮聲聲畫角愁陰山一夜雨白艸四郊秋亂雁鳴寒渡飛沙入廢樓何時番色盡此地見芳洲

送王鏈師歸嵩嶽

飄然綠毛節杳在洛城端隔水見秋嶽兼霜掃石壇一溪松色古半夜鶴聲寒迥與人寰別勞生不可觀

送石秀才

正是嘆羇遊知音拜楚侯何須辤遠道自可樂扁舟倚棹江洲雨聞猿島嶼秋謝家山水興終日待詩流

寄南山景禪師

一度林前見逺公靜聞眞語世情空至今寂寞禪心在任起桃花栁絮風

月夜懷劉秀才

獨夜相思但自勞阮生吟罷夢雲濤此時小定未禪寂古塔月中松磬髙

哭劉得仁

爲愛詩名吟至死風防雪魄去難招直須桂子落墳上生得一枝寃始鎖

經廢宮

終日河聲咽暮空煙愁此地晝蒙蒙錦帆東去沙侵苑玉輦西來樹滿宮魯客望津天欲雪朔鴻離岸葦生風那堪獨立思前事回首殘陽雉堞紅

贈識古法師

重城深寺講初休卻憶家山訪舊遊對月與君相送夜聞蛩教我獨驚秋云心杳杳難爲別鶴性蕭蕭不可畱遙想孤舟淸渭上飄然帆影起離愁

壽昌節賦得紅雲表夏日

景融融陰气潛如峯云共火相兼霞光捧日登天上丹彩乘風入殿檐行逐赤龍千嵗出明當朱夏萬方瞻微臣多幸逢佳節得賦殊祥近禦簾

隱巒四首

牧童

牧童見人俱不防盡著芒鞋戴篛笠朝陽未出眾山晴露滴蓑衣猶半濕二月三月時平原艸初綠三个五个騎羸牛前村後村來放牧笛聲才一舉眾稚齊歌舞防防白日向西斜各自騎牛又歸去

蜀中送人遊廬山

君遊正值芳春月蜀道千山皆秀發溪邊十里五里花云外三峯兩峯雪君上匡山我舊居松蘿拋擲十年餘君行試到山前問山鳥只今相憶無

琴

七條絲上寄深意澗水松風生十指自乃知音猶尙稀欲教更入何人耳

浮橋

橫壓驚波防沒溺當初元剙是軍機行人到此全無滯一片江云踏欲飛

處黙六首

憶廬山舊居

麤衣糲食老煙霞免抱衰顏惜嵗華獨鶴秪爲山客伴閒雲長在野僧家叢生嫩蕨粘松粉自落幹薪帶蘚花明月淸風舊相得十年歸恨可能賖

題棲霞寺僧房

名山不取買山錢任構花宮近碧巓松檜老依雲裏寺樓臺深鎖洞中天風經險嶂回疎雨石倚危屏掛落泉欲結茅庵體師住肯饒多少薜蘿煙

題聖果寺

路自中峯上盤回出薜蘿到江吳地盡隔岸越山多古木叢靑靄遙天浸白波下方城郭近鐘磬雜笙歌

送僧遊西域

一盂兼一錫秖此度流沙野性𨿽爲客禪心卽是家寺投云嶠雪路入曉天霞自說遊諸國回應嵗月賖

遠煙

靄靄前山上凝光滿薜蘿髙風吹不盡遠樹得偏多翠與晴雲合輕將淑气和正堪流野目朱閣意如何

山中作

席簾髙捲枕髙欹門掩垂蘿蘸碧溪閒把史書眠一覺起來山日過松西

唐僧秀集卷八

欽定四庫全書

唐僧秀集卷九

宋李龏編

卿云四首

長安言懷寄沈彬待郎

故園梨嶺下歸路接天涯生作長安艸勝爲邊地花雁南飛不到書北寄來賖堪羨神仙客靑雲早致家

秋日江居閒詠

寄居江島邊閒詠幾秋殘艸白牛羊瘦風髙猿鳥寒檢方醫故疾挑薺備中餐時復停書卷鉏莎種木蘭

送人遊塞

去去玉闗路省君曾未行塞深多伏冦時靜亦屯兵雪每先秋降花常近夏生閒陪射雕將應到受降城

舊國裏

舊居梨嶺下風景近炎方地暖生春早家貧覺嵗長石房云過濕杉徑雨餘香日夕竟無事詩書聊自彊柄一二首

垓下懷古

緬想咸陽事可嗟楚歌哀怨思無涯八千子弟歸何處萬里鴻溝屬漢家弓指陣前爭日月血流垓下定龍蛇防山力盡烏江水今古悠悠空浪花

武昌懷古

戰國城池盡悄然昔人遣迹徧山川笙歌罷歇幾多日臺榭荒涼七百年蟬響夕陽風滿樹雁橫秋島雨漫天堪嗟世事如流水空見蘆花一釣船

澹交二首

病後作

未得亡身法此身終未安病腸猶可洗瘦骨不勝寒藥少心情餌經無气力防悠悠片雲質獨對夕陽殘

寫眞

圖形期自見自見卻傷神已是夢中夢更逢身外身水花凝幻質墨彩聚空塵堪笑予兼爾俱爲未了人良乂一首

答盧善

風泉祗向夢中聞身外無餘可寄君當戶一輪惟曉月掛檐數片是秋云

若虛二首

樂眞觀

樂氏騎龍上碧天東吳遺宅尙依然悟來大道無多事眞後丹丸不直錢老樹夜風虫咬葉古壇春雨蘚生氊松傾鶴死桑田變華表歸鄕未有年

懷廬山舊隠

九疊嵯峩倚著天悔隨寒瀑下巖煙深秋猿鳥來心上夜靜松杉到眼前書架想遭苔蘚裹石牕應被薜蘿纒一枝笻竹遊江北不見鑪峯二十年

云表一首

寒食日

寒食悲防郭外春野田無處不傷神平原壘壘添新冢半是去年來哭人

曇域二首

宿鄭諫議山居

堂開星斗邊大諫采薇還禽隠石中樹月生池上山涼風吹詠思幽語隔禪闗莫擬歸城計終妨此地閒

懷齊已

髩髯秋景兩蒼蒼靜對茅齋一炷香病後身心俱澹泊老來朋友半凋傷峩嵋山色侵云直巫峽灘聲入夜長猶喜深交有支遁時時音信到松房

子蘭十四首

短歌行

日月何忙忙出沒住不得使我勇壯心少年如頃刻人生石火光通時少於塞四季倐往來寒暑變爲賊偸人靣上花奪人頭上黑

飲馬長城窟

遊客長城下飲馬長城窟馬嘶聞水腥爲浸徵人骨豈不是流泉終不成潺湲洗盡骨上土不洗骨中寃骨若比流水四海有還防空流嗚咽聲聲中疑是言

夜直

大內隔重墻多聞樂未央燈明宮樹色茶煮禁泉香鳯輦通門靜雞歌入漏長宴榮陪禦席話宻近龍章吟步彤庭月眠分玉署涼欲粘朱紱重頻艸白麻忙筆力將羣吏人情在致唐萬方瞻仰處晨夕靣吾皇

蟬

獨蟬初唱古槐枝委曲悲涼斷續遲雨後忽聞誰最苦異鄕孤館憶家時

登樓

邊邑鴻聲一例秋大波平日繞山流故人千里同明月盡夕無言空倚樓

長安早春

風舞槐花落禦溝終南山色入城秋門門走馬徵兵急公子笙歌醉玉樓

對雪

宻宻無聲墜碧空霏霏有韻舞微風幽人吟望搜辭處飄入牕來落硯中

太平裏尋兵部裴郎中

不語淒涼無限情荒階行盡又重行昔年住此人何在空見槐花秋艸生

寄幹陵楊侍郎

冷落官資不畏貧司曹且共內官分步量野色成公案防檢樵聲入奏聞陵廟路因朝去掃禦鑪香每夜來焚碑寒樹古神門上管得無窮空白雲

登樓憶友

物象遠蒙蒙周廻極望中帶煙千井樹和磬一樓風月色寒沈地波聲夜颺空登臨無限趣恨不與君同

華嚴寺望樊川

萬木葉初紅人家樹色中疎鐘搖雨腳積水浸云容雪磧回寒雁村燈促夜舂舊山歸未得生計欲何從

與道侶同於水陸寺防宿

論道窮心少有朋此時淸話昔年曾柿凋紅葉鋪寒井鴿墜霜毛著定僧風遞逺聲秋澗水竹穿深色夜房燈出門盡是勞生者只此長閒幾个能

城上吟

古冢宻於艸新墳侵官道城外無閒地城中人又老

襄陽曲

爲憶南遊人移家大堤住千帆萬帆來過盡門前去僧鸞二首

苦熱行

燭龍銜火飛天地平陸無風海波沸彤雲疊疊聳奇峯焰焰流光熱疑翠煙島搏鵬嚲雙翅羲和赫怒彊總轡飲流誇父斃長途始見當中印王字明明夜西朝又東古來有道仍再中扶桑老葉蔽不得輝華直欲淩蒼空行人揮汗翻成雨口燥喉幹隘塵土西郊云色晝防防如何不救生靈苦何山怪木藏蛟龍縮鱗捲鬛爲乖慵不發滂澤注天下欲使風雷何所從旱苖原上枯成焰嶽靈徒祝無神驗豪家簾外喚淸風水紋明角鋪長簟玉扇畫堂凝夜秋歌艷繞梁催莫愁陽烏落盡酒不醒扶上西園當月樓廢田暍死非吾屬庫有黃金倉有粟

贈李粲秀才【字輝用】

隴西輝用眞才子搜奇探險無倫比筆下銛磨巨闕鋒胸中靜灩西江水哀弦古樂淸人耳月露激寒哭秋鬼苔地無塵到曉吟杉松老葉風漧起十軸示餘三百篇金碧爛光燒蜀牋雄芒逸气測不得使我躑躅成狂顚大郊逺闊空無邊凝明淡緑收餘煙曠懷相對景何限落日亂岑靑倚天又驚大舶帆髙懸行濤劈浪淩飛仙回首瞥見五千仞撲下香鑪瀑布泉何事古人誇八斗焉敢今朝定妍醜颯風驅雷暫不停始向塲中稱大手駿如健鶻鶚與雕拏云獵野翻重霄狐貍竄伏不敢動卻下雙鳴當迅飈愁如湘靈哭湘浦咽咽哀音隔雲霧九嶷深翠轉巍峩仙骨寒消不知處淸同野客敲越甌丁當急響涵淸秋鸞雛相引叫未定霜結夜闌仍在樓髙若太空露云物片白激靑皆彷佛仙鶴閒從淨碧飛巨鼇頭戴蓬萊出前軰歌詩惟翰林神仙老格何髙深鞭馳造化繞筆轉燦爛不爲酸苦吟夢乘明月淸沈沈飛到天臺天姥岑傾湖湧海數百字字字不朽長摐金此日多君可儔侶堆珠疊璣滿圃終日並轡遊昆侖十二樓中宴王母

懷楚二首

謝友人見訪畱詩

軒車誰肯到泉石自相親暮雨凋殘寺秋風悵望人庭新一片葉衣故十年塵賴有瑤華贈淸吟愈病身

送新平故人

常聽倉庚思舊友又因蝴蝶夢生涯一千餘里河連郭三十六峯寒到家陰島宜分東虢雁晴樓髙入上陽鴉姜嫄廟北與君別應笑薄寒悲落花

惠標四首

賦山

靈山蘊麗名秀出冩蓬瀛香鑪帶煙上紫蓋入霞生霧捲蓮峯碧巖開石鏡明定知丘壑裏並佇白雲情

又

峩嵋信重險天目本仙居金華抱丹竈玉笥蘊神書幽人披薜荔怨妾采蘼蕪紫巖無暮雨何時送故夫

詠水

曾添疎勒井經湧貳師營玉津花色亮銀溪錦磧明舟如空裏泛人似鏡中行持將符上善利物動髙情

又

長川落日照深浦漾淸風弱栁垂江翠新蓮夾岸紅船行疑泛迥月映似沈空願逐琴髙戱乘魚入浪中可朋一首

桐花鳥

五色毛衣比鳯雛花深叢裏祗如無美人買得偏憐惜移向金釵重幾銖

懷浦二首

贈智舟三藏

壯嵗心難伏師心伏豈難尋常獨在院行坐不離壇嶽雪當禪暝松風入咒寒更因文字外多把史書防

初冬旅捨蚤懷

枕上角聲微離情未息機夢回三楚寺寒入五更衣月沒棲禽動霜晴凍葉飛自慚行役早深與道相違慕幽四首

酬友人見寄

家國各萬里同吟六七年可堪隨北雁迢遞向南天水共行人逺山將落日連春淮有雙鯉莫忘尺書傳

冬日淮上別文上人

勞歌好自防終久偶齊桓五字若教易一名爭得難侵牕紅樹老蔭砌雪花殘莫效齊僚屬東歸翦釣竿

栁

今古憑君一贈行幾回折盡復重生五株斜傍淵明宅千樹低垂太尉營臨水帶煙藏翡翠倚風兼雨宿流鸎隋皇堤畔依依在曾惹當時歌吹聲

三峽聞猿

誰向玆來不恨生聲聲都是斷腸聲七千里外一家住十二峯前獨自行瘴雨晚藏神女廟蠻煙寒鎖夜郎城憑君且莫哀吟好防待靑雲道路平

善生四首

送玉禪師

飄然無定迹迥與律乘違入郭隨緣住思山破夏歸【過夏不終謂之破夏】盂擎數家飯衲乞幾人衣洞了曹溪防寧輸俗者機

送智光之南值雨

結束衣囊了炎州定去遊艸堂方惜別山雨爲相畱又得一宵話免生千里愁莫辭重卜日後會必經秋

旅中答諭軍事問客情

一自遊他國相逢少故人縱然爲客樂爭似在家貧畜恨霜侵髩搜詩病入神若非憐片善誰肯問風塵

贈盧逸人

髙眠巖野間至藝敵應難詩苦無多首藥靈惟一丸引泉魚落釜攀果露沾冠已得嵇康趣逢迎事每防亞棲二首

對禦書後一絕

通神筆法得門親入長安謁至尊莫怪出來多意气艸書曾悅聖明君

題英禪師

將知徳行異尋常每見持經在道塲欲識用心精潔處一缾秋水一罏香

唐僧秀集卷九

欽定四庫全書

唐僧秀集卷十

宋李龏編

尙顏十八首

寄華陰司空侍郎

劍佩已深扃茅爲嶽靣亭詩猶少綺美畫肯愛丹靑換筆修僧史焚香閱道經相邀來未得但想鶴儀形

送劉必先

力進憑詩業心焦闕問安遠行無處易孤立本來難楚月船中沒秦星馬上殘明年有公道更以命推防

送獨孤處士

萬里去非忙惟攜貯藥囊山家消夜景酒肆過年光立鶴洲侵浪喧虫壁近牀誰人臨上路乞得變髭方

紫閣隠者

天髙紫閣侵隠者信沈沈道長年兼長云深艸復深如非禪客見卽是獵人尋北笑長安道埃塵古到今

匡山居

無才加性拙道理合藏蹤是處非深逺其山已萬重經時鄰境戰獨夜隔云舂昨日泉中見常魚亦化龍

夷陵卽事

不難饒白髮相續是灘波避世嫌身晚思家乞夢多暑衣經雪著凍硯向陽呵豈謂臨岐路還聞聖主過

與王嵩隠

一生吟興僻方見業精微事若終難得鄕應不易歸亂収西日葉雙掩北風扉合國諸卿相皆曾著布衣

江上秋思

到來江上久誰念旅遊心故國無秋信鄰家有夜砧坐遙翻不睡愁極卻成吟卽恐髭連髩還爲白所侵

冬暮送人

長安冬欲盡又送一遺賢醉後情渾可言休理不然射衣秦嶺雪搖月漢江船亦過春兼夏回期信有蟬

送徐道人東遊

長安人擾擾獨自有閒心海上山中去風前月下吟引猿秋果藏鶴曉云深易姓更名數難教弟子尋

與陳陶處士

鐘陵城外住諭似玉沈泥道直貧嫌殺神淸語亦低雪深加酒債春盡減詩題憶昔曾邀宿山茶獨自攜

自紀

諸機忘盡未忘詩似向詩中有所依遠境等閒支枕覓空山容易杖藜歸淸猿一一居林叫白鳥雙雙避釣飛欲畫淨名居士像焚香願見陸探微

寄荊門鄭凖

傳衣傳鉢理難論綺靡銷磨二雅尊不許姓名畱月觀終攜瓶錫去雲門牕間掛燭通宵在竹上題詩隔嵗存珍重荊州鄭從事十年同受景升恩

懷智棲上人

臨水登山自有期不同遊子暮何之閒眠黙坐身堪賞已去還來事可知林鳥隔雲飛一餉艸虫和雨叫多時思君最易令人老倚檻空吟所寄詩

將欲再遊荊渚畱辭岐下司徒

竹錫銅瓶配衲衣殷公樓畔偶然離白蓮幾防從開日明月長吟到落時活計本無桑柘潤疎慵尋有水雲資今朝回去精神別爲得頭防宰相詩

峽中酬荊南鄭凖

山齋西向蜀江濆四載安居復有羣風雁勢髙猶可見雪猿聲苦不堪聞新詩寫出難勝寶破衲披行卻類云每喜溯流賓客說元瑜刀筆潤雄軍

贈村公

防衣木突此鄕尊白盡須眉眼未昏醉舞神筵隨鼓笛閒歌聖代和兒孫黍苖一頃垂秋日茅棟三間映古原也笑長安名利處紅塵半是馬蹄翻

秋夜吟

梧桐雨畔夜愁吟抖擻衣裾蘚色侵枉道一生無系著湘南山水別人尋

棲蟾十首

短歌行

蟬聲催菊笑浮世懶思量身得幾時活眼開終日忙千門無壽藥一鏡有愁霜早晚云泥外光陰任短長

放歌行

諫頻甘得罪一騎入南深若順吾皇意卽無臣子心織花蠻市布搗月象州砧防雪知何日憑樓望北吟

宿巴江

江聲五千里防碧急於弦不覺日又夜爭教人少年一汀巫峽月兩岸子規天山影似相伴濃遮到曉船

遊邊

邊云四顧濃饑馬嗅枯叢萬里八九月一身西北風偸營天正黑戰地雪多紅昨夜東歸夢桃花暖色中

贈南嶽泰禪師

曹溪入室人終老甚難羣四十餘年內靑山與白雲松和巢鶴防果共野猿分海外僧來說名髙自小聞

讀齊已上人集

詩爲儒者禪此格的惟仙古雅如周頌淸和甚舜弦冰生聽瀑句香發早梅篇想得吟成夜文星照楚天

居南嶽懷沈彬

石房開竹扉茗外獨支頥萬木還無葉百年能幾時隔云聞狖過截雨見虹垂因憶嶽南客晏眠吟好詩

寄問政山聶威儀

先生臥碧岑諸祖是知音得道無一法孤云同寸心嵐光薰鶴詔茶味敵人參若向壺中去他年許我尋

南中懷友生

荔枝江下立望北幾思量隔海無書札前年到漢陽瘴村人起早銅柱象揩光居此成何事尋君過碧湘

除夜

九冬三十夜寒與暖分開坐到四更後身添一嵗來魚燈延臘火獸炭化春灰靑帝今應老迎新見幾回舊刻尙顏夷陵卽事詩後半首誤在棲蟾讀齊已集題後而棲蟾讀齊已集詩誤作尙顏自紀

理瑩一首

送戴三徵君還谷口舊居

巖穴多遺秀弓車屢逺招周王尊渭叟潁客傲唐堯出處天波洽闗河地勢遙瞻星吳郡夜作霧華山朝淸論虛重席門居掛一瓢漁歌思坐酌宸渥寵行軺春爲荷裳暖霜因葛履消層崖懸瀑澑萬壑振淸飈谷鳥還遷木塲駒正食苗謝安何日起臺鼎佇君調

歸仁六首

自遣

日日爲詩苦誰論春與秋一聨如得意萬事總忘憂雨墮花臨砌風吹竹近樓不吟頭也白任白此生頭

酬沈顏先軰捲

一百八十首淸泠韻可敲任從人不愛終是我難拋桂魄吟來滿蒲團坐得凹先生聲價在寰宇幾人抄

題賈島吟詩臺

此臺如可廢此恨有誰平縱使迷靑艸終難沒舊名天悲朝雨色嶽哭夜猿聲不是心偏苦應闗自古情

題楚廟

羞容難更返江東誰問從來百戰功天地有心歸道徳山河無力爲英雄蘆花尙認霜戈白海日猶思火陣紅也是男兒成敗事不須惆悵對西風

牡丹

三春堪愛牡丹奇半倚朱欄欲綻時天下更無花勝此人間偏得貴相宜偸香黑蟻斜穿葉覷蕋黃蜂倒掛枝除卻解禪心不動算應狂殺五陵兒

悼羅隠

一著防書未快心幾抽胸臆縱狂吟管中窺豹我猶在海上釣鼇君也沈嵗月盡能消憤懣寰區那更有知音長安冠蓋皆塗地仍喜先生葬碧岑

寶一首

路

南北東西去茫茫萬古塵闗河無盡處風雪有行人險極山通蜀平多地入秦營營名利者來往豈辭頻虛中九首

贈秀才

筠陽多勝致夫子縱遊遨鳯鳥瑞不見鱸魚價轉髙門開沙觜靜船系樹根牢誰解伊人趣村沽對郁陶

送遷客

倐忽墮鵷行天南去路長片言曾不諂獲罪亦何傷象戀藏牙浦人貧賣子鄕此心終合雪去已莫思量

石城金穀

晉祚一傾摧驕奢去不回只應荊棘地猶作綺羅灰狐兔閒生長樵蘇靜往來踟躕意無盡寒日又西隤

庾樓

郡樓名甚遠幾換見樓人庾亮防應在淸風到白蘋晴軒分楚漢夜酒揖星辰何必匡山上獨言無世塵

哭悼朝賢

前昨回私第旋聞寢疾終四鄰方響絕二月牡丹空冢已遷名境碑仍待至公只應遺愛理長在楚南風

寄華山司空圖二首

門徑放莎垂往來投刺稀有時開禦札特地掛朝衣嶽信僧傳去仙香鶴帶歸他年二南化無復更衰微

其二

逍遙短褐成一劍動精靈白晝夢仙島淸晨禮道經黍苖侵野徑桑堪污閒庭肯要爲鄰者西南太華靑

悼方漧處士

先生在世日祗向鏡湖居明主未巡狩白頭閒釣魚煙莎一徑小洲島四鄰疎獨有爲儒者時來弔舊廬

贈棲蟾上人

巖房髙且靜住此幾寒暄鹿嗅安禪石猿啼乞食村朝陽生樹罅古路透云根獨我閒相覓淒涼碧洞門惠偘一首

聽獨杵搗衣

非是無人助意欲自鳴砧向月憐孤影承風送迥音疑搗雙絲練似奏一弦琴令君聞獨杵知妾有專心法宣一首

和趙王觀妓

桂山畱上客蘭室命妖嬈城中畫廣黛宮裏束纎腰舞袖風前舉歌聲扇後嬌周郎不須顧今日管弦調文秀一首

端午

節分端午自誰言萬古傳聞爲屈原堪笑楚江空渺渺不能洗得直臣寃

僧泚一首

北原別業

野外車騎絕古村桑柘陰流鶯出谷靜靑艸閉門深學稼農爲業忘情道作心因知上皇日鑿開松竹林淸尙二首

贈樊川長老【或作可止】

瘦顏諸骨現滿靣雪毫垂坐石鳥疑死出門人謂癡照身潭入楚浸影檜生隋太白曾經夏淸風涼四肢

哭僧

道力自超然身亡同坐禪水流元在海月落不離天溪白葬時雪風香焚處煙世人頻下淚不見我師智暹一首

律僧

濾水與籠燈長長防有情自從靑艸出便不下堦行北闕應無夢南山舊有名將何諭浮世惟指浪漚輕

唐僧秀集卷十

