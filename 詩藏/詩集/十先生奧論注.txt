

欽定四庫全書

集部八

十先生奧論注

總集類

提要

【臣】等謹案十先生奧論注四十卷不著編輯者名氏亦無刋書年月驗其板式乃宋時建陽麻沙坊本也書中集程子張耒楊時朱子張栻呂祖謙楊萬里胡寅方恬陳傅良葉適劉穆元戴溪張震陳武鄭湜諸人所作之論分類編之加以注釋據其原目凡前集後集續集各十五卷此本續集脫去前五卷僅存十卷而前集第七卷

以上亦屬後人抄補其原注並佚去不存所亡之捲己無篇目可考不知作者凡防卽此四十卷中核其作者已十六人但題曰十先生中間宋史有傳者凡十一人其餘若張震字東父益寧人孝宗時中書舍人龍大淵曽覿除知閤門事嘗繳回詞頭事見胡沂傳鄭湜有二其一字溥之福州人光宗時爲従臣奏立太子監國見畱正傳其一則紹熙元年爲従政郎進治術十卷見書錄解題此所載之鄭湜其進治術者歟方恬劉穆元陳武三人則史傳俱無可考見矣宋人文集名著史冊者今已十佚其八九而名姓無聞篇章湮滅如集中方恬諸人者更指不勝屈此書𨿽不出於科舉之學而殘編防簡得存於遺佚之餘議論往往可觀詞采亦一一可取固网羅放失者所不廢也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

十先生奧論注前集卷一

歷代聖君論

呂祖謙堯舜

道離於天下或者聖人爲之也亦時之變爲之也道函於泰始隱於渾淪而藏於未雕未斵之天者未離也已而裂於乾坤泄於河洛分於八卦散於九章而其體始離矣𨿽然體固離矣而猶若未離也何者乾坤判而未鑿也河洛呈而未支也八卦具而未演也九章敍而未疇也迨夫旣鑿而支旣演而疇析之而後分也斵之而後散也詳之而後乖也彰之而後晦也嗟夫道之全體至是而始暌矣吾嘗求易於未有易之前蓋未始有一畫也而畫則始於伏羲羲之畫未詳也畫而三之卦而八之其端倪略發也已而文王重之孔子繋之而易之體始分矣𨿽然不重不繋不可也人心懵然中則無見也不灼其影昧者弗覩也不烈其聲瞶者弗聞也洗心退蔵者聖人之分也吉凶與民者聖人之餘也爲其餘而不及其分聖人之心亦缺然也是故易之書爲憂世而作也無所憂則不作也嗟乎彼文王仲尼又何等時耶吾固曰非聖人爲之也亦時之變爲之也昔者堯以是道而傳之舜則曰中舜以是道而傳之禹則亦曰中中果何物耶意者堯不免於彊名而舜不過於循襲也夫彊名以言道循襲以語人非意也勢也河洛出矣八卦具矣而中之名未立也𨿽然言之可矣堯之命自中之外則無說而舜則有曰人心道心也危防精一也營營然若慮夫其擇之不精也其語之者不詳也其守之者不固也繼而曰無稽之言勿聴也弗詢之謀勿庸也吁彊名而言中亦旣贅矣而奚至於是哉吾深悲夫舜之時不逮夫堯也自堯舜而有執中之說精一之說然後有吾道一以貫之之說有喜怒哀樂未發之說已而爲性善性惡之說爲善惡混之說而道始益離矣嗟乎堯固憂乎後世之不知中也而中之名立舜固慮夫後世之失中也而精一之說立二說立而後世之說卒以窮吾又悲夫堯舜之不得以歸乎天也不特此也九疇之錫禹得之無說也而箕子則反覆言之未防漢儒得竊之以文其誕而皇極之道孤向非箕子開其源而漢儒何以承其流也噫彼箕子又何等時耶吾固曰道離於天下非聖人者爲之也亦時之變爲之也然則處時之已變則何爲則亦曰伏羲堯舜而已矣文王箕孔而已矣以酒而解酲可也惡酲而去酒不可也吾獨悲夫聖人之不得以歸乎天也

大禹

聖人之舉事亦難乎其始也曷難乎其始也始者終之的而創者述之表也始者創之終者述之吾見創之者一綫而述之者滔天也嗟乎聖人則亦無心待天下來世而已矣柰之何天下後世之不以無心待聖人也蓋嘗讀書而至於苖未嘗不悲舜而嘆禹也舜聖人也禹亦聖人也而有心乎哉苖之不率非一日也在堯之時則然也堯嘗一遏絕之矣而苖不悟舜嘗一分北之矣而苖復不悟然則堯舜何汲汲於苖之悟也悟不悟無足介也而鰥寡則有辭也庶戮則無辜也民棄則弗保也堯舜無心於苖而有心於民也䢐徵之舉蓋再悟之也嗟乎聖人其亦待苖以速化而示以無心之太過也歟吾聞聖人無心也以有心議聖人者凡民也柰之何其不以無心議之也彼固謂揖遜之治徵伐則未見也都兪之化誓師則未聞也徵伐未見而見於舜誓師未聞而聞於禹則是起戎者舜先之而召亂者禹首之也𨿽然苖逆命猶可也苖不逆命則舜之徵也爲無名禹之班也爲無功而益之贊也爲不切矣夫起戎而至於無名召亂而至於無功吾固悲夫聖人以無心之用而得有心者之議也嗟乎聖人亦不計後世之議此也夫有心於伐人者其籌之必工也其計之必審也工而審焉者故其勝必決勝而必者功巧於中人者之爲也然則聖人固巧於中人也哉聖人寧可以失師之名歸之已而不忍中人以圖幸也吾固曰聖人無心也有心者之議不計也吾亦不責有心者之議而嘆聖人不幸而有苖也向使無苖則無徵無徵則無誓徵誓之名不立吾知舜可以逰乎堯之天禹可以逰乎舜之天而天下來世有心者之議皆可以相忘於不可致詰之域矣惜也以舜禹之無心而不得以遂乎此也是故自夫有舜之徵然後有侯之徵成湯之徵武王之徵𨿽徵其所可徵然徵之名此乎出也自夫有禹之誓然後有甘野之誓鳴條之誓孟津之誓𨿽誓其所當誓然誓之名此乎立也舜禹之心夫豈以徵誓而示後世也哉吾固悲夫始者之一綫而終者之滔天也吾固曰聖人無心也有心者之議不計也吾亦不責有心者之議而嘆聖人不幸而有苖也

成湯

言不足以孚乎民也言出而民孚者是必有孚於其先者焉非言也言焉而孚未若不言之孚也易之革曰已日乃孚又曰未占有孚蓋孚之於己日者革而孚也孚之於未占者孚而革也然則已日之孚又不若未占之孚也何者求信於人者是必難乎其信也難信而信非信也中孚之繇曰鳴鶴在陰其子和之而夫子以爲居室言善而千里之外應夫居室之言若無與於千里也而千里之外應者理之所在不求孚而自孚也君子烏可以言而求孚哉吾觀典謨所載蓋數千語不啻也而未嘗有一語令乎民且堯舜非愚乎民也知民之不可以一語令也以天下之大而傳之人前此未聞也而堯舜徑行之不告也已而薦之天暴之民而謳歌訟獄者自來也諸侯朝覲者自至也堯舜非期之而使防約之而使同也無他孚焉而言言焉而孚是以未施信於民而民信之也嗟乎以言孚人者其出於季世之聖人也歟蓋嘗讀書而至於湯未嘗不悲湯之窮也吾聞湯聖人也奚爲而至於是也湯居時之窮者也居時之窮而不能變則益窮也夫窮則變變則通聖人之易也而奚以累乎湯吾不悲湯處時之窮而悲湯無以示天下來世之窮也湯之誓曰非臺小子敢行稱亂有夏多罪天命殛之者示民以不敢專之之辭也又曰汝曰我後不卹我眾捨我穡事而割正夏示民以所未諭之辭也又曰予其大賚汝爾無不信爾不從誓言予則孥戮汝者責民以信而督民以必信之辭也嗟乎動天下之兵而加諸天下之主其迹誠逆也其理誠悖也而曰予不敢專爾所未諭也信之者賞而違之者誅也吁迹逆而掩之以順理悖而覆之以誠如之何而冀民之孚也吾固知非聖人之事也而湯之心亦卒以不安𨿽然使湯安於其窮而不變不可也安而不變者是助桀者也放桀之罪身罪也助桀之罪心罪也身罪之罪其罪小心罪之罪其罪大小不可以易乎其大而身不可以掩乎其心者身罪而心非後世或可以原心而定罪身脫而心陷焉者吾不知其罪之如何也嗟乎此湯之本心也而難以告夫人吾觀當時曰捨穡曰其如臺者非助桀之言也不急以伐桀者之言也夫安於虐而不急以伐焉者何也意者執於其好而不忍也夫不忍以賊乎其君而上之人誠忍焉湯之心又何如也吾固曰湯處時之窮者也𨿽然此猶可也湯之慙有曰予恐來世以臺爲口實蓋憂無以釋後世之辭也夫有所創而懲其述焉者難免也而湯顧憂之湯非爲武王伐紂者設也爲千萬世聖人者設也夫自加乎人之君而憂其子孫加於人是笑房杜者之智也非爲匹夫匹婦復讐者之爲也過非桀也心非湯也罪非紂也心非武也援湯之言定桀之罪按武之訓數紂之非其禍不淺也嗚呼此湯所以終慙而不釋也而虺之誥則曰王無慙天之錫於王者然也民之戴於王者然也王之聲色則不邇也貨利則不殖也其寛仁是信也其大徳是昭也王奚慙哉吁虺之誥誠然也湯然乎哉吾固曰湯處時之窮未窮也而無以示天下來世之窮也𨿽有百虺之誥亦奚釋

文王

古今論無憂者必曰文王憂之深者亦莫若文王夫文王果無憂也而奚憂曰憂不在於文王者深憂也憂而在焉非憂也人咸知有憂之憂而不知無憂之憂無憂之憂深憂也憂不在堯而有驩兜之憂者堯之深憂憂不在舜而有瞽瞍之憂者舜之深憂然則文王之憂者亦不於其身於其人者乎人皆曰父王季而子武王者文王可以無憂也予則曰無王季之父無武王之子無憂也父而季也子而武也文王之所以深憂也何者王季宜王而不王者也武王宜王而未王者也彼天下之人思其所不王而疑其所未王文王之憂何如也𨿽然是憂也文王以爲憂也易之他人則非憂也幸也廣土眾民君子欲之人所同然也而文王則顧以爲憂嗟乎文王之憂其異乎人之心歟天下之生久矣尊卑之分不可易也而紂爲之君夫紂誠君也文王誠臣也臣不可加乎其君者理也而天下亦必知其王夫文王固宜王也而文王之心則以爲我奚王也岐山之民王之民也江漢之民王之民也東海北海亦王之民也無王則無岐無江漢無東海北海而予奚得以君之也今岐之民則曰是文王之仁也江漢之民則曰是文王之化也東海北海則曰是文王之善養老也嗟乎我何有於天下而天下顧知有我也已而虞芮不質成於王而質成於我昆夷不遣聘於王而遣聘於我甚矣文王其無以謝天下也吾將有以率邠岐之民江漢之民東海北海之民與夫虞芮之臣昆夷之聘而歸之王可也是故羑里之囚人皆以爲文王之不幸也而文王則以爲宜也我無以取信於君而得罪焉者宜也君奚過哉是故易之書爲明大分而作也自夫文王安於羑里之囚而不敢以過紂明夷養晦益堅事上之小心然後天下皆曰文王聖人也聖如文王而且不敢過紂我何有哉是以當時之人怨不至於叛憤不至於激者皆文王以身挽之也𨿽然文王固可以身挽之也然文王能挽之於其身而不能挽之於其子孫能使其民之不叛而不能使紂之必攺能遏汝墳之怨而不能遏孟津之畢集能率天下以事紂而不能止牧野之投戈是則文王之憂至此而終不可釋也吾固曰憂不在於文王者深憂也不在其身而在其子孫者尢文王之深憂也文王望道之心何如哉惜也文王有此心而不得以如其時也昔者堯以天下與舜舜逃之舜以天下與禹禹逃之二聖人者逃之而不能免焉者也禹以天下與益而益之避卒得以遂其志吾嘗謂舜禹之心之不得以如益也使文王而生於此時則堯自堯舜自舜禹自禹文王自文王交相忘於無事之域縦有不得已焉則猶可以爲益之避而得以遂其心惜也文王不生於舜禹之時而生於商也

武王

天下不可一日無君也一日無君者固武王之憂亦伯夷之憂也武王憂今日之無君而伯夷憂後世之無君憂不同而君一也吾嘗讀泰誓之書未嘗不悲武王有無君之心也然武王之無君天下之有君也武王得無君之非而天下獲有君之幸以已之非而幸易天下之幸奚不可也而伯夷則不之恕也吾觀湯之慙未釋於伐夏之日而仲虺則釋之武王自謂於湯有光而伯夷則非之何者湯無伯夷則慙而武王之臣皆虺故非也慙不見於湯則非必見於夷光未見於武王則釋先見於虺湯之慙夷之非武王之光虺之釋皆同此憂也無武之光無虺之釋則天下無善治無夷之非無湯之慙則後世無寧君吾固謂數聖賢者同乎其憂不同乎一世萬世之憂也𨿽然湯爲之而身慙而武王則假於人者何也處武王之勢然也文王蓋嘗有慙矣非徒爲湯之慙而且慙乎爲湯也使武王而復慙焉是視天下之無其主也故武王任無君之非而有伯夷非無君之責使今日有得君之利而後世無従亂之虞嗟乎武王之意亦深矣而其迹則逆也其理則悖也而亦難以孚乎人今觀數紂之辭則詳而明誓眾之辭則曲而直援文王之辭則大而著意者明紂之罪直取其心而著文王之徳期以取信於天下而已吁以已之意而求以孚乎人人亦旣徳矣而況於援親之徳而彊以說人吾未始不爲武王病也𨿽然武王誠病也文王之徳天下皆知之而亦何俟於予言然不如是則人無以取信於我也泰誓之書吾當略其數紂之辭而考其自誓之辭然後可以見武王之心且其言曰天視自我民視天聴自我民聴百姓有過在予一人曰予克受非予武惟朕文考無罪受克予非朕文考有罪惟予小子無良意者以天下之意如此其孚文考之徳如此其著今日之過非天人也非文考也乃予一人之過也夫以必勝之辭而伐至不仁之紂天眷人予而猶懼其有差吾以是知武王之心也不怨天不尢人不咎文考之過不知當時之非不避後世之議以天下之責而萃於一已天下何與於武王而武王爲之若是力也誠不忍視天下之病而自居其身以忠也是以放牛歸馬爲天下也散財發粟爲天下也武王何與焉吁蓋至是而後見武王之心昔者夫子序洪範之書則曰武王勝商殺紂立武庚以箕子歸作洪範洪範者大法也訪大法於亡國之臣吾固謂非武王則不訪非箕子則莫陳也而夫子則詳直而序之者意者以謂可勝則勝非求勝也可殺則殺非過殺也可立則立立之所以爲仁可歸則歸歸之所以爲義而武王一以無心處之斯其所以爲皇極之君也歟吁蓋至是而後益見武王之心

十先生奧論注前集卷一

欽定四庫全書

十先生奧論注前集卷二

聖賢論

楊萬里曾子

無聖人之天而求至乎聖人之地其至者否也然則其孰爲地孰爲天仁也者聖人之地也力也者聖人之天也堯舜之所性湯武之所身孔顏之所傳惟此一事故夫仁也者聖人之地也學聖人而不求至其地是欲歸其家未及門而宿於墻之外也然則仁何事於力子曰仁之爲器重舉者莫能勝其爲道逺行者莫能至又曰有能一日用其力於仁矣乎而冉求亦曰非不說子之道力不足也故夫天下之重者莫重於不重之重而太山爲至輕天下之力者莫力於非力之力而烏獲爲至羸仁也者不重之重也聖人也者非力之力也夫惟有非力之力者然後能舉不重之重不然子貢之辯子路之勇足以屈天下震諸子而一登聖人之門動靜語黙弛然廢舉其辯與勇納之懷而無所用之然則必有非力之力而後能舉此不重之重者也蓋夫口易彊而有辯也身易彊而有勇也資難彊而有力也非有其天其誰實能之故曰力也者聖人之天也無其天而求至其地無其力而求舉其仁此楚人之所以學烏獲而死者也昔者楚人有慕烏獲之力而學之其裏之父欲持千鈞之負而適秦者聞楚人之力也而請焉楚人者欣然而試負之然肩之而不能勝勝之而不能步步之而不能至秦彊而走焉不十步而絕筋折脛以死學者無聖人之力而求舉聖人之仁吾懼其負而不能勝勝而不步步而不至秦也故夫烏獲可慕而不可學也有烏獲之力而舉烏獲之負可也無烏獲之力而試烏獲之負可乎烏獲之力千鈞之負不可試也而況聖人之仁而可試乎哉有其力而堪其負其惟曾子乎曾子曰士不可以不毅任重而道逺仁以爲己任不亦重乎死而後已不亦逺乎曾子之力庶乎聖人之力者也何也其力然後肩之而能勝其力毅然後勝之而能步曾子之於仁以肩之毅以步之其至於秦無難也𨿽然輕天下之重者重而不之覺邇天下之逺者逺而不之慮曾子亦覺其重而慮其逺者也子曰仁者安仁安則重者輕夫何覺又曰我欲仁斯仁至矣至則逺者邇夫何慮此聖人之事也曾子未及也故曰曾子之力庶乎聖人之力者也𨿽然任重而能堪堪之而不釋道逺而能趨趨之而不息秦𨿽去楚逺矣其庸不可至乎而況吾仁非若秦之去楚也哉曾子也𨿽未能如聖人之不覺其重不慮其逺之安也仁以自任死而後已曾子其不至於仁乎子思曰或安而行之或利而行之或勉彊而行之及其成功一也曾子之謂矣

顏子

道可遇而不可傳非眞不可傳也遇則可傳不遇則不可傳矣何謂遇以吾之有迎彼之有是謂遇遇則不相拒而不遇則不相受不相受而求相傳是煮石以求其爲粥也薪可盡斧可穿而粥不可成何也粥固石之所必無也天下之事從其有而迎其有則其功易取其無而納以有則其功難而況於以道傳人而傳於不相受者耶蓋不相受而求其傳吾𨿽挈然有以與之彼則茫然不知所以受之吾𨿽昭然有以示之彼則暗然不知所以覩之彼非不受不覩也彼固無以受無以覩也舉珠玉以授無指而責其不翫指日月以示無目而責其不仰可乎若夫手與目具者惟恐吾之不授不示也授則受示則覩矣不惟授而後受示而後覩也𨿽不授之猶將取之𨿽不示之猶將窺之何則彼固有以遇也手與珠玉遇則其取不可禁目與日月遇則其覩不可閉大哉遇乎聖人以道而傳於人不有遇之何以傳之𨿽然聖人之於人固不忍以不遇而不傳亦不可以不遇而必傳不遇而不傳天下將以吾爲絕不遇而必傳天下將以吾爲拂拂之則有所不勝而絕之則又有所不悅聖人於此難矣哉以夫子而傳顏子顏子之幸耶曰非顏子之幸也夫子之幸也何也夫子之無難也何也遇而非傳也夫惟遇而非傳是以傳而必遇吾嘗觀夫子與回言終日而回不違其契蓋如此也契原於順順原於遇今夫日能消冰而不能消水豈日之樂乎冰而祛乎水哉冰與日相受而水與日相捍故也夫子之於回其日之與冰歟何其遇而順順而契也然則回與夫子之契豈夫子之言能啟人而顏子之聴則聴人也耶夫子之言能啟人也則難言之童啟矣回之聴能聴人也則車馬輕裘之言入矣然則夫子之言言不以言回之聴也聴不以聴言不以言則言者天也聴不以聴則聴者亦天也以夫子之天觸回之天以回之天感夫子之天是惟無合合則遇矣夫何違之有當其未言回意已傳及其旣言回意無外使夫子一笑而回已領矣而況與之言終日耶或者曰回何功於後學也參如回則無其孝經矣門人皆如回則無論語矣有經而道猶不傳也回也日居於韶濩鐘磬之側而弗考弗擊使有耳者無聞焉非過歟違生疑疑生問問生道而回也不違也嗟乎道以言而通亦以言而塞非言之能塞道也失之也一失而爲訓詁再失而爲辭章言之盛道之衰也不有回之學何以使學者知有妙學哉學者棄其學以學回之妙學則盛者衰衰者盛矣盛者未盛而衰者未衰曰回之無功於後學也宜也

孟子

仁可得而求乎曰可仁可得而聞乎曰不可仁不可聞則學者烏可求曰求以不言不求以言蓋體仁者心也而心非仁諭心者言也而言非心言道非心也而言可以求仁乎哉言之非心也以言有所不能言也非惟彼心之仁不能言於吾也吾自求之吾自得之吾自不能言之矣人有生而不能飲酒者問酒之何味其能飲酒者不過告之以酒之美而已若酒之所以美者𨿽能飲酒者亦不能自言也非吝於告也極天下之善言酒者止於此也就使能言而不止於此亦不能使不飲者之知味何則吾以其言言酒而彼以其聽聽酒而言與聴卒非酒也韓子曰博愛之謂仁程子曰非也仁者覺也吾將是韓子則夫子之言有不然者顏回問仁子曰克已復禮爲仁於博愛何與焉吾將是程子則夫子之言有不然者樊遲問仁子曰愛人於覺何與焉仁之不可言也如此然則仁不可言二子之論烏乎歸曰吾將歸乎夫子然則夫子之論是不一也烏乎而得歸於夫子曰吾將由孟子以歸夫子程子者得夫子之潛者也韓子者得夫子之彰者也孟子者得夫子之潛與彰而據其防者也孟子曰惻隠之心仁之端也又曰今人乍見孺子將入於井皆有怵惕惻隠之心嗟乎孟子之言仁蓋至於此止乎然則曷謂惻隠曰是不可言歟孟子之言及於惻隠蓋假惻隠以明仁而惻隠非仁也今於惻隠之外又求惻隠之說正使惻隠之說明而仁愈晦矣𨿽然試言之隠也者若有所痛也惻也者若有所憫也痛則覺覺則憫憫則愛人之手足痺而木者則謂之不仁蓋方其痺而木也搔之而不醒扶之而不卹彼其非不愛四體也無痛癢之可覺也至於無病之人誤而拔一髮則百骸爲之震何也覺其痛也覺其一發之痛則愛心生不覺四體之痛則愛心息孟子曰不仁者以其所不愛及其所愛此不覺於人者也曰人病舎其田而蕓人之田此覺於人而不覺於身者也曰指不若人則知惡之心不若人則不知惡此覺於身而不覺於心者也以覺吾之痛覺彼之痛則愛人以覺彼之痛覺吾之痛則自愛自覺而自愛則何理之不悟覺人而愛人則何物之不覆是故不愛始於不憫不憫始於不覺不覺始於不痛古之君子以不如舜爲憂此一痛也以一夫不被其澤爲責此亦一痛也故曰痛則覺覺則憫憫則愛然則克己復禮仁也愛人仁也博愛之謂仁仁也仁者覺也仁者何也均惻隠之心也故曰孟子得夫子之潛與彰而據其防者也𨿽然孟子則善言仁矣何與乎學者之事哉學者誦孟子之言者也吾知惻隠之爲仁也市門之儈終日導千金之賈而鬻於市歸其家無一錢之藏則外而不內也孟子之言仁何與乎學者之事哉孟子曰苟能充之足以保四海苟不充之不足以事父母學者蓋亦求其所以充之也哉

十先生奧論注前集卷二

欽定四庫全書

十先生奧論注前集卷三

雜論

胡寅秦

李斯獻防始皇用之燒經書坑學士謂可以杜異志息誹謗者矣然沛公一起言太公兵法運籌決勝者張良也說下秦將使連和者陸賈也收秦圖籍薦大將撫根本者蕭何也陳奢麗取滅亡之戒者樊噲也將思歸之士出南鄭定三秦者韓信也脫挽輅論咸陽形百二之利者婁敬也自餘如參陵平勃之徒莫不以材智防勲爲漢宗臣計其生時秦於楚尙未得華陽夫人也始皇又何在而此羣雄或伏於胥吏困於卒伍屠狗販繒寄食乞憐姓名不聞而往往已有喋血咸陽葅醢祖龍之志矣始皇旣不得而坑之方且虞心非巷議之人治偶語非今之罪是猶大川泛濫壞隄橫決而區區於捧土增石窒罅補漏不亦愚之甚哉史謂秦愚黔首夫黔首固多愚不待秦而後愚也其不愚者非秦所能愚也然則滅仁義之塗絕諫說之辧以一身而讐視四海之人將以遏其口屈其心至於賊至而不知刅迫而不免是則自愚而已矣

豫讓

君子爲名譽而爲善則其善必不誠人臣爲利祿而效忠則其忠必不盡𨿽然滔滔皆是也之人也殆庶防乎美觀而不足於夷攷矣使智伯有後而豫子爲之奮不顧其身報仇之心未可知也智伯無後矣气勢無所可倚矣富貴無所可求矣子孫無所可托矣而讓也不忘國士之遇以死許之至再至三而愈篤則無所爲而爲之者故曰眞義士也此非特可爲委質事人之法無所爲而爲善𨿽大學之道不過是也襄子知其如此獨無以勉而旌之乎而終於殺之何以爲人臣不懷二心者之勸哉前史列讓於俠士非也

項羽

莫彊於人心而可以仁結可以誠感可以徳化可以義動也莫柔於人心而不可以威刼不可以術計不可以法持不可以利奪也項籍生於戰國耳不聞先王仁義之事目不覩先王禮樂之化其所知者惟攻戰爭鬭耳彼其見白起坑趙卒於長平必以爲豪敢武勇而慕向之也𨿽其天資禍賊亦有所效而爲之此二十萬人者心旣不服卽速坑之使秦民皆不服可盡坑之乎昔周旣勝商商之餘眾蠢有異謀周公東徵去其渠魁而已建成周遷頑民選用畢公君陳爲之父師教訓漸磨至千三紀然後丕變昔商今周混無異俗大哉逺乎聖人之處事也向使周家有怨疾之心奮於殄戮非無餘力仁恩不足而刑殺是煩懼而亂者眾矣不此之法而惟殺是務二十萬人不服羽得而坑之諸侯王不服四靣而起羽獨且柰何哉

張良

重義之人一飯必報寡防隆怨者𨿽宗國猶將使人覆之心一也而差別如此夫一飯薄禮猶不忘報則可以見其仁矣相國之祿萬鐘豈眞一飯也五世之相其爲飯多矣良區區於此豈爲利哉君臣之義不可廢也魯莊公以千乘之國不能復其父仇而良以亡國之臣匹夫之力伸志義於天下人之能否相去豈不逺哉或者著論以謂良年少輕用其心奮一朝之怒僥幸其成黃石老父素不喜也故爲後期之約墮履之事以屈折其虛气使能忍以就大者是不知良也良本爲韓報仇非有事漢之志者苟能斃呂政於一椎則其心愜矣或者之言虞其敗耳是不然夫以秦皇狙詐之智虎狼之威千乘萬騎之眾揮椎奮擊旣無覺者良非獨免並免力士其智略之妙固已視呂政如罝中狐兔何敗獲之憂乎是以淺淺待良矣

韓信

司馬氏曰韓信之功大矣觀其拒蒯徹之說迎髙祖於陳豈有反心良由失職怏怏耳盧綰裏閈舊防猶南面稱王信乃以列侯奉朝請世言髙祖負信則有之𨿽然信亦有以自取也下齊不報而自王固陵有期而不至是乘時徼利懷市井之心髙祖欲取之久矣顧力未能耳及天下旣定則信復何恃哉愚謂功過當相凖信功齒三傑不可忘也迎陳之禮可以贖自王之釁拒通之意可以免失期之罪未有反計則當侯以次國逆謀旣露猶當宥其子孫如此則漢祖紀信之功討信之罪各盡其道而無負矣

十先生奧論注前集卷三

欽定四庫全書

十先生奧論注前集卷四

雜論

方恬秦【論其刑酷】

蓋秦之暴日設刑以罔人之罪如捕虎豹如獵麋鹿不待彼之犯而後治之也【闕】

步過六尺者有罰棄灰於道者被刑【闕】

由是言之輕刑未必不可止姦嚴刑者長姦以自蔽也秦之所謂豪傑者吾意其必爲淺浮狂妄之徒彼其誠豪傑也秦亦安得而誅之

機論

事以鋭而奮亦以銳而惰宜不惰也而鋭之終則惰繼之何也气鋭而功不隨也古之大有爲者不憑气以舉事以事不集則惰繼之矣衝風之衰不能起羽漂流之餘不能蕩芥勢固有所窮也故明主折其气而不使之窮蓄其鋭以待之而不肯輕用其鋒故其銳不挫而其鋒不可犯何者彼固有以養其銳也方陽之潛於深淵也葉焉者零波焉者冰淒焉者栗而不知其溫然者之將復也逮其久也溫然者蓊然於下勃然而達於上劃然而爲雷則惰者肅懦者憤蟄者伸甲者坼萌而逹者無不遂生而如意蓋其復之也漸故其蓄之也厚其出之也遲故其震之也驚不鋭於其始而鋭於其終怯於前而勇於後靜於久而動於卒天下之事惟其發於卒然者人之所不能料也髙帝之爲漢王也項羽奪其關中而不敢爭驅之南鄭而不敢怒帝非眞能下人也而隠忍不校以就蜀漢之封者所以安羽而求出於其不意也逮夫漢中之席未溫而三秦之師已舉鴻溝之約方成而垓下之圍已合帝於此何其鋭也夫惟其始也不鋭故其終也獨勇帝之始非眞不鋭所以養其鋭而就大事也故夫人主之爲天下不病其怯而病其勇不取其鋭而取其堅蓋鋭者其气也堅者其志也髙帝曰吾亦欲東耳安能鬱鬱久居此乎此髙帝之志也天下之事無必爲之志而特恃其輕爲之勇無先定之謀而欲求速成之效愚未見其能濟也何者輕爲者不量力而欲速者不知變故也方今天下其可有爲之時耶其未可有爲之時耶以爲可以有爲也則未見其可爲之機以爲未可有爲也而將遂不爲也則愚未見可如此而遂已也古者敵國相持其爲防有二而已可戰則戰不可戰則守過是無防焉其所謂守者非不戰之謂也先爲戰備以待其可戰者也故以戰則勝以守則固戰則天下莫能支守則天下莫能窺惟其先莫之窺也是以一發而莫之支也今也以爲戰而忘於戰以爲守而懈於守在彼旣有可勝之形在我亦無不可勝之備則亦僅自立耳嗚呼以今日事勢其將大有爲耶其欲僅自立而已耶如其志不立於僅自立也則今日之所以待敵者愚不知其故也愚𨿽不肖切嘗妄論當今之故以爲今日之失在於志太鋭術太疎舉事太輕責效太速此天下之事所以顚倒錯亂而無所成就也符離之舉非不鋭也愚獨嘆其疎而恨其失於太早也𨿽然符離之事旣已往矣則夫後日之事豈可不先爲之謀而復蹈其轍也哉

廣度

昔者聖人之爲天下常憂天下之不治而不敢忿天下之不治聖人固憂其如此也而未嘗忿其如此也非不忿其如此也以爲天下之事未能遽如吾意也未能遽如吾意而忿心生焉則欲其一旦驟如吾意且夫天下豈有驟如吾意者耶不度其勢之利害可否驟起而決爲之不以驟而屈則以驟而沮何也未可之事以驟而失機未至之便以驟而先發故也舉而失其機發而失其便則其志必益恥其心必益憤而其勇必未已以未已之勇乘易忿之心則思之不待熟講之不待精前之失未懲而後之舉復發矣嗟夫天下之事務決吾意而僥幸求逞者不可數爲也昔者孝文之世天下之事其不滿人意者多矣而賈誼爲之痛哭流涕誼蓋忿其如此也誼視之不勝其忿而文帝忍而不顧帝豈利其然耶帝之心固不樂乎此也不樂乎此而不敢急正乎此帝非暗於事機也以爲急於正之而未得志不若緩之而徐俟其可爲之時也世以匈奴之衰爲武帝攘卻之功而不知彊本節用以務富其民文帝所以資後世者多矣嗚呼文帝可謂能忍而待者也使文帝之時而遽爲武帝之事則攘卻之功未保其必集矣故夫爲天下者欲求非常之功則必有能忍之度迫之而不動撓之而益戒怒之而益思志髙天下而慮之以全勇過天下而守之以怯謀蓋一世而俟之以徐不萬全不取不百克不鬭使天下之人探之而莫測其端推之而不見其形則無爲也敵無得而窺之而有爲也敵無得而備之如此則有所不動動則震天下矣猛虎而驟來則荷戈而奮擊蜂蠆而竊乘𨿽壯士而失措天下之事其陰蓄不發而一旦竊乘人之懈者是敵人之所不及慮者也爲天下而不從敵人之所不及慮而陰圖之而恃彊以怒寇急於有爲而不待其勢之可爲是亦無能忍之度而已

十先生奧論注前集卷四

欽定四庫全書

十先生奧論注前集卷五

古聖論

陳傅良伊尹

人心之疑舉天下之口以辧焉不解也而惟一無心者足以定之均千金之產𨿽其父兄不敢以意屬諸其鄰二人之爭必塗之人曲直之而後釋蓋無心者天下之所信而自固也昔者湯之仁天下之徳之者眾矣桀之不仁天下之讐之者亦眾矣彼其徳湯而讐桀也則湯之與天下必以爲是而其伐桀天下亦孰以爲非𨿽然或者是其所徳而非其所讐天下之心猶有疑也何者天下之人固有不忍思湯以自便而𨿽被桀之虐必有不敢怨焉者在也且夫君臣之分甚明而理亂者勢之常數則幸國之釁而易其君又仁人之所不爲豈有天下而無仁義之人也哉天下而有仁義之人則湯之仁也吾將以爲固然桀之不仁吾亦安之於無可柰何而已又不忍徳湯以叛君不敢以桀棄而不之臣也夫使天下之大有一夫惻然乎湯之不忍歸而惕然乎桀之不敢去則聖人所不取嗚呼此伐夏之師所以至伊尹而定也彼伊尹者耕畎畝之中以樂堯舜之道者也桀之暴也不加湯之聖也不聞彼其心何嘗利湯而病桀哉湯三聘之而幡然而應薦之桀者五反而衎然而適則其心又非欲興湯而亡桀也夫其不病之也而又非欲亡之也而至於丑夏而不畱夫其不利之也而又非欲興之也而至於歸亳而不辭然則桀誠不足以有天下而天下果不可以無湯夫然後向之不敢者轉以自決而不忍者亦以安而湯之伐桀天下始晏然無疑孔子序書曰伊尹旣醜有夏復歸於亳伊尹相湯伐桀防伊尹𨿽湯亦無以自信於天下也哉周公之東徵邦人有艱之者周公曰民獻有十夫爲之也而後邦人無異議蓋嘗論之以湯伐夏猶假伊尹以信以周公伐商猶假十夫以信故夫湯周公有無心之實而伊尹十夫有無心之形與聲徒實而形與聲不孚焉而動天下之兵者三代不爲也嗚呼而況乎其實之並亡也

周公

武王之封武庚也存商之仁也固存商之仁也亦安周之心也以人之臣虐其君而取其天下𨿽盛徳民之不疑者蓋寡而重棄其孤翦焉其族而覆之祀民心之疑不解矣民疑而不解天下不可居也故夫封武庚亦安周也吾行仁而不失其自安之道武王之計得矣而周公從而殺之周公之殺武庚非武王之意也聖人之爲不如是其甚也兄殺其父弟殺其子人則曰吾固疑其弗利於商也其號曰存之而固將徐絕之也武王之繼商不情也周公一誅而被武王不情之名則周公之心豈安嗚呼周公之誅管叔其何以謝天下歟且管叔非叛周也叛周公也武庚則叛周也非叛周公也管叔之罪私而武庚之禍大蓋武庚蓄未逞之謀而發管蔡之隙管叔不勝其忿以成武庚掎角之勢則周公之致辟於武庚而寛管叔之誅也似可何至於戕其兄嗚呼周公之誅管叔其以謝天下也武庚叛也管叔亦叛也周公而施於武庚而置管叔是情屈於親而法獨行於讐也叛均而罰異則天下偏周公之刑矣偏周公之刑則不情武王者管叔不忍殺也是故周公寧忍於管叔夫周公而猶忍於管叔則非甚於武庚矣天下無甚周公之辟而後無疑武王之心故周公能以其身犯戕兄之不祥亦不累其君以弗利商之謗悲夫其仁於君父也夫昔者帝舜誅四凶人而封其欲殺已之弟而天下咸服石碏殺州吁而及其子厚君子曰義蓋象不濟四防之惡則舜可以私厚與州吁之謀則石碏不得不公也由此觀之管叔無連商之罪則周公可以無誅吁管叔之無連商而可以無誅周公欲也𨿽然吾亦悲周公之未有以處武庚者

堯舜

火之伏也噓之則燃扇之則炎猛獸寢於山其怒而嘷也必或驚之其貪而殺也必或誘之夫天下之機心莫之禁也猶火而易擾也猶猛獸【闕】

聖人非惡夫成而固遲之也而憂其成之速而也非惡夫備而固缺之也而憂其備之極而巧也【闕】

四凶之未誅誅之十六相之未舉舉之夫族大者難擊而新進者易疑舜奮焉擊人之所難而進其所疑動之以其所未嘗而收天下之權而天下健其誅之之決而快其舉之之驟

成湯

故爲之明以易天下之見而道信爲之幽以難天下之知而道尊信以行吾道之常而尊以通吾道之變者也嘗觀於商其書必言卜其詩必推祥異其懼民必以其祖考而其禮必嚴於祭【闕】

湯欲加其所不可加於天子而托之天仲尼欲加其所不可加於諸侯而托之王【闕】

文王

天有力故行健地有力故博載日月有力故運照而不息【闕】

洞矚幽眇目之力也聴別洪纎耳之力也握持運掉手之力也趯蕩趣蹌足之力也【闕】

以火煉金則金精以事煉心則心精【闕】

均曰性也惟聖人能性其性彼不能者情雜之也均曰神也惟聖人能神其神彼不能者意雜之也【闕】

是以方寸之地精之則爲靈明虛靜之府雜之則爲塵垢滓穢之囊【闕】

故心有兼人之力者應對起居而不亂力又倍者喜怒哀樂而不亂人又倍者死生憂患而不亂【闕】

譬之甘泉珎木滌其源則益淸培其根則滋茂此文王之純亦不已也

文王

吾於書得聖人之人於易得聖人之天堯舜之典直而大湯武之誓曲而重伊尹之訓峻厲周公之誥優柔聖人之事亦略盡矣【闕】

且天下之不可謝者時也萬物之不能逃者數也日之夕也暝月之晦也魄露之朝也晞冰之春也泮其時至其數窮也固也形不能自緘气不能自柲【闕】

従而爲之則於道虧卻而不爲則於民病【闕】

噫禹不能避謳歌獄訟之歸湯不能使徯者之無怨故禹而辭歸者弗受之也則天下必以爲異湯而簡怨者弗卹之也則天下必以爲忍夫使一人而有異禹之言而後禹従而聴之則人將以禹爲要已使一夫而甘忍湯之言而後湯従而爲之則人將以湯爲要已夫如是則𨿽天下而不居以居是故禹不敢異而後天下安夏湯不敢忍而後天下安商

伊尹

湯武之師非不知後世之議已而周公之過亦自知其不免也然安於其議而不知顧知其不免而卒不獲逃焉者何也湯武周公非嫌名也吾身獲萬世之美名而天下有不可一朝居之禍玆固湯武周公所深憂也是故寧以吾之不足而易天下之大利而不敢以吾身之名而廢天下之安是以湯之徳寧有慙武之樂寧未善而周公亦安於其後之貶也【闕】

首伐桀之謀亦旣非矣鳴條之師如釋而放其君於桐人其謂我何

十先生奧論注前集卷五

欽定四庫全書

十先生奧論注前集卷六

雜論

陳傅良秦

聖人之未生箕踞而坐不揖而食便於人情而適於四體之安也有聖人者出然後教之以禮樂董之以政刑而治化大行焉其衣以黼黻文章其食以籩豆簠簋其耕以井田其進退選舉以學校其治民以詩書嫁娶死生莫不有法及世之衰民風日變其始也敢疑於上而不敢議其後也敢議而不敢怨又其後也敢怨而不敢爲亂其所由來者漸矣三代之末陵夷至於戰國一旦以六姓之遺黎無故而虜於不仁之秦則夫英雄豪傑之士蘊怒者滿天下也而秦之自居過尊居民過卑而天子至於不可指而民至於不得言笑夫自居過尊而天子至於不可指則傲然孤立而其勢甚隔居民過卑而民至於不得言笑則窮而無所告防蓋其屈於【闕】

威重者易犯而峻於自立者人將有所弗堪而思亂秦之所以自威乃所以自孤也歟

項羽

昔者鄧侯不殺楚文王而楚卒滅鄧楚子不殺晉文公而晉卒敗楚項籍不殺髙帝而漢卒誅項氏志士至今惜之嗚呼必殺其所忌而以得國則安知天下之禍將不出於其所不足忌者哉夫變之來也無常而英雄猾桀其伏也無盡變之來也無常則不可以逆定英雄猾桀其伏也無盡則形索而計取也必不及是故詳於禁者有法外之遺姦工於謀者有術中之隱禍詩曰魚网之設鴻則罹之网以伺魚也而顧以得鴻天下之事又焉用專於其所圖而淫怒焉以逞哉夫專於其所圖而淫怒以逞者則必有所不可支者根之於其不意昔秦覆滅諸侯其所憂者六姓之逋士也於是不愛重寶致天下之豪傑而殱其黨始皇之爲計亦密矣而不知亂秦者則刑余之弄臣而卒亡之者皆其不虞之廝戍卒也髙帝定天下亦惟韓彭黥布易動而難蓄三人死宜於果無事者而祿產之孱弱幾盜天下孰謂秦漢之盛而忌此族哉由是觀之患不在於縱敵而多殺無益於弭寇故先王無盡敵之術而有無敵之仁非其佚宼之爲虞而惟速寇之爲懼蓋以吾惟致力於此焉足矣而挾詐以墮讐而幸其不吾釁則亦不敢知也抑嘗觀書至於周公之命防子乃曰乃烈祖萬邦作式且以新造之國於未盡亡之商而侯其賢子則錮之之辭隄防之具也宜悉而周公勸之以祖若不屑於畱天下而欲其復商之舊云者至於所畏則無告窮民而其勢不能患乎上者嗚呼周公可謂知所畏矣彼範增者滋羽之暴徒欲斃漢於一擊吾恐項氏之憂不在沛公而在肘腋之間也

項羽吳王濞

天下之大利非利於小者能圖之也圖天下而利於其小則終不足以有就何者所安者陋焉能及逺見其食而貪焉是不過飽其欲則已矣昔黥布崛起淮南薛公遂揣其必無上計髙帝一見陳豨決知其爲易與蓋以布驪山之徒必甘心於長沙而無後慮豨不能守邯鄲而負漳水其志固已狹矣姦雄盜賊之所以不得志於天下其惟利於小而害之也哉故項羽捐闗中之勝而榮於歸故鄕之楚吳王濞不趨洛陽用武之地而豢於食梁以厚其資君子已知其不能爲矣人皆咎羽卻韓生之謀吳有桓將軍不能用以愚觀之二子之計行亦僅足紓吳項之死而已烏能使之得志乎以羽之淺中其易盈也如此豈復有王者之量設得全闗而居之亦不保其不躑躅而東也以濞之冒於一逞而急於狥地之利𨿽至洛陽亦豈能安食敖倉之粟以徐應漢軍之懈哉猶將疾馳而嘗試之矣嗚呼羽日躍而東濞以其銳疾馳而嘗試之是豈足以當髙帝百戰百敗之忍撓條侯堅壁之守哉不失之彼則失之此利於小而克有就者未之聞也昔重耳之亡至齊而遽安從者力以爲不可劉季入秦一無所貪範增已信其有大志自古覘人之成敗者其說蓋如此

範增

髙祖畏範增幾爲所禍者數也範增在豈眞足以帝楚者哉君臣之間非其相濟不足之患而惟其相正以裁其過之難項氏之斃惟其暴也力疲於亟戰勇衰於屢逞而恩信失於好殺是皆羽之所以取亡而增也又佐而決之猶禦奔馬且疾鞭馬汗而不知止以速其逺至焉有不敗者哉是故亞夫未去楚亡兆矣何者其銳略盡則其末固易取也蓋嘗論之羽𨿽悍戾猶有可感而入者欲坑外黃而愧於舍人兒之一言欲烹太公而悟於項伯之防諫則戮子嬰弒義帝斬彭生阬秦二十萬眾亞夫獨不可以嘗試曉之耶不惟不曉羽意者增實教之也觀其始末勸羽自急攻之外無異防是所謂以火濟火也使增之計一行而楚果亡漢則羽又一秦也增又一商鞅也天下豈能久安楚也哉管仲相桓公桓公好內而管仲亦三歸桓公死五公子爭立齊亂者屢世君子曰齊之亂管仲爲之也仲不約公以禮而滋其滛君子咎其亂齊況增怒羽而虐其民則斃楚之咎非增其誰鄢陵之役範文子不欲戰蓋憂慮公之侈將以全晉也髙帝所以勝亦蕭何畱侯全之而已其遷於南鄭與淮陰自王帝有所不能忍者向防二子幾以怒敗而增則欲疾攻恣殺以就慓悍之項羽豈所以全羽者乎凡血气盛於年少而志量淺於更歷之不多增以垂老謀楚而暴不減籍若其尙壯殆將尢焉嗚呼是𨿽髙帝之所畏吾意蕭相國畱侯未嘗不笑其疎而墮於其畫也哉

張良二疏

事有出於君子之所同知不見於古之人而顧見於後之士者非古之人不後之人若也世不逮古而後見之也昔者周召畢榮之徒非不知居功之爲美不若防退之爲髙也然周公終其身不卽於所封之魯召公不恱周公挽而畱之者無慮數百言畢公榮公皆嘗事文王矣蓋至於成康之世猶未去也何也道徳相忘而猜忌之隙不開也士而不遇周召畢榮之世而欲襲周召畢榮之爲吾未見其身之不殆者矣人皆喜範蠡髙舉穆生輕去爲見幾之君子嗟乎士而志於以遁其君爲賢屑然不以事務嬰懷爲得計彼亦何等時邪畱侯辟糓於韓彭陳黥葅醢之日二疏出闗於趙蓋韓楊駢死之際天下至今髙之夫張良廣受不得與周公畢榮之列不足恨也髙帝宣帝之賢而獨與烏喙之越同科不能自齒於設醴之楚可惜也哉

韓信樊噲賈誼終軍

敵𨿽小未可以易侮之也以易爲侮敵人之國而不危者幸矣秦輕鄭而覆軍魯卑邾而敗績況有大於邾鄭而侮之非天下之至危也哉古之人有以身犯天下之至危而卒成大功者是非妄庸者能之也能者必天下之豪傑也何者天下之事不能皆萬全圖天下之事如必待夫萬全之事而後爲之則事之可爲者亦寡矣故豪傑之士有乘時蹈不測之淵投非望之隙未見其可否之形而先決其勝負之數者蓋惟以其智必之李靖必欲蹀血虜庭諸葛亮必欲取荊州耿弇之請於光武必欲先定漁陽取涿郡還收富平而東下齊三子者躬言而躬爲之卒能不愆其所素定孰謂犯天下之至危皆不足以成功耶昔韓信請兵東擊齊北舉燕趙南絕楚糧道樊噲亦欲請兵橫行匈奴終軍賈誼又請系單於之頸而羈南越是皆犯天下之至危越國以謀人而信與軍得就其志噲沮於季布誼不用於文帝議者多以成敗優劣之吁噲眞妄庸人耳貪禍幸災信不足道也若誼之防使帝誠用之安知其終無所成就哉賈生豪傑之士也後世其無以誼身之不行亦以妄庸愚生也哉

十先生奧論注前集卷六

欽定四庫全書

十先生奧論注前集卷七

雜論

葉適士風

士大夫自知貴重而不待夫立法以繩之則天下之風俗善矣人徒見夫風俗之未善必曰法制之未立也法制固人主之所不可廢而士大夫幼學壯行者果何事抱負所有以自見於一世者果何術而必待上之人肆而成之耶夫富貴利欲人孰無是心也爵祿名器人主所以奔走天下之權也叨其所可欲羨其所可樂翕然而趨之是孰使之然哉要知上所以鼔舞天下之心不得不然而我之所以自待者不容以自輕伊尹處於畎畆之中而樂堯舜之道其君民之事業非幣聘之勤伊尹終不輕其所就也二疏父子辭榮出關時人莫不榮之不爲斗米折腰而甘心三徑之適此元亮之所以不流於世俗也一時風俗若人而振起則浮躁之習亦少攺矣眷眷於鳯池之榮而歆羨夫登瀛之盛者獨何心哉夫聚金玉於堂而聴令自取人能安其分之所當得則物與我不相及矣苟有人焉奮然而先取之則紛紛乎其後者將不可遏於是執敲撲以杜其來計已晚矣由此觀之則風俗之獘豈無所自來哉昔司馬公辭樞密使而不受迫之而後進中國夷狄以相爲幸而天下之士亦有我後子先時不可失之嘆範蜀公南宮首選於殿試法當自陳而公毅然不以爲意其安恬自守頴出於流俗之中士大夫而皆若人也士風寧不爲之丕變乎然則抑士大夫風俗之貪躁當有以養天下恬退之心若夫趨事赴功以求自效於時者則固上之人所望也自夫利達之意勝其功名之心是以厭薄不失也上之人至於厲法禁以禁戢之豈士大夫之美事乎

苟且

目不兩視而明耳不兩聴而聰人之心固不可二用也勤於公則必苟於私勤於私則必苟於公二者不可得而兼惟觀其所向之如何耳古人之材卽後人之材也古人之智卽後人之智也然古之治後之亂者豈材智之有異耶特古人用之於公後人用之於私而已惟古人用之於公故於私不得不苟以衛公子荊之事觀之其宮室始有則謂之苟合及言其少有冨有則又謂之苟全苟美其言毎謂之苟者非薄於私也不苟於公則必苟於私也惟後人意在於私故於公不得不苟以漢賈誼之言觀之其論大臣則以爲有患苟免及論羣下則又言俱亡恥俱苟安其俗毎趨於苟者非薄於公也不苟於私則必苟於公蓋水盛則火滅寒往則暑來陽消則陰長公私之相勝亦若是而已矣自漢及唐以私滅公苟且之風盛於天下如董晉爲相史臣譏其懦弛苟安時則有苟且之相如劉知幾謂牧伯遷代太速懷苟且之謀時則有苟且之牧如趙憬議考課欲格庶僚苟且之心時則有苟且之吏如劉祥道謂官懷去就而民苟且時則有苟且之民上至於相下至於民莫不趨於苟且則政事何由而理乎綱紀何由而正乎風俗何由而厚乎如使當時之人移謀身之心而謀國移富國之術而富民移保子孫之志而保治移求爵祿之意而求義則可以不下席而躋咸五登三之風矣竊嘗歷攷漢唐之際其粗能去苟且之獘者漢宣帝而已迹其綜核名實信賞必罰上下相安蔑有苟且之意亦庶乎古矣然宣帝之革苟且徒變其外而不變其內也徒制其末而未制其本也而黃龍之詔有計簿之欺避課之戒豈非苟且之俗未盡除乎楊惲之言有縣官不足爲盡力之謗豈非苟且之志未盡遷乎蓋宣帝導之以政而不以教束之以刑而不以徳苟且之獘所以迹化而心不化也如使人君皆能本徳教以化苟且之心則荀卿不苟之篇可以無作

奔競

天下之害風俗者莫不當禁而不當禁者有一焉曰奔競是也世之禁防多矣不孝不友則有禁僞言僞行則有禁奇技滛巧則有禁姦聲異服則有禁何獨至於奔競乃不當禁耶奔競之名果何從而生耶爵祿在上下皆趨之故名之爲奔則其非起於下也爵祿在此彼皆爭之故名之爲競則其非起於彼也誘之於上而欲禁之於下誘之於此而欲禁之於彼是猶乞醢而卻蚋聚羶而去蟻𨿽刀鋸日用亦有所不勝矣大抵上之人輕名器而輒以假人則多爲之禁而奔競益甚上之人惜名器而不以假人則不爲之禁而奔競自消論至於此則奔競不惟不當禁又且不可禁不惟不可禁又且不必禁也何以知其然耶唐虞三代之時禮義修明風俗淳厚凡爲士者三揖而進一辭而退禮如此其峻也四十而仕五十而爵進如此其迂也論定然後官任官然後爵仕如此其難也不傳贄爲臣則不敢見諸侯分如此其嚴也然處之甚安守之甚固無濡淹之嘆無僥幸之心是豈有法制以驅之乎又豈有刑罰以禁之乎亦曰士之人未嘗開奔競之門而已蓋當是時持黜陟以佐天子者非臯陶稷契之徒卽伊尹傅說之儔也持黜陟以佐諸侯者非隨防子文之屬卽子產叔向之輩也是數聖賢者以公道而立公朝以公心而立公選材之外無餘位位之外無餘材天下之士道徳苟充爵祿自至初無求於上之人則巍巍廊廟殆爲無求之地故巧者無所用其智貴者無所用其權詐者無所用其謀謟者無所用其佞貪而往戚而歸躁而往靜而歸於斯時也𨿽求奔競之名猶不可得況有所謂奔競之禁哉或逮徳下衰禮義廢風俗薄名器濫爵祿輕不使官求人而使人求官不使上求下而使下求上奔競成風莫之能禦權在於左右則爲之掃門權在於嬖寵則爲之控馬權在於妃主則爲之邑司權在於貴戚則爲之主事髙爵重祿如取如攜無不得其欲焉彼介介自守之士十年未調者有之三世不徙者有之六世不遇者有之利害之相形如此人安得而不奔競乎上之人旣誘天下以奔競乃屑屑然制年限之舉嚴三互之法著崇遜之論多見其無益也然則爲人上者不必沮人之奔競勿勸之斯可矣不必罰人之奔競勿賞之斯可矣開其源而塞其流忘其本而齊其末豈不甚可嘆哉竊嘗譬之朝而趨市駢肩相摩暮而過市掉臂不顧非朝貪而暮防也朝有所求而暮無所求也一走野百人逐之積金在市過者不顧非前爭而後遜也前則未定而後則已定也彼爲士者在治古則靜退在後世則奔競豈性情之頓異哉蓋治古之爵祿不可求而後世之爵祿可求也治古之爵祿皆有定而後世之爵祿無定也操爵祿之柄者苟端本澄源於上則濟濟多士可以一旦還之於唐虞三代之域矣風俗豈獨厚於古而薄於今耶

十先生奧論注前集卷七

欽定四庫全書

十先生奧論注前集卷八

六經論

楊萬里易【此篇論言不盡意】

聖人之教不離於言而未始不離於言不離於言者言也未始不離於言者非言者也言者道之因也聖人且得而離於言乎非言者道之詣也聖人且得而不離於言乎夫何故傳天下以其道而不示天下以其因天下何從而詣其詣哉詣其詣則不因其因矣𨿽然詣其詣而不因其因可也未詣其詣而不因其因可乎是故不得離於言不離於言者不廢其道之因也不廢則恃此之道恃彼之愚是故不得不離於言離於言者不恃其道之因也以道之因者可忘而廢言見人之迷於塗而莫之指者也以道之因者不可忘而恃言指人以塗而謂之家者也莫指其塗天下自此絕指塗爲家天下自此愚堯之朱舜之均親不親而近不近也【丹朱之不肖舜之子亦不肖】言可以教人而傳道也則朱均久矣其堯舜也然同室之朱均不堯舜也而異世之洙泗有堯舜焉【記擅弓曽子曰商吾與女事夫子於洙泗之間退而老於西河之上】則夫子之心超然獨詣堯舜之詣也言可恃耶言不可恃耶聖人憂焉欲廢言而天下之人豈人人而心孔子之心詣堯舜之詣也欲恃言也則天下將死於吾言之中而不生乎吾言之外非吾言之死天下也死天下之見也天下之見所以死乎吾言之中而不生乎吾言之外者吾言之盡而天下亦以爲聖人之言盡於此也天下以吾言爲盡故捐其思捐其思故死其見死其見故貌信乎吾言而心無得於吾道非無得於吾道也不自得其得也嗟乎言也者心之翳也曉天下者暗天下者也易曰書不盡言言不盡意【系辭上子曰云云然則聖人之意其不可見乎子曰聖人立象以盡意設卦以盡情僞系辭焉以盡其言】嗟乎聖人之憂天下深矣乎而或者以爲聖人之意聖人之不能盡於言聖人之言聖人自不能盡於書也嗟乎聖人天地也今夫天能生物而不能盡生地能載物而不能盡載則天下有不笑其妄者乎聖人之言非不能盡意也能盡意而不盡也聖人之書非不能盡言也能盡言而不盡也曷爲不盡也不敢盡也中庸曰有餘不敢盡此易與中庸之妙也然則曷爲不敢盡也憂其言之盡而人之愚也漁者之於魚也有小其得者有大其得者小其得者必澗溪者也大其得者必江海者也江海之所以江海夫豈若是澗溪然哉水石鑿然以明而虫魚歷然以見也淵乎其茫也黝乎其幽也是故求者加深則得者加大也聖人之作易其初有卦而已象烏在其後有象矣辭烏在最後有辭也如未始有辭也杳茫深防不可得而近也非不可得而近也不可得而近者所以致人之近也人致於易則近於易矣人之常情近則知逺則疑故易之逺者所以投天下以疑而致天下之思也思則見見則悅悅則研研則詣故聖人作易也不示天下以其道之詣而指天下以其道之因旣曰因矣可得而盡哉天下因吾之不盡而求吾之盡則道也者聖人得而祕也耶夢飲酒者覺而言之於童子童子曰奚而醒也彼以爲眞飲也不悟其夢也或者曰聖人不能盡言盡意也其見與童子異不異也

禮【此篇聖人示天下以可踐】

道無所倚有所踐有所倚則天下莫之稽無所踐則天下莫之居莫之稽道之瀆也莫之居道之棄也聖人以道而寄於經以悟於後乃至於瀆與棄瀆則道不神棄則道不行道之經首於易以易而後道不瀆以禮而後道不棄聖人之慮防矣蓋天人之理性命之源仁義道徳吉凶悔吝紛然齒於卦而形於象卦之中又有卦而象之外又有象焉此所以爲無所倚也無所倚則無所窮無所窮者聴天下之人各入其入隨至其至也是以天下仰其神而稽焉𨿽然道則神矣不瀆矣天下之人聖不數也賢亦不數也而愚不肖則不疎也聖人之經爲聖賢而作也不爲愚不肖而作也則有易已多矣否也則以不疎之愚不肖而舉責之以不數之聖賢是卻天下之進於聖賢而堅天下之心使安於愚不肖也是故聖人本之以不倚而進之以可踐禮也者所以示天下之可踐也圜不以規方不以矩運斤而成風惟匠石可也【莊徐無鬼篇郢人堊漫其鼻使匠石斵之匠石運斤成風聴而斵之盡堊而鼻不傷】欲舉天下之工而皆匠石也皆不規不矩也則天下之工有棄其斧斤而去爾何則無所可踐也易者聖人成風之斤也禮者聖人規矩之器也匠石不以匠石而廢規矩故無匠石而有匠石聖人不以聖人而廢禮法故無聖人而有聖人蓋道有所可踐而後天下有所可居易之言曰神無方也易無體也彼且無方則不可以體見不可以方求則契其方者出乎方者也不可以體見則得其體者遺乎體者也欲天下之人皆出乎方契其方遺乎體得其體嗚呼難哉是故有禮焉如是而君臣父子如是而冠昏喪祭如是而交際辭受如是而出處進退嚴乎灑掃之末以達乎精義之神動容周旋之頃而禮皆至焉其義粲然無所不可知而其地畫然有所必可踐其造也有塗其入也有門則不惟聖賢可踐而居也愚不肖者孰不可以勉而踐踐而居哉有可踐則天下得以不置其足於道之外有可居則天下得以置其身於道之內使天下之人置其身於道之內而不置其足於道之外相敬相愛相安相養以至於今禮之教也而老者曰失道徳仁義而後禮又曰禮者忠信之薄【三十八章失道而後徳失徳而後仁失仁而後義失義而後禮禮者忠信之薄而亂之首也】嗟乎去禮以求忠信是去裘以求襖者之智也且禮亡則道徳仁義其猶有存歟嘗觀老之徒有問乎聃者鴈行避影而後進而聃未輕告也已則一日不可無師弟子之禮而天下獨可一日無君臣父子之禮耶人有一朝三飯於家而教其鄰以避谷之方者此可信也哉

樂【此篇論觸天下之機】

天下有同然之機不動於靜而不得不動於動不得不動於動者執其機以觸其機也聖人欲天下之趨於道而不得天下同然之機而執之則觸焉而無動也觸焉而無動則能使天下之吾從而不能使天下之自從使天下之吾從者天下從聖人者也使天下之自從者不從聖人者也從聖人者非從聖人之至也不從聖人者從聖人之至也蓋從聖人則亦勉焉以從於人未必得於已勉而往亦必廢而歸是故所從者𨿽聖人也人耶我耶至於不從聖人而自從者非其心欣然而啟也其何能決然已趨也欣然以啟而後聖人之道有以投決然以趨而後聖人之道有以驅故夫天下之情不病其不決然病其欣然者之不動也欣然之心一動則聖人之道有不勸而行不挽而進不噓而髙不引而深者矣是故欣然之心者進退之機也歟聖人者得是機而執焉復執是機而觸焉惟其不觸天下也觸則天下之機動矣然則天下之所以決然趨於道者聖人有以動其道之機也其初易之道無所倚而聖人申之以禮之可踐冝亦可以少足矣𨿽然禮之道可以踐也而踐之者未必決然也豈非欣然者未動而勉焉者獨行歟人之情速於得而禮緩之以遜渇也而百拜乃得飲饑也而日昃未得食【揚修身篇日昃不食肉肉必幹日昃不飲酒酒必酸賓主百拜而酒三行】夫雍容文雅之化固天下之所不能廢而周旋委曲之節無乃天下亦有所不盡安者耶夫使天下之情有所不盡安則聖人之道其行豈得而逺也道行於暫而不行於逺是未得天下欣然之機也得其欣然之機而道可以逺矣且生者天下之至愛也死者天下之至畏也而兵家者率天下之人以趨其所至畏而捐其所至愛也此亦有所甚難者矣令發而士之坐者涕霑襟臥者涕交頥此宜有所甚不樂者矣然鼓鼙之聲鏜然以鳴則三軍之士躍然以奮悲者喜惰者激至於殺身而不自還則有以動其欣然之機故也故未得天下之機而執之者可以動之而趨於死也聖人之道非如兵家使天下趨於死之危也趨於道者趨於安也聖人者執其機而觸之則天下之趨也孰禦今夫金石絲竹八物之善鳴此其於吾道何與焉而聖人之經繼禮以樂者何也人物幽憂而不樂者散之以嘯歌有所鬱結而不平者銷之以管弦聲之入人心易也然則天下欣然之機不寓於八物之質而寓於八物之聲也聖人得其機之所寓而執之以觸天下之機是故取仁義道徳之意而播之於恬愉平淡之樂使聴之者心悅悅之者心諭必有渙然而解欣然而契者矣樂之功用至此而天下不知也惟其不知乃深於知也歟善乎孟子之言道也曰樂之實樂仁義是也樂則生矣生則烏可已也烏可已則不知手之舞之足之蹈之也夫聖人之樂至於使人手舞足蹈於仁義之中而不自知此化之妙也堯舜禹湯文武周公孔子者不示其機者也孟子者不祕其機者也

書【此篇論聖人形道之形】

易者道之聚也禮者道之檢也樂者道之安也聖人之道聚之以易則求者足檢之以禮則肆者約安之以樂則入者豫使天下之於吾道足而約約而豫聖人於此畢矣乎曰未也道之聲固不親於道之形也且夫道未始有聲也而有形也耶道無聲也而聖人聲之以言是謂道之聲𨿽然可以啟天下之聴而未有以信天下之觀啟天下之聴者聲也信天下之觀者非聲也形也形信而後聲信道果無形耶道猶天也天果無形耶天有是形故有是聲形者非聲之聲也聲者非形之形也風起於虛而颯然霆震於空而轟然此其聲非不足以信於萬物也使無蒼蒼者以麗焉則風霆者自托之無所而何物之信也哉今夫道者道之形言者道之聲形信而後聲信𨿽然吾非不知道者道之形也而誰其見之見秋毫於千里之外者離婁乎抑眾人乎離婁能諭眾人以已之所見而不能使眾人見其所見聖人者道之離婁也易禮樂者離婁之所以諭眾人者也眾則何敢疑乎離婁而亦豈能信乎離婁也耶何則以已之目傳之天下之目猶非已之目也而況以已之目傳之天下之耳哉然則聖人何以信天下之觀蓋天下之無形莫鬼神若也而聖人能使鬼神之有形況於道乎祭之有屍所以形鬼神之無形也道獨無形耶堯舜禹湯文武周公者其道之屍也歟聖人作經是以有書夫書也者所以立道之屍以形道之形以申夫易禮樂之所未言者易禮樂之作也聖人曰此爲易此爲禮此爲樂天下不可一日而不知不可一日而不行也知而行則聖則賢則君子否則愚則鄙則小人知而行則治則安則存否則亂則危則滅天下則從聖人矣𨿽然知而行者誰歟向之而成者誰歟背之而敗者又誰歟天下不見其事則曰此聖人之私言也聖人於是作書以信其道曰古之人有曰堯者有曰舜者曰禹者曰湯者曰文武者曰周公者此知易禮樂之道而行之者也此得易禮樂之學性而身之者也其成就何如也反是則桀也紂也四凶也而已矣則天下之爲君臣父子者前有慕後有儆慕心一生則信道而必行儆心一生則不疑道而不行嗚呼不知易禮樂之可行者毋觀之易禮樂而觀之書則易禮樂豈其欺不知書之已行者毋觀之書而觀之易禮樂則書豈其難不欺故可信不難故可至易禮樂者聲教書者形教嗚呼經至於書備之矣

詩【此篇論聖人收天下之律】

天下之善不善聖人視之甚徐而甚迫甚徐而甚迫者導其善者以之於道矯其不善者以復於道宜徐而迫天下之善始惑宜迫而徐天下之不善始逋蓋逋因於莫之矯而惑起於莫之導善而莫之導是謂窒善不善而莫之矯是謂開不善聖人反是徐其所不宜迫而迫其所不宜徐經之自易而書非不備也然皆所以徐天下者也啟其扃聴其入坦其軌縱其馳入也馳也否也聖人油然不之責也非徐矣乎𨿽然是足以導天下之善也天下皆善乎天下不能皆善則不善亦可導乎聖人之徐於是變而爲迫非樂於迫也欲不變而不得也迫之者矯之也是故有詩焉詩也者矯天下之具也而或者曰聖人之道禮嚴而詩寛嗟乎孰知禮之嚴爲嚴之寛詩之寛爲寬之嚴也歟蓋聖人將有以矯天下必先有以鉤天下之至情得其至情而隨以矯夫安得不從蓋天下之至情矯生於媿媿生於議議生於眾媿非議則安議非眾則私安則不媿其媿私則反議其議聖人不使天下不媿其媿反議其議也於是舉眾以議之舉議以媿之則天下之不善者不得不媿媿斯矯矯斯復復斯善矣此詩之教也詩果寛乎聳乎其必譏而斷乎其必不恕乎詩果不嚴乎惡莫惡於盜而懦莫懦於童子乎今夫童子誑其西鄰之童而奪之一金不怍也而東鄰之童旁觀而逺見之則怍焉見其奪也而又以告其不見者則怍焉者病焉不惟見也不惟告也見者與不見者朋譏而羣哂焉則不惟怍也不惟病也則啼焉則歸之金焉夫何其不怍於奪而怍於見故曰矯生於愧夫曷不啼於未譏未哂之先而歸其奪於譏與哂之後故曰媿生於議議生於眾夫奪人者污也奪而歸之者潔也其污也可擯其潔也可進奪於先而歸於後污初而潔終君子將不恕其初乎將揜其終乎則譏爲譽根哂爲徳源矣故曰媿斯矯矯斯復復斯善矣詩人之言至發其君宮闈不修之隱慝【君子偕老刺衛夫人也夫人滛亂失事君子之道鶉之奔奔刺衛宣姜也衛人以爲宣姜鶉鵲之不若也】而亦不捨匹夫匹婦復闗溱洧之過【氓詩乘彼垝垣以望復闗不見復闗泣涕漣漣溱洧刺亂也兵革不息男女相棄滛風大行莫之能救焉溱與洧方渙渙兮士與女方乘蕳弓】歌詠文武之遺風余澤【大雅文王文王受命作周也大明文王有明徳故天復命武王也】而嘆息東周列國之亂【王黍離詁訓傳第六黍離閔宗周也君子於役刺平王也楊之水刺平王也兔爰閔周也桓王失信諸侯背叛】哀窮屈而憎貪讒深陳而悉數作非一人詞非一口則議之者寡耶夫人之爲不善非不自知也而自赦也自赦而後自肆自赦而天下不赦也則其肆必收聖人引天下之眾以議天下之善不善此詩之所以作也故詩也者收天下之肆者也今夫人之一身暄則倦凜則力十日之暄可無一日之凜耶易禮樂與書暄也詩凜也人情之不喜暄而悲凜者誰也不知夫天之作其倦彊其力而壽之也天下之於易禮樂詩書喜其四媿其一孰知聖人以至媿媿之者乃所以以至喜喜之也歟

春秋【此篇論夫子之所以政】

聖人之心有所必不肯而有所不得不肯其所必不肯者身焉則優也家焉則戾也天下焉則敗矣聖人獨得遂其所必不肯也耶聖人之心非不欲喜怒之不作湛乎以止而粹乎以和也然嘗試行之家子弟僕妾之善猶不善不善猶善也則其家立而亡也而猶可行之天下乎是故喜善怒惡聖人未必肯也不賞善不罰惡聖人得而肯哉夫子之反自衛也其於經系焉制焉作焉定焉刪焉【孟序吾自衛反魯然後樂正雅頌各得其所乃刪詩定書系周易作春秋】勤矣哉而志獨在於春秋【孝經序子曰吾志在春秋行在孝經】蓋老而不疲不就則不瞑何也五經者夫子之所以教也春秋者夫子之所以政也徒教而不政堯舜不能以經一世而夫子能以經萬世哉問夫子者曰子奚不爲政而夫子答以是亦爲政彼見夫子之不見於人也而不知其政於天也彼見夫子之不見於今也而不知其政於後也夫子之教行故天下卽其善去其不善夫子之政行故天下畏其不善以利其善畏其不善者夫子有罰政也利其善者夫子有賞政也以王而不天以公而不卽位【隱元年春王正月注隱𨿽不卽位然攝君行事】夫子之罰政上亦不恕乎君之惡也以臣而或字之【隱九年春天王使南季來聘注南季天子大夫南氏季字也】以裔而或國之【莊二十三年夏荊人來聘注聘書荊人蓋楚之始通未成其禮僖元年秋楚人伐鄭注荊始攺號曰楚】夫子之賞政下猶不捐乎小之善也或者曰春秋天子之事也【孟子云知我者其惟春秋乎罪我者其惟春秋乎】夫子匹夫也匹夫而行天子之政吾恐夫子之不自脫於罰也而奚以賞罰人爲是不然夫子之身則匹夫也夫子之職則非匹夫也天也文王也周公也以天而視文王則警與譴不在夫子乎以文王而視周公則訓與責不在夫子乎以周公而相天子以令天下則賞與罰不在夫子乎非夫子求其警與譴訓與責賞與罰之柄也天與文王周公以是柄與夫子也然則何以知是柄之非求而天與文王周公與之也曰吾不知也非惟吾不知也而夫子亦或知或不知也夫子曰文不在玆又曰吾不復夢則文王周公以是柄與夫子夫子知之矣至於天以是柄而與夫子則𨿽夫子亦不自知也知則不可知而隱則不可隱也然則夫子猶不自知而曷爲不可隱也天以與夫子而可隱則儀封人者孰告之孰發之耶【儀封人請見曰君子之至於斯也吾未嘗不得見也從者見之出曰二三子何患於喪乎天下之無道也久矣天將以夫子爲木鐸】莫之告而告莫之發而發則封人之言者人也其所以言者天也然則天與文王周公與其夫子者如此其急也夫子而緩其急辭其與獨不得罪於天與文王周公也耶故春秋者天子之事也天子無賞罰而夫子有天子之所無者躬乎天與文王之道而塞乎周公之職以佐天子之賞罰也然則夫子之賞罰非孔氏之私政也天下之公政也而夫子何過焉且經曷嘗曰此丘之爲哉書元書春者天之臨也書王者天子之臨也書公者魯之臨也【隱元年公及邾儀父盟於蔑二年春公防戎於濳】天不得臨周周不得臨諸侯魯不得臨國乎得臨之斯得賞罰之矣罪我者其惟春秋以迹不以情也夫子之思不可謂不審矣嗚呼聖人之於天下後世教詳而政明如此入夫子之教者出夫子之政者也出夫子之教者入夫子之政者也入其賞政猶未逺於教也出其賞政猶得入其教哉入有三而學者能取其二出有二而學者能去其一則夫子之道幾矣

十先生奧論注前集卷八

欽定四庫全書

十先生奧論注前集卷九

易統論

劉穆元易統序

道有統聖有統易亦有統聖道之傳均之易也自龍馬呈於河洛而精微廣大者不容自祕【系辭河出圖洛出書疏春秋緯云河以通幹出天苞洛以流坤吐地符河龍圖發洛龜書感河圖有九篇洛書有六篇孔安國以爲河圖則八卦是也洛書則九疇是也】天地以其自然者畀之人聖人以其同然者防之心遇事而形孰非妙用觸言而發孰非至理規規乎一事一言爲其所得者止是殆未造乎其深者也吾嘗自其所已形遡其所未形自其所已發詣其所未發始知古人心傳之妙曽不可於爻象中求室授千古潛防方寸大統繩繩初無間斷神而明之存乎人也卽吾之所見者釐之而八周之爻孔之翼【疏第六論夫子十翼云上彖一下彖三上象一下象四上系五下系六文言七說卦八序卦九雜卦十鄭學之徒並同此說故今亦依之】不可以一端名者復二之以系其末岐西之亨中古之憂患不明指以告意亦微矣【疏第四論卦辭爻辭誰作云其周易系辭凡有二說一說所以云卦辭爻辭並是文王所作者案系辭云易之興也其於中古乎作易者其有憂患乎又曰易之興也其當殷之末世周之盛徳邪當文王與紂之事邪又幹鑿度云垂皇策者犧卦道演徳者文成命者孔通卦驗又云蒼牙通靈昌之成孔演命明道經準此諸文伏犧制卦文王系辭孔子作十翼易歷三聖只此也故史遷云文王因而演易卽是作易者其有憂患乎鄭學之徒並依此說也二以爲驗爻辭多是文王後事案井卦六四王用亨於岐山武克殷之後始追號文王爲王若爻辭是文王所制不應云王用亨於岐山又明夷六五箕子之明夷武王觀兵之後箕子始被囚奴文王不宜豫言箕子之明夷又旣濟九五東鄰殺牛不如西鄰之禴祭說者皆云西鄰謂文王東鄰謂紂文王之時紂尙南面豈容自言已徳受福勝殷又欲抗君之國遂言東西相鄰而已又左傳韓宣子適魯見易象云吾乃知周公之徳周公被流言之謗亦得爲憂患也凡此諸說以爲卦辭文王爻辭周公馬融陸績等並同此說今依而用之所以只言三聖不數周公也以父統子業故也】始置之以俟其達者故書曰易統

箕子

包犧神農黃帝堯舜禹

文王武王周公孔子顏子

【湯髙宗帝乙】

離【包犧○系辭古者包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情作結繩而爲罔罟以佃以魚蓋取諸離】

卓卓其見孰窮其原皦皦其知孰造其眞尊其所受神其所得吾心之不泯者難以私之也大統之傳吾肇之始方寸之地皆圖也性中之天皆離也圖不於已而歸之河離不於已而歸之易尊其所受而俾之不容侮神其所得而俾之不容玩斯人不克自反之心幸其知所以尊之神之則吾道庶常明乎天下吁一燼之微滋而十百千萬種之不息而火之本然者燦如也一心之妙擴而十百千萬傳之不朽而我之本然者炳如也繼繼之明了然無間不得已形之奇耦以致其尊寓之罔罟以極其神二者豈足竟吾心之易哉俯仰之觀有不觀者存逺近之取有不取者存法與象可以兩忘身與物可以並置八卦不作吾之所謂離者固昭昭日月之揭今猶不泯乎反觀內照尊而且神古之王天下者在吾胸中矣

益【神農○系辭神農氏作斵木爲耜揉木爲耒耒耨之利以教天下蓋取諸益】

畫蛇之足適累其天【史記楚世家楚使昭陽攻齊陳軫爲齊國見昭陽曰人有遺其舍人一巵酒者舍人相謂曰數人飲此不足以徧請遂畫地爲蛇先成者獨飲之一曰吾蛇先成舉酒而起曰吾能爲之足及其爲之足而後成人奪之酒而飲之曰蛇固無足今爲之足是非蛇也】續鳬之頸適戕其天【莊駢拇篇鳬脛𨿽短續之則憂鶴脛𨿽長斷之則悲故性長非所斷性短非所續無所去憂也】天理混融本無盈闕防而付之自爲則我之爲我裕如也道學不可二觀損益不可二用方寸之外一毫已贅精防之中一介勿畱聰明不作卓約安在知識不行光大若何惡念不萌善孰可遷功勲弗形過孰可攺至理渾然吾任之一性粹然吾安之舞雩之風【語暮春者春服旣成冠者五六人童子六七人浴乎沂風乎舞雩詠而歸】春人之雨無懷之逍遙洞庭之雅奏【莊天運篇北門成問於黃帝曰帝張咸池之樂於洞庭之野吾始聞之懼復聞之怠卒聞之而惑蕩蕩黙黙乃不自得疏云洞庭之野天地之間非太湖之洞庭也】舉不足諭吾之天樂課能計效無一得矣一物之觸一物之應一事之感一事之隨擴吾之所自裕者裕天下亦何假乎修飾充牣其所欲彼不徳我優適其所利彼不庸我耜耒之作吾無斵揉之勞耒耨之教吾無誥語之諄稼穡自丰矣日用自飲食矣【天保詩民之質矣日用飲食】千古之民含哺鼔腹孰知其所從來者【莊馬蹄篇赫胥氏之時民居不知所爲行不知所之含哺而熙鼔腹而逰】裕其在我我不容聲裕其在人人不容識反觀其在易易不容取此古人致益所以爲益之至者吁知古人不益之益則吾於噬嗑豈屑言哉

乾坤【黃帝堯舜○系辭黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤】

妙大造於無形則我無奇能斡元用於不測則我無特效巍巍有成豈妙深機蕩蕩無名始融至理冥經緯於寂然不動之中絕意識於渾然莫窺之際我已超然世表孰有知其朕者艱哉吾道之窮也窮則變變則通敢問乾坤在我皇皇而無礙者孰爲之寓幸哉吾道之通也通則久久則神敢問乾坤在茫茫而無迹者孰爲之綱向也作而今已化向也使而今已冝人人自納乎至吉之地物物自造乎無所不利之境吾於運量之餘不敢課能計效毎以其心傳之妙防而彊之天駸駸乎天下之治尢有不足言者爾衣爾裳我無所垂爾乾爾坤我無所取號善形容者不髣髴其神化之妙駕辭乎黼黻之文寄意乎奇耦之畫何爲後世苦口之深歟反遡其在我之神於方寸之防潛防三聖之神於千載之上則彼此一逕庭也【莊逍遙遊篇大有逕庭庭勅定反】古今一階陛也易與聖人一大閫域也夫何間

革【湯武○革彖曰革而當其悔乃亡天地革而四時成湯武革命順乎天而應乎人革之時大矣哉】

截然不可犯者聖人之常毅然不可回者天人之變極吾之常遇彼之變適然契乎此心者理之融也聖人以天心所向爲從違以人心所屬爲去就以吾心之至理爲的凖理之可天人之定也吾不規規乎天人之心而反揆乎吾心之理理之常邪堂陛不容異置冠屨不容異處天下之大分愈明誠截然有不可犯者吾順而應之非我也天也人也理之變邪鳴條無餘兵【書湯誓伊尹相湯伐桀與桀戰於鳴條之野作湯誓】牧野無餘戰【牧誓武王與受戰於牧野作牧誓】天下之大權日至亦毅然有不可回者吾順而應之非我也天也人也極聖人之常遇天人之變吾甘心任之而不之謝非樂乎其命之革也彼不克嚴其不可犯之尊往往自速其不可回之禍一或恝然乎天心之從違恬然乎人心之去就徘徊乎一事之不屑則我於至理已有乖戾安保天下之不呼舞四起而奪之亟吾不忍斯民或擠於不可救藥之時寧忍一已自冒其不可測知之勢徳少慙乎吾身將大安乎天下【仲虺之誥成湯放桀於南巢惟有慙徳曰予恐來世以臺爲口實】樂未善乎一時將大聲乎後世【語謂武盡美矣未盡善也】君臣之分森立乎四百年之餘天人之際綿歷乎六七王之久防之心融之理孰知自素契於順應之先哉如其喜事僥覬妄意更張一不之成亂危已繼聖人本心始不表襮於千古作易者懼之故不得不以革之大者彖吁聖人之杜漸其機如此

旣濟未濟【髙宗○旣濟亨小利貞初吉終亂彖曰旣濟亨小者亨也利貞剛柔正而位當也初吉柔得中也終止則亂其道窮也象曰水在火上旣濟君子以思患而豫防之初九曳其輪濡其尾無咎象曰曳其輪義無咎也九三髙宗伐鬼方三年克之小人勿用象曰三年克之憊也上六濡其首厲象曰濡其首厲何可久也○未濟亨小狐汔濟濡其尾無攸利彖曰未濟亨柔得中也小狐汔濟未出中也濡其尾無攸利不續終也𨿽不當位剛柔應也初六濡其尾吝象曰濡其尾亦不知極也九四貞吉悔亡震用伐鬼方三年有賞於大國象曰貞吉悔亡志行也上九有孚於飲酒無咎濡其首有孚失是象曰飲酒濡首亦不知節也】

道孰爲始始之則終道孰爲亨亨之則窮亨者窮之基始者終之漸也終而且窮不闗乎始亨之先常闗乎一心之微吾之一心又始終亨窮之決也天下事固有不可無心以遂其所濟亦不可容心以極其所濟勉彊竭吾力以幸其一成旣而自處之不暇則向之始者今已終向之亨者今已窮吾於此求其所必濟於不可濟之後亦何防以應之自古髙明之君持養是心於有餘之地然後發揮以爲不盡之用吾心之運孰有餘於我者終不可以我之不盡以窮其所可盡凡所以濟不濟之候耶堂堂大國擒縱小戎不啻髙屋建瓴水之易易矣遲回三年之久戒絕小人之用任其所以自附聼其所以自至不敢營營以冀其所必濟毎兢兢以慮其所不濟克之之效未形而憊或乘之賞之之實未施而悔或隨之事理𨿽未可竟其所終而吾心之用已不勝其窮此古人之所甚虞者思異日之患豫此日之防濡尾於其初者無異議濡首於其末者無異辭濟之旣者其亨小則濟之未者其亨大吾於無始之始復索意於卦爻之外則一心之妙庶乎常有餘而用之不盡也噫嘻始架屋者反瓦三之易道之所以不可終不可窮而自有生生之理歟

泰【帝乙○泰小往大來吉亨彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也象曰天地交泰後以財成天地之道輔相天地之宜以左右民九三無平不陂無往不復艱貞無咎勿卹其孚於食有福象曰無往不復天地際也六五帝乙歸妹以祉元吉象曰以祉元吉中以行願也上六城復於隍勿用師自邑告命貞吝象曰城復於隍其命亂也】

將開聖人必有雨雲爲之先【記孔子閒居嗜欲將至有開必先天降時雨山川出云】將興國家必有休祥爲之兆【中庸至誠之道可以前知國家將興必有禎祥國家將亡必有妖孽見乎蓍動乎四體】古書不防乎天地之數而防乎至誠之神天下之事若不逃乎數有大物者不可以數言也君臣之異分陰陽之異處健順之異尙君子小人之異居亦豈自彼而來哉銖銖兩兩皆吾心之舊物也吾心其果誠耶禍可轉而爲福亂可轉而爲治塞可轉而爲通天地之數吾不暇計也吾心其不誠耶妖孽有立至之形敗亡有立至之機山川鬼神有立至之變然後不得已有任數之說盍知方寸中之涇渭旣分其凝結成像自不可嗇泰不泰之所由決也人主司交泰之權膺財成之責不以平不陂者而忽之不以往不復者而簡之不以消不長者而略之業業然兢兢然惟懼自速其復隍之亂以受命之符不可常保而如神之誠不可少虧也持養以謙卑下以禮忘泰通之勢而極其歸妹之誠非幸其祉而冒其言也泰否之理毎定於一念之防吾於此一毫之有愧一事之過舉安保其大不往而小不來耶乾旋而坤轉雷厲而風聲【韓潮州謝表云云聲作飛】百物之豈弟萬民之晏溫吾不泛觀天下而以我之誠否卜之泰烏乎恃

明夷【文王○箕子○明夷利艱貞彖曰明入地中明夷內文明而外柔順以蒙大難文王以之利艱貞晦其明也內難而能正其志箕子以之象曰明入地中明夷君子以蒞眾用晦而明六五箕子之明夷利貞象曰箕子之貞明不可息也】

皦皦者污昧昧者發灼灼者窮昬昬者達峻砥柱於頽波潰決之中孰若防華屹立之爲固操一壺於舟楫遺逸之餘【韓讀鶡冠子學問篇稱賤生於無所用中流失船一壺千金】孰若蒲輪緩步之爲安甚哉運奇於險與宅平而無爲者天壤絕也謨丕矣孰自而顯智大矣孰自而形圭角一呈其銳必折芒刄一露其鋒必摧嗇吾明於遵養之地而以柔順衛之宿吾明於勇退之時而以艱正持之則今日之昧異日之發今日之昬異日之達一時之闇然者𨿽不可規而萬世之燦然者自不容息也嗟夫名之彌消吾徳彌彰身之彌沮吾道彌光磻溪之都而龍韜虎略萃如也【尙書中候云太公卽磻溪之水釣其涯得玉璜刻曰姬受命呂佐之兵法六韜龍韜虎韜云云】泗濱之居而春生秋殺森如也【記檀弓曽子曰吾與女事夫子於洙泗之間】河海泛泛自適而鞀鼔磬擊鏘如也【語鼔方叔入於河播鞀武入於漢少師陽擊磬襄入於海】羑里不忍辱八卦之精理寧自我而泯【史周紀崇侯譛西伯於殷紂紂乃囚西伯於羑里其囚羑里蓋益易之八卦爲六十四卦】商祀不復續九疇之大法寧自我而隳【書洪範箕子曰天乃錫禹洪範九疇彛倫攸敍】謨之丕者以奇耦而顯【君牙丕顯哉文王謨】智之大者以彛倫而形【揚問明箕子以其智爲武王陳洪範】靜乎天地之鑑淵乎萬物之宗白乎其虛室湛乎其靈襟吾之明明終可夷而不可晉耶閟之深者其發必宏蓄之丰者其達必碩表裏經緯暉映千古亦晦之小而明之大也

復【顏子○系辭顏氏之子其殆庶幾乎有不善未嘗不知知之未嘗復行也易曰不逺復無祗悔元吉】

性中之天孰挽孰回理外之人孰遣孰排吾將排遣其在彼之人而挽回其在我之天請問此境何自而入談不容聲難以語人胸中不有卓見者不足以造乎此也念慮之不純吾身之影響已隨履踐之不至吾心之形聲已虧權輕重禍福於影響未捷之始較毫釐得失於形聲未著之先吾之鑽仰日勤博約日敏【語顏淵喟然嘆曰仰之彌髙鑽之彌堅瞻之在前忽馬在後夫子循循然善誘人博我以文約我以禮欲罷不能旣竭吾才如有所立卓爾𨿽欲從之末由也已】視聴言動詎犯其非【顏淵問仁子曰克已復禮爲仁云云顏淵曰請問其目子曰非禮勿視非禮勿聴非禮勿言非禮勿動】言辯步趨詎擬其迹【莊田子方篇顏淵問仲尼曰夫子步亦步也夫子言亦言也夫子趨亦趨也夫子辧亦辧也及奔逸絕塵而回瞠若乎後者】過之所形何貳於行怒之所發何遷於色【哀公問弟子孰爲好學孔子對曰有顏四者好學不遷怒不貳過不幸短命死矣】齋爾心【莊人間世篇回曰敢問心齋仲尼曰惟道集虛虛者心齋也】苦爾卓樂爾簞食瓢飲【語子曰賢哉回也一簞食一瓢飲在陋巷人不堪其憂回也不攺其樂】顧無所用其力耶一旦力到功深超然領防豈啻冰釋而風休云舒而霧霽鵬摶鯤運吾不知天地之髙博日暉月明吾不知宇宙之寥廓帝馳王驟吾不知古今之廣莫萬象森羅皆吾方寸之故物烏呼逕庭異而气象不同也性眞頓還還之必盡理妙潛反反之無餘昔我所見者無非人今我所見者無非天極其原而索其初遡其本而扣其端洞洞屬屬了無一得如歸故家何事於復吾於此始信已私可克已之累也不善可知善之累也克之矣終無所待其克知之矣終無所致其知熟乎其仁庶乎其幾吉凶之兩忘悔吝之並置亦聖人復禮之警防也吁安得復之不逺者與共談惇復之義哉彼何人予何人希之則是

六爻【周公】

經綸之業表著乎一時者用之小精防之理發揮乎萬世者用之大植璧秉珪之書稼穡艱難之書何諄諄乎其亟也【書金榺篇周公爲三壇同墠爲壇於南方北靣周公立焉植璧秉珪乃告大王王季文王云云無逸篇周公作無逸曰鳴呼君子所其無逸先知稼穡之艱難乃逸則知小人之依】東徵閔勞之詩鴟鴞毀室之詩何渠渠乎其周也【鴟鴞周公救亂也成王未知周公之志乃爲詩以遺王名之曰鴟鴞焉鴟鴞鴟鴞旣取我子無毀我室東山周公東徵也周公東徵三年而歸勞歸士大夫美之故作是詩也】三百六十官之定制又何井井乎其秩也【禮天官小宰一曰天官其屬六十掌邦治二曰地官其屬六十掌邦教三曰春官其屬六十掌邦禮四曰夏官其屬六十掌邦政五曰秋官其屬六十掌邦刑六曰冬官其屬六十掌邦事】人主範之國史明之君子序之吾之才之美固足以經綸天下反觀內感知大難防於前者𨿽或伸於繼述之人而易統之傳少寓意於六畫者孰竟其所闡之緒爻而辭之我其責也一心之寄其潔淨精防之所充者濡然【記經解潔靜精防易教也】六位之釋其潔淨精防之所形者燦然天地之蘊我其擴之神明之奧我其攄之萬物之情我其捈之爲萬世而作易豈容妙其迹艱深其辭以愚人之耳目哉八而八之凡可以象數名者日用之事也六而六之凡可以吉凶斷者萬事之時也吾不事其事惟時其時則爻之爲爻豈梏夫三百八十有四而已矣妙乎其陰陽超乎其奇耦可以誠形可以理遇而不可以聲畫竟者自有鼔舞運轉之妙不盡之用以人而明吾所期待者有在也精防之潛交夢寐之黙契易之防權必有以任其責於五百嵗之餘者盍爲我索之

十翼【孔子】

道充乎一性吾則粹聖人之淵道周乎萬物吾則廓聖人之天吾道其淵耶粹然者或可養而成吾道其天耶廓然者不可彊而得宗廟其美百官其富宮墻其數仞豈不足以極綏來動和之機【子貢曰夫子之墻數仞不得其門而入不見宗廟之美百官之富得其門者或寡矣又曰所謂立之斯立道之斯行綏之斯來動之斯和其生也榮其死也哀】然天下幸不幸難以自決而惇化之徳卒不能廓其覆燾之天吾寧淵淵其淵不時出而用之【記中庸辟如天地之無不持載無不覆燾辟如四時之錯行如日月之代明萬物並育而不相害道並行而不相悖小徳川流大徳惇化此天地之所以爲大也溥博淵泉而時出之溥博如天淵泉如淵】春生秋殺一字已嚴【左序春秋𨿽以一字爲褒貶然皆須數句以成言】陶冶諸子大巧已妙吾心所潛【揚問神篇昔仲尼潛心於文王矣達之顏淵亦潛心於仲尼矣未達一間耳】吾道所習【學行篇孔子習周公者也】自不應徒嗜韋編而不有以發其蘊也【史世家孔子晚而喜易序彖系象說卦文言讀之易韋編三絕曰假我數年若是我於易則彬彬矣】馬圖祕於河而斯文喜其未喪【文王旣沒文不在玆乎天之將喪斯文也後死者不得與於斯文也天之未喪斯文也匡人其如予何】周夢嗇於吾而木鐸振其遺音【甚矣吾衰也久矣吾不復夢見周公儀封人曰二三子何患於喪乎天下之無道也久矣天將以夫子爲木鐸】三古之所未該三聖之所未悉吾一防而竟發之【前藝文志易道深矣人更三聖世歷三古】則前日淵泉之淵豈不爲今日溥博之天耶羽翼大成翶翔萬世何慊乎鳯儀之不至也【鳯鳥不至河不出圖吾已矣夫】吾嘗手之不置口之不釋含其英而咀其華味其腴而嚌其眞書與心契心與理契曽不知天之爲蓋地之爲輿而世之有人已之有軀也紛紛欣欣乎其獨樂揖遜乎聖人於六十四卦之外矣

易統後題

古人品第三易學者繆防其意往往旌簡先後徇彼而置此【疏第三論三代易名案禮太卜三易云一曰連山二曰歸藏三曰周易杜子春云連山伏羲歸藏黃帝鄭易贊及易論云夏曰連山殷曰歸藏周曰周易鄭又釋云連山者象山之出云連連不絕歸蔵者萬物莫不歸藏於其中周易者言易道周普無所不備今所不取案世譜等羣書神農一曰連山氏亦曰列山氏黃帝一曰歸藏氏旣連山歸藏並是代號則周易稱周取岐陽地名以此文王所演故謂之周易題周以別余代】寧不知宇宙之中何存非易隨其所取取之約而我不丰足其所受受之富而我不竭得其廣大者可以把握陰陽剸裁天地得其淸明者可以輝映河漢雕飾淵海典雅不凡者足以建謨而定防卓犖不羣者足以伏節而死義其精防妙純而不雜者正心而誠意致知而格物推之治國平天下亦何適而不可【記大學古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平】彼不此悟而屑屑於歸藏連山之間豈知在我之易隨所寓而存者形而卦爻以幹爲首妙於心傳以離爲先南面而治者不忘所取包犧氏始得其統決非恝然乎此也吾心之離繼繼無間明之中有益者存神農莫盡其用噬嗑之外其不測者神矣神則化化則天黃帝而堯堯而舜祐自天矣舜而禹禹而湯亦其天也天之所錫不異其辭勇智洪範寧異其理洪範易之別也勇智易之用也別者不見易非嗇禹也用者革之大湯其先之哉髙宗帝乙得心法於家法之傳屈已乎歸妹可爲善保泰者從事乎鬼方亦不爲無濟矣武王復革命於心法之傳烏乎操戈入室反爲商之病哉文王置權守經知我一時之夷萬世之光也文明乎其中柔順乎其外全吾易於不絕之綫豈直八卦之重哉箕子室授九疇於禹其發而未竟者正其志晦其明信吾易之韞匵席珍也周公得以爻之夫子得以翼之其原原本本深矣心之所潛夢之所防堅髙博約之形自有卓爾之見不善之念知則泯滅天理復還其殆庶幾顏氏之子果未達乎一間耶【見上十翼篇注】論道統者終孟子而略顏子稽之復回無憾矣軻不言易非知軻也軻失其傳亦誣軻也【韓原道孔子傳之孟軻軻之死不得其傳焉】泛而觀之反而求之六十四卦皆吾胸中之故物其千古之不泯者哉

十先生奧論注前集卷九

欽定四庫全書

十先生奧論注前集卷十

西漢論

戴溪

武帝一【此篇論有好儒述之名】

漢自文景以來上喜黃老下習刑名未知其六藝也武帝卽位之初春秋尙富【田蚡傳上初卽位富於春秋注謂年幼也年齒方少故云富於春秋】豈復眞知儒者可貴特樂聞其名求勝黃老刑名之說以爲名髙耳丞相衛綰車戲之士也【本傳以戲車爲郎事文帝】寧復眞知申商韓非之不可用亦逆探武帝之意以中其欲耳【丞相衛綰奏所舉賢良或治申韓蘇張之言亂國政者請皆罷奏可】蓋武帝之於儒術陽憙其名而陰諱其實公孫張湯知其意而徇其名故上以名取之【上察公孫習文法吏事緣飾以儒術大悅之上方向文學張湯陽浮慕事董仲舒公孫等以兒寛爲奏讞掾匈奴請和親博士狄山以爲便上問張湯湯曰此愚儒無知山曰臣固愚忠若湯乃詐忠於是上作色遣山乘障至月餘匈奴殺之】董仲舒申公逆其意而辧其實故上以實棄之【對防曰今師異道人異論百家殊方指意不同是以上無以持一統法制數變下不知所守臣愚以爲諸不在六藝之科孔子之術者皆絕其道勿使並進帝初卽位趙綰請立明堂以朝諸侯不能就其事乃言師申公於是上使使束帛加璧安車以迎申公至見上上問治亂之事申公時已八十餘老對曰爲治者不至多言顧力行何如耳時上方好文辭見公對黙然然已招致卽以爲太中大夫議明堂事竇太后喜老子言不說儒術得綰臧之過以譲上上因廢明堂事下綰臧吏自殺申公亦病歸】汲黯之戇又從而發其隠伏以切中其心術之防是眞武帝之所謂愚哉【上方招文學儒者上曰吾欲云云黯對曰陛下內多欲而外施仁義柰何欲效唐虞之治乎上怒變色而罷朝公卿皆爲黯懼上退謂人曰甚矣汲黯之戇也】𨿽然趙綰王臧首當武帝隆儒之選而人物如此是固武帝所輕棄戮辱也安有帝始卽位一見之初便勸帝明堂之理建議紛然不樂者眾相與排擯去之耳誅死不足怪也且世亦安有儒者爲嬰蚡所知其辱申公亦多矣【上雅向儒術丞相嬰太尉蚡俱好儒推轂趙綰爲禦史大夫王臧爲郎中令綰請立明堂以朝諸侯且薦其師申公時太皇竇太后好黃老言不說儒術綰請毋奏事東宮太后怒求得綰姦利以責上上因廢明堂事諸所興爲皆廢下綰臧吏自殺太后以爲儒者文多質少萬石君家無文學而恭謹不言躬行乃用石建爲郎中令石慶爲內史】申公進力行之說趙綰建明堂之議其事正相反尙得爲知其師乎【並見上注】不特此也請毋奏事東宮離間人母子之間而欲以此集事亦眞可哀矣哉不先正其君之心而欲以儒術與黃老爭勝負一軒一輊疊爲輕重而曰儒術不行其與申韓黃老相去無防爾

武帝二【此篇論逞意於所欲爲】

漢武帝以英偉特異之資招致天下文學材智士若嚴助主父偃之徒皆以文墨小技一言悟意驟置左右用爲天子私人使得與外庭相應辧論蠭起數折辱大臣此最害治之大者禮記曰君無以小謀大無以逺言近無以內圖外則大臣不怨邇臣不疾而逺臣不蔽矣今也捨大臣而與小臣謀使左右小臣得參外庭謀議挾天子之重以折服大臣幸而大臣賢者守正不阿猶有有所畏忌不幸如公孫之徒依阿取容陽爲不敏遜謝自屈一時輕鋭小才气焰方張言聴計行則亦何所不至【上自初卽位招選天下文學材智之士待以不次之位四方士多上書言得失自鬻者以千數上簡拔其俊異者寵用之莊助最先進後又得朱買臣吾丘壽王司馬相如枚臯終軍等並在左右毎令與大臣辧論中外相應以義理之文大臣數屈焉然相如特以詞賦得幸朔臯不根持論好詼諧上以俳優處之𨿽數賞賜終不任以事也】蓋武帝逞意於所欲爲而不快於外庭之論非與此輩議而行之則牽制不決故發兵防稽嚴助爲之【建元三年閩越圍東甌東甌告急遣中大夫嚴助持節發防稽兵浮海救之未至閩越定云云】起上林苑吾丘壽王爲之【帝欲起上林苑東方朔諌上拜朔爲太中大夫賜黃金百斤然遂起上林苑如吾丘壽王所奏】開西南夷司馬相如爲之建朔方郡主父偃爲之【主父偃嚴安徐樂皆上書天子召見皆拜爲郎中主父偃尢親幸大臣畏其口賂遺累千金偃建議立朔方郡上方通西南夷東置滄海北置朔方之郡公孫數諫以爲罷敝中國以奉無用之地願罷之天子使朱買臣等難以置朔方之便發十防不得一乃謝曰山東鄙人不知其便願專奉朔方許之爲相毎朝奏事因言國家便宜上亦使左右文學之臣與之論難嘗奏請禁民無挾弓弩上下其議吾丘壽王以爲不便上以難屈服焉】入則橫議於內出則專行於外大抵從君於昏而彌縫其惡大臣不敢爭逺臣不敢議在當時之禍猶小使武帝有輕視大臣之心誅死戮辱相繼【公孫賀傳時朝廷多事督責大臣自公孫後丞相李蔡嚴靑翟趙周三人比坐事死石慶𨿽以謹得終然數被譴】後之人君寵信近臣以疎外庭其禍不細夫人君左右當得識治體惇朴老成之人朝夕議論遊處如古者三公之任後世經筵之官是也集一時年少浮薄之人以行快意一切之政不問其所從來借之气力使私作威福此豈有安靜之理哉衛太子開博望苑以通賓客【初上得太子甚善及冠就宮上爲立博望苑使通賓客從其所好故多以異端進者】淮南王安好文學喜立名譽招致賓客【爲人好書鼓琴不喜弋獵狗馬馳騁亦欲以行陰徳拊循百姓流名譽招致賓客方術之士數千人作爲內書外書又有中篇】皆以此取敗蓋自天子至於諸侯壹是彼輕去墳墓遊行郡國上書衒鬻髙自稱道以僥幸一時之利其言行相反類非忠臣孝子此先王之所必斥也𨿽然東方朔比諸子中最爲諌諍有益者獨以詼諧自置見輕當時取譏後世士君子固不自重哉

武帝三【此篇論自欺其心】

人之自欺其心何所不至哉然隱然不能自欺之意不自禁於文墨口舌之間此亦出於天理人心者不可誣也漢武帝好符瑞求長年君臣相防自蔽其聰明公肆誣罔豈復顧天下後世笑已哉然以史攷之曰獲一角獸蓋麟而非麟也【祠五畤天錫一角獸蓋麟云】從官在山下聞若有言萬嵗者若言而非言也【祭中嶽太室從官在山下聞若有言萬嵗者三】夜若有光則非光矣防然如有聞則非聞矣若將可得豈眞可得若云欲見豈眞欲見哉【封泰山禪肅然山其封禪祠夜若有光詔曰用事八神遭天地況施著見景象防然如有聞天子旣已封泰山而方士更言蓬萊諸神若將可得上欣然庶防遇之公孫卿言見神人東萊山上若云欲見天子】向使君臣之間自信其欺傳示天下誰敢議之文致疑似髣髴之說於恍惚罔象之間而不敢正言之若將有所畏焉於是知人心昭然亦毋置如許欺罔也𨿽然唐明皇嘗自言聞空中語聲云聖壽延長等事言之不怍居之不疑範太史曰漢武封太室而從官謟防言有呼萬嵗者明皇乃自爲詐人甚於漢武帝矣【唐鑑天寶四年正月帝謂宰相曰朕比以甲子日於宮中爲壇爲百姓祈福朕自艸黃素置案上俄飛升天空中語云聖壽延長範祖禹曰明皇假於怪神以罔天下言之不怍而居之不疑何以使其臣下不爲欺乎是率天下欺已也云云】夫始爲詐猶有疑也尢而效之無復畏矣故秦始皇猶不如漢武帝武帝猶不如唐明皇益逺益誣矣鳴呼人之謟防亦何所不至哉嵗旱矣而曰天將以干封星孛矣而曰天示報徳星【郊祀志元封元年秋有星孛於三能望气王朔言獨見塡星出如食頃復入有司皆曰陛下建漢家封禪天其報徳星雲明年夏旱公孫鄕曰黃帝時封則天旱漧封三年上乃下詔天旱意幹封乎】取災異以爲祥瑞此與指鹿爲馬何異【史始皇紀二世三年趙髙欲爲亂恐羣臣不聴乃先設驗持鹿獻於二世曰馬也二世笑曰丞相誤耶謂鹿爲馬問左右左右或黙或言馬以阿順趙髙或言鹿者髙因陰中諸言鹿者以法】而武帝受之甘心焉羣臣何憚而不爲詐況率天下而教之欺已乎

武帝四【此篇論多得小人】

孟子曰今之諸侯皆好臣其所教而不好臣其所受教蓋自秦漢以來上之人有志於求士者類知求才而不知求賢以智術籠絡才智之士役使如意指則不吝爵賞以答其勞稍或負犯則誅死戮辱無所愛惜特不過以奴遇之爾士亦頑頓無恥見利則折有便則奪君臣之間交相脫誤𨿽有賢者恥立其朝且不可得而見況得而用耶不可得而用況得而殺耶漢髙帝正坐慢易侮人爾四皓義不爲帝臣【張良曰上有所不能致者四人四人年老矣皆以上嫚侮士故逃遁山中義不爲漢臣注四人謂商山四皓也】苟以刑戮刀鋸爲術而欲來天下之賢則所得者小人而已矣甚矣武帝之求士也取髙帝馭韓彭英盧之術以待天下士大夫方其欲見也快意於所欲取及其欲殺也快意於所欲去惜才智之力以爲甘心快意之地此與興禮樂伐匈奴用財幣同一快意爾寧復有一毫爲人才地觀當時所得人才皆戮具也浮躁淺露自致夷滅固宜獨一汲黯不肯少屈下斷然與帝爭勝負無所假借帝亦卒無如黯戇何【上曰吾欲云云黯對曰陛下內多欲而外施仁義柰何欲效唐虞之治虖上怒變色而罷朝退謂人曰甚矣汲黯之戇也】班孟堅猶謂漢得人武帝爲盛安有如武帝者而能得賢亦多得小人而已矣【公孫等贊上方欲用文武求之如弗及始以蒲輪迎枚生見主父而嘆息羣士慕向異人並出卜式拔於芻牧羊擢於賈豎衛靑奮於奴僕日防出於降虜斯亦曩時版築飯牛之朋而已漢之得人於玆爲盛】晚年誅殺過當名臣欲盡乃始下詔求跅弛之士出於無術行此下防【上招延士大夫常若不足然性嚴峻羣臣𨿽素所愛信者或小有犯法或欺罔輙按誅之無所寛假元封五年上以名臣文武欲盡乃下詔曰云云夫泛駕之馬跅弛之士亦在禦之而已其令州郡察吏有茂才異等可爲將相及使絕域者】彼亦見賢者不肯至而齷齪無他技能者亦震懾於積威之後思欲脫略規矩準繩求小人之才以行一切之政而已矣夫內而得罪於父兄外而不容於鄕黨遊行郡國甚者以睚眥殺人豈非世所謂跅弛之士耶舉兼並之徒擇有罪之士是又在跅弛下矣

武帝五【此篇論借聖經以濟私欲】

韓文公論盧登封於書無所不讀然止用資以爲詩前輩亦言杜子美讀書萬卷止解下筆可恨爾夫書生於六經猶不當用爲筆墨之娛吾不意漢武帝表章六經立博士學官而用以資樂府爲也自宣帝顯宗猶能集諸儒論難同異天子臨定其是非今但防集五經家通知樂律訓詁恐我將淸廟等詩類不若此此與用太常少卿教樂何異又使宦者佩二千石印綬弦次初詩得與諸儒生上下講習【是嵗得神馬於渥窪水中上方立樂府使司馬相如等造爲詩賦以宦者李延年爲協律都尉佩二千石印綬弦次初詩以合八音之調詩多爾雅之文通一經之士不能獨知其辭必集防五經家相與講習讀之乃能通知其意及得神馬次以爲欹汲黯曰凡王者作樂上以承祖宗下以化兆民今陛下得馬詩以爲歌協於宗廟先帝百姓豈能知其音耶上黙然不悅】何異魚朝恩作國子祭酒哉【代宗立朝恩好引輕浮後生處門下講五經大義作文章謂才兼文武徼伺誤寵永泰中詔判國子監始詣學詔宰相常參官六軍將軍悉集京兆設食內教坊出音樂俳倡侑宴大臣子弟二百人朱紫雜然爲附學生】寵幸宦官輕薄儒生狎侮聖言防慢宗廟孰謂隆儒重道之君而顧若此且帝不特此也借經術以濟私欲多矣於春秋得復讎之義而從事匈奴【匈奴傳帝旣誅大宛威震外國天子意欲遂困胡乃下詔曰髙帝遺朕平城之憂髙後時單於書絕悖逆昔齊襄公復五世之讎春秋大之注公羊傳莊四年春齊襄公滅紀復讎也】於易得九變之說而更變法令【刑法志孝武卽位窮民犯法酷吏擊斷姦軌不勝於是招進張湯趙禹之屬條定法令作見知故縱監臨部主之法】侈封禪以爲禮比詩歌以爲樂若是而曰表章六經是殆不如不知經者愈也夫儒有以詩禮發冡者【莊外物篇儒以詩禮發冡大儒臚傳曰東方作矣事之何若小儒曰未解裾口中有珠詩固有之曰靑靑之麥生於陵陂生不布施死何含珠爲接其鬢擪其顪儒以金推控其順徐別其頰無傷口中珠】假竊經義以濟諛佞如祝欽明山惲等多矣【景云初侍禦史倪若水劾奏欽明山惲等腐儒無行以謟佞亂常攺作百王所傳一朝墮放今聖徳中興不宜使小人在朝請斥逺之以肅具臣乃貶欽明饒州刺史山惲括州刺史欽明以五經爲該淹自見坐不孝免乃阿附韋氏圖再用又坐是見逐諸儒共羞之】彼司馬相如輩何責焉汲黯曰凡王者作樂上以承祖宗下以化兆民今陛下得馬詩以爲歌恊於宗廟先帝百姓豈能知其音耶孰謂汲黯反不知學乎

十先生奧論注前集卷十

欽定四庫全書

十先生奧論注前集卷十一

五經論

張震易【此篇論窮理盡性至於命】

無無者無之宗也有無者一之宗也一者天地之宗也天地者萬物之宗也以無出有其來爲無窮以有入無其往爲不通知夫有無之非而非之又有也始可與言易矣茫乎忽乎其無所從乎杳乎冥乎其莫之名乎莫之名也將烏乎誰哉俄焉有誰矣而後有形形具而生之數不可窮矣天動而淸地靜而寧【老三十九章天得一以淸地得一以寧】動者爲辟靜者爲闔【夫幹其靜也專其動也直是以大生焉夫坤其靜也翕其動也辟是以廣生焉】一晦一明一剛一柔日月代照寒暑代興陰陽代勝變化代作自一而二自二而三自三生五自二生四而兩儀形焉五合一而生六合二而生七合三生八八合四生九而四象成焉五五而生五六而成五十有五各定其位而八卦合焉【易有太極是生兩儀兩儀生四象四象生八卦八卦定吉凶】四九而六其防爲幹四六而六其防爲坤合而分之極於萬有一千五百三十【天數五地數五五位相得而各有合天數二十有五地數三十凡天地之數五十有五此所以成變化而行鬼神也幹之防二百一十有六坤之防百四十有四凡三百有六十當期之日二篇之防萬有一千五百二十當萬物之數也王弼注二篇三百八十四爻陰陽各半合萬一千五百二十策】自此以往數有所不能圍而吉凶憂樂死生治亂存亡消息盈虛進退失得小大貴賤是非利害之理相摩蕩於天地之間者吾不得而知也天下之變於是極矣而未知其果有變耶將不變耶變與不變不可得而知也是故爻以見其位彖以明其象象以盡其意使天下各然其所以然者一身之中無不自知也性存而心存心存而識存識存而形存形存而錯於萬物者相與爲化而不知其極嘗試反而思之使其早興而暮罷者其誰乎皇皇焉與接爲鬭而不暇者非心耶旣而忘之其久也求其所以忘而不得也則渾然同流而萬物不能與之化夫又烏能爲吾累哉易曰窮理盡性以至於命【說卦云】是非其至歟今人以爲不然見善惡知愚從而謂之性見窮達死生從而謂之命則是因聲而求響因形而求影也可不謂之大惑歟易曰無思也無爲也寂然不動感而遂通天下之故非天下之至神其孰能與於此【系辭上云】夫無思者非無思而無無思無爲者非無爲而無無爲其於天下之故也寂然而通則謂之有耶謂之無耶吾將以名名之而不可得則神焉而已此之謂大化

禮【此篇論性與禮俱生】

性也者與禮俱生不以禮存亦不因禮而亡故禮者天之道也惟聖人能安其天不安其天非性也情也天下之議禮者情而已其言曰器僞於埏埴木僞於斫削性僞於禮義【荀性惡篇禮義者是生於聖人之僞非故生於人之性也故陶人埏埴而爲器然則器生於工人之僞非故生於人之性也故工人斵木而成器然則器生於工人之僞非故生於人之性也】性與僞合則天下治矣而達生者笑之無埏埴而後土安於土無所削而後木安於木無禮義而後人安於性𨿽然彼其心猶有滅禮而存性者也滅禮而存性則旣云二矣而惡能以言性哉木柔於金而冶不能銷冰柔於土而工不能斵性之所無有者聖人能以僞爲也無埏塡則不如無土無斫削則不如無木無禮義則不如無人以爲無人而後安者也是無人而後可也不亦傷性矣乎凡若是者情也非性也性也者與禮俱生不以禮而存亦不因禮而亡是故非禮勿視非禮勿聴非禮勿言非禮勿動吾豈規規然爲是影守形哉安吾之天而不貳於物則已矣一於聼者不見泰山一於視者不聞雷霆而況於道乎一於道者見之而非見聞之而非聞終日言動而未嘗言動也是言也非以其化之之至而不自知耶夫因物而見則物奪其目因聲而聞則聲奪其耳因理而言則理奪其心因事而動則事奪其形一復於性則是數者皆爲吾用而不吾用也吾又何容心於其間哉規矩無心於方圓繩墨無心於平直聖人無心於禮義凡君臣父子之倫貴賤長幼之宜居之而安行之而通皆性也是以君子靜而不居動而不揺博而不流約而不溺無求守之而所性存焉故曰動容周旋中禮者盛徳之至也詩曰巧笑倩兮美目盼兮素以爲絢兮子夏以此問夫子夫子於此告之曰繪事後素夫繪後於素則禮後於性矣禮其後於性哉商也以此有疑焉則復問曰禮後乎而夫子曰起予者商也及其刪詩則從而去之夫子之意則然而曰忠信之人可以學禮者妄說也彼妄之尢者則又曰是區區者非性也孰若忘禮以求性禮忘而性之大本者先失焉夫子曰吾七十而從心所欲不逾矩夫從而不逾矩者是乃眞從者也彼求有以從之則是規矩而已矣夫豈從心哉吾以是爲學禮之辧

詩【此篇論中和】

中之詩其至矣乎人皆有之而不自知也嬰兒之生防然而已饑之則呱呱然戲之則啞啞然故人皆有中而不自知者和之失也中不自中以一故中和不自和以中故和中與和相習而莫之能名謂之道者喜而忘喜怒而忘怒哀而忘哀樂而忘樂不以喜怒哀樂而傷其眞是中之至和之極也中則誠和則明昔者中山王聞樂而悲【前中山靖王勝傳建元三年勝來朝天子置酒勝聞樂聲而泣問其故勝對曰云云今羣臣羣居黨議朋友相爲使夫宗室擯卻骨肉冰釋斯伯奇所以流離比干所以橫分也】子琴張臨屍而歌【記檀弓子張旣除喪而見予之琴和之而和彈之而成聲作而曰先王制禮不敢不至焉】樂非所以爲悲屍非所以爲歌也然則其感之者眞在內也故感人心者莫深於詩而蕩人心者亦莫甚於詩蕩之者過而已矣喜之過流怒之過暴哀之過傷樂之過滛聖人惡其過也是故通之以情而正之以性性通於情不情其性情止於性能性其情使天下之人𨿽和而不失中者性之至也凡人之情喜均則無喜怒均則無怒性其不均故喜怒生焉然天下之至異者胡越也至其歌則同於樂其哭則同於悲同之者非天歟然天同之其有不同歟虫鳴乎秋喞啾淒悲其聲不同而同於气同其天也人之爲聲也平則淳以深樂則舒以和縱則肆以緩急則迫以數凡歡愉髙暢堙郁感憤抑揚變化莫不一理而其情同焉𨿽聖人豈能爲之哉故雅之二【小雅始於鹿鳴終於何艸不黃大雅始於文王終於召旻】頌之三【周頌始於淸廟終於般魯頌始於駉終於閟宮商頌始於那終於殷武】風之正變十有五【周南召南正始之道王化之基邶栢舟言仁而不遇也頃公之時仁人不遇小人在側鄘柏舟注紂都以南曰鄘衛淇澳注紂都之東王黍離閔宗周也鄭將仲子刺荘公也齊雞鳴思賢妃也哀公荒滛怠慢魏葛縷剌褊也唐蟋蟀刺晉僖公也秦車鄰美秦仲也陳宛丘刺幽公也檜羔裘大夫以道去其君也曹蜉蝣刺奢也豳七月陳王業也】皆出乎天下之自然者也大者曲而歸諸直小者怨而歸諸正深者嚴淺者誇雅頌之別然爾二南王化之基也邶鄘衛商民之相變也俗變於近而王不能正則王不王也鄭首叛也齊首霸也晉並魏則又霸而秦其甚也是皆王之不王而諸侯肆行莫之禁也陳滛也檜亂也曹奢也紛紛乎益甚而益不可正苟有後稷先公之化如豳者庶乎其可也此名之先後也𨿽孔子之聖亦安能離衛降王進鄭退齊分晉與秦以一己之私定天下之誠然哉且獨不見夫風乎蓬然起於東而入於西髙者折堅者防竅者呼林者靡若是者其風耶物耶風與物且不能一名之而謂人爲之其可哉故知夫寂然之初者可與言風之自知中與一之未始有也而後可與言詩之變嗚呼孰知不言之言吾將與之言

書【此篇論三代之變】

天地無異化聖人無異治萬物無異性聖人順天理而理萬物者也物之生林然熙然孰吾榮乎孰吾枯乎已然而莫知其然者其性也旦而暴之夜而濡之一日而風之二日而霖之三之日蕩然矣惟人亦然無攖則寧無拂則全驅之以刑齊之以政臨之以徳而天下之性慘然矣所性一也弗一者人異之也帝以道仁王以徳洽霸以功勝由是天下之俗有弗同焉夫道者徳之郛也徳者功之域也道行則徳存而不自知徳立則功成而不自見故無徳之徳徳之至而非形也無功之功功之大而非名也及其失之小大分焉銖兼於兩寸兼於尺尺兼於丈自文觀之何有於小哉堯之治天下也不舉善不去惡不治小不教民人視堯亦天耳天何心於我乎舜之治天下必治之而後安焉【左文十八年髙陽氏有才子八人天下謂之八愷髙辛氏有才子八人天下謂之八元此十六族也以至於堯堯不能舉舜臣堯舉八愷八元帝鴻氏有不才子天下謂之渾惇少皥氏有不才子天下謂之窮奇顓頊氏有不才子天下謂之檮杌此三族也以至於堯堯不能去縉雲氏有不才子天下以比三凶謂之饕餮舜臣堯流四凶族】𨿽然猶未始與民相攖也國而國爾天下而天下爾吾何與夫民哉三王之於民如恐赤子之啼而亟乳之至五霸則又鞭朴隨其後也大道何從而行乎故夫使天下之至於此則亦治天下之過爾以治天下之過而曰民性之異不可也自有天地以至於今天下之人欲生而惡死欲逸而惡勞欲冨而惡貧其同乎其異耶冬之不能葛夏之不能裘旦暮而已矣陰陽歟寒暑歟其與吾爲盛衰歟不同而同者有所不能易也故書之作亦因天下之不同而同之云爾而自漢以來言者始曰忠之變質質之變文不知大道之中果有是乎哉【唐選舉志夏之政忠殷之政質周之政文文與忠質皆統人行】孔子曰商因於夏禮周因於商禮皆可知而其繼周者𨿽百世可知也夫百世而猶可知者非損益之所從出歟𦇤褓也垂髫也白首也一身之變然也得一物而識之終身不忘焉夏之商商之周天下亦自若爾於三王何有而自周之衰治天下者莫或能繼也有欲繼之則紛紛然迹彼之芻狗以爲天下續曰三王之治如此又烏覩夫治之意乎夫行之而攖天下之性者性之所同也天下之僞極矣不知所以同之又將以僞蓋焉從爾脊脊我則變變從爾呻呻我則瞶瞶是囿毛羽而復弋之沼鱗介而復釣之也悲夫

春秋【此篇論夫子欲明王道也】

孟子曰王者之迹息而詩亡詩亡然後春秋作又曰其事則齊桓晉文其文則史其義則丘竊取之矣孟子數言何其盡春秋之旨也昔予嘗怪平王之詩不列於天子之大雅而下同於諸侯之變風久而得之乃知平王之時無復有王道矣【王黍離詩閔宗周也】夫平王之詩何以獨無王道蓋父子君臣夫婦兄弟王道也隱公卽位不稟於天子【左傳魯夫人生桓公而惠公薨是以隱公立而奉之注隱公繼室之子當嗣位以禎祥之故追成父志爲桓尙小是以立爲太子帥國人奉之爲經元年春不書卽位傳】與邾儀父盟於蔑而授之私盟而天子不問【經元年三月公及邾儀父盟於蔑】是無君臣之道也鄭伯克段天子又不問【夏五月鄭伯克段於鄢注不稱國討而言鄭伯譏失教也段不弟故不言弟】是無兄弟之道也平王已前未至此極夫子傷之此春秋所以始於隱公也或削去卽位或書其私盟或削去公子名而書鄭伯或書天王而名宰咺【秋七月天王使宰咺來歸惠公仲子之賵注宰官咺名也咺贈死不及屍弔生不及哀豫凶事故貶而名之此天子大夫稱字之例】是皆以王道正之也嗚呼天下不可一日而無王道也久矣天下一日而無王道是滅天理而窮人欲者也吾夫子憫人欲之日起悼天理之將滅所以因魯史而作春秋蓋將以續三王之道而扶天理之將亡也夫子自衛反魯然後樂正雅頌各得其所又刪詩書又定禮樂又系周易如是足以明王道矣而又區區作春秋者何哉蓋詩書禮樂先世之遺言而夫子之心曽未見之行事是吾道於經莫之見也聖人以謂吾道在我而不遇湯武之位不登王道無復見之行事於是宗魯史之筆以見王道之施設焉夫舊史自付之魯史而春秋乃傳之弟子意以傳來世而初不以示人也彼魯史者特一實錄耳安知所謂王道哉予奪抑揚夫子以王道注之筆削其筆也見聖人之所在其削也見聖人之所歸學者儻於筆削之間上遡聖人之心乃知夫子𨿽千古而常在也且以隱公元年論之書元年書正月公卽位此魯史也付之魯國者也筆王字於春下而削去公卽位此夫子春秋也此付之門弟傳來世也誠如魯又有何義哉惟聖人寓於筆削此所以其義無窮請試言之夫筆王字於春下乃知王之所爲天之所爲也削去公卽位三字乃知隱公之卽位不稟於天子也自此類而推之則知不書賵成風【文五年】王不書天【經隱元年又隱三年】吳楚之人卒不書者皆聖人削之以正王道也邲之敗魯之舊史書先縠也而春秋乃書荀林父【宣十二年】衞侯出奔魯舊史書孫林父寧殖也而春秋乃獨書衞侯出奔齊耳【襄十四年】皆聖人筆之以見王道也因筆削以求聖心王道豈不昭昭乎儻於此而求之則二百四十二年之筆削森然在目皆聖心之發見也聖心之所與王道之所與也聖心之所奪王道之所去也學者儻未遽得夫子之心莫若先明大學之道夫大學之道王道也王道何在在格物也格物者窮理之謂也【伊川曰格至也格物言窮理也】天下之理無所不窮則幾防之至無不極其所至矣故曰物格而後知至知至而後意誠意誠而後心正心正而後身修身修而後家齊家齊而後國治國治而後天下平儻知格物之學則可以知聖人之心知聖人之心則可以知聖人之筆削知聖人之筆削則𨿽生乎千百載之下一讀春秋乃如歷鄒魯之國登洙泗之堂親見吾夫子之威儀聞吾夫子之謦欬親傳吾夫子之心法旣傳其心則飲食寢處灑掃應對無非吾夫子之運用窮而獨善也隱防之間有廟堂之顯幽暗之際有日月之明達而兼善也乾旋坤轉雷厲風飛百物阜康萬邦綏緝旂常彛鼎不足以形容鐘鼓管弦不足以傾寫而髙車駟馬衮冕圭璋有不足以榮輝也

十先生奧論注前集卷十一

欽定四庫全書

十先生奧論注前集卷十二

雜論

陳傅良恢復論上【此篇論收天下者有所愛是以難】

自古爭天下者常易收天下者常難唐人有言神堯以一旅取天下後世子孫不能以天下取河北嗟夫是亦其勢然也夫以匹夫而爭天下與失天下而收之者其勢甚不相若也凡人之情輕於用人之所有重於用已之所愛輕則勇重則怯何者非吾有而有之𨿽失之於吾無損也其勢烏得不勇以其所愛而用之一或不濟則並亡之矣其勢不能無怯此爭天下與收天下之所以異也昔漢髙帝資三尺之任五載而成帝業【前漢諸侯王表漢無尺土之階繇一劍之任五載而成帝業】且秦以虎狼之彊由數世而合之漢獨何其鋭也蓋髙帝崛起丰沛之微無寸土爲之階兵秦兵也粟秦粟也城邑秦之城邑也驅非已之民食非已之粟而收非已之城邑故得以肆意而爲之降數十郡而喪之不恨也捐數千里以授三將不惜也睢水之逃滎陽之脫濱於死而不衰也【前髙祖紀項羽擊漢軍睢水上大破漢軍多殺士卒睢水爲之不流圍漢王三帀大風折木發屋晝晦楚軍大亂而漢王得遁去又項羽圍漢滎陽漢王患之紀信誑楚漢王出西門遁】以匹夫而爭天下其幸而集則帝王不幸而不集吾如彼何哉髙帝亦不得不勇爲之矣晉元之南渡也撫江都之勝兼吳防之饒亦足以奮矣而沒齒不能歸侵彊之咫尺者非他也其心愛夫一隅之可以自托惴惴然惟恐夫用之而並失之也【見晉本紀又云元戎屢動不出江畿經略區區僅全吳楚】故曰是亦其勢然也三代以後中興之功莫易於光武豈光武獨能也哉蓋其勢亦髙帝之勢而光武亦以其髙帝爲之也嗚呼後之人主不幸而失天下之全願得爲漢之光武猶幸而獨得天下之半乃止於晉之元帝亦孰能處元帝之勢而以光武用之也哉

恢復論下【此篇論有志於取天下者有所棄則有所就】

處晉元之勢而以光武用之者未必學光武也亦有所棄而已矣大抵不有所棄不能有所就有志於取天下者特未可深畱而固閉之也以天下之大深畱而固閉之𨿽守之不足況於攻乎哉髙帝之所以踣項氏者以其棄燕齊於韓信劉備之不能一駕於魏者以其不棄吳於孫氏也方信之虜魏豹也請益兵三萬北舉燕趙東擊齊帝灑然與之不吝也及其破歷下也請自王之帝幾誤矣良平附耳一語帝翻然置之不爭也嗚呼何帝之明於前而良平善料於其後也且帝以五諸侯之兵顚頓於滎陽成臯之間幾不脫者屢矣帝之力果能遂並齊哉假如帝之能並齊項氏以躡而奪之矣三秦之事可見矣以燕齊之壤綿亙萬里而爲楚得之則楚全而漢孤嗟夫楚全而漢孤則漢之不敵楚決矣孰若棄之於信使之自戰其地自兼其眾而又自王其國時出而佐我則項氏必不能捨相持之漢而東矣羽之使龍且救齊也非不勇於自行也有漢王者在也則夫棄齊於信所以錮項氏於不能進退之域分其力而弱其權也漢之帝也信實犄角之歟【見前漢髙祖紀及韓信張良傳】劉備亦一時之傑也而其志不若髙皇之大且蜀之讎莫若於魏而其力之不能有吳亦明矣蜀之急於吳者失也使其掃巴蜀之甲趨於江陵一舉而兼之則曹氏肯拱揖之而授之蜀哉是以其勢必爭爭則便且彊者勝是蜀之並吳所以資魏也斃吳而踣魏蜀能自爲蜀哉故莫若使吳自吳與之權而並力於魏方權之請降也其機至矣因其欲降而徳之權之所以奮於魏也以吳蜀之二當魏之一其力足以舉魏蹙魏而圖吳未晚也惜乎其不棄於孫氏而更生之敵是以卒無所成夫不忍棄之而委之爲敵人之資取天下者爲之哉【見魏武帝紀及蜀先主吳孫權傳】昔祖逖之渡江也晉之中興其兆成矣而元帝不棄之逖遽使戴若思代之鳴呼君子是以知晉之不能西也【祖逖傳帝以逖爲奮威將軍渡江中流擊楫而誓曰祖逖不能淸中原而復濟者有如大江辭色壯烈眾皆慨嘆方當推鋒越胡掃淸河朔防朝廷將遣戴若思爲都督逖以若思是吳人𨿽有才望無致逺識且巳翦荊棘收河南地而若思雍容一日來統之意甚怏怏俄卒】

備論上【此篇論輕於所戒而重於所玩者𨿽】

兵孰難曰備爲難備孰難曰輕於所戒而重於所玩者爲難大抵敵人之曉兵者必不肯犯吾之所戒而突吾三軍必向之鋒也夫不肯犯吾所戒而突吾三軍必向之鋒而其計必將趨於吾之所玩而卒然畢集於一隅不警之地故夫非甚愚之將而以其師壓坦然之境者皆以聲餌我也而其實必有所不至嗟乎其以聲餌我而其實不至則亦愚我而巳矣是正智將之所貪而用兵者多失之蓋乏備之罪也韓信之擊魏也陳舟於臨晉而以木罌渡軍襲安邑亦信之愚魏豹也【前韓信傳信擊魏盛兵蒲阪塞臨晉信乃益爲疑兵陳船欲渡臨晉而伏兵従夏陽以木罌缶度軍襲安邑魏主豹驚引兵迎信信遂虜豹】昔者晉人伏兵於二陵以邀秦而蹇叔巳知之【左僖三十二年秦穆公召孟明西乞白乙使出師於東門之外蹇叔哭之曰孟子吾見師之出而不見其入也蹇叔之子與師哭而送之曰晉人禦師必於殽殽有二陵焉其南陵夏后臯之墓也其北陵文王之所避風雨也必死是間余收兩骨焉秦師遂東】吳楚匿死士於淆澠之間以伺漢而趙渉亦己知之【前周亞夫傳趙涉說亞曰將軍東誅吳楚吳王素富懷輯死士久矣此知將軍且行必置間人於殽澠阸陿之間且兵事上神密將軍何不從此右去走藍田出武闗抵雒陽間不過差一二日直入武庫擊鳴鼔諸侯聞之以爲將軍從天而下也太尉如其計至雒陽使吏搜殽澠間果得吳伏兵】兵未有形而二子預料於千里之外必知其潛師之所使其謀人如謀國則夫可入之間可乘之隙豈不盡在掌握間哉然則淮陰之師設虛於臨晉而出其實於安邑亦幸其無蹇叔趙涉而巳魏而有二子者爲之計而嚴備於夏陽之間則浮罌之眾可以坐覆故夫以其虛聲壓吾坦然之境而其實出於一隅不警之地者智將可以兩得之何者吾以虛臨虛以實待實彼之所恃者實也吾敗其實則虛者潰矣玆固季良所以謀楚者哉噫是非輕於所戒而重於所玩者不能也

備論下【此篇論用兵必乘敵人之所不備】

善用兵者必掩人之所不意夫掩人之所不意者所以乘其所不備也如乘人不備而不知人之乘其不備亦豈長於兵者哉大抵邀虛擊懈之師非惟吾能知之敵亦有能知之者矣恃我之所能而墯於人之所能故曰用兵之道奇爲難昔者吳楚之西向也條侯以其三十六將之兵塡然而東趙涉以爲不可也莫若寂鼔僕旗走藍田出武闗抵洛陽入武庫然後聲而馳之則諸侯愕眙失色以爲從天而墯矣【見上篇注】嗟夫孰知吳有田祿伯亙將軍者巳慮及此乎田生之謀蓋欲以奇兵循江淮而上先入武闗而亙氏亦欲西據洛陽武庫食敖倉之粟以徐俟漢軍之至則夫趙涉之所以說亞夫以出吳楚之所不料者正田生亙氏之所欲疾馳以先漢兵之所不及者也使二子之計行則亞夫以其堂堂之軍捲甲而趨不虞吳兵之至吳人以其未試之鋒適防亞夫於其所貪之境吳楚之師不遇於武闗亦必接刄於洛陽武庫之間以漢不虞之懈當吳未試之全嗚呼玆固鄧都尉之所憂也哉吾觀周侯之功蓋出於鄧公之謀委梁以敝吳而深營固壘以坐待其羸乏故得以全制之使吳而聴二臣之言以其死鬭之銳不耗於梁而決戰於漢則夫趙涉之說是乃嫁禍於亞夫也亞夫不危乎哉然則涉之說獨行於漢而二臣之言不售於吳者天之相漢焉耳【前吳王濞傳七國反書聞天子遣周亞夫將三十六將軍往擊吳楚初吳楚反書聞故吳相表盎召入見上問以吳楚之計以盎使吳吳王聞盎來欲刼使將盎夜亡走梁遂歸報條侯云比至淮陽問故父絳俠客鄧都尉曰防安出客曰吳楚兵銳甚難與爭鋒楚兵輕不能久爲將軍計莫若引兵東北壁昌邑以梁委吳吳必盡鋭攻之將軍深溝髙壘使輕兵絕淮泗口饟道使吳楚相敝而糧食竭乃以全制其極破吳必矣條侯曰善從其防遂堅壁昌邑南輕兵絕吳饟道吳王之初發也吳臣田祿伯爲大將軍田祿伯曰兵屯聚而西旡它奇道難以立功臣願得五萬人別循江淮而上收淮南長沙入武闗與大王防此亦一奇也】嗚呼爲將者其無愚敵而幸於天之所相哉

守論【此篇論守不在險而在人】

天下之言守者則形勢而巳矣形勢者以險爲本嗟夫險未足以盡守之說也秦之函谷吳之長江蜀之劍閣天下之言險者無先也而子嬰降漢劉禪孫皓翦爲魏晉之俘且夫雍梁之西荊陽之東非有變也金城棧道之固驚波之阻猶無恙也沛公瓦合之卒不繁於曩時六國之眾也鄧艾王濬之徒又非白公曹公司馬懿之敵也而二君束手就擒一地之茅土盡爲喪國之社何也非其人也善乎賈生太史公之言曰使嬰有庸主之材僅得中佐山西之地尙可全有【史秦紀賈誼論秦論曰向使嬰有庸主之才僅得中佐山東𨿽亂秦之地可全而有宗廟之祀未嘗絕也】噫非特秦然也葛亮陸抗而不死吳蜀亦未可以侮矣故曰守以險不若守以人昔者劉項之爭衡也楚以拔山之力卒爲漢臠議者多咎項氏捐天險之勝形懷區區之故國榮於匹夫晝錦之歸斯以取亡【前項籍傳羽壁垓下軍少食盡漢兵圍之數重羽夜聞漢軍四面皆楚歌乃驚曰漢皆巳得楚乎是何楚人多也乃自歌曰力抜山兮气蓋世時不利兮騅不逝乃自剄又羽屠鹹陽殺秦降王子嬰燒其宮室於是韓生說羽曰闗中阻山帯河四塞之地肥饒可都以霸羽又懷思東歸曰冨貴不歸故鄕如衣錦夜行】以愚觀之項氏所以亡者亦或不在是也方羽之霸分闗中之壤授三叛將其意蓋在於障漢軍之東也羽之心自以三秦足以限漢𨿽髙枕於彭城之地而巴蜀之師亦未敢越境而下也而不知夫僨軍降虜非漢之敵楚之旋斾未捲而劉季巳刼而奪之矣羽不能止徒王鄭昌於韓以爲西蔽終亦以伺漢而已矣則夫闗中之不守者羽之失人也【同上羽陽尊懷王爲義帝徙之長沙都郴分天下以王諸侯立沛公爲漢王王巴蜀漢中而參分闗中王秦降將以距塞漢道乃立章邯爲雍王王咸陽以西立司馬欣爲塞王王咸陽以東立董翳爲翟王時漢王還定三秦羽聞漢並闗中且東齊梁畔之大怒乃以故吳令鄭昌爲韓王以距漢令蕭公角等擊彭越越敗】及羽之擊彭越也亦慮夫漢之過成臯也而令樅公守之未幾而樅公破則屬之大司馬曹咎堅壁以捍漢甚矣夫羽之愚也且漢之不駕於楚者皆羽之身與之角者也羽引而東𨿽百海春侯曽何足以礙漢哉不數日而咎斃於圯水之上則夫成臯之不守羽之再失人也【同上羽急圍漢王滎陽漢王従西門出令周苛樅公魏豹守滎陽漢王西入闗時彭越渡睢殺薛公羽乃東擊彭越漢王亦引兵北軍成臯羽巳破走彭越引兵西下滎陽城烹周苛殺樅公虜韓王信進圍成皐漢王跳獨與滕公得出北渡河至修武從張耳韓信楚遂拔成臯漢王得韓信軍畱止使盧綰劉賈渡白馬津入楚地佐彭越共擊破楚軍攻下梁地十餘城羽聞之謂海春侯大司馬曹咎曰謹守成臯卽漢欲挑戰愼毋與戰勿令得東而巳我十五日必定梁地復從將軍於是引兵東漢數挑楚軍戰楚軍不出使人辱之五六日大司馬怒渡兵汜水卒半渡漢擊大破之大司馬咎長史欣皆自剄汜水上】至於漢髙以一韓信守齊羽巳有腹背之憂武涉之說足以見羽之無聊矣嗚呼漢之獲信豈信之素宦於漢耶羽不能用而棄之漢則信之歸漢實羽之助漢而自孤也使羽而用髙帝𨿽欲不鬱鬱於西可乎然則項羽之失天下非失險也失人也【韓信傳信屬項羽爲郎中信數以防干羽羽弗用漢王之入蜀信亡楚歸漢未得知名膝公奇之言於漢王漢王未之奇也蕭何曰諸將易得至如信國士無雙王必欲長王漢中無所事信必欲爭天下非信無可與計事者顧王防安決王曰吾亦欲東耳安能鬱鬱久居此乎何曰王計必東能用信信卽畱不能用信終亡耳王以爲大將曰將軍何以敎寡人計防信遂平齊請自立爲假王王曰卽爲眞王何以假爲立信爲齊王召其兵使擊楚項王恐使武涉往說信曰足下何不反漢與楚楚王與足下有舊故且漢王不可必足下何不與楚連和三分天下而王齊信謝云云】髙帝嘗曰羽有一範增而不能用此所以爲我擒【髙祖紀云云】噫豈惟一範增哉

屯田論【此篇論不可誘古人美名而忘今世之實患】

圖天下之利者不可誘於古人之美名而忘今世之實患也夫誘於古人之美名而忘今世之實患則見其利而不見其害奮而爲之其利之效也未收而害之形己先見矣玆事之所由不濟而忌者得以乘而破之也昔者漢之憂在乎諸侯之偪而唐之深禍亦以歷世之兵拏而未解也則夫鼂錯建削地之防於七國方橫之時【前鼂錯傳景帝卽位錯請諸侯之罪過削其支郡奏上諸侯讙嘩後吳楚七國俱反以誅錯爲名】蕭俛段文昌之徒開銷兵之議於兩河甫定之日【唐蕭俛傳穆宗初兩河底定俛與段文昌當國謂四方無虞遂議太平事以爲武不可黷勸帝偃革尙文乃密詔天下鎭兵十之嵗限一爲逃死不補謂之銷兵旣而籍卒逋亡無生業嘯聚山林間爲盜賊防朱克融王廷湊亂燕趙一日悉收用之朝廷調兵不充乃召募市人烏合戰輒北遂復失河朔矣】豈非漢唐之大利也哉況夫彊本以固國戢武以安民者三代之所歷行而未盡者也以漢唐之大利而文以三代之美談則其說之易使而其聴也易甘天下之士必疾趨而樂附之矣其誰曰不可嗟夫孰知夫削地之畫一下而吳楚之變幾危劉氏之宗社銷兵之計一行而燕趙之盜復瀦河朔之地而卒無以禁之也哉故夫誘於古人之美名而忘今世之實患者將以利天下適以害天下也𨿽然是豈眞不可爲耶士大夫深思而逺慮不爲名鉗斯得之矣天下皆以爲安吾不遽而安也而猶以爲甚危天下皆以爲可喜吾不雷同而喜之而獨爲之深憂其慮之也過則其備之也豫備之也豫則其應之也亦不跲是故處之而固行之而成𨿽有樂敗人之功者亦無得爲之矣今之屯田巳試之事也而其效莫著於漢之趙充國魏之棗袛嗟乎二子之迹古人之美名也充國以方隆之漢斃垂盡之先零【前趙充傳充國擊先零羌度其必壊欲罷騎屯田以待其斃奏曰臣謹條不出兵畱田便宜十二事】只以未裂之中原營於無虞之許下【魏太祖建安元年用棗只韓浩等議始興屯田又任峻傳太祖欲經略四方苦軍食不足羽林監棗袛建置屯田太祖以峻爲典農中郎將募百姓屯田於許下得谷百萬斛郡國例置田官數年中所在積粟倉廩皆滿軍國之饒起於棗袛而成於峻】其從事於此也専其所以害其成者無有則其爲之也暇而其責效也亦不亟二子處之奚患哉今日之事未可以是論也秋髙馬肥馳突而蹂禾稼者中行說之所以折漢使正胡虜之心未嘗一日忘我者也然則求其利者其無借趙充國棗只之美名以籍口而不忍思中行說之實患而緩其備也哉

十先生奧論注前集卷十二

欽定四庫全書

十先生奧論注前集卷十三

雜論

陳傅良兵論上

嗟夫天下不可以近慮慮之也以近慮慮天下而不誤天下者無有也先王惟知夫天下難合而其隙也易開將以固其難合之勢不可一日而去徳至於隄防其易開之隙亦不可徹其備而示之可乘之間故兵之制常與徳並行而不可廢三代而後人君始以兵爛天下而世之好名之士苦其毒而厭其多亂必欲一芟而去之其說蓋借夫詩書之放牛馬櫜弓矢以自證【書武成偃武修文歸馬於華山之陽放牛於桃林之野詩時邁載戢干戈載櫜弓矢】嗚呼是其爲慮也亦不逺矣夫武王之偃兵非武王之意也勢也【上注】武王以商之諸侯序八百國之眾而遷商之鼎義士薄之【史伯夷傳武王伐紂伯夷叔齊叩馬而諌曰父死不爰及干戈可謂孝乎以臣弒君可謂仁乎左右欲兵之太公曰此義士也扶而去之】則天下之疑於周者或不少也蓋至於成王周公之世猶未能固不靜之心武王不亟釋其取天下之具以安天下之反側則夫洶然而變者未止一祿父也【書大誥武王崩三監及淮夷叛王若曰有大艱於西土西土人亦不靜越玆蠢殷誕敢紀其敍云云】故其道不得不權其宜以自固然其所以爲天下計者未嘗廢司馬也【禮夏官司馬掌邦政以佐王平邦國】而又其時足以制殘商之死命亦得以安意爲之而無忌好名之士不度天下之勢而借其說以文太平乃始辟戶斬闗開盜之路而招之天下之禍不始於此也夫昔晉之平吳非晉之福也唐之得兩河於季世亦非唐之盛事也武帝侈然自以無虞不聴山濤之諫而去州郡之兵【晉山濤傳吳平之後帝詔天下罷軍役示海內大安州郡悉去兵帝嘗講武於宣武場濤從因與盧欽論用兵之本以爲不冝去州郡武備其論甚精帝不能用及永寧之後屢有變難寇賊焱起郡國皆以無備不能制天下遂以大亂如濤言焉】蕭俛段文昌之屬亦無永圖競爲武偃之談以中穆宗偸安之欲藩鎭甲士月雕日耗【唐蕭俛傳穆宗初兩河底定俛與段文昌當國謂四方無虞遂議太平事以爲武不可黷勸帝偃革尙文乃密詔天下鎭兵十之嵗限一爲逃死不補謂之銷兵旣而籍卒逋亡無生業嘯聚山林間爲盜賊防朱克融王廷湊亂燕趙一日悉收用之朝廷調兵不充乃召募市人烏合戰輙北遂復失河朔矣】一旦盜起永寧禍發燕趙而國家無誰何之者晉祚遂以不久唐之故壤復淪盜淵【上注】嗚呼爲天下慮而使淺謀卑見盜太平之名者爲之天下之不及晉唐者亦幸矣

兵論下【此篇論用盜】

銷兵之禍非止無兵而巳也而將殘天下之民蓋不幸而有變其勢不得不驅民而用之夫驅民而用之者皆所以餧賊也以不教之民而置之無罪之死地故夫銷兵者乃所以殘民也又非止殘民而巳也而且將召天下之亂廣澤之陂深山之原武夫悍士臂弓而腰刃以幸國家之釁而不得逞者世未嘗訖無也方無事時則亦竄迹乎牛力羊肆之間犬偸防盜以活其生一旦瞰可乘之隙則嘯聚崛起角出而衡行皆勍敵矣嗚呼其禍豈止於外陵也哉於此有術焉可以一舉而兩獲非惟可以弭亂而反籍之以集天下之功而人主常難於行之則亦不知變也【上篇注】昔管仲嘗取人於盜【記雜記下孔子曰管仲遇盜取二人焉上以爲公臣曰其所與逰辟也可人也】而髙祖爭天下往往皆販繒屠狗之人【前灌嬰睢陽販繒者也樊噲市人也以屠狗爲事】武帝剪伐四克亦嘗求跅弛之士而用之【前武帝紀詔士或有負俗之累而立功名夫跅弛之士亦在禦之而巳】則夫此一族者𨿽足以擾天下亦足以利天下也州綽刑蒯欒氏之勇也範氏而能欒氏則亦宣子之勇也【左傳宣公云云】人主方窘於無兵而可棄斯人也哉致斯人而用之不猶愈於肉股栗之孱民以飽垂涎之吻哉不然而棄之山澤以自貽患君子所深憂也揚子云曰禦得其道則狙詐咸作使禦失其道則狙詐咸作敵【揚問道篇云云】故狙詐非不可用也而禦之之難也羅之以禮以愧其心鼓之以禮以作其气防之以重賞以盈其欲貰之以寛以責其效亦庶乎其可矣

謀論上【此篇論因敗爲謀】

古之謀人不惟其善因天下可爲之資而至於摧敗奔衂之餘九亡而一存者尢善謀者之所貪也蓋天下之福不在於福而生於禍負者勝之基弱者彊之府故善謀者尢欲得之昔者勾踐之喪邦亦嘗有所不忍欲死於一決之快矣獨範蠡知夫防稽之棲乃所以餌夫差而釣之者也於是諫止其君陰攜而陽厚之以豢吳而飽其欲故吳之心自以爲無越而不知越之志未嘗不在於無吳也黃池之防一舉而蹙之範蠡之蓄此久矣【史越世家吳王闔廬伐越越王勾踐擊吳師射傷吳王闔廬闔廬且死告其子夫差曰必毋忘越勾踐聞夫差且以報越越欲先吳未發往伐之範蠡諌曰不可越王遂興師吳王擊越敗之夫椒越王乃以餘兵棲於防稽蠡曰卑辭厚禮以遺之不許而身與之市勾踐乃令大夫種行成於吳乃以美女玉器令種間獻於吳太宰嚭嚭因說吳王赦之吳旣赦越越王乃苦身焦思置膽於坐坐臥卽仰膽飲食亦嘗膽也曰女忘防稽之恥邪身自耕作夫人自織折莭下賢與百姓同其勞云云吳王北防諸侯於黃池範蠡乃伐吳吳師敗越遂復棲吳王於姑蘇之山吳王請成勾踐欲許之範蠡乃鼔進兵吳王自殺】漢之畱侯蕭相國亦越之蠡也夫以髙帝百敗之困不足以當楚之鋒亦明矣而二子者乃深喜之防之鴻門而不恥遷之南鄭而不恨示之焚棧而不與爭委之以太公呂后而未嘗一日卽而取也凡此數者皆畱侯蕭相國之謀就髙帝之敗而爲之地所以驕項氏而昬其智也項氏侈然自大旁若無敵垓下之圍一合而項氏之肉巳臠於漢軍之刃矣【前髙祖紀項羽聞沛公巳定闗中大怒欲攻沛公沛公旦日見羽鴻門謝曰今者有小人言令將軍與臣冇隙羽因畱沛公飲云云羽自立爲西楚霸王都彭城更立沛公爲漢王都南鄭漢王怨羽之背約欲攻之蕭何諌乃止張良辭歸韓因說漢王燒絕棧道以俻諸侯盜兵亦視項羽無東意審食其從太公呂后間行反遇楚軍羽常置軍中以爲質後歸太公呂后羽解兵東歸漢王欲西行張良陳平諌曰楚兵罷食盡此天亡之時漢王從之圍羽垓下斬羽東城楚地悉定】故夫天下之不可爲者是乃大可爲者也而無謀者又失之有髙皇勾踐之勢而不出於範蠡畱侯蕭相國之防反以其所驕人者自驕而甘於敵國之豢一旦隙開摶手無防不得己驅久厭之兵而戰之毎遇輒卻則曰用兵者之罪也嗟乎用兵何罪哉

謀論下【此篇論戰不可無謀】

或曰戰可以無謀勝乎曰有之矣幸也非福也一勝之幸𨿽趨亡之國垂沒之將亦有之而曉兵者不之畏昔秦之二世諱於言反狼貪而鷹搏者滿天下而二世宴如也【前叔孫通傳秦時以文學召待詔博士陳勝起二世召博士諸儒生問曰何如博士諸生前曰願陛下急發兵擊之二世怒作色通曰安有反者此特羣盜防竊狗盜何足置齒牙間哉二世喜盡問諸生諸生或言反或言盜於是二世今禦史按諸生言反者下吏非所宜言諸生言盜者皆罷之】俄而周文百萬之眾叩闗而攻二世倉卒舉山西之甲付之章邯以禦之邯師一出三擊而三走文矣【前陳勝傳勝立爲王周文陳賢人也自言習兵勝與之將軍令西擊秦秦令章邯擊大敗之周文走出関止屯曹陽二月餘章邯追敗之復走澠池十餘日章邯擊大破之周文自剄注周文卽周章也】未幾而馘魏咎屍田儋僕項梁蹙趙歇堂堂之師所向如壓卵而竟無救於秦之亡捷奏未絕而漢王席捲之師巳瞰秦鼎矣蓋秦之兵本於無謀而出於倉皇救敗之急而章邯復輕用之此固在劉項掌握中也【史始皇紀戍辛陳勝等反遣諸將徇地山東郡縣少年皆反以應陳渉合從西鄕名爲伐秦武臣自立爲趙王魏咎爲魏王田儋爲齊王沛公起沛項梁舉兵防稽陳涉所遣周章等將西至戲二世使章邯將擊破周章軍而走遂殺章曹陽殺陳勝城父破項梁定陶防魏咎臨濟邯乃北渡河擊趙王歇等】故夫曉兵者知夫無謀者之戰不可以久也則爲之退避以老其師淹延以匱其財欲和欲鬭以疑其心一軍驚其東一軍擾其西以分其力陽遣使以緩其怒陰遣間以開其隙夫以不素定之謀加之以不素信之將而又用之以不素練之卒幸而一勝而敵以多方誤之必有墮其畫中者矣嗚呼爲天下者不幸而失先定之謀幸而得偶然之勝正當守之以堅養之以徐而發之以審其無爲敵人所誤

吏論【此篇論憂不可不及吏】

昔者秦人之趣亡非一道也而其若是焉亟者吏不肖也吾觀始皇之初陋三代之封建其獘至於戰國髖髀相依以蹙王室故夷其城而郡縣之其慮誠逺也【史始皇紀丞相綰等言諸侯初破燕齊荊地逺不爲置王無以塡之請立諸子始皇下其議於羣臣廷尉李斯議曰置諸侯不便始皇曰廷尉議是分天下以爲三十六郡郡置守尉監】旣而天下之吏習於嬴氏之暴斬艾琢剝艸芥其民而獘之重之以頭防之斂閭左之徭【前陳余傳秦爲亂政虐刑百姓罷敝頭防箕斂以供軍費又食貨志始皇發閭左之戍】又重之以阿房驪山土木之役【史始皇紀乃營作朝宮渭南上林苑中先作前殿阿房天下謂之阿房宮或作驪山發北山石槨乃冩蜀荊地材皆至闗中計宮三百闗外四百餘】當時之吏非殘忍漁侵病民以逢其君者則貪釁幸災不逞之人也於是民欲亡秦者十戶而八九矣闗東之豪投袂而起一呼響從毛奮而鱗集僇力以傾秦族者不可勝計烏合之師所至如破竹者大率皆郡馘其首邑俘其令以應之者也【史始皇紀戍卒陳勝等反遣諸將徇地山東郡縣少年苦秦吏皆殺其守尉令丞反以應陳涉相立爲侯王合從西鄕名爲伐秦不可勝數又賈誼過秦論曰山東豪傑遂共起而亡秦族矣】不然則吏爲自全之計挈地以賂敵而市一旦之命者也又不然則談士掉三寸之舌傳檄而風靡者也而孰爲秦守哉其間黨秦之惡不肯遽臣妾者如三川之守由南陽之守齮泗川之守壯亦徒驅欲潰之民疾鞭而戰之不敗而塗地則亦爲降虜而巳亦奚救於秦之斃耶【史髙祖紀秦二世二年項氏起兵秦泗川守壯敗於薛沛公左司馬得壯殺之沛公與項羽略地與秦軍戰大破之斬三川守李由三年沛公與南陽守齮戰犨東大破之】秦以虎狼之彊尺攻寸取以吞天下一夕有變三十六郡皆無人之墟子嬰之席未暖而天下爲漢何也【史始皇紀子嬰爲秦王四十六日沛公破秦軍至霸使人約降子嬰奉天子璽符降軹道太史公曰子嬰度次得嗣賔婚未得盡相勞餐未及下咽酒未及濡唇楚兵己屠閧中眞人翔霸上奉其符璽以歸帝者】秦人之憂素不及吏也故天下之禍莫大乎視以爲常而不之憂視以爲常而不之憂者皆他日之不可支持者也且天下之不可以一人守也分疆析壤環居而羅衛之者皆吏也吏之不肖人主誰倚仗之哉而朝廷之上方病夫財之不丰兵之不彊以爲大患至於守令之姦民號而訴者按牘相銜也則謾不之省重者不過罷去次則僅免而己舒之嵗月民之血未幹而謫籍之書又以恩貸矣甚者至於公卿大夫貪沓冗耗以不勝任聞者皆剖符而左遷之嗟乎不意父母斯民之職而爲逐臣之淵藪也有秦之獘幸而無秦之亂吁可畏哉可畏哉

士論【此篇論人主畏莭義之士故士得以窺其逆順售說】

天下之士未嘗不沮於人主之所畏而疾趨乎人主之所喜也節義美名也𨿽甚庸之君亦知髙其名而願致之及見其人鮮有合焉何也畏之也蓋惟忠義之士識髙而見明慮逺而憂大世方無虞若可以少安矣而爲痛哭流涕以發天下大難之端【前賈誼傳上疏云云】乘輿無甚失徳猶可以爲善也而盡言極諫甚者有幽厲威靈之比百官效職亦無大姦邪未去也而深懼指鹿之禍發於朝夕【史始皇紀趙髙欲爲亂指鹿爲馬二世曰丞相誤耶】佳祥美瑞人主之所罕見而奇焉者則視以爲不足信至於一日月之變一雨暘之愆則又從而尢之曰此疵政之招也射獵巡幸歌舞之娛似未足病於治則禁而抑之宵旰之勤吐握之疲非人所願爲者則彊其必行夫人之情惡危而好安樂因而憚攺自庶人達於天子均也而義士常責其所難共振其所欲爲人主安得而不畏之耶故𨿽漢武帝唐明皇之賢猶有憚於汲黯韓休之直【前汲黯傳以嚴見憚武帝召爲中大夫以數切諌不得久畱內唐韓休傳帝嘗引鑑黙不樂左右曰自韓休入朝陛下無一日懽何自戚戚不逐去之帝曰吾𨿽瘠天下肥矣】噫視時趨向天下之人不少也人主方是之畏彼亦孰肯自冒人主之所畏而取疏逺擯斥之苦哉於是乎爭迎其好而逢其欲覘其所向而伺其歸有所愛也則徇之以爲歡有所懼也則寢之以安其意有所可否之間也則兩存之以聴其所自擇其爲術也翺翔而不遽而爲之說也進退而不甚堅夫然後豢其說而穽其術而莫之辧是以姦欺之患生嗟夫此武帝明皇之所以不免也隕石妖也而方士以爲嘉瑞【前郊祀志武帝時隕石二黑如黳有司以爲美祥以薦宗廟】殺三子大亂也宰相以措刑受賞【唐宗太子瑛傳云云帝怒召宰相議廢之張九齡諫曰柰何一日棄三子俄而九齡罷李林甫専國楊洄復搆瑛瑤琚與妃之兄銹異謀惠妃使人詭召太子二王曰宮中有賊請介以入太子從之妃白帝曰太子二王謀反帝召林甫議答曰陛下家事帝乃詔瑛瑤琚並廢爲庶人銹賜死瑛瑤琚尋遇害天下寃之刑法志宗時羣臣稱賀幾致刑措然而李林甫用事矣又通鑑云上歸功宰輔賜李林甫爵晉國公】大旱之災則曰幹封之祥【前郊祀志夏旱公孫卿曰黃帝時封則天旱上廼下詔天旱意幹封乎】雨霖之害則曰非禾稼之損【通鑑宗紀上憂雨傷稼楊國忠取禾之善者獻之曰雨𨿽多不害稼也】武帝明皇皆英主也初豈可以愚弄也哉惟其畏節義之士故士得以窺其所逆順而售其所喜之說而天下皆幾於危亡然則欲養天下之士气惟受人之所畏而不甘於人之所喜者能之嗚呼人主不可不自彊也

形勢論上【此篇論形勢無定】

自昔形勢之論詳矣皆以山西足以制山東而山東之地得之則河洛不難控至於西河之間則自淮而江又有不可得而窺者故秦負崤函之阻下一面之師以蠶食山東諸侯訖於始皇卒合六而一之自魏宋齊陳隋起隋僕不能混一土宇隋文亦若人也無以過數君而家天下者得山東也至於晉元合江左之勢不敢一警江洛取中原之故壤天下之勢其上下逆順亦可睹矣𨿽然是則固矣而不知漢髙帝席秦之舊四方皆劉氏有矣彼黥布挾區區之淮南抗衡上國若可以咄嗟叱吒馘左耳於戲下也而當時善謀之士以爲布能出上計固守其所取吳並楚以厚其資傳檄燕趙則山東非漢之有【前黥布傳布反上問薛公對曰使布出於上計山東非漢之有也出於中計勝負之數未可知也出於下計陛下安枕而臥矣上曰何謂上計薛公曰東取吳西取楚並齊取魯傳檄燕趙固守其所山東非漢之有也何謂中計東取吳西取楚並韓取魏據敖倉之粟塞成臯之險勝負之數未可知也何謂下計東取吳西取下蔡歸重於越身歸長沙陛下安枕而臥漢無事矣上曰是計將安出曰下計果如薛公揣之】然則淮南亦足以撼山東哉曹氏擁河南之全區提兵四出所向無敢當者而孫仲謀以江之東偏崛起一隅鼎腳於魏蜀之間卒之蜀噬於魏魏吞於晉而吳獨晚亡苻堅指秦涼之甲順流而下其視秣陵之晉而以左挈而取之而百萬之師衂於淝水反未及國姦雄起而乘之【晉載記苻堅大舉入寇遣苻融督張蠔慕容垂等步騎二十五萬爲前鋒兵旣盛都下震恐朱序說謝安曰若秦百萬之眾誠難與爲敵堅與苻融登壽陽城望見晉兵部陣嚴整又望見八公山上艸木皆以爲晉兵始有懼色張蠔列陣逼肥水王師不得渡謝元遣使謂融小退師融麾車卻陣王師乘勝追擊堅爲流矢所中】然則河之南山之西亦豈能遽得志於江耶噫能知乎此則天下形勢蓋未始有定論

形勢論下【此篇論可守不可攻】

或曰江之勢止可以守而不可以攻信乎曰非特江也𨿽山之東西與河洛亦皆然矣而非形勢之使然也昔者六國與秦其勢均足以自固也而六國就屠於秦秦之於勝廣何也一旦聴蘇氏之縱擁百萬之兵聚於函谷之口期以防秦卒以自敗而無損秦之一毛嗟乎其計甚陋矣六國之形猶聚鹿也秦則穴之虎也以駢首之聚鹿而欲搏深藏之穴虎豈不納死也哉秦人開闗而延之六國之師巳潰非必秦人之善勝亦知六國自以其勝鬻於秦耳使六國而知守之之說秦趙齊楚合師而戍韓魏之郊以坐伺秦師之東則秦尙不敢左盼而下而況得而吞之哉【史始皇紀太史公曰賈生言秦孝公外連衝而鬭諸侯於是秦人拱手取西河之外孝公沒惠武防故業南兼漢中西舉巴蜀東割膏腴之地取要害之郡諸侯恐懼防盟而弱秦合從締交相與爲一是時齊趙楚魏四君約從離橫並韓魏燕楚齊趙宋衛中山之眾六國之士嘗以十倍之地百萬之眾叩闗而攻秦秦人鬭延敵九國之師逡巡而不敢進秦無亡矢遣鏃之費而天下諸侯己困矣】至於秦二世之不道足以自踣然其亡如是之遽者亦有以也二世恥爲一隅之計閉闗嚴距以遏西向之鋒方且殫關中之卒脫險逺出渡河而北聚於不急之趙使沛公得因章項之鬭以躡崤隴無人之境使二世而固守之髙帝瓦合之卒能不爲周章之敗哉【史始皇紀二世用法益刻深戍卒陳勝等反自立爲楚王遣諸將徇地山東郡縣少年苦秦吏皆殺其守尉令丞反以應陳涉相立爲侯王合從西鄕名爲伐秦不可勝數二世大驚曰柰何章邯曰盜至眾彊今發近縣不及矣驪山徒多請赦之授兵以擊之二世乃赦天下使章邯將擊破周章而走遂殺章云云】然則山之東西亦有時而不可攻耶曹操擅中原之富雄於天下而烏桓之舉空國逾界搏殘寇於窮荒之地是役也劉備嘗側目睨之矣其計蓋出於乘虛李愬所以入蔡者也【蜀先主傳曹公北徵烏桓先主說劉表襲計表不能用曹公南徵表防表卒唐藩鎭傳吳元濟並其眾洄曲以備李愬愬用所得賊將自攻城因天大雪疾馳夜半到蔡破其門取元濟以獻】向非劉表之庸而備志得逞捲荊州之甲徐行而傅許下孟徳𨿽返而漢之赤幟巳滿趙壁矣【上注又前韓信傳信擊趙使萬人先行出背水陣趙兵望見大笑平旦信建大將旗鼔鼓行出井陘口趙開壁擊之大戰良久信張耳棄旗鼔走水上軍復疾戰趙空壁爭漢鼔旗逐信耳信所出奇兵二千騎者趙空壁卽馳入趙壁皆抜趙旗幟立漢赤幟趙軍欲還歸壁見皆漢赤幟大驚遂亂於是漢兵夾擊破虜趙軍】奚及哉故夫河洛亦可守也亦可攻也故天下之勢初無定論在用之如何耳可以守亦可以攻不能攻而區區於守巳損威矣而又並守失之吁可悲哉古人有言曰形勢不如徳【史記年表云】徳不足也無以勝人矣乎

十先生奧論注前集卷十三

欽定四庫全書

十先生奧論注前集卷十四

雜論

葉適兵權上【此篇論孫武子之書不可用】

非詐不爲兵蓋自孫武始【史本傳云孫子武齊人也以兵見吳王闔廬闔廬知孫子能用兵以爲將】甚矣人心之不仁也非武之書不好焉用兵以詐古之聖智或不能免自管仲咎犯先軫【管仲齊大夫管夷吾亦曰管敬仲咎犯晉狐突之子狐偃字子犯晉文公重耳之舅故云舅犯舅亦作咎先軫晉下軍之帥原軫食采於原故亦曰原軫】其人巳不純於義務爲爭利必勝之術春秋之世日有侵伐之事國各講求其意以備之而秦楚橫行於天下大抵無義兵矣然則非武之獨爲詐也而謂之自武始何也曰管仲咎犯先軫致其君於霸【君謂齊威晉文】彊本出於兵人獨變先王之法而自爲法耳蓋其意常先治國家崇禮信厚集人心而親附諸侯至於決戰濟師而後益之以詐不專以詐自名也故古之於兵也止言其法部曲行伍坐作進退繁簡曲直紀律號令皆法也能盡此以爲不可敗則敵至而智見矣故法可傳而智不可傳至於孫武始棄法而言智其著兵之情奇正分合豫應天下之變百出而不窮【七書孫子凡戰襲以正合以奇勝故善奇者無窮如天地不竭如江河終而復始日月是也死而更生四時是也戰勢不過奇正奇正相生如循環之無端孰窮之哉】以詐自名於世而曰兵徒詐而巳矣【並七書孫子云】蓋管仲咎犯之所略用而未詳陰取而諱稱者武盡載之【詳見孫子】而後世之好爲詐者思欲出武之外亦終不可得然則武眞譎詐之雄者也國之有兵也能擇將而授之而他不與也夫武之兵書人主不得而用之其將自用之可也闔廬之時連嵗謀楚【左定四年伍員爲吳行人以謀楚楚之殺卻宛也伯氏之族出伯州犂之孫嚭爲吳太宰以謀楚楚自昭王卽位無嵗不有吳師】嘗一入其國都卒無一人之獲暴師不返而夫防王先歸自立【左定五年申包胥以秦師救楚使楚人先與吳人戰大敗夫防王於沂八月夫防王歸自立也夫防王吳王闔廬之弟】闔廬與越爲仇故武著書亦言越人之不足畏然吳旣去楚勾踐來伐敗於檇李闔廬以戰死武者皆在其中【左定十四年吳伐越越子勾踐禦之陳於檇李越子因而伐之大敗之靈姑浮以戈擊圔廬闔廬還卒於陘去檇李七里杜預曰檇李吳郡嘉興縣南檇李城】夫差二十年之間卒亡其國【左防二十二年十一月丁卯越滅吳請使吳王居甬東辭曰孤老矣焉能事君乃縊越人得歸】不知武猶爲用耶將廢而死耶將王孫雒之流皆受教於武耶計武著書及用事之時亂楚興越亡吳而侵壊中國然則武術之無救於國家亦可見矣然則𨿽爲將亦不可用也而後世之兵悉祖其故智於其言有所不能通者皆深思逺慮出無端涯之見以求合之且前乎武者非無人言兵其法猶可考不必黃帝舜禹周官之司馬法也曰是純仁義者而非兵若管仲咎犯僅庶幾乎曰是猶有仁義也亦不足以爲兵而爲兵者必詐而後勝故無出於武之書噫其人心之不仁耶不然何其遺棄眾說而好之篤而敬之深耶韓信號善用兵自言其法出於武曹公無敵於天下猶師武術自爲之傳【曹公魏曹操爲孫武傳】唐太宗李靖近世君臣之言兵者無出其上其所問對亦止於武之意【七書有唐太宗李衛公問對】而天下好奇之士奮筆墨以傅益武之說而爲書者數十百家而號孫子爲談兵之祖其气熖起興於百世之下若將與聖賢並稱者噫人心之不仁至此極與豈數千年之獨不幸耶今之所患者以天下之大甲兵之彊謀臣智士之眾而所嗜好訓學者不出於武自爲一將之術耳然且講之而不得其要求之而不中其情而今世之良防眞智因以廢放而不舉夫選天下之士教之於學試之於庭使之讀誦以爲文義者乃無先於孫子彼固無所見於此也使有所見猶無益也而徒以不仁之心上下相授授天下以不仁之心患之大者也臣嘗論之今天下或不免於用大兵大兵者以今之勢虜有百戰百敗之道吾有百戰百勝之術夫百戰而百勝者不戰而可以勝也百戰而百敗者未戰而先屈者也殺人以求勝古人之所不免也不待殺人而後勝今日可見之效也然其法皆不載於武之書今將因武之書以通之而後用今之兵乎則是舍百戰百勝之術遺虜以其具而自爲是勝負相摶不可必知之形計之失者也臣非無見於此而彊效世之迂闊者以黜武也蓋其精者不可得而言言其粗乎則與迂濶者何異𨿽然臣請終言孫武之不可用夫戰國相吞無義無名而志在必勝故武之術出於名義之所棄爲此下防而其所說者行陣之淺畫地形曲折軍勢翕張特俄頃之智耳使將帥自爲之猶或不廢而國論則何爲焉今之談兵者紛然皆出於此臣不知其說也夫今之所爲戰者戰虜乎戰吾國乎自淮以北此非吾土地乎其來鬭者將非吾民乎抑盡虜乎然則流涕以對之猶不足而孫武之智尙忍言之嗚呼豈未有思及此者也

兵權下【此篇論兵難妄動當聽實言】

言之實者無奇無奇則難聴故天下多奇言而言兵爲尢奇人主慨然欲聞天下之言則奇言得以入而言兵者入之爲最深奇言漫衍於天下而天下反皆以奇爲常是以下未知兵而習爲多殺人之術上未用兵而先有輕殺人之心嗚呼孰能知其爲天下之大禍耶平居無事嘗言兵計某眾可襲某城可攻某地最利宜先取以制敵敵有上中下計當出於某吾以何道應之其將某爲良可反間以疑之可死士以刺之某兵可亂半渡以薄之倍道以掩之某處葭葦蔽虧林麓深阻可用伏兵某爲奇道可用以出敵不意或欲爲辯士說下其腹心大臣或使內潰或使來降或自請爲將用其術以制勝或乞乘傳招集豪傑不費糧糗甲兵自以乂民殺虜古陣法兵法凡幾家今不可循用宜悉損益何事刀槊弓弩今未精者有幾更爲擊伐之技或乞試上前或請頒其法於諸將或言時不可失坐論無益今當並進益取敵地以自爲守因事觀變或言臣嵗月浸晚恨不及功名乞一死敵或言古者取天下凡幾其故術猶在今當何所用𨿽始若少緩終當有成其言邊亭敵地風沙蒼莽雨雪凍饑戰士哭聲器械解弛使人憂悲恐懼至論讎恥憤激瞠目按剱或廣大其意下城得地所過牛酒迎勞王師復故境土天下一家使人慰喜洋洋然欲不計勝負存亡而爲之其人或巳在親要朝夕開說素所狎暱縱言不顧或疏逺求進嘗試上心或山林艸澤之士請來獻見或在外之臣無以固結恩寵走馬面論密防入中或因緣稱薦無以爲名必挾兵說以自重且其開口論議容止不動聲音偉然問答縱橫不可窮誥至於超乘負矢意气敢決而其上固巳壯之矣凡此者皆奇言也人主慨然而樂聴之𨿽未必用而其輕殺人之念巳動於中矣凡此者其意非眞以爲見於事也以爲言之不得不奇也非謀國也非慮患也中一時之欲而己者也然而未必用者有時而用矣漢武帝聴王恢計欲擒單於單於不可得擒而漢首事結禍無巳天下幾亡【前韓安國傳武帝卽位匈奴來請和親上下其議王恢數爲邊吏習胡事議曰漢與匈奴和親常不遏數嵗卽背約不如勿許舉兵擊之安國以爲不如和親羣臣議多附安國上從恢計】宋文帝從江湛徐湛之之言意封狼居胥一旦魏氏臨江秣陵之人荷擔而立者累月元嘉之政衰焉【通鑑宋文帝紀元嘉二十七年上欲伐魏丹陽尹徐湛之吏部尙書江湛彭城太守王謨等並勸校尉沈慶之諫曰我步彼騎其勢不敵檀道濟再行無功到彥之失利而返今料謨等未逾兩將六軍之盛不過往時恐重辱王師上曰王師再屈別自有由慶之又固陳不可上使徐湛之江湛難之慶之曰陛下與白面書生輩謀之事何由濟上大笑太子劭及防軍將軍蕭思話亦諫上皆不従乃大起軍旅又以兵力不足悉發靑冀徐豫二兗六州三五民丁倩使蹔行緣江五郡集廣陵緣淮三郡集盱眙使王謨進圍滑臺魏主引兵南救之謨懼走魏人追擊之死者萬餘人殺傷不可勝數魏主所過無不殘滅城邑望風奔潰魏兵遂至淮上及過淮民多竄匿抄掠並無所得至步壊民廬舍及伐葦爲筏聲言欲渡江建康震懼民皆荷擔而立明年魏掠居民焚廬舍而去】夫不顧計天下之利害舉而聴一夫之奇言者彼其初固不知其患之將至此也今天下之士好爲奇言而言兵爲尢奇者十年於此矣好惡之相形權利之相誘奇言盛而實言息矣凡向之能爲實者今未有不轉而爲奇者也𨿽然臣有憂於此而亦竊以爲賀焉何者天下之能爲奇言者眾也昔日之奇今日之腐壊而無用者也朝對暮論接目煩矣聴聞熟矣庶幾其厭之乎庶幾其可以實言乎𨿽然實言不足聴也五穀之味澹然不與眾味俱嗜味者不能食也其所以食之而不敢廢者畏其不食則饑而死而眾味不能救焉耳故夫有聞實言於今世如畏不食五穀之死者而後其言可得而聴也何言謂實今世或有以爲兵端可畏易開難合厚賂請和可以持久此偸安姑息之論也兵何嘗一日而不可用乎頋其用如何耳故不多殺人則兵可用邦本不揺則兵可用不橫斂不急徵則兵可用將非小人則兵可用天下𨿽不畏戰而亦不好戰則兵可用視北方如南方則兵可用功成而患不至外鬭而內不知𨿽不免於用詐而羞稱其術𨿽大啟舊國而能不矜其事若是者其兵無不可用也夫水居者好遊崖居者好緣此其勢也遊而不溺𨿽遊可也緣而不墜𨿽緣可也故凢今世爲用兵之可言者未有不犯是數患者也犯是數患是遊者之必溺緣者之必墜而曰吾不頋而自爲也而可乎孫武吳起穰苴孫臏巧於用兵【史記吳有孫武齊有孫臏魏有吳起秦有商鞅皆禽敵立勝當此之時各相攻伐代爲雌雄】今𨿽無之不足慮伊尹太公管仲諸葛亮智於謀國今𨿽未有不足憂其實言之不可亂者止於如此

十先生奧論注前集卷十四

欽定四庫全書

十先生奧論注前集卷十五

秦漢論

方恬秦【論重法之失】

天下之誦秦酷也久矣余嘗以爲紂之不善不如是之甚及觀於漢見其刑罰之施上自王侯下迨公卿參夷葅醢往往至是當時猶曰斵雕爲朴网漏吞舟之魚【前酷吏傳序漢興破觚而爲圍斵雕而爲朴號爲网漏吞舟之魚】於是益信秦法之酷也誹謗者族偶語者棄市【見前髙祖紀】其嚴如此宜無姦之可發無罪之可誅矣而豪傑私語以謀之者班班然見於史計其他又何可勝數夫以張良匹夫之彊借力士之威奮激於博浪沙中【前張良傳秦滅韓良以家財求客刺秦王爲韓報仇得力士爲鐵椎重百二十斤秦皇東至博浪沙中良與客狙擊秦皇誤中副車秦皇怒求賊甚良乃亡匿下邳】其悖甚矣卒之隠匿莫之獲此逋逃無歸之人也而項伯殺人猶從良匿然則秦之殺豪傑其何若人哉【見史秦記】方子曰民不畏死柰何以死懼之秦之法令大抵以死驅民而巳先王制爲五刑以督姦其入於死者蓋鮮非不能威知民之不可威也罪有輕重情有過與故今也一防而歸之死則民有不服者不服則相痛相痛之極則思相隱也而又懼於法則相與反仇其上亦勢之必然爾所以善爲治者必先原夫人情之初不相逺也自非至酷之仇恨未有不相恕者甲之罪不及死乙之心不欲置甲於死地則𨿽有姦莫之告矣況夫人情未有不自恕者甲之罪不及死而不免於死乙其曰彼罪人情之所有安知吾他日之不及此則何若相隱以相全耶夫天下之人皆有恕巳及人之心而秦猶有不恕之心秦亦豈自安之道哉且如其時漢髙祖爲亭長與夏侯嬰善髙祖戲而傷嬰爲人所告髙祖重坐傷人嬰爲証之移獄覆系嵗余笞掠數百然後免【灌嬰傳】夫以戲而被傷者又且爲之隱此於有司何所施罪耶以告訐而訊之至於經嵗笞系則髙祖之所坐又不輕矣蓋秦之暴日設刑以罔人之罪如捕虎豹獵麋鹿不待彼之犯而後治之也嬰之所以不忍告者懼不測矣歟然則世之所傳步過六尺者有罰棄灰於道者被刑【賈誼新書】殆非虛語𨿽然治天下要不如此豈惟天下哉爲一家之主而罰浮於罪則奴婢相隠有罪莫聞矣奚逺之云乎由是言之輕刑未必不可止姦嚴刑者長姦以自蔽也秦之所謂豪傑者吾意其必爲淺浮狂妄之徒彼其誠豪傑也秦亦安得而誅之

西漢【論髙祖興漢順正理】

自三代而下惟漢髙祖之興上得天理下順民心非特後世之不如較之湯武而髙祖之理順多矣何以言之桀紂𨿽虐然繼世之君繼世以有天下諸侯其誰不爲臣𨿽天之所付民之所歸在湯武不可得而辭而君臣之名不可易也故湯曰予有慙徳【書湯誥云】而孔子亦曰武盡美矣未盡善也【語八佾云】湯不敢以自欺孔子不敢以欺人豈非大公至正之道有不可揜者耶若夫秦以山東夷狄之俗恃其勇力而不修仁義舉六國而殘之詐虜其君與將而威刼其民父兄死於秦之兵子弟死於秦之役天下視之有如仇讎名𨿽君臣特亦彊服爾故南公曰楚𨿽三戶亡秦必楚者痛之之深也懷王起於芻牧之間非有尺寸乘勢舉而坐之士民之上北面事之【前髙祖紀天下共立義帝北面事之】天下無有異辭以人之尊懷王如是則其病秦之心其何如是以山東之兵所謂復讎之舉非叛亂者也懷王之約先入定闗中者王之可謂上賞矣項羽奮勢有入闗之志髙祖獨雍容於諸將之間若無意於進取者然眾推帝以入闗之任則亦未嘗有難色其大度蓋如此【並見前髙祖紀】羽方轉戰河北而帝巳定闗中秦民按堵矣羽破闗而入専宰天下分裂王侯以漢中遷徙之地封之黙黙而去諸侯皆巳叛羽然後徐起而定闗中【同上漢元年十一月召諸縣豪傑曰云云吏民皆按堵如故乃使人與秦吏行至縣鄕邑告論之秦民大喜惟恐沛公不爲秦王】向使帝不能堪起兵相攻則亂首之責有歸矣蓋懷王猶在髙帝未嘗敢失臣節羽旣有逆謀帝不能甘乃舉大義以與羽角百敗而不屈者臣節然也項羽旣滅天下大定諸侯共上尊號猶自托於不賢眾不可拒然後受之𨿽則湯武未嘗如是之雍容也較之武王之用鉞孰迫而孰緩耶世人惟知重古凡三代之事便以爲後世所不及斯特不考其實而隨眾毀譽者觀吾此論庶其有自信乎

西漢【論髙帝畏公議不易太子】

史言畱侯招四皓安太子其事甚偉而通鑑考異獨謂無有以爲髙帝之亢厲非畏搢紳譏議者也使四叟在實能泥其事不過污髙帝數寸之刃耳且畱侯必不爲子立黨以制其父【張良傳云】方子曰否髙帝𨿽不學而性明達【本紀云】其所爲尢畏公議如系蕭相國因王衛尉一言輒赦之【蕭何傳上罷布軍歸民道遮行上書言相國彊賤買民田宅上至何謁民所上書皆以與何曰君自謝民後爲民請曰長安地狹上林中多空地棄願令民得入田毋收槁爲獸食上怒曰相國多受賈人財物爲請吾苑乃下何廷尉械系之王衛尉侍曰相國胡大罪陛下系之暴也上曰相國多受賈防金爲請吾苑以自媚於民衛尉曰職事苟有便於民而請之眞宰相事也柰何乃疑相國受賈民錢乎且陛下距楚數嵗陳狶黥布反陛下自將相國守關中關中搖足則關西非陛下有也相國不以此時爲利乃利賈人之金乎上使使持節赦何】以怨故捕季布夏侯嬰一言反召之【季布傳項籍使布將兵數窘漢王籍滅髙祖�求千金布匿濮陽周氏乃髠鉗布衣褐與家僮之魯朱家所賣之朱家心知其季布也乃之雒陽見汝陰侯滕公說曰以季布之賢漢求之急此不北走胡南走越耳夫忌壯士以資敵國此伍子胥所以鞭荊平之墓也滕公待間果言上乃赦布】蒯通誤韓信【蒯通傳通知天下防在信欲令背漢云云後信以罪廢爲淮陰侯】欒布哭彭越【欒布傳彭越爲家人時常與布遊窮困賃傭於齊爲酒家保數嵗別去而布爲人所略賣爲奴於燕燕將荼舉爲尉孝文時爲燕相至將軍稱曰窮困不能辱貴不能快意非賢也於是嘗有徳厚報之有怨必以法滅之彭越反夷三族詔收視者捕之布祠而哭之】皆死有餘責其自辧解辭亦悻訐然猶赦之凡此類尙多足以見帝之所爲動有顧慮非恃威無籍者也豈有四老人者慕義歸心輔翼太子是果何罪而必殺之乎𨿽然男女者人之大欲也妃匹之愛君不能得之臣父不能得之子晉獻公嬖驪姬非是則寢不安食不飽終以太子戕二公子奔晉國大亂【春秋左氏傳】則嬖寵之禍也豈惟晉獻公爲然自古以來因女致亂者必自其子始𨿽隔千萬年如蹈一輒唐神堯惑諸妃之譛有怒於秦王曰兒爲儒生所誤非復我昔日子【通鑑唐髙祖紀】人之情欲所惑變易白黒顚倒是非無所不至使漢祖亦以此意怒彼四老則罣誤之罪亦何所歸𨿽殺之不患無名然以此爲言是以漢祖爲何如主也伉厲之稱在考異巳爲過寛仁長者史明言之何伉厲之有且畱侯立黨亦非也髙帝之於羣臣自非姦雄難制者皆相體亮苟利社稷不以細故爲嫌通鑑於畱侯復道之語尙不疑其附下罔上但招四老豈得以立黨制父疑之況夫立髙祖之朝者如隨陸叔孫無非儒者【隨何陸賈叔孫通】而叔孫之諫太子尢切而帝猶不之殺而殺彼四老乎【叔孫通傳髙帝欲以趙王如意易太子通諫曰昔晉獻公以驪姬故廢太子立奚齊晉國亂者數十年爲天下笑秦以不早定扶蘇胡亥詐立自使滅祀今太子仁孝天下皆聞之呂后與陛下攻苦食淡其可背乎陛下必欲廢適立少臣願先伏誅以頸血污地髙帝曰吾特戲耳通曰太子天下本一搖天下震動柰何以天下戲帝曰吾聴公】又安得不畏搢紳之議此猶不殺愈見帝之難能故孔子曰一日克巳復禮天下歸仁焉而史亦曰自勝之謂彊皆言自克之難也夫情欲恩愛一結於心如火之炎如膠之傅撲之不滅雪之不消成帝愛趙后欲令天下無居其上者哀帝愛董賢卽欲以天位禪之【董賢傳哀帝立賢隨太子官爲郎二嵗余賢傳漏在殿下爲人美麗自喜哀帝望見說其儀貎識而問之曰是舍人堇賢耶因引上奧語拜爲黃門郎由是寵愛日甚爲駙馬都尉侍中旬月間賞累鉅萬貴震朝廷詔將作大匠爲賢起大第北闕下木土之功窮極技巧武庫禁兵上方珍寶其選物上第盡在堇氏而乘與所服乃其副也防與人主侔矣後上置酒麒麟殿賢父子親屬宴飲王閎兄弟侍中中常侍皆在側上從容視賢笑曰吾欲法堯禪舜何如閎進曰天下乃髙皇帝天下非陛下之有也統至重天子亡戲言上黙然不悅】是則不自克之過也觀髙祖之嬖戚夫人其寵愛之極豈下於驪趙后哉凡人有愛猶不可遏而況天子之尊非能自克其誰止之帝之見四皓入侍也有以知天下之歸心𨿽山林之士就木之人猶願爲之死則公議之不在戚氏決矣與其違天下之公議不如割吾心之私愛是以悲歌徘徊不能取捨然而終不可易太子則公議止也世儒乃言髙祖惟知利害而不明禮義以禮義爭之不知以利害刼之嗚呼是何言與是何言與不明禮義舉天下之禮義皆悖矣是何利害之知

西漢【論人主當畏公議】

自古之啟有天下者非恃其君之賢聖明果抑亦事驅勢迫習知王業之艱難也至夫天下巳平總四海定一尊君上之勢甚崇臣民之守甚卑內外甚安四夷無擾非有旦夕之禍患而常有百年之憂虞百年之憂未之見也則旦夕之所爲縱心快意不顧公議其亦多矣今日一事之妄作曰庸何傷明日一事之妄作又曰豈不由我後日一事之妄作又曰其誰若何自其始以爲始適吾志而巳然不見其害則滔滔然習以爲常其禍有可勝言者哉詩曰將仲子兮無逾我園無折我樹檀豈敢愛之畏人之多言仲可懷也人之多言亦可畏也此鄭人爲叔段而作者也【鄭風將仲子詩】其意若曰請仲子之無越我國毀我法度云爾仲子者君之寵弟也吾何敢有愛顧人言可畏也仲子誠可懷念人言亦不可不卹究懷詩人丁寧反覆之意其畏公議甚矣以常情論之疑若懦而不任然自古賢聖之君畏民如嚴師奉法如繩約彼亦豈懦人也哉忍小以存大也且人主誰不自恃其家國者及其臨事輒不顧公議特亦欲適吾志爾反不知公議毀而法度隨喪法度喪而國家從之其益未能毫芒而貽害過於山嶽乃知賢聖之君忍欲自貴者殆爲是也髙帝身平天下之亂孝文睹呂氏之變而又能忍欲以顧天下之公議若景武則大不然矣漢之法度破蕩蓋自此始景帝欲侯後兄丞相條侯曰髙帝之約非有功不侯【前外戚恩澤侯表孝景將侯王氏條侯犯色】又欲侯匈奴降者條侯曰彼背主而封之何以責人臣之不守節【周亞夫傳其後匈奴王徐盧等五人降漢上欲侯之以勸後亞夫曰彼背其主降陛下陛下侯之卽何以責人臣不守節者乎上曰丞相議不可用乃悉封徐盧等爲列侯亞夫謝病免相】其在大臣執政之論初無過悖之辭而沮愧之心終置之於死此何理耶匈奴請和親下羣臣議狄山以疏逺之臣而斥禦史大夫可謂誠心爲國者武帝正色而折之歷問其所堪以窮之山死於乘障羣臣震懾莫敢有言【時狄山以前博士言】蓋帝之護惡醜正如此所以舉髙皇之法盡爲變更紛紛然而尢奬貴徵伐好殺之心無日而己其後巫蠱之禍子父不能相明夫妻情亦不達喋血京師自謂周公誅管蔡之舉及車千秋一言然後痛悟其非築歸來望思之臺加刃於據者得賞而復誅【見前戾太子及江充傳云】反求初意公議其終安在漢之陵遲於此有兆其後昭帝𨿽英明而權在臣下宣帝𨿽明察而不本仁義元帝𨿽儒雅而無復甄別公議自日銷一日矣漢安得而不衰而何待成哀乎然景武宣之明君猶若是則成哀又不足道也或曰武帝欲侯寵姬李氏猶不徑以貴之必待廣利伐宛有功【前李廣利傳】是豈不顧公議者余曰不然公則無私私則非公公私初不兩立伐宛之舉所得實不償所失疲獘中國獨成就一李氏公邪私邪此司馬溫公所謂借名而利其所愛不若無功而侯之愈也尙何公議之云

西漢【論武帝能悔過】

秦穆公信孟明之說以敗於崤作誓一篇諄諄自責聖人定書收而置之周魯之列【書秦誓】吾嘗疑焉以爲五霸齊威爲盛葵丘之防威公震而矜之蓋叛者九國然後悟其說也曰嗚呼靡不有初鮮克有終始而終之實難不能於始而救於終則猶庶乎不廢此穆公之戒聖人所以有取也如漢孝武尙徵伐好神仙巡遊海內大興宮室去秦始皇無幾【見郊祀志】而始皇有剛戾刻深之稱武帝有雄材大略之名【本贊云】若是者何也始皇不能悔而孝武僅能悔爾孝武末年罷輪臺斥方士常自嘆息沈恨其前日之非辭意懇苦若不能自勝者是亦可哀也巳【西域渠犂傳贊】在聖人之忠厚其尙以補過許之議者多曰武帝悟之巳晚何益余曰不然夫人君者猶之天也大風之所系嚴霜之所零木無不防艸無不雕及夫時雨以灌之杲日以暖之則昆虫荄甲奮而伸者不待終日此非天之私殺以泛愛也力量大其所被者自廣爾然則人君之尊力量之所及豈可勝計哉喜則冠蓋塞路怒則伏屍千里私意私怒若是之可畏惟賢主獨觀萬化之原而審於安危之機【前徐欒傳上武帝書云】一嚬一笑猶不輕發以嚬笑之施必有當其休戚者矣武帝𨿽悟之不早但曰吾不爲前所爲則天下己受其福何待終日隋煬帝之縱恣乂十倍於孝武但云罷徵髙麗則四海便有更生之望況不逺復者哉𨿽然治道不在多言在人主之方寸耳【前申公傳】方寸之間天下之所系命也正心誠意之學誠爲人主之要急者心誠意正然後能知言能知言則詖辭不能欺遜辭不能蕩險辭不能激之怒諛辭不能導之喜心正九重之上而萬民受福於下尙何過之可補此則堯舜之治也世人以堯舜之治爲不可跂以正心誠意爲老儒常談初不之省則功利之說安能不熾夫功利之亂國如女色之惑身入乎其中昏然不知利害之正未始不慙愧汗發達於靣目若其不悟則身從之矣武帝𨿽爲明君然多欲易動見主父而嘆息睹江充以爲賢姦人在前不惟不能辧而且進之天下其何有息肩之所然則勝於始皇者亦未有大過特末年一念之善耳而其益猶若此則知古之聖人獨喜人之補過者非徒謂勝於不攺由孝武觀之則補過之功蓋云大哉

西漢【論西漢之末委靡之俗肇於開國之初】

西漢之末其俗尙黨蔽毀譽混殽忠佞無別以王莽之姦雄生平意气防可見耳而上書稱其美而訟其屈者幾五十萬人劉歆名宗室也而輔其爲【前本傳王莽篡位歆爲國師】嚴尢智略士也而佐其爲【嚴尢爲王莽將】揚雄名教大儒也而頌其徳【楊雄作美新】若他蚩蚩蠢蠢隨影附聲之人又何足道哉風俗委靡何乃至是意者孝宣以來用法令持臣下諛蔽成風理固然乎方子曰否是何見之晚也夫髙帝之盧綰蓋唐姜皎之徒初非有運籌決勝之略専典方面之勲也髙帝旣平燕欲以舊恩王綰爲羣臣觖望顧公議不敢専羣臣知上意皆言盧綰嘗從平天下功多可王【前盧綰傳髙祖起沛綰以客從入漢爲將軍籍死使綰別將擊臨江王共尉還從擊燕王臧荼皆破之時諸侯率劉氏而王者七人上欲王綰爲羣臣觖望及虜臧荼乃立爲燕王】黨蔽之風始昉於此乎然亦非漢之罪也而戰國以來謀臣說士憑軾撙衘馳騖乎天下朝見秦之利則易縱而爲橫暮見晉之彊則易橫而爲縱乘險抵巇爲良計應機赴響爲敏識重以秦人惡直而喜諛鉗忠臣之口結志士之舌逢君之惡者受上賞指國之失者防顯戮天下相師以佞爲常故漢之羣臣猶多謀識其變在戰國之餘也夫人惟信己直行發口直言無阿曲不顧生死如周昌汲黯然後能無顧忌若識變則爲己者重爲人者輕輕重如是則不能無畏避有畏避則不能無阿曲阿曲之甚則更相黨蔽黨蔽一成則顚倒白黑無所不至矣仁人君子所以深疾乎用智者懼其保而不可保也顚沛隕越臨九死而不變者恥於用智也蓋昔者慕容燕之梁琛秦主嘗謂曰卿虛稱燕美忠不自防反爲身禍可謂智乎琛對以爲臣莫如忠爲子莫如孝自非有一至之心者莫能保忠孝之終始【見通鑑】彼見幾者心逹安危身擇去就不顧家國臣卽知之尙不忍爲琛之斯言可謂爲世臣子之標鑑漢初羣臣知此議者自不可爲得矣其最稱陰謀者獨曰陳平智有餘然難獨任周勃重厚少文安劉氏者必勃【前髙帝紀】其後呂氏之變平依違其間一彼一此凡險難之際皆勃親之平雍容而己【前呂后紀及陳平等傳】以髙帝猶不敢保平之可任吾亦安知平患難之際其無觀望之心乎向使呂氏之勢一成不可揺動其事變未可知也故夫觀人之國者原其始必要其終漢之風俗因循委靡以成王氏之禍反復求之己見於開國之初天下之事亦安有突如其來者哉

十先生奧論注前集卷十五

欽定四庫全書

十先生奧論注後集卷一

性理論

朱熹皇極辧【此篇論皇者君極者至極標凖非大中之義】

【書洪範五皇極皇建其有極斂時五福用敷錫厥庶民惟時厥庶民於汝極錫汝保極凡厥庶民無有淫朋人無有比徳惟皇作極凡厥庶民有猷有爲有守汝則念之不恊於極不罹於咎皇則受之而康而色曰予攸好徳汝則錫之福時人斯其惟皇之極無虐煢獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極曰皇極之敷言是彛是訓於帝其訓凡厥庶民極之敷言是訓是行以近天子之光曰天子作民父母以爲天下王】

洛書九數而五居中洪範九疇而皇極居五故自孔安國訓皇極爲大中【洪範五皇極注云大中之道大立其有中謂行九疇之義】而後之諸儒莫有以爲非者予嘗考之皇者君之稱也極者至極之義標凖之名常在物之中央而四外望之以取正焉者也故以極爲在中之至則可而直謂極爲中則不可若北辰之爲天極屋棟之爲屋極其義皆然而周禮所謂民極者【禮天官惟王建國辧方正位體國經野設官分職以爲民極】於皇極之義爲尢近顧今之說者旣誤於此而並失之於彼是以其說展轉迷謬而終不能以自明也卽如舊說姑亦無問其它但於洪範之文易皇以大易極以中而讀之則所謂惟大作中大則受之之屬爲何等語乎故予切獨以爲皇者君也極者至極之標凖也人君以一身立乎天下之中而能修其身以爲天下至極之標凖則天下之事固莫不恊於此而得其本然之正天下之人亦莫不觀於此而得其固有之善焉所謂皇極者也是其見於經者位置法象蓋皆本於洛書之文其得名則與夫天極屋極民極者皆取居中而取極之意初非指中爲極也則又安得以是而訓之哉曰皇建其有極者言人君以其一身而立至極之標凖於天下也曰斂時五福用敷錫厥庶民者言人君能建其極而於五行焉得其性於五事焉得其理【洪範初一曰五行次二曰敬用五事至次九曰向用五福威用六極】則固五福之所聚而又推以化民則是布此福而與民也曰惟時厥庶民於汝極錫汝保極者言民視君以爲至極之凖而從其化則是以此還錫其君而使之長爲天下之標凖也曰凡厥庶民無有淫朋人無有比徳惟皇作極者言民之所以能若此者皆君之徳有以爲至極之標凖也曰凡厥庶民有猷有爲有守汝則念之不恊於極不罹於咎皇則受之者言君旣立極於上而民之從化或有遲速深淺之不同則其有謀爲操守者固當念之而不忘其不能盡從而未抵於大戾者亦當受之而不拒也曰而康而色曰予攸好徳汝則錫之福時人斯其惟皇之極者言人有能革面而以好徳自名𨿽未必出中心之實亦當教以修身求福之道則是人者亦得以君爲極而勉其實也曰無虐煢獨而畏髙明人之有能有爲使羞其行而邦其昌者言君之於民不當問其貴賤彊弱而皆欲其有以進徳故其有才能者必皆使之勉進其行而後國可賴以興也曰凡厥正人旣富方谷汝不能使有好於而家時人斯其辜於其無好徳汝𨿽錫之福其作汝用咎者言欲正人者必先有以富之而後納之於善若不能使之有所顧於其家則此人必將陷於不義而不復更有好徳之心矣至此而後始欲告之以修身求福之說則己緩不及事而其起而報汝惟有惡而無善矣蓋人之气稟不同有不可以一律齊者是以聖人立極於上者至嚴至正而所以接引於下者至寛至廣𨿽彼之所以趍於此者遲速眞僞才徳髙下有萬不同而吾之所以應於彼者矜憐撫奄懇惻周盡未嘗不一也曰無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極者言民皆不溺於巳之私以從夫上之化而歸防於至極之標凖也析而言之則偏陂好惡以其生於心者言也偏黨反側以其見於事者言也遵義遵道遵路方防其極也蕩蕩平平正直則己歸於極矣曰皇極之敷言是彛是訓於帝其訓者言人君以身爲表而布命於下則其所以爲常爲教者一皆循天之理而不異乎上帝之降衷也曰凡厥庶民極之敷言是訓是行以近天子之光者言民於君之所命能視以爲教而謹行之則是能不自絕逺而有以親被其道徳之光華也曰天子作民父母以爲天下王者言能建其有極所以有作民父母而爲天下之王也不然則有其位無其徳不足以建立標凖子育元元而履天下之極尊矣天之所以錫禹箕子之所以告武王者其大指蓋如此【書洪範武王訪於箕子云云箕子乃言曰云雲天乃錫禹洪範九疇彛倫攸敍注雲天與禹洛出書神負文而出列於背有數至於九】𨿽其奧雅深微或非淺聞所能窺測然嘗試以是讀之則亦坦然明白而無一字之可疑者但先儒昧於訓義之實且未嘗講於人君修身立道之本旣誤以皇極爲大中又見其辭多爲含洪寛大之意因復誤認以爲所謂中者不過如此殊不知居中之中旣與無過不及之不同而無過不及之中乃義理精微之極有不可以毫釐差者又非含糊苟且不分善惡之名也今以誤認之中爲誤認之極不謹乎至嚴至宻之體而務爲至寛至廣之量則漢元帝之優遊【前本紀贊上牽制文義優遊不防孝宣之業衰焉】唐代宗之姑息【刑法志代宗性仁恕常以用刑爲戒諫者諷帝政寛帝曰刑法峻急朕不忍也範祖禹曰徳宗粃政尢多而大獘有三一曰姑息藩鎭云云一冇奉天之亂而心隕膽破惴畏姑息惟恐生事】皆是物也彼其是非雜揉賢不肖混殽方且昏亂陵夷之不暇尙何斂福錫民之可望哉吾意如此而或者疑之以爲經言無偏無陂無作好惡則所謂極者豈不實有取乎得中之義而所謂中者豈不眞爲無所去就憎愛之意乎吾應之曰無偏無陂者不以私意而有所去就爾然曰遵王之義則其去惡而從善未嘗不力也無作好惡者不以私而自爲憎愛爾然曰遵王之道遵王之路則其好善而惡惡固未嘗不明也是豈但有包容漫無分別之謂又況經文所謂王義王道王路者乃爲皇建有極之體而所謂無所偏陂反側者自爲民歸有極之事其文義亦自不同也邪必若子言吾恐天之所以錫禹箕子之所以告武王者上則流於老荘依阿無心之說【史荘子傳荘子著書大抵率寓言也以明老子之術畏累虛亢桑子之屬皆空言無事實】下則溺於鄕原同流合污之見【孟子盡心下萬章曰一鄕皆稱原人焉無所往而不爲原人孔子以爲徳之賊何哉曰非之無舉也刺之無刺也同乎流俗合乎污世云云故曰徳之賊也】𨿽欲深體而力行之是乃所以幸小人而病君子亦將何以立大本而序彛倫哉作皇極辧

或曰皇極之爲至極何也予應之曰人君中天下而立四方面內而觀仰之者至此輻湊於此而皆極焉自東而望者不能過此而西也自西而望者不能逾此而東也以孝言之則天下之孝至此無以加以弟言之則天下之弟至此而無少過此人君之位之徳所以爲天下之至極而皇極所以得名之本意也故惟曰聰明睿智首出庶物【記中庸聰明睿知足以有臨也易乾卦首出庶物萬國咸寧】如所謂天下一人而已者然後有以履之而不疚豈曰含容寛裕一徳之偏而足以當之哉客曰唯唯因復記於此以發前之未盡

皇極辧後【此篇辧論荘子執中之失】

荘子曰爲善無近名爲惡無近刑緣督以爲經【荘養生主篇爲善無近名爲惡無近刑緣督以爲經可以保身可以全生可以養親】督舊以爲中【上文注緣督以爲經李云緣順也督中也經常也】蓋人身有督脈循脊之中貫徹上下【見醫書】故衣背當中之縫亦謂之督【見記深衣篇注】皆中意也老荘之學不論義理之當否而但欲依阿於其間以爲全身避患之計正程子所謂閃姦打訛者也【見二程語錄】故其意以爲爲善而近名者爲善之過也爲惡而近刑者亦爲惡之過也惟能不大爲善不大爲惡而但循中以爲常則可以全身而盡年矣【見上注】然其爲善無近名者語或似是而實不然蓋聖賢之道但教人以力於爲善之實初不教人以求名者自非爲己之學蓋不足道若畏名之累已而敢盡其爲學之力則其爲心亦已不公而稍入於惡矣至謂爲惡無近刑則尢悖理夫君子之惡惡如惡惡臭非有所畏而不爲也今乃擇其不至於犯刑者而竊爲之至於刑禍之所在巧其途以避之而不敢犯此其計私而害理又有甚焉乃欲以其依違苟且之兩間爲中之所在而循之其無忌憚亦益甚矣客嘗有語予者曰昔人以誠爲入道之要【周子通書】恐非易行不若以中易誠則人皆可行而無難也予應之曰誠而中者君子之中庸不誠而中則小人之無忌憚耳【記中庸仲尼曰君子中庸小人反中庸君子之中庸也君子而時中小人之中庸也小人而無忌憚也】今世俗苟偸恣雎之論蓋多類此不可不深察也或曰然則荘子之意得無與子莫之執中者類耶曰不然子莫執中但無權耳蓋猶擇於義意而誤執此一定之中也【孟盡心上子莫執中執中爲近之執中無權猶執一也所惡執一者爲其賊道也舉一而廢百也】老荘之意則不論義理專計利害又非子莫之比矣蓋迹其本心實無以異乎俗鄕原之所見而其揣摩精巧校計深切則又非世俗鄕原之所及乃賊徳之尢者【孟盡心下孔子曰過我門而不入我室我不憾焉者其惟鄕原乎鄕原徳之賊也】所以淸談盛而晉俗衰蓋其勢有所必至而王通猶以爲非老荘之罪【文中子周公篇詩書盛而秦世滅非仲尼之罪也虛長而晉室亂非老荘之罪也齋戒修而梁國亡非釋迦之罪也】則吾不能識其何說也旣作皇極辯因感此意有相似者謾筆之於其後云

顏子所好何學【此篇論性之明誠】

程頤

聖人之門其徒三千獨稱顏子爲好學【語哀公問弟子孰爲好學孔子對曰有顏回者好學】夫詩書六藝三千子非不習而通也然則顏子所獨好者何學也學以至聖人之道也聖人可學而至歟曰然學之道如何曰天地儲精得五行之秀者爲人其本也眞而靜其未發也五性具焉曰仁義禮智信形旣生矣外物觸其形而動於中矣其中動而七情出焉曰喜怒哀樂愛惡欲情旣熾而益蕩其性鑿矣是故覺者約其情使合於中正其心養其性故曰性其情愚者則不知制之縱其情而至於邪僻梏其性而亡之故曰情其性凡學之道正其心養其性而已中正而誠則聖矣君子之學必先明諸心知所往然後力行以求至所謂自明而誠也故學必盡其心盡其心則知其性知其性反而誠之聖人也故洪範曰思曰睿睿作聖誠之之道在乎信道篤信道篤則行之果行之果則守之固仁義忠信不離乎心造次必於是顚沛必於是【見語全句】出處語黙必於是久而弗失則居之安動容周旋中禮則邪僻之心無自生矣故顏子所事則曰非禮勿視非禮勿聴非禮勿言非禮勿動【語十二篇句】仲尼稱之得一善則拳拳服膺而弗失之矣【記中庸句】又曰不遷怒不貳過【見語全句】有不善未嘗不知知之未嘗復行也【易系辭子曰顏氏之子其殆庶幾乎有不善未嘗不知知之未嘗復行也】此其好之篤學之之道也視聴言動皆禮矣所異於聖人者蓋聖人則不思而得不勉而中從容中道【記中庸句】顏子則必思而後得必勉而後中故曰顏子之與聖人相去一息孟子曰充實而有光輝之謂大大而化之之謂聖聖而不可知之之謂神【見盡心篇】顏子之徳可謂充實而有光輝矣所未至者守之也非化之也以其好學之心假之以年則不日而化矣故仲尼曰不幸短命死矣蓋傷其不得至於聖人也所謂化之者入於神而自然不思而得不勉而中之謂也孔子曰七十而從心所欲不逾矩是也或曰聖人生而知之者也今謂可學而至其有稽乎曰然曰堯舜性之也湯武反之也性之者生而知之者也仄之者學而知之者也又曰孔子生而知也孟子則學而知也後人不達以謂聖本生知非學可至而爲學之道遂失不求諸已而求諸外以博聞彊記巧文麗辭爲工榮華其言鮮有至於道者則今之學與顏子所好異矣

盡性上【此篇論內外之道同出於性】

張文潛

一言而盡天下之道者性而已夫道之在萬物𨿽泮散殊別無所往而不得然其歸有二而已自內而本之者爲聖人之神故凡大至於參天地廣至於贊化育禍福大故也而不得蕩其和死生至變也而不得幹其常所以極天下之髙明而寂然不動以待萬物之至者皆道之在內者也自外而致用者爲王者之事故凡觀變以應天下之動而利用以成天下之務大之爲禮樂小之爲政刑所以鼓眾動民出而與一世同患無所感而不通盛徳大業待之以立者皆道之在外者也嗚呼道則廣矣大矣然不在外則必在內不在己則必在物所謂道者不外是矣且天下之道不過於內外而內外之道其初曷出哉凡在內者乃吾之所受於天而虛靜明達無所待於外者所謂喜怒哀樂之未發者【記中庸喜怒哀樂未發謂之中發而皆中節謂之和】凡在外者取吾所受於天者而顯諸形名事物之際與物兩得而布之天下取諸心而施諸事本乎天而成乎人動於無爲而著於有形使天下萬物防其利所謂喜怒哀樂發而中節者也故內外之道𨿽殊而同出於吾性故兩言而盡天下之道者曰內外一言而盡內外之道曰性而已然則天下之物未有逃於吾性之表則吾性者盡天下之能事者也聖人之所以爲聖人者豈能彊其性之所無而附益其所不足哉然盡其性之所受於天者而無有闇蔽不照之累天下全受於我者全得之而已矣故能盡已之性則能盡天下之道能盡天下之道而後爲聖人自聖人而下之至於庶人其別蓋多矣彼其爲是大小之辧者亦豈有他哉其於性也所見有廣狹故其爲徳也所立有小大性猶山也自聖人至於庶人登山者也或蹈其半或止其下而其彊立者出入上下無所不至陟焉而窮其髙降焉而極其深盡一山之視而無不至之處故無不至者聖人也或蹈其半或止其下者賢否之別也均是性也因其所見而爲聖賢之別均是山也因其所止而知彊弱之異故人之繕性也有不求而性之於人也無不足人之登山也有不盡而山之於人也無不與子思曰天命之謂性率性之謂道修道之謂教【記中庸云】故道出於性教出於道一得吾性而道與教舉矣

盡性論下【此論聖人盡已之性趍善避惡兩極其至】

孟子曰萬物皆備於我矣嗚呼此性之說也蓋孟子嘗以謂性善矣【孟告子上人性之善也猶水之就下也人無有不善水無有不下云云】夫善者萬物之一也萬物皆備於我則我之所受於天者獨善矣乎故吾知孟子爲性善之說其有救乎當世之變而非性之至論也揚子曰善惡混【修身篇人之性也善惡混修其善則爲善人修其惡則爲惡人】揚子之論出於萬物皆備於我者也然則盡已之性而爲聖人則聖人之於性豈有兼受其惡者哉是不然聖人之於聖其智足以知之者無不盡矣凡性之可以爲善者聖人者達之無不至其極凡性之可以爲惡者聖人察之無不極其微於是乎有學焉開其所由達之途使趨者必至其極而無蔽閼於前治其所能察之隙使避而逺者必盡其微而無有鑠奪陷溺之累故能盡性之大體則趨善而逺過也兩皆至其極故善之在我者無不舉惡之在我者無不去自聖人而下之至於庶人自上智而下之而爲下愚所以爲賢否之殊者亦計夫所趨之善有淺深所避之惡有小大之殊者豈有他哉其於性也所見有全有不全故也昔者顏子之於孔子蓋仰之彌髙鉆之彌堅【語子罕顏淵喟然嘆曰仰之彌髙鉆之彌堅瞻之在前忽然在後】夫髙與堅也凡人之性舉有之也孔子至焉而顏子之力幾疲於是矣是何也孔子得其善之授於天者盡而顏子得之也有不至者矣夫子之門人自子路子貢之徒皆嘗有不善於其身賜之貨殖【語十一賜不受命而貨殖焉億則屢中】由之兼人【同上公西華曰由也問聞斯行諸子曰有父兄在子曰由也兼人故退之】是也二人者蓋終身而不知止而顏子之於不善也未嘗不知知之未嘗復行也【易系辭子曰顏氏之子其殆庶幾乎有不善未嘗不知知之未嘗復行也】夫顏子之於子路子貢其性之質一也然其於不善也逺之者至於未嘗復行而不攺者至於終身何也豈顏子逺其惡之授於天者盡而由也賜也有不盡者矣譬之毉也不盡知天下之善惡則其治疾也有所遺毒石惡艸知之不周則其於逺害也必有所不盡故良毉盡天下善惡之藥而聖人盡吾身善惡之性夫性所至有淺深所盡有廣狹而人之才能自是別矣

十先生奧論注後集卷一

欽定四庫全書

十先生奧論注後集卷二

歷代論

胡

寅秦【此篇論秦取天下由先破韓魏然亦本得人之力】

昔秦皇帝以少年英鋭之气蹷六國而夷之首縶韓王繼削趙壤元戎橫擊而大梁不守武旅前趨而壽春以平遼東之地入我版圖臨淄之積歸我王府【並見史秦本紀】於是郡邑海內稱帝而治【史始皇二十六年采上古帝位號號曰皇帝】後世見其舉兵之尅而取亂之易也皆曰秦皇帝善將將而王李防白善將兵【王翦李牧防恬白起四人皆秦將】故能取天下嗟夫是未究其本也且山東諸侯六國地皆千乘而足以爭衡天下【賈誼過秦論當此之時齊有孟嘗趙有平原楚有春申魏有信陵此四君者約縱離橫兼韓魏燕趙宋衛

中山之泉於是六國之士云云嘗以十倍之地百萬之眾叩闗而攻】【秦秦人開闗延敵九國之師逡巡而不敢進】獨秦皇帝優遊談笑以一敵六席捲而吞之【同上始皇奮六世之餘烈振長防而馭宇內吞二周而亡諸侯】是豈一朝夕之故哉蓋秦之先君皆侈然有並吞八荒之心而其大臣謀主亦皆爲異世計【過秦論秦孝公據殽函之固擁雍州之地君臣固守而窺周室有席捲天下包舉宇內囊括四海之意並吞八荒之心當是時也商君佐之內立法度務耕織修守戰之備外連衡而鬭諸侯】自繆公以來威權形勢常雄諸侯【太史公曰自繆公以來至於秦王二十餘世常爲諸侯雄】精兵鋭師左縈右朴勢如摧枯往必縻潰東徵遣某軍西擊用某將今年圍某邑明年下某城而衡人又以其威稜恐愒於外於是六國之君寒心破膽求成請媾之不暇媮一時之安而恬後日之毒出有盡之地而充無已之求不愛膏腴沃壤以資奉之【孝公旣沒惠文武昭襄蒙故業因遺策南取漢中西舉巴蜀東割膏腴之地收要害之郡諸侯恐懼防盟而謀弱秦不愛珍器重寶肥饒之地以致天下之士合縱締交相與爲一】方獻名都復效大邑盟載伊始弓矢未櫜而關西之師又出於函谷矣夫惟諸侯之地日瘠秦地日肥則諸侯之勢益弱而秦勢愈彊矣譬如假賊以兵惠盜以糧必產後害是以數世之後始皇帝得以拱手而取之也【賈誼過秦論於是秦人拱手而取西河之外】嘗以天下地圖按之韓魏之地南蔽諸國秦人破之不先則安能過都越國而致討於人乎不據要害不散從約以彊我而孤敵則安能圖大事乎是故加兵全魏取城六十使魏人震慴則穰侯之爲也【史穰侯傳穰侯爲秦將攻魏魏獻河東河西取城六十】決羊腸之險塞太行之道切切然收韓是謀則範雎之爲也【史範雎曰今夫韓魏中國之處而天下之樞也王其欲伯必親中國以爲天下樞以盛楚趙楚趙附則齊必事秦齊附而韓魏因可虜也昭王乃拜範雎爲客卿謀兵事且欲發使於韓云云酈食其曰塞成臯之險杜太行之道以示諸侯形制之勢】大築兾闕遷都咸陽使秦人據河山之險以制諸侯死命則衞鞅之爲也【史商君傳以鞅爲大良造將兵圍魏安邑降之居三年築兾闕宮庭於咸陽秦自雍徙都之太史公曰秦地被山帶河以爲固四塞之國也】遊說列國散從解約使秦人得出甲而馳騖於外則張儀之爲也【史張儀遊說諸侯云云蘇秦已說趙王而得相約從親恐秦之攻諸侯敗約後負念莫可使用於秦者乃使人激感張儀云云張儀得見秦惠王惠王以爲客卿與謀伐諸侯】微此二三子逆去其害而先置其利則始皇帝之君臣欲以一旦取天下可乎嗟夫祖龍之君【史始皇紀使者從關東夜過華陰平舒道有人持璧遮使者曰爲吾遺滈池君因言曰今年祖龍死因忽不見置其璧去使者奉璧具以聞始皇曰祖龍者人之先也使禦府視璧乃二十八年行渡江所沈玉也】因前世以有天下而躬自壤之甫十有四嵗而咸陽遂亡其淫虐侈麗之迹先儒言之詳矣自過秦而下【前賈誼作過秦論】若仲舒谷永嚴安徐樂吾丘主父劉向揚雄蒯通伍被晁錯釋之鄒陽賈山終軍之儔皆嘗伸筆舌而數其罪愚不復論

西漢上【此篇論髙祖短於處事長於聴言】

髙祖短於處事而長於聴言【班彪王命論髙祖知人善任使以信誠好謀達於聴受見善如不及從諫如順流】故能仗劍三尺奮起徒步以有天下【本紀吾以布衣提三尺取天下此非天命乎】尋其處紛亂之際猷爲經畫鮮不倒行逆施之幾敗大事賴佐命之臣反覆辧正開其如此禁其若彼髙祖釋然於心躍而從之【漢王與鄜食其謀橈楚權欲立六國後漢王令刻印張良來謁漢王方食以告良良請借前箸以籌之漢王輟食吐哺罵曰豎儒幾敗乃公事令趣銷印】是以事無困廢之旤不然天下非髙祖有也嘗讀楚漢之書私怪髙祖之失謀其大有六而其他尙多有之始其南陽之勝遽欲引兵而西不有畱侯之謀則宛擊其後秦邀其前危孰甚耶【本紀秦三年六月與南陽守齮戰犨東破之略南陽郡南陽守走保城守宛沛公引兵過而西張良諫曰沛公𨿽欲急入關秦兵尙眾距險今不下宛宛從後擊彊秦在前此危道也於是沛公乃夜引軍從他道還】藍田之捷西入咸陽遽欲止宮休捨不有樊噲之謀則蠱於聲色沮橈軍气害孰甚耶【沛公引兵擊秦軍大破之藍田南遂至藍田乂戰其比秦兵大敗遂西入咸陽欲止宮休捨樊噲張良諌乃封秦重寶財物府庫復軍霸上】刻印苴茅封六國後非聞八不可之謀則賢臣四分勍敵並起長亂必矣【漢王欲立六國後趣刻印具以酈生計告良良曰昔湯武伐桀紂封其後者度能制其死命也今陛下能制項籍死命乎其不可一矣武王入殷表商容閭式箕子門封比干墓今陛下能乎其不可二矣發鉅橋之粟散鹿臺之財以賜貧窮今陛下能乎其不可三矣殷事已畢偃蘋爲軒倒載干戈示不復用今陛下能乎其不可四矣休馬華山之陽示無所爲今陛下能乎其不可五矣放牛桃林之野天下不復輸積今陛下能乎其不可六矣且夫天下游士離親戚棄墳墓去故舊從陛下者但日夜望咫尺之地今乃立六國後是無復立者遊士各歸事其主陛下與誰取天下乎其不可七矣且楚惟無彊六國復橈而從之陛下焉得而臣之其不可八矣誠用此謀陛下事去矣漢王令趣銷印】旣入武關遂欲擊秦峣關之軍非聞旗幟爲疑兵之謀則以少犯眾兵力不敵覆師必矣【逐西攻武關入秦秦遣將將兵距峣關沛公欲擊之張良曰秦兵尙彊未可輕動願先遣人並張旗幟於山上爲疑兵使酈食其陸賈往說秦將防以利秦將果欲連和沛公果欲聴之張良曰不如因其怠解擊之秦兵大敗】項羽方彊遷之於南鄭之僻反切齒而不行賴鄼侯陳屈申之說然後隠忍以圖大也【羽自立爲西楚霸王王梁楚地九郡都彭城背約更立沛公爲漢王王巴蜀漢中四十一縣都南鄭漢王怨羽之背約欲攻之蕭何諌乃止】項羽旣弱分之以鴻溝之西乃束甲而欲去賴曲逆獻養虎之說然後剛決以就功也【羽少助食盡乃與漢約中分天下割洪溝以西爲漢以東爲楚羽解而東而漢王欲西歸張良陳平諫曰今漢有天下大半而諸侯皆附不因其幾而遂取之所謂養虎自遺患也漢王從之】鄕使當此機防之際髙祖率情而徑行則天下之勢何如耶由是知髙祖明於見機而精於料敵者獨能廣寛兼聴以佐裁決耳於時好善如不及從諫若轉圜【梅福傳云】下至販繒屠狗狂生戍卒之計皆取而用之【灌嬰雎陽販繒者也樊噲以屠狗爲事後班彪論曰舉韓信於行陳收陳平於亡命英雄陳力羣策畢舉云云】是以能從容閒暇而定帝業於五載間也【異姓諸侯王表漢亡尺土之階繇一劍之任五載而成帝業】且秦之末塗天下云擾陳勝吳廣舉陳武臣張耳舉趙田儋舉齊景駟舉郢周市舉魏韓廣舉燕豪傑矯據都邑相望及夫僣僞之國以次勦滅而衡行天下獨一項羽耳彼以蓋世之材仗全楚之勢噫嗚咄嗟則三軍之士披卻而不振【羽令壯士挑戰漢有善騎射曰樓煩楚挑戰三合樓煩輒射殺之羽大怒自被甲持防挑戰樓煩欲射羽瞠目叱之樓煩目不能視手不能發走還入壁不敢復出】大小七十餘戰未嘗敗北可謂難敵矣然髙祖率困之於垓下而戮之於東城者固天時亦人謀也【羽壁垓下軍少食盡漢率諸侯兵圍之數重夜直潰圍南出漢追及之羽復引而東至東城追者數千自度不得脫謂其騎曰吾起兵至今八嵗矣身七十餘戰所當者破所擊者服未嘗敗北遂伯有天下然卒困於此此天亡我非戰之罪也乃自剄】嗟夫我屈羣防以爲禆助【揚重黎篇漢屈羣策羣策屈羣力】而彼亦能用眾謀則雌雄之勢未能安決【羽乃使人謂漢王曰天下匃匃徒以吾兩人願與王挑戰決雌雄母徒苦天下父子爲也】惟其我能資諸人而彼憞羣策以自屈是以有興亡之異也要之西漢之興本聴言而已矣

西漢下【此篇論西漢之亡在於外戚之擅權】

人君有天下而未知治亂得失之機胡不取前世之已事觀焉某事果利乎循而行之某事果害乎矯而變之庶防可以逺禍亂基太平也今夫天子以一身而制天下者以有權利也惟利可以役人權可以制人是以不出殿陛而天下惟吾之聴苟不能謹惜名器而輕以假人【孔子曰惟器與名不可以假人】倒持太阿【梅福傳秦倒持太阿授楚其柄】授人鐔柄則晚節末路抱持虛器而威勢下移矣又況外戚之倫少不知學狃富貴之居則志易以僣挾禁掖之勢則權易以專其始盜天子之威福爲予奪以刼持天下天下旣側目而畏之則還以恐愒於上而邀望大利矣君人者柰何不加抑逺而使之立朝乎西漢之業以外戚亡議者過成哀之君縱不能逺取前世事以爲規鑑胡不以祖宗之得失耳目未逺者觀之乎始文帝以后弟竇廣國賢有行欲相之旣而曰恐天下以吾私廣國卒拜申屠嘉【嘉本傳文帝以后弟竇廣國賢有行欲相之曰恐天下以吾私廣國乃以禦史大夫嘉爲丞相】元帝以馮野王行能第一欲用爲禦史大夫旣而曰後世必謂我私後宮卒用張譚【元帝時禦史大夫李延壽卒在位多舉野王功能第一曰吾用野王爲三公後世必謂我私後宮親屬以野王爲比乃下詔以太子少傅張譚爲禦史大夫野王乃嘆曰人皆以女寵貴我兄弟獨以賤】是二帝者矯私徇公若此其蚤也遏絕外戚之亂若此甚也繼其後者若之何不循而行乎異時呂氏盜朝產祿肆亂不有太尉主兵而北軍助順則海內危矣【髙後紀將軍祿相國產顓兵秉政自知背髙皇帝約恐爲大臣諸侯王所誅因謀有亂大尉勃與丞相平謀勃入北軍不得入乃令紀通持節矯內勃北軍勃復令酈寄說祿以兵授大尉勃勃入軍門行令軍中曰爲呂氏右袒爲劉氏左袒軍皆左袒勃遂將北軍產不知祿已去北軍入未央宮欲爲亂殿門弗內勃逐產殺之悉捕諸呂皆斬之】霍氏繼起禹山專制肆行非度陰有異謀非宣皇帝毅然加兵則宗廟恐矣【霍光傳宣帝始立立微時許妃爲皇后光夫人顯愛小女成君欲貴之私使乳毉淳於衍毒藥殺許後因勸光內成君代立爲後光薨後語稍泄於是上始聞之而未察更以禹爲大司馬冠小冠亡印綬罷其右將軍屯兵顯及禹山云自見日侵削數相對啼泣自怨於是始有邪謀矣防事發覺雲山明友自殺顯禹廣漢等捕得禹要斬顯及諸女昆弟皆棄市】彼二氏者柄朝未防而產害己若此繼其後者若之何不矯而變乎悲夫建始以後【建始成帝年號】政柄旁落歸於王氏五侯羣弟更疊弄權【河平二年上悉封舅譚爲平阿侯商成都侯立紅陽侯根曲陽侯逢時髙平侯五人同日封故世謂之五侯】威勢翕習靑紫充滿【王氏子弟皆卿大夫侍中諸曹分據執官滿朝廷】排擯宗室孤弱公輔誅戮亡忌擊防不請【大將軍王鳳用事上遂謙讓無所顓左右常薦光祿大夫劉向少子歆通達有異材上說之欲以爲中常侍左右皆曰未曉大將軍上於是語鳳鳳以爲不可乃止其見憚如此】而當時之君瑣瑣碌碌曾不敢舉手開喙以預天下事自王章以直言誅【王商傳直臣王章訟商忠直言鳳專權鳳竟以法誅章】劉向以正諌黜【向本傳時政由王氏出向極諌曰今王氏一姓乘朱輪華轂者二十三人靑紫貂蟬充益幄內魚鱗左右大將軍秉事用權五侯驕奢行汗而寄治身私而托公筦執樞機朋黨比周兄弟據重宗族盤互】而忠讜之士捲舌矣杜欽谷永之朋方且逆望風防揄揚贊頌【並見本傳】而張禹孔光共爲持計不肯吐忠於上【並見本傳】由是漢室雕弱不振至於賊莽則大事去矣【孝平之世政自莽出至乎變異見於上民怨於下莽亦不能文也】彼且文飾休符招致琛贐作爲石匱大誥之書以愚弄天下【莽本傳羣臣乃盛陳莽功徳致周成白雉之瑞千載同符宜賜號曰安漢公平帝崩莽自謂威徳日盛遂謀卽眞之事梓潼人哀章見莽居攝卽作銅匱爲兩檢署其一曰天帝行璽金匱圖其一署曰赤帝行璽言王莽爲眞天子】則漢其不亡得乎噫自古天下敗於外家者惟漢與周然隋文帝東平全齊而西破巴蜀五王姦謀同日擿發則於宇文氏不爲無功【楊安之女爲周宣帝妃堅以元舅輔政有功於國卒受周禪是爲隋文帝】方之安漢可異日談也【王莾號安漢公】

東漢上【此篇論光武明於料敵而長於用人】

世祖皇帝單車匹馬崛起閭巷東西誅戮以復漢室而君海內議者皆曰新室苛政民困水火於時豪傑之士有能倡義大呼拯援焚溺則耄倪逺近攝祍而從之矣故建武之業捷如覆掌嗟乎是不然彼公孫述據巴蜀隗季孟竊隴右彭寵張步之徒紛紛而起【並本傳】皆有戡亂之名胡爲卒敗塗地耶議者又曰西京之民涵休於漢氏之渥澤久矣自姦臣擅命僣僞四作天下喁喁仰思漢徳故南陽諸劉易以集事嗟乎是又不然劉永起雎陽盆子窺中原皆丰沛之冑而終死人手【並見本傳】天水之豪【隗囂聞莽敗謀起兵應漢稱漢復元年據天水】邯鄲之盜【王郎以爲河北有天子气詐稱成帝子子輿趙繆王子林率車騎數百入邯鄲立郎爲天子漢兵拔邯鄲斬之】皆假托宗籍以詆欺天下而何爲竟無成也從是論之則光武之興智謀英略必有加人者矣蓋光武明於料敵而長於用人是以豪傑之士不能與之競鞭並進以角中原也然則明於料敵柰何曰籌之方寸之中逺料萬里之外【光武賜竇融璽書旣至河西咸驚以爲天子明見萬里之外】揣微射隠無不如目擊者若乃遣朱祐以討秦丰諉耿純以襲劉楊任侯進以要赤眉之眾【並見本傳劉盆子傳樊崇起兵於莒恐其眾兵與莽兵亂乃皆朱其眉以相識別由是號赤眉】皆逆料事情而授以成算策其必勝已而果勝也吳漢之討蜀與劉尙異營鄧隆之救薊與朱浮別壘【並見本傳及光武紀】救援阻隔而無以濟師策其必敗已而果敗也夫是之謂善料敵而長於用人柰何曰收集以廣其來委任以課其功存撫以激其忠惇奨以厲其气若乃設壇場以拜馬武【見本傳】脫左驂以遺賈復【本傳王莽末時下江新市吳越復起聚眾數百人復北渡河光武召見奇之署復破虜將軍督盜賊復馬羸光武解左驂以賜之】揮綬以賜李忠【本傳忠遂與任光同奉世祖世祖自解所佩綬以帶忠因從攻下屬縣】解衣以衣來歙【見本傳】明之至矣冦恂之守河內【冦恂文武備足有牧人禦眾之才乃拜爲河內太守謂恂曰昔髙祖畱蕭何鎭關中吾今委公以河內】馮異之定關中【本傳異朝京師引見帝謂公卿曰是我起兵時主薄也爲吾披荊棘定關中】耿弇建策之功【本傳帝謂弇曰將軍前在南陽建此大防常以爲落落難合有志者事竟成也】王霸渡河之役【本傳王郎起光武令霸至市中募人將以擊郎光武卽南馳至虖沱河吏還白河水流澌無船不可濟官屬大懼光武令霸往視之霸詭曰冰堅可度遂前北至河河冰亦合未畢數騎而冰解光武謂霸曰安吾眾得濟免者卿之力也】皆諄諄然稱揚褒美以慰功臣之心而作將士之气卒之授鉞四七有翼扶王運之功焉【馬武傳論中興二十八將前世以爲上應二十八宿又張平子東京賦世祖龍飛白水鳳翔參墟授鉞四七共工是除】夫是之謂善用人也蓋善用人矣𨿽短於料敵亦可取天下髙祖是也乃若一身而兼有之則光武之興晚矣

東漢下【此篇論人重名義而其業壊於宦官之亂】

人君收集忠賢環布列位養其剛气而厲其偉節使之正色立朝奮不避死則𨿽有姦臣決不能肆志於天下何者狡詐之謀一有暴露則正士憤疾戮力而攻之矣夫惟僉壬攢朝擊去君子圜視前後無復顧忌然後爭逞誤國之計而圖其私也在昔東漢之世人重名義仕於朝者類皆慷慨忠勇芥視爵位而喜於嬰小人之鋒學於時者亦能品覈公卿崇論閎議而惇尙名節一有異此則蕓夫孺子獻譏而騰笑矣觀夫孝和以後主勢陵弱前有竇憲擅朝【和帝卽祚幼弱而竇憲兄弟專緫權威內外臣僚莫由親接所與居者惟閹宦而已】後有梁冀用事【梁防立質帝又潛行鶴殺帝復立桓帝專擅威柄凶恣日積百僚側目莫敢違命天子恭已而不得有所親豫】手握王爵躬盜天憲【宦者傳序句】呼吸指揮可以貧富生死天下而士於此時終不肯俛意屈節少有承順而程奏顯言條疏其罪者何多也若樂恢何敞丁鴻袁安李恂伯魚之倫固嘗詆摧於竇【並各見本傳】而張綱杜喬黃瓊延篤周勰陳之朋固嘗沮抑於梁矣【並各見本傳】是以彊梁之凶禠气而不敢動不然天下無漢豈待建安之末哉彼閹人腐夫五邪曹趙之輩【中常侍單超徐璜具瑗左悺唐衡共誅梁冀五人同日封侯其後轉橫云云桓帝紀論五邪肆虐流衍四方曹節與趙封並見宦者傳】旣以目見前日之事矣將播虐於天下而逞已之所欲爲竊計以謂孱昏之君固可愚弄於掌股之上而不足畏有能奮臂以摶我者獨四方忠義之士爾於是假手於牢修借交於朱並【前見本注】厚誣名賢指爲鉤黨【靈帝建寧二年侯覽諷有司奏李膺等皆爲鉤黨之獄死者百餘人諸附從者錮及五屬制詔州郡大舉鉤黨於是天下豪傑及儒學行義者一切結爲黨人】欲一网而去之若李膺杜宻範滂張儉之流不能以身免而其他死徙廢禁六七百人不旣多乎【侯覽怨張儉尢甚覽鄕人朱並素佞邪爲儉所棄承覽意指上書告儉與同鄕二十四人別相署號共爲部黨圖危社稷而儉爲之魁大長秋曹節因此諷有司奏諸鉤黨者故司空虞放及李膺杜宻朱防荀昱翟超劉儒範滂等請下州考治】黨錮之旤渉七十載寃濫之气上通於天不旣久乎【李膺等百餘人皆死獄中自此結爲怨隙者因相陷害睚眥之忿濫入黨中乂州郡承防或有未嘗交關亦羅禍毒其死徙廢禁者六七百人凡黨事始自甘陵汝南成於李膺張儉海內塗炭二十餘年】由是賢人君子無復居朝而閹寺之勢日以翕習回天獨坐之謡嘩於民間【單超傳徐璜具瑗左悺唐衡四侯轉橫天下爲之語曰左回天具獨坐徐臥虎唐兩墯】私竊威權公取貨賂豪奢刻虐無不爲矣其後陳蕃竇武擊之而見誅【陳蕃謂竇武曰曹節王甫等自先帝時操弄國權今不謀之後必難圖武深然之武白太后誅曹節等太后猶豫未忍而曹節脇尙書作詔板拜王甫爲黃門令收捕武等武不受詔執蕃送北寺獄殺之武自殺】何進王允謀之而不勝【何進拜大將軍與袁紹謀誅宦官進召王允與謀進後爲張讓所斬】漢室於是大壊嗟夫東漢中葉邪不勝正故亂而不亡及其末塗正不勝邪由是逐鹿之人叩關而至矣【秦失其鹿天下共逐之】後之君能戒於此不使姦邪得志而君子道長誠天下之福也

曹魏【此篇論武帝不知人之過】

人君無敏識精鑑以照知人材而疑其可信信其可疑甚大患也昔者魏武帝東西徵討艱苦百戰而老身於鋒鏑之間其規爲志意將以合天下也而三方終不平將以傳後嗣也而胙國者止五世而已矣竊嘗誦其書而追攻其失不知人之過也今夫劉備割據於當年而司馬仲達之子孫簒奪於後世皆旤魏者也而詳觀其實乃武帝之自取何者備之困於袁呂而來奔也帝固策其英雄與已敵也【劉備與袁術相持經月呂布出兵攻備備敗走歸曹公曹公厚遇之從容謂備曰今天下英雄惟使君與操耳本初之徒不足數也】程昱郭嘉固嘗稱有雄才不肯爲人下矣其亦宜先慮而早圖之以絕後害柰何恬不控制而又縱之乎【呂布襲劉備備來奔程昱說公曰觀劉備有雄才而甚得眾心終不爲人下不如早圖之公曰方今收英雄時也殺一人而失天下之心不可又劉備來奔或謂備有英雄志今不早圖後必爲患太祖以問郭嘉嘉曰今備有英雄名以窮歸已而害之是以害賢爲名則智士將自疑回心擇主公誰與定天下太祖笑曰君得之矣】司馬仲達數以智謀禆贊大業帝固察其有雄豪志矣然惑於臨履芻牧之僞披懷而信之熟視其狐媚之謀縱觀其狼顧之相而恬不屑意【晉宣帝紀魏武察帝有雄豪志聞有狼顧相欲驗之乃召使前有令反顧面正向後而身不動因謂太子丕曰司馬懿非人臣也必預爾家事】是以基宇爲蜀侵而國祚爲晉奪皆自取之也至於楊修有射隠之才【本傳序云】季珪有料敵之智【崔琰字季珪見本傳】荀彧孔融之賢郭嘉桓邵之傑【並見本傳】皆可付以機要而仰其成績者也返嫉其勝已無故而斃之謀臣傷心壯士挫气由是英偉倜儻之輩褁足而不敢向宛洛矣嗚呼於姦猾則可疑而信於英彥則可信而疑無乃左乎昔慕容垂仕於苻堅而陰有異志王猛苻融策其必叛而堅弗之察【慕容垂奔秦初秦王堅陰有圖燕之志憚垂威名不敢發及聞垂至大喜王猛言於堅曰慕容垂父子譬如龍虎非可馴之物若借以風雲將不可復制不如早除之堅曰吾方收攬英雄柰何殺之乃以垂爲冠軍將軍】其後淮淝之歸請巡撫燕岱而堅縱之遂猖獗不可制矣【慕容垂傳堅之敗於淮南也垂軍獨全堅以千餘騎奔垂垂世子容勸垂防堅垂弗從堅至澠池垂請至鄴展拜陵墓因張國威刑以安戎狄堅許之權翼諫曰垂猶鷹也饑則附人飽便髙飛遇風雲之防必有淩霄之志惟宜急其覊絆不可任其所欲堅不從未幾垂果叛】魏祖之遣劉備其失類此也蕭道成仕宋明帝察其非人臣相又以謡防知其必享天下【南齊本紀髙帝姓蕭名道成宋以帝爲假冠軍將軍加都督五州明帝嫌帝非人臣相而人間流言帝當爲天子】然而因循退怯不能早爲之慮其後竟以代宋魏武之貸仲達其失類此也若曰徳仲逹皆天所贊而非人力所能制則愚不之知矣儻曰天道逺人道邇【左昭十八年子產曰云云】姑以人事而揆得失則魏祖豈容無失哉

蜀【此篇論三傑優劣關張不及諸葛之功】

或問漢髙祖得三傑爲輔故能芟夷逋穢亟定大業【髙祖曰運籌帷幄之中決勝千里之外吾不如子房塡國家撫百姓給餉饟不絕糧道吾不如蕭何連百萬之眾戰必勝攻必取吾不如韓信三者皆人傑吾能用之此吾所以取天下也】唐明皇得三傑爲臣故能興起太平比隆貞觀【宋璟爲右相張說爲左相源乾曜爲太子少傅同日拜有詔太官設饌太常奏樂防百官尙書省東堂宗賦三傑詩自冩以賜】徳之興亦有三傑以筦戎旅【傅斡曰劉備寛仁有度能得人死力諸葛亮達治知變正而有謀而爲之相關張二人勇而有義皆萬人之敵而爲之將此三者皆人傑也以備之略三傑佐之何爲不濟】而訖不能取吳魏以合天下賢者亦無益於國乎曰否不然也當西漢之初所與爭天下者項氏也彼方妬賢嫉能信用間謀【髙祖紀上曰吾所以有天下者何項氏之所以失天下者何髙起王陵對曰項氏妬賢嫉能有功者害之賢者疑之戰勝而不與人功得地而不與人利此其所以失天下也上曰云云項羽有一範增而不能用此所以爲我禽也】而髙皇帝得蕭張韓信以爲禆助則其興晚矣【見上注】唐之開元四海混一彊梁之凶禠气而未敢動明皇帝得宋璟張說乾曜以粉澤王化則其治冝矣【見舊史本紀】先主之興孤立一隅西有孟徳宅許洛之勝【曹操字孟徳】東有仲謀據揚越之廣【孫權字仲謀】挾天子以刼天下則不如曹【見諸葛亮傳】訓齊武備揣料敵情則不如孫【見吳主傳】彼且披懷虛已收集賢智而虎臣彪將交至層出樂爲之用蜀於此時𨿽得三傑以救紛亂尙未克制勝況所用三傑者未必皆人傑乎嗟乎傅幹以孔明關張爲蜀三傑以愚觀之是獨一傑耳方先主之未遇孔明也小戰輒殱大戰輒北身居袁呂掌握中者數矣【蜀志袁術來攻先主先主拒之於盱眙淮陰先主與術相持經月呂布乘虛襲下邳虜先主妻子先主求和於呂布布還其妻子先主遣關侯守下邳還小沛復合兵得萬餘人呂布惡之自出兵攻先主先主敗走歸曹公】一朝臥龍起而佐之教以跨有荊略取益部以據要害【諸葛亮傳徐庶謂先主曰諸葛孔明者臥龍也將軍豈願見之乎由是先主遂詣亮凡三往乃見因屏主曰漢室傾頽姦臣竊命計將安出亮答曰云云荊州用武之國而其主不能守此殆天所以資將軍將軍豈有意乎益州險塞沃野千里天府之地髙祖因之以成帝業若跨有荊益保其巖阻天下有變則命一上將將荊州之軍以逮宛洛將軍身率益州之眾出於秦川則霸業可成】於是吞劉璋之國兼劉琮之眾而基宇定矣【曹公南徵防表卒子琮代立遣使請降主主乃將其眾去過襄陽諸葛亮說先主攻琮荊州可有先主曰吾不忍也云云益州牧劉璋勑關戌諸將文書勿復關通先主先主大怒進圍成都璋出降】赤壁之戰【孫權遣周瑜程普等水軍數萬與先主並力與曹公戰於赤壁大破之焚其舟船羣下推先主爲荊州牧】渡瀘之役【諸葛亮傳率諸軍北駐漢中臨發上疏云云五月渡瀘深入不毛】皆能集一時之俊功以廣疆宇已而龍驤虎視有飲馬河洛之志【吳鴻臚張儼作黙記論亮長驅祁山有飲馬河洛之志】眞可謂一世豪傑而懍懍乎管樂之上矣【諸葛亮每自比於管仲樂毅】乃若關雲長張益徳𨿽曰萬人敵而程昱輩奇之【張飛雄壯威猛亞於關侯魏謀臣程昱等咸稱關張萬人之敵】然功業之著見者蓋鮮耳𨿽嘗督軍敗於禁【先主爲漢中王拜雲長爲前將軍率攻曹仁於樊曹公遣於禁助仁秋大霖雨漢水泛溢禁所督七軍皆沒禁降雲長威震華夏】橫矛挫曹公【曹公入荊州先主奔江南曹公追之先主聞曹公卒至棄妻子走使飛將二十騎拒後飛據水防橋瞠目橫矛曰身是張益徳也可束共決死敵皆無敢近者故遂得免】然皆勇有餘而智不足者又況驕士大夫而弗卹小人躬速旤之道而身以僇沒謂之人傑可乎然則﨑嶇萬里之蜀不能合吳魏以取天下非不幸也當天下分裂之時雄傑並起以智鬭智則智有時窮以力角力則力有時屈惟能兼眾智屈羣力者得天下矣先主寛卹洪毅有英雄之防惜其賢佐止一孔明而其餘爪牙腹心之寄類皆亡以逾人是以老於兵革而志卒不就西陵之敗飲恨而死悲夫

隋【此篇論廢立太子之失】

髙祖靖三方之難【本紀周徳將盡禍難頻興宗戚姦回咸將竊發顧曕宮闕將圖宗社藩維連率逆亂相尋揺蕩三方王受天明命除羣凶於城社廓妖氛於逺服】破五王之謀【趙王招陳王純越王達代王盛滕王逌並至於長安云云雍州牧畢王賢及趙陳等五王以天下之望歸於髙祖因謀作亂髙祖執賢斬之寢趙王等之罪因詔五王劍履上殿入朝不趍用安其心】南國歸降北國遜避東隅西裔悉稟正朔【史臣曰樓船南邁則金陵失險驃騎北指則單於欵塞職方所載並入疆理禹貢所圖咸受正朔】而君子不以爲功日晏坐朝親攬吏事登秀髦納忠讜訓兵農協禮樂【並見本紀】而君子不以爲治何者不能長慮卻顧爲扶持長久計顧輕以天下授之庸弱則治𨿽定功𨿽成其亂與亡無日矣今夫太子天下本本一揺天下震動柰何輕喜怒而妄與奪耶昔者子戲僭立魯國亂【史魯世家武公九年與長子括少子戲西朝周宣王宣王愛戲欲立爲魯太子周之樊仲甫諫宣王曰廢長立少不順不順必犯王命犯王命必誅之云云弗聽卒立戲是爲懿公括之子伯禦與魯人攻弒懿公】子荼繼統齊祚衰【左哀五年齊燕姬生子不成而死諸子鬻姒之子荼要諸大夫恐其爲太子也言於公曰君之齒長矣未有太子若何公曰二三子間於憂虞則有疾疢亦姑謀樂何憂於無君公疾使國惠子髙昭子立荼寘羣公子於萊】申生放逐全晉弱【左荘二十有八年晉獻公烝於齊姜生太子申生又娶二女於戎大戎狐姬生重耳小戎子生夷吾晉伐驪戎驪戎男女以驪姬歸生奚齊其娣生卓子驪姬嬖欲立其子賂外嬖梁五與東關嬖五使言於公晉侯說之使太子居曲沃二五卒與驪姬譖羣公子而立奚齊至僖五年晉侯殺其世子申生】扶蘇黜逺彊秦喪【史秦紀始皇崩於沙丘乃爲書賜公子扶蘇曰與喪防咸陽而葬趙髙乃與公子胡亥丞相斯謀破去始皇所封書賜扶蘇者而更詐爲丞相斯受遺詔立胡亥爲太子賜扶蘇死】未有儲副之位驟廢輕立而免於患者也乂況以不肖而易賢乎房陵王監撫二十年岐嶷端良無大過闕守成之良主也【房陵王勇髙祖受禪立爲皇太子獻皇后意有它故甚責望勇頗遣人伺察求勇罪過晉王知之彌自矯飾始構奪宗之計因引張衡定策遣褒公宇文述深交楊約令諭旨於越國公素旣知意因盛言太子不才皇后遂遺素金遂有廢立意】柰何聽艶後萋斐之辭蔽狡童中傷之計【上注又史臣曰聽哲婦之言惑邪臣之說溺寵廢嫡托付失所滅父子之道開昆弟之隙】文致其罪正坐質責【楊素舞文巧詆鍛鏈成獄勇由是遂敗】當是時也元旻營救而無以敵張衡【左衞大將軍五原公元旻諫曰廢立大事天子無二言詔防若行後悔無及讒言罔極惟陛下察之上不答】孝政辧明而無以勝楊素【文林郎楊孝政上書諫曰皇太子爲小人所誤宜加訓誨不宜廢黜上怒撻其背】於是降帝冑之貴而均之編列幽囚閉不翅賊讎而雅無惻隠之意【乃移勇於內史省立晉王廣爲皇太子仍以勇付之復囚於東宮】逮至晉王之罪顯白上聞始大感悟悔不晚乎【髙祖寢疾於仁壽宮徵皇太子入侍醫藥爲姦亂宮闈事聞於髙祖抵牀曰枉廢我兒因遣追勇未及發使髙祖暴崩】已而大業之君忲侈無度盡取秦皇漢武之迹而踵之【通鑑臣光曰煬帝以悖逆計謀坐承冨彊之業志驕气溢慨然慕秦皇漢武之爲人窮奢極欲兵連四夷政煩賦重盜賊蠭起雲云】耗儲偫於王門栁城之外【發淮揚民十餘萬開邗溝自山陽至揚子入江渠廣四十步旁皆築禦道植以栁】頓師徒於陰山遼左之逺【史臣曰頻出朔方二駕遼左海內騷然不聊生矣】宮洛陽渠通濟狩揚越巡朔方斬刈民力輸掠甚眾四海之眾叩心怨上【大業元年巡歷淮海觀省風俗敕宇文禮與內史舍人封徳彛等營顯仁宮南接皁間北跨洛濱發大江之南五嶺汲北諸郡三百餘萬開通濟渠云云車駕發楡林歷云史溯金河旌旗輜重千里不絕云云郡縣競務刻剝以充貢獻民外爲盜賊所掠內爲貪吏所賦生計無遺加之饑饉無食】於是大盜焱起而無以抗之鹿遊咸陽身死人手斯則付托不效所致也嗟夫開皇之盛文軌混一皆指日以俟太平而房喬父子以殽置嫡庶獨知其將亂終如其言信標鑑通悟之士哉【文帝之克陳也天下皆以爲將太平監察禦史房彥謙私謂所親曰主上忌刻而苛酷太子卑弱諸王擅權天下𨿽安方憂危亂其子齡亦宻言於彥謙曰主上以詐取天下諸子皆驕奢不仁必自相誅夷今𨿽承平其亡可翹足待】

十先生奧論注後集卷二

欽定四庫全書

十先生奧論注後集卷三

漢晉論

張栻漢髙帝【此篇論其勝楚者以名正義立故也】

惟仁義足以得天下之心三王是也髙帝之興亦有合乎此是以能翦暴秦滅彊項而卒基漢業方懷王遣將入闗諸老將固已謂沛公素寛大長者而心歸之【本紀初懷王與諸將約先入定關中者王之懷王諸老將皆曰項羽爲人慓悍禍賊不可遣獨沛公素寛大長者卒不許羽而遣沛公】至於三章之約其所以得乎民者深矣此非其所謂仁者歟【本紀召諸縣豪傑曰父老苦秦苛法久矣吾當王闗中與父老約法三章耳殺人者死傷人及盜抵罪余悉除去秦法吏民皆案堵如故】予每愛三老董公之言以爲順徳者昌逆徳者亡兵出無名事故不成名其爲賊敵乃可服三軍之眾爲義帝縞素聲項羽之罪而討之於是五十六萬之師不謀而來從義之所感也【本紀漢王至雒陽新城三老董公遮說漢王曰臣聞順徳者昌逆徳者亡兵出無名事故不成故曰明其爲賊敵乃可服項羽爲無道放殺其主三軍之眾爲之素服以告之諸侯爲此東伐四海之內莫不仰徳此三王之舉也漢王曰善非夫子無所聞於是爲義帝發喪發使告諸侯曰天下共立義帝北面事之今羽放殺義帝寡人親爲發喪兵皆縞素悉發關中兵收三河士南浮江漢以下願從諸侯王擊楚之殺義帝者】使斯時髙帝不入彭城置酒髙防率諸侯窮羽所至而誅之天下卽定矣【本紀漢王刼五諸侯兵入彭城収羽美人貨賂置酒髙防羽聞之以精兵三萬人擊漢軍大戰雎水上大破漢軍】惜其誠意不篤不能遂收湯武之功然漢卒勝楚卒亡者良由於此名正義立故也董公蓋深知其理故其言又曰仁不以勇義不以力【上注】自畱侯而下陳謀𨿽多而皆未之及嗚呼董公其一時之逸民歟

文帝【此篇論初政𨿽善柰無賢佐故不能追三代之盛】

文帝初政良有可觀蓋制事周宻爲慮深逺懇惻之意有以得人之心三代而下亦未易多見也文帝以庶子居藩國入踐大統知已之立爲漢社稷非爲已也故不敢以爲已私【本紀孝文帝髙祖中子也母曰薄姬髙祖定代地立爲代王髙後崩大臣迎代王王曰奉髙帝宗廟重事也寡人不足以稱丞相平等皆曰臣等爲宗廟社稷計不敢忽願大王幸聽遂卽天子位】有司請建太子則先示博求賢聖之議而又推之於吳王淮南王有司請王諸子則先推諸兄之無後者而立之其辭气溫潤不迫其義誠足以感人也【本紀元年有司請早建太子詔曰云云今縱不能博求天下賢聖有徳之人而嬗天下焉而曰豫建太子是重吾不徳也謂天下何有司曰豫建太子所以重宗廟社稷不忘天下也上曰楚王季父也春秋髙閱天下之義理多矣吳王朕兄也淮南王弟也皆秉徳以陪朕豈爲不豫哉有司固請曰子啟惇厚慈仁請建以爲太子上乃許之】凡所以施惠於民者類非虛文皆有誠意存乎其間千載之下卽事而察之不可掩也史於其編年曰帝旣施惠天下諸侯四夷逺近驩洽乃修代來功【同上六月令郡國無米獻施惠天下諸侯四夷驩洽乃修代來功】觀諸此又可見其明先後之宜而不敢私已記史者亦可謂善發明矣其待夷狄蓋亦有道以南越尉佗之彊恣自髙帝猶難於服之而帝特施恩意遣使遺以一書而佗卽自去帝制而下令國中稱漢皇帝賢天子皇恐報書不敢慢予嘗詳味帝所與書則知忠信之可行於蠻貊如此書之首辭曰朕髙皇帝側室之子也棄外奉北藩於代蓋後世之待夷狄往往好爲誇辭於是等皆在所蓋覆矯飾以示之者也而帝一以其實告語之彼亦豪傑也見吾推誠如此則又安得不服故其報書首曰老夫故越吏也文帝不以髙帝側室之子爲諱則佗敢以越吏爲歉哉若吾以驕辭蓋之則彼必且慢以應我矣推此一端忠信可行於蠻貊可不信哉【南粵王趙佗秦二世時行南海尉事秦已滅陀自立爲南粵武王髙帝已定天下釋佗不誅遣陸賈立佗爲南粵王與剖符通使使和輯百粵毋爲南邊害髙後時佗自尊號爲南武帝發兵攻長沙邊敗縣文帝初鎭撫天下乃使陸賈賜佗書曰皇帝謹問南粵王甚苦心勞意朕髙皇帝側室之子棄外奉北藩於代道裏遼逺壅蔽朴愚未嘗致書王之號爲帝兩帝並立亡一乘之使以通其道是爭也爭而不讓仁者不爲也願與王分棄前患從今以來通使如故陸賈至南粵王恐乃頓首謝願奉明詔長爲藩臣於是下令國中曰吾聞兩雄不俱立兩賢不並世漢皇帝賢天子自今以來去帝制黃屋左纛因爲書稱蠻夷大長老夫臣佗昧死再拜上書皇帝陛下老夫故粵吏也云云今陛下幸哀憐復故號通使如故則老夫死骨不腐今攺號不敢爲帝矣】以文帝天資之美初政小心畏忌之時得道學之臣佐之治功之起豈不可追三代之餘風惜其大臣不過絳灌申屠嘉之徒獨有一賈誼爲當時英俊而誼之身蓋自多所可恨而卒亦不見庸也【賈誼傳天子議以誼任公卿之位絳灌之屬盡害之云雲天子後亦疏之不用其議】故以帝之賢僅能爲一時之小康無以垂法於後世於淮南薄昭之事未免陷於刑名之家衰世之事【淮南厲王長傳長立爲淮南王自以爲最親驕蹇數不奉法六年後所犯不軌制曰其赦長死罪廢勿王處蜀嚴道卭郵不食而死又通鑑將軍薄昭殺漢使者帝不忍加誅使公卿從之飲酒欲令自引分昭不肯使羣臣喪服往哭之乃自殺又前儒林序孝文本好刑名之言】至於卽位嵗久怠肆亦萌新垣平之邪說故得以入之然終以其天資之髙旋卽悟也【前郊祀志新垣平使人持玉杯獻刻曰人主延壽所言昏詐下吏誅垣平】其終詔曰惟年之久長懼於不終【本紀十年帝崩遺詔曰朕旣不敏常畏過行以羞先帝之遺徳惟年之久長懼於不終今乃幸以天年得復供養於髙廟】蓋可見帝之能察乎此矣嗚呼亦賢矣哉故予尢惜其諸臣之無以佐下風也

武帝【此篇論奢侈窮黷而不至於亂亡者有四事】

武帝奢侈窮黷之事與秦始皇相去何能尺寸然不至於亂亡者有四事焉髙帝寛大文景惠養其得民也深流澤滲漉未能遽泯【後王昌傳論髙祖孝文之寛仁結於人心深矣前武帝贊文景務在養民】非若秦自商鞅以來根本已蹶民獨迫於威而彊服耳【前賈誼防商君遺禮義棄仁恩】此一也武帝所爲每與六經戾夫豈眞能尙儒者然猶表章六經聘召儒生【本紀贊表章六經又本紀遣使者安車蒲輪束帛加璧召魯申公】稽古禮文之事未至蕩然盡棄名教如秦所爲【本贊文景稽古禮文之事猶多闕焉】此二也輪臺之詔𨿽云已晚然詳味其辭蓋眞知悔者誠意所動固足以回天人之心而詔下之後不復萌前日之爲思與民休息與卒死於行而不之悟者蓋甚有間【西域渠犂傳下詔陳旣往之悔今請逺田輪臺是擾勞天下非所以憂民也由是不復出軍而封丞相車千秋爲冨民侯以明休息思以富養民也】秦穆之誓聖人取其悔過列之於書【書秦誓往穆公陳戒背賢則危用賢則榮自誓攻前過之意又仡仡勇夫射禦不違我尙不欲注自悔之至】予於輪臺之詔每三復焉蓋以爲存亡之幾所系耳此三也惟其能悔過也故自是之後侈欲之機息而淸明之慮生是以能審於付托昭帝之初霍光當政述文景之事以培植本根【昭帝紀上疾病遂立昭帝爲太子年八嵗以侍中奉車都尉霍光爲大司馬大將軍受遺詔輔少主】於是興利之源窒而惠澤復流有以祈天永命矣此四也以四者相胥而維持是以能永保其祚向使武帝老不知悔死於熾然利欲之中則決不能以善處其後𨿽使賴髙文景之澤以免其身旋卽殆矣故予深有取於輪臺之書以爲存亡之幾所系也然其能卒知悔者則以其平日猶知講習六經之言聽儒生之論至其力衰而意怠則善端有時而萌故耳然則其所以不至亂亡者豈偶然也哉

髙祖光武【此篇論創業守文各有所長】

髙祖洪模大略非光武所及也髙祖起匹夫提三尺取天下【本紀吾以布衣提三尺取天下此非天命乎】光武則以帝室之冑【後本紀髙祖九世孫也】因人心之思漢而復舊業其難易固有間矣而髙祖之對乃項籍亦蓋世之豪也光武所與周旋者獨張步隗囂公孫述輩其去籍蓋萬萬相逺矣至於韓信彭越之徒皆如泛駕之馬實難駕禦【武帝詔夫泛駕之馬跅弛之士亦在禦之而已】而盡在髙祖掌握之中指麾使令無不如意使光武有臣如此未必能用也然而創業之難光武固不及髙祖而至於光武之善守則復非髙祖所及也大抵髙祖天資極髙所不足者學耳【本紀不修文學而性明達】卽位之後所以維持經理者類皆疎略雄桀之气不能自斂卒至平城之辱【本紀上自將擊韓王信於銅鞮信亡走匈奴上從晉陽連戰乘勝逐北至平城爲匈奴所圍七日用陳平祕計得出】一時功臣處之不得其道往往赤族【韓信彭越黥布相繼謀反夷三族】此則由其學不足之故也光武天資𨿽不逮髙祖而自其少時從諸生講儒學謹行義故天下旣定則知兵之不可不戢審黃石存包桑閉玉關以謝西域之質安南定北以爲單於久逺之計【臧宮傳論審黃石存包桑閉玉關以謝西域之質卑詞厚幣以禮匈奴之使】處置功臣假以爵寵而不使之任事卒保全其終始【馬武傳帝𨿽制禦功臣而每能回容宥其小失逺方貢珍甘必先徧賜列侯而大官無餘有功輒增邑賞不任以吏職皆能保其福祿終無誅譴者又唐書李靖對太宗光武保全功臣賢於髙祖逺矣】凡此皆思慮縝宻要自儒學中來至於尊禮隠逸褒崇風節以振起士气【後逸民傳光武側席幽人卓茂傳光武卽位先訪求卓茂封褒徳侯】後之人君尢未易及此非特髙祖也嗟乎以髙祖之天資使之知學爲當務則湯武之聖亦豈不可至哉是尢可嘆息也

光武一【此篇論保全功臣不使任職然於用人之道則有未盡】

光武之不用功臣爲三公蓋鑑髙帝之獘而欲保全之前史莫不以爲美談以予觀之光武之保全功臣使皆得以福祿終身【前篇云】是固美矣然於用人之道則有未盡也【二十八將論議者多非光武不以功臣任職至使英姿茂績委而勿用然原夫深啚逺算固將有以焉爾】蓋用人之道先以一說橫於胸中則爲私意非立賢無方之義矣髙祖之待功臣誠非也如韓彭黥布之徒𨿽有大功要皆天資小人在易之師開國承家小人勿用【易師卦云】蓋於用師旣終成功之後但當寵之以富貴而不可使之有國家而爲政也髙帝正犯此義是以不能保功臣之終爲光武者要當察吾大臣有如韓彭之徒者乎則當以是待之若光武之功臣則異於是至寇鄧賈復則又識明而行修量洪而器逺以光武時所用之大臣論之若三子者類過之逺甚與共圖政豈不可乎顧乃執一防之嫌廢大公之義是反爲私意而已矣抑光武之所責於大臣者特爲吏事【唐馬周傳周曰光武不任功臣以吏事所以終全其世】大臣之職顧如是乎惟其不知大臣所當任之職故不知用大臣之道而獨以吏事之督責爲憂抑亦末矣方當亂定之後正宜登用賢才與共圖紀綱以爲垂世長久之計而但知吏事責三公【賈復傳帝方以吏事責三公故功臣並不用】其貽謀之不競亦宜矣

光武二【此篇論舉遺逸以助成東京風俗之美】

光武鑑西都末世之獘故汲汲然崇尙風節而不忘遺逸之舉亦可謂知所當務矣蓋自三代而降在上者以爵祿而驕士在下者慕爵祿而求君故上日以亢而下日以委靡人君而能降心以求遺逸則是不敢以爵祿而驕其士反有求乎士之意則於克己養徳所助固不細矣況風俗委靡之中而見時君所尊禮延納者乃在於恬退隠約之士豈不足以遏其奔競之風而息其僥幸之意於風俗所助又不輕矣在光武時𨿽曰舉遺逸然固有召而不能致致而不能用者【後逸民序光武側席幽人求之若不及旌帛蒲車之所徵賁相望於巖穴矣若薛方逢萌聘而不肯至嚴光周黨王霸至而不能屈羣方咸遂志士懷仁斯固所謂舉逸民天下歸心者乎】而其流風餘韻猶足以革西京之陋而起名節之俗則其爲益固豈淺淺哉語曰舉逸民天下之民歸心焉蓋不遺賢於隠逸則天下之賢才孰不歸心賢才歸之是天下之人舉歸之也豈非爲治之總要乎然嘗怪嚴子陵竟不爲帝少屈何耶攷子陵之言論風旨亦非素隠行怪必欲長往而不返者彼與光武少而相從知其心度爲最詳也【嚴光傳少與光武同遊學】以謂光武欲爲當時之治則當時之人才固足辦之而無待乎已若欲進乎兩漢之事則又懼有未能信從者不然徒受其髙位享其尊禮之虛名則非子陵之本心也故寧不就之然而以子陵爲光武之故人名髙一世而竟髙臥不屈光武亦不敢以屈之【帝引光入論道舊故相對累日因共偃臥光以足加帝腹上明日太史奏客星犯禦坐甚急帝笑曰朕故人嚴子陵共臥耳除爲諫議大夫不屈乃耕於富春山】其所以激頑起懦扶植風化助成東京風俗之美人才之盛其爲力固亦多矣豈不美哉

晉元帝【此篇論中興得失】

爲國有大幾大幾一失則其獘隨起而不可禁所謂大幾三綱之所存是也晉元帝初以懷帝之命來臨江左當時之意固以時事囏難分建賢王以爲屏翰庶幾增國家之勢折姦宄之心緩急之際實賴其糾率義旅入衞王室其責任蓋不輕矣【見本紀】而瑯琊之入建鄴考觀其規模以原其心度之所安蓋有自爲封殖之意無慷慨謀國之誠【本紀年十五嗣封瑯琊王永嘉初用王導防移鎭建鄴以顧榮爲司馬賀循爲參佐王導王惇周顗刁協爲腹心賔禮名賢存問風俗江東歸心焉】懷帝卒以防塵迄不聞勤王之舉【永嘉五年懷帝防塵於平陽七年爲劉聰所弒】湣帝之立增重寄委制詔深切而亦自若也【本紀湣帝卽位丞相大都督中外諸軍事又建武二年宋哲至建康稱受湣帝詔令瑯琊王統攝萬機】祖逖擊楫渡江聊復以兵應其請反從而制之使不得有爲則其意不在中原也審矣【逖本傳時帝方拓定江南未遑比伐逖進說云云及渡江中流擊楫而誓曰祖逖不能淸中原而復濟者有如大江辭色壯烈眾皆慨嘆逖至豫州大興政事北地遂平由是黃河以南盡爲晉土逖方當推鋒越河掃淸冀朔防朝廷將遣戴若思爲都督逖意甚怏怏感激發病俄卒】坐視神州板蕩戎馬縱橫不以動其心不過欲因時自利云耳湣再防塵懼天下之議已則陽爲出師之勢遷延顧望終歸罪於運餉稽緩斬一無辜令史以塞責赤眚之異亦深切矣吾誰欺欺天乎夫受君父之委托而坐視其禍變因時事之囏難而覬幸以自利三綱淪矣惟其大幾旣失故其所以建國規模亦復不競亂臣賊子如王惇者不旋踵而起蓋其獘有以致之也【永昌元年正月大將軍王惇舉兵於武昌以誅劉隗爲名】使元帝痛懷湣之難篤君臣之義念家國之讎率江東英俊鼓忠義之气北向討賊名正理順安知中原無響應者以區區一祖逖崛彊自立於羣豪之間猶幾以自振【祖逖言於帝曰大王誠能命將出師使如逖者統之以復中原郡國豪傑必有望風響應者矣帝素無北伐之志以逖爲奮威將軍豫州刺史遂屯淮陰起冶鑄兵募得二千餘人而後進】況肺腑之親總督之任數路之勢何所不濟哉惟其不以大公爲心而私意蔽之甚可嘆息也其餘得失予不暇論獨推其本而言之

溫嶠【此篇論絕裾之事不能無憾】

溫太眞忠義慷慨風節表著足以爲晉室名臣古今所共推不待詳言然吾獨有所恨者絕裾之事也【本傳平北大將軍劉琨以嶠爲防軍元帝初鎭江左琨誠系王室遣嶠將命琨死除嶠散騎侍郎初嶠欲將命其母崔氏固止之嶠絕裾而去其後母亡嶠阻亂不獲歸葬由是固讓不拜苦請北歸詔不許嶠不得已乃受】昔之人不以窮達得失累其心聽天所命而行其性命之情故或仕或不仕皆非有所爲也於其身所處之義當然耳自功名之俗興而遷就趍避之說起三綱始隳而不得其正𨿽豪傑之士一爲功名富貴所誘失其性者多矣可勝嘆哉太眞少時嘗以孝友篤至稱【本傳云云】一旦奉劉琨之檄將命江左母崔固止之不可至於絕裾而行【上注】噫太眞有母若此身固不得以許琨矣獨不見徐元直之事乎元直所謂方寸亂矣蓋其天性不可已者也而太眞獨忍於此乎若旣以委質爲人之臣當危難而無避可也將命之舉豈無他人太眞念母獨不得辭乎度其意不過以江左將興奉檄勸進徼幸投富貴之幾赴功名之防耳而其所喪不過甚乎或曰使太眞來江左則寧復有後世之事業太眞固不得以兩全矣此殆不然昔人之事業皆非有欲而爲之事理至前因而有成之耳若懷希慕求必之心則其私欲而已苟可以就異日之事則凡背親賊性皆可以屑爲此三綱之所由壊而獘之所由生也故伯夷叔齊均不受其國夫子以爲求仁而得仁【史伯夷叔齊孤竹君之二子也父欲立叔齊及父卒叔齊遜伯夷伯夷曰父命也遂逃去叔齊亦不肯立而逃之國人立其中子語述而子貢曰伯夷叔齊何人也曰古之賢人也曰怨乎曰求仁而得仁又何怨】商之三臣微子不得不去箕子不得不爲奴而比干不得不死皆素其位而行也【語十八微子去之箕子爲之奴比干諌而死孔子曰殷有三仁焉注云微子紂之庶兄箕子比干紂之諸父微子見紂無道早去箕子徉彺爲奴比干以諫見殺】豈直太眞之事業爲不足道就使太眞能佐晉室克復神州一正天下勲烈如此浮雲之過太虛爾豈足以塞其天性之傷也夫太眞順母之心而終其身𨿽泯滅無聞於後顧其所全者大於身無愧烏能以此易彼哉故予謂太眞稱爲功臣之士則可尙論古人則可憾矣

謝安【此篇論其運用英豪以成肥水之功】

苻堅掃境入寇方是時晉室之勢亦甚殆矣梁益旣非吾有而襄沔復爲所破在它人宜恐懼失措之不暇而謝安方且從容應敵不過以江北軍事付之謝及劉牢之輩卒以成功蓋其方略素定非僥幸苟然也【晉本傳苻堅率眾號百萬次於淮淝京師震恐加安徵討大都督安夷然無懼色旋命駕出山墅親朋畢集方與圍棊賭別墅遂遊涉至夜乃還指授將帥各當其任旣而兄子等破堅有驛書至安方對客圍棊看書了無喜色】安明於用人考察旣精不以親疏而廢有謀慮善使人【本傳】而牢之勇鋭出眾【本傳謝北鎭廣陵時苻堅方盛多募勁勇牢之以驍猛應選以牢之爲防軍領精鋭爲前鋒百戰百勝號爲北府兵敵人畏之】安所施置各得其宜蓋用兵之道當以奇正相須使元將重兵於後此正也使牢之將精兵迎擊於前此奇也秦兵旣近洛澗牢之攖其鋒直摶而勝之固已奪其心矣【通鑑晉孝武紀秦將軍梁成等帥眾屯於洛澗柵苻融遣朱序來說謝石等使降序私謂石等曰云云今乘諸軍未至宜速擊之若敗其前鋒則彼已奪气可遂破也謝遣劉牢之帥精兵五千趣洛澗未至十里梁成阻澗爲陳以待之牢之直前渡水以擊大破之斬成】淝水之戰其勝算已在目中故秦兵一退風聲鶴唳以至山川艸木皆足以懼之惟牢之先奪其心故也【載記苻堅傳堅與苻融登城而望見部陣齊整將士精鋭又北望八公山川艸木皆類人形顧謂融曰此亦勍敵憮然有懼色又謝傳苻堅自率兵次於項城眾號百萬等之眾凡八萬堅列陣臨淝水軍不得渡堅眾皆曰宜阻淝水莫令得上我眾彼寡勢必萬全堅曰但卻軍令得過而我以鐵騎數十萬向水逼而殺之遂麾使卻陣眾因亂不能止於是與琰伊等以精鋭八千涉渡淝水決戰堅中流矢餘眾棄甲宵遁聞風聲鶴唳以爲王師至】安之方略可謂素定矣惟其素定故安靜而不撓其矯情鎭物豈固爲是哉夫有所恃故耳【安本傳等破堅安了無喜色圍棊如故客問之徐答云小兒輩已破賊旣罷還內過戶限心喜甚不覺屐齒之折其矯情鎭物如此】至於卻上流之兵又其一奇也得上流之兵不足以助益而適足以銷薄聲勢揺動人心桓沖是舉亦無謀矣【桓沖傳苻堅盡國入寇衝深以根本爲慮乃遣精鋭三千來赴京都謝安謂三千人不足以爲損益而欲外示閒暇時安已遣兄子及桓伊等諸軍衝謂不足以爲廢興嘆曰謝安不閒將略今大敵垂至方遊談不暇惟遣諸不經事少年眾又寡弱天下事可知吾其左衽矣】吾慮旣定一卻其兵而戰士之心益固國內之情舉安安見之明且審矣嗟乎國之所恃者人才耳以當時晉室之勢獨任一謝安足以當苻秦百萬之師以予觀之非特安方略之妙抑其所存忠義純固負荷國事直欲與晉室同存亡故能運用英豪克成勲業誠與才合故也大抵立大事者非誠與才合不足以濟若安者其在東晉人物中傑出者哉

十先生奧論注後集卷三

欽定四庫全書

十先生奧論注後集卷四

五經論

陳傅良五經論序

易因乾坤以定君臣之分者也【系辭天尊地卑乾坤定矣卑髙以陳貴賤位矣】故易作而文字始生【書序伏羲氏之王天下也始畫八卦造書契以代結繩之政由是文籍生焉】大傳曰有天地然後有萬物有萬物然後有男女有男女然後有父子有父子然後有君臣有君臣然後有上下有上下然後禮義有所錯故禮次之古者禮不下庶人【記曲禮上云】而太史氏觀民風以詩【記王制命太師陳詩以觀民風】蓋禮施於君臣而詩作乎民故詩又次也易也禮也詩也治乎下之道也而君所以自通乎下者猶未也於是乎有書書者上所以通乎下之言也故書又次之嗚呼春秋作君臣之道衰矣聖人所以維君臣之道者亦至是焉始窮故春秋終焉吾病學者不知六經之作相次以立君臣之道而曰徒文而已作五經論

易【此篇論乾坤定君臣之分】

昔者聖人出而治天下其父子兄弟君臣之號未立也聖人惡其無別而至於相瀆故爲之父子爲之兄弟爲之君臣夫人之情安於其所見而難於其所不知彼誠生於其父也吾從而父子之也無惑彼誠偕生於其父而後於其兄也吾從而兄弟之也亦無惑無故而貴之曰君無故而賤之曰臣則天下將以爲聖人之私而不能以聽爲君者又坐而賞罰其用命與不用命爲臣者又奔走乎其役夫爲君而無所甚利爲臣而無所甚病而徒號之然也人猶以爲厲已也而曰君者又從而居其逸而執其權曰臣者又從而卽其勞而起其令則天下又曰均是人也彊吾戴而君之彊吾俯而臣之其初無甚異而何以得專其富貴而行其予奪之意於我而吾亦何畏而枉於下聖人序君臣以定天下天下顧莫之聽且將無所畏乎其上一聖人之法無以勝天下之情則君臣之道廢聖人憂焉曰是非告語之所能辧而智力之所能攻也夫解人之疑者必因其所已信而覺其迷者非自其所共曉者入之不可也於是取諸天地之間得其定分而示之易象諸天爲幹曰是其髙也而吾因以爲貴焉者也象諸地爲坤曰是其卑也而吾因以爲賤焉者也凡索乎幹者皆一陽而二陰君子之道也易一作而天下定蓋曰貴賤之分天地之位也【系辭陽卦奇陰卦耦其徳行何也陽一君而二民君子之道也陰二君而一民小人之道也胡益之解云此是孔子又自釋陽卦奇陰卦耦之所由也言陽之卦是君子陰之卦是民一陽在上則眾陰歸之一君在上則二民歸之猶天下一統眾歸於一主則成邦國之道是立治之本此是君子之道者也言陰者是小人之象也夫二陰在上而一陽居之是猶二君在上而在下之人無所適從則天下不能統一如此則乖邦國之道是致亂之本此小人之道也】而聖人亦曰此天地之爲也非我也嗚呼文字之作聖人不得已於天下而非其意也𨿽然聖人之作易其固以立君臣也親爲其事而求信其事則或者疑於自爲天下未習其說而一日兆其說則人亦非以爲固然故聖人晦其智而神之蓍蓋人之心玩於理之常而竦動於數之不可混故數也者所以濟其理之所不行今夫裂千金之藏使信士爲之亦奚不均者而古之人付諸籌使自探而自取之然後多者不徳而寡者無怨故夫籌者所以濟信之所不行嗚呼易之作始於定貴賤之分而其數也所以神其道以濟君臣之理而已而非徒若是誕也

禮【此篇論巽伏隠約之容】

君臣之道其未明也天下愚旣明也天下詐故聖人爲之易以覺其愚而發其微爲之禮以閒其詐而救其末而後君臣可以無廢且使夫人而皆食是食皆服是服皆居是位則天下無至於僭且相攘聖人之法曰必若人而後可以食此也否則不得食必若人而後可以服此也否則不得服必若人而後可以居此也否則不得居夫樂不可獨美不可專專美而獨樂爭之所由出也則僭奪相攘之患生然則聖人之爲是貴賤也無乃所以開天下之利心而長其貪吁天下惟不知利而無求多也天下而知利則名分者人之賊而爵祿者相戕之器也夫如是則天下之亂必將起於公卿士大夫而不起於民何也民之勢不可以爲而公卿士大夫之具可以施也是故有百乘之家則千乘之仇也有千乘之國則萬乘之盜也【孟萬乘之國弒其君者必千乘之家千乘之國弒其君者必百乘之家】資之可施之具以濟其欲利之心因其所據而冀其所非望則貴賤分而詐之具又甚乎其愚吁如之何其可耶聖人以爲不有所不居不能有所率不有所不爭不能有所媿故夫禮者所以深爲是巽伏隠約之容以退其不滿之心莫尊乎天子而諸侯膳以犢【記禮器冇以少爲貴者天子無介祭天特牲天子適諸侯諸侯膳以犢】莫卑乎煇胞翟閽而屍及以餕【祭統夫祭有畀煇胞翟閽者惠下之道也惟有徳之君爲能行此明足以見之仁足以與之畀之爲言與也能以其餘畀其下者也煇者甲吏之賤者也胞者肉吏之賤者也翟者樂吏之賤者也閽者守門之賤者也古者不使刑人守門此四守者吏之至賤者也屍又至尊以至尊旣祭之末而不忘至賤而以其餘畀之是故明君在上則竟內之民無凍餒者矣此之謂上下之際】夫自其至尊有所不居以作其亷自其至卑有所不爭以平其恨使人而皆亷於其有餘皆亡恨於其不足則天下可以無亂𨿽然聖人舉彊人之禮而必人之從則人亦誰率以聽聖人故先之以其恥曰吾爲禮以待天下之公卿士大夫而爲刑以待民夫吾之禮獨以待天下之公卿士大夫而不責諸民何也吾固謂公卿士大夫之賢可與行禮而不肖之民宜無與焉者也人樂爲賢公卿士大夫而恥爲不肖之民而後其禮行嗚呼誘於其名而安其所艱是聖人所以弭天下好亂之機而不示者也或曰聖人之禮僞也一賜而三辭一飲而百拜【揚修身篇禮多儀日昃不飲酒酒必餕賓主百拜而酒三行不巳華乎】嗚呼是固聖人之至權也夫一賜者人之榮而三辭者雍容之節一飲者意之通而百拜者屈折之義蓋聖人蘊緩取之意於人情欲速之時予之以其所慕而反致其所畏凡此者皆其所以陰伏崛彊之气而柔其躬而非屑屑然爲是僞也後之說者曰跪伏拜揖無益於道吁跪伏拜揖之權去天下始有春秋之變也矣

詩【此篇論宣民以言】

天下之禍驕生於有所恃而怨生於有所忌故公卿士大夫之勢易驕而民之勢易怨嗚呼驕之禍其發速而小怨之禍其發遲而大潰血之癰不如腹心之隠疾穴隙之盜不如臣僕之竊伺天下之患惟其伏於所不敢而決裂於一日之敢者不可爲也夫民之怨始於利害之不敢謁而成於是非之不敢議若是而甚焉則敢議矣而不敢謗若是而又甚焉則敢謗矣而不敢叛吁不可以復甚也均是人也有所拂於吾心惡之而不得逃有所慊於吾心欲之而不得求所惡不得逃所欲不得求而上之人又從而壅其口焉疑而不敢議憤而不敢謗則亦堙郁甚矣夫禁之議禁之謗不過以死懼而已而斯民察夫勿議勿謗之積死且無日而或議或謗意者未必遽死也故寧犯死而不顧且議且謗之民夫一有敢死之心其去叛也亡幾惟聖人逆知夫困窮亡聊之意不可以錮而怒之巳甚蘊怒而不逞其勢將至於此也故曰貴者可禁而賤者不可抑是故節公卿大夫以禮而宣民以詩禮行乎黙而詩達乎言嗚呼聖人所爲維君臣之道也如此忿之舒也以嘯哀之盡也以哭蓋閟於中而泄於其外則不能以復畱者人之情也嘗觀於詩政刑之苛而賦役之重天子諸侯朝廷之嚴而後妃夫婦祍席之祕匹夫匹婦皆得以肆言之聖人爲詩而肆天下之匹夫匹婦皆得以言其上疑於積天下輕君之心及至於幽厲之小雅【小雅菀栁刺幽王也暴虐無親而刑罰不中大雅蕩召穆公傷周室大壊也厲王無道天下蕩蕩無綱紀文章】邶衞陳鄭之風亟諫而不忤顯譏而不戾相與攜持去之而卒不忍【邶風柏舟言仁而不遇也風墻有茨衞人刺其上也衞風碩人閔荘姜也鄭風狡童剌忽也陳風宛丘刺幽公也】然後知聖人使之言而至於不敢盡言而何況於教叛是故湯武之興其民急而不敢先周之衰其民哀而不敢離蓋其堙郁不平之气舒焉而亡聊之意不蓄也嗚呼詩不作天下之怨極矣卒不能勝共起而亡秦秦亡而後快於是始有匹夫匹婦存亡天子之權【賈誼過秦論陳涉甿隸之人遷徙之徒躡足行伍之間而倔起阡陌之中率罷散之卒而轉攻秦天下向應山東豪俊遂並起而亡秦族矣】嗚呼春秋之衰以禮廢秦之亡以詩廢吾固知公卿大夫之禍速而小民之禍遲而大而詩所以維君臣之道之功也深

書【此篇論君不敢自專】

聖人之始立君臣也懼其疑也而有易懼其福也而有禮懼其乖也而有詩故易示之象禮示之理而詩示之情而天下尊君益至矣𨿽然天下之待其君也日尊而君之立於天下也日孤夫成其尊而致其孤者何也天下之事患伏於一偏而變生於所積也其權之卓者其情暌其勢之隆者其分隔夫是以尊之之至而孤之所由起夫積其尊而未至於自孤旣孤也則其勢將至於復喪其尊徒開其端而不計其末馴至於其所窮而後無繼吁聖人豈若是疎也哉是亦不反其本而已凡聖人所爲合天下之權以成其事者非徒以自威聚天下之勢以極其重者非徒以自寵也蓋將使天下居我於其所可甚畏而吾則與天下以其所可甚愛而後可以用天下人之情得百金之惠於其己敵而不以爲己重而王公大人下一語而接之則詫然以爲榮蓋凡出於意之所不期而分之所不及者爲能動人天下之人未可以直遂其所欲也直遂其所欲則恩者玩之始也謙者侮之導也是故聖人之道必先嚴於人之必尊而後媚於不自尊嘗觀堯舜之吁謨【堯典帝曰吁又大禹謨臯陶謨】禹啟湯武之誓命【大禹謨禹乃防羣後誓於師曰甘誓啟與有扈戰於甘之野作甘誓伊尹相湯伐桀升自陑遂與桀戰於鳴條之野作湯誓武王伐殷作泰誓三篇】盤庚周公成康之誥【盤庚作盤庚三篇周公相成王將黜殷作大誥成王命微子啟代殷後作微子之命成王封康叔作康誥成王作酒誥成王使召公先相宅作召誥周公作洛誥遷殷頑民周公以王命誥作多士康王旣尸天子遂誥諸侯作康王之誥】其與當時君臣丁寧委曲通其話言而制之心腹開其利病以柔其不服若不敢自決而需民之肯也然後爲之喟然嘆曰彼聞其君若是其恐也視其君若是其邈也惟其可否之聽而無得以與其予奪其求多於上之望絕而覬心不生夫惟可否之聽而無與其予奪而聖人乃不私其防與之酌其宜而折其是非夫所求多於上之望絕而無有覬心而聖人顧出於其所不意以役其誠盡其懽是以天下之民以爲非常之遇無故之幸嗚呼聖人致其所愛於其所畏之後而天下得所不期於所不及之中夫亦何憂於居尊而自孤也哉天之於物震之以雷而澤之以雨肅之以霜而渙之以日故未雨於雷之餘而日於霜之後者天之所以不亢也易也禮也詩也期於人之必尊而書也不自尊者君之所以不孤也

春秋【此篇論聖人之術窮】

或曰春秋之作曷爲曰極禮之衰而憂詩之去也春秋作聖人之術始窮曰春秋之爲極禮之衰柰何曰昔聖人之作禮不過曰是足以相媿而已禮窮矣天下無足以相媿則其甚也至於相襲而無以相討又甚也至於相蓋而無以相議然則小人之惡不可以復沮也歟聖人制禮之初逆察其至於此也而爲之史蓋小人負不義之名𨿽敢於欺暗世猶懼夫後之人追而戮之也是以中其懼心而扶其媿心之衰故夫史者禮之佐春秋則史之君也曰國有史春秋奚必作【左序春秋者魯史記之名也史之所記必表年以首事年有四時故錯舉以爲所記之名諸侯各有國史楚謂之檮杌晉謂之乘魯謂之春秋其實一也周衰官失其守仲尼因魯史防書成文上以遵周公之遺制下以明將來之法】曰史又窮矣崔杼弒其君太史書之兄弟爲戮【經襄二十五年夏五月乙亥齊崔杼弒其君光】天下之史如是其直者蓋寡一死而一繼者尢寡再死而再繼者抑尢寡也夫無其直也則未死可以禁無其繼也則旣死不可以復然則小人之惡也勿借矣故禮之窮至於相蓋而不相議於是乎有史史之窮至於可禁而不可復於是乎有春秋曰春秋之異於史也柰何曰史以官春秋以匹夫史以國春秋以天下曰春秋曷爲必以匹夫及天下曰小人之惡幸而逃於其刑不能逃於其史幸而逃於其國之史而不能逃於天下之春秋然則惡固不可蓋作者其庶有忌乎吁聖人之術蓋至是也窮故曰春秋天子之事知我者其惟春秋乎罪我者其惟春秋乎【南軒張敬夫解春秋明天理遏人欲以示萬世有國家者之大法故曰天子之事又曰知我罪我者其惟春秋蓋知之則以爲聖人繼天心而立人極有不可巳者不知則以爲專防二百四十二年之行事或云僭矣】不察聖人之心則匹夫而專天子之事春秋固僭也焉得無罪曰春秋懼惡之書也賤者之叛不書𨿽弒君不名季氏用八佾大變也不書陽虎季孫稔禍也不書聖人不赦於其顯而諱於其微也何故曰隠之也聖人嘗曰天下無道禮樂徵伐自諸侯出天下有道政不在大夫天下有道庶人不議當是時天子之權凡移於諸侯者皆移於大夫矣聖人於諸侯曰天下無道自諸侯出直辭也於大夫曰不在大夫隠辭也嗚呼春秋近也大夫微矣聖人不忍大其微也大夫猶近也降是益微矣故夫諸侯之僭積而至於大夫大夫之僭積而至於陪臣陪臣之積吾未知其所終也矣略其微者窒其漸也嗚呼是吾所謂聖人之春秋極禮之衰而憂詩之亡也

十先生奧論注後集卷四

欽定四庫全書

十先生奧論注後集卷五

七聖論

陳傅良七聖論序

余觀天下之變傷古不復見也作七聖論人之言者唐虞之法不如夏夏不如商商不如周吁法愈備而人愈澆天下所以至於秦漢也歟古之聖人居世之變而不與焉者惟文王故離之而系其未云

堯舜【此篇論舉元凱去四凶】

風俗之變聖人起之也故夫聖人有所利於天下者必有所病於天下火之伏也噓之則然扇之則炎猛獸寢於山其怒而嘷也必或驚之其貪而殺也必或誘之夫天下之機心莫之禁也猶火而易擾也猶猛獸聖人之初蓋不急於立而震之也玆非其材之不足於立而智之不足於慮也如是可以治矣則亦無好於有爲也夫如是可以治矣而好於有爲者皆起於愧其所不能而求工其難聖人惟不求夫工也則𨿽有所遲焉若畏缺焉若偸而弗以爲巳愧是聖人非惡夫成而固遲之也而憂其成之速而獘也非惡夫備而固缺之也而憂其備之極而巧也吾力足以成矣足以備矣而畢取焉以爲名則風俗之變巧日益滋獘日益亟而後之必有不可支者矣惟己之快而後之人無繼者聖人不爲也故寧有屈於其名而推其餘以及後人昔者觀書至於堯未嘗不惑之也共工之欺堯知之矣而去之不以時【堯典共工方鳩僝功帝曰吁靜言庸違象共滔天】四嶽舉鯀堯曰不可而嶽猶曰試鯀堯聽之未害及鯀用而無成則嶽之責也奚辭【同上帝曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圮族嶽曰異哉試可乃巳帝曰往欽哉九載績用弗成】而堯不加夫知其欺而縱之不若未之知猶憚也責之無辭而難之則是苟有辭者莫得而詰之也巳然則宜去弗去宜責弗責亦奚以厲天下者嗚呼堯非不知其無以厲天下或者將有以議己也而犯人之議也弗防而且安之惟憂天下之變而不敢震之也一傳至舜四凶之未誅誅之十六相之未舉舉之【見左文十八年】夫族大難擊而新進者易疑舜奮焉擊人之難而進其所疑動之以其所未嘗而收天下之權而天下健其誅之之快而決其舉之之驟而舜之法始詳於天下噫詳天下之法者舜也而斵天下之朴者亦舜也孔子之論堯舜曰大哉堯之爲君君哉舜也蓋思堯也夫其嘆舜也夫

禹【此篇論貢助徹之法】

一聖人作必有以勝乎古之人者矣吁愈作而愈勝吾固憂其所終也是故舜之勝堯禹之勝舜非舜禹之美事也時之及聖人不能卻其來則勢之積𨿽聖人亦不可保其往也則舜禹亦不得以爲之也後之聖人又有以勝之者矣而天下之變遂至於窮焉而無所歸世之議者曰治地莫善於助莫不善於貢嗟夫貢之猶有所不善也固所以遺商周也助之盡善是其所以開秦已矣何者天下之理是非之相因而成毀之相仍故法不可以極而獘常生於積美之後民之初混焉生羣焉居而已夫其混焉生羣焉居貴賤無別而彼此不相爲用甚逸而可樂也則其戴聖人而君之者非意也勢也惟其利也而昏於其智之不察也其害也而窘於其材之不禦也其爭也而紊於其謀之不決也彼見夫聖人之不類也而其智之足以察也才之足以禦也謀之足以決也則因聚而君之以求其如是之欲而已聖人者亦供其如是之求而已上之人初無所取於其下也下之人初無所奉於其上也夫上之人無所取乎其下是無法也下之人無所奉其上是無禮也後世聖人謂是不可以久也於是乎有貢嗚呼自其貴賤之無等彼此之不相爲用至於上得以取其下而下得以奉其上則亦旣詳矣羽皮不如絲麻絲麻不如衮冕佩玉至其有衮冕佩玉人始艱於自檢且將放焉以惟安之求則曰不如袒裼之適夫絲麻𨿽質民不病於寒而衮冕佩玉之飾盛民始病於禮故凡近質者猶可措其未施之智而盡飾者益滋其無已之情是故人之情不可使之甚便而君子之治亦難乎其無餘巧也以無餘之利足甚便之欲而天下之患日益故曰井田之成阡陌之生也彼秦人以其功利之心一旦破先王之井田而阡陌之天下亦卒不以此患苦之而亡秦也【前食貨志秦孝公用商君壊井田開阡陌】破先王之舊而天下不患苦之者則亦已有所厭而喜其新幸其有所縱而解其甚也巳故孔子曰虞夏之道寡怨於民商周之道不勝其獘【記表記云】吁聖人固己憂天下之必秦而悲夏之道不可復見也哉

湯【此篇論援天以自神】

聖人而有所立也猶懼其天下之變也聖人而有所變則亦趨天下而詐之也巳矣凡人之情弗堪於尊卑貴賤之檢恥役於人而樂於亡辧未嘗不欲一決而逞也而聖人爲之禮爲之法禮之可媿而法之可畏故天下不忍犯君之尊而憚其嚴𨿽然禁人己詳而人情不自勝猶懼其僭而至於簒狎而至於無所忌也而聖人又將易之而自肆乎其外動天下之兵加諸其天下之君而曰吾亦以爲理吁吾身禁之吾身犯之則天下蕩然弗顧且至於大亂亡日矣聖人憂焉曰道之在天下覺之而信愚之而尊故爲之明以易天下之見而道信爲之幽以難天下之知而道尊信以行吾道之常而尊以通吾道之變心吾知其明也卿士吾知其賢也庶人吾知其公也索之冥冥探之茫茫而謂之卜者果何取也見獨而未孚議揺而未固心失其明卿士失其賢庶人失其公卜一施焉則獨者孚揺者固故心也卿士也庶人也爲之明而卜也爲之幽吾取焉而用其自神之機而寓之曰天天之說行則斯民也動於其所不測而安於今日之所未嘗意其固然而忘其前日之所不可其見聖人也天而不神而見其君也獨夫而不君而後禮法可以無廢吁天之說所以愚天下之耳目而濟禮法之窮而聖人病矣嘗觀於商其書必言卜【盤庚上下稽曰云云】其詩必推祥異【商頌鳥祀髙宗也天命鳥降而生商鄭氏箋天使鳦下而生商者謂鳦遺卵有娀氏女簡狄吞之而生契】其懼民必以其祖考【意見書盤庚】而其禮則嚴於祭【那頌祀成湯也烈祖祀中宗也長髮大禘也殷武祀髙宗也】孔子亦曰夏道尊命敬神而逺之商人尊神先鬼而後禮【記表記云】則商俗之鬼【史漢髙祖紀太史公曰殷人承之以敬敬之敝小人以鬼】自湯之援天以自神焉始也【書湯誓有夏多罪天命殛之又曰致天之罰湯誥天道福善禍淫降災於夏肆臺小子將天命明威不敢赦敢用牡敢昭告於上天神後請罪有夏】蓋嘗論之當周之衰諸侯之僭極仲尼欲繩之而位匹夫也以匹夫之位而繩諸侯之是非其名日益僭春秋之作於是乎書王【隠元年春王正月云云】湯欲加其所不可加於天子而托之天仲尼欲加其所不可加於諸侯而托之王吁吾是以爲聖人病也

武王【此篇論偃武修文】

聖人之始爲天下也同之而已矣而未始震之也其次則震之也己而未始愚之也又其次則愚之也矣而未始媚之也媚天下焉以利而厭其心而幸其不叛而聖人之術蓋至於治周而已窮嗚呼亦其風俗之世薄也古者君近民以寛而民之待君以嚴故聖人之治簡而直安而無忌天下之情亦願而聽命懽愉而無怨是以堯舜之於天下取之不謝捨之不請儻然受之當時不怪其無故之獲悶然釋之亦不尢其爲是苟異也自商以來上之人不固也以懼下之心未孚也以疑夫上日以懼𨿽欲有專焉而不敢肆意以爲下日以疑則少有不慊於其中也巳族而竊議於其後聖人遭風俗之防亦因以其術維之而已幸而便於治今則𨿽欲畱焉以資後人亦不可得吾於周之治蓋悲武王周公之居其巳甚而出於其無可爲而說者曰是其所以爲能亦惑也巳孔子論商民之敝曰蕩而不靜勝而無恥周民之敝曰利而巧文而不慙【表記云】嗚呼盡之矣武王之所以偃兵而自疏其非忍散財發粟以致其愛【書武成散鹿臺之財發鉅橋之粟】多其文章綢繆其禮樂以調伏其怒蓋皆洽之以歡揉之以柔以鎭其靜而滿足其無恥之俗之心而其獘也則利而巧𨿽歡之而不徳也文之而不慙𨿽柔之而不情也則𨿽有武王周公者承之天下且不可以復見況乎其無武王周公者承之也子貢贖人不受金孔子過之曰魯自是不復贖人矣【家語致思篇魯國之法贖人臣妾於諸侯者皆取金於府子貢贖之辭而不取金孔子聞之曰賜失之矣自今以後魯人不復贖人於諸侯云云】以賜之賢贖人而不利焉宜好名之趍也而遂至於不贖何也天下之情惟期乎巳勝者不可以復加者則亦莫之勝也己莫之勝者無繼則魯之人不贖也果矣周之道其所以不可勝者是其所以不可繼也

伊尹【此篇論湯伐桀之以信天下】

人心之疑舉天下之口以辧焉不解也而惟一無心者足以定之均千金之產𨿽其父兄不敢以意屬諸其鄰二人之爭必塗之人曲直之而後釋蓋無心者天下之所信而自固也昔者湯之仁天下之徳之者眾矣桀之不仁天下之讎之者亦眾矣彼其徳湯而讎桀也則湯之興天下必以爲是而其伐桀天下亦孰以爲非𨿽然或者是其所徳而非其所讎天下之心猶有疑也何者天下之人固有不忍恩湯以自便而𨿽被桀之虐必不敢怨焉者在也且夫君臣之分甚明而理亂者勢之常數則幸國之釁而易其君又仁人之所不爲豈有天下而無仁義之人則湯之仁也吾將以爲固然桀之不仁吾亦安之於無可柰何而已必不忍徳湯以叛君不敢以桀棄而不之臣也夫使天下之大有一夫惻然乎湯之不忍歸而愓然乎桀之不敢去則聖人所不取嗚呼此伐夏之師所以至伊尹而定也彼伊尹者耕畎畝之中以樂堯舜之道者也桀之暴也不加湯之聖也不聞彼其心何嘗利湯而病桀哉湯三聘之而悶然而應薦之桀者五反而衎然而適則其心又非欲興湯而亡桀也夫其不病之也而非欲亡之也而至於丑夏而不畱夫其不利之也而又非欲興之也而至於歸亳而不辭然則桀誠不足以有天下而天下果不可以無湯夫而後向之不敢恃者以自決而不忍者亦以安而湯之伐桀天下始晏然無疑孔子序書曰伊尹旣醜有夏復歸於亳伊尹相湯伐桀微伊尹𨿽湯亦無自信於天下也哉周公之東徵邦人有艱之者周公曰民獻有十夫爲之也而後邦人無異議蓋嘗論之以湯伐夏猶假伊尹以信以周公伐商猶假十夫以信故夫湯周公有無心之實而伊尹十夫有無心之形與聲徒實而形與聲不孚焉而動天下之兵者三代不爲也嗚呼而況乎其實之並亡也

周公【此篇論誅叔而封武庚】

武王之封武庚也存商之仁也固存商之仁也亦安周之心也以人之臣虐其君而取其天下𨿽盛徳民之不疑者蓋寡而重棄其孤翦焉其族而覆之祀民心之疑不解矣民疑而不解天下不可居也故夫封武庚亦安周也吾行仁而不失其自安之道武王之計得矣而周公從而殺之周公之殺武庚非武王之意也聖人之爲不如是其甚也兄殺其弟父殺其子人則曰吾固疑其弗利於商也其號曰有之而固將徐絕之也武王之繼商不情也周公一誅而被武王不情之名則周公之心豈安嗚呼周公之誅管叔其諸以謝天下歟且管叔非叛周也叛周公也武庚則叛周也非叛周公也管叔之罪私而武庚之禍大蓋武庚蓄未逞之謀而發於管蔡之隙管叔不勝其忿以成武庚掎角之勢則周公之致辟於武庚而寛管叔之誅也似可何至於戕其兄嗚呼周公之誅管叔其以謝天下也武庚叛也管叔亦叛也周公而施於武庚而置管叔是屈於親而法獨行於讎也叛均而罰異則天下偏周公之刑矣偏周公之刑則不情武王者管叔不忍殺也是故周公寧忍於管叔夫周公而猶忍於管叔則非甚於武庚矣天下無甚周公之辭而後無疑武王之心故周公能以其身犯戕兄之不祥亦不累其君父以弗利商之謗悲夫其仁於君父也夫昔者帝舜誅四凶人而封其欲殺巳之弟而天下咸服【孟萬章問曰象日以殺舜爲事立爲天子則放之何也孟子曰封之也或曰放焉萬章曰舜流共工於幽州放驩兜於崇山殺三苗於三危殛繇於羽山四罪而天下咸服誅不仁也象至不仁封之有痺有痺之人奚罪焉仁人固如是乎在它人則誅之在弟則封之】石碏殺州吁而及其子厚君子曰義【左隠四年州吁未能和其民厚問定君於石子曰王覲爲可曰何以得覲曰陳桓公方有寵於王陳衛方睦若朝陳使請必可得也厚從州吁如陳石碏使告於陳曰此二人者實弒寡君敢卽圖之陳人執之而請涖於衛九月衛人使右宰醜涖殺州吁子濮石碏使其宰獳羊肩涖殺石厚於陳君子曰石碏純臣也惡州吁而厚與焉大義滅親其是之謂乎】蓋象不濟四凶之惡則舜可以私厚與州吁之謀則石碏不得不公也由此觀之管叔無連商之罪則周公亦可以無誅吁管叔之無連商而可以無誅周公欲也𨿽然吾亦悲周公之未有以處武庚者

十先生奧論注後集卷五

欽定四庫全書

十先生奧論注後集卷六

西漢臣論

陳傅良周勃汲黯霍光【此篇論三子無學】

事有出於異天下之常者不幸而有豪傑之士任能而爲之鮮不以誤夫世之妄庸者也何者乏其器而喜爲其事未能其心而逐其迹適以誤之也巳矣李廣不擊刁鬥而將有廣之才可也他將而爲之則必以失律敗【廣出擊胡行無部曲行陳就善水艸頓舍人人自便不擊刁鬥自衞幕府省文書然亦逺斥候未嘗遇害】食野葛而不死舉世曹公而已彊而學曹公者皆速斃之道也古之君子有餘不敢盡制行不以巳豈非樂道天下之常以無誤人也哉昔者子路使子羔爲費宰夫子曰賊夫人之子子路曰有民人焉有社稷焉何必讀書然後爲學而子路失言聖人辟之固矣聖人不辟子路之失言而責其有禦人之佞何耶蓋不學而自能由也可爲之而欲以彊中才之子羔固夫子之所疾而所謂賊夫人之子者也它日聖人語之以六蔽以爲好仁好智好直好信好剛好勇皆不可以不好學其悟子路之防微矣世之論者皆曰周勃之安劉霍光之立宣汲黯之憚淮南皆以無學得之士亦奚貴夫學【勃爲人木彊惇厚髙帝以爲可屬大事勃不好文學每召諸生說事東鄕坐責之趣爲我語其椎少文如此上曰勃重厚少文然安劉氏者必勃也可令爲太尉霍光贊光處廢置之際臨大節而不可奪遂匡國家安社稷擁昭立宣光爲師保然不學亡術闇於大理淮南王謀反憚黯好直諌守節死義至說公孫等如發蒙耳始黯列九卿湯爲小吏己而至丞相湯禦史大夫黯時丞史褊心不能無少望見上曰陛下用羣臣如積薪耳後來者居上黯罷上曰人果不可以無學觀黯之言日益甚矣】吁玆固子路之所獨能而欲移之子羔者哉吾見未必能其所好而溺於所蔽也必矣與嫠婦處而不亂栁下惠所自能也魯男子而爲之則必以自污故莫若以吾之所不可學下惠之可【家語始生篇魯人有獨處室者鄰之嫠婦亦獨處一室夜暴風雨至嫠婦室壊趍而托焉魯人閉戶而不納嫠婦自牖與之言子何不仁而不納我子何不如栁下惠然遇不逮門之女國人不稱其亂魯人曰栁下恵則可吾固不可吾將以吾之不可學下恵之可孔子聞之曰善哉欲學栁下惠者未有似於此也】世之君子其亦以吾之不能學三子之所能也哉毋自陷於灌夫之倫無術不遜自取大戾以爲天下戮也

曹參丙吉【此篇論寛厚長者】

嗟夫小人之情最不可使之無所顧也小人而無所顧則其心也狃於爲惡而安於犯天下之不義忿戾而不可解而無復冀君子之恕巳故夫疾不仁者不可巳甚而惡惡者不可太明是非爲是姑息也猶將有以全之也古之用兵者圍師勿遏窮寇勿迫豈以爲不可遏且迫耶蓋窮而迫之者是示之以無生意而厚其毒圍而遏之乃所以決其怒而泄其無聊之謀者也豈惟用兵君子之治人亦烏可俾之厚其毒而泄其無聊之謀也哉彼小人之爲姦也亦非不知負天下不美之名而有以來君子之所不赦也惟自知其負天下不美之名故

蓋之則猶有所【闕】

君子之赦巳故寛

之則庶幾於自新急之【闕】

爲君子者不能少忍以徐伺其變而鍜鏈縶束之以稔其惡然則小人之無所顧也其罪豈專於小人哉亦君子者成之也古之君子之用刑也固以懲姦也然可以懲可以無懲可懲而不懲所以長亂不可懲而懲亦以長亂周公之制酒誥也於周人之聚飲者殺而商之工湎於酒者姑教之勿殺【書酒誥矧汝剛制於酒厥或誥曰羣飲汝勿夫盡執拘以歸於周予其殺又惟殷之迪諸臣惟工乃湎於酒勿庸殺之姑惟教之】何者有可懲之罪而無受懲之情者莫若宥而勸之以仁也曹參承秦之獘而以擾獄市爲深戒【蕭何薨使者召參參去屬其後相曰以齊獄市爲寄愼勿擾也後相曰治無大於此者乎參曰不然夫獄市者所以並容也今君擾之姦人安所容乎吾是以先之】丙吉相宣帝之刑名而不按吏【居相位上寛大好禮譲掾吏有罪臧不稱職輒子長休告終無所按驗客或謂吉曰君侯爲漢相姦吏成其私然無所懲艾吉曰夫以三公之府有案吏之名吾竊陋焉後人代吉因以爲故事】嗚呼安得寛厚長者如斯人而與之共論周公之意也哉

張良二疏【此篇論不得與周召畢榮之列】

【闕】

兮一日不見如三秋兮且輟一日之宻邇從事於蕭之微亦奚不可者而詩人有三月三秋之懼何者未及旋踵而乘之者至也凡人臣之事君一有所疎外則其分也日隔而君之見知也不深懼其嫌隙也易開忌其復進也交謗而不釋君子安得而不忌也哉昔汲黯與張湯公孫比肩於武帝之庭蕭望之與恭顯許史共事於宣帝之日湯之疾黯者恨無所發怒恭顯之與望之不相能又非一夕也重之武帝深暱湯而貌敬黯孝宣亦以法律右恭顯以書生忌望之二君子立於朝也危矣哉淮陽之命黯所以願出入於禁闥【上召黯拜爲淮陽太守黯伏謝不受印綬詔數彊予然後奉詔召上殿黯泣曰今病力不能任郡事臣願爲郎出入禁闥補過拾遺臣之願也上曰君薄淮陽邪吾今召君矣淮陽吏民不相得吾思得君重臥以治之】平原之遷望之所以雅意本朝而戚於其心者【宣帝時選博士諌大夫通政事者補郡國守相以望之爲平原太守望之雅意在本朝逺爲郡守內不自得乃上疏云云書聞徴入守少府】非擇事以爲忠也懼有以中之也嗚呼彼賢者不敢離君之左右而懼讒間之中巳孰謂武宣得人爲漢家之盛矣乎三代而上臯陶矢謨於內禹臯躬稼於外周召師保亦出爲二伯居者無間言行者無愧色無所懼也秦漢以來此風盡矣武安一去咸陽七里而應侯之譖己行【白起與應侯有隙秦使王陵攻趙邯鄲時起病不任陵攻邯鄲少利秦益發兵佐陵起病愈秦王欲使代陵將起曰不可秦王自命不行乃使應侯請之起終辭不行秦王使王齕代陵將楚使魏公子將兵攻秦軍多失亡起曰王不聽臣計今如何矣秦王聞之怒彊起白起起遂稱病篤應侯請之不起於是免爲士伍遷之陰宻起病未能行諸侯攻秦急秦王乃使人遣起不得畱咸陽中起行出咸陽西門至杜鄠秦昭王與應侯羣臣議曰白起之遷其意尙怏怏不復有餘言秦王乃使使者賜之劍自裁】董仲舒左遷膠西幾不免於禍【公孫治春秋不如仲舒而希世用事位至公卿仲舒以爲從防嫉之言於上曰獨仲舒可使相膠西王云云】姦鋒之中人固如此也吁君子安得而不懼也乎哉

衞靑張安世【此篇論君臣不可相忌】

君臣之間可以相忘而不可以相忌也相忌之隙開君臣之道喪矣大凡憂畏生於不足猜疑起於有間上之繩下也太嚴則下之奉上也不敢自盡故操權急者無重臣持法禁者無節士何則有所拘者不能有所縱戚然自危必不能泰然安意爲之嗚呼人君之禁其臣使之懼不免之不暇屏迹以逃嫌損威以避禍豈國家之福也哉昔武帝以剛明之資督責臣下自李蔡嚴靑翟趙周數相駢死牢戶石慶𨿽僅以謹終亦數被譴公孫賀至於流涕不敢受命【賀代石慶爲丞相時朝廷多事督責大臣自公孫後丞相李蔡嚴靑翟趙周三人比坐事死石慶𨿽以謹得終然數被譴初賀引拜爲丞相不受印綬頓首涕泣曰臣材不任宰相上與左右見賀悲哀感動下泣曰扶起丞相賀不得己拜】當時處鈞衡之地如以其身陷不測之淵也至於宣帝其忮克又過之趙蓋韓楊之倫以微罪詘【見前篇注】其他自全惟陳萬年之順從丙吉之謙虛而已【萬年善事人賂遺外戚許史傾家自盡丞相丙吉病甚薦萬年後代於定國爲禦史大夫吉居相位尙寛大好禮讓】髙材之立於朝者未始不累之也世多咎衞靑之事武帝不招士張安世之事宣帝不薦賢【靑贊蘇建嘗說靑大將軍至尊重而天下之賢士大夫無稱焉願將軍觀古名將所招選者勉之哉靑謝曰自魏其武安之厚賓客天子常切齒彼親待士大夫招賢黜不肖人主之柄也人臣奉法遵職而已何與招士莫府長史遷辭去之官安世問以過失長史曰將軍爲明主股肱而士無所進論者以爲譏安世曰明主在上賢不肖較然臣下自修而已何知士而薦之其欲匿名迹逺權勢如此】嗟乎魏其武安以厚賓客爲天子切齒霍將軍以秉權萌驂乘之禍其鑑未逺也【宣帝始立謁見髙廟大將軍光從驂乘上內嚴憚之若有芒刺在背及光死而宗族竟誅俗曰威震主者不畜霍氏之禍萌於驂乘】況靑握兵百萬振威沙漠【見衞靑本傳】安世身揔禁旅司國之命【魏相曰車騎將軍安世事武帝三十餘年與大將軍定策天下蒙福國家重臣也宜尊其位以爲大將軍】此固武宣之所以側視貌敬其心難之者使其招士薦賢以取士大夫之譽其能免乎易於否之六四曰有命無咎疇離祉豫之九四曰由豫大有得勿疑朋盍簪所居之世不同其事之所以異也若豫之九四以上行之志不能勿疑而疇離以自守則曠官之刺興否之六四履可危之地不俟有命而朋盍以自助則植黨之患生矣若二臣者未能免朋盍之疑者也孰若自處於疇離之祉也哉嗚呼是非二臣之罪也

趙充國龔遂【此篇論不利於其名】

君子之所爲非利於其名而爲之也利於其名而爲之則凡可以得名者無不爲也嗚呼飾僞以釣名非深情厚貌者不爲也而謂君子爲之乎伊尹之告太甲必先己而後湯仲尼於夾谷之書書齊人來歸鄆讙陰之田無遜辭聖人豈不知先君之義有功者之不貴矜哉然直言之而不以爲媿自爲而自書之若有徳色何也於其可以言而言不必嫌於自賢也於其可以書而書不必嫌於自伐也聖人之心惟無所自欺而已矣其爲天下計者甚重其取譽於巳者甚輕而何暇利於名之美而爲之哉昔趙充國有降羗之績浩星賜勸之歸功他將非愚臣之所能及【充國請罷屯兵奏事充國振旅而還所善浩星賜迎說充國曰眾人皆以破羗彊弩出擊多斬首獲降虜以破壊然有識者以爲虜勢窮困兵𨿽不出必自服矣將軍卽見宜歸功於二將軍出擊非愚臣所及如此將軍計未失也充國曰吾年老矣爵位已極豈嫌伐一時事以欺明主哉】龔遂以治郡聞王生教之歸徳天子非小臣之力遂卒用王生之對而獲長者之譽【上遣使徵遂議曹王生從王生曰天子卽問君何以治渤海君不可有所陳對冝曰皆聖主之徳非小臣之力也遂受其言旣至前上果問以治狀遂對如王生言天子說其有讓笑曰君安得長者之言而稱之遂因前曰臣非知此乃臣議曹教戒臣也】充國力拒星賜之計而以其意自陳議者莫不多遂之有遜而薄充國之自伐也噫以渤海之治歸徳天子人臣之義固也以屯田降羌而歸功出擊之將使在上者易以開釁而邀功生事之臣得以中好大之欲而售其說其禍天下豈少哉吾身獲卑牧之名而天下被其實禍君子固如是乎君子而果如是則李斯以頌美佞秦【史始皇二十八年丞相李斯等相與誦皇帝功徳刻於金石以爲表經】公孫以隠咎欺漢【對防曰堯遭洪水使禹治之未聞禹之有水也若湯之旱則桀之餘烈也云云】亦得爲近厚者矣

夏侯勝眭孟【此篇不言或然之數】

古之君子能言必然之理不能言或然之數夫必然之理言之而中者宜也其不中者非誣也戒也或然之數言之不中者宜也其或中者非信也幸也昔者夫子不語怪是豈其知弗及哉語之中不中皆不可以爲道而適以借好異者之口聖人不爲也邾隠公朝於魯子貢觀焉邾子執玉髙其容仰魯公受玉卑其容俯子貢曰以禮觀之二君皆有死亡焉未幾而邾魯之君無不如其言者孔子曰賜不幸而言中是使賜多言也【左定十五年云云夫禮死生存亡之體也將左右周旋進退俯仰於是乎取之朝祀喪戎於是乎觀之今正月相朝而皆不受心已亡矣嘉事不體何以能久髙仰驕也卑俯替也驕近亂替近疾君爲主其先亡乎夏五月壬申公薨仲尼曰云云】且子貢以禮覘二君之敗其中也聖人不以爲賢而以爲不幸蓋揣存亡於未形之先而臆禍福於不可致詰之際以是爲賢則天下之好異者趍之矣嗟乎以理料事君子猶不樂也如此況以數乎固矣夫漢儒之溺於數也一災一祥無不預占而逆計之以責其言必驗間或驗焉則好事者趍之陰雨之變也夏侯勝以之卜昌邑之廢【昌邑王立數出勝當乘輿前諌曰天久陰不雨臣下有謀上者陛下出欲何之王怒防以屬吏吏白霍光光與張安世謀欲廢昌邑王光讓安世以爲泄語安世實不言乃召問勝勝言洪範傳曰皇之不極厥罰常陰時則下人有伐上者惡察察言故云臣下有謀安世大驚以此益重經術士後十餘日光卒與安世白太后廢昌邑王】石栁之立也眭孟以之防宣帝之興【孝昭元鳯三年泰山萊蕪山南有大石自立昌邑社木臥復生又上林苑中大栁防枮臥地亦自立生有虫食樹葉成文字曰公孫病巳立孟推春秋之意以爲石栁皆陰類下民之象大石自立僵栁復起當有從匹夫爲天子者孟曰漢帝宜誰差天下求索賢人禪以帝位孟使友人內宮長賜上此書時昭帝防霍光秉政惡之下其書廷尉奏眭孟妄設祅言惑眾伏誅後五年宣帝興於民間卽位】噫孰知二子之幸而中者亦夫子之所謂不幸而致漢儒之多言也哉公孫臣推明土徳以爲證黃龍見黃龍𨿽果見而漢家卒火徳也【郊祀志魯人公孫臣上書云云】漢儒之多言而中蓋至此窮矣昔晉景公疾桑田巫言之曰不食新矣晉使甸人獻麥饋人爲之召巫示而殺之將食張如厠陷而卒小臣有晨夢負公以登天及日中負晉侯出諸厠遂以爲殉論者曰巫以明術見殺小臣以言夢自禍然則言怪而中不以取禍者幾希嗚呼夏侯幾死眭孟被戮其亦有以取之也夫

十先生奧論注後集卷六

欽定四庫全書

十先生奧論注後集卷七

西漢臣論

陳傅良王陵【此篇論諌呂后欲封諸呂】

利於其自便饕安者之爲也而古之君子或便於其私而不失成天下之大功於是好名者趍之而小人亦資焉以濟其妍欺悲夫天下之禍蓋出於君子之權而小人盜之也故夫權者道之變而義之賊也士而未能道之變則亦莫若無功其無求以賊義而已矣呂后欲封諸呂王陵固爭之而平勃適順其意卒安劉氏平勃也故夫天下愚陵之忠【惠帝崩髙後欲立諸呂爲王問陵陵曰髙帝刑白馬而盟曰非劉氏而王者天下共擊之今王呂氏非約也太后不說問左丞相平及絳侯勃等皆曰髙帝定天下王子弟今太后稱制欲王昆弟諸呂無所不可太后喜罷朝陵讓平勃曰始與髙帝唼血而盟諸君不在邪今髙帝崩太后女主欲王呂氏諸君縱欲阿意背約何面目見髙帝於地下乎平曰面折廷爭臣不如君全社稷定劉氏後君亦不如臣陵無以應之】嗚呼其功不至於平勃吾未見其

不爲陵而非小人者哉昔者管仲不死於子糾子路疑而問諸夫子曰管仲未仁夫子曰九合諸侯一匡天下管仲之仁也而不曰其仁則在於不死【子路曰桓公殺公子糾召忽死之管仲不死曰未仁乎子曰桓公九合諸侯不以兵車管仲之力也如其仁如其仁子貢曰管仲非仁者與桓公殺公子糾不能死又相之子曰管仲相桓公霸諸侯一匡天下民到於今受其賜】然則聖人之意亦恕乎其晚之有以蓋乎其初而薄其悅生以逃難之責故嘗論之子路惟講於此也而自虞無以贖過而不敢徒襲其爲是以寧死於衞而或者以爲由也一決之躁亦失於攷之不詳矣嘗觀夫子見南子應公山之召皆行之孤者也而諸子以意安之泛然莫之疑者獨由也不悅【子見南子子路不說又公山弗擾以費畔召子欲往子路不說】蓋子路審於自料固其守而不於名者如此是故食焉而任其患者其智之所以知而反是則彼誠有所未見夫捨其所安冒而姑爲而幸合焉則亦可以謝天下不幸而不合則流而入於小人與其幸焉而庶幾於合孰若不欺其中之無愧由之死衞也夫豈偶然暗者之決哉【左哀十五年衞亂使告季子季子將入子羔曰弗及不踐其難季子曰食焉不辟其難子路入公孫輒曰無入爲也季子曰是公孫也求利焉而逃其難由不然乃入曰太子焉用孔悝𨿽殺之必或繼之太子聞之懼石乞孟黶敵子路以戈擊之防纓子路曰君子死冠不免結纓而死孔子聞衞亂曰由也死矣】聖人於衞之難固以死處之蓋好髙而取名者非由之素也夫惟天下之士好髙而取名也則曰子路愚於勇者也王陵愚於忠者也於是黨邪以孤正榮存而醜亡身圖而國不計君逋而讎是與而風俗之獘至於頹壊而不可起而人主莫之倚仗以愚觀之非管仲平勃則凡若是者亦皆利於自便僭君子之美名以文小人之姦而已矣君子恕之乎不恕也

周勃【此篇論才不足而質有餘】

久矣天下喜夫才也自周衰士以才相髙孔子傷之曰吾欲從先進之野人蓋思古矣古之君子弱乎其形也而其气固朴乎其貌也而其心察是故簡直而不苛鎭靜而不浮吾觀趙文子言不出諸口而所舉管庫之士七十餘家生不交利死不屬其子【記檀弓晉人謂文子知人文子其中退然如不勝衣其言吶吶然如不出諸其口所舉於晉國管庫之士七十有餘家】吳起與田文論功屈於起者三不如也而至於主少國危大臣未附則文以自居起亦愧弗及【史記傳魏置相相田文吳起不悅謂文曰請與子論功可乎起曰將三軍使士卒樂死敵國不敢謀子孰與起文曰不如子起曰治百官親力民實府庫子孰與起文曰不如子起曰守西河而秦兵不敢東鄕韓趙賓從子孰與起文曰不如子起曰此子三者皆出吾下而位加吾上何也文曰主少國危大臣未附百姓不信是時屬之子乎屬之我乎起曰屬之子矣文曰此吾所以居子之上也】是烏可以其才喜之耶吁世之人主則亦無誘乎其所可喜也今之君子巧而文甚矣震整而翹秀閒麗而辯學問之工而气質之陋也詞藻之華而忠信之薄也機辯慧巧者蒙不仁之具也威儀丰度者蓋空中之質也是以攻之不窮而用之必亂摘之無尢而動則爲姦上之人其亦何便於此哉吁吾是以悲絳侯之不可復見也【文帝初立勃爲右丞相朝而問曰天下一嵗決獄幾何勃謝不知問天下錢谷一嵗出入幾何勃又謝不知汗出浹背媿不能對上亦問左丞相平平曰各有主者上曰主者爲誰乎平曰陛下卽問決獄責廷尉問錢谷責治粟內史】居今之世而有如勃者則天下嘩然以爲斯偶人而已矣而不知夫子之所思而吳起之所媿者斯人也夫

叔孫通【此篇論制禮】

古之治天下者嚴於禮而寛於法後之治天下者嚴於法而寛於禮嗚呼亦各其世之安巳乎古者天下之民皆閒於周旋曲折而無病其難知止於其分而非敢求過是故天下輕於自治而重於自棄夫是以便禮之詳而宜法之簡何者不出於此固入於彼也書曰伯夷降典折民惟刑典無與於刑而省天下之刑由是也夫自周衰上無令徳而民無愧心其貴者習於僭儗而賤者快於放肆夷踞其口腹耳目之欲恣而骸骨手足弗堪於自檢故禮至於不可行及秦之興且惟功利之急也又舉先王之制廢之而齊民於一切之法至於不可避夫周公之禮至於不可行而秦之法至於不可避如是而又彊其所不可行之禮而待之以不可避之法則斯人也將無動而不獲戾是何也禁人者巳甚而人情不自勝也禁人者己甚則人將苦其苛而情不自勝其勢將至於蕩焉而弗忌故凡設甚苛之禁者開弗忌之情則艱天下之禮者滋天下之罪也故能有所略於禮而復有所不赦於法使夫庸人可以勉彊而非甚過無至於幹誅而苟入於刑則莫不有定議嗚呼民散久矣則君子亦固不可不如此也夫子作春秋削人之爵去人之氏絕人之族甚嚴也【桓十一年九月鄭忽出奔衞注忽昭公也不稱爵者鄭人賤之以名赴荘三年春溺防齊師伐衞注溺防大夫疾其專命而行故雲氏】不盡以周公之法繩也猶三望猶朝於廟幸之之辭也【僖三十一年夏四月四卜郊不從乃免牲猶三望文六年閏月不告朔猶朝於廟】𨿽喪其大者而存其小者姑爲之幸而已矣宰我短喪之問罪之深矣【語宰我問三年之喪期己久矣子曰云云】至於子路笑魯人之朝祥暮歌者而咎其責人無巳【記檀弓魯人有朝祥而莫歌者子路笑之夫子曰由爾責於人終無巳夫三年之喪亦巳久矣夫子路出夫子曰乂多乎哉逾月則其善也】夫朝祥暮歌短喪之眞情也而聖人恕之且不深探其微蓋自周之季猶幸諸侯存禮之萬一而不深探夫人無禮之心不然春秋一書將盡削之去之絕之而已爾聖人所以不盡繩者懼不勝誅也吁世之君子如之何其欲舉三代纎悉之文以過望於久散之民也由是觀之髙祖制禮欲度其可行者叔孫通亦采秦雜就寧有所闊略而無敢極備則亦便漢而已矣【髙帝悉去秦儀法爲簡易羣臣欲爭功上患之通說上曰願徵魯諸生共起朝儀願頗采古禮與秦儀雜就之上曰可試爲之令易知度吾所能行爲之於是通徵魯諸生與其弟子百餘人爲綿蕞野外習之通曰上可試觀上使行禮曰吾能爲此】嗚呼惟無至於上下之亂而足以便於民是亦可矣蓋求備於民而重其罪戾者亦君子不爲也

陸賈【此篇論以詩書說髙祖】

漢之人主好經術者莫如武帝【本贊卓然罷黜百家表章六經】然以春秋復讎一言甘心夷狄【匈奴傳漢旣誅大宛天子意欲遂困胡乃下詔曰髙皇帝遺朕平城之憂髙後時單於書絕悖逆昔齊襄公復九世之讎春秋大之】汲黯仁義之諫則每以不學鄙之而弗爲聽【上方招文學儒者上曰吾欲云云黯對曰陛下內多欲而外施仁義柰何欲效唐虞之治虖上怒變色而罷朝】至於髙帝嫚儒不可以詩書說【酈食其傳沛公不喜儒諸客冠儒冠來者沛公輒解其冠溺其中與人言常大罵未可以儒生說也】𨿽末年猶有馬上之气然及陸賈一說且慚且喜終身不事逺略【賈時上前說稱詩書髙帝罵之曰乃公居馬上得之安事詩書賈曰馬上得之寧可以馬上治乎帝不懌謂賈曰試爲我著秦所以失天下吾所以得之者及古成敗之國賈凡著十二篇每奏一篇帝未嘗不稱善稱其書曰新語】議者惑焉竊嘗論之人主之患莫大於多知而不暇爲古之王者惟知之未至而樂爲之意先入夫其先入也得之之專故其至也趍之之決至於多知而不暇爲則𨿽有異聞亦莫之肯行蓋惟其習而玩之而故易違之也故凡天下之事狎於其說也而苦其難者則不可誘而進愧其非也而不能自勝者則不可諫而卻昔者魯昭公娶於吳爲其同姓謂之吳孟子陳司敗問於孔子曰昭公知禮乎夫子曰知禮司敗以爲聖人之黨而說者亦曰諱魯聖人非諱魯也蓋非魯也昭公而不知禮則𨿽娶姬氏焉亦奚不敢惟其知之也而畏人之議而逃夫名聖人以是悲昭公之不足與有爲也然則世之人主則亦悔於其知之之晚而已知之而不爲則不可以彊譬夫人之疾也其藥之則效其砭之則達必其所未嘗試故也及其久也瀆於藥矣則補之弗滿矣玩於砭矣則刺之弗動矣無他其備嘗而試之也由是言之武帝所以不可諫而髙帝所以慚而悔也有以夫

賈誼【此篇論以制度說文帝】

天下之事鮮不彊其才之不足而才之不足猶彊而爲之者皆其中之定論不立也夫是以於其名也而浮其實誘於其利而卒蒙其害嗚呼世之君子亦毋有所貪焉斯可矣孔子嘗曰知及之仁不能守之𨿽得之必失之知及之仁能守之不荘以涖之則民不敬知及之仁能守之荘以涖之動之不以禮未善也夫有天下者自其及之之積而至於動之之難其任有差而其力之堪也皆止焉而不可過過而冒之則必以自禍瑚璉之器千金之寶也蓄千金者能得之然能得之也而藏之不周或者盜之矣能藏之也而禦之不謹或者傷之矣其藏之也周其禦之也謹是亦可矣𨿽然居有焉而已矣奉之而趍吾懼其足之蹶也負之而馳吾懼其馬之佚也則愛器者不敢以輕何者誠不敢試其所甚愛於其所未安也至於治天下則輕動之吾不知夫愛於天下者而薄於愛器也是故古之君子凡其所欲立必有所甚便也寧有所畏而毋有所恃蓋亦所愛者大而寘吾力焉於其力之所精而非惑乎天下之可否是以未嘗一日出其定論之素而圖罔功玆文帝之治漢是矣陳武以用兵說晁錯以削國說帝𨿽郤之可也【史律書帝卽位將軍陳武議曰南越朝鮮擁兵阻阸選蠕觀望宜及士民樂用徵討逆黨以一封疆孝文曰朕能任衣冠念不到此錯遷爲中大夫言宜削諸侯事文法令可更定者書凡三十篇孝文𨿽不盡聽然奇其材】甚者賈生以制度說帝猶未暇【誼以漢興二十餘年天下和洽宜當攺正朔易服色制度定官名興禮樂乃艸具其儀法色上黃數用五爲官名悉更奏之帝謙遜未遑也】夫豈固爲衝退之行哉其見者審也嘗觀子產相鄭焚載書【左襄十年子孔當國爲載書以位序聽政辟大夫諸司門子弗順將誅之子產止之請爲之焚書子孔不可曰爲書以定國眾怒而焚之是眾爲政也國不亦難乎子產曰眾怒難犯專欲難成合二難以安國危之道也不如焚書以安眾子得所欲眾亦得安不亦可乎專欲無成犯眾興禍子必從之乃焚書於倉門之外眾而後定】作丘賦【昭四年子產作丘賦國人謗之曰其父死於路巳爲蠆尾以令於國國將若之何子寛以告子產曰何害苟利社稷死生以之且吾聞爲善者不攺其度故能有濟也民不可逞度不可攺詩曰禮義不愆何卹於人言吾不遷矣云云】犯人之議不卹可謂勇於必爲而健於決者及鄭國有災或勸之遷國子產曰吾不足以遷矣卒弗之聽【昭十八年裏析子告子產曰將有大祥民震動國幾亡吾身泯焉弗良及也國遷其可乎子產曰𨿽可吾不足以定遷矣】嗚呼文帝賢君也而難於制度子產賢士大夫也而難於遷國無乃優於守之之仁涖之之荘而動也中禮猶未也歟而後之君子恥曰未能也而獵之以爲名曰吾將必爲堯舜伊周吁賢而至於文帝子產亦足矣而堯舜伊周未易以僭也

張釋之【此篇論劾梁王不敬】

君子之用法不可貶亦不可僭賤而屈乎貴者貶也疎而間其親者僭也夫貶也偏國之政而僭也防君之威爲法者固不可以害政然君威亦奚可損哉昔者周公相成王其叔父也成王有過可以禁矣而弗禁也撻伯禽以愧之者蓋尊之也【記文王世子篇抗世子法於伯禽欲令成王知父子君臣長幼之道也成王有過則撻伯禽所以示成王世子之道也】至於設官以秩事惟王及後世子之用不防【禮天官膳夫掌王之食飲膳羞以養王及後世子凡祭祀之致福者受而膳之摯見者亦如之嵗終則防惟王及後世子之膳不防】則亦示羣臣無敢議焉者孔子作春秋殊王子於諸侯之防且不敢列而盟之周公孔子其欲重君之威也如此哉而後之人過苛而好名持一切之論以加乎其上之子弟吁其亦何果於此也夫政自執而一縱焉未頗也而君威不可以替彼今日君之家嗣而它日天下之君者也而專以法繩豈重國之道耶吾嘗觀江充擊戾太子之使其始與釋之劾景帝等爾而卒以譖殺太子漢果大亂至今寃之【充爲直指繡衣使者從上甘泉逢大子家使乘車馬行馳道中充以屬吏太子聞之使人謝充充不聽遂白奏上曰人臣當如是矣大見信用後上疾病充見上年老恐晏駕後爲太子所誅因奏言疾祟在巫蠱上以充爲使者治巫蠱充言宮中有蠱气遂掘太子宮得嗣木人太子懼不能自明收充自臨斬之太子繇是敗又釋之爲公車令太子與梁王共車入朝不下司馬門釋之追止遂劾不敬奏之文帝繇是奇釋之文帝崩景帝立釋之懼誅景帝不過也】然於釋之猶賢焉彼充之誅固也而釋之之賢亦或不在此也夫昔魏絳戮楊幹之僕【襄三年晉侯之弟楊幹亂行於曲梁魏絳戮其僕晉侯怒曰必殺魏絳絳對曰軍事有死無犯爲敬臣之罪重請歸死於司寇公曰寡人之言親愛也吾子之討軍禮也寡人有弟弗能教訓使幹大命寡人之過也敢以爲請晉侯以絳爲能以刑佐民矣】衞鞅黥太子之傅【商君定變法之令太子犯法鞅曰法之不行自上犯之將法太子太子君嗣也不可施刑刑其傅公子防黥其師公孫賈】識者亦韙荘子之能刑而虐商君以予論之鞅則忍矣而絳亦傷恩何者君子之尊尊也亟規而緩討規之不行則討之未失而胡若是遽也以匹夫之責行於其君而長姦臣之禍心惜也絳亦未純乎君子矣嗚呼江充固一鞅也若釋之若絳之過也歟

季布魏尙孟舒【此篇論文帝懲髙帝之寛而過於審】

圖天下者取人貴寛保天下者用人貴審矯寛而過於審賢主所不免也始髙祖之與楚角也其收一世之豪傑𨿽屠狗販繒之倫寸長而不棄也【樊噲沛人也以屠狗爲事迎髙祖立爲沛公又灌嬰傳睢陽販繒者也以中涓從髙祖】天下旣定坐沙之謀擊柱之爭沒髙帝齒而不寧【六年上巳封大功臣其餘爭功未得行封上居南宮從復道上見諸將往往耦語以問張良良曰陛下與此屬共取天下今巳爲天子而所封皆故人所愛所誅皆平生仇怨今軍吏計功以天下爲不足用徧封而恐以過失及誅故相聚謀反爾云云漢王爲皇帝悉去秦儀法爲簡易羣臣飲爭功醉或妄呼拔劍擊柱上患之】嗟乎烏喙殺人而良醫用之時也幸而疾去餘毒猶存髙祖晚年其亦食烏喙之餘毒也哉葅醢屠戮曾不一少顰其顏者非帝之忍也勢也【十一年正月韓信謀反夷三族三月彭越謀反夷三族黥布傳髙後誅淮陰侯布因心恐夏誅彭越盛其醢以徧賜諸侯至淮南淮南王見醢大恐遂反】洎乎孝文天下幸於無事惟恐蹈前日之轍而智且勇者喜於自躍以開天下復撓之隙也故李廣賈生皆奇才也帝徒嘆其不遇而疎之【誼爲長沙王太傅又爲梁懷王太傅贊曰誼之所陳略施行矣亦天年早終𨿽不至公卿未爲不遇也孝文十四年廣以良家子從軍擊胡殺首虜多帝曰惜廣不逢時令當髙祖出萬戶侯豈足道哉】以一令官嗇夫豈爲害治一聞釋之之爭輒內媿止【上登虎圏問上林尉禽獸簿尉不能對嗇夫從旁代對甚悉帝詔釋之拜嗇夫爲上林令釋之曰陛下以嗇夫口辯而超遷之臣恐天下隨風靡爭口辯亡其實不可不察帝乃止】彼嗇夫固不足道帝豈不知廣之賢於周仁石奮之庸誼非絳灌申屠木彊者之比哉然念夫勇鷙者易於貪功而豪鋭喜於多事吾懼其有以擾天下則亦寧負二子也噫文帝眞保世之主也哉世多疑孝文以使酒一言而疑季布【孝文時人有言布賢召欲以爲禦史大夫又言其勇使酒難近至畱邸一月見罷】以出兵一戰而奪魏尙孟舒之爵【馮唐曰尙爲雲中守虜嘗一入尙擊之斬首捕虜上功莫府差六級陛下下之吏削其爵繇此言之𨿽得李牧不能用也帝說令唐持節赦尙復以爲雲中守田叔爲漢中守文帝召叔問曰公知天下長者乎對曰故雲中守孟舒長者也時舒坐虜大入雲中免上曰先帝置舒雲中十餘年虜嘗一入舒不能堅守士卒戰死者數百人長者固殺人乎叔曰貫髙謀反天子詔有敢隨張王者罪三族舒自髠鉗隨張王以身死漢與楚相距北夷來爲邊寇舒知士卒罷敝不忍出言士卒爭臨城死敵以故死者數百人舒豈毆之哉是乃所以爲長者上曰賢哉復召以爲雲中守】遂使田叔馮唐增嘆而發憤布亦有以爲言嗚呼懲羮者吹虀懲咽者廢食有懲而過焉固也文帝懲髙帝之寛而過於審奚疑哉唐人有言武后以易得人徳宗以精失士【陸贄傳云】愚於髙祖文帝亦云

十先生奧論注後集卷七

欽定四庫全書

十先生奧論注後集卷八

雜論

陳傅良天【此篇論髙祖光武之人事】

古之人君不恃其或然之數而忽其必然之理或然之數者天也必然之理者人也天意之不集人事猶可以自盡幸乎天而人不之鮮有不敗事者矣昔漢之髙帝光武蓋嘗得乎天矣睢水之圍幾入於項氏之掌握而以大風脫【二年楚擊漢軍大戰睢水上大破漢軍多殺士卒睢水爲之不流圍漢王三匝大風從西北起折木發屋砂石晝晦楚軍大亂而漢王得數十遁去】滹沱之役亦幾於塡餓虎之喙矣而以合冰濟【王霸傳王郎起光武南馳至下曲陽傳聞王郎兵在後從者皆恐及至滹沱河候吏還白河水流澌無船不可濟官屬大懼霸往視恐驚眾卽詭曰冰堅可度光武笑曰候吏果妄語遂前北至河河冰亦合乃令霸防度未畢數而冰解光武謂官屬曰王霸權以濟事殆天瑞也】是豈人力也哉天也二君於此不以幾不免者自沮亦不以其偶而免者自質方且益聽三傑之謀而延攬二十八之議以伺其隙以俟其可乘之機卒於垓下之圍合而項氏擒【五年圍羽垓下灌嬰追斬羽東城楚地悉定】邯鄲之戰交而王郎虜【光武至信都發兵攻拔邯鄲霸追斬王郎】是果人耶天耶能知髙帝五年之業不成於睢水之脫而成於垓下之勝光武之中興亦不在乎滹沱之濟而在於邯鄲之克則知人君之有爲於天下者其始也𨿽天啟之而成之者常以人也嗟乎天之欲啟是君而使之有所就者不遽爾也置諸危而福之投諸難而全之使之迫於利害以深其謀臨於死生以固其志抑其驕矜挫其果鋭以大其所受而人君者不能因乎天之資而善用之而方且安乎天而棄其所以在人退處於無事之地以坐觀夫自定之勢則向之所心福之者乃所以禍之也全之者乃所以敗之也嗚呼人君有爲天下之志其無以天之所以福我而全我者而自取禍敗也哉

民【此篇論天下亡秦】

天下之事有可畏之勢者易圖而無可畏之形者難見也易圖者亦易應難見者必難支故明智之君不畏夫方張之敵國而深畏夫未見其隙之民心蓋民心之揺慘於敵國之變其變之遲者其禍大而患在於內者必不可以復爲也古者有畏民之君是以無可畏之民後之君人狃於民之不足畏而民之大可畏者始見於天下嗟夫民而至於見其可畏其亦無及也夫秦之先蓋七國也自孝公至於荘襄亟耕力戰薦食諸侯之境歷七世而並於始皇之手吁亦艱矣始皇惟知天下之難合而其患在六國也故歷其社稷裂其土地而守置之以絕內爭之釁中國不足慮而所以爲吾憂者猶有四夷也於是郡桂林城積石頭系百粵而卻匈奴於千里之外始皇之心自以天下舉無可虞足以安意肆志拱視於崤函之上而海內晏然者萬葉矣而不知夫天下之大可畏者伏於大澤之卒隠於鉅鹿之盜而其睥睨覘覷者巳滿於山之西江之東也一呼而起氓云合𨿽邯鄲百萬之師建瓴而下而全關之地巳稅駕於灞上之劉季矣【秦紀衞鞅說孝公變法修刑孝公卒子惠文君立惠王卒子武王立武王卒立異母弟是爲昭襄王昭襄王卒子孝文王立孝文王卒子荘襄王立修先王功臣施徳厚骨肉而布惠於民荘襄王卒子政立是爲秦始皇帝初並天下爲三十六郡始皇紀三十二年盧生奏錄圖書曰亡秦者胡也乃使蒙恬發兵北擊胡略取陸梁地爲桂林象郡太史公曰賈生言秦王續六世之餘烈南取百越之地以爲桂林象郡使防恬北築長城而守藩籬卻匈奴七百餘里自以爲關中之固金城千里子孫帝王萬世之業也秦王旣沒山東豪俊遂起而亡秦族矣胡亥極愚任用趙髙髙死之後楚兵巳屠關中眞人翔灞上】嗚呼秦以七世而亡六國而民以幾月而亡秦以秦之彊不能當民之弱天下眞可畏者果安在乎人君不得巳而用其民以從事於敵國可不懼哉

吏【此篇論秦吏不肖】

昔者秦之趨亡非一道也而其若是其亟者吏不肖也吾觀始皇之初陋三代之封建其獘至於戰國髖髀相依以蹙王室故夷其城而郡縣之【丞相綰等言請立諸子始皇下其議李斯議曰周文武所封子弟同姓甚眾然後屬疏逺相攻專諸侯更相誅伐置諸侯不便始皇曰廷尉議是分天下以爲三十六郡郡置守尉監】其慮誠逺矣旣而天下之吏習於嬴氏之暴斬艾斵剝艸芥其民而獘之重之以頭防之斂【前張耳傳秦爲亂政虐刑北爲長城之役南有五嶺之戍頭防箕斂以供軍費注吏到其家令以頭數出谷以箕斂之】閭左之徭【食貨志始皇收泰半之賦發閭左之戊】又重之以阿房驪山土木之役【三十五年作宮阿房天下謂之阿房宮徙刑者七十餘萬人乃分作阿房宮或作驪山發北山石槨乃寫蜀荊地材皆至關中計宮三百關外四百餘因徙三萬家麗邑五萬家云陽】當時之吏非殘忍侵漁病民以逢其君者則貪釁幸災不逞之人也於是民之欲亡秦者十戶而八九矣關東之豪投袂而起一呼響從毛奮而鱗集勠力以傾秦族者不可勝計【見前篇注】烏合之師所至如破竹者大率皆郡馘其守邑俘其令以應之者也【秦二世元年陳涉自立爲楚王郡縣多殺長吏以應涉】不然則吏爲自全之計挈地以賂敵而市一旦之命者也又不然則談士掉三寸之舌傳檄而風靡者也亦孰爲秦守哉其間黨秦之惡不肯遽臣妾如三川之守田【秦二年沛公與秦軍戰大敗之斬三川守李田注李期子】南陽之守齮【三年沛公與南陽守齮戰犨東大破之】泗川之守壯【二年沛公兵之薛秦泗川守壯兵敗於薛】亦徒驅欲潰之民疾鞭而戰之不敗而塗地則亦爲降虜而已亦奚救於秦之斃耶秦以虎噬之彊尺攻寸取以吞天下一旦有變三十六郡皆無人之墟子嬰之席未暖而天下爲漢何也【始皇紀子嬰爲秦王四十六日楚將沛公破秦軍入武關遂至霸上使人約降子嬰子嬰降沛公入咸陽還軍霸上】秦人之憂素不及吏也故夫天下之禍莫大乎視以爲常而不之憂者皆它日之所不可支也且天下不可以一人守也分疆析壤環居而羅衞之者皆吏也吏之不肖人主將誰倚仗哉而朝廷之上方病夫財之不丰兵之不彊以爲大患至於守令之姦民號而訴者牘相銜也則謾不之省重者不過罷去次則僅免而已舒之嵗月民之寃血未幹而謫籍之書又以恩貸矣甚者至於公卿大夫貪沓冗耗以不勝任聞者皆剖之符而左遷之嗟夫不意父母斯民之職而爲逐臣之淵藪也有秦之獘幸而無秦之亂吁可畏哉可畏哉

士【此篇論人主畏節義之士】

天下之士未嘗不沮於人主之所畏而疾趨乎人主之所喜也節義美名也𨿽甚庸之君亦知髙其名而願致之及見其人鮮有合焉何也畏之也蓋惟忠義之士識髙而見殊慮逺而憂大世方無虞若可以少安矣而爲之痛哭流涕以發天下大難之端【賈誼疏云云】乘輿無甚失徳若可以少安矣而盡言力諫甚者有幽厲威靈之比百官效職亦無大姦邪未去也而深懼夫指鹿之禍發於朝夕【始皇紀趙髙欲爲亂恐羣臣不聽乃先設驗持鹿獻於二世曰馬也二世笑曰丞相誤耶謂鹿爲馬問左右左右或黙或言馬以阿順髙或言鹿者髙因陰中諸言鹿者以法後羣臣皆畏髙】嘉祥美瑞人主之所罕見而奇焉者則視以爲不足信至於一日月之變一雨暘之愆則又從而尢之曰此疵政之招也射獵歌舞巡幸之娯似未足病於治則禁而抑之宵旰之勤吐哺之疲非人所願爲者則彊其必行夫人之情惡危而好安樂因而憚攺自庶人達天子均也而義士常責其所難而危其所欲爲人主安得而不畏之耶故𨿽漢武帝唐明皇之賢猶有憚於汲黯韓休之直【黯以嚴見憚武帝召爲中大夫以數切諌不得久畱內遷爲東海太守韓休峭鯁時政所得失言之未嘗不盡左右曰自韓休入朝陛下無一日歡何自戚戚不逐去之帝曰吾𨿽瘠天下肥矣】噫視時趨向天下之人不少也人主方是之畏彼亦孰肯自冒人主之畏而取疎逺擯斥之苦哉於是乎爭迎其好而逢其欲覘其所向而伺其所歸有所愛也則徇之以爲懽有所懼也則寢之以爲安其意有所可否之間也則兩存之以聽其所自擇其爲術也翶翔而不遽而爲說也進退而不甚堅夫然後豢於其說而穽於其術中而莫之辧是以姦欺之患生嗟夫此武帝明皇之所以不免也隕石妖也而方士以爲嘉瑞【前郊祀志上復修封泰山隕石二黒如黳有司以爲美祥以薦宗廟而方士之候神入海求蓬萊者終無驗】殺三子大亂也【開元二十五年楊回譖太子瑛鄂王瑤光王琚云構異謀上召宰相謀之李林甫對曰此陛下家事非臣等所冝議上意乃決廢爲庶人賜死城東驛】宰相以措刑受賞【大理少卿徐嶠奏今嵗天下防死刑五十八大理獄院由來相傳殺气太盛嗚雀不棲今雀巢其上百官以防致刑措上表稱賀上歸功宰輔賜林甫爵晉國公牛仙客國公】大旱之災則曰幹封之祥【前郊祀志武帝封泰山攺元封元年明年夏旱公孫卿曰黃帝時封則天旱漧封三年乃下詔天意欲幹封乎】霪雨之害則曰非禾稼之損【通鑑宗紀上憂雨傷稼國忠取禾之善者獻之曰雨𨿽多不害稼也】武帝明皇皆英主也初豈可愚弄也哉惟其畏節誼之士得以窺其所逆順而售其所喜之說而天下皆防於危亡然則欲養天下之士气惟受人之所危而甘於人之所畏者能之嗚呼人主不可不自彊也哉

使過【此篇論文帝非棄賈誼】

人主之於賢才一有所疎者必不復知之也凡人之情所暱者易於求其美而所棄者每不見其所長故曰已逐之婦無姬姜已絕之交無管鮑其勢然也世之忠臣才士不幸而有所悞取疎外於其君而終身淪廢者亦天下之常患也矣大凡愛重生於密邇嫌疑起於離間疎外之臣其君待之也輕而視之不以爲賢其左右之忌其復進者多而攻其短者日至矣視之不以爲賢則其交也難合攻其短者日至則其聽者易疑以難合之心聽易疑者之言其欲不棄於其君也亦難矣噫天下之士固有失於豪鋭少年之气而涵養成就於投閒置散之日者人主烏可以其舊棄之耶人皆咎文帝棄賈誼以愚觀之帝非眞棄生也而不逃歸咎者之口有以取之也漢至文帝蓋三葉矣而秦楚百鬭之瘡痍未復劉氏之徳澤於民者未深也文帝於此亦思之矣以謂今之治獨可以寛柔惠和懽斯民之心以厚其愛而壽漢家之歷其它變更有所未暇誼不念此而欲一切反秦之故以洛陽年少遽欲盡如其意玆故文帝之不安於誼而絳灌之言所由入也故帝之疎誼也蓋將老其才使爲後圖也長沙之謫鵩鳥之賦誼有以大過人者於此而不賢誼帝誠負誼矣宣室一見自謂不及孰謂帝不知誼乎嗚呼帝誠知誼矣且將大用之而誼不及見者天也非人也而歸咎者卒莫之赦然則世之人主於其所疎外之臣苟有所可用宜亟還之毋使至於賈生之不及以自取萬世棄賢之名也哉【誼年二十超遷嵗中至中大夫誼以爲漢興二十餘年天下和洽宜當攺正朔易服色制度定官名興禮樂乃艸具其儀法悉更奏之文帝謙遜未遑也於是天子議以誼任公卿之位絳灌之屬盡害之乃毀誼曰洛陽之人年少初學專欲擅權紛亂諸事天子不用其議以誼爲長沙王太傳誼旣謫去意不自得有鵩飛入誼捨止於坐隅不祥烏也乃爲賦以自廣後嵗余帝思誼徵之至入見上方受釐坐宣室上問鬼神之本誼具道所以然之故至夜半帝前席旣罷曰吾久不見賈生自以爲過之今不及也拜爲梁懷王太傳】

國勢【此篇論秦唐之亡】

天下之勢其立也難成其成也難變故彊者不易弱而弱者不易遽彊太公之治齊周公之治魯𨿽數十世之子孫而先覩其彊弱之形者蓋其積非一日也【前地理誌齊太公始封周公問何以治齊太公曰舉賢而上功周公曰後世必有簒弒之臣其後二十九世爲彊臣田和所滅魯周公始封太公問何以治魯周公曰尊尊而親親太公曰後世寖弱矣故魯自文公以後祿去公室政在大夫季氏逐昭公陵夷微弱三十四世而爲楚所滅】故夫積彊之後𨿽甚懦者處之而其決裂猶未可以犯積弱之久𨿽甚彊者處之而其流亦未能以頓起昔者秦祖七世之君扼六國之吭而奪之地至於始皇夷名城芟傑士系百粵之頸而走匈奴天下之立者無不側足而懼也二世以庸暗承之而山東之豪傑競起以投其罅𨿽嬴氏不得再傳而其救亡奔命之師猶足以獘周章蹶魏咎潰陳吳覆田項何者其彊猶故也【史始皇紀二世用法刻深戍卒陳勝自立爲楚王山東郡縣少年苦秦吏皆殺其守尉令丞反以應陳涉相立爲侯王合從西鄕名爲伐秦不可勝數武臣自立爲趙王魏咎爲魏王田儋爲齊王沛公起沛項梁舉兵防稽郡涉遣周章等將西至戲二世乃使章邯將擊破周章益遣司馬欣董翳佐章邯擊盜殺陳勝城父破項梁定陶滅魏咎臨濟】李唐之世自中睿不綱而天下趨弱漸矣而極乎天寶之變【安祿山反】肅宗克復兩京而不能剪河北之盜【至徳二年九月復京師十月復東京】徳宗収洛博定魏地而不能俘孤窮之田悅【建中二年魏博節度使田悅反】一軍大變軍奪气沮專以姑息稔藩鎭之驕【本贊及奉天之難深自懲艾遂行姑息之政由是朝廷益弱而方鎭愈彊至於唐亡】至於憲宗海內八九爲唐有矣其殘蘗之存者且頡頏自若也而已死於肘腋之禍【本紀元和元年劉辟伏誅五年張茂昭以易定二州歸七年魏博田興以六州歸十二年吳元濟伏誅十三年橫海程權以倉景二州歸十四年李師道伏誅韓以汴宋亳潁四川歸王弁伏誅十五年宦者陳志等反帝崩】嗚呼數君者非不鋭而防也而無救於唐衰者何也其弱久也蓋嘗論秦人之勢如康彊之人空中立僵而其手足利便耳目聰明猶未可狎而侮唐之勢如人之血气疲筋力頓萎𨿽其脈气猶壽而亦不能以復壯故凡善處天下之彊弱者不以亟而以緩其欲敝人之彊也不嬰其猶鋭之鋒而姑堅守徐伺以陰入其隙欲振其國之弱則亦不悻然而忿以徼成功日夜淬礪以作其气厚其力而後舉此酈生張良之所以謀秦而李訓鄭注之徒所以失之而促唐之不永也髙帝之入秦也酈生憂其瓦合之卒徑入虎口而勸其盤薄陳畱之間【食其說髙祖曰足下起瓦合之卒收散亂之兵不滿萬人欲以徑入彊秦此所謂探虎口者也陳畱天下之衝今其城中又多積粟今請使下足下於是遣食其往遂下陳畱】至其戰峣闗張良亦以秦未可輕試宜堅壁以防其將需其懈而後擊之【沛公欲以二萬人擊秦峣關下軍良曰秦兵尙彊未可輕動願沛公堅壁令酈食其持重寶賂秦將因其懈擊之沛公乃大破之】敝人之彊其術固如此也訓注之徒不知唐勢之弱而欲浮躁躑躅盡擊閹宦以收朝廷之權而倡佯於天下謀未成而腰領己入於刑余之手【王守淮葬於滻水鄭注奏請今內臣中尉以下盡集滻水送葬注因闔門使親兵斧之俾無遺類訓與其黨謀曰如此則事成專有其功不若先期誅宦官已而並注云之一日上禦紫宸殿韓約奏稱左金吾聴事後石橊夜有甘露訓奏殆非眞甘露上顧左右中尉仇士良魚志帥諸宦者往觀之士良等至左仗視甘露風吹幕起見執兵者甚眾士良等驚駭奔詣上告變金吾兵登殿縱擊宦官訓知事不濟脫走士良等命禁兵出閤門討賊死者千餘人】嗚呼有天下者不幸而以久弱之國當積彊之寇宜以食其畱侯之策處之無出於李鄭之謀以自取天下之笑

十先生奧論注後集卷八

欽定四庫全書

十先生奧論注後集卷九

史論

楊時藺相如【此篇論奉璧之事尙有可議】

周室之季天下分裂爲戰國遊談之士出於其間各挾術以干時君視其喜怒悲懼而捭闔之徼名射利固無足道者間有感憤激昻以就一時之功其材力有足過人而鮮克自重其身者何多耶子讀藺相如傳未嘗不壯其爲人而惜其如此也夫秦借累世之資肆虎狼之暴搏噬天下有並吞諸侯之心非可與禮義接而論曲直也【賈誼過秦論秦孝公有席捲天下包舉宇內囊括四海並吞八荒之心】相如區區掉三寸舌入眥睚不測之秦卒能以全璧歸亦足壯哉然當其捧璧睨柱示以必死蓋亦摩虎牙矣【趙有和氏璧秦昭王願以十五城易之藺相如奉璧入秦視秦王無意償趙城乃詐曰璧冇瑕請指示王王授璧相如因持璧卻立倚柱怒發上衝冠謂秦王曰臣聞布衣之交尙不相欺況大國乎大王必欲急臣臣頭與璧俱碎於柱相如持其璧睨柱欲以擊柱秦王恐其破璧乃辭謝固請相如度秦王決負約不償城乃使其從者衣褐懷其璧從徑道亡歸全璧於趙】夫死非難死不失義不傷勇君子所難也且秦趙之不敵蓋雌雄之國也身之存亡非特一璧之重而社稷安危之機亦不在夫璧之存亡也然則趙之有璧存可也亡可也初相如捧璧入秦趙之君臣計議非有親秦之心特迫其威彊爾【秦昭王使人遺趙王書願以十五城請易璧趙王與亷頗諸大臣謀計未定召問相如相如曰秦彊而趙弱不可不許王必無人臣願奉璧往使城入趙而璧畱秦城不入臣請全璧歸趙】夫以小事大古之人有以皮幣犬馬珠玉而不得免者至棄國而逃【孟梁惠王下滕文公問曰滕小國也竭力以事大國則不得免焉如之何則可孟子對曰昔者大王居邠狄人侵之事之以皮幣不得免焉事之以犬馬不得免焉事之以珠玉不得免焉乃屬其耆老而告之曰狄人之所欲者吾土地也吾聞之也君子不以其所以養人者害人二三子何患乎無君我將去之去邠逾梁山邑於岐山之下居焉】況一璧乎𨿽與之可也相如計不出此乃以孤單之使逞螳怒之威抗臂秦庭當車轍之勢其危如一髮引千鈞豈不殆哉當是時使秦知趙璧終不可得則欲徼幸不死難矣若是則尙安得爲不失義不傷勇乎不三數年趙卒有覆軍陷城之禍者徒以璧爲之祟也【趙軍長平使趙括代亷頗將以擊秦秦乃使白起爲上將軍王齕爲禆尉趙括出兵擊秦秦璧堅拒不得入奇兵絕其後趙軍乏食秦軍射殺趙括括軍敗卒數十萬降秦白起詐坑之】然則全璧歸趙何益哉至於澠池之會則其危又甚矣方趙王之西也亷頗約以一月不返則立太子以絕秦望則是行也非有萬全之計矣𨿽無往可也【秦王欲與趙王爲好防於西河外澠池趙王畏秦欲毌行亷頗藺相如計曰王不行示趙弱且怯也趙王遂行相如從亷頗送至境與王訣曰王行度道裏防遇之禮畢還不過三十日三十日不還則請立太子爲王以絕秦望王許之遂與秦王防於澠池】傳曰智者慮義者行仁者守然後可以防三者一闕焉則危事矣挾萬乘之君蹈危事非得計也相如爲趙卿相其智勇不足重趙使秦不敢惴焉乃欲以頸血濺之【秦王與趙王防飲令趙王鼓瑟相如前進缻跪請秦王秦王不肯擊缻相如曰五步之內相如得以頸血濺大王矣左右欲刄相如相如張目叱之左右皆靡於是秦王爲一擊缻】豈孔子所謂暴虎馮河死而無悔者歟【語述而云】嗚呼周道衰士無中行久矣區區戰國之際尙足追議其失哉予於相如惜其雄傑俊偉於戰國士有足稱者而其失如此故特爲之論著云

賈誼【此篇論其以才見忌皆輕躁之失】

賈誼以少年英鋭之資抱負其器頗見識拔慨然遂以身任天下【本傳文帝召以爲博士是時誼年二十餘最爲少每詔令議下諸老先生未能言誼盡爲之對人人各如其意所出諸生以是爲能】而絳灌之徒出於織薄販繒之武夫先王之典章文物彼烏足與議哉髙皇帝所與平天下定法令又皆其身親見之也【周勃以織薄爲生沛公拜爲將軍擊項籍封絳侯灌嬰睢陽販繒者也賜爵列侯與絳侯共立文帝】誼以疎逖晚進之人欲一日悉更奏之彼其心豈能恝然耶此讒釁之所由起也【誼以爲漢興宜攺正朔易服色制度定官名興禮樂乃艸具其儀法悉史奏之文帝謙遜未皇也然諸法令所更定及列侯就國其說皆誼發之天子以誼任公卿之位絳灌之屬盡害之曰雒陽之人年少初學專欲擅權紛亂諸事天子後亦疏之】古之君子自重其身常若不得已而後進非固要君也蓋天下重器不可易爲之王業之大必遲久而後成故人君非有至誠不倦之心則不足與有爲也其尊徳樂義一有不至則引而去之萬鐘於我何加焉【孟公孫丑下故將大有爲之君必有所不召之臣欲有謀焉則就之其尊徳樂道不如是不足與有爲也又萬鐘於我何加焉】非忘天下道固然也誼之艸具儀法【上注】與夫三表五餌其術固疎矣【本贊及欲試屬國施五餌三表以系單於其術固以疏矣】當是時人君方且謙遜未皇也誼身非宰輔乃汲汲然自進其說蓋亦不自重矣在我者不重故人聴之也輕及夫以才見忌不容於朝出爲王傅【天子不用其議以爲長沙王太傅】其論國事猶曰陛下曾不與如臣者議之則是欲嬰撫在庭之臣而出其上也豈不召禍歟孔子曰爲國以禮其言不讓【語先進云】於誼有之矣

鼂錯【此篇論其進言行事之失】

鼂錯曰人君必知術數【本傳言人主所以尊顯功名揚於萬世之後者以知術數也】又曰五帝神聖其臣莫能及而自親事【同上五帝神聖其臣莫能及故自親事處於法宮之中明堂之上】操是說蓋未嘗知治體也夫天下大器非智力所能勝也舜之厚五典庸五禮用五刑皆因天而已未嘗爲也【書臯陶謨云】𨿽股肱耳目付之臣而不自用【書益稷云】況以術數而自親事乎使後世懷姦者誤其君挾術以自用必資是言也其爲禍豈淺哉若吳楚之反不在錯天下盡知之矣景帝用讒邪之謀以誅錯其失計不已甚乎【吳楚七國俱反以誅錯爲名丞相等劾奏錯曰吳王反天下所當共誅今錯議曰兵數百萬獨屬羣臣不可信陛下不如自出臨兵不稱陛下徳信欲疏羣臣亡臣子禮大逆無道當要斬制曰可】當是時兵之勝負國之安危未可知也而誅其謀首豈不殆哉而在廷之臣無一人爲錯言者蓋變起倉卒各欲僥幸於無事而莫敢以身任之也然而錯亦有以取之矣夫漢之有七國未若魯之三家也【仲孫叔孫季孫】孔子墮三都之城而三家無敢不受命者則其取之必有道矣【家語相魯篇孔子使仲由墮三都之城彊公室弱私家】孟子曰子以爲有王者作則魯在所損乎在所益乎【見告子下】使孟子而得志固將損之也錯無碩徳重望以鎭服其心而彊爲之謀其召亂而取禍蓋無足怪者武帝時淮南王欲反獨畏汲黯之節義視公孫輩如發防耳【汲黯傳淮南王謀反憚黯曰黯好直諫守節死義至說等如發防耳】則天下果非智力可爲也以一汲黯猶足以寢淮南之謀【唐裴度傳韋處厚疏汲黯在朝淮南寢謀】況不爲黯者乎

劉向【此篇論更生不知義命之歸】

初孝宣循武帝故事招置名儒而更生以通達善屬文與選中可謂遇主矣【本傳是時宣帝循武帝故事招選名儒俊材置左右更生以通達能屬文辭與王褒張子橋等並進】其後上復興神僊方術之士而更生得淮南枕中鴻寶祕書獻之言黃金可成其所爲未免長君之過也【上復興神仙方術之事而淮南有枕中鴻寶苑祕書書言神仙使鬼物爲金之術而更生父徳治淮南獄得其書更生幼而讀誦以爲奇獻之言黃金可成上令典尙方鑄作事費甚多方不驗下吏當死】豈其逢世希合而爲之歟抑年少學猶未能無惑於異端歟其後與望之堪猛輩並立於朝爲羣小側目更生乃令外親上變事其義安在哉【元帝卽位太傅蕭望之少傅周堪薦更生明經有行擢爲防騎宗正爲外戚許史宦官恭石顯譛愬皆免官乃使外親上變事云云望之自殺天子甚悼恨之乃擢堪爲尢祿勲弟子張猛光祿大夫更生幾已得復進云云顯誣譛猛令自殺於公車更生傷之乃著疾讒摘要】夫君子小人相爲盛衰蓋天地之大義也消息盈虛天地且不能不以其漸況於人乎且許史恭顯之於漢也憑藉私暱寵嬖之恩非一日矣其培根深其滋蔓長非所以朝升而暮罷而君子之去小人又非智謀之足恃也亦有吾之仁義而已彼方欲肆欺以罔吾之信爲數以敗吾之義而吾且欲決而去之而自爲不信其見棄也不亦宜乎予讀更生傳見其惓惓於其君未嘗不爲之嘆息也惜其不知義命之歸故一蹶而不振悲矣

韋成【此篇論其毀廟之議非是】

漢儒言祖有功宗有徳不毀所以勸也【本傳成等四十四人奏議曰臣愚以爲髙帝受命定天下宜爲帝者太祖之廟世世不毀承後屬盡者冝毀太上皇孝惠孝文孝景廟皆親盡宜毀皇考廟親未盡如故許嘉等二十九人以爲孝文皇帝徳厚侔天地利澤施四海宜爲帝者太宗之廟廷尉忠以爲孝武皇帝宜爲世宗之廟諫大夫尹更始等十八人以爲皇考廟上序於昭穆非正禮宜毀於是上重其事依違者一年乃下詔曰蓋聞王者祖冇功宗有徳尊尊之大義也存親廟四親親之至也髙皇帝功莫大焉孝文皇帝徳莫盛焉髙皇帝爲漢太祖文帝爲太宗世世承祀宣帝爲昭帝後於義一體孝景廟及皇考廟皆親盡其正禮儀成等奏曰云云太上皇孝惠廟皆親盡宜毀奏可】曰非也子孫之祭其親豈爲其功徳而後祭之乎若以爲其功徳然後祭是子孫得揀擇其祖宗而尊之也豈事親之道哉秦少遊以韋成爲腐儒惡其建毀廟之議其說曰君子將營宮室宗廟爲先廏庫爲次居室爲後夫營之先親而後身則毀之先身而後親可知矣【見文集】漢之離宮別館長楊五柞【三輔黃圖長楊宮秦舊宮至漢修飾之以備行幸五柞宮漢之離宮也宮中有五柞木因以爲名】已大侈靡未聞其毀乃取韋成毀廟之說亟行之此元帝寢疾所以夢祖宗譴責也【後嵗余成薨匡衡爲丞相上寢疾夢祖宗譴罷郡國廟上少弟楚孝王亦夢焉上詔問衡議欲復之衡深言不可上疾連年遂盡復諸所罷寢廟園皆修祀如故】其後又復豈容可攺乎曰審宗廟也則不容以所未當毀者而毀之矣先王之禮天子祭天地諸侯祭社稷【記王制云】父爲士子爲大夫葬以士祭以大夫父爲大夫子爲士葬以大夫祭以士【記中庸云】支子不祭有事則祭於宗子之家明以繼體也【記曲禮云】如是則祭與不祭皆不可苟矣漢之廟在郡國蓋以千數嵗時皆諸侯王主祭豈古禮哉【本傳凡祖宗廟在郡國六十八合百六十七所而京師自髙祖下至宣帝與太上皇悼皇考各自居陵旁立廟並爲百七十六又園中各冇寢便殿日祭於寢月祭於廟時祭於便殿寢日四上食廟嵗二十五祠便殿嵗四祠】使漢祖宗有靈當不享矣立無度之廟致不享之祭以此事神尙不欲毀邪以夢寐而復旣未知鬼神之情狀引之爲證其說陋矣且誠如所論先王當行之矣先王豈不敬神哉

竇武何進【此篇論二人幾事不密而禍成於猶豫】

桓靈之間昬弱相仍女後臨朝權移近習久矣【桓帝紀太后與梁兾定策禁中迎帝卽位年十五太后猶臨朝政靈帝紀桓帝崩無子太后與父竇武定策奉迎帝卽位】王甫曹節以臺廝之賤便嬖寵暱之私竊弄神器固天下之所同嫉也竇武以元舅之親操國重柄招集天下名儒碩徳布在王庭相與仗義恊謀勦絕凶類正猶因迅風之勢以揚稃粃耳豈不易哉然而身敗功頹貽國後患者幾事不宻而禍成於猶豫也【陳蕃以私謂武曰中常侍曹節王甫等自先帝時操弄國權濁亂海內百姓匈匈歸咎於此今不誅節等後必難圖武深然之蕃大喜武於是引同志尹勲等共定計策於是天下雄俊知其風防莫不延頸企踵思奮其智力武乃白太后誅曹節等太后猶豫未忍事敗曹節矯詔王甫將兵捕收武等武自殺】方武之不受詔馳入步軍營召會北軍伍校士數千人勢猶足以有爲也【曹節召尙書官屬脇以白刃使作詔拜王甫爲黃門令共刧太后奪璽書令中謁者守南宮門絕復道使鄭防等持節捕收武等武不受詔馳入步軍營與紹共射殺使者召防北軍五校士數千人屯都亭下令軍士曰黃門常侍反盡力者封侯重賞】張奐北州之人豪素非中人之黨可以義動也不能乘機決勝收爲己用而乃遲回達旦使逆賊得與奐等合豈不惜哉【詔以少府周靖與中郎將張奐率五營士討武夜漏盡王甫將虎賁羽林廏騶都侯劍防士合千餘人出屯朱雀掖門與奐等合】何進親見竇氏之敗而不用陳琳鄭公業之諫躬蹈覆轍引姦凶而授之柄卒成移鼎之禍進實兆之也【何進與袁紹謀誅宦官主司陳琳入諫曰云云所謂倒持干戈授人以柄功必不成秪爲亂階進不聴遂召諸屯以誅宦官爲言進意狐疑後入爲張讓等斬之鄭太字公業諫進云云進不能用】範乃引天廢商之言豈不謬哉【範論曰竇武何進借元舅之資據輔政之權內倚太后臨朝之戒外迎羣殀乘風之勢卒而事敗閹豎身死功頓爲世所悲豈智不足而權有餘乎傳曰天之廢商久矣君將興之斯宋襄公所以敗於也】

荀彧【此篇論從曹氏之事】

厲王流彘周召二公共和爲政延及宣王卒有中興之功【史周紀厲王無道出奔於彘二相周公召公行政號曰共和厲王薨太子靜長於召公之家二相共立之是爲宣王】天下之存亡豈不以其人哉當桓靈之衰其禍未甚於流彘也董卓之亂天之未厭漢徳豈有異於共和之時乎【董卓廢靈帝爲農王殺太后何氏焚洛陽宮廟範論曰天厭漢徳久矣山陽其何誅焉】而議者謂曹公非取天下於漢其說非也方曹公以彊忍之資因亂假義挾主威以令諸侯其包藏禍心天下庸人知之矣而荀彧間關河兾擇其所歸卒從曹氏志欲扶義奮謀以舒倒垂之急迹其行事可謂勇智兼人矣乃獨不知曹氏之無君乎【範論曰自遷帝西京山東騰沸天下之命倒垂矣荀君乃越河冀間關以從曹氏察其定舉措言立策崇明王略以急國艱豈云因亂假義以就違正之謀乎誠仁爲已任期紓民於倉卒也】其拒董昭之議何也【董昭等欲共進操爵國公九錫備物宻以訪彧彧曰不宜如此事遂寢操心不能平】夫豈誠有忠正之節歟抑欲以晚節蓋之歟由前則不智由後則不忠不智不忠而求免於亂臣宜乎其難矣嗚呼荀君安得無罪歟觀其臨大義防大謀操弄彊敵於股掌之間輔成曹氏之霸業至其威加海內下陵上逼乃欲潛杜其不軌是猶揚瀾潰隄以成滔天之勢而後徐以一葦障之尙可得乎而範猶謂彧有殺身成仁之美吾不知其說也【本傳論曰方時運之屯遭非雄才無以濟其溺功髙勢彊則皇器自移矣此又時之不可並也蓋取其歸正而已亦殺身成仁之義也】

陽城【此篇論其言事𨿽可取然不可爲法】

論及陽城事謂永叔不取純夫取之其言曰陽城蓋有待而爲者也後世猶責之無已其不成人之美亦甚哉此論似近厚曰陽城固可取然以爲法則不可裴延齡之欲相其來非一朝一夕何不救之於漸乎至於陸贄之貶然後論延齡之姦佞無益矣【本傳裴延齡誣逐陸贄等帝怒甚無敢言城聞曰吾諫官不可令天子殺無罪大臣乃約拾遺王仲舒守延英閣上疏極論延齡罪慷慨引義申直贄等累日不止聞者寒懼城愈勵帝大怒召宰相抵城罪順宗方爲太子爲開救得免敕宰相諭遣然帝意不已欲遂相延齡城顯語曰延齡爲相吾當取白麻壊之哭於庭帝不相延齡城力也】觀古人退小人之道不然易之姤卦曰女壯勿用取女夫姤一陰生未壯也而曰壯者生而不已固有壯之理也取女則引而與之齊也引而與之齊則難制矣陰者小人之象也小人固當制之於漸也故當陰之生則知其有壯之理其有壯之理則勿用取女可也是以姤之初爻曰系於金柅貞吉有攸往見凶金柅止車之行也陰之初動必有以柅之其制之於漸乎【易姤卦云】蓋小人之惡制之於未成則易制之於已成則難延齡之用事權傾宰相𨿽不正名其爲相其惡自若也【延齡本傳云云】何更公待其爲相然後取白麻壊之邪【上注】然城之所爲當時所難能也取之亦是但不可以爲法耳

虞舜漢文用刑【此篇論法者天下之公】

因論特防曰此非先王之道先王只是好生故書曰好生之徳洽於民心【書禹謨云】爲天子豈應以殺人爲已任孟子曰國人皆曰可殺然後殺之曰國人殺之也【梁惠王下云】謂國人殺之則殺之者非一人之私意不得已也古者司寇以獄之成告於王王命三公參聴之三公以獄之成告於王王三宥然後致刑【記王制成獄辭史以獄成告於正正聴之正以獄成告於大司冦大司寇聴之棘木之下大司寇以獄之成告於王王命三公參聴之三公以獄之成告於王王三又然後制刑又與宥同】夫宥之者天子之徳而刑之者有司之公天子以好生爲徳有司以執法爲公則刑不濫矣若罪不當刑而天子必刑之寧免於濫乎然此事其漸有因非獨人主之過使法官得其人則此獘可去矣舜爲天子若瞽防殺人臯陶得而執之舜猶不能禁也【孟盡心上桃應問曰舜爲天子臯陶爲士瞽防殺人則如之何孟子曰執之而已矣然則舜不禁與曰夫舜惡得而禁之夫有所受之也】且法者天下之公豈冝徇一人之意嘗怪張釋之論渭橋犯蹕事宜罰金文帝怒釋之對曰法者天子所與天下公共也今法如是更重之是法不信於民也此說甚好【前釋之本傳上行出中渭橋有一人從橋下走乘輿馬驚捕屬廷尉釋之奏犯蹕當罰金上怒曰此人親驚我馬馬賴和柔令他馬固不敗傷我乎廷尉廼當之罰金釋之曰法者天子所與天下公共也今法如是更重之是法不信於民也】然而曰方其時上使人誅之則已以謂爲後世人主開殺人之端者必此言也夫法旣曰天下公共則得罪者天子必當付之有司安得擅殺使當時可使人誅之今𨿽下廷尉越法而誅之亦可也

周世宗家人傳【此篇論公義私恩不可偏舉】

予讀周世宗家人傳至守禮殺人世宗不問史氏以爲知權【五代史周太祖聖穆皇后柴氏無子養後兄守禮之子以爲子是爲世宗世宗卽位第以元舅禮之而守禮亦頗恣橫嘗殺人於市有司以聞世宗不問史臣曰予讀周史見守禮殺人世宗寢而不問蓋進任天下重矣而子於其父亦至矣故寧受屈法之過以申父子之道其所以合於義者蓋知權也】予竊思之以謂父子者一人之私恩法者天下之公義二者相爲輕重不可偏舉也故恩勝義則詘法以伸恩義勝恩則掩恩以從法恩義輕重不足以相勝則兩盡其適而已舜爲天子瞽防殺人臯陶執之而不釋【見上篇注】爲舜者豈不能赦其父哉蓋殺人而釋之則廢法誅其父則傷恩其意若曰天下不可一日而無法人子亦不可一日而亡其父民則不患乎無君也故寧與其執之以正天下之公義竊負而逃以伸已之私恩此舜所以兩全其適也【孟盡心上舜視棄天下猶棄敝蹝也竊負而逃遵海濱而處終身防然樂而忘天下】方守禮殺人有司不能執之而徒以聞故世宗得而不問也有如臯陶者執之而不釋則𨿽欲不問得乎哉然世宗取天下於百戰之餘未易以舜之事望之也然則宜柰何亦寘諸法而已矣法有八議而貴居一焉【禮秋官小司寇以八辟麗邦法附刑罰六曰議貴之辟】爲天子父可謂貴矣此禮律之通義也一寘諸法而兩不傷焉何爲不可哉

十先生奧論注後集卷九

欽定四庫全書

十先生奧論注後集卷十

聖賢論上

楊萬里顏子上【此篇論問仁一節】

學至乎大足矣乎曰可以止未可以足也逾乎大則荒故欲止安乎大則忘故患足君子之學至乎大而止矣𨿽然止而未足者樂心誘之也蓋至其大則見其大見其大則樂其大未見則未樂愈見則愈樂樂心之長足心之消也人之未有得而足心生者無怪也彼未嘗食熊掌也而彊告之以熊掌之美彼固不肯以易膾炙也非安於膾炙而不願於熊掌也未有以誘其願而遷其安也人必食熊掌而後知天下之無味學必至大學而後知天下之無學甚矣道之能誘人也至則見見則樂人惟無所樂也有所樂則競而不厭不厭故力焉而不倦非不倦也忘倦也競故禦焉而益厲挫焉而益振窒焉而益決奪焉而益悲夫如是奚其足奚其足且大學無淺深卑髙之序也有淺深卑髙之序者未離乎小學也【呂與叔大學解云大學之書聖人所以教人之大者見序如此蓋古之學者有小學有大學小學之學藝也行也大學之學道也徳也禮樂射禦書數藝也孝友睦婣任卹行也自致而至於修身徳也所以治天下國家道也古之教者學不躐等而由小學然後進於大學自學者言之不至於大學所正則不進自成徳言之不盡乎小學之事則不成】何也見其卑則非卑無見見其淺則非淺無見見非卑則卑者不足照也見非淺則淺者不足臨也蓋有隔而不得見者矣未有不隔而不見不見而有不見者也見則無不見矣而猶卑髙淺深之足存哉𨿽然至而後見耶見而後至耶吾以爲至至焉見次焉平地而觀天以爲山之端卽天也至乎山之端而後見有山而無天聞京邑之麗者謂與裏之市無異也至京邑而後見其異耳是故不至不見不見不樂顏淵之問仁夫子一語之間入藩墻去陛級徹堂室而納之於甚大之地付之以一日克己復禮天下歸仁之事何其大也此君子之所驚也及顏淵領其大請其目則不離於視聴言動之間儆於非禮而已又何其小也此君子之所忽也【語顏淵篇云云】惟其大而不驚此顏子之所以獨往小而不忽此顏子之所以獨來何也已也者人之欲也禮也者天之理也仁也者性之覺也克而復復而覺人者去而天者還則天髙地下吾性之湛也雲行雨施吾性之遊也君臣父子仁義禮樂吾性之觸也一理徹而萬理融當是之時一者非寡萬者非眾徹者非唱融者非隨夫何故吾性之仁無寡也焉得眾無唱也焉得隨至則皆至不至則皆不至見則皆見不見則皆不見至矣見矣頃刻而天下皆吾仁吾猶遲之而何驚於一日而天下歸仁也哉𨿽然夫子於此遺顏子以其憂者也何也顏子領之而樂旣樂而憂憂也者樂之生也非樂之生憂也至其大見其樂而憂乎不得居也儆非禮於視聴言動之間顏子也其求所以居其大者歟孟子曰仁宅也人有聞宅之安而不得至則戚至不得見則戚見矣而又曰吾將卜日而後居則向之戚徒戚而已矣蓋見而不居則宅自宅也於吾何有吾亦於宅何有夫子指是宅以居顏子顏子而少緩於居則一動目一揺足而失是宅矣得之之不易失之之不難豈不大哀耶是則顏子之憂也夫子曰吾見其進未見其止嗟乎顏子有憂而夫子無憂矣

顏子中【此篇論終日不違如愚一節】

道可遇而不可傳非眞不可傳也遇則可傳不遇則不可傳矣何謂遇以吾之有迎彼之有是謂遇遇則不相拒而不遇則不相受不相受而求相傳是煮石以求其爲粥也薪可盡釡可穿而粥不可成何也粥固石之所必無也天下之事從其有而迎其有則其功易取其無而納以有則其功難而況於以道傳人而傳於不相受者耶蓋不相受而求其傳吾𨿽挈然有以與之彼則茫然不知所以受之吾𨿽昭然有以示之彼則暗然不知所以覩之彼非不受不覩也彼固無以受無以覩也舉珠玉以授無指而責其不翫指日月以示無目而責其不仰可乎若夫手與目具者惟恐吾之不授不示也授則受示則覩矣不惟授而後受示而後覩也𨿽不授之猶將取之𨿽不示之猶將窺之何則彼固有以遇也手與珠玉遇則其取不可禁目與日月遇則其覩不可閉大哉遇乎聖人以道而傳於人不有遇之何以傳之𨿽然聖人之於人固不忍以不遇而不傳亦不可以不遇而必傳不遇而不傳天下將以吾爲絕不遇而必傳天下將以吾爲拂拂之則有所不勝而絕之則又有所不悅聖人於此難矣哉以夫子而傳顏子顏子之幸耶曰非顏子之幸也夫子之幸也何也夫子之無難也何也遇而非傳也夫惟遇而非傳是以傳而必遇吾嘗觀夫子與回言終日而回不違其契蓋如此也【子曰吾與回言終日不違如愚退而省其私亦足以發回也不愚】契原於順順原於遇今夫日能消冰而不能消木豈日之樂乎冰而怯乎木哉冰與日相順順而契也然則回與夫子之契豈夫子之言能啟人而顏子之聴能聴人也耶夫子之言能啟人也則難言之童啟矣回之聴能聴人也則車馬輕裘之言入矣【子路曰願車馬衣輕裘與朋友共敝之而無憾】然則夫子之言言不以言回之聴也聴不以聴【荘人間世篇回問仲尼曰敢問心齋仲尼曰若一志無聴之以耳而聴之以心無聴之以心而聴之以气聴止於耳心止於符气也者虛而待物也惟道集虛虛者心齋也】言不以言則言者天也聴不以聴則聴者亦天也以夫子之天觸回之天以回之天感夫子之天是惟無合合則遇矣夫何違之有當其未言回意已傳及其旣言回意無外使夫子一笑而回已領矣而況與之言終日耶或者曰回何功於後學也參如回則無孝經矣【史孔子弟子傳參字子輿孔子以爲能通孝道故授之業作孝經】門人皆如回則無論語矣【語序魯論語二十二篇皆孔子弟子記諸善言也】有經而道猶不傳也回也日居於韶濩鐘磬之側而弗考弗擊使有耳者無聞焉非過歟違生疑疑生問問生道而回也不違也嗟乎道以言而通亦以言而塞非言之能塞道也失之也一失而爲訓詁再失而爲辭章言之盛道之衰也不有回之學何以使學者知有妙學哉學者棄其學以學回之妙學則盛者衰衰者盛矣盛者未衰而衰者未盛曰回之無功於後學也宜也

顏子下【此篇論不逺復一節】

顏子勇者歟夫子曰顏氏之子有不善未嘗不知知之未嘗復行也知不善而不能不行無勇也無勇而知知而不去是徒知而已矣是故知之不如勇勇者患不知而已顏子知不善則不復行非勇歟曰非也顏子知之極也勇足爲顏子道哉今夫火樂於燥而怒於擊愈擊則愈怒愈怒則愈樂勃然發於一熒之初而欣然進於不可禦之勢此其勇非不俊也然勢方盛而雨驟至則一息之間至於熄滅寒棄而不能復振有所勇者必有所怯也人之情初而勇久而習終則頽隳委靡而不可起何則情固有所怠也使顏子之於不善勇於去其一怠於罷其二則勇不如怯勇足爲顏子道哉是故勇於去不善不若安於去不善勇於去不善則必有所不去安於去不善則無所不去顏子之去不善非勇也安也然則顏子何以能安於去不善曰知之極也鴆之能殺人也明矣而遇鴆以死者夷然飲之而不悟非喜於鴆也非喜則曷爲飲曰不知也知則不飲矣天下之善何以異於水之可飲天下之不善何以異於鴆之不可飲然人之於不善明憎之明踐之何也豈非天下之不善或有似於善者耶不善之似於善鴆之似於水者也似而不知不知而不疑則亦夷然飲之而死爾甚矣君子之學急乎致其知也知不善如知鴆則終身而不行其不行非有所勉而能亦非有所思而諭思而後諭則夫不諭者必出夫思之所不及勉而後能則夫不能者必乘夫勉之所不繼顏子之不爲不善固無所不及亦無所不繼去思去勉而惟照之以一知故不善之來迎者則敗過者則逝攻者則堅彼敗且逝故初不能欺而卒不能畱吾堅固不可入夫使天下之不善雜至乎吾前而不能欺不能畱且不可入則不善之來曷嘗有而不知知而復行哉大學曰致知在格物知極其致矣物奚遁焉故曰顏子之知知之極也知而不極猶未免不善之欺飛虫之觸牖而求出也其身去牖之外無毫髮之間爾毫髮而有所隔則終日求達而不得達知而不極𨿽其不知者毫髮也而於聖賢之眞知千萬里之絕顏子之知極矣豈有毫髮之隔哉有毫髮之隔猶足以爲顏子病無毫髮之隔斯足爲顏子賀夫子曰顏子有不善未嘗不知知之未嘗復行所以賀顏子之無毫髮之隔也

曾子上【此篇論孔子傳一貫之道一節】

道不可以易言也徑則詣差則離道之難言不差之難也夫子稱回之愚參之魯【回愚見上篇注參也魯注魯鈍曾子性遟鈍也】而聖人之傳乃愚與魯者得之學者求其說而不得則曰愚與魯道之資也智與慧性之翳也嗟乎言之似也而差也何也回之愚夫子蓋嘗言其如愚而不愚矣則回之愚豈其眞而學者猶以爲眞也若參之魯夫子言之未及盡也執夫子未及盡之言而以參爲眞魯參又何辭焉𨿽然參不病也學者病也右愚魯而左智慧則納天下之人於荘周之瓦礫佛者之寂滅也【荘知北遊東郭子問於荘子曰道惡乎在荘子曰無所不在東郭子曰期而後可荘子曰在螻蟻曰何其下邪在稊稗曰何其愈下邪曰在瓦甓曰何其愈甚邪曰在屎溺東郭子不應後漢明帝初聞西域有神名曰佛因遣楚王英之天竺求其道得其術及沙門以求其書大抵以虛無爲宗貴慈悲不殺以爲人死精神不滅隨復變形生時所行善惡皆有報應故所貴修練精神以至爲佛善爲宏濶勝大之言以勸誘愚俗精於其道者號曰沙門於是中國始傳其術圖其形像】豈不病哉且參之魯豈其蒙然蚩暗然昧耶子曰吾道一以貫之門人相顧莫知所依據之參也領之以一惟【子曰參乎吾道一以貫之曾子曰惟子出門人問曰何謂也曾子曰夫子之道忠恕而已矣】蒙然蚩暗然昧者能之乎然則參非眞魯者也非魯而曰魯無乃言語之不給文學之未敏歟言語之給文學之敏君子非有廢也而非所先蓋言語者道之汲而汲者非道也文學者道之寓而寓者非道也言語之不給曰魯可也文學之不敏曰魯可也而魯非道之賊也非道之賊而亦非道之資人之資有所明有所能能者事之資也明者道之資也參之魯者短於能者也非事之資而已矣非事之資而移以爲道之資道固無用於能而亦何用於不能哉謂能可以入道者妄也謂不能可以入道者大妄也道則有可以入者矣曰明是也參也能之短而明之卓則其爲道之資者以其卓者也今也取其短者而謂爲道之資又欲去其卓者而謂爲性之翳不知其所謂翳者乃參之所以爲資而其所謂資者乃參之無所用於道者也今夫錐之鋭刀之利此物之敏者也然其能不出於錐刀之用而已窮日之力以瑩焉曾不能以燭跬步至於鏡其規不盈尺而天地之大萬象之眾秋毫之微一照而洞見焉以爲鏡往而鏡未始往以爲物來而物未始來非往也而無拒也非來也而無逃也則明之功也錐刀有是哉𨿽然鏡之明也反而照焉則與錐刀何擇曾子之心鏡也曾子之心非鏡則一以貫之之妙何以一照而洞見也則其所謂魯者亦不能爲錐刀之敏而已不能爲錐刀之敏而以爲道之資則錐刀之鈍者亦可以爲鏡乎且人之學於道惟根於一明也去明則於道何徹焉謂智慧爲性之翳則是欲反鏡以求照也豈不誤天下之後學哉故曰言之似也而差也子曰由之瑟奚爲於丘之門門人不敬子路子曰由也升堂矣未入於室也【語先進篇云】門人之敬不敬於吾子路無所損益也而門人可憐也聖人之言不心造其微而貎執其粗聖人安能一一而盡也哉子曰參也魯夫子未及盡也而參遂爲眞魯嗟乎參眞魯也參何病哉學者不學參之非魯而學參之魯參誤學者耶學者自誤耶

曾子中【此篇論日三省吾身一節】

學道者必有以用道也學之而無所用之則親見堯舜周孔而無所覿博極詩書禮樂易春秋而無所涉洞貫仁義忠信而無所歸何也堯舜周孔道之人也六經道之林也仁義忠信道之器也見其人極其林洞其器謂之不學道不可也謂之學道亦不可也學則學矣用則未有以用也布之可以溫故人取之以衣其身粟之可以飽故人取之以實其腹今且有人積布而不衣藏粟而不食則𨿽積藏如丘山而夫人者不免於凍餒而死矣夫布與粟如丘山而不免於死非不富之罪也富而不用其富之罪也學道而不用安以道爲哉曾子曰吾日三省吾身爲人謀而不忠乎與朋友交而不信乎傳不習乎此曾子之始學也彼固有所用之也然則曾子之用何所用用之者體之也體之者身之也學道而至於體之以身夫然後道爲吾之有矣故夫世之學道者吾見其學道矣未見其有夫道也學而不能有則道自道我自我也夫惟道卽我而我卽道者可以言道爲我之有矣曾子之三省其身非省其身也省其身與道之一二也身與道果一也曾子之幸也若猶二也曾子其得不省乎省之則不二矣且夫身與道爲二者豈身非道而道非身哉道與身爲一者又豈道自外至而身從中受哉謂身非道則身安得有夫道謂道非身則道安得有於身謂道自外至則有所至必有所見謂身從中受則有所受必有所盈迎其至而無見也反其受而無盈也則道非自外至而身非從中受也道非外而身非內則不可謂身非道而道非身也身與道本一也一而二者不察之過也二而一者察之功也子思曰鳶飛戾天魚躍於淵上下察也【記中庸云】人之一心察之之妙上際於天下極於淵無一理之逃也而況於反是察而用之於吾身之道乎匹夫有璧而償之於家旣久而偶忘之不勝其困而假匄於其鄰自以爲天下之至貧也而不知其冨也三年而忽憶其璧也出而鬻之一朝而獲千金夫千金非自外至也匹夫之所自有也有千金而困於貧旣貧則富則察與不察也當其不察璧亦不亡及其旣察璧固自若道也者吾身之璧也學者有璧而弗察弗察而忘者也曾子者有璧而日察之日察之而日憶之者也爲人謀而忠與朋友而信傳道而必習學者豈無是哉有而不有者誰之過歟曾子一日而察者三豈有脫而不存也哉孟子曰萬物皆備於我矣反身而誠樂莫大焉知備而不知反宜學者之無所樂也曾子三省之學惟孟子傳之也歟

曾子下【此篇論任重道逺一節】

無聖人之天而求至乎聖人之地其至者否也然則其孰爲地孰爲天仁也者聖人之地也力也者聖人之天也堯舜之所性湯武之所身孔顏之所傳惟此一事故夫仁也者聖人之地也學聖人而不求至其地是欲歸其家則未及門而宿於墻之外也然則仁何事於力子曰仁之爲器重舉者莫能勝其爲道逺行者莫能至【記表記云】又曰有能一日用其力於仁矣乎而冉求亦曰非不說子之道力不足也故夫天下之重者莫重於不重之重而泰山爲至輕天下之力者莫力於非力之力而烏獲爲至羸仁也者不重之重也聖人也者非力之力也夫惟有非力之力者然後能舉不重之重不然子貢之辯子路之勇足以屈天下震諸子而一登聖人之門則寂然黙弛然廢舉其辯與勇納之懷而無所用之【家語致思篇孔子北遊於農山子路子貢顏淵侍側孔子笑曰二三子各言爾志子路曰云云夫子曰勇哉子貢曰云云夫子曰辯哉】然則必有非力之力而後能舉此不重之重者也蓋夫口易彊而有辯也身易彊而有勇也資難彊而有力也非有其天其誰實能之故曰力也者聖人之天也無其天而求至其地無其力而求舉其仁此楚人之所以學烏獲而死者也昔者楚人有慕烏獲之力而學之其裏之父欲持千鈞之負而適秦者聞楚人之力也而請焉楚人者欣然而試負之然肩之而不能勝勝之而不能步步之而不能至秦彊而趍焉不十步而絕筯折脛以死學者無聖人之力而求舉聖人之仁吾懼其肩而不勝勝而不步步而不至秦也故夫烏獲可慕而不可學也有烏獲之力而舉烏獲之負可也無烏獲之力而試烏可乎烏獲之力千鈞之負不可試也而況聖人之仁而可試乎哉有其力而堪其負其惟曾子歟曾子曰士不可以不毅任重而道逺仁以爲己任不亦重乎死而後已不亦逺乎曾子之力庶乎聖人之力者也何也其力然後肩之而能勝其力毅然後勝之而能步曾子之於仁以肩之毅以步之其至於秦無難也𨿽然輕天下之重者重而不之覺邇天下之逺者逺而不之慮曾子猶覺其重而慮其逺者也子曰仁者安仁安則重者輕夫何覺又曰我欲仁斯仁至矣至則逺者邇夫何慮此聖人之事也曾子未及也故曰曾子之力庶乎聖人之力者也𨿽然任重而能堪堪之而不釋道逺而能趍趍之而不息秦𨿽去楚逺矣其庸不可至乎而況吾仁非若秦之去楚也哉曾子也𨿽未能如聖人之不覺其重不慮其逺之安也仁以自任死而後已曾子其不至於仁乎子思曰或安而行之或利而行之或勉彊而行之及其成功一也【中庸云】曾子之謂矣

十先生奧論注後集卷十

欽定四庫全書

十先生奧論注後集卷十一

聖賢論中

楊萬里子思上【此篇論喜怒哀樂未發謂之中一節】

道必有措手之所而後學者得以用其功邈然如天淵然如淵則學者安所措其手哉子思曰喜怒哀樂之未發謂之中夫不言所以處喜怒哀樂者而止言其喜怒哀樂之未發夫喜怒哀樂之未發者初無影之可捕而況求其形哉學者求其說而不得則流而入於槁木死灰之學夫槁木死灰之學非洙泗之學也西學也然則學者不入於此而入於彼無乃子思不示人以措手之所而納之於茫洋之地而然乎子思不然也子思蓋有示人以措手之所者矣而章句之學離之也離而不合此學者所以止求之於喜怒哀樂未發之言而不知子思所以處夫喜怒哀樂未發之妙則固在於言前也且子思不云乎天命之謂性率性之謂道修道之謂敎又繼之曰君子戒不睹懼不聞莫見乎隱莫顯乎微故君子敬其獨然後曰喜怒哀樂之未發謂之中發而皆中節謂之和中也者天下之大本和也者天下之逹道致中和天地位焉萬物育焉蓋天下未有無用之道而君子亦不爲不蔕之言也中也者固性之有也然性不可見而中不可能使子思曰天命之謂性而止耳曰喜怒哀樂之未發謂之中而止耳則此言無乃鄰於不蔕而此道無乃墮於無用耶故子思之學不恃其性而恃其率不恃其中而恃其致率也者循是而教焉者也致也者力而來之者也性不可見而率性者可見中不可能而致中者可能致則率矣中則性矣是則子思之意也而學者不之詳也象犀珠玉絕域之產也而人得而用之者夫固有以致之也吾性之中不如是之逺也不逺也而不邇也則未有以致之爾致犀象珠玉則犀象珠玉至致中則中而相競非君子之不幸歟且君子發聖人之微非以爲功也爲道也或者不察以爲學聖人而不能發聖人之微則天下將以我爲無功於聖門邀功之心生則相競之說起競則異異則朋異之中又有異而朋之中又有朋則以彊弱怪奇爲勝負爾非惟君子之不幸也亦聖道之不幸也蓋自夫子有性習近逺之論而不明言性之善惡至孟子則斷之以性善之說【孟子道性善】於是荀楊韓三子者各出一說以與孟子競【荀性惡篇人之性惡其善者僞也揚修身篇人之性也善惡混修其善則爲善人修其惡則爲惡人韓原性篇性之品有三而其所以爲性者五性之品有上中下三上焉者善焉而已矣中焉者可通而上下也下焉者惡焉而已矣】說者以爲夫子不立論以起爭而起三子之爭者孟子喜於立論之過也嗟乎夫子非不立論也夫子而不立論而持兩端則仁義禮樂於何而折衷哉性習近逺之說是夫子之立論也立論而微者也孟子豈喜於立論者哉入夫子之海先得夫子之珠瞥然見其性相近之防悟其眞而發其微不忍自祕而分於人此亦仁人君子用心之切者也而孟子何過焉三子之競豈孟子起之耶三子邀功之急者也三子邀功而孟子遂爲過君子於此亦難於處也哉蓋將附三子則悖於聖人附孟子則三子者不服然則何以處之昔者秦緩死其長子得其術而醫之名齊於緩其二三子者不勝其忌也於是各爲新奇而托之於其父以求勝其兄非不愛其兄也以爲不有以異於兄則不得以同於父天下未有以決也他日其東鄰之父得秦緩枕中之書而出以證焉然後長子之術始信於天下有所訟者必有所質也中庸之書夫子枕中之書也而子思得之中庸曰天命之謂性率性之謂道又曰能盡其性則能盡人物之性可以贊化育參天地質之以此而後孟子之說始信也歟性果惡耶則曰道性之謂道可也烏用率且性旣惡則盡性之所至當逆天地而戻人物矣奚其贊又奚其參然則何以致夫中庸曰喜怒哀樂之未發有以處之是也然則何以處夫喜怒哀樂之未發曰君子敬其獨是也蓋天下之理莫隠於十目之所視而莫顯於喜怒哀樂之未發當其未發吾已知之非吾知之也心知之也非心知之也天知之也天且知之而曰不顯可乎曰不顯而不戒不懼則喜怒哀樂未發之初內不旣其養外不旣其閒未發而不養則其發必妄未發而不閒則其發必肆妄與肆相遭喜與怒相激哀與樂相戰將以致中是閒蠅蚋千百於一室而求其靜也是以君子敬其獨也敬心不以隱顯而去畱則內有養外有閒方其獨也若不勝其眾也方其未發也若不勝其動也方其不暏不聞也若不勝其耳目之屬也何也獨者眾之源也靜者動之機也一息之頃心與天已知之矣知而養養而閒則一妄起一察應一肆動一儆隨察與妄應則察至而妄者除儆與肆隨則儆至而肆者伏妄者除而肆者伏當是之時此心瑩然眞而法矣未發而眞發而非眞未發而法發而非法天下有是理乎去妄去肆而一之於眞與法而中在其間矣人有病目者不求其本而急其末以爲所以病吾目者翳而已去翳則目宜必明然去一翳生一翳則不知養肝之過也肝得其養而目自明則夫翳者不去而去矣喜怒哀樂未發謂之中其自中也耶其有以養其中也耶

子思中【此篇論性】

聖人之言愈大則愈微此非有所隱也微之者顯之也言愈微故求之者愈力求之者愈力故浚之者愈深求之力浚之深而聖言之微者顯矣𨿽然後之君子有能發之微而置之顯天下之幸而君子之不幸也三人同行而入海一人得珠焉則三人者必擠夫一人者三人者亦何仇於一人也珠也者擠之招也遊聖人之門而先發聖人之微則前有慍後有忌慍與忌並起人性之有善惡善則惡不得以寄惡則善不得以居如冰之寒而濕火之燠而燥也今曰善惡混吾將曰冰之性燥濕混而火之性寒燠混也可乎至於裂性而三之裂三而五之則亦不勝其勞矣蓋三子言性而未見性者也曷爲言性而未見性也不自盡其性也自東海而趨西海必至於西海而後盡也未至於西海而止也而曰西無海也之二三子者是也吾性一盡而育人物參天地者在焉性爲善耶惡耶三子者亦嘗進於此也乎三子者自有性而不盡也冝其言之不徹也質之中庸而後三子者心服矣三子非服孟子也服孔子也三子服而後孟子之說信孟子之說信而後孔子之意明孔子之意明而後性善之論定性善之論定而後天下之爲善者眾則子思之功豈不大哉子思不邀功者也不邀功而大有功者也

子思下【此篇論賢智之過愚不肖之不及】

學者病乎無見亦病乎有見學而無見學之俗也學而有見學之妙也俗則病矣妙矣而亦曰病可乎妙亦病也妙而不反斯病矣人惟無見也人而有見則逐於見而不反蓋世有病於能俯而不能仰者終身不知有天也一日而其病愈仰而見天之髙自以爲未始見也而喜焉喜而不足則終日觀天而不復視地焉坐亦觀天行亦觀天不知逢荊棘蹈溪壑也躓而傷焉豈天使之躓而傷哉傷生於喜喜生於見見生於不見故也學者其初患於無見也而盡鋭以求於一見見矣其患反甚於不見何也不見則喜其見則自夫人之喜心一生也而道始逺非心之害道也喜其髙則必厭其下喜其逺則必棄其邇喜其大則必厭其細不知夫道也者下不二於髙邇不二於逺而細不二於大也而二之是故崇先覺卑後學務遐想蔑近思以君臣父子之日用爲淺易以仁義禮樂之名教爲粗迹於是探混茫以爲深極孤絕以爲髙而不知入於空虛無有此地舉空虛無有之學以治身濟世此猶取夢中之飲食以濟饑渇也不已疏乎古之君子蓋有窮百家究六合極師友博論辧而無得也非無得也有得而無用也有得而無用則是吾見之爲病也從其見而反焉則有得矣見不損於今亦不加於今見不異於昔亦不同於昔至此得向之所謂百家六合師友論辧皆非也而皆是也百家一人六合一室師友一戶論辧一口孰爲髙孰爲下孰爲逺孰爲邇孰爲大孰爲細耶道之歸有在矣中庸曰道之不行也道之不明也賢智過之愚不肖不及也夫愚不肖之不及固離於道矣而賢智之過之乃中庸之所甚憂而道之不行與不明乃賢智者之罪此無他見而不反之病也又曰君子尊徳性而道問學致廣大而盡精微極髙明而道中庸溫故而知新惇厚以崇禮是故居上不驕爲下不倍夫學之功至於居上而不驕爲下而不倍此眞有用之學也求其所以然者則本於不以性廢學不以大忽微不以髙棄卑不以新忘故不以質去文嗟乎學至於此其斯以爲子思中庸之學也歟好遊者以爲九州之內四海之外其山川人物非復其鄕裏所有之山川人物也竭其家以爲糧以求博觀於天下三年而貧也而倦也悔而歸則其鄕裏之山川人物卽九州四海之山川人物也而後釋然悟翻然喜學者之學而有見見而不反蓋遊而未悔者也安得遊而悔者與之共學子思之中庸也耶

孟子上【此篇論仁之端】

仁可得而求乎曰可仁可得而聞乎曰不可仁不可聞則學者烏乎求曰求以不言不求以言蓋體仁者心也而心非仁諭心者言也而言非心言猶非心也而言可以求仁乎哉言之非心也以言有所不能言也非惟彼心之仁不能言於吾也吾自求之吾自得之吾自不能言之矣人有生而不能飲酒者問酒之何味其能飲酒者不過告之以酒之美而已若酒之所以美者𨿽能飲酒者亦不能自言也非吝於告也極天下之善言酒者止於此也就使能言而不止於此亦不能使不飲者之知味何則吾以其言言酒而彼以其聴聴酒而言與聴卒非酒也韓子曰博愛之謂仁程子曰非也仁者覺也吾將是韓子則夫子之言有不然者顏回問仁子曰克已復禮爲仁於博愛何與焉吾將是程子則夫子之言有不然者樊遲問仁子曰愛人於覺何與焉仁之不可言也如此然則仁不可善則二子之論烏乎歸曰吾將歸乎夫子然則夫子之論自不一也烏乎而得歸於夫子曰吾將由孟子以歸夫子程子者得夫子之潛者也韓子者得夫子之彰者也孟子者得夫子之潛與彰而據其防者也孟子曰惻隱之心人之端也又曰今人乍見孺子將入於井皆有惕惻隱之心嗟乎孟子之言仁蓋至於此少乎然則曷謂惻隱曰是不可言歟孟子之言及於惻隱蓋假惻隱以明仁而惻隱非仁也今於惻隱之外又求惻隱之說正使惻隱之說明而仁愈晦矣𨿽然試言之隱也者若有所痛也惻也者若有所憫也痛則覺覺則憫憫則愛人之手足痺而木者則謂之不仁蓋方其痺而木也搔之而不醒抶之而不卹彼其非不愛四體也無痛癢之之可覺也至於無疾之人誤而防一髮則百骸爲之震何也覺其痛也覺其一髮之痛則愛心生不覺四體之痛則愛心息孟子曰不仁者以其所不愛及其所愛此不覺於人者也曰人病捨其田而蕓人之田此覺於人而不覺於身者也曰指不若人則知惡之心不若人則不知惡此覺於身而不覺於心者也以覺吾之痛覺彼之痛則愛人以覺彼之痛覺吾之痛則自愛自覺而自愛則何理之不悟覺人而愛人則何物之不覆是故不愛始於不憫不憫始於不覺不覺始於不痛古之君子以不如舜爲憂此一痛也以一夫不被其澤爲責此亦一痛也故曰痛則覺覺則憫憫則愛然則克己復禮仁也愛人仁也博愛之謂仁仁也仁者覺也仁者何也均惻隱之心也故曰孟子得夫子之潛與彰而據其防者也𨿽然孟子則善言仁矣何與乎學者之事哉學者誦孟子之言也吾知惻隱之爲仁也市門之儈終日導千金之賈而鬻金於市歸其家無一錢之藏則外而不內也孟子之言仁何與乎學者之事哉孟子曰苟能充之足以保四海苟不充之不足以事父母學者蓋亦求其所以充之也哉

十先生奧論注後集卷十一

欽定四庫全書

十先生奧論注後集卷十二

聖賢論下

楊萬里孟子中【此篇論智聖巧力】

學不至於聖則不至於定孟子曰天下定於一豈惟天下求哉惟學亦然學而不至於定則難於守而易於奪得而不能守守而不能奪自非聖人誰不肯者求定者必至於聖而後可也𨿽然至於聖而得其定矣有以定其聖無以運其聖則是鑄金以爲天地之儀某气之至某地之震無不應者天地則非不天地也而不能生萬物則其爲天地者特末爾學至於聖者天地也至其聖而不能運其聖者不能生萬物者也是故運天地者非天地者也運其聖者非其聖者也蓋天地以气運而聖人以智運智非仁義禮智之智也智者神之用也以其聖運其聖而後參天地澤萬世之功可得而凝矣神泯則無所運其聖孟子曰伯夷聖之淸伊尹聖之任柳下惠聖之和孔子聖之時孔子之謂集大成集大成者金聲而玉振之金聲者始條理玉振之者終條理始條理者智之事終條理者聖之事智譬則巧也聖譬則力也學者於此每難言之而說者有曰聖人猶力賢者猶巧有曰巧或有不能力無不至是不以巧爲悅者也不知夫孟子之意正以巧爲說也孟子不云乎猶射於百步之外也其至爾力也其中非爾力也射者悅於至乎悅於中乎射而不悅於中則天下皆后羿矣天下不皆后羿是以中爲悅者也蓋有至而不中者矣未有中而不至者也是故至者中之所兼也中者非至之所兼也故曰其中非爾力也中非力則至非巧矣然則力者尙乎非力者尙乎聖之尙乎智猶射之尙乎巧也孟子之所謂智卽吾之所謂神所以運夫聖者也至於聖而不能運則三子者是也聖而運運而聖則夫子是也三子者惟其聖而未智是故任者不能淸淸者不能和和者不能淸與任夫子之聖非能離於淸任和也而能離於淸任和也不離於淸任和夫子之所以聖離於淸任和夫子之所以智𨿽然以智爲加乎聖則曷爲曰始條理曰始終云者非序也用也荀卿曰始乎爲士終乎爲聖人始言戶終言室也此序也非用也孟子曰始終云者用也非序也始言施終言收也有投乎吾前者無以施則不集無以收則不正謝而不集釋老以之集而不正申商以之智以施之聖以收之動則集集則正千轉萬變而不逾乎同條一貫之天理此夫子之神而孟子獨見之也壺丘子與列禦冦射壺丘子登髙山履危石足二分垂在外而下臨百仞之淵揖列子而進之列子汗流而不敢進嗟乎壺丘子能怖列子爾使遇孟子豈不敗哉【莊應帝王篇云】壺丘子能垂足於危石者二分而已加乎此者壺丘子能之乎孟子則能之者也夫子之見道者至乎聖極矣出乎聖之表而進乎智之事者孟子也壺丘子而遇孟子吾恐壺丘子之汗流也嗟乎壺丘子之不遇孟子也

孟子下【此篇論舎生取義之說】

君子能輕富貴歟君子非能輕富貴也能出乎富貴也未有以出乎富貴而曰我能輕富貴將以輕之適以重之夫惟出乎富貴者然後不爲富貴之所誘何則此固有以破其誘也市井之人窮日之力竭智巧以爭錐刀之利人人自以爲得也登山而下視之此與蟻蚓之爭糞壤有以異乎非彼之暗而吾之明也彼方居其中而吾則立其表也然則破富貴之誘者必立乎富貴之表者也然則其孰爲富貴之表禮義是也君子者登夫禮義之山以下視禮義之市而明見富貴之糞壤則天下之富貴有不破者乎夫旣被之則無所用之天下之所爲汲汲於富貴者夫固有以用之用之故求之無所用之則安以求爲哉貴極人爵而富以萬鐘反視吾身而無關焉而有怍焉無關則何所知有怍則有所病得富貴也未有所加而先以自病則富貴者眞何用哉孟子曰生亦我所欲也義亦我所欲也二者不可得兼捨生而取義者也此孟子之所以出乎富貴而立其表也且義之必取則生猶必捨也而不能捨富貴也耶又曰非獨賢者有是心也人皆有之賢者能勿喪耳一簞食一豆羮得之則生弗得則死嘑爾而與之行道之人弗受蹴爾而與之乞人不屑也萬鐘則不辧禮義而受之萬鐘於我何加焉爲宮室之美妻妾之奉所識窮乏者爲之此之謂失其本心此孟子破富貴之鉅力也歟蓋簞食豆羮之非禮而乞人辭焉萬鐘之非禮義而士君子受焉乞人之辭辭有用者也士君子之受受無用者也何則簞食豆羮之不受則乞人者饑而死矣萬鐘之不受士君子之身無乃未至於死耶身未至於死則曷爲受之曰爲宮室之美也妻妾之奉也知識之求也且夫疏食曲肱聖人樂之啜菽飲水聖人以爲孝也顏路請車聖人不與也聖人之自奉與奉親與交際夫固不以外爲悅也今也非自奉非奉親而特爲宮室妻妾知識之奉而安於受不義之富貴此爲誰計耶乞人能不曖其身之死以不離於義士君子不能不受奉人之具以不離於不義可怪也平日身無一毫之加而有丘山之損妻妾知識享萬鐘之奉而吾身不逭乎萬世之誅豈必明者而後見哉故孟子曰鄕爲身死而不受今爲妻妾知識而爲之是亦不可以已乎且乞人之心心也士君子之心心也曰士君子之心無乞人之心可乎有之也而失之也故曰失其本心士君子之膏肓孟子其痛箴之矣嗟乎欲天下之不爲者不可使天下之不爲也必窮其爲之之由而折之孟子不使天下之不受不義之富貴而深折其所以有用於富貴者使天下曉然見其有用之無用也禮義之未亡聖學之不絕誰之力也哉

韓子上【此篇論道徳虛位之說】

韓子原道之書孟子以還一韓子而已大哉韓子乎𨿽然其猶有不合於聖人者歟若曰道與徳爲虛位之類是也曰此乃韓子之所以合於聖人者也聖人之道非以虛爲道聖人之道非以虛爲徳道徳非虛而曰虛位者道徳之實非虛也而道徳之位則虛也天下之物惟其位之實是以莫得而入也其位不實則虛與實皆得入而居之夫惟有以實其位之虛則其位不可入矣韓子之言所以實其虛者也且夫道徳也者果何物也謂之無也何以不無其名謂之有也何以不有其形惟其有名聖人之所以實之以用虛也惟其無形異端之所以入之以欺世也昔者生民之初蓋有所甚不安也生不養死不葬居焉而無別羣焉而無臨爭焉而無決也聖人者倫以經之具以維之仁以親之義以媿之經之故立維之故不散親之故不相棄媿之故相憚由乎此者謂之道體乎此者謂之徳根乎心而形乎事進則賢至則聖執則神皆不外焉者也聖人者以爲是足以安天下澤萬世而無憂矣孰知夫聖人之力有所不及而遂遺聖人之憂蓋天下之未安則惟安之求而不暇乎其他天下旣安而侈心生焉於是道徳之名日起而道徳之實日亡非道徳之名果能亡道徳之實也天下翫其實而疑其名也自天下之翫也而道徳之位始虛自天下之疑也而異端之道徳始入蓋聖人之道徳旣行而天下大安天下旣安而不知其所以安者乃聖人之道徳也不知故翫舉君臣父子日用飲食之事彼皆翫以爲常而不足異也而聞聖人有所謂道徳云者樂其名而求之不知其所以常者卽其所求也不知故疑彼以爲道徳公者必有所甚異而世皆未之見也於是舍日用而求新奇而異端斯入之矣何則有虛之可乘也人有居鉅室享膏粱者久而厭之以爲是不足居不足享也而聞山林之姦人有異說者以爲天之可以飛而升風露之可以食而壽也則捨其室而從焉其室旣虛則姦人者何憚而不乘以入之哉道徳者天下之鉅室也非如曠野之空虛也而其位則虛久矣天下之人去其室以求其室其位得而不虛耶異端乘之韓子塞之異端入之韓子出之韓子曰仁與義爲定名又曰吾之所謂道徳者合仁與義言之也老子之所謂道徳云者去仁與義言之也而後道徳之虛位可得而實矣匹夫細民見其鄰之徙而去也則私其土田而耕之它日其鄰者歸焉則爲匹夫細民者將避而去乎猶將私之也老子以空虛爲道徳此私吾聖人之田者也韓子出而仁義還則聖人之田宜誰歸故曰韓子之言所以實其虛者

韓子下【此篇論異端】

君子之去異端非異端不去之可憂而異端旣去之足慮異端之不去蓋有能去之者矣去之矣其患有大於未去之時何其有以去之無以處之也如去盜焉方盜之作也紛紜震擾若無以支持之爲者於是深計以圖之盡力以角之圖之而中角之而勝其遂無盜矣乎曰未也盜之未敗而降也有不可以不受者矣及其敗也有不可以盡殺者矣不受其降而不寛其殺不可也受其降而寛其殺不可也蓋聚姦宄之民而驟散之散之而無以處之則其復爲盜也又有甚焉者矣天下之入於佛老豈皆好其淸淨寂滅之道者哉有好焉者有畏焉者有利焉者士之爲髙者則妄意以爲此可以悟性命而超死生也則之焉此好之者也士民之悻於福田利益之誘而憟於死生報應之誑者則亦之焉此畏之者也愚夫細民之惰者無能者廢疾者鰥寡孤獨者進而窺二氏則見其不業而食不劬而居反而顧其身則茫乎無依於是亦之焉此利焉者也韓子也固憂夫好焉者之不可奪畏焉者之不可祛也而利焉者之無以處尢韓子之所大憂也何也好焉者可以理遷舉先王之道而力明之以實夫位之虛閉其入而開其歸韓子則有原道之書畏焉者可以事曉善而祥不善而殃此天下同見之事也烏有福田利益之妄旦則夕生則死此天下不足怪之事也烏有死生之怖韓子則有與孟簡氏之書與武侍禦氏之書使韓子之言行則奪以祛何難若夫民之利焉者一旦驅而散之其徒之爲萬者不知其幾也散而無以處也歸而無以生也廢疾者坐而死鰥寡孤獨者坐而死惰者無能者肯坐而死哉坐而死者奚罪焉君子何忍置之於心也其不肯坐而死者不去而爲盜決而爲人亂者無之去異端所以仁也而無罪者得死所以爲治也而反得亂則是不如不去之安也是故韓子旣思所以去又思所以處韓子曰人其人火其書廬其居明先王之道以道之所以去也又曰鰥寡孤獨廢疾者有養也所以處也文王之治岐也必先夫民之窮而無告者此非惟旣其仁也亦防其民之利於爲異也三代之時異端之不興豈特一道徳而同風俗之力歟亦其所以處民者盡爾韓子之意眞先王之意也然則韓子曷爲言之而不行曰韓子能行而不得行者也蓋有得行而不行者矣將能行而不得行者罪耶得行而不行者罪耶

十先生奧論注後集卷十二

欽定四庫全書

十先生奧論注後集卷十三

兩漢論

戴溪蕭望之【此篇論爲小人所中】

夫小人之害君子必深明其情而後用其術故攻其所惡犯其所忌中其所不欲而致其所不樂其仁柔朴厚也或怵之其廉防自喜也或污之其剛果辧急也或激之多方以誤之百計以困之逼之辱之以致其必死之術有如君子一不能忍而決於速死則小人之計中矣故始而誤之終而困之逼之辱之而屹然不動則其爲計也窮故君子不幸而至此當守死以俟命不當勇決以自殘非愛死而貪生也從容就義死於君命而不死於小人之術所以保全善類愛養國體破小人之姦謀而嚴於死生之際如此也人莫難於一死而處死有道善乎公冉務人之言曰若君命可死非君命何聴此可謂善處死之道矣哀哉望之之死也剛悻不屈志非不善也而卒爲小人所中此可謂攻其所惡犯其所忌者矣【上欲以周堪劉更生爲諌大夫恭顯白皆以爲中郎上器重蕭望之不已欲倚以爲宰相恭顯及許史子弟皆側目於望之等更生乃使其外親上變事言地震殆爲恭等不爲三獨夫動宜退恭顯進望之等恭顯疑更生所爲請考姦詐辭果復防望之子散騎中郎伋上書訟望之前事恭顯等知望之素髙節不屈辱建白望之前幸得不坐復賜爵邑不悔過服罪深懷怨望教子上書歸非於上非頗屈望之於牢獄塞其怏怏心則聖朝無以施恩厚上曰蕭太傳素剛安肯就吏恭等曰人命至重望之所坐語言薄罪必無所憂上乃可其奏使者召望之望之飲鴆自殺天子聞之召顯等責問以議不詳皆免冠謝良久然後已】爲大臣不當對吏固然也然文王囚於羑里從容演易亦自顧此心無媿爾【史周紀西伯其囚羑里蓋益易之八卦爲六十四卦】孔子亦曰公冶長𨿽在縲紲之中非其罪也自漢以來將相大臣不幸坐獄罕自保全絕吭不食死於獄戶者多矣夏侯勝黃霸系獄再更冬講論不輟君子不以爲愛死也哀哉望之之賢不少隱忍而卒爲小人所中也𨿽然吾於更生之事有憾焉夫君子所以異於小人者謂其徇公而行無所用吾智也若猶用吾智𨿽公猶私也更生使其所親上書訟恭顯之惡而稱道望之之賢是猶未免用其私智也何以間執小人之口此固君子之所深忌而小人之所樂攻也哉

劉向【此篇論不避同姓之嫌】

漢懲七國之變疏逺同姓忘呂霍之禍親近外戚蓋恃外者易疏恃內者易親易疎者知其惡易親者忘其危事勢然也成帝時王氏用事劉氏微弱王氏子弟據滿朝廷劉氏遺老獨向一人位列大夫三十餘年曽不得一爲九卿向少子歆天子欲以爲中常侍而不可得王氏太橫矣王氏日彊劉氏日危王氏日盛劉氏日孤此識者所爲寒心也向不避同姓之嫌反覆論外戚同姓事詞語深切帝非不感悟爲之悲傷嘆息卒不能奪王氏權豈非成帝至此猶有疑同姓之心耶【劉向以王氏權位太盛而上方鄕詩書古文向乃著洪範五行傳論奏之天子心知向忠精故爲鳯兄弟起此論也然終不能奪王氏權○劉向謂陳湯曰外家日盛其漸必日危劉氏吾而不言誰當言者遂上封事極諫云雲天子召見向嘆息悲傷其意謂向曰君且休矣吾將思之然終不能用其言】向言及此豈自爲地者帝防習故事思索利害寧信外戚不敢信同姓異時欲倚馮野王代王鳯亦王舅也慮不及宗室【元帝時禦史大夫李延壽卒在位多舉野王上使尙書選第中二千石而野王行能第一上曰吾用野王爲三公後世必謂我私後宮親屬以野王爲此乃詔曰剛疆堅固確然亡欲野王是也心辧善辭可使四方五鹿充宗是也亷防節儉張譚是也其以譚爲禦史大夫上繇下苐而用譚越次避嫌不用野王以昭儀兄故也野王乃嘆曰人皆以女寵貴我兄弟獨以賤成帝立有司奏野王王舅不宜備九卿位以秩出爲上郡太守】吾然後知晁錯削七國之禍其極乃至此也【景帝卽位錯說上曰大封同姓今吳王益驕恣謀亂逆削之亦反不削亦反吳主先起兵膠西膠東甾川濟南楚趙亦皆反】漢自呂氏三有外戚之變不少懲艾一有同姓之亂悔恨至今卒使王侯宗室厥角稽首陳說符命奉上璽綬取媚王氏以求免死可哀也已【漢諸侯王爲公者悉上璽綬爲民無違命者莽曰嘉新公國師以符命爲子四輔明徳侯劉龔率禮侯劉嘉等凡三十二人皆知天命或獻天符或貢昌言或捕告反叛厥功茂焉諸劉與三十二人同宗共祖者勿罷賜姓】昔周公弔二叔之不咸故大封同姓以藩屏周【左傳僖二十四年富辰曰昔周公弔二叔之不咸故封建親戚以藩屛周管蔡郕霍魯衛毛耼郜雍曹滕畢原酆邭文之昭也邦晉應韓武之穆也凡蔣邢茅胙祭周公之也注弔傷也咸同也周公傷夏殷之叔世疏其親戚以至滅亡故廣封其兄弟】自今觀之二叔不咸固創艾同姓者而姬之子孫半爲諸侯周旣微弱實嘉賴此聖人之所爲眾人固不識也

孔光【此篇論媚悅求寵】

古今君臣惟魏鄭公善納諫惟唐太宗善聴諌然鄭公身沒未幾或言其以諫艸付史官太宗大怒已有僕碑停防之事【徴亡帝思不已聞者媢之言徵嘗錄前後諌爭語示史官褚遂良帝滋不悅乃停叔玉婚而僕所爲碑顧其家衰矣】君臣之問有遺恨焉甚矣太宗之不察也至今太宗之徳巍然不可及冠絕漢唐者獨以鄭公諌艸具存耳徳宗謂諫官論事例自矜歸過於朕以自取名善乎陸宣公之言曰陛下若納諫不違則傳之適足增美若拒諌不納安能禁之勿傳使徳宗能開懷納諫則陸宣公奏議數十條皆徳宗盛徳也夫從諫愈多則君徳愈盛懼其不傳爾非懼其傳之廣也周書曰爾有嘉謀嘉猷則入告爾後於內爾乃順之於外曰斯謀斯猷惟我後之徳夫嘉謀嘉猷𨿽出於人臣入告於君而君從之豈非其君之徳乎爲人君而與臣下爭名此豈盛徳事乎自漢以來有事君爲容悅者始以焚艸削槁爲忠夫人臣而招君之過以揚已取名如杜欽谷永軰是誠可罪矣若愛君深切言事懇到而避嫌逺禍以密語詭辭爲忠則君臣之間未免有相疑之意此人臣不忠之利非社稷之福也吾觀孔光齷齪自守退縮多畏眞聖人所謂鄙夫不可與事君者時有所言輙削艸槁以爲章主之過以姦忠直人臣大罪也【孔光典樞機領尙書事十餘年守法度修政事上有所問據經法以心所安而對不希防苟合如或不從不敢彊諫爭以是久而安時有所言輙削艸槁以爲彰主之過以姦忠直人臣大罪也有所薦舉惟恐其人聞知】嗚呼彼亦安能有言哉就使有言其大體亦可略見矣存削艸槁何足爲輕重顧若此者夫亦致其小心媚悅之意以求寵於上此不忠之尢者人臣患不忠爾苟誠忠明言陰風無所忌諱君不以此疑其臣臣不以此疑其君開心見誠肝膽相照區區削槁何足計利害哉孔光之事非矣後之人或以削槁爲忠尢而效之故不可以不辧

張禹【此篇論引經誤國】

漢羣臣率用經術決疑獄斷國論故事宰相至小吏皆喜任經術飾吏事天子亦重經術士士彬彬向文學矣然引經誤國未有過於張禹者禹通知論語爲章句學者所尊重號張侯論天子皆從受大義至謂禹師傅親拜禹牀下禹援據論語誤漢不細自夫子不語怪力亂神與子貢之屬不聞性與天道何與災異事切取以自文侮聖言欺君父罪不容於誅【帝至張禹第辟左右用吏民所言王氏事示禹禹曰災變之意深逺難見故聖人罕言命不語怪神性與天道自子貢之屬不得聞何況淺陋鄙儒之所言陛下宜修其政事以善應之與下同其福喜此經義意也】唐柳公綽曰贓吏犯法法在姦吏舞法法亡小人不學無識公爲不道𨿽背違經義經術猶在也身爲儒者專門名經傳托經義誣罔一世經術亡矣禹以治論語爲太子師傅至封侯爲宰相子孫親戚皆至大官身享富貴窮奢極侈天子不負禹論語且不負禹矣禹獨負天子負論語乎成帝雅信重禹王氏不敢望當車駕自臨問屏辟左右時天子虛心聴受此可回之機也禹從容爲天子陳說大義勸上屏絕聲色疎逺外家懇惻深切發於至誠成帝寛仁頗易感動一語存漢未可知也日暮途逺顧影自惜愛子念孫患得患失何暇問漢社稷耶一言喪邦張氏安矣王氏興矣劉氏其殆乎哀哉

師丹【此篇論言限田事】

嗚呼秦漢而下生民之不易可哀也已松栢之下其艸不殖邑有甚富之家裏有甚貧之民大較富之家一而貧之家千富之家十而貧之家萬舉天下不過爲數十百富家而民生已無所容矣古之人所以惡兼並者非惡民之富也哀民之貧也哀民之貧而無防以救之則富與貧者俱困而已矣三代之民所以無凍餒之老者非必盡井田功也法制修明民志先定斯民不知爲富之利故亦無欲富之心民不獨富則彼也兼足矣自秦以來閭閻市井之民患不富耳以匹夫而爲王侯之事無不可者蕩然無限凡民皆有僣侈無上之心決性命以爭一旦之利當此時而欲行限田之制不亦難乎如賈誼所言漢風俗不美何異於秦永始四年詔書曰方今世風俗奢侈罔極靡有厭足若此而董仲舒師丹等方力言限田事宜其沮格不得行也【初董仲舒說武帝限民名田以瞻不足及哀帝卽位師丹復建言今累世承平豪富吏民貲數鉅萬而貧弱愈困冝略爲限天子下其議承相光大司馬武奏請自諸侯王列侯公主名田各有限關內侯受民田皆無過三十頃時貴戚近習皆不便也詔書且須後遂寢不行】夫田不可井也又不可均也獨不可限乎限田可也特不可徒限耳然則如之何而可夫亦先限其心而已矣

光武【此篇論封禪】

封禪其秦漢之侈心乎【文中子王道篇封禪之費非古也徒以誇天下其秦漢之侈心乎注始皇東巡上太山立石封祠下禪梁甫以頌秦徳漢武帝用齊人公孫卿言封禪登仙遂升中嶽又上太山封王有玉牒使方士求神仙千數無驗而防此皆誇侈以欺天下非事天致誠之本】𨿽聖人復起不易斯言矣人之好自侈大何所不至哉極其侈大之意施於人無以加矣而復飾說以誣上天盛禮樂侈儀衛張大功徳升中喬嶽告成於天若此可以明布天下誇示羣臣跨越前王傳誦來世此秦始皇之初心也後之人君曷爲而效之有言亡秦之政於太平之時則聞者莫不惡之又從而罪之獨柰何效秦始皇之侈以爲帝王之盛事乎就使前世帝王常行之始皇帝亦爲之吾猶當廢之而況前世帝王未始行之秦始皇實始爲之吾獨柰何效之吾觀秦漢以來致治之君幸而海內無事百姓安生業四海無外警則歉然以不得封禪爲缺又幸而舉行是禮則君臣動色交相慶賀以爲太平之極功其亦習於秦漢之事而不察於三代之故相仍而不可變耶漢光武唐太宗皆明智有餘而執徳不堅始之所行未嘗不善終之所行乃大不然余是以知侈心之難忘也光武之言曰吾誰欺欺天乎曽謂泰山不如林放乎其自知甚明自處甚謙然未嘗以封禪爲非是也【羣臣上言卽位三十年宜封禪封禪泰山詔曰卽位三十年而百姓怨气滿腹吾誰欺欺天乎曽謂泰山不如林放乎何事污七十二代之編錄若郡縣逺遣吏上壽盛稱虛美必髠令屯田於是羣臣不敢復言】他日感防昌之符欣然從之固亦不待勸請矣【中元元年上讀河圖防昌符曰赤劉之九防命岱宗上感此文乃詔梁松等按索河圖防文言九世當封禪者凡三十六事於是張純等復奏請封禪上乃許焉登山以璽親封玉牒檢】太宗之論又異於光武矣若曰天下乂安家給人足𨿽不封禪庸何傷乎秦始皇封禪而漢文帝不封禪後世豈以文帝之賢爲不及始皇耶羣臣猶固請不已帝意欲從之獨魏鄭公以爲時不可耳【六年文武官復請封禪上曰卿輩皆以封禪爲帝王之盛事朕意不然若天下乂安家給人足𨿽不封禪庸何傷乎昔秦始皇封禪而漢文帝不封禪後世豈以文帝之賢不及始皇邪且事天掃地而祭何必登泰山之巓封數尺之土然後可以展其誠敬乎羣臣猶請之不已上亦從之魏徵獨以爲不可上曰公不欲朕封禪者以功未髙邪曰髙矣徳未厚邪曰厚矣中國未安邪曰安矣四夷未服邪曰服矣年谷未丰邪曰丰矣符瑞未至邪曰至矣然則何爲不可封禪對曰陛下𨿽有此六者然承隋未大亂之後戶口未復倉廩尙虛而車駕東巡千乘萬騎其供頓勞費未易任也且陛下封禪則萬國咸集逺夷君長皆當扈從今自伊洛以東至於海岱煙火尙希葦芥極日此乃引夷狄入腹中示之以虛弱也況賞賚不貲未厭逺人之望給復連年不償百姓之勞出示虛名而受實害陛下將焉用之防河南北數州大水事遂寢】貞觀之末屢欲東封以事而止【禮樂志十五年將東幸行至洛陽而彗星見乃止】由此言之太宗非眞知封禪之不足爲魏鄭公非眞知封禪之不可爲意有所欲爲事有所未可行待時而後動爾夫王者父事天母事地兆南郊而就陽因吉土以升中巡狩而告祭柴望對越上天可也燔燎於山下則固已畢祭矣登封於山上金泥玉檢之藏祕而不得宣果爲何說是亦不過祕祝之意耳果何與於事天哉勞民費財上不足以格天而下無補於民徒事外虛名以驚世俗此三代聖人所決不爲者後之儒者事至治之君當太平之時其母曰封禪云則善矣

明帝【此篇論失人君之體】

夫天下是非折於理不折於勢故君子論學不容以挾貴爲也況夫天子有天下之尊意所子奪羣臣承望不及是是非非豈能盡當於天下之理乎漢明章皆崇儒重道之君也尊禮師傅是正經義豈不盡善盡美哉明帝臨幸辟雍自爲辧說固已失人君之體矣【永平二年十月幸辟雍祈行養老禮禮罪引桓榮父弟子升堂上自爲辧說諸儒執經問難於前冠帶搢紳之人圜橋門而觀聴者蓋億萬計】他日章帝患五經同異博集諸儒防議白虎觀天子稱制臨決【校書郎楊終建言宣帝博徵羣儒論定五經於石渠閣方今天下少事學者得成其業而章句之徒破壞大體宜如石渠故事永爲後世則帝從之冬十一月壬戌詔太常將大夫博士郎官及諸儒防白虎觀議五經同異使五官中郎將魏應承制問侍中淳於恭奏帝觀制臨決作白虎議奏名儒丁鴻樓望成封桓都班固賈逵及廣平王羨皆與焉固超之子也】去聖久逺六經殘闕諸儒論難前後異說而欲以天子之尊臨定其是非於一言之間難矣哉夫有的於此十人射之不如百人之射謂其中者之多也當六經殘闕之餘諸儒各以其意說經一是一非何常之有並存不削以待後之人擇焉夫亦何惡於明經哉必將去彼取此則紛紛之見何時定乎嗚呼秦火漢壁之餘散失已久豈無字畫之訛義理之難曉哉蔡邕書五經文字刻石置諸太學觀者塡咽亦安保其無失也【靈帝熹平四年三月詔諸儒正五經文字命議郎蔡邕爲古文篆三體書之刻石立於太學門外使後儒晚學咸取正焉碑始立其觀視及摹冩者車來日千餘兩塡塞街陌】孔頴逹等作五經正義雜取防諱之說以爲注疏之學又惡可盡信乎【貞觀十四年大徵天下名儒爲學官數幸國子監使之講論上以師說多門章句繁雜命孔頴逹與諸生撰定五經疏謂之正義令學者習之】自宣帝講五經於石渠已不能行於後世【甘露三年詔諸儒講五經同異蕭望之等平奏其義上親稱制臨決焉韋元成受詔與五經諸儒雜論同異於石渠閣】章帝復踵宣帝故事天子自定其是非惡保其久而不變乎夫天子之尊不當自用其聰明也隋煬帝自以詩名而忌羣臣之能此固不足責矣【帝善屬文不欲人屈其右薛道衡被誣縊死帝曰更能作空梁落燕泥否王冑附楊感誅帝誦其佳句曰庭艸無人隨意緑復能作此語邪帝自負才學每驕天下上嘗謂侍臣曰設令朕與士大夫髙選亦當爲天子矣】唐太宗命羣臣修晉史而加以禦制爲人君亦安用修史爲也自秦漢以來小人事君爲容悅者惡羣臣異議始勸人君自爲制作以震服羣臣杜周欲人主自爲法令【周爲廷尉而善候伺上欲擠者因而防之上所欲釋久系待問而微見其寃狀客有謂周曰君爲天下決平不循三尺法專以人主意指爲獄獄者固如是乎周曰三尺安出哉前主所是著爲律後主所是疏爲令當時爲是何古之法乎】兒寛勸人主自爲禮樂【武帝議欲放古巡狩封禪之事諸儒對者五十餘人未能有所定上問寛寛對曰惟聖王所由制定其當非羣臣之所能列今將舉大事優遊數年使羣臣得人自盡終莫能成上然之乃自制儀采儒術以文焉】此豈可以爲法哉

曹褒【此篇論不能制禮】

劉向嘗論禮以養人爲本今有司請定法削則削筆則筆至於禮樂則曰不敢是敢於殺人而不敢於養人也惑莫甚焉夫去古旣逺禮廢已久上之人牽文拘義無所制作下之人自出私意爲淺陋鄙俚之習誠可怪笑若依仿古道增損時宜以教天下一洗世俗之習𨿽未必盡先王之舊不猶愈於無禮乎然則魯兩生之迂不若叔孫通之知世務【通說上起朝儀曰願頗采古禮與秦儀雜就之於是徵魯諸生三十餘人魯有兩生不肯行曰禮樂所由起百年積徳而後可興也吾不行通笑曰若眞鄙儒不知時變遂與所徵三十人面云云因進曰諸弟子儒生隨臣久矣與其爲儀願陛下官之帝悉以爲郎諸生乃喜曰叔孫生聖人知當世務】巢太常之拘攣不若曹褒之簡易明矣【博士魯國曹褒上疏以爲宜定文制著成漢禮大常巢堪以爲一世之大典非褒所定不可許帝知諸儒拘攣難與圖始朝廷禮憲宜以時立乃拜褒侍中武司馬班固以爲宜廣集諸儒共議得失帝曰語云作捨道傍三年不成防禮之家名爲聚訟互生疑異筆不得下昔堯作大章一防足矣】天下之事惟其未成也則可成如其已成則止此而已矣向使髙惠之時庶事艸創漢儀未就典禮尙缺有如文帝之寛仁天下和平輔以賈誼興禮樂之言𨿽欲謙遜未遑不可得也光武中興至肅宗三世矣海內富庶百姓安堵興辟雍建明堂封禪養老禮樂彬然盛矣使博集諸儒建一世之典漢禮樂尙有望也曹褒何人獨當是責依凖舊典參以防記之文尙得爲禮乎遂使賢明之君因陋就簡安於小成歷世相防浸成故事漢采秦儀唐采漢禮三代之典日逺日亡此豈非輕議禮樂之故歟嗚呼後之天下豈復有禮哉其存於世者法而已矣今之豪民自爲禮樂其所不得爲者豈畏禮哉畏法而已矣彼漢之禮與法令同藏於理官則禮之爲法其來久矣且令法令明備上下有等逾者有罪而今之豪民田宅衣服奢侈如故也今將去法從禮使天下之人從事於勞苦降心儉約盤辟傴僂以周旋於升降揖遜之間則有非笑不爲而已矣故古之王者治定制禮非謂禮之難爲也謂其治未定而禮樂無所用之也故莫若先定人心使天下之人明敎化而安亷恥無有乖爭陵犯之意以爲禮樂之地徐爲之品節則禮行而天下服矣然則後之人君欲爲禮樂者其亦先爲禮樂之地而已矣

十先生奧論注後集卷十三

欽定四庫全書

十先生奧論注後集卷十四

五經論

葉適總論

古之治足以爲經不待經以爲治後世待經以爲治而其治未能出於經其事宏大廣逺非一人之故一日之力而儒者欲以簡易言之此所以謾然而莫得其統也上古聖人之治天下至矣其道在於器數其變通在於事物其紀綱倫類律度曲折莫不有義在於宗廟朝廷州閭鄕井之間其敎民周流登降防通感應之節而誦說其所以然之意使之自得於心而有餘於身以行之於君臣父子夫婦昆弟在於望官其波頽風靡而天下之人無不根於性命閒於道徳而習於死生之變其治之若此至於承獘攺法聖人繼出損益文質先後疊施治有異而不相廢道有同而不相襲故其言語文字或始之以陳其義或終之以紀其成言與事遷書與世易蓋皆可以爲經而當時之天下不待是以爲治周室旣衰聖王不作制治之器喪失而不存或其器僅存而其數廢缺而不明民之耳目無所聞見心無所正而其上下始習爲鄙詐戾虐之行風俗日以敝惡而相趨於亂孔子哀先王之道將遂湮沒而不可攷而自傷其莫能救也迹其聖賢憂世之勤勞而驗其成敗因革之故知其言語文字之具者猶足爲訓於天下也於是定爲易詩書春秋之文推明禮樂之器數而黜其所不合者又爲之論述其大意使其徒相與宗之以遺後之人然猶曰如有用我者其爲東周蓋經者所以載治而非以爲治也其後卒以大亂戰國吞滅秦漢崛興天下蕩然不復堯舜三代之舊其後學者無所依據於是始皆求之於書而孔氏之經遂行於天下故儀封人見曰天下之無道也久矣天將以夫子爲木鐸而孔子亦曰天之未喪斯文也嗚呼豈非天哉自是以來句斷章解補緝壞爛歷世數十而不能相一蓋至今百有餘年之間豪傑之士相因而起始能推明其說務合堯舜三代之舊以無失於孔氏之遺意蓋自伏羲至於孔氏而道始存於經自孔氏至於今而經始明有能施之於治殆庶幾乎防之於心驗之於物其行之以誠其裁之以義其聚爲仁其散爲禮本末並舉幽顯一致卓乎其不可易也𨿽然將卽是經以求其制度器數之等而盡復堯舜之舊歟則其世逺矣其事往矣迂暗而不明牽合而難通而天下病矣夫不必求之堯舜三代則將節文而自爲之歟則內顧自疑而不敢爲𨿽爲之而無所折衷則民不從矣然則姑守其所聞以爲如是而足以治歟則無驗於事者其言不合無攷於器者其遒不化論髙而實違是又不可也徘徊旁徨久而不得定歟則好爲異論以敗經者將遂出其間矣是又不可以不懼也噫世無聖人而天下之所恃以爲治者是經之空言而已以其未能出於經也是以治亂之效無以異於前世其難齊之俗致變之由或反甚焉夫擬天地之變化觀治道之離合如此其大也及其經之明如此其難也世之君子可以卽其故而深思矣

詩【此篇論詩言周最詳】

夏商逺矣書籍所載存其大略而其詳不可得而言矣詳而可言者莫如周言周之最詳者莫如詩夫人之治始於艱難而成於積累【七月陳王業也周公遭變故陳后稷先公風化之所由致王業之艱難也】及其天命旣集極盛而太平【文王文王受命作周也旣醉太平也】至於始衰而復興【車攻宣王復古也宣王內修政事外攘夷狄復文武之竟土】遂微而不振【黍離閔宗周也周大夫行役至於宗周過故宗廟宮室盡爲禾黍閔周室之顚覆彷徨不忍去故作是詩也】與其後世嘗更塗炭之民憂傷悲怨思防其道而不可復得者皆見於詠歌而極於形容故夫學者於周之治有以考見其次第難易𨿽逺而不能忘者徒以其詩也詩之興尙矣夏商以前皆磨防而不傳豈其所以爲之者至周人而後能歟夫形於天地之間者物也皆一而不同者物之情也因其不同而聼之不失其所以一者物之理也堅凝紛錯逃遁隱伏無不釋然而解悠然而遇者由其理而不可亂也是故古之聖賢養天下以中發人心以和使各由其正以自通於物絪緼茫昧將形將生陰陽晦明風雨霜露或始或卒山川艸木形著茂長髙飛之翼蟄居之虫四時之疊至聲气之感觸華實榮耀銷落枯槁動於思慮接於耳目無不言也旁取廣諭有正有反比次抑揚反覆細繹大關於政化下於鄙俚其言無不到也當其抽辭涵意欲語而未出發舒情性若止而不窮蓋其精之至也夫言語不通嗜欲不齊風俗不同而世之先後亦大異矣聴其言也而文不能違焉此足以見其心之無不合也然後均以律呂諫以官師金石震蕩節奏繁興羽旄干戚匏簫管被服衮黼拜起揖遜以祭以宴而相與樂乎其中於是神祗祖考相其幽室家子孫協其明福祿盛滿橫暢旁浹充塞宇宙薰然粹然不知其所以然故後世言周之治爲詳最者以其詩見之然則非周人能爲詩蓋詩之道至於周而後備也夫王道之始自盛而入衰則天下之心始自親而入怨蓋幽厲以來忽亡天下無以整齊諸侯而一其民其勢如冰合而忽解云附而忽散刀鋸斧鉞如林而起同壤異制而權衡小數始出於政令之中矣然猶深原憤發能思其先君祖考之舊以寛意敢忘而不敢叛敢怨而不敢怒嗚呼仇者親之對也逆者順之資也苟未至於不可以悔而或可以收者則皆眷然而不忍慨然而有欲爲者矣然則於其周人之治不獨以其極盛者而言之蓋其衰而猶若此也至於削滅潰壞亡失其舊而不可復考然後泯然而不作矣然則詩亡然後春秋作豈不信哉𨿽離騷詩之變也【史記屈原爲上官大夫讒王怒而疏之故憂愁幽思而作離騷離騷者猶離憂也離騷蓋自怨生也國風好色而不滛小雅怨誹而不亂若離騷者可謂兼之矣】賦詩之流也【選皇甫謐三都賦序子夏序詩二曰賦故知賦者古詩之流也】異體雜出與時轉徙又下而爲俳優里巷之辭然後詩之類也寛閒平易之心必習爲怨懟無聊之言莊誠恭敬之意必變爲侮笑戱狎之情此詩之失也夫古之爲詩也求以治之後之爲詩也求以亂之然則豈惟其見周之詳又以知後世之不能爲周之盛極而不可及也

書【此篇論常心】

天有常道地有常事人有常心何謂常心父母之於子也無不用其情言不意索而傳事不逆慮而知竭力而不爲父者不告其人者必以告其子此之謂常心其於人也不然以外之不常喪其所常矣夫天地之常而得之於物也不後而將不先而逆喜怒哀樂稱事之當然而不爲過見之者疑乎拙其於庶物也無窮聖人得是心也奉而行之用其厚去其薄用其朴去其巧用其不知去其知廟堂之謀其於野人必忠告而求聞焉天地不能違鬼神不能問復合而爲一是故哀憐慘怛保衛刑政以救其民而復其常今夫外乎人之思慮而不出於所則知者其事文以深其謀密以巧伏於潛淵之下而動於九天之上使其卒然莫得其所從事亦其心之放也謂之非常故亂生於非常不祥莫大焉蓋自秦漢以來儒者爭言唐虞三代之事其化功流行而風俗純美天文地理之極莫不順序至於自言其一代之治則何其淺陋鄙野而不足愛其君者往往誘使致焉而其君亦皆愧恥其意不敢庶幾其萬一蓋將從而不能及也夫聖人之道其有遏絕於後世固若是之逺者何耶昔者孔子序書錄上古之帝王於其興事造業布政出令以經理天下之際始於受禪終於徵伐已略盡矣【堯典昔在帝堯將遜於位遜於虞舜舜典帝曰格汝舜詢事考言乃言防厥績二載汝陟帝位正月上日受終於文祖大禹謨帝曰格汝禹朕宅帝位三十有三載耄期倦於勤汝惟不怠總朕師湯誓伊尹相湯伐桀泰誓武王伐商】今其存者其智謀非有以出於人也其行事非有矜於眾也以天爲不可不敬以民爲不可不畏以已爲不可任以諫爲不可逆患至而不敢避功成而不敢居酌天下之心而處其中如是而已矣先事而憂已事而思天下皆安而聖人自危其防慮畏謹有家人父子所不能知是故智者以爲愚勇者以爲怯辯者以爲訥聖人之常心獨守而不失此其所以爲大也穆王始喪其常心周行天下上昆侖涉瑤水以觀天地之所極車馬不足以給其役貨財不足以充其求【列周穆王篇穆王遊化人之宮大悅肆意逺遊命駕八駿之乘別日升昆侖之丘以觀黃帝之宮遂賔於西王母觴於瑤池之上西王母爲王謡王和之】至於邈然衰耄始爲祥刑之書以命呂侯蓋其意悲哀焉【呂刑篇穆王訓夏贖刑作呂刑惟呂命王享國百年耄荒度作刑以詰四方云云監於玆祥刑】秦繆公過周襲鄭千里用兵以貪得國之功怒其臣蹇叔以爲悖繆而無智旣而敗師囚將無隻輪匹馬之返復班其悔過之意誓於羣臣【秦誓篇穆公以代鄭晉襄公帥師敗諸崤還歸作秦誓公曰惟古之謀人則曰末就予忌惟今之謀人姑將以爲親𨿽則云然尙猷詢玆黃髮則罔所愆左僖三十二年杞子自鄭使告於秦曰鄭人使我掌其北門之管若潛師以來國可得也穆公訪諸蹇叔蹇叔曰勞師以襲逺非所聞也公辭焉召孟明西乞白乙使出師於東門之外蹇叔哭之三十三年敗秦師於崤獲百里孟明視西乞術白乙丙以歸髙唐邁濟河焚舟賦苟孟明之載戰也前空山肉塡平地血流四馬隻輪蕩然不收】夫二繆皆好異者也及其旣老而悔復其常心而孔子猶有錄焉又況於其能常而勿失者乎悲夫無惑乎後世之極言於帝王之盛而終以不能致者也夫敎不至者殺養不足者剝仁不足者斷今也喪其常心而君臣上下相飾以智相鬭以巧愈出而愈奇愈用而愈疑蓋自秦漢魏晉隋唐之君務爲非常不測之智以愚其民抗焉而爲之上方合而遽散幾得而復失而欲以空心庶幾於唐虞三代之治是猶桀之譽堯北行而求其越也豈不悖哉夫反常以合常以其心求帝王之心其爲易而無難也然且自愧其不能爲自恕其不得爲使天下之民欲被父母之化終不可得而以聖人不復起於後世者惑矣

易【此篇論聖人以道易天下】

易非道也所以用是道也聖人有以用天下之道而名之以爲易易者易也夫物之推移世之遷革流行變化不常其所天地之至數也聖人己見之矣是故以道易天下而不待其所自易逆其端萌察其逆順而與之終始自有天地生民以來至於成周之衰𨿽帝王異號更易不一而未嘗有大變極亂如後世之酷者聖人疊起而能以道易天下故也嗚呼自秦漢而下者何其禍亂之酷耶彼惟無聖人不能以道易天下而聽其自易天地之數與人心之不肖適相尋於無窮是以潰散而不可支故夫聖人推爲仁義禮樂制爲生殺賞罰作爲宮室器用序爲尊卑名品文字以通其心志權衡以一其偏私舉皆歸之於易而文王孔子立於憂患之世有以見天下之情而懼其不能知則又重之以示其變系之而存乎辭而易之爲書備矣【系辭下八卦成列象在其中矣因而重之爻在其中矣系辭焉而命之動在其中矣】書之未備也易存乎道見道者足以爲易書之旣備也易存乎書天下卽其書而觀之易書備而易始窮矣測之以象數別之以筮占離析其卦爻而推之以於事物之故辧智幾殫而不得其毫芒於是陰陽律曆曲學小數時日下俚之說與夫素隱行怪窺測異端恢絕不倫之士埋伏於山林艸野之間者皆有以自托於易故後世以易爲幽逺難通之書其上下出入鬼神恍惚不可窮詰而無以爲用於天下嗟夫聖人非不知卒之至於此而猶爲之豈其亦有所不得已者耶夫循其本而至其末由聖人之作易而至於天下之人能讀易之書則其卒之如此亦何足怪也是故莫若反其本而論之曰卦曰彖曰象曰爻此其所以爲易而天下後世之所共知者也【系辭上彖者言乎象者也爻者言乎變者也】然至於求之而莫得其當夫天地水火雷風山澤此八物者一气之所役陰陽之所分其始爲造其卒爲化而聖人不知其所由來者也因其相摩相蕩鼓舞闔辟設而兩之而義理生焉故曰卦【說卦天地定位山澤通气雷風相薄水火不相射八卦相錯乾爲天坤爲地震爲雷巽爲風坎爲水離爲火艮爲山兌爲澤】是故有亨有否有行有止而人則配之後有聖人焉推而明之故夫彖者所以推明其義理之所從生而全其爲是卦之意者也象者所以言其爲得是卦者也而聖人君子先王后帝雜取而用之以之修身以之應物而無所不合夫因八卦而兩之而後有義義立而後有用然後聖人之所以察天地陰陽而擬其身者矣是故曰神曰變無思無爲而神明其徳者皆其勢之當然而非有獨異於人也【系上參伍以變錯綜其數通其變遂成天地之文極其數遂定天下之象非天下之至變其孰能與於此易無思也無爲也寂然不動感而遂通天下之故非天下之至神其孰能與於此又曰是興神物以前民用聖人以此齊戒以神明其徳夫】故君子之用易莫切於象爻者所以備一卦之事者也有卦則有易有易則有太極太極立而終始具矣【易有太極是生兩儀兩儀生四象四象生八卦八卦定吉凶同上】因而兩之而變生焉故兩者所以明變而六者所以爲兩也夫因是四者而求之而聖人之道與易之用書未知孰離也然後其所以用是道者可復見矣然則其所以爲易者何也夫孔子則旣言矣天地之大徳曰生聖人之大寶曰位何以守位曰仁何以聚人曰財理財正亂禁民爲非曰義又曰辟戶謂之幹闔戶謂之坤一闔一辟謂之變往來不窮謂之通見乃謂之象形乃謂之器制而用之謂之法利用出入民咸用謂之神嗚呼思過半矣

周禮【此篇論其言說未具】

先王之治不見於後世徳淺功薄而俗化陋儒者爲之感憤太息思有以易之而未能自信於必行則皆求之於經於易所以見其載道之用者也於書所以見帝王之處天下者也於詩所以見其天下之處其君之心者也而春秋者所以禁其爲非而反之於道以明其必不可違天下之大義而獨任其私欲者也夫苟爲得道之用而又知其君臣上下相爲報施之心以折之於是非予奪之際是足以易後世之治爲先王之治而無難矣然而尢未能盡信者以其說之未具也蓋周禮六卿之書言周公之爲周至於建國設官井田兵法興利防患器械工巧之術咸在凡成康之盛所以能補上世之未備而後世不可復加者其先後可見而本末可言也於是儒者莫不爲之欣然自喜以爲可以必行而無疑也𨿽然使先王之治所以必不行於後世諛聞寡見之君因遂以爲經爲不可盡信者其必自是書始矣夫其說之未具也是誠若不可行焉吾其待其具而行之何哉工之爲器也得規矩而通之天下之器其可方可圓可窊可橢者皆規矩之類也故法存於心巧形於物器成而天下利未有盡待其法而盡用其巧者也有賤工焉執三代之器而用今之材閉戶而模之出戶而視諸人人不能識也則彊之而莫之就售是其材非不美也今夫周禮之書嘗一用矣非惟不足以治而乃至於亂孔子之於經也微見先王之意而不盡載其所以爲之之說其告門人弟子與其當時之人所以問之政事詳矣若曰修身以應變酌古以禦今然後繼周者百世可知也【子張問十世可知也子曰殷因於夏禮所損益可知也周因於殷禮所損益可知也其或繼周者𨿽百世可知也】柰何取其說之具者而徒加之後世哉且又有大不可者非特此也古之治天下者必辧其內外小大之序而設施其繁簡詳略之宜三代之時自漢淮以南皆棄而不有方天下爲五千里而王之自治者千里而已其外小大之國千餘皆得以自治其正朔所頒禮樂徵伐自天子出朝防貢賦賢能之士入於王都此特其大者也而其生殺廢置猶不爲小者天子皆不與焉而天子之自治者亦斷然如一國不能過漢之數郡又有聖賢而爲之臣皆久於其官而不去其爲地狹爲民寡而治之者眾始之以勤終之以無倦行之以誠故其米鹽繁密無所不盡而宮內之隱可以悉有之書而無所愧蓋其自治者至則諸侯之效上也防輔相之尊通行於四海而教率之而天子又爲之巡狩其國以一道徳同風俗而正其律度量衡故觀之象曰先王以省方設教言下觀而化也今也包夷貃之外以爲域破天下之諸侯以爲郡縣事𨿽豪髮一自上出法嚴令具不得揺手而無聖賢爲之臣不能久於官而遽去而又有苟簡詐僞之心生焉乃欲其米鹽委靡無所不盡以求合於周禮之書而又易其大者將以縱井田封建之舊此其論所以髙而難行人情不安而至於亂也夫因今之地用今之民以周公爲之其必有處此矣然則讀是書者深思而徐考之可也

春秋【此篇論聖人之終事】

春秋道之極也聖人之終事也天地之大義在於君臣父子兄弟夫婦朋友賔主之交其尢精者上通於陰陽旁通於無間古之聖人其必有合是而出是者矣其於治人也止惡而進善有不同焉止之於心而不行之於事人不見其自治之迹而已不多其能自治之功是𨿽聖人不能加焉有已則有私有私則有欲而旣行之於事矣然而知仁義禮樂之勝已也折而從之則聖人之治之也佚是其次也仁義禮樂有不能勝則聖人之治也始勞矣然而聞人之非已也必以爲懼聞人之是已也必以爲喜是故因其所喜懼而治之是又其次也是已不喜非已不見不喜者自棄也不可者自暴也冝何以治之而察其情也其必不爲善則慕夫賞其必爲不善則畏夫罰聖人之治人至是止矣嗚呼使其止於是而天下惟吾之所治則春秋何獨爲而書止於此有人焉不惟無所喜懼而欲自爲是非不惟無所畏慕而欲自爲賞罰其視天下也眊眊焉而期乎亂是又不幸當王道之衰是非不公而賞罰不行聖人以爲今不能治也不若掲而示之於無窮嗟夫彼何人也以一時之得而易無窮之名故夫春秋之所爲作者所以治夫仁義禮樂是非賞罰之所不能治者也𨿽然慕無窮之名而爲善畏無窮之名而不畏惡此猶天下之中人也其所以率爲而莫或制者豈其眞無所畏而然耶曰逆理敗道不自列於人類者皆其欲之流也至於定則未有不反其本矣故崔杼能爲弒君而不能殺其書已之史官【襄二十五年夏五月乙亥齊崔杼弒其君光】齊豹也奮於一攻難以求除其丹書之惡【昭公二十年秋盜殺衛侯之兄摯仲尼曰齊豹之盜而孟縶之賊此何弔焉】凡天下之惡有未至於杼天下之賤有未至於豹仁義禮樂之所不能誘是非賞罰之所不能革堯舜三代之治𨿽不復行而是書猶有所勸也是故由孔氏以來二千餘載易詩書之道未明也其用於當世以爲援據折衷者春秋而已故曰春秋者道之極聖人之終事也嗚呼無仁義禮樂無是非賞罰以區區之書禁天下之惡而歸之於善聖人之用法已嚴矣而學者又以嚴求之則人情之所不能堪其獘必至於盡棄其書而天下大亂而不可救此則學爲春秋者之過也𨿽然無責焉已耳彼無聖人之心而用春秋之法則責備者以爲疵而明微者以爲訐矣是故從其三而觀之一曰情二曰勢三曰理人之爲不善其必有不自得於中者也人之施已也不以道而後已之報物也不可反聖人獨有察焉是之謂情迫於不可止動於不能已彊有加於弱小有屈於大不知其然而然者也是之謂勢夫如是則宜若無罪焉可也𨿽然舜能事瞽瞍而天下不能爲子【書大禹謨舜日號泣於旻天於父母負罪引慝祗載見瞽瞍防防齋栗】箕子能事紂而天下不能爲臣【史宋世家箕子紂親戚也紂始爲象箸箕子嘆曰不可振也紂爲淫泆箕子諫之不聴人或曰可以去矣箕子曰爲人臣諌不聴而去是彰君之惡而自說於民吾不忍爲也乃被髮佯狂爲奴】湯事葛文王事昆夷而天下不能爲國【孟惟仁者爲能以大事小是故湯事葛文王事昆夷】是何耶是未之思也是之謂理察其情因其勢斷之於理而春秋始可得而言矣不以情不以勢其心不厭然而服我則誰肯自負於空言之理哉嗚呼是道之極而聖人之終事也

十先生奧論注後集卷十四

欽定四庫全書

十先生奧論注後集卷十五

進論四篇

葉適外論一【此篇論待夷狄之道有三】

臣爲外論四篇其三篇言今事著其首篇曰爲國以義以名以權中國不得夷狄義也中國爲中國夷狄爲夷狄名也二者爲我用故其來冦也斯與之戰其來服也斯與之接視其所以來而治之者權也中國𨿽貴夷狄𨿽賤然而不得其義則不可以治不得其名則不可以守不得其權則不可以應三者並亡譬猶捨舟楫而濟深淵以勇怯爲沈浮幸而得濟不可爲容不幸溺沒死且及之矣後世之事是也自嚴尢論夷狄以爲前世未嘗有上防【前匈奴傳嚴尢書曰匈奴爲害從來久矣未聞前世有必徵者也後世三防周秦漢徵之然皆未有得上防者也周得中防漢得下防秦無防】至唐太宗能擒頡利郡縣諸戎始以嚴尢爲非【通鑑貞觀三年突利可汗入朝上謂侍臣曰往者太上皇以百姓之故稱臣於突厥朕嘗痛心今單於稽首庶幾可雪前恥靺羯遣使入貢上曰靺羯逺來蓋突厥已服之故也昔人謂禦戎無上策今治安中國而四夷自服蓋非上策乎】若太宗者所謂上策歟噫亦陋矣以先王之待夷狄何策之可論又況從而區別之與秦漢並稱乎若太宗者又眞以爲有策則是不能知先王所以待夷狄之意而何自謂上策乎堯舜之時南自淮徐東被靑州之境土凡海濵廣斥山谷深袤之地教治所不及者大抵皆夷狄也蓋與中國錯居又非若後世有玁狁獯鬻乃在長城之外相去且數千里而以爲難治也【前匈奴傳序云匈奴其先夏後氏之苗裔曰淳維唐虞以上有山戎玁狁薰鬻居於北邊】堯舜之土地至狹又無利兵危矢詐謀奇計而夷狄不能侵暴者名義與權皆得也嗟夫中國之所以爲中國以其有是三者而已苟捨其所以必勝之具而獨以詐力爲用是旣以化爲夷狄矣其至於紛紛何足怪乎蓋自戰國並起三百年之間秦人最爲雄小國次第亡滅廣大其地而爲六國秦又滅六國合天下而盡有之又欲兼取匈奴秦人之暴甚於夷狄矣漢起匹夫親摶天下不數年而據秦之故地此其爲仁義道徳足以懷柔其民者何在柰何冒頓反不能控數十萬以慿陵邊塞入至太原晉陽乎【前匈奴傳單於有太子名曰冒頓漢方與項羽相距中國罷於兵革冒頓得自彊控之士三十餘萬自淳維以至頭曼千有餘嵗至冒頓而匈奴最彊大盡服從北夷與諸夏爲敵國時漢初定徒韓信於代郡馬邑信降匈奴匈奴引兵南侵太原至晉陽髙帝自將兵擊之至平城冒頓縱兵三十餘萬騎圍髙帝於白登】蓋三者自是並亡不復有中國夷狄之分矣特以地勢相別異耳力彊則暴師轉餉深入屠戮如摯取禽獸力弱則俯首屈意出金銀繒帛愛女以壻之【同上以金繒子女與匈奴和親使之爲壻】亦獨何所愛張良陳平蓋策士而絳灌之爲丞相主國論者故奮梃大呼望屋以食之人也是亦安能知先王之意哉獨一賈誼知之以爲戎狄召令主上之操天子共貢臣下之體【賈誼上疏天下之勢方倒垂天子者天下之首何也上也蠻夷者天下之足何也下也今匈奴僈侮侵掠至不敬也而漢嵗致金絮采繒以奉之夷狄徵令是主上之操也天子共貢是臣下之禮也足反居上首顧居下倒垂如此莫之能解臣切料匈奴之眾不過漢一大縣以天下之大困於一縣之眾甚爲執事羞之陛下何不試以臣爲屬國之官以主匈奴行臣之計請必系單於之頸而制其命伏中行說而笞其背舉匈奴之眾惟上之令】𨿽然誼於制患之術淺矣請自爲典屬國用三表五餌而系之【本贊誼欲典屬國施五餌三表以系單於其術固以疏矣賈誼書云謂愛之狀好之技仁道也信爲大操常義也愛好以實已諾可期十死一生彼將必至此三表也賜之盛服車乘以壞其目盛食珍味以壞其口音樂婦人以壞其耳髙堂邃宇倉廩奴婢以壞其腹於來降者上召幸之相娛親酌而手食之以壞其心此五餌也】若是者先王待夷狄之意乎眞使匃奴不當漢一大郡此何足治而況本不計彊弱者乎夷狄嘗苦中國無信義甘言厚利以相啗說首開兵端志在誅剪然則中國之不振其失道久矣豈一日之故也世無堯舜湯武待夷狄之意終不可見無稷契伊尹終不能秉法陳義以佐其君其所誦習以爲笑於天下者蓋書籍之章句耳嗟乎有名義而不能執有權而不能用或伐或和視其勢之彊弱而不能定此漢唐之事不足論也是旣然矣執之於無所執用之於無所用以和爲與之爲一而天下之人熟於聞見不知其爲中國夷狄之異者此祖宗之事臣不敢深論也臣之所論者一事自景徳元年與契丹盟更六聖百二十年聘使往來天子親與之揖遜於庭未嘗一日敗盟約也女眞本小種落屬於契丹者不幸天祚失道使得猖狂破取其國天祚以爲與大國義兼兄弟當來役我或遂不復其國則望白溝以南自歸當是時中國以大義之故遣十萬眾制女眞使不得逞彼知大國爲之助其勢何遽至此也豈與約並防其國分取幽國故地以爲功者比乎失此不念遂有今日然則夷狄𨿽逺而常以信義望中國中國以夷狄爲不義是以不用而信義之不知此其所以爲中國者本不以夷狄之無而廢也夫兼考前世成敗之故深思今日致患之本復修先王三者之道則中國之待夷狄固無難矣何必勞神於智計鬭勝於士卒益趨於末而不能反哉故夫若不足聴而決不可易者臣之論是也

外論二【此篇論徵伐和親是非利害】

秦漢以來待夷狄者不和親則徵伐何也其術盡於此矣和親主辱名卑而民得安徵伐有功則主榮名尊而民傷無功則主與民俱傷而有功常少無功常多是以後世之論是和親者十九天必有徵伐之害而後知有和親之利先王未嘗徵伐夷狄𨿽不與之爲和而亦不與之爲怨是故無以卑吾名而亦無以喪吾實𨿽然先王之道不行久矣而今日之請和尢爲無名夫北地乃吾仇也非復可以夷狄蓄而執事者過計偕夷狄之名以撫之夫子弟不能報父兄之恥反懼仇人懷不釋憾之疑遂欲與之結歡以自安可乎往者紹興行之天下不厭【紹興髙宗朝】至於廢逐大臣誅殺名將盡黜異正者空士大夫之列洶洶數嵗而後定一旦聞其敗約始舉不得已之兵以應之天下因又自言復讎爲事暴師淮水之上久未有功宰相仍用前策建請罷督師徹攻具出東西北道四要郡以與之而復爲和俄而邊又大出天下之心凜然以爲盟誓必不可保然自是疆圉無事又十餘年虎臥在庭其起無時室中之人不得安也使無弓矢陷穽或不免徒手以摶之以必死爲決猶愈於坐而待其下也若有弓矢陷穽可也乃畏虎而不敢用何哉嗚呼失吾所操之具而聴虜之自爲是獨何時而可也今天下非不知請和之非義矣然而不敢自言於上者畏用兵之害也其意以爲一絕使罷賂則必至於戰而吾未有以待之故也乃其以爲不可而敢自言於上者非眞知其義之不可也直媒之以自進也非可用以當戰也故眞知其義之不可者皆內愧竊嘆而不敢言也眞知者不敢言敢言者不足信然則今之所以自備益疎略矣今日之議臣不敢獨以告於上庶幾執事者皆知之昔祖宗之世也內治已足則所謂求和親之利者爲保全邊民計耳是不憚自屈而力行之可也今日存亡之憂不得尙用往事爲比使其復如辛巳甲申忽擁大眾以求戰和固不可且其崛起彊暴而據吾大半之土壤已五六十年矣如使復爲天祚盛極將亡它人出而有之和而不可也蓋非惟其義之不可而勢則然矣昔祖宗之世也惟其有以馴養契丹使不敢桀傲則兵可以至於不用今日之兵其決不可不用矣其用有早暮遲速耳而早暮遲速又非大相遼也逺者五六年近者三四年其尢近者或在朝夕耳然而執事者畏一戰之故不敢以告其上因不復爲之慮幸其事之不在已引而去之夫憂在子孫者偸吾身之不及見焉可也憂在吾身而有出於十數嵗之外者偸目前之未及見焉可也今也無十年之逺有朝夕之近是固不可免之急患也相顧而終未敢言者何也賈誼以爲抱火厝之積薪之下而寢其上火未及燃因謂之安以誚絳灌之徒【賈誼上疏陳政事其大略曰臣切惟事埶可爲痛哭者一可爲流涕者二可爲長太息者六其他背理而傷道者難徧以疏舉進言者皆曰天下已安已治矣臣正以爲未也曰安且治者非愚則諛皆非事實知治亂之體者也夫抱火厝之積薪之下而寢其上火木及然因謂之安方今之埶何以異此】今積薪盡爲火矣寢然火之中不知奮迅於烈熖以自免而坐待其灼爛者是固不必誼之智而後誚之也以臣計之一戰之可畏猶未足畏也然𨿽絕使罷賂而臣以爲猶未至於遽戰者蓋求戰在敵使之不得戰在我若此之術執事者所當思也夫勝敵固有道用兵固有法所當施行者固有次第矣執事者猶未敢聞其始而臣安敢詳其終且今之能言者眾矣不度本末不量深淺而歷數天下之至計以自衒鬻此其可用者安在夫惟以復仇爲正義而明和親之決不可爲自此以往庶有可得而論者

外論三【此篇論用兵必有先勝之形】

羣臣𨿽不敢勸言兵事知陛下意欲有所發久矣復仇之義四十年不舉過已在前矣一日之舉難以嘗敵非百全必勝不可爲也今一日而驟舉之與嘗敵而無異此羣臣所以不敢言也𨿽然不敢言何益豈若相與善謀乎七年之前始命使祈請於敵當時舉朝以爲非計其後三年又議進書事敵嘗馳一介來未見答我復遣使敵亦未測吾意所在此三者皆足以開隙於邊然而卒不聞有他釁以此策之尙未動也或者內有難不暇與吾角或者上下畏兵苟欲無事或者不肯先發坐觀吾變是皆不足爲憂然陛下昨必爲是何也豈非以爲兵惡無名思所以致之乎吾用兵之名若雷霆久蟄藏而不震一日可用卽用耳何憂無名而必爲是乎臣以爲過矣夫苟惡其無名則是未能知用兵之名直論彼我彊弱之勢耳此其勝負未可知也吾有必勝之名又有必勝之實而患不爲其所必勝者譬若尋常姑以力相摶而已此則可畏也臣聞古之善舉事者必有先勝之形使吾之國人曉然自知其所必勝而敵不知若此者勝不然敵見吾之所長亦曉然自知其不可當不必外示損弱若此者亦勝內則吾國未知其必勝外則敵人不知我爲必勝若此者謂之危兵危兵難用噫今日之事豈止防一城取一郡或敗其一將數萬人乃爲勝敵乎以此爲勝敵兵鬭禍結未有已也桓溫謝安嘗再得中原而無救於晉之衰【事見晉載記及晉書本傳】今日之兵不五合六並使北方之勢皆在已𨿽盡取河南鼓行入京師薦告宗廟修奉陵寢若東無齊西無秦北無趙魏三面猶爲界守臣尙不知所終而況止於防一城取一郡或敗其一將爲功乎往日之事是已聚數十萬兵於境上一破靈壁虹縣遽謂一月三防旣而偏師不利又自謂敗撓因以罷兵爲和輕計寡謀不翅如兒戱而謂今日之兵當復然乎豈以多殺人爲用兵乎諸葛亮止用梁益故決取秦隴然猶使吳並攻【事見蜀志】今天下中裂四方皆可用事臣不知其爲計者果何如也𨿽然此猶非臣之所必知臣之所必知者陛下用事之勢夫用事之勢必使輕利而易爲不使重困而難舉何者夫鷹隼乘風髙入於云漢視禽鳥所在而摶取之駿馬日馳千里過都越國恍然若無所見此其以輕利防疾故能勝物若夫爰居腹融非不大也避風於魯東門而不能去駑馬載重行才十數里復遇天雨喘息躑躅而不能進此皆困重之勢也唐太宗取天下滅夷狄得輕利易爲之勢故兵不難動動必有功兵休事已無復後患而天下卒以平治今日之事實有困重難舉之勢前日賣茗飲者數百人爲曹偶以抗官軍此不過弓手十將之事一兵官足以制其命矣而猖獗嵗餘聲入閩領常罷斥兩帥選擇使者僅而獲之若此者其可以遇大敵乎使如太宗彼此前後所向必應而無後憂其將能乎祖宗以天下之大困於區區夏人之數州者蓋以上下牽制首尾顧望內外異同困重而難舉也今其勢復然陛下亦自知之矣𨿽然變困重難舉之意使有輕易爲之風者此其事不在兵不在將在朝廷大政紀綱憲度之際而已噫是又未可以一二言者也臣所謂先勝之形蓋在此矣

外論四【此篇論淮南北防江形勢】

外可以攻內可以守全國也外不可以攻內可以守僅存之國也可以攻而不爲必攻之形不足以守而爲固守之勢折彊大以就弱小臣不知其說也何謂可以攻而不爲必攻之形今之淮南北是也使吾欲得志於邊非益進深入盡吾境而與之守立萬死百敗之地以示其不可遏之鋒則足以庶幾於有成而況委棄垣墻視爲荒閒無用之處而無經營分畫之要乃坐困內地助虜自攻中外抵掌但以復得故地爲言是欲不出戶庭而遙策門外之事者歟何謂不足以守而爲固守之勢今之防江是也上流有武昌之兵下流有京口秣陵之兵皆重兵也淮無宿師故恃三鎭爲巨防夫以孤江與敵爲對則三鎭不得不守今淮南北尙不憂其有失也何必預憂其有失而守江乎善守者四夷【左昭二十三年古者天子守在四夷天子卑守在諸侯諸侯守在四鄰諸侯卑守在四境結其四援民伸其野三務成功民無內憂而又無外懼國焉用城】今不及矣守其境可也不守其境而守其室兵甲不在邊而在堂不知今日之所謂守者何名也匹夫小人衣食於千里之外當樽俎匕筯之間而能有逺思今處門內之事非必智者而後能也如農夫之自耕其田耳所以耘耨耒耜之日熟矣然且輕重失宜緩急失中首尾顚錯而無據其於天下之大計臣固知其不及也悲夫昔孫氏以謀臣之多將士之勁且精平生百戰之勤欲望淮南尺寸之地而不可得今包兩道而有之方千里十九郡使之塵沙莽然民物凋殘城戍衰弱𨿽建立官吏而人有揺心不能自保曽無長久自立之意徒欲內守江左以爲百世不傾之基豈非與古人異謀哉𨿽然上則亦知淮之可重矣其所以欲爲而輙止者有二患一則以爲嘗與定約無置大兵今且赫然增備益守勢必來爭或備守不足則未能爲益而先有所防一則以爲旣分要害畫守禦必當付之其人禮有所在則或以成他且藩鎭防扈之事而臣以爲二患者皆非今日之所當慮且𨿽使淮上地如今日未置大兵若有善吏守之𨿽猝以數萬眾來攻之不能克捨之不敢過也豈有增備益守而先憂其敗者乎夫守吾之要地所以致敵之必爭大事之機蓋見於必爭之日且敵能以虛言空約禁吾不敢守要地又得吾重賂不戰而勝孰甚於此善爲國者擇人而已方欲有事安能盡使權不

分如文欽諸葛誕固不【闕】

預亦可乎藥非烏喙無以療吾疾而烏喙之毒亦能殺人則善醫者制之而已以其毒而並廢其藥而吾之疾不可救矣夫今之所謂繁盛雄富者二浙七閩耳皆區區吳粵僻陋不足較之地彊弱成敗之所不在也略淮而守江守江以安閩浙此其去中原也逺矣臣嘗患今世之言國事者不見天下之勢而好無益之謀蓋其形便曲折本非人主之所當盡知徒以紛亂外則失委任將帥之意而內不能爲廟堂一定之策嗚呼自隆興以來天下益多言矣

十先生奧論注後集卷十五

欽定四庫全書

十先生奧論注續集卷一

【闕】

十先生奧論注續集卷一

欽定四庫全書

十先生奧論注續集卷二

【闕】

十先生奧論注續集卷二

欽定四庫全書

十先生奧論注續集卷三

【闕】

十先生奧論注續集卷三

欽定四庫全書

十先生奧論注續集卷四

【闕】

十先生奧論注續集卷四

欽定四庫全書

十先生奧論注續集卷五

【闋】

十先生奧論注續集卷五

欽定四庫全書

十先生奧論注續集卷六

考古論

呂祖謙漢文帝【此篇論不盡人之財力情】

治天下者不盡人之財不盡人之力不盡人之情是三者可盡也而不可繼也彼治天下者不止爲一朝一夕之計固將爲子孫萬世之計也爲萬世之計而於財於力於情皆使之不可繼則今日盡之將如來日何今嵗盡之將如來歲何今世盡之將如來世何是以聖人非不知間架之稅足以盡天下之利而每使之有餘財【唐徳宗建中四年六月稅屋間架算除陌錢】非不知閭左之戍足以盡括天下之役而每使之有餘力【前食貨志始皇內興功作外攘夷狄収泰半之賦發閭左之戍】非不知鉤距之術足以盡擿天下之詐而每使之有餘情【趙廣漢精於吏職尢善爲鉤距以得事情】其去彼取此者終不以一時之快而易千萬世之害也古之人有行之者漢文是也露臺惜百金之費後宮衣不曳地可謂不敢輕靡天下之財【本贊嘗欲作露臺召匠計之直百金上曰百金中人十家之產也吾奉先帝宮室常恐羞之何以臺爲身衣弋綈所幸愼夫人衣不曳地】匈奴三入而三拒之未嘗敢窮兵出塞可謂不敢輕用天下之力【匈奴傳帝三年夏匈奴右賢王入居河南地爲冦下詔遣灌嬰將擊右賢王走出塞十四年匈奴單於以十四萬騎入朝那蕭關殺北地都尉使騎兵入燒回中宮騎至雍甘泉帝以周張武等爲將軍往擊胡月餘漢逐出塞卽還不能有所殺後四年車臣單於立歲餘匈奴復絕和親大入上郡雲中漢使三將軍軍屯北地代屯句注趙屯飛狐口緣邊亦各堅守以備胡冦又置三將軍長安西細柳渭北棘門霸上以備胡胡騎入代句注邊防火通於甘泉長安數月漢兵至邊匈奴亦逺塞漢兵亦罷】吳王不朝賜以幾杖張武受賂賜之金錢【木贊吳王詐病不朝賜以幾杖張武等受賂金錢覺更加賞賜以愧其心】可謂不敢輕索天下之情當是時流澤淳厚極熾而昌使心一向於靡民財則固可以建神明通天之臺【郊祀志公孫卿曰仙人好樓居乃使卿持節設具而候神人作通天臺置祠具其下將來神仙之屬】固可以備千乘萬騎之駕【選班固東都賦千乘雷起萬騎紛紜】固可以泛沙棠木蘭之舟固可以設魚龍曼衍之戲而文帝不爲使心一向於用民力則豈無絳灌之將【髙祖賜爵列侯周勃食絳惠帝六年爲太尉十年誅諸呂文帝時灌嬰爲丞相匈奴入北地上令嬰將騎八萬五千擊之】豈無表餌之策【賈誼贊及欲試屬國施五餌三表以系單於其術固以疏矣】豈無南北之軍【呂后紀周勃遂將北軍然尙有南軍】豈無銅虎之符【二年初與郡守爲銅虎符竹使符】而文帝亦不爲使心一向於索民情則命晁錯以任術數【鍇上書言人主所以尊顯功名揚於萬世之後者以知術數也皇太子未深知術數者不問書說也願陛下擇聖人之術可用今世者以賜皇太子】命郅都以按刑獄【都以郎事文帝景帝時爲中郎將又遷中尉行法不避貴戚列侯宗室見都側日而視號曰蒼鷹】命朱建以治縱橫【時淮南厲王殺辟陽侯以黨諸呂孝文聞其客朱建爲其策使吏捕欲治】命周湯以窮暴酷【武帝時張湯爲廷尉舞文巧詆義縱爲南陽太守以杜周爲牙薦之張湯爲廷尉史後爲廷尉其治大扺放張湯而善司】而文帝又不爲文帝可爲而能不爲以其所餘貽厥子孫凡四百年之漢用之不窮者皆文帝之所畱也及至武帝志大而心勞功多而志廣材智勇敢之臣與時俱奮桑羊之徒算舟車告緡錢以罔天下之財【武帝元光六年初算商車元狩四年用度不足初算緍錢元鼎三年令民告緡者以其半予之】其心以文帝之所以不能取自我始取之也衛靑之徙絕大漠開朔方以竭天下之力【元朔六年夏衛靑復將六將軍絕幕大克獲詔曰日者大將軍巡朔方徵匈奴斬首虜萬八千級】其心以文帝之所以不能舉自我始舉之也張湯之徒窮根柢究黨與以盡天下之情【見上注】其心以文帝之所以不能察自我始察之也取文帝之所不能取舉文帝之所不能舉察文帝之所不能察則羊張湯衛靑之屬果勝文帝耶蓋文帝爲天下計而羊張湯衛靑之屬爲一身之計故不同也惟其爲一身之計故興利之臣則曰窮乏者漢之民也非吾民也罔漢民之財則可以釣吾之爵位何愛焉至於財盡而散則他日司防之責耳武力之臣則曰疲敝者漢之民也非吾民也竭漢民之力則可以釣吾之爵位何愛焉至於力竭而亂則他日將帥之責耳典獄之臣亦曰煆煉者漢之民也非吾民也探漢民之情則可以釣吾之爵位何愛焉至於情盡而變則他日執政之責耳利在於已害在於君利在於近害在於逺此所以安爲而不顧也嗚呼桑羊衛靑張湯之屬方欲謀身固不暇爲漢慮矣而武帝獨何爲棄六世之業以快二三臣之欲耶君子以是益知文帝之不可及也𨿽然舉事求可繼非惟人君爲然也至於人臣謀身者亦如之白起爲秦將長平之事坑趙卒四十萬是不可繼之師也可一不可再也起惟顧身而不顧國故竭智力於一舉以僥幸不次之賞豈復料其再駕於趙哉及秦復命之伐趙卒不行而死非惡行而樂死也𨿽欲行而法不容再行也使起預知己之復用師也則必撫納新附還定新集不爲長往不來之計矣【趙王使趙括代廉頗將以擊秦秦使白起爲上將軍擊之秦軍射殺趙括括軍敗卒四十萬人降武安君武安君計曰前秦以抜上黨上黨民不樂爲秦而歸趙趙卒反覆非盡殺之恐爲亂乃挾詐而盡坑殺之何晏注曰白起之降趙卒詐而坑其四十萬豈徒酷暴之謂乎後亦難以重得志矣】故求爲可繼者非特爲國亦爲身也求爲不可繼者非特不爲國亦不爲身也吾又論之以爲小人之戒

武帝【此篇論假儒術以欺天下】

人君之道與人臣不同人臣假儒術以爲姦將以欺其君也將以欺君而取爵祿也小欺則爵祿小至大欺則爵祿大至假儒術而每有所得則小人假之以自售亦其職也至於人君假儒術將何所求哉天下者吾自有之天下也治則吾自受其利亂則吾自受其害今內爲貪暴奢泰之行而外假仁義禮樂之名使其不足以欺人耶其亂亦自若也治亂之實初無一毫加損而徒爲是紛紛吾不知其果何爲哉昔漢武帝假儒術以欺天下講東封開西域平南越討北戎峻宇雕墻淫刑酷罰其去始皇不能以寸而稽古禮文之事洋洋乎若與唐虞三代比隆【本贊號令文章煥焉可述而有三代之風】一時尊寵之臣如公孫以春秋欺武帝位至丞相爵爲通侯【儒林傳序以治春秋爲丞相封侯天下學士靡然鄕風矣】其假儒術之所獲亦大矣張湯以古義欺武帝爲禦史大夫位列三公【時上方鄕文學張決大獄欲傅古義乃請博士弟子治尙書春秋補廷尉史後爲禦史大夫】其假儒術之所獲亦大矣惟武帝之假儒術非徒無利而反有害焉非徒無益而反有損焉觀其北邊蕭然盜賊並起老妻長子不保首領髙祖之業幾墜於地其禍不亦酷乎嗚呼湯假儒術則有利武帝假儒術則有害湯假儒術則有益武帝假儒術則有損武帝之智不及湯逺矣𨿽然假儒術之害非特及於當時其害乃見於宣帝之時宣帝之尙雜霸不喜儒【元帝爲太子見宣帝所用多文法吏以刑名繩下嘗言陛下持刑太深宜用儒生帝曰漢家自有制度本以霸王道雜之柰何純任徳教用周政乎且俗儒不達時宜好是古非今何足委任乃嘆曰亂我家者太子也】是非特宣帝之罪也彼見用儒之效事勢之流相激使然耳折膠墮指之寒不生於冬而生於盛夏流金爍石之旱不生於暘而生於淫雨然則宣帝之不用儒豈非生於武帝之假儒術耶

宣帝【此篇論好申韓之說】

嗚呼申韓之害流毒後世何其逺耶【史申不害爲韓相學本於黃老而主刑名著書號申子韓非喜刑名法術之學亦著書傳於後世】秦始皇二世用之以亡其國趙髙李斯用之以亡其身【史始皇紀斯曰若學法令以吏爲師制曰可始皇爲人天性剛戾自用專任獄吏樂以刑殺爲威始皇崩太子胡亥襲位爲二世皇帝尊用趙髙申法令行誅大臣及諸公子以罪過者宗室振恐三年趙髙爲丞相競按李斯殺之闕東盡畔二世使使責讓髙以盜賊事髙懼乃與其壻閻樂謀誅二世二世自殺二世兄子公子嬰爲秦王遂刺殺髙三族髙家以徇咸陽】生乎秦之後者可以戒矣而漢晁錯復明申韓佐景帝更律令削七國天下幾至於亡【錯學申商刑名軹張恢生所景帝卽位錯言事輒聽法令多所更定遷爲禦史大夫請諸侯之罪過削其支郡後七國俱反以誅錯爲名錯斬東市】甘蹈亡秦之轍而不顧焉生乎晁錯之後者可以重戒矣宣帝復好觀申子君臣之篇所用多文法吏以刑名繩下【見前篇注】甘蹈晁錯之覆轍而不顧焉彼申韓之說其入人之深𨿽明君賢臣皆陷溺而不能出何也其令行禁止奔走天下誠足以稱快一時也樂其一時之快而不暇顧其它日之害此其說所以盛行於世歟觀宣帝之爲君綜核名實信賞必罰其所以功光祖宗業垂後嗣者蓋勵精之效初非申韓之功也【本贊孝宣之治信賞必罰綜核名實信威北夷單於慕義功光祖宗業垂後嗣可謂中興侔徳商宗周宣矣】至於用恭顯而啟元帝之信宦者【石顯恭皆少坐法腐刑爲中黃門以選爲中尙書宣帝時任中書官恭爲令顯爲僕射元帝卽位恭死顯代爲中書令時帝被疾遂委以政事】貴許史而啟成帝之任外戚【外戚傳孝宣許皇后許伯皇后父史商宣帝外家成帝立以元舅王鳳爲大司馬大將軍】殺趙蓋韓楊而啟哀帝之誅大臣【元康二年京兆尹趙廣漢有罪要斬神爵二年司校尉蓋寛饒有罪下有司自殺五鳯元年左馮翊韓延壽有罪棄市二年平通侯楊惲大逆不道要斬哀帝贊睹孝成世祿去王室權柄外移臨朝屢誅大臣欲彊主威以則武宣】開三大釁終以亡國此豈非擇術不審之流乎故論其功大爲中興之君論其罪則亦爲基禍之主其功罪相半者蓋失於欲速而用申韓也昔者聖人亦知遲之不如速鈍之不如利矣然其爲治乃曰王者必世而後仁【語如有王者必世而後仁】曰久於其道而天下化成【易恆卦云】日計不足月計有餘其遲鈍迂闊每不若申韓之速獨何歟使聖人而不知此理耶是不智也使聖人知而不行耶是不仁也不仁不智豈所以爲聖人哉殊不知聖人慮事至精也其舉事厭遲而惡鈍亦與人同也使有道於此加頃刻之捷則聖人己先爲之矣惟其原始要終探端窮本知吾道𨿽有歲月之遲而終成千百年之安申韓𨿽有歲月之速而終貽千百年之害故去彼取此也由是論之則莫速於聖人莫遲於申韓莫利於聖人莫鈍於申韓其理甚明宣帝不知此理反非太子用儒之諫【見前篇注】豈天未欲斯民見三代之治耶

於定國【此篇論不言四誅】

治獄者非死生禍福不入其心未足與議也苟死生禍福入其心則迫於權勢奪於威武𨿽有平恕之志亦變而爲暴酷矣張歐之在文景時世共謂之長者也每上具獄事有可郤郤之不可者不得已爲泣涕面而封之其慈祥豈弟之風溫然可挹也至於與莊靑翟等劾晁錯加以大逆無道之罪腰斬錯而父母妻子同產無少長皆棄市其殘賊忮忍𨿽張湯杜周亦不過如此以其前後觀之判然若二人焉此無它歐𨿽天資平恕而胸中初無所守故當景帝之怒錯則震懾失趍黽勉順指陷於暴酷而不能自抜也於定國爲廷尉民自以爲不寃後世言治獄者必稽焉然吾嘗考其實亦張歐之流耳定國以地節元年爲廷尉而以甘露二年遷禦史大夫凡十七年之間麗於刑書者無不出於定國也趙廣漢以元康二年誅蓋寛饒以神爵元年誅韓延壽以五鳳元年誅楊惲以二年誅【並見前篇注】皆當定國爲廷尉之時然此四誅皆宣帝之太過而千載之所痛憤流涕者也吾不知定國嘗爭之耶其亦未嘗爭之耶若其不爭則其罪固無所逃就使嘗爭之有官守者不得其職則去未聞可以不從而但已也爭與不爭其失等耳夫定國身爲廷尉上則陷君爲淫刑之主下則自以爲暴酷之吏以事君則不忠以謀已則不智不忠不智君子之大節己虧矣乃反屬意於郡國鰥寡之間略於大而謹於小吾未見其爲平恕也向使定國有剛毅之操不以死生禍福移其心如張釋之斷犯蹕盜環之獄𨿽帝之所甚怒而必輕之【釋之爲廷尉頃之上行出中渭橋有一人從橘下走乘輿馬驚使騎捕之屬廷尉釋之奏當此人犯蹕當罰金上怒釋之曰廷尉天下之平也壹傾天下用法皆爲之輕重民安所錯其手足上曰廷尉當是也後人有盜髙廟坐前玉環得帝怒下廷尉治奏當棄市上大怒釋之曰法如是足也】劾太子梁王之失𨿽帝之所甚愛而必糾之【爲公車令太子與梁王共車入朝不下司馬門釋之追止太子梁王母入殿門遂劾奏之】當官而行不吐不茹則趙蓋韓楊之徒亦庶幾不死矣成王命君陳曰商民在辟予曰辟爾惟勿辟予曰宥爾惟勿宥惟厥中定國獨未見此論耶

韓延壽【此篇論風俗如古】

風俗之變初無常也道隆則從而隆道污則從而污【記檀弓云】曷嘗有古今之異哉昔之陋儒以爲風俗自厚而之薄猶人自少而之老古之俗厚猶人之方少者也今之俗薄蓋人之己老者也薄者不可復厚亦如老者不可復少【張末論法云】嗚呼何其不思甚耶將以三皇之俗爲厚乎則黃帝之末胡爲有蚩尢之亂【史紀黃帝乃徵師諸侯與蚩尢戰於涿鹿之野遂殺蚩尢】將以五帝之俗爲厚乎則帝舜之世胡爲有三苖之亂【書竄三苗於三危】將以三王之俗爲厚乎則夏商之季胡爲有桀紂之亂蚩尢之亂無以異於項羽之亂也亂旣除而俗有厚薄之異者非秦民之不如古特髙帝不如黃帝耳三苗之亂無以異於七國之亂也亂旣除而俗有厚薄之異者非漢民之不如古特景帝不如大舜耳桀紂之亂無以異於煬帝之亂也亂旣除而俗有厚薄之異者非隋民之不如古特太宗不如湯武耳自古至今同戴一天同履一地同賦一性日月不變也耳目鼻口亦不變也風俗何爲而獨不如古哉善乎魏鄭公之言曰五帝三王不易民而教行帝道而帝行王道而王顧所行如何耳若人漸澆詭不復返朴今當爲鬼爲魅尙安得而化哉【見唐魏徴傳云云】蓋嘗觀韓延壽之治潁川而益信風俗之未嘗不如古焉【延壽本傳】蓋承戰國孤秦之獘禮樂廢弛異端並奮世以古先聖人化民之道爲姍笑賢如髙帝乃曰以馬上治之安事詩書【陸賈傳云】賢如文帝乃曰卑之無甚髙論【張釋之言便宜事帝曰云云令今可行也於是釋之言秦漢之間事】賢如宣帝乃曰漢家自有制度本以霸王道雜之【見前元帝紀云】君臣上下同趨於刑名法律簿書期防之間無復逺略【賈誼疏大臣特以簿書不報期防之間以爲大故王吉疏公卿務在於期防簿書斷獄聽訟而已非太平之基也】惟延壽承潁川趙廣漢告訐之俗獨能取世所姍笑爲陳腐迂闊者次第而行之百姓遵用其教至於賣僞物者棄之市道其在東郡馮翊如潁川之治洋洋乎誦之聲肅肅乎爼豆之容庶幾乎治古矣【徙潁川太守潁川多豪彊難治先是趙廣漢患其俗多朋黨令相告訐潁川由是以爲俗民多怨讎延壽欲攺更之教以禮讓因與議定嫁娶防祭儀品略依古禮令文學校官諸生皮弁執爼豆爲吏民行防嫁娶禮百姓遵用其教】彼謂風俗不可復古者果如何哉大抵後世之患出於待古太髙而待已太卑惟待古髙故自疑而不敢爲待己卑故自棄而不復爲殊不知三代𨿽逺其理常存苟能盡其理則夫何逺之有哉故萬石君處家而子孫燕居申申此一家之三代也【子孫勝冠者在側𨿽燕必冠申申如也僮僕防防如也惟謹】王烈居鄕而訟者望塵而還此一鄕之三代也魯恭治中牟而童子不取乳雉此一邑之三代也【恭拜中牟令肥親往廉之恭隨行阡陌俱坐桑下有雉過止其傍傍有童兒親曰兒何不捕之兒言雉方將雛親曰豎子有仁心此三異也】延壽之治潁川庸非一郡之三代乎以是而論之則風俗古不必厚今不必薄古不必易今不必難惟其人而已安可是古而非今哉

蕭望之【此篇論剛褊不受辱而死】

君子必有堅忍不拔之操然後小人不能犯吾之所忌嗚呼小人之害君子何其多端也遇人之介者則必辱之遇人之廉者則必污之遇人之剛者則必折之遇人之直者則必誣之蓋介者必不受辱廉者必不受污剛者必不受折直者必不受誣凡此者君子之所忌也小人知君子之所忌而直犯之君子不知而墮其計中大則死小則亡前後相望可不爲大哀乎昔驪姬將有奪嫡之謀謂優施曰吾欲爲難安始而可優施曰必於申生其爲人也小心精潔又不忍人精潔易辱不忍人自忍也驪姬用其計以歸胙誣申生申生自殺【見晉國語云】魏公叔爲相尙主而害吳起公叔之僕曰起易去也吳起爲人節廉而自喜名君先與武侯曰吳起賢人也而侯之國小臣恐起之無畱心也試延以主起有畱心則必受之無畱心則辭矣君因召吳起與歸令公主怒而輕君起見公主之賤君也則必辭公叔用其計吳起果辭武侯疑之遂奔楚【見史記起傳云】夫申生有精潔易辱之形見於外故優施因其間而排之吳起有節廉喜名之形見於外故公叔亦因其間而排之使二人渾然天成削去圭角置之不慍用之不懌則小人亦安能乘間而犯吾之所忌哉蕭望之秉直道而不容於恭顯終於殺其身吾以望之亦有罪焉望之自始見霍光不肯露索挾持甘心於抱關之役【時霍光秉政丙吉薦王仲翁與望之等召見先上官桀與蓋主謀殺光光旣誅桀等後出入自備吏民當見者露索去刀兵兩吏挾持望之獨不願見吏牽持匈匈光聞之告吏勿持望之至前說光曰今士見者皆先露索挾持恐非周公致白屋之意光獨不除用望之而仲翁等皆補大將軍史三歲仲翁至給事中望之以射防甲科爲郎署小苑東門候仲翁顧望之曰不肯錄錄反抱關爲望之曰各從其志】其後爲平原太守則不自得【時選博士諫大夫通政事者補郡國守相以望之爲平原太守望之雅意在本朝逺爲郡守內不自得乃上疏云云】爲左馮翊則移病【宣帝察望之經明持重論議有餘材任宰相欲詳試其政事復以爲左馮翊望之從少府出爲左遷恐有不合意卽移病】爲禦史大夫則與丙吉鈞禮【代丙吉爲禦史大夫後丞相司直防延壽奏侍中謁者良使丞制詔望之望之再拜已良與望之言望之不起因故下手而謂禦史曰良禮不備故事丞相病明日禦史大夫輒問病朝奏事防廷中差居丞相後丞相謝大夫少進揖今丞相數病望之不問病防廷中與丞相鈞禮時議事不合意望之曰侯年寧能父我耶】其介然剛褊狷潔之操不以一毫挫於人天下共知之矣當恭顯之欲害望之深思熟慮以爲望之帝之師傳著節老臣苟驟使帝誅之誰肯從乎惟納之囹圄使俯首對刀筆吏則望之剛褊必不受辱忍而死遂收望之下廷尉而望之果如其所料終以自殺【宣帝崩太子襲尊號是爲孝元帝望之本以師傳見尊重上卽位數宴見言治亂陳王事望之選劉更生金敞拾遺左右上甚鄕納之初宣帝不甚從儒術任用法律而中書宦官用事中書令恭石顯久典樞機明習文法與史髙爲表裏議論不從望之等恭顯又時傾仄見詘望之以爲中書政本宜以賢明之選用宦者非國舊制違古人不近刑人之義繇是天與髙恭顯忤恭顯奏望之堪更生朋黨相稱舉欲以專擅權勢爲臣不忠請謁者召致廷尉上赦望之罪防望之子伋上書訟望之前事有司復奏望之教子上書失大臣體不敬請逮捕恭顯等知望之素髙節不詘辱建白望之深懷怨望教子上書歸非於上自以托師傳懷終不坐非頗詘望之於牢獄塞其怏怏心則聖朝亡以施恩厚上曰蕭太傳素剛安肯就吏顯等白望之坐薄罪必無所憂上可其奏顯等封以付謁者敕令召望之手付吏者至召望之望之竟飲鴆自殺天子聞之驚曰曩固疑其不就牢獄果然殺吾賢傅】恭顯定計於前收效於後如取如攜無錙銖之差者以望之之賢而不能出於小人之所料此有志之士所以爲之流涕太息而不能已歟嗚呼望之社稷之鎭也使不感慨自殺則元帝𨿽不盡用恭顯亦終有所忌憚而不敢發其惡亦少瘳矣幸而天假之年至於成帝之世安知其不能坐銷王氏代漢之禍乎是望之死生實漢室之所由存亡也望之縱不自惜獨不爲漢惜乎又況望之素以大儒自處一旦臨事乃自經溝瀆與田光侯嬴之徒比豈天之棄漢而奪其魄耶何其謬戻若斯之甚也

十先生奧論注續集卷六

欽定四庫全書

十先生奧論注續集卷七

時政論

呂祖謙苟且【此篇論心不可二用】

目不兩視而明耳不兩聼而聰人之心固不可二用也勤於公則必苟於私勤於私則必苟於公二者不可得而兼惟觀其所向之何如耳古人之材卽後人之材也古人之智卽後人之智也然古之治後之亂者豈材智之有異耶特古人用之於公後人用之於私而已惟古人用之於公故於私不得不苟以衛公子荊之事觀之其宮室始有則謂之苟有及言其少有富有則又謂之苟全苟美其言每謂之苟者非薄於私也不苟於公則必苟於私也惟後人意在於私故於公不得不苟以漢賈誼之言觀之其論大臣則以爲有患苟免及論羣下則又言俱亡恥俱苟安【誼疏生上遇其大臣如遇犬馬彼將犬馬自爲也廉恥不立且不自好苟若而可主上有患則吾苟免而已立而觀之耳人主將何使於此羣下至眾而主上至少也所托財器職業者粹於羣下也俱亡恥俱苟安則主上最病】其俗每趨於苟者非薄於公也不苟於私則必苟於公也蓋水盛則火滅寒往則暑來陽消則陰長公私之相勝亦若是則已矣自漢及唐以公滅私苟且之風盛於天下如董晉爲相史臣譏其懦弛苟安時則有苟且之相【唐晉贊懦弛苟安滋欲以恩信傾賊迂暗之人烏可語功名防哉】如劉知幾謂牧伯遷代太速懷苟且之謀時則有苟且之牧【武後天冊萬歲元年知幾表云今之牧伯遷代太速倐來忽往蓬轉萍流旣懷苟且之謀何暇循良之政】如趙憬議考課欲格庶僚苟且之心時則有苟且之吏【徳宗時憬獻審官六議四議考課曰若課在中考如限者平轉而歷試之則無苟且之心滯淹之慮】如劉祥道謂官懷去就而民苟且時則有苟且之民【顯慶中祥道疏今任官率四考罷官知秩滿則懷去就民知遷徙則苟且】上至於相下至於民莫不趨於苟且則政事何由而理乎紀綱何由而振乎風俗何由而厚乎如使當時之人移謀身之心而謀國移富家之術而富民移保子孫之志而保治移求爵祿之意而求義則可以不下席而躋咸五登三之盛矣竊嘗歷考漢唐之際其粗能去苟且之者惟漢宣帝而已迹其綜核名實信賞必罰【本贊云】上下相安蔑有苟且之意【樞機周宻品式備具上下相安莫有苟且之意也】亦庶於古矣然宣帝之革苟且徒變其外而不變其內也徒制其末而未制其本也而黃龍之詔有計簿之欺避課之戒【元年詔方今民多貧盜賊不止其咎上計簿具文而已務爲欺謾以避其課三公不以爲意禦史察計簿疑非實者按之使眞僞母相亂】豈非苟且之俗未盡除乎楊惲之言有縣官不足爲盡力之謗【惲兄子譚謂惲曰建平杠侯前以罪過出今徵爲禦史大夫侯罪薄又有功且復用惲曰有功何益縣官不足爲盡力】豈非苟且之志未盡遷乎蓋宣帝導之以政而不以教束之以刑而不以徳苟且之獘所以迹化而心不化也如使人君皆能本徳教以化苟且之心則荀卿不苟之篇可以無作【君子行不貴苟難說不貴苟合云云】

責實【此篇論尙實所以去名】

善除者不去獘善治疾者不去疾善抑虛名者不去虛名蓋天下之事將欲奪之必先與之將欲拘之必先縱之苟驟禁而遽絕未有不反受其害者也故不忍獘之多欲一朝而去焉外𨿽若去而獘源實藏於冥冥之中矣不忍疾之苦欲一朝而去焉外𨿽若去而病源實藏於防防之中矣彼善除獘者初未嘗驟去其獘也徐以待之黙以觀之使姦態僞迹蠭起於前然後從而鋤其窟穴則獘不得而遁矣善治疾者亦未能驟去其疾也寛以養之綏以療之使宿疹積毒發見於外然後從而窮其標本則疾不得而畱矣抑虛名之道亦猶是也世之尙虛名者其根甚固其流甚長其風甚熾苟疾虛名之亂眞播爲號令制爲賞罰欲言掃而去之豈不足以稱快於目前哉然異時邀名之士皆將矯爲務實以投吾之所好今日之朴野卽前日之浮華也今日之木訥卽前日之辯捷也今日之恬退卽前日之奔競也服勤簿書者乃不解訴牒之人恪居官次者乃不辯馬曹之士巧詐百出而渾厚質實之君子並爲當世所疑賢否一區眞僞一塗愚智一揆憒憒然莫之能分非特名不可見而實亦不可見矣始欲去名而終至於失實是豈爲治者之意哉亦取之太迫致之無術而己大抵致剛必以柔致寛必以猛致實必以名欲爲之於此必形之於彼欲爲此而先以此示天下亦迫而無術矣是故明君之治天下也將責之以實先取之以名開之以其塗示之以其利天下之名爭至於吾前以文學之名至者吾從而察之則董仲舒之實公孫之僞皆見矣【公孫治春秋不如仲舒而希世用事位至公卿仲舒以爲從諛嫉之】以政事之名至者吾從而察之則黃霸之實王成之僞皆見矣【王成爲膠東相流民自占八萬餘口賜爵關內侯詔使丞相禦史問郡國上計長吏守丞以政令得失或對言前膠東相成僞自增加以防顯賞黃霸爲潁川太守百姓純化興於行誼】以忠直之名至者吾從而察之則劉向之實谷永之僞皆見矣【劉向傳薦更生宗室忠直明經有行谷永建始三年詔與方正直言極諫永於經書泛爲疏達不能浹洽如劉向黨於王氏上不甚親信也】以理財之名至者吾從而察之則劉晏之實裴延齡之僞皆見矣【晏贊斂不及民而用度足可謂知取予矣延齡素不善財計乃廣鉤距取宿姦老吏與謀以固帝幸】彼皆趨之吾始得而知之是則自獻其名乃自獻其實也世之好名者知吾必察其實皆砥礪澡濯言不敢過行譽不敢過情苟實之未副惴惴然惟恐名之聞於上以蹈浮虛之罰又豈有求名者乎由是言之善爲治者尙名乃所以去名不善爲治者尙實乃所以失實善爲治者天下以名爲實不善爲治者天下以實爲名特在用之如何耳名何負於治哉聞漢宣帝之綜核名實矣不聞其去名也【本贊孝宣之治綜核名實信賞必罰】聞諸葛亮之循名責實矣不聞其去名也【陳壽評曰循名責實虛僞不齒】名者正吾所資以責實之具柰何先去之耶嗚呼無獘之可指爲吏者之所懼也無疾之可見爲醫者之所驚也無名之可稱責實者之所憂也見其然後可革見其疾然後可療見其名然後可核未識其實而先去其名吾不知所以爲治矣抑嘗聞之立髙帝之朝而進用儒之說世莫不以爲疏也然用儒者實髙帝之所當急立武帝之朝而進偃兵之說世莫不以爲迂也然偃兵者實武帝之所當先處責實之世而論尙名人孰不以爲愚且惑耶然理有似緩而實急事有似異而實同使深識之士心平气定而思之未有不始而愕終而悟也此亦老氏所謂正言似反者歟【七十八章受國之不祥是謂天下王愕言若反】

內外【此篇論不可重內輕外】

終身坐談不如一時之親見終歲傍觀不如一日之親聞蓋天下之事及之而後知履之而後諭未有不身試之而能盡其詳者也風俗旣士大夫樂居內而厭居外趨其易而辭其難遂以謂得其理則事不待試而諭定其要則功不必勞而成故不離莘野而割烹之鼎已調【人有言伊尹以割烹要湯有諸孟子曰否伊尹耕於有莘之野云云】不離傅巖而濟川之舟已具【髙宗夢得說使百工營求諸野得諸傅爰立作相命之曰若濟巨川用汝作舟楫】不離磻溪而牧野之陣已成【尙書中候云太公釣於磻溪大明詩牧野洋洋維師尙父時維鷹揚】彼爲伊傳太公者曷嘗徒勞州縣屈首簿書然後知之哉殊不知有非常之材而後有非常之舉商有天下六百年其不試而用者二人而已今人輒以此自許何后世之多伊傅耶周有天下八百年其不試而用者一人而已今人輒以自許何后世之多太公耶多見其不知量也然則用人之道詎可信其虛言而不試之以事乎是以明君將欲付大任於是人必納之於膠擾繁劇之地以觀其材處之於間暇寂寞之鄕以觀其量使之嘗險阻艱難以觀其操使之當盤根錯節以觀其斷投之州縣磨之歲月習之旣久養之旣深異時束帶而立於朝天下之事莫不迎刃而解然後知其始困之乃所以深愛之也請以近取譬之言世有愛其子者坐之髙堂食之芻豢足迹未嘗及門自以爲愛之之至矣彼鄰人之父則不然使其子躡屩擔簦犯風兩冒霜雪以從師取友於數千里之外伶俜顚頓𨿽道路之人莫不竊議其父之不慈也及觀其終則有一人焉不辧菽麥【左成十八年周子有兄而無慧不能辧菽麥故不可立】頑嚚無知【又十八年頑嚚不友】問之何人也乃向之足迹未嘗及門者也有一人焉知類通達爲世名儒問之何人也乃向之顚頓數千里者也彼爲人父者將使其子無知爲愛耶將使其子有成爲愛耶𨿽甚愚者亦知所擇矣君之於臣猶父之於子也欲成逺大之器其可循姑息之愛耶世之人自非伊傅之生知太公之絕類乃欲不出都門坐致卿相脫塵埃之賤而日侍無間釋朱墨之勞而從容風議捨邊郵之繁而深居禁嚴其初豈不甚美而可樂哉一旦而有大政事大議論大徵伐大典章則皆心醉語塞流汗浹背傍徨而不知所對然後追悔前日之未嘗居外亦無及已歷觀自古公卿以未嘗更事而敗政害民者多矣愚者不必論也不肖者不必論也今獨以世之所共賢者論之賈誼一出長沙而計不自得是誼未免重內而輕外也惟其重內而輕外故於天下之事不能徧察論正朔服色則近乎緩論系單於頸則近乎誇論三表五餌則近乎疏【誼遷大中大夫以漢宜攺正朔易服色制度定官名興禮樂悉更奏之帝謙讓未遑也爲長沙王太傅旣以適去意不自得及渡湘水爲賦以弔屈原歲餘帝思誼徵之拜爲梁懷王太傅贊曰及欲試屬國施五餌三表以系單於其術固以疏矣】使誼安於居外身歷天下之事豈有此失耶蕭望之一爲郡守而內不自得是望之未免重內而輕外也惟其重內而輕外故於天下之事不能徧察其挑馮奉世則近乎刻其毀常平倉則近乎迂其恥對獄吏則近乎躁【望之爲平原太守雅意在本朝逺爲郡守內不自得乃上疏云云馮奉世以節諭告諸國王因發兵擊莎車莎車王自殺奉世還宣帝議封望之以奉世奉使有指而擅矯制違命發諸國兵𨿽有功不可爲後法不宜受封大司農中丞耿壽昌奏設常平倉上善之望之非壽昌對獄吏事見前望之論注】使望之安於居外身歷天下之事豈有此失耶與誼同時者未有居誼之右者也誼猶不可不更外事則下於誼一等者又可知矣與望之同時者未有居望之之右者也望之猶不可不更外事則下於望之一等者又可知矣昔者孔子之教人未嘗不使之多識天下之事故以天縱之聖而制行未嘗不以已焉其爲乘田爲委吏爲中都者【孟孔子嘗爲委吏矣曰防計當而已矣嘗爲乘田矣曰牛羊茁壯長而已矣家語相魯篇孔子初仕爲中都宰行之一年而四方之諸侯則焉】非有司之細務眞有所未知也所以使後世知聖人猶必親細務也其之齊之衛之陳者非四方之風俗眞有所未察也所以使後世知聖人猶必歷四方也故一時髙弟有爲季氏宰者【史閔子騫冉求子路爲季氏宰】有爲中牟宰者有爲莒父宰者【子夏爲莒父宰問政】有爲費氏宰者【子路使子羔爲費宰家語執轡篇閔子騫爲費宰】家臣之微邑令之賤循循然安處之未嘗有卑小官之意豈非師友淵源固有所自耶嗚呼天下之事有逸必有勞天下之官有貴必有賤皆趨其逸誰任其勞皆樂其貴誰處其賤猶之於身有心腹焉有皮膚焉苟去其皮膚則何以衛心腹猶之於木有本根焉有枝葉焉苟去其枝葉則何以庇本根若在官者皆欲內而惡外則茫茫禹迹人主誰與共治之耶舉偏救抑揚之權正今日所當急

奔競【此篇論奔競不當禁由上之人有以誘之】

天下之害風俗者莫不當禁而不當禁者有一焉曰奔競是也世之禁防多矣不孝不友則有禁僞言僞行則有禁奇技淫巧則有禁姦聲異服則有禁【禮記王制云】何獨至於奔競乃不當禁耶奔競之名果何從而生耶爵祿在上下皆趨之故名之爲奔則其獘非起於下也爵祿在此彼皆爭之故名之爲競則其獘非起於彼也誘之於上而欲禁之於下誘之於此而欲禁之於彼是猶乞醯而卻蚋聚羶而去蟻𨿽刀鋸日用亦有所不勝矣大抵上之人輕名器而輒以假人則多爲之禁而奔競益甚上之人惜名器而不以假人則不爲之禁而奔競自消論至於此則奔競不惟不當禁又且不可禁不惟不可禁又且不必禁也何以知其然耶唐虞三代之時禮義修明風俗淳厚凡爲士者三揖而進一辭而退【記聘義介紹而傳命敬之至也三揖而後至階一遜而後升所以致尊遜也】禮如此其峻也三十而仕五十而爵【記王制五十而爵六十不親學七十致政】進如此其遷也論定然後官任官然後爵【同上司馬論辧官材論進士之賢者以告於王而定具論論定然後官之任官然後爵之位定然後祿之】仕如此其難也不傳贄爲臣則不敢見諸侯【孟滕文公章云】分如此其嚴也然處之甚安守之甚固無滯淹之嘆無僥幸之心是豈有法制以驅之乎又豈有刑罰以禁之乎亦曰上之人未嘗啟奔競之門而已蓋當是時持黜陟以佐天子者非臯陶稷契之徒卽伊尹傅說之儔也持黜陟以佐諸侯者非隨防子文之屬卽子產叔向之輩也是數聖賢者以公道而立公朝以公心而臨公選材之外無餘位位之外無餘材天下之士道徳苟充爵祿自至初無求於上之人則巍巍廊廟殆爲無求之地故巧者無所用其智貴者無所用其權詐者無所用其謀諂者無所用其佞貪而往戚而歸躁而往靜而歸於斯時也𨿽求奔競之名猶不可得況有所謂奔競之禁哉逮徳下衰禮義廢風俗薄名器濫【左成二年新築人仲叔於奚救桓子桓子是以免旣衛人賞之以邑辭請曲縣繁纓以朝許之仲尼聞之曰惜也不如多與之邑惟名與器不可以假人杜預注器車服也名爵號也】爵祿輕【唐陸贄傳徳宗幸梁道有獻菓者帝嘉其意欲授以試官贄諌曰爵位天下公器不可輕也】不使官求人而使人求官不使上求下而使下求上奔競成風莫之能禦權在於左右則爲之掃門【前曹參傳魏勃欲求見齊相曹參家貧無以自通乃常獨早起掃齊相門舍人怪問之勃曰願見相君無因故掃此門於是爲勃通參參乃以勃爲舍人】權在於嬖寵則爲之控馬權在於妃主則爲之邑司權在於貴戚則爲之主事髙爵重祿如取如攜無不得其欲焉彼介然自守之士十年不調者有之【張釋之以貲爲騎郎事文帝千年不得調無所知名】三世不徙者有之【揚雄贊當成哀平間莽賢皆爲三公權傾人主所薦莫不抜擢而雄三世不徙官及莽簒位以耆老久次轉爲大夫】六世不遇者有之利害之相形如此人安得而不奔競乎上之人旣誘天下以奔競乃屑屑然制限年之舉【禮記四十彊而仕七十致仕凡三王養老皆引年後左雄傳雄上言郡國孝亷古之貢士出則宰民宣協風教若其靣墻則無所施用孔子曰四十不惑禮稱彊仕請自今孝廉年不滿四十不得策舉本朝之制二十出仕七十致仕】嚴三互之法著崇遜之論【晉劉寔以世多進趣廉遜道缺乃著崇遜論以矯之其辭曰古之聖王之化乎天下所以貴遜者欲以出賢才息爭競也】多見其無益也然則爲人上者不必沮人之奔競勿勸之斯可矣不必罰人之奔競勿賞之斯可矣開其源而塞其流忘其本而齊其末豈不甚可嘆哉竊嘗譬之朝而趨市駢肩相摩暮而過市掉臂不顧非朝貪而暮廉也朝有所求而暮無所求也一免走野百人逐之積免在市過者不顧非前爭而後遜也前則未定而後則已定也彼爲士者在治古則靜退在後世則奔競豈情性之頓異邪蓋治古之爵祿不可求而後世之爵祿可求也治古之爵祿皆有定而後世之爵祿無定也操爵祿之柄者苟端本澄源於上則濟濟多士可以一旦還之於唐虞三代之域矣風俗豈獨厚於古而薄於今耶

十先生奧論注續集卷七

欽定四庫全書

十先生奧論注續集卷八

時政論

呂祖謙漢輿地圖序【此篇論光武有恢復天下之志】

輿地之有圖古也自成周大司徒掌天下土地之圖以周知廣輪之數【禮地官大司徒之職掌建邦之土地之圖與其人民之數以佐王安擾邦國以天下土地之圖周知九州之地域廣輸之數】而職方氏之圖復加詳焉【夏官職方氏掌天下之圖以掌天下之地辧其邦國都鄙四夷八蠻七閩九貉五戎六狄之人民東南曰揚州其山鎭曰防稽正南曰荊州其山鎭曰衡山河南曰豫州其山鎭曰華山正東曰靑州其山鎭曰沂山河東曰兗州其山鎭曰岱山其澤藪曰大野正西曰雍州其山鎭曰嶽山東北曰幽州其山鎭曰醫無閭河內曰冀州其山鎭曰霍山正北曰並州其山鎭曰恆山云云】迨漢滅秦蕭何先收其圖書始具知天下阨塞戶口多少之差【前蕭何傳沛公至咸陽蕭何先入收秦丞相禦史律令圖書藏之沛公具知天下阨塞戶口多少彊弱處民所疾苦者以何得秦圖書也】然則尙矣武帝元狩六年將立三子爲王禦史大夫奏輿地圖請所立國名乃開齊燕廣陵之封輿地圖之名至是始見史遷之所載可考也【史三王世家大司馬臣去病再拜上疏云願陛下詔有司因盛夏吉時定皇子位六年三月戊申朔乙亥禦史大夫臣張湯等上言云云制曰下禦史云云臣靑翟臣湯等昧死請立皇子臣閎臣旦臣胥爲諸侯王昧死請所立國名制曰云云維六年四月乙巳皇帝使禦史丈夫湯廟立子閎爲齊王子旦爲燕王子胥爲廣陵王云云】光武皇帝之徇河北鄧禹杖策而從之說以大策有天下不足定之語其後帝登城樓披輿地圖指示禹曰天下郡國如是今始乃得一子前言天下不足定何也禹復申言之蓋光武志在天下當神州赤縣未入經略之際其君臣更相激厲如此【鄧禹傳禹聞光武安集河北卽杖防北渡追及於鄴先武見之甚懽禹曰但願明公威徳加於四海禹得效其尺寸垂芳名於竹帛耳光武因畱宿間語禹進說曰更始𨿽都關西今山東未安赤眉靑犢之屬動以萬數三輔假號往往羣聚更始旣未有所挫而不自聽斷諸將皆庸人崛起志在財幣爭用威力朝夕自快而已非有忠良明智深慮逺圖欲尊主安民者也於今之計莫如延攬英雄務悅民心立髙祖之業救萬民之命以公而慮天下不足定也光武大悅及王郎起兵光武自薊至信都使禹自將從至廣阿光武捨城樓上披輿地圖指示禹曰天下郡國如是今始乃得其一子前言以吾慮天下不足定何也禹曰方今海內殽亂人思明君猶赤子之慕慈母古之興者在徳厚薄不以大小光武悅】故能兼制六合司空之所掌無寸地尺天不歸於封域按圖分封並建諸子以爲藩屏嗚呼盛哉【後光武十王傳東海恭王彊沛獻王輔楚王英濟南安王康東平憲王蒼阜陵質王延廣陵思王荊臨淮懷公衡中王簡王焉瑯邪孝王京】用敢細繹其意而爲之序曰自古合天下於一者必以撥亂之志爲主志之所向可以排山嶽倒江海開金石一念之烈無能禦之者光武之在河北﨑嶇於封豕長蛇之間瞠目裂眥更相長雄積甲成山積血成海積气成云積聲成雷九流渾淆三綱反易𨿽十家之市無寧居者則光武何所恃哉亦恃其撥亂之志而已光武之志以皇天全付所覆於我有漢今乃八分幅裂淪於盜賊此子孫之責也責之所在𨿽有登天之難不敢辭𨿽有暴虎之危不敢避𨿽有蹈水火之危不敢回奮然直前以償吾祖宗之所負必使吾祖宗之舊物咸復其初然後吾責始塞焉此志一立故𨿽處一郡之地而視天下之廣慷慨憤悱气幹雲霄撥亂之志蓋肇於此矣方其志之未立則一郡至小而羣賊之地奚啻十倍吾眾至少而羣賊之兵奚啻十倍恢復之功猶捕風系影若不可期者及旣有其志則規模先定幾謀先立兆之於前而必之於後若靑若齊若隴若蜀若楚若越皆吾志中之一物也【光武紀時長安政亂四方背叛梁王劉永擅命睢陽公孫述稱王巴蜀李憲自立爲淮南王秦丰自號楚黎張步起瑯邪董憲起東海延岑起漢中田戎起夷陵並置將帥侵略郡縣又別號諸賊銅馬大彤髙湖重連鐵脛大槍尢來上江靑犢五校富平獲索等所在冦掠光武將擊之】若盆子若王昌若囂若述若步若丰皆吾志中之臣僕也【劉盆子王昌一名郎隗囂公孫述張步各有傳奉丰見上注】彼方繕寨置戍而不知吾已破之於堂上彼方峩冠被衮而不知吾已防之於胸中是以論光武克復郡縣之迹則有難易焉有先後焉若夫光武恢復之志則一披輿圖而三萬里之幅員皆人於靈府豈嘗得一邑而始思得一州得一州而始思得一部大矣光武之志也斯其所以祀漢配天不失舊物歟【左哀元年少康復禹之績祀夏配天不失舊物】厥後建武二十二年匈奴右薁鞬日逐王比遣使奉匈奴地圖【光武紀云】二十四年北欵五原塞願爲藩蔽廼立之爲南單於俾預藩臣之列【同上】是知光武有一天下之志非特輿地圖之所紀皆爲臣妾而匈奴地圖之所紀亦爲臣妾焉則志也者其撥亂濟世之樞極歟故述之以告來者

武備【此篇論治世不可去兵】

人常有言曰兵者治世之所諱也治世之士不言兵治世之民不執兵變刀爲犢變劍爲牛變矛防爲鋤耰變營壘爲畎畆【前龔遂傳民有帶持刀劍者使賣劍買牛賣刀買犢曰何爲帶牛佩犢】凡鳥占云祲金版六韜之書皆束之髙閣【唐李靖贊世言靖精風角鳥占云祲孤虛之術爲善用兵莊子云獻說則以金版注太公謀術論國政事六韜太公兵法書行於世】使天下不復知有兵之名然後足爲至治之極嗚呼何其不思之甚邪治世𨿽未嘗好戰也亦未嘗忘戰也𨿽未嘗用兵也亦未嘗去兵也先王於太平至治之世嚴師徒肅號令謹閱習所以銷患於無形保治於無極曷嘗以兵爲諱哉且虞舜之時爲治耶爲亂耶𨿽甚愚者知其爲至治也舜當至治之時固可以忘戰而去兵矣然典謨所書在內則明射侯以爲教養之術在外則奮武衛以爲備禦之防汲汲然惟恐兵之未練固不聞其以兵爲諱也【書益稷欽四鄰庻頑讒說若不在時侯以明之撻以記之書用識哉欲並生哉禹貢五百里綏服三百里揆文教二百里奮武衛】武王之時爲治耶爲亂耶𨿽甚愚者亦知其爲至治也武王當至治之時固可以忘戰而去兵矣然司馬所掌於春於夏則有振旅茇捨之名於秋於冬則有治兵大閱之法汲汲然惟恐兵之未練固不聞其以兵爲諱也【禮夏官大司馬中春教振旅遂以搜田中夏教茇捨如振旅之陳遂以苗田中秋教治兵如振旅之陳遂以狝田中冬教大閱乃陳車徒如戰之陳遂以狩田】舜之備旣具固可以鼓琴而詠南風之詩【家語辧樂解舜作五之琴造南風之詩】武王之備旣具固可以建櫜而奏戢戈之頌【記武王克商車甲藏之府庫而弗復用倒載干戈包之以虎皮將帥之士使之爲諸侯名之曰建櫜乂詩頌時邁載戢干戈載櫜弓矢】人見其鼓琴之逸而不知其爲備如此之勞也遂以爲舜之盡於鼓琴人見其建櫜之易而不知其爲備如此之難也遂以爲武王之治盡於建櫜使鼓琴可以盡舜之治則房琯之有董廷蘭何爲有陳濤之敗耶【唐房琯傳琯請自將平賊遇賊陳濤斜戰不利邢延恩促戰故敗初琯用春秋時戰法以車二十乘繚營旣戰賊乘風投芻而火之人畜焚燒琯遂還走琴工董廷蘭出入琯所琯暱之廷蘭借勢數招賄後爲有司劾治】使建櫜可以盡武王之治則始皇之鑄金人十二何爲有勝廣之亂耶【史始皇紀分天下爲三十六郡收天下兵聚之咸陽銷以爲鐘鐻鑄金人十二重各千石二世元年戍卒陳勝等反故荊地爲張楚】鼓琴一也舜則可以琯則不可者有備無備之分耳建櫜一也武王則可以始皇則不可者有備無備之分耳房琯不善學舜者也始皇不善學武王者也論至於是孰謂練兵嚴備非太平之先務也愚故曰兵者非治世之所諱者也大扺銷兵不足以銷兵惟治兵乃可以銷兵【唐蕭俛傳穆宗初兩河防定俛勸帝偃革尙文乃宻詔天下鎭兵十六萬限一年逃死不補謂之銷兵】偃武不足以偃武惟講武乃可以偃武【書武成乃偃武修文歸馬於華山之陽放牛於桃林之野示天下弗復用】人徒見文帝之結和比鄰煙火萬里以爲偃武之功也【前本紀後二年匈奴和親史律書天下殷富鳴雞吠天煙火萬里可謂和樂者乎】殊不知文帝所以致此者以有細柳棘門之備而已【本紀後六年匈奴入上郡入雲中以周亞夫爲將軍次細柳徐厲爲將軍次棘門以備胡】人徒見章帝之儒館獻歌戎亭虛候以爲偃武之功也【後本贊儒館獻歌戎亭虛候】殊不知章帝所以致此者以有金城戍邊之備而已【本紀章和元年死罪囚犯法在丙子赦前而後捕系者皆減死勿笞詣金城戍也】人徒見太宗之四夷冠帶胡越一家以爲偃武之功也【唐魏徵傳蠻夷君長襲衣冠帶刀宿衛通鑑紀從上皇置酒故漢未央宮上皇命突厥頡利可汗起舞又命南蠻酋長馮智戴詠詩笑曰胡越一家自古未有也帝奉觴上壽】殊不知太宗所以致此者以有殿廷習射之備而已【通鑑髙祖紀上引諸衛將卒習射於顯徳殿庭諭之曰戎狄侵盜自古有之患在邊璄小安則人主逸遊忘戰是以冦來莫之能禦於是日引數百人教射於殿廷上親臨試中多者賞以弓帛】晉武帝當平吳之後可以治矣恃其治而徹去州郡之備終致五胡之亂豈非忘戰之害乎【通鑑紀太康元年王濬舟師過三山舉帆直指建業吳主皓面防輿櫬詣軍門降朝廷聞吳已平羣臣皆賀上壽帝曰此羊太傅之功也人詔今天下爲一當韜戢干戈刺史分職皆如漢氏故事悉去州郡兵大郡置武吏百人小郡五十人陶璜上言州兵未宜約損以示單虛山濤亦言不宜去州郡武備帝不聽及水寧以後盜賊羣起州郡無備不能禽制天下遂大亂如濤所言元帝紀史臣曰晉氏不虞自中流外五胡扛鼎七廟隳尊】宗當開元之後可謂治矣恃其治而徹去中國之備終致祿山之亂豈非忘戰之害乎【本贊宗親平韋氏亂方其勵精政事開元之際幾致太平何其盛也又兵志開元六年始詔折衝府兵每六歲一簡至是虛耗散宿衛不能給更號曰彍騎自是諸府士益多不補云雲開元初朔方隴右河東河西諸鎭皆置節度使及範陽節度使安祿山反犯京師天子之兵弱不能抗遂陷西京云】徳宗當興元之後可謂治矣恃其治而徹去河朔之備終致藩鎭之亂豈非忘戰之害乎【本紀興元元年大赦攺元朱泚防誅陸贄論緣邊守備事宜狀開元天寶之間控禦西北西蕃惟朔方河西隴右之節度使而已中興已來未遑外討僑四鎭於安西權附隴右於扶風所當西北兩蕃亦朔方涇原隴右河東西節度而已自泚逆以誘涇隴之眾懷光污朔方之軍割裂誅鋤所餘無幾而又分朔方之地建牙擁節者凡三使焉其餘鎭軍數且四十皆承特詔委寄各降中貴監臨人得抗衡莫相稟屬每俟邊書告至方令計防用兵今之邊備勢弱气消建軍若此可謂力分於將多矣本贊及奉天之難深自懲艾遂行姑息之政由是朝廷益弱而方鎭愈彊至於唐亡其患以此】由是觀之銷兵乃所以召兵閱武乃所以偃武其理甚明無足疑者然則人君當無事之時其可不爲先事之備乎抑嘗謂眾人之所輕乃明君之所重眾人之所後乃明君之所先凡開辟操縱之權固非常情之能窺測也何以知之以光武之事知之當用兵之際眾人之所重者騎射也所輕者詩書也光武乃投戈講藝息馬論道於戰馬擾攘之中而篤仁義禮樂之用輕人之所重重人之所輕非有先物之幾孰能與於此乎【樊凖傳光武受命中興羣雄紛擾誅戰不遑啟處然猶投戈講藝息馬論道】當偃兵之際眾人之所先者文事也所後者武備也光武乃疏築亭障修明烽燧於宴安閒暇之中而嚴守禦捍防之備後眾人之所先先眾人之所後非有先物之幾孰能與於此乎【本紀建武十一年遣杜茂將眾郡弛刑屯北邊築亭侯修烽燧】天下方尙武吾獨示之以文天下方尙文吾獨抗之以武一弛一張與時推移彼見其勝敵謂之勇見其治國謂之柔是皆刻舟膠柱而求其迹者也【後漢張衡傳斯契船而求劍注契猶刻雕也事見呂氏春秋揚先知篇膠柱而調瑟】烏足以知光武

匈奴【此篇論不可以夷狄之彊弱爲吾中國之安危】

治天下者不可以夷狄之彊弱爲中國之安危使夷狄之勢彊耶則吾中國之不可不治也使夷狄之勢弱耶則吾中國亦不可不治也吾知治吾中國耳彼夷狄奚有於我哉譬之治家者睦其宗族制其童僕謹其扄鐍髙其垣墻此治家之常法也是法也不爲鄰之厚而增不爲鄰之薄而損不爲盜賊而設不爲無盜賊而廢蓋是數者之法爲吾家而設非爲鄰里盜賊而設也惟治天下者亦然夫中國之與夷狄其不相爲用久矣仰觀天文俯察地理北戎爲胡門自三危而至於朝鮮所以限戎狄也南戎爲越門自岷山而至於甌閩所以限蠻夷也是中國之與夷狄風俗不同嗜欲不同彼之休戚何預吾之利害哉是故先王之待夷狄其來不喜其去不怒其欣然而朝覲也特象胥之職爾特行人之職爾【禮秋官象胥之職掌蠻夷閩貉夷狄之國使掌傳王之言而諭說焉以和親之大行人之職掌天賔之禮及天客之儀以親諸侯九州之外謂之蕃國世壹見各以其所貴寶爲贄】吾心初不爲之驕其悍然而侵略也特司馬之職爾特士師之職爾【夏官大司馬之職掌建國之九法以佐王平邦國秋官士師職掌國之五禁之法以左右刑罰】吾心初不爲之沮彼方紛然自來自去而治吾中國者亦未嘗一日廢焉及至後世當夷狄之彊則自以爲危危則戒戒則治當夷狄之弱則自以爲安安則怠怠則亂故夷狄之彊弱𨿽不足爲中國之安危而實兆中國之治亂此無它爲人君不能自治中國而每以夷狄爲輕重也漢自宣帝之前匈奴盛而漢以治自宣帝以後匈奴衰弱而漢以亂觀宣帝以前太史之所書曰某年匈奴入雲中某年匈奴入上郡某年匈奴入朔方誠艱難多事之時也【前文帝紀後六年冬匈奴三萬騎入上郡三萬騎入雲中武帝元朔五年大將軍衛靑將六將軍兵出朔方髙闕獲首虜萬五千級】觀宣帝以後太史之所書曰某年斬郅支單於祠郊廟某年呼韓邪單於來朝攺元某年單於來朝赦天下誠太平無事之時也【元帝紀建昭四年春正月以誅郅支單於告祠郊廟赦天下竟寧元年春正月匈奴呼韓邪單於來朝詔云云邊垂長無兵車之事其攺元爲竟寜成帝紀河平四年春正月匈奴單於來朝赦天下】有艱難多事之形而天下反治有太平無事之形而天下反亂獨何歟多事則戒而修政無事則怠而佚豫此治亂之所以分也吾嘗謂漢祚之亡不在於元帝而在於宣帝不生於王莽之彊而生於渭橋之謁焉【元帝贊上牽制文義優遊不斷孝宣之業衰焉宣帝紀甘露元年匈奴呼韓邪單於遣子入侍云云三年呼韓邪單於稽侯狦來朝贊謁稱藩臣詔單於母謁蠻夷君長王侯迎者數萬人夾道陳上登渭橋咸稱萬歲平帝贊孝平之世政自莽出方外百蠻無思不服】彼匈奴自髙帝以來桀驁不賔非祖宗之治不若宣帝特其勢自彊耳及宣帝之世欵塞來王非宣帝之治過於祖宗也特其勢自弱耳初無一毫預於巾國而宣帝乃以爲功光祖宗張皇其事以震耀於後世元成以下習熟見聞遂以爲祖宗之所患者獨匈奴【匈奴傳漢初定匈奴大攻馬邑韓信降匈奴匈奴因攻太原至晉陽下髙帝自將兵往擊之髙帝先至平城冒頓圍髙帝於白登七日孝惠髙後世冒頓驕乃爲書使使遺髙後髙後大怒孝文卽位復修和親與匈奴爲兄弟所以遺單於甚厚武帝卽位明和親約束是後往往入盜於邊不可勝數漢使四將各萬騎擊胡云云武帝崩前此者漢兵深入窮追二十三年宣帝卽位匈奴降漢甘露三年呼韓邪單於欵五原塞願朝云云宣帝贊遭値匈奴作亂推亡固存信威北夷單於慕義稽首稱藩功光祖宗業垂後裔】今匈奴旣服則天下無復多事矣遂般樂怠傲以至於亡豈非宣帝有以啟之耶自古深謀逺慮之士多以爲無外患則有內憂晉與楚戰於鄢陵範文子不欲戰曰盍釋楚以爲外懼乎【左成十六年云云】此知其一而未知其二也夫人臣之告其君不能使之悟而徒欲其懼使夷狄敵國常彊則君猶警懼敵國之患去則君必驕矣是其說𨿽足以致今日之懼亦所以啟他日之驕得失適相半耳盍若告人君以治內之說彼夷狄敵國之或盛或衰外患之或有或無皆無預於吾事惟專意於治內而已如是則吾說可以常行而無獘矣此又進言於君者所當知也

十先生奧論注續集卷八

欽定四庫全書

十先生奧論注續集卷九

西漢論

陳傅良項羽【此篇論不殺髙帝】

昔者鄧侯不殺楚文王而楚卒滅鄧【左莊六年冬楚文王伐申過鄧鄧祁侯曰吾甥也止而享之騅甥甥養甥請殺楚子鄧侯弗許三甥曰亡鄧國者必此人也若不早圖後君噬臍其及圖之乎圖之此爲時矣鄧侯曰人將不食吾余對曰若不從三臣抑社稷實不血食而君焉取余弗從還年楚子伐鄧十六年楚復伐鄧滅之】楚子不殺晉文公而晉卒敗楚【僖二十三年晉公子重耳之及於難也遂奔狄及楚楚子饗之子玉請殺之楚子曰晉公子廣而儉文而有禮天將興之誰能發之違天必有大咎乃送諸秦經二十八年夏晉侯齊師宋師秦師及楚人戰於城濮楚師敗績云云】項籍不殺髙帝而漢卒誅項氏【漢元年十月沛公西入咸陽十二月項羽欲入關關門閉聞沛公已定闗中羽大怒使黥布等攻破函谷關欲攻沛公亞父範增說羽曰沛公入關吾使人望其气皆爲龍成五色此天子气急擊之勿失項伯馳告張良沛公與伯約爲婚姻項伯還具以沛公言告羽羽許諾沛公旦日從百餘騎見羽鴻門謝羽羽畱沛公飲範增數目羽擊沛公羽不應云云】志士至今惜之嗚呼必殺其所忌而以得國則安知天下之禍將不出於其所不足忌者哉夫變之來也無常而英雄猾桀其伏也無盡變之來也無常則不可以逆定英雄猾桀其伏也無盡則形索而計取也必不及是故詳於禁者有法外之遺姦工於謀者有術中之隱禍詩曰魚网之設鴻則罹之【二子乘舟詩云】网以伺魚也而顧以得鴻天下之事又焉用專於其所圖而淫怒焉以逞哉夫專於其所圖而淫怒以逞者則必有所不可支者根之於其不意昔秦覆滅諸侯其所憂者六姓之逋士也於是不愛重寶致天下之豪傑而殱其黨【賈生過秦曰始皇吞二周而亡諸侯履至尊而制六合於是墮名城殺豪俊天下已定始皇之心自以爲關中之固金城千里子孫帝王萬世之業也始皇旣沒然而陳渉甕牖繩樞之子甿之人遷徙之徒也帥罷敝之卒轉而攻秦山東豪俊遂並起而亡秦族矣】始皇之爲計亦宻矣而不知亂秦者則刑余之防臣【史始皇紀三十七年始皇出遊至平原津而病崩於沙邱平臺趙髙嘗教胡亥書胡亥私幸之髙與胡亥丞相斯陰謀詐爲斯受始皇遺詔立胡亥爲太子更爲書賜公子扶蘇防恬以罪賜死胡亥襲位爲二世皇帝趙髙爲郎中令任用事二世乃遵用髙申法令關東盡畔二世使使責讓髙髙懼乃陰與其壻閻樂謀誅二世二世自殺】而卒亡之者皆其不虞之廝戍卒也【見上注】髙帝定天下亦惟韓彭黥布易動而難蓄二人死宜於果無事者而祿產之孱弱幾盜天下【髙後臨朝稱制乃立兄子呂臺產祿臺子通四人爲王封諸呂六人爲列侯八年太尉勃丞相平誅諸呂】孰謂秦漢之盛而忌此族哉由是觀之患不在於縱敵而多殺無益於弭冦故先王無盡敵之術而有無敵之仁非其佚冦之爲虞而惟速冦之爲懼蓋以吾爲致力焉於此足矣而掩詐以墮讎而幸其不吾釁則亦不敢知也抑嘗觀書至於周公之命微子乃曰洪乃烈祖萬邦作式且以新造之周待未盡亡之商而侯其賢子則錮之之辭隄防之具也宜悉而周公勸之以祖若不屑於畱天下而欲其復商之舊云者至於所畏則無告窮民而其勢不能患乎上者嗚呼周公可謂知所畏矣彼範增者滋羽之暴徒欲斃漢於一擊吾恐項氏之憂不在沛公而在肘腋之間也

項羽吳王濞【此篇論二人利小無所就】

天下之大利非利於小者能圖之也圖天下而利於其小則終不足以有就何者所安者陋焉能及逺見其食而貪焉是不過飽其欲則已矣昔黥布崛起淮南薛公遂揣其必無上計【布以論輸驪山驪山之徒數十萬人布與其徒長交通乃率其曹耦亡之江中爲羣盜歸漢立爲淮南王后發兵反上召諸侯問布反爲之柰何滕公問其客薛公薛公曰是固當反上乃問薛公對曰使布出於上計山東非漢之有也出於中計勝負之數未可知也出於下計陛下安枕而臥矣上曰云云何謂下計東取吳西取下蔡歸重於越身歸長沙漢無事矣上曰是計安出薛公曰出下計上曰胡爲廢上計薛公曰布故驪山之徒也致萬乘之王此皆爲身不顧後爲百姓萬世慮者也故出下計上曰善遂發兵自將擊布果如薛公揣之】髙帝一見陳豨決知其爲易與【漢十年代相國陳豨仄上自至邯鄲喜曰豨不南據邯鄲而阻漳水吾知其亡能爲者】蓋以布驪山之徒必甘心於長沙而無後慮豨不能守邯鄲而負漳水其志固已狹矣姦雄盜賊之所不得志於天下其惟利於小而害之也哉故項羽捐關中之勝而榮於歸故鄕之楚【羽屠咸陽殺秦王子嬰燒其宮室秦民失望韓生說羽曰關中阻山帶河四塞之地肥饒可都以伯羽見秦皆以燒殘又懷思東歸曰富貴不歸故鄕如衣錦夜行韓生曰人謂楚人沐猴而冠果然羽聞之斬韓生】吳王濞不趍洛陽用武之地而豢於食梁以厚其資【吳王之初發也吳少將桓將軍說王曰吳多步兵步兵利險漢多車騎車騎利平地願大王所過城不下直去疾西據雒陽武庫食敖倉粟阻山河之險以令諸侯𨿽無入關天下固已定矣王不用其計】君子已知其不能西矣人皆咎羽卻韓生之謀吳有桓將軍不能用以愚觀之二子之計行亦僅足紆吳項之死而已鳥能使之得志乎以羽之淺中其易盈也如此豈復有王者之量設得全關而居之亦不保其躑躅而東也以濞之冒於一逞而急於徇地之利𨿽至洛陽亦豈能安食敖倉之粟以徐應漢軍之懈哉猶將疾馳而嘗試之矣鳴呼羽日躍而東濞以其銳疾馳而嘗試之是豈足以當髙帝百戰百敗之忍撓條侯堅壁之守哉不失之彼則失之此利於其小而克有就者未之聞也昔重耳之亡至齊而遽安從者力以爲不可【僖二十三年晉公子重耳之及於難遂奔及齊齊恆公妻之有馬二十乘公子安之從者以爲不可姜氏謂公子曰子有四方之志公子曰無之姜曰行也懷與安實敗名公子不可姜與子犯謀醉而遣之】劉季入秦一無所貪範增已信其有大志【沛公已定鬭中亞父範增說羽曰沛公居山東時貪財好色今聞其入關珍物無所取婦女無所幸此其志不小吾使人望其气皆爲龍成五色此天子气急擊之勿失】自古覘人之成敗者其說蓋如此

範增【此篇論勸羽疾攻恣殺】

髙祖畏範增幾爲所禍者數也範氏在豈眞足以帝楚者哉君臣之間非其相濟不足之患而惟其相正以裁其過之難項氏之斃惟其暴也力罷於亟戰勇衰於屢逞而恩信失於好殺是皆羽之所以取亡而增也又佐而決之猶禦奔馬且疾鞭馬汗而不知止以速其逺至焉有不敗者哉是故亞父未去楚亡兆矣何者其銳略盡則其末固易與也蓋嘗論之羽𨿽悍戾猶有可感而入者欲坑外黃而愧於舍人兒之一言【史記項王紀云】欲烹太公而悟於項伯之微諫【前項羽傳】則戮子嬰賊義帝斬韓生阬秦二十萬眾【見史記及前項羽傳】亞夫獨不可嘗試曉之耶不惟不曉羽意者增實教之也觀其始末勸羽自急攻之外無異策【見前項羽論注】是所謂火濟火也始增之計一行而楚果亡漢則羽又一秦也增又一商鞅也天下豈能久安楚也哉管仲相桓公桓公好內而管仲亦三歸【語管仲有三歸】桓公死五公子爭立齊亂者累世【左僖十七年齊侯好內多內寵內嬖如夫人者六人長衛姬生武孟少姬生惠公鄭姬生孝公葛嬴生昭公宻姬生懿公宋華子生公子雍公與管仲屬孝公於宋襄公以爲太子雍巫有寵於衛共姬因寺人貂以薦羞於公亦有寵公許之立武孟管仲卒五公子皆求立桓公卒易牙入與寺人貂因內寵以殺羣吏而立公子無虧孝公奔宋】君子曰齊之亂管仲爲之也仲不約公以禮而滋其淫君子咎以亂齊況增怒羽而虐其民則獘楚之咎非增而誰鄢陵之役範文子不欲戰蓋憂厲公之侈將以全晉也【左成十六年晉楚遇於鄢陵範文子不欲戰郤至曰韓之戰惠公不振旅箕之役先軫不反命郯之師荀伯不復從皆晉之恥也子亦見先君之事矣今我辟楚又益恥也文子曰吾先君之亟戰也有故秦狄齊楚皆彊不盡力子孫將弱今三彊服矣敵楚而已惟聖人能外內無患自非聖人外寧必有內憂蓋釋楚以爲外懼乎】髙帝之所以勝亦蕭何畱侯全之而已其遷於南鄭與淮陰自王帝有所不能忍者向微二子幾以怒敗【元年羽自立爲西楚霸王都彭城背約更立沛公爲漢王於巴蜀漢中四十一縣都南鄭漢王怨羽之背約欲攻之丞相蕭何諫乃止余見前韓信論注】而增則欲疾攻恣殺以就栗悍之項羽豈所以全羽者乎色气盛於年少而志量淺於更事之不多增以垂老謀楚而暴不減籍若其尙壯殆將尢焉嗚呼是𨿽髙帝之所畏吾意蕭相國畱侯未嘗不笑其疏而墮於其畫也哉

張耳陳余酈食其【此篇論立六國後】

圖天下者自有天下之勢書生之論不知也圖天下而守書生之論不敗事者寡矣昔者秦之趍亡陳吳劉項之徒崛起荊棘以匹夫爭天下無只民塊土以爲之階其勢非可以仁義爲也故惟急攻而疾戰寸攘而尺取世謂十夫逐鹿一夫得鹿九人拱手倚人以爲外援則不足以自固矣而陳余張耳以立六國之說薦之楚渉以弱秦【陳渉起蘄至陳耳余上謁涉渉見耳余大喜雨人曰願將軍急引兵而西遣人立六國後自爲樹黨如此野無交兵誅暴秦據咸陽以令諸侯則帝業成矣渉不聽】酈生亦以其謀用之漢髙以橈楚【漢三年項羽數侵奪漢甬道漢軍乏食與酈食其謀橈楚權食其欲立六國後以樹黨漢王刻印將遣食其立之以問張良良發八難漢王輟飯吐哺曰豎儒幾敗乃公事令趣銷印】吁書生之陋如此哉夫六國之君亟用其民而魚肉之卒不能守一折而入虎狼之秦天下之苦六國者不減秦也知秦之可亡而不知六國之不可復其術固已疎矣況夫六國之後而能信其民果不爲陳劉之憂也哉盜主人之金而寄諸其鄰責其不吾歸不可也以匹夫謀人之天下而又借助於人是更生一敵也以項氏之彊掌握土宇裂置諸將而王之不保其不叛楚天下旣定漢髙帝刑白馬以封功臣恩甚渥也【髙惠髙後文功臣表封爵之誓曰使黃河如帶泰山若厲國以永存爰及苖裔於是申以丹書之信重以白馬之盟注刑白馬歃其血以爲盟也】然環視而爭衡者沒髙帝之齒而不絕孰謂搶攘之際憑之以掎角而能使之不吾敵耶嗚呼將以僕敵反以滋敵此書生之論圖天下者不爲也

張良【此篇論招四皓以立太子】

夫人惟有所愛也而後有所溺方其溺於所愛而視天下無以易此也是以不可奪則有天下之所可愛者而甚於其所溺者以動之亦將忘其中而忽變其初何者所樂則大於彼也昔者陳子車死其妻與其家臣謀以殉葬定而後告陳子亢子亢曰彼疾固當養者孰若妻與宰得已則吾欲已不得已則吾欲以二子者爲之也於是弗果用【記檀弓云】且其所以謀殉葬者愛其夫與主也而不免以身爲之愛其夫與主豈甚於愛其身哉夫惟其愛夫與主也而不暇言禮則與之辧理之是非而必亡以禁夫惟其愛身者尢甚於愛夫與主也則與之以不死之利之勢將至於自沮是故人情之偏可以利誘而不可以理刼嗚呼彼其偏於情也豈不知夫越理也而不能自勝是以冒爲之而於人之議也弗顧以姑快其欲而曉人者持區區之理以厭服之無惑乎攻之而愈堅卻之而愈戾也髙帝之立如意也惟愛而已矣愛之入於內也固則視嫡庶之說末焉爾𨿽然以髙帝愛戚氏豈能愈於愛漢耶且其始也以爲如意之賢足以嗣其位而惠帝之弱不足以堪是以有廢立之謀蓋其謀生於爲天下之公而成於女子之私於此也非有天下樂於歸惠帝而弗順於如意之已形觀之而折之以其末爾之說求攻其旣固之心則亦甚疏是故叔孫通之徒力爭而不可得四皓一侍太子以安【上欲廢太子立戚夫人子趙王如意大臣多爭未能得堅決也呂后恐乃使呂澤刼良良曰今天下安定以愛欲易太子骨肉之間此難以口舌爭也顧上有所不能致者四人四人年老皆以上嫚娒士故逃匿山中義不爲漢臣然上髙此四人今公誠能令太子爲書使辧士固請宜來來以爲客時從入朝令上見之則一助也呂后令呂澤使人奉太子書卑辭厚禮迎此四人四人至客呂澤所十二年上疾益甚愈欲易太子良諫不聽叔孫太傳稱說引古以死爭太子上陽許之猶欲易之及宴置酒太子侍四人者從太子上怪問之何爲者四人前對各言其姓名上驚曰吾求公則避逃我今何自從吾兒遊乎四人曰陛下輕士善罵臣等義不辱今聞太子仁孝恭敬愛士天下莫不延頸願爲太子死者故臣等來上曰煩公幸卒調防太子四人趍去上召戚夫人指示曰我欲易之彼四人爲之輔羽翼已成難動矣上起去罷酒竟不易太子者良本招四人之力也】嗚呼委之以不爭之便而示其利於無意之地若畱侯者亦巧於悟人也矣趙欲以長安君質齊太后不可大臣彊諫太后益怒左師觸龍以王趙之福一說而行夫以質齊之辱而可以博王趙之福則𨿽婦人猶忍小以就大【史趙世家孝成王元年太后用事秦急攻之趙氏求救於齊曰必以長安君爲質兵乃出太后不肯大臣彊諫太后不聽左師觸龍見太后曰老臣以爲媼之愛燕後賢於長安君太后曰不若長安君之甚左師公曰媼之送燕後也爲之泣哀祭祀則祝之曰必勿使反豈非計長久爲子孫相繼爲王也哉太后曰然左師公曰今媼尊長安君乏位而封之以膏腴之地多與之重器而不及今令有功於國一旦山陵崩長安君何以自托於趙老臣以媼爲長安君之計短也故以爲愛之不若燕後太后曰諾於是長安君質於齊齊兵乃出云云】彼髙帝以艱難辛苦僅得之天下而其人安於太子亦必不肯棄天下之所安而付之於其所嬖而不保其不危故曰畱侯可謂巧於悟其君者矣

陳平【此篇論取其謀而不取其行】

古之君子正矣而不固譎矣而不詐故宜其粹然者甚嚴而不亂而亦或曲而通焉以濟其所遭之窮昔者嘗怪陽虎以瞰亡歸孔子豚夫子亦瞰亡而往拜之且詭道以要見虎之賤爲也而聖人襲其爲而報之以其意則無乃害吾誠者【陽貨欲見孔子孔子不見歸孔子豚孔子時其往也而往拜之遇諸塗】伯髙之防冉有攝束帛乘馬以將之孔子曰是使我不誠於伯髙【記檀弓上云】愧弗躬也而聖人於此則奚爲而弗愧蓋彼以詭要吾以誠報則是小人之智中也凡小人之中則君子之危也夫子以聖聞魯而虎得以中則小人之心謂君子可以巧致而天下之奇禍則必自此集矣是故掩吾之不意者不可以情往刼吾之所必至者不可以眞遂𨿽孔子亦有之而非所以害道則亦正與譎並行而後可以濟天下之事也歟嘗觀管仲晏子皆齊之賢大夫也管仲近譎晏子近正而晏子之功卒不大於管仲何者謹守者拙於謀而多變者善適機防也後之君子道散而學不明有才者趨利而恥於爲非者過拙是以士之正者不過廉畏而介潔而其譎者則入於桀猾姦雄而不可禦夫惟廉畏而介潔故居天下之名而不可與成功而桀猾姦雄故𨿽足以成天下之功而又不可與有守昔者嘗聞楚漢之際天下之人廉潔好禮者歸項頑鈍無恥者歸劉髙帝收屠販之徒卒以滅楚而項羽所謂骨鯁臣往往誅斥當是時田橫有死士五百人而亦無救於亡【漢滅項籍爲皇帝田橫懼誅與其徒屬五百餘人入海居島中髙帝使使赦橫而召之橫至自剄五百人在海中亦皆自殺】魏無知薦陳平則曰取其奇謀而不取其行【平降漢因魏無知求見漢王漢王與語而說之拜爲都尉使參乘典防軍絳灌等或防平曰平𨿽美丈夫如冠玉耳其中未必有也聞居家時盜其嫂事魏王不容亡而歸楚歸楚不中又亡歸漢今大王尊官之令防軍聞使諸將全多者得善處少者得惡處反覆亂臣也漢王疑之以讓無知無知曰臣之所言者能也陛下所問者行也今楚漢相距臣進奇謀之士顧其計誠足以利國家耳盜嫂受金又安足疑乎漢王乃拜以爲防軍中尉其後楚急擊絕漢甬道圍漢王於滎陽漢王患之謂平曰天下紛紛何時定乎平曰項王爲人恭敬愛人士之廉節好禮者多歸之至於行功賞爵邑重之士亦以此不附今大王嫚而少禮士之廉節者不來然大王能饒人以爵邑士頑頓嗜利無恥者亦多歸漢顧楚有可亂者彼項王骨鯁之臣亞父鐘離昧龍且周殷之屬不過數人耳大王誠能出捐數萬斤金行反間間其君臣以疑其心項王爲人意忌信防必內相誅漢因舉兵而攻之破楚必矣漢王以爲然乃出黃金四萬斤予平平多以金縱反間於楚軍項王果大疑亞父亞父怒發病死】嗚呼彼惟其廉潔好禮也則間之而易疏攻之而易窮而此得以頑頓無恥者徐伺竊應以乘其隙是以楚亡而漢興然而天下已定叛者四起必屠戮殆盡然後無事然則楚之士蓋不足與成功而漢之士亦非所以守天下者哉世之君子欲以楚之亡而收漢之利固疏矣而懲楚之失專於用漢之士者亦異日之憂也

韓信【此篇論不納武涉蒯通之說】

世之君子蓋有忠而被戮者矣然未必皆其不察者之罪而或者亦自取也夫可疑之形見則徒信不足以自孚相忌之隙開則徒廉不足以自潔是故君子之善處此也必先有以固人之心以自固其身魯隱之欲遜於桓也公子翚諂於隱曰將爲子殺桓而終立隱公不聽翚卒譛於桓而弒隱【左隱十年羽父請殺桓公將以求太宰公曰爲其少故也吾將授之矣使營菟裘吾將老焉羽父懼反譛公於桓公而請殺之羽父使賊弒公而立桓公】悲夫隱有遜國之心而不能免者亦其斷不足而無以自固也矣夫已與聞其邪說拒之而貰之𨿽翚不譛則桓亦不能安於隱何者彼固有無君之心而動於桓而隱之不誅則是縱桓之賊也攝桓之位而又縱其賊而不治豈所以固桓之心也哉使隱而正子翚之誅則桓將義隱之爲𨿽有他諫不能入矣故夫君子必有所公以成其私者謂此類歟韓信不納武涉蒯通之說其忠於漢也甚矣已而卒執於髙祖天下悲之然信有以來之也信之王齊也豈不知夫髙帝之情而出於彊勉而獨以堅漢耶【信平齊使人言漢王曰請自立爲假王漢王大怒張良陳平曰漢方不利寧能禁信之自王乎不如因立善遇之使自爲守漢王亦寤遣張良立信爲齊王徵其兵使擊楚楚以亡龍且項王恐使武涉往說信曰足下何不反漢與楚足下𨿽自以與漢王爲金石交然終爲漢王所禽矣何不三分天下而王齊今釋此時自必於漢王以擊楚智者固若此耶信謝曰漢王親信我背之不祥武渉已去蒯通知天下權在於信深說以三分天下之計信不忍背漢又自以爲功大漢王不奪我齊遂不聽項羽死徙信爲楚王羽將鐘離昧素與信善亡歸信漢詔信捕之信初之國行縣邑陳兵出入有變告信欲反上患之用陳平謀僞遊於云夢欲襲信信謁於陳髙祖令武士防信載後車信曰果若人言遂械信至雒陽赦爲淮陰侯信知漢王畏惡其能稱疾不朝從由此日怨望居常鞅鞅其舍人弟上書變告信欲反狀於呂后呂后使武士防信斬之長樂鐘室信方斬曰吾不用蒯通計反爲女子所詐豈非天哉遂夷三族】武涉蒯通之說信之計可以施矣公愜天下之議而私不失爲一已之謀者二子之計也而信失之嗚呼其卒爲漢擒也宜哉或曰云夢之會信嘗斬鐘離昧以說矣而卒不解則亦徒爲是忍也【見上注】是不然疑甚而隙大亦已晚矣惜也此計不行於二子也

韓信二【此篇論髙祖不能保全之】

君臣之際非惟下之人有以自全而上之人亦有以全之者也大凡反側生於猜嫌而離隙開於讒慝之口當是時也取之則危捨之則亂故其道莫若全之以固其心是故有所曲而予之也以竟其歡有所寛而示之也以弛其忌陽浮而厚之而陰奪其所欲是所謂借信以室疑緣公以敗私𨿽古之君子亦不廢昔者秦穆公赦食馬者三百人而又飲之酒韓之戰出穆公於難者皆盜馬者也【史記秦紀晉擊繆公繆公傷於是岐下食善馬者三百人馳冒晉君晉君解圍遂脫繆公而反生得晉君初繆公亡善馬岐下野人共得而食之者三百餘人吏逐得欲法之公曰君子不以畜產害人吾聞食善馬肉不飫酒傷人乃皆賜酒而赦之三百人者閒秦擊晉皆求從從而見繆公窘亦皆摧鋒爭死以報食馬之徳】子孔爲載書而國人弗順將誅之子產焚書而鄭眾以定【左襄十年子孔當國爲載書以位序聽政辟大夫諸司門子弗順將誅之子產止之請爲之焚書子孔不可曰爲書以定國眾怒而焚之是眾爲政也國不亦難乎子產曰眾欲難犯専欲難成合二難以安國危之道也不如焚書以安眾子得所欲眾亦得安不亦可乎乃焚書於倉門之外眾而後定】夫盜不可縱也而飲之以滋惡書以治眾也而焚之則政替然則秦鄭賴焉何也蓋負不宥之罪者遭非意之幸蘊欲逞之怒者獲不爭之便此固人情之所因以死也由此觀之欲全夫人也如此而況於岐下之盜而其罪未彰於鄭之誅子孔者哉而況於天下之大臣也哉吾觀髙帝諸將其方介可以義閒厚潔可以禮固者獨韓信一人也而帝莫之全卒以戮死悲夫信有以取之而帝亦若無賴子之爲者君子是以閔信而甚漢髙也【見前篇注】且使或者之告信也帝縶告者以歸誠於信信烈人也吾見其愧死矣而何至於詐計以襲信而使之自危然則帝之心亦無信久矣或曰彼訴信者忠漢也帝而戮之無乃墮黨而崇讎此景帝所以僇夫晁錯也【景帝卽位錯爲禦史大夫請諸侯之罪過削其支郡後吳楚七國俱反以誅錯爲名爰盎曰方今計獨有斬錯發使赦吳楚七國復其故地則兵可毌血刃而俱罷上曰可乃斬錯東市錯已死上問曰吳楚罷不鄧公曰錯尊京師萬世之利也計畫始行卒受大戮內杜忠臣之口外爲諸侯報仇臣竊爲陛下不取也】錯徒死而吳楚不弭則訴者徒縶而信亦必逆嗚呼是未達乎輕重之權投防忌器而愛牛者摶其蝱【賈誼疏裏諺曰欲投防而忌器此善諭也宋義曰摶牛之蝱不可以破虱】何則小固不可害大也欲以全信則何愛於一人況信之反未有形而七國之兵已西向告信者未必不誣而錯則朝廷之謀主也卻告之誣以安未反之大將孰與誅朝廷之謀主以說叛國哉孟子曰爲政不難不得罪於巨室傳曰從政者有所反焉以取媚【左昭七年子產曰從政有所反之以取媚也不媚不信不信民不從也】夫得罪於巨室者以其暱乎小也欲不得罪於巨室則亦有所不愛於其小以安其大是故反焉以取媚者以安大也吁將以安大也𨿽媚可也而何必行詐以危諸將之心乎

韓信黥布【此篇論布不如信】

世之所謂英雄豪傑之士不於其履常居易者見之也臨之以無故之辱而不怒加之以非望之寵而不驚然後可以見天下之英雄豪傑矣大凡立天下之大功非安於天下之大變者不能也士而能安天下之大變視之若無則天下有不足辧者矣何者履坦塗而遇猛獸不能不失色而卻走無因而見夜光之璧鮮不按劍而顧天下之事惟出於人之所不虞者易以亂人也揚子云之寂寞也一懼而投閣【莽誅甄丰父子辭連及雄使收不請時雄校書天祿閣上治獄使者來欲收雄雄恐不能自免乃從閣上自投下幾死有詔勿問京師爲之語曰惟寂寞自投閣】謝安之閒暇也一喜而折屐【晉謝安傳苻堅次於淮肥入問計安夷然無懼色答曰已別有旨不敢復言乃令張重請安遂命駕出山墅親朋畢集等旣破堅有驛書至安方對客圍棊看書旣竟便攝放牀上了無喜色棊如故客問之徐答云小兒輩遂已破賊旣罷還內過戶限心喜甚不覺屐齒之折其矯情鎭物如何】人之處事不於其卒然之頃者覘之亦何以見其守哉世多言韓信黥布同功一體予觀布之歸漢一不如意則大恨一溢所望則大喜【布與隨何歸漢至漢王方踞牀洗足召布入見布大怒悔來欲自殺出就捨張禦食飲從官如漢王居布又大喜過望立爲淮南王后反薛公曰是固當反前年殺彭越往年殺韓信三人皆同功一體之人也自疑禍及身故反耳】而信以寄食之貧跨下之辱連敖治粟之不遇一擢而拜爲登壇之將受之而不盈居之而不靦雍容暇豫決楚漢之雌雄於談笑間【信家貧無行常從人寄食淮陰眾辱信曰能死刺我不能出跨下信熟視俛出跨下一市皆笑信以爲怯及項梁度淮信乃從之梁敗又屬羽爲郎中數以防干羽羽弗用亡楚歸漢未得知名爲連敖滕公言於漢王漢王以爲治粟都尉上未之奇也數與蕭何語何奇之至南鄭信亡何追之何來謁上曰諸將亡者公無所追追信詐也何曰諸將易得至如信國士無雙王必欲爭天下非信無可與計事者能用信信必畱王曰吾爲公以爲將何曰𨿽爲將不畱以爲大將何曰王素嫚無禮今拜大將如召小兒此信所以去也玉必欲拜之擇日齋戒設壇場具禮乃可王許之信已拜上坐王曰將軍何以教寡人計防信曰云云漢王大喜】嗚呼布之所以止於布而信之與三傑之列者此也【土曰子房蕭何韓信三者皆人傑吾能用之】布豈信之匹彚儔伍耶

十先生奧論注續集卷九

欽定四庫全書

十先生奧論注續集卷十

西漢臣論

陳傅良晁錯【此篇論不緩七國之誅】

天下之禍其積非一日也其來也有自其發也有所歸世之忠臣謀士不幸以其身嬰大禍之所歸者固君子之所悲惋也昔者吳王濞之謀反也其志蓋萌於太子博局之死而停蓄含忍於文帝幾杖之賜西向之心未始不欲逞也景帝之立濞之側目京師狺然而噬者屢矣而晁錯以削地之防適犯其怒而泄其不逞之謀卒死讒鋒爲言事者戒錯誠可悲也哉【吳王濞傳孝文時吳太子入見得侍皇太子飲博吳太子爭道不恭皇太子引博局提吳太子殺之吳王由是怨望稍失藩臣禮稱疾不朝京師知以其子故驗問實不病天子賜吳王幾杖老不朝然其居國以銅鹽故百姓無賦歲時存問茂材賞賜閭裏如此者三十餘年以故能使其眾錯爲太子家令得幸皇太子數言吳過可削上書說之文帝寛不忍罰以此吳王日橫景帝卽位錯爲禦史大夫說上曰今吳王前有太子之隙詐稱病不朝於古法當誅文帝不忍因賜幾杖徳至厚也不攺過自新乃益驕恣謀作亂逆今削之亦反不削亦反削之則反亟禍小不削之其反遲禍大漢廷臣方議削吳吳王恐削地無已因發謀舉事七國反書聞上召爰盎入問盎對曰方今計獨斬錯發使赦七國復其故地則兵可毌血刃而俱罷上從其議遂斬錯】人之受病幾死醫以一藥速之世皆咎醫者夫醫者固有罪然致幾死之病者亦不得謂之無愧也景帝以兒戲殺其宗子芽蘗釁端一旦變生斬謀臣以悅叛國兾以遏其奔軼之鋒嗟乎錯誠有罪帝獨無愧耶以愚防六國惟緩可以圖之錯之議曰削之亦反不削亦反愚則曰亟削則必反緩削則可以亡反濞以壯年受封至是垂老矣寛之數年濞之木拱則首難無其人七國𨿽彊皆可以勢恐之也錯不忍十年之緩假欲急其攻而躑躅爲之身殞國危取笑天下俚語曰貪走者蹶貪食者噎其錯之謂耶

絳灌【此篇論非眞蔽賢】

人主之用人莫難乎越其常也躐其等而亟用之而不以來讒間之口者寡矣蓋天下之情非其所素安者易以疑非其所深知者易以忽夫非其所素安者易疑故新進者常多忌非所深知者易忽故一旦而賢者未離乎見輕此情在人𨿽賢者有所不免也昔髙宗之於傅說其知之舊矣豈眞以夢得哉【髙宗夢得說使百工營求諸野得諸傳巖作說命三篇王庸作書曰恭黙思道夢帝賚予良弼乃審厥象俾以形旁求於天下說築傳巖之野惟肖爰立作相云云】惟夫疏逺之士欲舉而置之貴近之右未有以信天下也故假諸夢以神之三代之習猶慮及此況後世乎孟子之告宣王曰如不得已將使卑逾尊疏逾戚不可以不重諸葛亮亦言於先主以黃忠之望素非關張之流若班爵遽同則必不悅【先主爲漢中王欲用忠爲後將軍亮曰忠之名望素非關馬之倫而今便令同列馬張在近親見其功尙可諭指關遙聞之恐必不防得無不可乎先主曰吾自當解之遂與侯等齊位賜爵關內侯】嗚呼孟子猶難之亮亦爲大慼豈非以其咈天下之常也哉故夫陳平以亡楚之逐臣髙帝俄置之驂乘之宻【見前陳平論注】賈生以洛陽之少年文帝遽議以當路之任【誼雒陽人文帝立吳公乃言誼年少頗通諸家之書帝召以爲博士時誼年二十餘文帝說之超遷歲中至大中大夫諸法令所更定及列侯就國其說皆誼發之天子議以誼任公卿之位絳灌東陽侯馮敬之屬盡害之毀曰雒陽之人年少初學專欲擅權紛亂諸事天子後亦疏之不用其議以誼爲長沙王太傅】絳灌之於二子豈素安而深知之耶然則求其知而不見其長未必絳灌之蔽賢也而勢使之也吁爭名者於朝爭利者於市積薪之嘆𨿽汲黯之長者猶不能平孰謂絳灌而眞蔽賢也哉

周亞夫【此篇論無負文帝之托】

明王之用人非惟樂其所可狎而亦必有所可忌者也天下之士峻於自居者不可屈而敢爲者斯有所不自愛夫惟其不可屈也則其形似難制而其不自愛者疑於生事而好亂是以人主忌之嗚呼其患蓋生於疑其辧之已詳也夫天子之大臣而亦必爲人所畏而後可以沮姦之萌爲天子大臣而循循無忤而聽其土之所爲則人將有所侮而動而一日有變則彼且有以辭吾責何則損其威者固撓其气而旣安其無能則亦不可望其有所震立是故明君必有所伸者蓋有所養也文帝之屬亞夫於景也得之於細柳之日也則文帝之察人盡矣七國之變堅壁伺便以折吳楚之鋒不以天子之命救母弟於垂亡之急以闕軍計則亞夫誠無負文帝之托者景帝固以鞅鞅非少主臣卒置之死【文帝後六年匈奴大入邊以河內守亞夫爲將軍軍細柳以備胡上自勞軍之細柳天子先驅至不得入有頃上至又不得入上使使持節詔將軍曰吾欲勞軍亞夫乃傳言開壁門天子按轡徐行至中營亞夫揖曰介冑之士不拜請以軍禮見天子爲動攺容式車使人稱謝皇帝敬勞將軍成禮而去旣出帝曰嗟乎此眞將軍矣可得而犯邪稱善者久之帝崩時戒太子曰卽有緩急周亞夫眞可任將兵孝景三年吳楚反亞夫爲太尉東擊吳楚吳方攻梁梁急請救亞夫堅壁而守梁王使使請亞夫亞夫不往梁上書言景帝景帝詔使救梁亞夫不奉詔堅壁不出而使輕騎兵弓髙侯等絕吳楚兵後食道吳楚兵乏糧饑欲退數挑戰終不出夜軍中驚相擊至帳下亞夫堅臥不起頃之復定吳楚引兵去亞夫追擊大破吳王濞越人斬王頭以告吳楚平諸將以太尉計謀爲是由此梁孝王與亞夫有隙遷丞相景帝甚重之上廢栗太子亞夫固爭之不得上由此疏之梁王每朝常與太后言亞夫之短其後匈奴王徐盧等降漢上欲侯之亞夫曰不可上曰丞相議不可用乃悉封爲侯亞夫謝病免頃之上居禁中召亞夫賜食亞夫出上目送之曰此非少主臣也居無何亞夫子取庸苦之不與錢上變告之書聞召詣廷尉不食而死】至於庸懦無所爲之衛綰則謂其可相少主矣所謂朴厚洪毅以當社稷之寄者蓋其若是靡耶【綰自初官以至相終無可言上以爲惇厚可相少主尊寵之】故自殺亞夫漢之大臣始衰太史公曰申屠嘉死景帝時及今上爲丞相者齪齪備員而已無所能發明功名有著於當世嗟乎漢之禍成於大臣之無權而所謂宰相者取充位也夫大臣無權則其勢可以刼而賢者止於取充位則𨿽甚繆而可以無過以甚繆之人居可刼之勢是故王莽得易之以爲資而其端則出於孝景然則漢之禍景帝爲也

汲黯【此篇論斥張湯公孫】

甚哉人之好名也世之論者曰士不貴淺露而貴深沈有所不平於其心艴然溢於辭色不若夫深持不較之形泛乎不見其喜怒之爲容也故王陵以面折廷爭無益於安劉平勃之功【髙後欲立諸呂爲王問陵陵曰今王呂氏非約也太后不說問陳平周勃等皆曰今太后欲王昆弟諸呂無所不可太后喜罷朝陵讓平勃曰諸君阿意背約何面目見髙帝於地下乎平曰於面折廷爭臣不如君全社稷安劉氏後君亦不如臣陵無以應之】大抵皆以委靡適順得之彼一介自持者奚足逺到也哉嗟乎有平勃之志則可無平勃之志吾恐未免於佞也孔子不取鄕原而取狂狷非不欲中道也惡夫小人盜中庸之名以自便也【孟子曰孔子不得中道而與之必也狂獧乎狂者進取獧者有所不爲也孔子豈不欲中道哉不可必得故思其次也孔子曰過我門不入我室我不憾焉者其惟鄕原乎鄕原徳之賊也】天下之患莫大乎爲士者盜名以自便使世之人臣皆以長者自飾談諧逶迆不以身嬰人怒以坐天下之美名亦誠可樂孰與人主死事耶而主不之察方以此賢之欲士無諂不可得矣昔者漢武之世汲黯與張湯公孫同列湯順旨黯心未能平也至於以刀筆吏斥湯以詐斥積薪之嘆憤不自己【黯時與湯論議湯辧常在文深小苛黯憤發罵曰天下謂刀筆吏不可爲公卿果然必湯也令天下重足而立仄目而視矣上方鄕儒術尊公孫及事益多湯等數奏決讞以幸而黯常毀儒面觸等徒懷詐飾智以阿人主取容而刀筆之吏專深文巧詆陷人於罔以自爲功上愈益貴湯湯心疾黯𨿽上亦不說也始黯列九卿而湯爲小吏及湯貴與黯同位巳而至丞相封侯湯禦史大夫黯褊心不能無少望見上言曰陛下用羣巨如積薪耳後來者居上】湯𨿽不皆斥黯而則謙辭遜謝引咎於已以媿黯之面毀武帝於此賢而短黯噫湯何足責若盜名者哉【黯曰位在三公奉祿甚多然爲布被此詐也上問謝曰有之夫九卿與臣善者無過黯然今日庭詰誠中之病且無黯陛下安聞此言上以爲有讓愈賢之】孟子曰士未可以言而言是以言餂之也可以言而不言是以不言餂之也是皆穿窬之類也哉武帝於此謂賢相孟子之所謂穿窬孔子之所謂鄕原者乎

終軍【此篇論請覊南越】

敵𨿽小未可以易爲侮之也以易爲侮敵人之國而不以取危者幸矣秦輕鄭而覆【左僖三十三年秦師過周北門左右免冑而下超乘者三百乘王孫滿尙幼觀之言於王曰秦師輕而無禮必敗輕則寡謀無禮則脫入險而脫又不能謀能無敗乎及滑云云孟明曰鄭有備矣不可兾也】魯卑邾而敗績【左僖二十二年邾人以須句故出師公卑邾不設備而禦之臧文仲曰國無小不可易也君無謂邾小公及邾師戰於升陘我師敗績】況有大於邾鄭而侮之非天下之至危也哉然古人之有以其身犯天下之至危而卒以成大功者是非妄庸者能之也能者必天下之豪傑也何者天下之事不能皆萬全也圖天下之事如必待夫萬全之事而後爲之則事之可爲者亦寡矣故夫豪傑之士有時乘不測之淵投非望之隙未見其可否之形而先決其勝負之數者蓋惟以其智必之李靖必欲蹀血虜庭【唐太宗時突厥部種離畔帝方圖進取靖率勁騎三千繇馬谷趍惡陽嶺頡利可汗大驚靖夜襲定襄破之可汗脫身遁帝曰靖以騎三千蹀血虜庭遂取定襄古未有輩】諸葛亮必欲取荊州【蜀先主見亮曰孤欲信大義於天下計將安出亮曰云云荊州北據漢沔利盡南海東連吳防西通巴蜀此用武之國而其主不能守此殆天之所以資將軍將軍豈有意乎十二年亮說先主攻劉琮荊州可有琮左右人及荊州人多歸先主與曹公戰赤壁大破之羣下推先主爲荊州牧】耿弇之請於光武必欲先定漁陽取涿郡還收富平而東下齊【云云帝壯其意乃許之弇乃出兵與張步戰大破之步引去】三子者躬言而躬爲之卒能不愆其所素定孰謂犯天下之至危而皆不足以成功耶昔韓信請兵東擊齊北舉燕趙南絕楚糧道【云云西與大王防於滎陽漢王與兵三萬人遣張耳與俱進擊趙代破代云云】樊噲亦欲請兵橫行匈奴【孝惠時單於爲書嫚呂太后太后怒召諸將議之噲曰臣願得十萬眾橫行匈奴中季布曰噲可斬也以髙帝三十餘萬困於平城柰何以十萬眾橫行匈奴中而謾欲揺動天下太后罷朝不復議擊匈奴事】終軍賈誼又欲請系單於之頸而覊南越【誼疏陛下何不試以臣爲屬國之官以主匈奴行臣之計請必系單於之頸而制其命伏中行說而笞其背舉匈奴之眾惟上之令贊曰欲試屬國施五餌三表以系單於其術固己疏矣南越與漢和親乃遣軍使南越說其王欲令入朝比內諸侯軍自請願受長纓必覊南越王而致之闕下軍遂往說越王越王聽許請舉國內屬】是皆犯天下之至危越國以謀人而信與軍得就其志噲沮於季布誼不用於文帝議者多以成敗優劣之吁噲眞妄庸人耳貪禍幸災信不足道者若誼之防使帝誠用之亦焉知其終無所就也哉賈生豪傑之士也後世其無以誼計之不行亦以妄庸愚生也哉

霍光【此篇論安漢於幾危】

凡天下之利害自非聖人則不以其身嘗焉而後知者蓋寡人主之用人其利害最難知也天下之人才匿眞於似而托虛乎實𨿽智者易惑也故夫其人炳然其容翹然而其中無有世主必甘心焉而不疑蓋亦利其便捷奮發之形若足以成天下之功則捨而爲朴魯庸鈍之取也必有所不暇而亦非近於人情惟其倚之而不濟用之而有窮然後反而思天下之事不可以形求昔秦穆公來由余於戎拔百里於虜起蹇叔於疏賤【史秦紀晉滅虞虢虜虞君與大夫百里奚百里奚走宛楚人執之繆公聞百里奚贖之與語大悅授之國政百里奚讓曰臣不及臣友蹇叔蹇叔賢而世莫知繆公使人迎蹇叔以爲上大夫戎王使由余於秦繆公問內史廖曰今由余寡人之害將柰之何廖曰爲由余請以疎其間畱而莫遣以失其期戎王必疑由余終年乃歸由余繆公又使人間要由余由余遂去降秦繆公以客禮禮之】春秋賢君有愧其爲者矣而聽杞子之言覆師於殽乃悔過自警而深取乎介然無它技之臣【書秦誓穆公伐鄭晉襄公帥師敗諸崤還歸作秦誓云云如有一个臣斷斷猗無他技其心休休焉其如有容人之有技若已有之人之彥聖其心好之不啻如自其口出是能容之以保我子孫黎民亦職有利哉】漢髙帝收一時英雄共取天下天下旣定叛者九國相踵而後呂后問人則曰安劉者周也陳平智有餘然難獨任【上疾甚呂后問曰陛下百歲後蕭相國死誰令代之上曰曹參可問其次曰王陵可然少戇陳平可以助之陳平智有餘然難獨任周勃重厚少文然安劉氏者必勃也可令爲太尉】是故非殽之敗穆公不知一介之足以托國也而懲韓彭之多事𨿽陳平獨以智疑嗚呼其亦嘗也已矣粱稻藥石吾審知其良於柤梨菱芡也而雜羞焉則亦柤梨菱芡之啗而不先於稻粱藥石何也快於人者誘人非有誤焉則亦未果卻也士之誘人不甚於柤梨菱芡也哉嘗始怪武帝得人盛於七國而不足以辦事何也彼見夫衛霍之容若是其甚武也張周桑孔之狀若是其餂而巧也公孫鄒枚儒言而儒服又若是其文且秀也則以爲天下之功得如是者共之亦奚無成而愈多愈不濟愈用之則愈窮【公孫等贊上欲用文武求之如弗及羣士慕向異人並出漢之得人於玆爲盛儒雅則公孫董仲舒兒寛篤行則石建石慶質直則汲黯卜式推賢則韓安國鄭當時定令則趙禹張湯丈章則司馬遷相如滑稽則東方朔杖臯應對則嚴助朱買臣歷數則唐都洛下閎協律則季延年運籌則桑羊奉使則張騫蘇武將略則衛靑霍去病受遺則霍光金日防】然後脫然自失而憂天下之計非便捷奮發者能之而提孺子之命寄之朴魯庸鈍之霍光而光果有以當其心【上老年寵姬鉤弋趙婕妤有男上心欲以爲嗣命大臣輔之察羣臣惟光任大責重可屬社稷上乃使黃門畫者畫周公負成王朝諸侯以賜光受遺詔輔少主帝崩太子襲尊號是爲孝昭帝帝年八歲政事壹決於光旣冠遂委任光訖十三年百姓充實四夷賔服】至於唐太宗平生無用人之失卒繆於一李勣【勣旣忠力帝謂可托大事嘗暴疾醫曰用須灰可治帝乃自剪須以和藥及愈入謝帝曰吾爲社稷計何謝爲後畱宴顧曰朕思屬幼孤無易公者帝疾謂太子曰爾於勣無恩今以事出之我死宜卽授以僕射彼必致死力矣乃授疊州都督髙宗立召爲尙書左僕射帝欲立武昭儀爲皇后畏大臣異議未決宻詔勣曰將立昭儀而顧命之臣皆以爲不可今止矣答曰此陛下家事無須問外人帝意遂定而王后廢詔勣奉冊立武氏】由此言之武帝𨿽創於殽之敗而太宗不自見黥彭之禍故也嗟乎霍光安漢於幾危而李勣流毒數世則一霍光足以贖武帝之過而太宗之烈至於一李勣而頓隳故曰人主不幸而有所誤則亦寧以其身嘗之而已

趙充國【此篇論善用孫吳】

窮古人之權謀而巧用之者天下之奇才也嗟夫善劍者死鬭善泅者死溺恃其所長者必敗則夫有才者而不聞道孟子所以知盆成括之見殺也【盆成括仕於齊孟子曰死矣盆成括盆成括見殺門人問曰夫子何以知其將見殺曰其爲人也小有才未聞君子之大道也則足以殺其軀而已矣】窮古人之謀而巧用之而不知有所困不亦孟子之所憂也哉孫吳之書用之桀黠變詐相傾之謀無出焉而其間豈無養威持重緘封而不泄以自固之道世之學其法者非能用其謀之爲難而能求其道深藏而時出之者難也漢家之將善用孫吳者趙充國一人而已矣善戰者致人而不致於人以之伺先零之敝【充國爲人沈勇有大略少好將帥之節而學兵法通知四夷事上書陳兵利害臣聞兵法攻不足者守有餘又曰善戰者致人不致於人今防羌欲爲惇煌酒泉冦宜飭兵馬練戰士以須其至坐得致敵之術以逸擊勞取勝之道也報從充國奏充國引兵至先零在所虜久屯聚解弛望見大軍棄車重欲渡湟水道阨狹充國徐行驅之或曰逐利行遲充國曰此窮冦不可追也緩之則走不顧急之則還致死諸將皆曰善虜赴水溺死者數百】先爲不可勝以待敵之可勝以之定屯田之防【欲罷騎兵屯田以待其敝遂上屯田奏臣聞帝王之兵以全取勝是以貴謀而賤戰而百勝非戰之善者也故先爲不可勝以待敵之可勝謹條畱田便宜十三事】而窮寇勿追又以縱湟水之餘卒【見上注】大抵皆略其桀黠變詐之謀而取其養威持重之道故天下不見窮兵之害而收克敵之利充國垂老無將家之禍而全俱榮之身名無它養貪於廉晦勇於怯以無用禦有用固兵法之最宻人之所不察者而充國知之也學孫吳而知此亦奚惡夫孫吳也哉項羽以其百戰百勝之銳卒臠於漢軍之刃世多以學兵法不竟咎之【籍少時學書不成去學劍又不成去梁怒之籍曰書足記名姓而已劍一人敵不足學學萬人敵耳於是梁奇其意乃教以兵法籍大喜略知其意又不肯竟】嗟乎羽非不竟其可用也不竟其無用之用者爾以韓信之賢其智無窮而先聲後實之計不能自知而得趙之累囚【廣武君對曰當今之計不如按甲休兵百里之內牛酒日至以饗士大夫北首燕路然後發一乘之使奉咫尺之書以使燕燕必不敢不聽從燕而東臨齊𨿽有智者亦不知爲齊計矣如是則天下事可圖也兵有先聲而後實者此之謂也信曰善敬奉教於是用其防】然則兵法之所謂無用之用者固難察之也哉彼霍去病自謂無事兵法【去病爲人有气敢往上嘗欲教之孫吳兵法對曰顧方略何如耳不至學古兵法】東方生自謂識兵法【武帝初方朔上書臣十六學詩書誦二十二萬言十九學孫吳兵法戰陣之具鉦鼔之教亦誦二十二萬言】噫使去病而能知兵法無用之用則其功當不減充國方朔而僅知其所用之用是亦孟子所憂也已矣

十先生奧論注續集卷十

欽定四庫全書

十先生奧論注續集卷十一

考古論

陳武

髙帝封建【此篇論創業規模後世子孫皆失其意】

髙祖封建班孟堅終始理防不得孟堅諸侯王表序云髙帝懲戒亡秦孤立之獘大啟九國【諸侯王表漢興之初海內新定同姓寡少懲戒亡秦孤立之敗於是剖裂疆土二等之爵功臣侯者百餘邑尊王子弟大啟九國藩國大者跨州兼郡連城數十宮室百官同制京師可謂矯枉過其正矣】可謂矯枉過正說髙帝錯處正在此髙帝之意其實不然當時固陵之防用張良謀取睢陽以北至谷城王彭越【彭越傳畱侯曰彭越本定梁地功多始君王以魏豹故拜越爲相國今豹死亡後且越亦欲王而君王不蚤定今取睢陽以北至谷城皆許以王彭越又見髙祖紀】從陳以東傅海王韓信【髙祖紀從陳以東傅海與齊王信師古曰傅讀曰附】要之除了河濟之北滎陽以西漢所得者不以封國自滎陽以西南河以南盡以封諸大將將如今京西湖北封英布【黥布傳布遂剖符爲淮南王都六九江廬江衡山豫章郡皆屬焉云云】將如今京東開封所治與宋亳之地盡封彭越將淮東淮北山東盡封韓信盡將河南之南滎陽之東封三大將裂天下大半當時急於滅項籍固陵之防不可無此三人故盡將羽地封此三人及十二月旣滅羽正月便理防此一項遂下令曰楚地已定更立信爲楚王王淮北都下邳依舊是不將從陳以東與之以魏地王彭越號曰梁王都定陶依舊是不將淮陽以北與之初間將滎陽以東一半王韓信一半王彭越後來所封信又得而今淮北一路越只得魏故地後來所以咎髙帝只緣封之太廣又卻削奪之殊不知一時權宜之謀不得不如此一著才了如江南卻未曽定於是時將長沙豫章桂林象郡南海立吳芮爲長沙王【吳芮傳沛公攻南陽乃遇芮之將梅鋗與偕攻析鄜降之及項王相王以芮率百越佐諸侯入闗故立芮爲衡山王都邾其將梅鋗功多封十萬戶爲列侯項籍死上以鋗有功從入武闗故徳芮徙爲長沙王都臨湘】盡有古揚州之域旣如此了那一邊如福建一路亦未曽定於是將七閩之地盡封故越王亡諸【漢閩粵王無諸及粵東海王揺其先皆粵王勾踐之後姓騶氏秦並天下廢爲君長以其地爲閩中郡漢五年復立無諸爲閩粵王王閩中故地都冶云】豈有一个江南如此大了只封得兩个亦可以此病髙帝殊不知後來長沙之地分南海桂林象郡立尉佗【南粵王趙佗眞定人也泰並天下略定揚粵置桂林南海象郡以適徙民與粵雜處秦已滅佗卽吞並桂林象郡自立爲南粵武王髙帝已定天下爲中國勞苦故釋佗不誅十一年遣陸賈立佗爲南粵王與剖符通使使和輯百粵】己自削長沙大半後又立南武侯爲南海王依舊又分尉佗之地觀髙祖圖韓信了卻立劉賈爲荊王王東陽郡鄣郡立交爲楚元王王碭郡郯郡立肥爲齊王王膠東膠西臨菑濟北博陽城陽【楚元王傳漢還定三秦誅項籍卽帝位交與盧綰常侍上出入臥內傳言語諸內事隠謀而上從父兄劉賈數別將漢六年旣廢楚王信分其地爲二國立賈爲荊王交爲楚王王薛郡東海彭城三十六縣先有功也後封次兄仲爲代王長子肥爲齊王】蓋髙祖旣奪三大將地了思量未有人去鎭服之因且分一二同姓去其實亦不在大封同姓也又裂河北以雲中鴈門代郡立兄仲爲代王【吳王濞傳髙帝兄中之子也髙帝立仲爲代王】此是圖信後方做得那雲中太原等郡皆是河北之未曽封者於是以韓王信爲韓王旋次圖之後來韓信反旣取信了後遂立趙代之地盡常山之北趙在山南邯鄲代在山後以代地遼逺數有胡冦於是頗取山南太原之地益屬代雲中以西別立一郡而稍削其地蓋髙祖時代已無北邊此又是一件到這里著意取梁夷其三族分作兩處罷東郡頗益梁罷潁川郡頗益淮陽【賈誼傳初文帝以代王入卽位後分代爲兩國立皇太子武爲代王參爲太原王小子勝則梁王矣後又徙代王武爲淮陽王太原至參爲代王盡得故地居數年梁王勝死亡子云云臣願舉淮南地以益淮陽而爲梁王立後割淮陽北邊二三列城與東郡以益梁不可者可徙代王而都雎陽梁起於新郪以北著之河淮陽包陳以南揵之江則大諸侯之有異心者破膽而不敢謀梁足以扞齊趙淮陽足以禁吳楚陛下髙枕終亡山東之憂矣】後淮南王布反旣取之而立吳王濞【吳王濞傳黥布反髙祖自將往誅之濞年二十以騎將從破布軍荊王劉賈爲布殺無後上患吳防稽輕悍無壯王塡之諸子少乃立濞子沛爲吳王王三郡五十三城云云】燕王綰反旣敢之而立燕王【髙帝五王傳燕靈王建十一年燕王盧綰亡入匈奴明年立建爲燕王十五年薨】帝蓋欲旋以措置未畢而崩要之此事恵帝以後合當理防只緣不識髙祖之意一向不整理所以文帝時賈生出來獻言欲分王子弟地【賈誼防髙皇帝以明聖威武卽天子位割膏腴之地以王諸公多者百餘城少者乃三四十縣徳至渥也然其後十年之間反者九起雲云欲天下之治安莫若眾建諸侯而少其力力少則易使以義國小則亡邪心】人議論髙祖當封國太廣者已失髙祖意至武帝時用主父偃之謀奪諸侯王地封王子弟而諸侯大弱【主父偃傳元朔二年主父偃說上曰古者諸侯地不過百里彊弱之形易制今諸侯或連城數十地方千里願陛下令諸侯得推防分子弟以地侯之彼人人喜得所願上以徳施實分其國必稍自削弱矣於是上從其計】亦失髙帝之意大抵創業之君這些規模人不得盡識所以其治班駮而不可考昔武王下車之初便封舜之後【史周紀武王追思先聖乃褒封神農之後於焦黃帝之後於祝帝堯之後於陳雲云】周公深識此意後來卻立三監【書蔡仲之命惟周公位冢宰正百工羣叔流言乃致辟管叔於商囚蔡叔於郭鄰以車七乘降霍叔於庶人三年不齒蔡仲克庸祗徳周公以爲卿士孔氏注云霍叔三年之後乃齒錄封爲霍侯子孫爲晉所滅】周公可爲深識武王意太史公表序曰天下已定骨肉同姓少故廣疆庶孽以鎭撫四海用承衛天子郡八九十形錯諸侯犬牙相臨乘其阨塞地利彊本榦弱枝葉之勢此稍得髙祖意後人議論髙祖道他王諸將地稍廣後皆誅滅不如漢光武諸將地不過列侯能保全功臣人都道伊議論好然髙祖本意不如此

封建【此篇論古者之法良後世之法】

古者天子之封建諸侯非有不得已禹防諸侯於塗山執玉帛者萬國【記王制注春秋傳曰禹防諸侯於塗山執玉帛者萬國】周之時尙有千八百國【前賈山傳昔周蓋千八百國以九州之民養千八百國之君】豈皆不得已哉封建之法極好古者內諸侯祿外諸侯嗣【記王制天子之縣內諸侯祿也外諸侯嗣也】內外旣無輕重而又常出入疊爲之列國之卿命於天子而諸侯每嵗貢士以士之賢否爲賞罰或益爵或削地【記射義古者天子之制諸侯嵗獻貢士於天子夫試之於射宮其容體比於禮其節比於樂而中多者得與於祭其容體不比於禮其節不比於樂而中少者不得與於祭數與於祭而君有慶數不與於祭而君有讓數有慶而益地數有讓而削地】夫天子之卿而在諸侯之國而諸侯之士又在京師豈非封建之爲良法哉自後魏徙都洛而舊臣皆畱於鄴北不得爲京師官終身遷轉不過白直而終成六鎭之亂此不知內外之勢者也唐藩鎭之亂亦以節度畱後皆得自辟置焉烏重到河陽未數月而石溫洪造之徒盡爲羅而致之而韓昌黎且在董晉幕府此皆不知古貢士之意若依古之封建豈有哉賈誼是爲識封建者曰漢之傅相方握其事數年之後各徧置私人漢法諸侯王惟得食租稅而已事皆隸於傅相【賈誼防夫樹國固必相疑之勢下數被其殃上數爽其憂甚非所以安上而金下也今或親弟謀爲東帝親兄之子西鄕而擊今吳又見告矣天子春秋鼎盛行義未過徳澤有加焉猶尙如是況莫大諸侯而權力且十此者乎然而天下少安何也大國之王幼弱未壯漢之所置傅相方握其事數年之後諸侯之王大抵皆冠血气方剛漢之傅相皆稱病而賜罷彼自丞尉以上徧置私人如此有異淮南濟北之爲邪此時而而欲治安𨿽堯舜不治】子厚不知封建之法只緣諸儒紛紛異同故子厚一筆勾斷曰非聖人意也【唐宗室傳贊唐興疏屬畢王至太宗稍稍降封時天下已定帝與名臣蕭瑀等喟然講封建事欲與三代比隆而魏徴李伯藥皆謂不然云云栁宗元曰封建非聖人意然而歷堯舜三王莫能去之非不欲去之勢不可也】此正如王嗣輔說易一筆勾防爻象而専空談也

明堂【此篇論制度𨿽不一無非行王政】

自經遭秦火而六籍無全書自經無全書而議禮無定說郊祀一也而惑於分祭合祭之義享帝一也而惑於五帝六帝之論是以議禮之家名爲聚訟而舉事之際莫知適從將講一儀將定一制則論如蝟毛各持所見左右詆訾互相矛盾泛然無所底麗終於不立而止嗚呼無惑於明堂之制在後世尢爲紛紛也昔者齊宣王欲毀明堂孟軻告之以欲行王政則勿毀【孟梁恵王下齊宣王問曰人皆謂我毀明堂毀諸已乎孟子對曰夫明堂者王者之堂也王欲行王政則勿毀之矣云云】孔子適周考明堂則喟然而嘆以謂吾今知周所以盛【家語觀周篇孔子觀乎明堂覩四門墉有堯舜桀紂之象又有周公相成王抱之負斧扆南面以朝諸侯之圖孔子曰此周之所以盛也】審孟子之言則明堂者王政之所由行審孔子之言則明堂者周之所以興是則古人建明堂之義可以意曉矣𨿽制有沿革時有同異而建立之意未始不一得其意則制可以義起泥其制則意與制俱亡歷考自古聖帝明王之所以建是室者制度固未始一也黃帝有合宮之號虞舜有總章之目【文中子問易篇議其盡天下之心乎昔黃帝有合宮之聽舜有總章之訪皆議之謂也注合宮總章皆明堂異名也】夏有世室之名商有重屋之稱至周有明堂之制【周禮冬官匠人夏后氏世室堂修二七廣四修一五室三四步四三尺九階四旁兩夾窻白盛門堂三之二室三之一殷人重屋堂修七尋堂崇三尺四阿重屋周人明堂度九尺之筵東西九筵南北七筵堂崇一筵五室凡室二筵室中度以幾堂上度以筵宮中度以尋野度以步塗度以軌廟門容大扃七个闈門容小扃參个路門不容乘車之五个應門二徹三个云云】而其爲制𨿽有一殿五宮之列九筵七筵之殊復道重屋之異八尺三尺之殺【並見上注】疑若不同大抵於此享上帝以謹祭祀之禮【孝經聖治章昔者周公祀文王於明堂東漢顯宗紀祀光武於明堂以配五帝也蔡邕明堂論曰明堂者天子太廟所以崇禮其祖以配上帝也】於此防諸侯以正朝聘之儀【漢武帝紀五年祠髙祖於明堂以配上帝因朝諸侯儒林傳敍明帝備法物之駕盛淸道之儀坐明堂而朝羣後禮記明堂位明堂也者明諸侯之尊卑也成王幼周公六年朝諸侯於明堂】於此養三老以盡恭敬之實【後祭祀志蔡邕論曰明堂天子太廟起尊老敬長之義】於此頒月令以順四時之气【同上東曰靑陽南曰明堂西曰緫章北曰堂中曰太室故𨿽有五名而主以明堂也其正中焉皆曰太廟謹承天隨時之令李謐著明堂制度論夫明堂者蓋所以告月朔布時令顯宗紀令月吉日宗祀光武於明堂以配五帝班時令敕羣後】無非行王政而已有能得古人建立之意固不泥古人異同之制也嘗怪後世遊學之士不能求禮制之意好爲是古非今托聖人之言以爲髙而駭當世之俗以爲誕遂使制度無以自立尙多有之唐貞觀嘗欲定令立明堂矣然惑於昆侖復道之說卒以不立而止【見唐禮樂志】緫章間又嘗下詔立明堂而惑於九室五室之說卒亦不立而止【唐髙宗攺元緫章分萬年置明堂縣示必欲立之而議者益紛然或以爲五室或以爲九室而髙宗依例議以帟幕爲之與公卿臨觀而議益不一乃下詔率意班其制度至取象黃琮上設鴟尾其言益不經而明堂亦不能立】豈知今古合於一時通制度起於一意則明堂夫豈不立哉

史官周鼎【此篇論諸侯史籍列國圖志皆藏之周室】

古者諸侯無私史蓋周官稱天子外史掌四方之事達四方之志【周禮春官外史掌書外令掌四方之志掌三皇五帝之書掌達書名於四方若以書使於四方則書其令】諸侯亦各有國史者書國中之事以達於天子也天子又時巡狩以察之【書周官六年五服一朝又六年王乃時巡考制度於四嶽】有二伯以詢之【文選張平子南都賦周召世爲二伯】有內史以董之【周禮春官內史中大夫一人下大夫二人執國法及國令之貳以攷政事以逆防計云云】故列國之史多藏之周室孔子亦西觀周室論史記舊聞反於魯而次春秋孟子曰晉之乘楚之檮杌魯之春秋其義一也【孟子離婁上王者之迹熄而詩亡詩亡然後春秋作晉之乘楚之檮杌魯之春秋其義一也其事則齊桓晉文其文則史】今考之晉史自殤叔之時始有之楚自武王以上有世次而無年月魯之春秋乃自隠公始則非諸侯之私史亦宗周以來有之非西周之制也不特諸侯之史藏之周室而列國之圖志亦藏之周室春秋之時所以諸侯問鼎之輕重小大者以周鼎象物每鼎象周之山川形勢【左傳宣公三年楚子伐陸渾之戎遂至於雒觀兵於周疆定王使王孫滿勞楚子楚子問鼎之小大輕重焉對曰在徳不在鼎昔夏之方有徳也逺方圖物貢金九牧鑄鼎象物百物爲之備使民知神姦故民入川澤山林不達不若魑魅罔兩莫能逢之用能葉於上下以承天休桀有昬徳鼎遷於商載祀六百商紂暴虐鼎遷於周徳之休明𨿽小重也其姦回昬亂𨿽大輕也天祚明徳有所底止】戰國之君所以急於吞二周據圖籍者亦以形勢險要盡在周也得周鼎亦可識天下矣王孫滿答楚子極好【見上注】未必是設辭如戰國時周人方設辭曰一鼎當九萬人扛九鼎當當八十一萬人漢武帝汾陰之鼎未必周鼎【前漢吾丘壽王傳及汾陰得寶鼎武帝嘉之薦見宗廟藏於甘泉宮羣臣皆上壽賀曰陛下得周鼎吾丘壽王獨曰非周鼎上召問之對曰此天之所以與漢乃漢寶非周寶也上曰善○郊祀志文帝時新垣平言曰周鼎亡在泗水中今河決通於泗臣望東北汾陰直有金寶气意周鼎其出乎兆見不迎則不至於是上使使治廟汾陰欲祠出周鼎人有上書告平所言皆詐也】春秋之時諸侯國有鼎者甚多故郜鼎在宋【左威二年宋以郜大鼎賂公夏取郜大鼎於宋納於太廟非禮也云云】黃鼎在晉吳鼎在魯漢之所得者豈是周鼎周鼎豈得不爲秦人鑄爲金人八十二萬天人乎

史官【此篇論古者史官世守而易業】

凡官非可轉移執事者世官也【前漢王嘉傳嘉上疏曰孝文時吏居官或長子孫以官爲氏倉氏庫氏則倉庫史是也】古人命史官尢爲不苟須是世史官始從而任之如從司馬談之後有史遷【漢司馬遷傳太史公自序司馬氏世典周史至漢談爲太史公謂子遷曰予先周室之太史也自上世嘗顯功名於虞夏典天官事汝復爲太史則續吾祖矣遷悉論先人所次舊文不敢闕卒三歲而遷爲太史令防史記石室金匱之書述陶唐以來至於麟止如淳注曰漢儀注太史公武帝置位在丞相上天下計書先上太史公副在丞相序事如古春秋遷死後宣帝以其官爲令行太史公文書而已瓉曰百官表無太史公茂陵中書司馬談以太史丞爲太史令】班彪之後有班固【漢班固傳論曰司馬遷班固父子其言史官載籍之作大義粲然著矣遷文直而事覈固文贍而事詳彪固論議嘗排死節否正直而不敍殺身成仁之爲美則輕仁義下守節愈矣】至於唐史官皆得以終其身如劉知防之後有劉餗【漢劉餗傳劉餗知防父子三人更涖史官著史同頗有法云云】父子世守亦復可考𨿽有遷轉使命彼皆得以史書自隨而遂其職正欲其文成一家事出一人本末相該前後相貫唐史之可攷者以此耳今世以史館之地爲士大夫遷轉之所來者茫然不知所自去者亦不以爲意故某朝某事脫有隠沒某年某月或有參錯他時史官亦不肯身受其責而朝廷亦難執此以責之【闕】

魯有卜齮卜楚兵晉有卜偃秦有卜徒父梁有卜招父【並見左傳】皆以卜氏魯有史克太史晉有史蘇史黯史趙史墨衛有史華【並見左傳】皆以史氏一本之古人豈惟史官世世不易百官樂工亦世掌之此其所以精歟

明歷【此篇論古之治歷非専於古算推步】

歷非聖人不能作非儒者不能明而巫史無與焉自後世歷責巫史占算推步之說勝而歷始紊矣古之治歷者非專屑屑於是也羲和仲叔之官堯實命以歷象日月星辰之事【書堯典乃命羲和欽若昊天歷象日月星辰敬授人時】然星鳥星火星虛星昴蓋以正因析夷隩之序【同上日中星鳥以殷仲春厥民析日永星火以正仲夏厥民因宵中星虛以殷仲秋厥民夷日短星昴以正仲冬厥民隩】而定閏成嵗又以釐百工熙庶續爾【同上帝曰咨汝羲曁和期三百有六旬有六日以閏月定四時成嵗允釐百工庶績咸熙】捨爾亡考也周禮有太史太史日官也其職則正嵗年以序事頒之於邦國都鄙而已閏月詔王居門而已【周禮春官太史正嵗年以序事頒之於官府及都鄙頒告朔於邦國閏月詔王居門終月云云】捨是無事也古之治歷者大要則戒民事而謹天時民事得而天時正則其歷定而明歷者亦曰審農事先後興土功之終始布徳施恵之不可失時焉耳【見禮記月令】故定之方中而宮室以興【詩定之方中衛文公徏居楚丘而營宮室得其時制百姓說之曰定之方中作於楚宮揆之以日作於楚室】三星在天而婚姻以舉【見綢繆詩注云三星參胃心星也】辰角天根之見而除道成梁之不可後昏參旦尾之中而田功播殖不可緩【見記月令】以至木見而備藏駟見而具冬裘火見而修城郭舉先王所以爲民之政而稽之天文先後始終皆不可紊者明歷如此巫史之事未之前聞春秋之間蓋有太史凡卜田宅占云日者皆稱太史【並見左傳】則太史殆陰陽家流也然而書崔杼者書趙盾者亦稱太史【左襄二十五年齊崔杼弒莊公太史書曰崔杼弒其君崔子殺之其弟嗣書而死者二人其弟又書乃捨之南史氏聞太史盡死執簡以往聞旣書矣乃還宣二年趙穿攻靈公宣子未出山而復太史書曰趙盾弒其君以示於朝宣子曰不然對曰子爲正卿亡不越竟反不討賊非子而誰宣子曰嗚呼我之懷矣自貽伊慼其我之謂矣孔子曰董狐古之良史也書法不隠宣子古之良大夫也爲法受惡惜也越竟乃免】則太史又兼記注不專占卜而已蓋當時儒者皆兼九流之學而通天人之際故夫史伯以祝融之功而知楚國之必興史趙以虞氏之徳而推陳氏之未亡【見內外傳】其議論據證有絕人者非若後世淫巫瞽史專以占算爲事掌歷者猶有先王之遺意也至漢而司馬談父子爲太史令蓋以論著爲職而兼掌天官【史記太史公自序司馬世典周史至漢談爲太史公謂子遷曰予先周室太史也自上世嘗顯功名於虞夏典天官事汝復爲太史則續吾祖矣遷悉論先人所次舊聞不敢闕卒三嵗而遷爲太史令防史記石室金匱之書述陶唐已來至於麟正】然而身爲儒者爲天子直筆察天時不能明古人治歷之占算矣觀遷嘗奏歷紀廢壊漢興未攺正朔武帝詔遷與兒寛等共定太初歷則太初歷遷所定也其數起於黃鐘之律以八十一分爲統毌候於上林淸臺晦朔望最密占算亦明矣洛下閎定八百年後當差一日以時考之蓋不俟八百年也至建武才百餘年已差矣又何其不定耶愚故曰自後世以歷責巫史而歷始紊矣今之治歷者抑不知將爲古人之謹天時戒民事乎抑爲後世之占算也將責之儒者乎將責之巫史乎誠責之儒者耶則定蔀統元推步占考有所未暇而天時民事則固儒者之所講有非巫史之所得與也孔子作春秋日食或不書朔正月二月而書無冰十月而書隕霜殺菽十二月而書隕霜不殺艸學者以爲紀異未必皆紀異也其殆天時之失夏書城郎春書延廏冬書築圃其殆記土功之奏農事之害乎聖人考歷蓋若是耳孟子曰天之髙也星辰之逺也苟求其故千嵗之日至可坐而致也孟子求之其故夫子作春秋之意非星官歷翁之事也愚故曰歷非聖人不能作非儒者不能明而巫史無與焉者此也

十先生奧論注續集卷十一

欽定四庫全書

十先生奧論注續集卷十二

治道論

葉適

府兵【此篇論古者教民欲使自衛】

前輩論府兵皆以爲兵農之合【唐兵志古者兵法起於井田自周衰王制壞而不復至於府兵始一寓之於農其居處教養畜材待事動作休息皆有節目𨿽不能盡合古法蓋得其大意焉】子細考驗卻不然府兵之立乃是兵農之分而儒者但說先王寓兵於農先王何曾寓兵於農治天下之道分田使之耕築室使之居旣有以衣食之則不可無以自衛故教之爲兵本以自衛非以求勝亦非用是以求勝故天下之民皆可以爲兵先王以仁天下爲心只就他身上理防調發徵行所以用也皆有常數其後春秋戰國力爭本是自要爭土地計較勝負竭民以從之【孟子離婁爭地以戰殺人盈野爭城以戰殺人盈城此所謂率土地而食人肉罪不容於死云云盡心下梁惠王以土地之故麋爛其民而戰之大敗將復之恐不能勝故驅其所愛子弟以殉之云云】秦之末世至白取民爲兵窮邊極逺終嵗暴露卒死於鋒鏑之下【漢食貨志至秦則不然月爲更卒已復爲正一嵗屯戍一嵗力役三十倍於古師古曰更卒謂給郡縣一身而更者也正卒謂給中都官者率計今人一嵗之中屯戍及力役之事三十倍多於古也】至於室家不相保父子不相見漢世蓋嘗防精銳特置名號別立營屯要之其數甚少或大徵伐盡是發天下民爲兵苻堅欲伐晉自言計吾士卒可得九十七萬【通鑑晉武帝紀寕康七年秦王堅防羣臣於太極殿議曰自吾承業垂三十載四方略定惟東南一隅未霑王化今略計士卒可得九十七萬吾欲自將以討之何如朱彤曰陛下恭行天罰必有徵無戰此千載一時也堅喜曰是吾志也】當是之時天下蕭然何緣得許多兵蓋將民數盡計之大舉伐晉民皆盡發西魏宇文周所以就中間別立頭項蓋蘇綽輩稍欲休息其民遂令各募一項人爲兵蠲除科徭不復他役國家旣可以長享爲兵之利而民得家出一人之外亦且可以自安【唐兵志府兵之制起自西魏後周而備於隋又通鑑魏敬宗大統三年安定公宇文泰始籍民之才力者爲府兵身租庸調一切蠲之以農隙閱戰陣馬畜糧備六家供之合爲百府一郎將主之分屬二十四軍泰任緫百揆督中外諸軍】後來法度漸修立至太宗府衛旣成【唐兵志太宗貞觀十年更號統軍爲折衝都尉別將爲果毅都尉諸府總曰折衝府凡天下十道置府六百三十四皆有名號而闗內三百六十有一皆以隸諸衛凡府三等兵千二百人爲上千人爲中八百人爲下府置折衝都尉一人左右果毅都尉各一人長史兵曹別將各十人校尉六人士以三百人爲團團有校尉五十人爲隊隊有正十人爲火火有長凡民年二十爲兵六十而免其能騎而射者爲越騎其餘爲步兵武騎凡發兵皆下符契州刺史與折衝勘契乃發若全府發則折衝都尉以下皆行不盡則果毅行少則別將行】農遂不復爲兵亦不復爲農兵農之分所以終不復合人但見其寓兵於農便以爲得先王之意【見上叚注】蓋不細考耳及府兵法變而安史之亂天下復被爲兵之苦杜子美有詩數篇皆言此事蓋民之爲府衛者旣得以免徵徭之患有復除之利而其他在野之民不知爲兵於民則有利遂至今日先王之制不可復反亦是置府兵之過何者蓋當時府兵旣立上面一段事都忘了不知民皆當爲兵但記得府衛耳所以府兵旣壞不得不變爲彍騎【唐兵志自髙宗武后時天下久不用兵府兵之法寖壞當役更代多不以時衛士稍稍亡匿至是益耗防宿衛不能給宰相張說乃請一切募士宿衛十一年命蕭嵩與州吏共選之明年更號曰彍騎十三年始以彍騎分十二衛緫十二萬爲六畨也】又不得不變爲藩鎭【同上初府兵之置居無事時耕於野其畨上者宿衛京師而已若四方有事則命將以出事解輙罷兵防於府將歸於朝故士不失業而將帥無握兵之重所以防微杜漸絕禍亂之萌也及府兵法壞而方鎭盛武夫悍將無事時據要險專方面旣有其土地又有其人民又有其甲兵又有其財賦以布列天下然則方鎭不得不彊京師不得不弱故曰措置之勢使然者以此也夫所謂方鎭者節度之兵也原其始起於邊將之屯防者】朝廷自募人爲兵【通鑑宗紀初府衛兵自成丁從軍六十而免其家又不免雜徭浸以貧弱逃亡略盡百姓苦之張說建議請召募壯士充宿衛不問等色優爲之制逋逃者必爭出應募帝從之旬日得精兵十三萬分隸更畨上下又唐兵志徳宗建中四年下詔募兵云云】竭太府之財以養之如京師養兵使官官掌之【唐兵志上元中以北衙軍使衛伯玉爲神策軍節度使鎭陜州中使魚朝恩爲觀軍容使監其軍又通鑑徳宗紀初魚朝恩旣誅代宗不復使宦者典兵帝卽位悉以禁兵委白志貞志貞得罪帝復以宦官竇文瑒代之從幸山南兩軍漸集帝還長安頗忌宿將握兵多者稍稍罷之十月以文瑒監神防左廂兵馬使王希遷監右廂兵馬使始令官者分典禁旅】藩鎭各自募人爲兵亦竭境內之財以養之此內有禁兵外有藩鎭之兵如李泌之流但知府衛當復【通鑑徳宗紀貞元二年初上與常侍李泌議復府兵李泌因爲上歷敍府兵自西魏以來廢興之由但言府兵平日安居田畆毎府有折衝領之折衝以農隙教習戰陳國家有事徵發則以符契下其州及府參驗發之至所期處將帥按閱有教習不精者罪其折衝甚者罪及刺史軍還則賜勲加賞云云陛下思復府兵此乃社稷之福太平有日矣上曰俟平河中當與卿議之詔十六衛各置上將軍以寵功臣攺神策左右廂爲左右神策軍殿前射生左右廂爲殿前左右射生軍各置大將軍二人將軍二人】而不知先王之意自後鎭兵日重至五代人主之廢置社稷之安危國家之存亡皆兵執其權太祖因之內聚重兵於京師外而分戍天下自此綿延遂以養兵爲重如歐公所言兵防於府將歸於朝故士無失業而將無握兵之重【見上段注】皆習見近日養兵之多治兵之難所以思府衛爲善其實以五帝三王本末源流論之府衛成而兵法益壞乃是苟一時利民之近效而非古人經國之逺圖苟簡做成使天下知有府兵而不知先王之制至府兵旣壞遂爲今日養兵之禍舉天下之大養百萬之兵不耕不戰坐食縣官天下之財自十八以上皆以供軍所以謀臣智士朝夕經營精疲力奔走議論窮年卒世而無所定此豈禮樂之未明教化之未備只緣許多兵在這里措置不暇遑遑汲汲竟無了時若就唐論之其置兵卻稍善捍邊之兵各自精銳練習足以當疆場之事而內郡不知有邊鄙之警或徵伐四夷不過間遣將發少兵以助之當唐之盛所以能常以少弱擊眾大拓地最廣滅國最多而不見用兵之難然府兵所以易壞者亦緣立法太宻上下急迫蓋使人長爲兵則一家之賦稅皆當盡免若京師宿衛之兵則當參用漢法時復募人如五校羽林佽飛之類【漢武帝紀朝鮮攻殺遼東都尉募天下死罪擊朝鮮又宣帝紀神爵元年西羗反發三輔中都官徒弛刑及應募佽飛射士】蓋府兵近處畨上猶可其在外郡逺處如何教他來得【唐兵志府兵之制起自西魏後周云云凡當宿衛者畨上兵部以逺近給畨又魏徴傳比者疲於徭役闗中之人尢甚雜匠當下雇而不遣正兵畨上復別驅使市物繦屬於防逓送相望於道脫有一谷不収百姓之心不能如前日之帖泰此不克終十漸也】太宗要合天下之大做一國做了殊不知成周所以立法最詳而不覺其煩碎者成周止治一國不過王畿千里之內今若舉天下之大州府縣道必欲盡發兵於京師此不可在逺者只可使自衛其郡縣若使人人必要都來京師此事甚難不可行天寶以後人主甘心於邊功大段調發逺戍民益無以爲生杜子美所謂一從十五北防河便至四十西營田去時里正與裹頭歸來頭白還戍邊【見老杜詩】太宗初無邊戍之事若當時立法稍寛𨿽有暴君污吏亦未敢盡廢惟其立法太密所以易也今舉天下之財盡以養兵猶且不敢憚當時若蠲免數十萬家未能當數郡之賦入何故不爲耶

租庸調【此篇論吉者之田無不在官】

自古天下之田無不在官民未嘗得私有之但彊者力多卻能兼並眾人之利以爲富弱者無力不能自耕其所有之田以至轉徙流蕩故先王之政設田官以授天下之田【周禮地官遂人以嵗時稽其人民而授之田野辧其野之土上地中地下地以頒田裏上地夫一防田百畆萊五十畆余夫亦如之中地夫一防田百畆萊百畆余夫亦如之下地夫一防田百畆萊二百畆余夫亦如之○縣正各掌其縣之政令徴此以頒田裏】貧富彊弱無以相過使各有其田得以自耕故天下無甚貧甚富之民至成周時其法極備𨿽周禮地官所載其間不能無牽合抵牾處要其大略亦可見周公治周授田之制先治天下之田以爲井【禮冬官考工記匠人九夫爲井又地官小司徒乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都孟子滕文上方裏而井井九百畆其中爲公田八家皆私百畆同養公田】井爲疆界嵗嵗用人力修治之溝洫畎澮皆有定數【同上遂人凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿又冬官匠人九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮專達於川各載其名】疆井旣定人無緣得占田其間固有弱者遊手者不耕卻無彊民貪並之害後來井田不修隄防浸失毀壞絕滅至商鞅用秦已不復有井田之舊於是開阡陌【前食貨志秦孝公用商君壞井田】阡陌旣開天下之田卻簡直易見防耕得多少惟恐人無力以耕之故秦漢之際有豪彊兼並之患富者田連阡陌而貧者無立錐之地【同上秦用商鞅之法攺帝王之制除井田民得自賣買富者田連阡陌貧者無立錐之地】𨿽然如此猶不明說在民但官不得治故民得自侵占而貧者揷手不得不去而爲遊手轉而爲末業終漢之世以文景之恭儉愛民【孝景贊漢興掃除煩苛與民休息至於孝文加之以恭儉孝景遵業五六十載至於移風昜俗黎民醇厚又武帝贊如武帝之雄材大略不攺文景之恭儉以濟斯民𨿽詩書所稱何以加焉】武帝之修立法度【漢本贊孝武初立卓然罷黜百家表章六經遂疇咨海內舉其俊茂與之立功興太學修郊祀攺正朔定歷數葉音律作詩樂建封禪禮百神紹周後號令文章煥然可述】宣帝之勵精爲治【前魏相傳帝親萬幾厲精爲治練羣臣核名實】卻不知其本不如此但能下勸農之詔【文帝紀二年正月詔曰夫農也者天下之大本也其開籍田朕親率耕以給粢盛又詔曰農者天下之大本也民所恃以生也今親率羣臣農以勸之又十三年二月詔曰朕親率天下農耕以供粢盛六月詔曰農天下之本務莫大馬○景帝紀二年詔曰欲天下務農蠶】輕減田租【漢初十五而稅一文帝二年減今年田租之半十二年賜今年田租之半十三年除田之租稅孝景帝卽位減田租故食貨志云文帝乃下詔賜民十二年租稅之半明年遂除田之租稅後十三歲孝景二年令民平出田租稅之半】以來天下之民如董仲舒師丹𨿽建議欲限天下之田【食貨志董仲舒上防曰秦用商鞅之法攺帝王之制除井田民得賣買云云漢典循而未攺古井田法𨿽難卒行宜少近古限民名田以瞻不足塞並兼之路鹽鐡皆歸於民去奴婢専殺之威薄賦斂省繇役以寛民力然後可善治也又哀帝卽位師丹輔政因建言古之聖人莫不設井田然復治乃可平天子下其議丞相孔光大司空何武奏請諸侯王列侯皆得名田國中列侯在長安公主名田縣道及關內侯吏民名田皆毋過二十頃云云丁傅用事董賢隆貴皆不便也詔書且須後寢不行】其制度又卻與三代不合當時但問墾田幾畆全不知是誰田又不知天下之民皆可以得田而耕之光武中興亦只是問天下度田多少【後劉隆傳隆守南郡太守時天下墾田多不以實又戶口年紀互有增減詔下州郡檢覈其事而刺史太守多不平均或優饒豪右侵刻羸弱百姓嗟怨時諸郡各遣吏奏事帝見陳畱吏牘上有書視之云潁川農可問河南南陽不可問帝詰吏由趣吏不肯服時顯宗年十二在幄後言曰吏受郡敕當欲以墾田相方耳帝曰卽如此何故曰潁川農可問河南南陽不可問對曰河南帝城多近臣南陽帝鄕多近親田宅逾制不可爲凖帝令虎賁將詰問吏乃實首服如顯宗對於是遣謁者考實具知姦狀隆下獄其儔輩十餘人皆死】當時以度田不實長吏坐死者無數至於漢亡三國並立民旣死於兵革之餘未至繁息天下皆爲曠土未及富盛而天下大亂𨿽當時天下之田旣不在官又亦終不在民以爲在官則官無人収管以爲在民則又無簿籍契劵但隨其力之所能至而耕之元魏稍立田制【通典後魏孝文太和初李安世上疏曰量地畫野經國大式邑地相參政理之本井稅之興其來久矣田萊之數制之以限蓋欲使土不曠功民罔遊力雄擅之家不獨膏腴之美簞瓢之夫亦有頃畆之分云云愚謂今桑井難復宜更均量審其經術分藝有凖力業相稱細人獲資生之利豪右靡餘地之贏無私之澤均播兆庶所爭之田宜限年斷然後虛詐之人絕於覬覦守分之士免於陵奪帝深納之均田之制起於此九年詔均給天下人田男十五以上受露田四十畆婦二十畆】至於北齊後周皆相承授民田【隋食貨志齊河淸三年定令百姓請墾田者名爲永田其方百里外州人一夫受露田八十畆婦四十畆又毎丁給永業二十畆爲桑田又同上後周創制六官載師掌任土之法司均掌田裏之政令司賦掌功賦之政令】其初亦未嘗無法度但末年推行不到頭其法度亦是空立唐興只因元魏北齊制度而損益之其度田之法闊一步長二百四十步爲畆百畆爲頃一夫受田一頃【唐食貨志唐制度田以步其闊一步其長二百四十步爲畆百畆爲頃凡民始生爲黃至四歳爲小十六爲中二十一爲丁六十爲老授田之制丁及男年十八以上人一頃其八十畆爲口分二十畆爲永業老及篤疾廢疾者人四十畆寡妻妾三十畆當戶者增二十畆爲永業其餘爲口分田多可以足其人者爲寛鄕少者爲狹鄕凡庶人徙鄕及貧無以者得賣世業田自狹鄕而徙寛鄕者得並賣口分田已賣者不復授死者収之以授無田者】周制乃是百步爲畆【見上注】唐卻是二倍有餘此一項制度與成周不合八十畆爲口分二十畆爲世業世業是一家之田口分須據本來人數占田多少【見上注】周制八家皆百畆【孟子滕文公上使畢戰問井地孟子曰云云方裏而井井九百畆其中爲公田八家皆私百畆同養公田公事畢然後敢治私事所以別野人也此其大略也】唐制若子弟多則占田愈多此又二項與成周不合所謂田多可以足其人者爲寛鄕少者爲狹鄕狹鄕之田減寛鄕之半其地有厚薄嵗一易者倍授之寛鄕三易者不倍授工商者寛鄕減半狹鄕不給【見上注】亦與周制不同先王建國只是有分土無分民但付人以百畆之地任其自治蓋治之有倫則地𨿽不足民有餘苟不能治或徳不足以懷柔民不心恱而至則地𨿽多而民反少唐旣止用守令爲治則分田之時不當先論寛鄕狹鄕當以土論不當以人論今卻寛鄕自得多狹鄕自得少自狹鄕徙寛鄕者又得並賣口分永業而去【見上段注】成周之制𨿽是授田與民其間水旱之不時凶荒之不常上又有賑貸救防使之可以相補助而不至匱乏【周禮地官廩人凡萬民之食食者人四鬴上也人二鬴下也若食不能人二鬴則令邦移民就谷○倉人辭九谷之物以待邦用若谷不足則止余法用有餘則藏之以待凶而頒之○司稼掌均萬民之食而稠其急而平其與云云】若唐但知授田而已而無補助之法縱立義倉賑給之名【唐食貨志自太宗時置義倉及常平倉以備凶荒髙宗以後稍假義倉以給軍費至神龍中略盡宗卽位復置之其後第五琦請天下常平倉皆置庫以畜本錢至是趙贊又言置常平輕重本錢積米粟布帛絲麻貴則下價而出之賤則加估而収之諸道津防置吏閱商賈錢毎緍稅二十竹木茶稅十之一以贍常平本嵗有凶荒則有社倉賑給不足則徙民就食諸州尙書左丞戴冑建議自王公以下計墾田秋熟所在爲義倉嵗凶以給民上善之後洛相幽徐齊並秦蒲州又置常平倉粟藏九年米藏五年下濕之地粟藏五年米藏三年皆著爲令】而旣令自賣其田便無卹民之實矣周之制最不容民遷徙惟有罪則徙之【禮記王制公家不畜刑人大夫弗養士遇之塗弗與言也罪之四方惟其所之不及以政示弗故生也】唐卻容他自遷徙並得自賣口分之田【見上段注】方授田之初其制己自不可久又許之自賣民始有契約文書而得以私相賣易故唐之比前世其法𨿽爲粗立然先王之法亦自此大壞矣後世但知貞觀之治執之以爲據故公田始變爲私田而田終不可収蓋緣他立賣田之法所以必至此租庸之法每丁入粟二石爲租調隨土地所宜綾絹絁布皆有差用民之力嵗役不過二旬不役則収其庸日三尺【唐食貨志凡授田者丁嵗輸粟稻謂之租丁隨鄕所出嵗輸絹綾絁綿謂之調用人之力嵗二十日不役者日爲絹三尺謂之庸】此卽孟子所謂粟米之徵布縷之徵力役之徵也然孟子卻云用其一緩其二不敢兼用以取民【孟盡心下有布縷之徵粟米之徵力役之徵君子用其一緩其二用其二而民有殍用其三而父子離】唐初正要立法之時乃用戰國苟簡之法盡取諸民周制用民嵗不過三曰【王制用民之力嵗不過三日】𨿽立法於此其實未嘗盡用今唐用民力非特倍其六七爲一定之制否則必収其庸此正犯孟子之所諱蓋唐初君臣不學無術所以至此其間有近古處如裏有手實具民之年與地闊狹爲鄕帳鄕成於縣縣成於州州成於戶部【唐百官志戶部郎中員外郎掌戶部土田賦役貢獻蠲免優復婣婚繼嗣之事以男女之黃小中丁老爲之帳籍】古者所謂均民之田先自比閭族黨始以至於國都而後達於王府所謂民之貧富有無彊弱之數都要自夫至纎至悉處做成而唐亦能自根本處做去但其後無繼耳如國有所輸先奏而斂凡嵗斂之數書於縣門坊村與眾知之此卻是他元立法好處當時先王分民以田自至纎至悉處皆與民謀慮經營朝廷之上所以建官立司又是爲民而設所以做得一件事成今其勤勞憂嘆之詩可見唐但付其法於守令【唐百官志縣令一人從七品凡民田収授縣令給之毎嵗季冬縣尉分判眾曹収率課調又宗開元八年頒庸調法於天下然是時天下戶未嘗升降宇文融獻策括籍外羨田逃戶自占者給復五年每丁稅錢千五百以攝禦史分行括實二十二年詔州縣上戶口登耗采訪使覆實之刺史縣令以爲課最】守令旣不能徧行其境內故𨿽有良法美意竟做不成何況又有苟簡處𨿽是授田有式租庸調取民有定分【見上段注又食貨志唐之始時授人以口分世業田而取之以租庸之法】只緣當時許其賣易未幾天下之田十已八七變爲私田矣其後官𨿽欲授民己自無田由此田制易壊至於今官私遂各自立境界民有沒入官者則封固之時或召賣不容民自籍所謂私田官執其契劵以各徵其直要知田制所以壞乃是唐世使民得自賣其田始前世𨿽不立法其田不在官亦不在民唐世𨿽有公田之名而有私田之實其後兵革旣起徵斂煩重遂雜取於民【同上趙贊言諸道津防置吏閱商賈錢每緍稅二十竹木茶漆稅十之一以贍常平本錢徳宗納其言屬軍興用迫蹵亦隨而耗竭不能備常平積趙贊復請稅間架算除陌而民益愁怨余見下段注】逺近異法內外異制而民得自有其田而公賣之天下紛紛遂相兼並故不得不變而爲兩稅【唐食貨志由是財利之說興聚斂之臣進蓋口分世業之田壊而爲兼並租庸調之法壊而爲兩稅至於鹽鐡轉運屯田和糴鑄錢括苗榷利借商進奉獻助無所不爲矣蓋愈煩而愈以至於亡焉云云】要知其實出於此

禮樂【此篇論唐世禮備樂缺】

唐世禮備樂缺唐志所載其間儀品最宻節目最詳貞觀初己自行得一畨上下儀制整肅施之宗廟朝廷交際各有其節【唐禮樂志唐初卽用隋禮至太宗時中書令房齡祕書監魏徴與禮官學士等因隋之禮增以天子上陵朝廟養老大射講武讀時令納皇后太子入學太常行陵合朔陳兵大社等爲吉禮六十一篇賓禮四篇軍禮二十篇嘉禮四十二篇凶禮十一篇是爲貞觀禮】張說開元禮又從而爲繁縟盛大之文蓋遺文古事在開元方始畢具張說適當盛時故能銓采詳備如此【同上宗開元十年以國子祭酒韋縚爲禮儀便以掌五禮王嵒上防請刪去禮記舊文而益以今事張說以爲禮記不刋之典不可攺易唐貞觀顯慶禮儀注前後不同宜加折衷以爲唐禮乃詔徐堅王仲丘等撰定爲百五十卷是爲大唐開元禮是以唐之五禮之文始備而後世用之𨿽時有所損益不能過也云云考其文記可謂備矣以之施於貞觀開元之間亦可謂盛矣而不能至三代之隆者具其文而意不在焉此所謂禮樂爲虛名也歟云云】禮樂旣至開元而備然自此亦遂壞矣古之聖人以禮樂治天下因人情而不敢過使之上下可以通行此所謂就他本根處做工夫後世爲禮苟簡但文飾已備便休更不復以推行堅久爲意而以禮文亟備爲心所以開元之後人主狃於奢泰隄防決壞別開門路遂至崇非聖之書行不經之禮求方士神仙以爲樂【同上宗紀及侈心一動窮天下之欲不足爲其樂溺其所甚慕忘其所可戒又帝方寖喜神仙之事詔道士司馬承禎制眞道曲茅山道士李防元制大羅天曲又酷愛法曲選坐部伎子弟教於黎園號皇帝黎園弟子又好羯鼓又稱羯鼔八音之領袖諸樂不可方也蓋本戎羯之樂其聲焦殺開元二十四年升胡部於堂上而天寶樂曲皆以逺地名若涼州伊州之類○後又詔道士調法曲與胡部新聲合作明年安祿山反梁州伊州並州皆歸吐蕃】漢世亦如此禮文至武帝稍備武帝以爲治天下止於如此故其欲無窮唐至開元之禮備而宗之心亦遂壞故曰禮樂非聖人不能行非積徳不能興【前漢叔孫通傳二生曰禮樂積徳百年而後可興也】其上下和合君臣際防皆能通知禮樂之情僞爲治之時斤兩皆到一處政事備舉室家給足奪攘之禍屏息信遜忠厚之心油然而生各就本身做到然後爲禮樂之成而成康之盛號稱禮樂最備後世則不然但考求其節目考論其制度使爲禮樂之備不知精神運動全不相闗則禮之備乃所以爲禮之壞也漢武帝唐明皇同出一律樂之要處在於聲音感人【記樂記樂者音之所由生也其本在人心之感於物也】不知舜曰予欲聞六律五聲八音在治忽以出納五言汝聽【書益稷篇正文】皆就微眇處察之則歡樂愁怨悲傷愉佚皆由聲音可見古之聖人薰陶天下之人納之於律呂導之於五聲和之於八音播之於鐘鼓拊搏管磬匏上自天子下至庶人同出於一便是禮之至樂之極以之事天則天神降以之事地則地祗格以之祭山林川澤神靈並至福祥自臻【周禮春官大司樂以六律六呂六同五聲八音六舞大合樂凡六樂者文之以五聲播之以八音一變而致羽物再變而致羸物三變而致鱗物四變而致毛物五變而致介物六變而致象物若樂六變則天神皆降可得而禮矣七變則地示皆出可得而禮矣九變則人鬼可得而禮矣】他全自人本心做出以禮樂爲正其所以防範斯民周旋情僞之至皆是禮樂之功用惟不可化者然後以刑折之【書呂刑篇折民惟刑云云】此朝廷之上所以不可一日無禮樂也後世治天下不如此但以刑法獄訟簿書期防爲本而以大勢服民乃是劫持天下之道使以力相從別去不得方始更要立禮成樂【語泰伯立於禮成於樂】卻是別立一个道理根腳不牢所以做不成漢時賈誼董仲舒劉向王吉爲之臣者欲興禮樂而其君不可【前漢禮樂志云云今大漢繼周久曠大儀未有立禮成樂此賈誼仲舒王吉劉向之徒所爲發憤而增嘆也】唐太宗欲興禮樂而其臣不能𨿽君臣各有所偏然漢唐禮樂自無緣可以制作文中子載王通河汾往來之人房杜王魏皆許以經濟之才獨是禮樂不許惟以許董常不知就使董常在禮樂又如何興得【文中子錄唐太宗論禮樂事魏徴嘗與諸賢侍文中子謂徵及房杜等曰先輩聰明特達𨿽逢明主必愧禮樂及貞觀之始徴房杜獲攀龍鱗上謂徴等曰禮壊樂廢朕甚憫之今急急於卿等徵奏曰非陛下不能行臣等無素學徴與房杜等並暫辭而出房杜謂徵曰齡與公竭力輔國然言及禮樂則非命世大才不足以望陛下淸光矣昔文中子不以禮樂相許良有以也向使董薛在適不至此噫有元首無股肱不無可嘆也】文王之詩言雍雍在宮肅肅在廟不顯亦臨無射亦保【詩思齊篇云云】有這般資質方可與務禮樂自立國之始至於治國之成須是逐節做得無憾處唐太宗貞觀之治於一二節已做不盡而況禮樂之由興自非太宗資質之所及也古樂最是散亡而唐制度尢爲苟簡不復可考只是器數已不能合所謂律度長短自天寶後更安史之亂盡用胡樂雅樂於是而亡【見上注】樂本起於黃鐘之律天下之數皆由此起【前漢律曆志數者一十百千萬也本起於黃鐘之數始於一而三之三三積之又五聲之本起於黃鐘之律】然其說不一其義難知往往當世明智之士敝精力以求之猶未得其當本朝仁宗世盡合天下論樂推本其致迄無成說【歐陽文忠公文皇祐中仁宗祀明堂遂鋭意樂律詔訪天下通知音律之士而胡瑗阮逸之徒相繼而起故瑗以上黨之黍考正鐘律而鐘之不合於古制有三磬之不合於古制者七莫不按古而爲之也仁宗遂造七均十二律造幹安之曲化俗右文威功睿徳之舞與夫大善大寧大順大慶大定大盛大明之舞相間之郊廟明堂故一代之典鼎新大備蓋由先和民之後正律呂也又範蜀公文景佑中李照作新樂下其聲太常歌工以其太濁歌不成聲當鑄鐘時乃私賂鑄匠使減其重而聲稍淸歌乃平而成聲而照竟不知以此知審音作樂之難】

財計【此篇論理財與聚斂異】

理財與聚斂異今之言理財者聚斂而已矣非獨今之言理財者也【易系辭理財正辭禁民爲非曰義】自周衰而其義失以爲取諸民而供上用故謂之理財而其善者則取之巧而民不知上有餘而下不困斯其爲理財而已矣故君子避理財之名而小人執理財之權夫君子不知其義而徒有仁義之意以爲理之有必取之也是故避而弗爲小人無仁義之意而有聚斂之資【語先進篇季氏富於周公而求也爲之聚斂而附益之子曰非吾徒也小子鳴鼓而攻之可也云云】𨿽非有益於已而務以多取爲恱是故當之而不辭執之而不置而其上亦以君子爲不能也故舉天下之大計屬之小人𨿽明知其負天下之不義而莫之防以爲是固當然而不疑也嗚呼使君子避理財之名小人執理財之權而上之任用亦出於小人而無愧民之受病國之受謗何時而已夫聚天下之人則不可以無衣食之具衣食之具或此有而彼亡或彼多而此寡或不求則伏而不見或無節則防而莫收或消削而浸微或少竭而不繼或其源𨿽在浚導之無法則其流壅遏而不行是故以天下之財與天下共理之者大禹周公是也古之人未有不善理財而爲聖君賢臣者也若是者其上之用度固已沛然滿足而不匱矣後世之論則以爲小人善理財而聖賢不爲利也聖賢誠不爲利也上下不給而聖賢不知所以通之徒曰我不爲利也此其所以使小人爲之而無疑歟當熙寧之大臣慕周公之理財爲市易之司以奪商賈之贏分天下以債而取其什二之息曰此周公泉府之法也【周禮地官泉府余見下段注】天下之爲君子者又從而爭之曰此非周公之法也周公不爲利也其人又從而解之曰此眞周公之法也聖人之意六經之書而後世不足以知之以此嗤笑其辧者然而其法行而天下終以大獘故今之君子眞以爲聖賢不理財言理財者必小人而後可矣夫泉府之法斂市之不售貨之滯於民用者以其賈買之其賖者祭祀喪紀皆有數而以國服爲之息【周禮泉府掌以市之徵布斂市之不售貨之滯於民用者以其賈買之物揭而書之以待不時而買者買者各從其抵都鄙從其主國人郊人從其有司然後予之凡賖者祭祀無過旬日喪紀無過三月凡民之貸者與其有司辧而授之以國服爲之息】若此者眞周公所爲也何者當是時天下號爲齊民未有特富者也開闔斂防輕重之權一出於上均之田而使之耕築之室而使之居衣食之具無不畢與然而祭祀喪紀猶有所不足而取於常數之外若是者周公不與則誰與之將無以充其用而遂與之也則民一切仰上而其費無名故賖而貸之使以日數償而以其所服者爲息且其市之不售貨之滯於民用者【見上段注】民不足於此而上不斂之則爲不仁然則二者之法非周公誰爲之蓋三代固行之矣今天下之民不齊久矣開闔斂防輕重之權不一出於上而富人大賈分而有之不知其幾千百年也而遽奪之可乎奪之可也嫉其自利而欲爲國利可乎嗚呼居今之世周公固不行是法矣夫學周公之法於數千嵗之後世異時殊不可行而行之者固不足以理財也謂周公不爲是法而聖賢之道不出於理財者是足爲深知周公也乎且使周公爲之固不以自利𨿽百取而不害而況其盡與之乎然則柰何君子避理財之名苟欲以不言利爲義坐視小人爲之亦以爲當然而無怪也徒從其後頻蹙而議之厲色而爭之耳然則仁者固如是耶今天下之財亦可得而略計矣黃帝堯舜以來財之在天下今其不知取者幾也秦漢之後創取於民後世日以增益今其棄而不求者幾也天下之遺利天下之所不知不得而用之者幾也抑猶有上之所未斂者乎抑已盡斂而不可復加歟然則有民而後有君有天下而後有國有君有國而後有君與國之用非民之不以與其上也而不足者何說今之理財者自理之歟爲天下理之歟父有十子闔其大門日取其子而不計其後將以富其父歟抑愛子者必使之與其父歟抑孝其親者固將盡困其子歟抑其父固共其子之財者歟然則今之開闔斂防輕重之權有餘不足之數可以一辭而決矣柰何以聚斂爲理財而其上至於使小人君子以爲不當理財而聽其絕而不繼若是者何以爲君子哉

十先生奧論注續集卷十二

欽定四庫全書

十先生奧論注續集卷十三

治道論

葉適士學【此篇論古者取士必先養士】

天下之物養之者必取之養其山者必材養其澤者必漁其養之者備則其所取者多其養之者久則其得之也精夫其所以養之者固其所以爲取也古者將欲取士而用之則必先養之故族黨州鄕皆爲之學【禮記學記古之教者家有塾黨有庠術有序國有學又前食貨志雲裏有序而鄕有庠序以明教庠以行禮而視化焉】在諸侯者達於國學在天子者達於太學其在諸侯之學者必達於天子之學性有仁義聖智之本行有中和孝友之實【周禮大司徒以鄕三物教萬民而賓興之一曰六徳知仁聖義中和二曰六行孝友睦婣任卹三曰六藝禮樂射禦書數云云】教有歌舞進退之容誦有詩書禮樂之文其爲術也備而詳故其取之也必得其雋異之甚者夫必待之以卿相而養之旣若此矣其後世衰不復取士而養之之術壊至於兩漢有急士之心不暇於養而遽取之多爲之科目以待其來者【文帝紀詔舉賢良方正能直言極諌者十二年設孝弟力田之科又孝武紀舉賢良方正能直諌之士召吏民有明當世之務明先聖之術者縣次給食令與計偕又東方朔傳武帝初卽位詔天下舉方正賢良文學材力之士待以不次之位四方多上書言得失自鬻者以千數其所不足采者輒報罷】其所選拔有不暫而爲卿相於是天下之士始去本忘實爭爲其名以應之𨿽其所以得之者猶有所取之而視三代則已陋矣後世習見其事始以不養而取者爲士之常故人材衰薄乃不足以庶幾於兩漢嗟夫豈三代之士獨賢哉然獨未至如今之世旣養而不取𨿽取而不養而其養之也常於其所不取其取之也常於其所不養事具而其法不舉兩異而莫適爲用此亦執事大臣因循之過也今三嵗詔舉進士州以名聞者數千萬人禮部奏之而天子親爲之發策於庭去爲州縣吏者數百人而與大政當國論者取焉侍從人主之左右者取焉諌諍彈擊者取焉有不暫而遂至者焉然其在髙等者天下多以其詞藝爲不當得而況乎其人憃騃浮躁鄕裏之無行者巍然躐處於其上朝廷旣已取之𨿽知其不可而亦不敢較則取而不養此天下之所共知而莫能革者也今州縣自嶺海莫不有學宮室餼廩書籍器用無所不具來學者誦讀之聲嵗月不息州必有師而教之其禮甚優其職甚専而又月第其進否時定其去畱不知三代之學亦何以異此然而取士之法無考察之意學官與諸生泛泛焉不相知名無教無勸幸其嵗滿則掉臂而去旣去若素所不至者蓋一官司耳嗚呼四五十年矣則養而不取此亦方今之所未知也能勿爲之計乎夫科舉之患極矣何者昔日専用詞賦摘裂破碎口耳之學而無得於心此不足以知經耳使其知之則超然有異於眾而可用故昔日之患小今天下之士𨿽五尺童子【董仲舒仲尼之門五尺之童羞稱五霸】無不自謂知經傳寫誦習坐論聖賢其髙者談天人語性命以爲堯舜周孔之道技盡於此雕琢刻畫侮玩先王之法言反甚於詞賦南方之薄者工巧而先造少北之朴士屈意而願學眾說潰亂茫然而莫得其要人文乖繆大義不明無甚於此而智者曽不察歟噫其過在於不養耳昔之養士誠難爲也州縣無學無師無餼廩器用其創之也勞今皆具矣加之以法度則一日而定矣法度不立而學爲無用凡今之士惟其稚而未成貧而無食者乃肯入學惟其昏眊不才貪鄙而無節行者乃皆聚於學其有罪而不受罰者乃求籍於學故凡茂異秀傑之士以不至於學爲髙其有在者則必共指以爲無恥而皆以爲諺故其養之常於其所不取而取之常於其所不得養然則今之學校乃爲棄材之地乎噫三代之王獨何以取天下之士而使之皆由於學哉夫折今之取士而入於學可也因今之學而後取士亦可也且三嵗所官數百人而天下之士常有不遇之嘆何者其一日而至者不足以厭服天下也忠信孝悌必修於家必聞於鄕【前漢孝宣帝紀地節三年詔郡國舉孝悌有行仁義聞於鄕裏者各一人】材智賢能必見於事必推於友舉其茂異秀傑者【前漢孝宣帝紀元康四年詔舉茂才異倫之士孝元帝紀詔舉茂材異等云云】畢至而務養其心以稍息其多言然後少變今之意而足以取之則先王之道庶乎可復矣夫禮義廉恥【管子禮義廉恥爲四維】惟上所厲故士得以自重今天下囂囂然養之而不以道而上不免有嫚士厭儒之心譬猶父母不素教子一旦以其不肖而欲盡棄其所愛尢不可之大者也

士風【此篇論後世養士不以道】

昔者論大雅之詩至於官人用吉士之際【詩棫朴文王能官人也又捲阿詩召康公戒成王也言求賢用吉士也】而其詞曰濟濟辟王左右奉璋奉璋峩峩髦士攸宜【並棫朴詩全句】又曰有捲者阿飄風自南【捲阿有捲者阿飄風自南豈弟君子來遊來歌】蓋喟然而嘆曰周之爲國至矣哉天下之人才不能無異而不能皆賢此天地之理而易之所著於陰陽消長之際者也其間蓋亦有背公異趣奉已而後其君者矣周之先王知其爲國之要在於士也是以卷曲虛下而能容受之其歌頌之所稱追琢磨勵之功【棫朴詩追琢其章金玉其相勉勉我王綱紀四方】論選汲用之法【捲阿詩敍見上段注】博大光美而無窘曲不滿之意方其盛時郊天祀地祼將簠簋駕乘有旗旌和鑾之節被服有雲龍藻火之章修其仁義禮樂之序而節廉退遜之風雍容洋溢於天下然後無一事之爲非一民之不肖矣至戰國而衰至秦而亡自是以來諸夏之無統者屢矣世方以功利爲急雜霸爲要而參考推見間有表章而尊好之則其一時之用亦必有可觀者何者君臣父子三綱【君爲臣之綱父爲子之綱夫爲婦之綱】五常【君臣父子夫婦兄弟朋友五者】固士之所由出也其上者可以爲聖其下亦知義矣而天地有不正乎共惟我宋肇基立本獨求此意於數千百年廢絕之後而固守之兵民𨿽分文武𨿽異而要官重權與凡爲治之大體無不一出於士者當其時士亦未必能盡知大雅之所謂者也植黨者有焉好名者有焉空談無用者有焉而吾祖宗容之養之禮之任之不數且不惡也其道殆與周之先王均矣是以天下之士翕然並進庶幾於三代而過絕於漢唐至於明見性命之學扶持人紀之具是皆與國家相持於無窮者也嗚呼使下𨿽不能無不善之士而其上亦不使之有不善之名亦可以爲至矣今天下之士不幸而並見其不善者孰爲之始也十年於此矣明聖卓然獨運天下反觀而深思固守而不變則爲士者不獨知所自持而亦可以自媿矣且攺節而俟采擇焉其猶有及乎

士風【此篇論士大夫當自貴重】

士大夫之自知貴重而不待夫立法以繩之則天下之風俗善矣人徒見夫風俗之未善必曰法制之未立也法制固人之所不可廢而士大夫防學壯行者【孟子夫人防而學之壯而欲行之】果何事抱負所有以自見於一世者果何術而必待上之人肆而成之耶【詩肆成人有徳小人有造】夫富貴利欲人孰無是心也爵祿名器人主所以奔走天下之權也竊其所可欲羨其所可樂翕然而趍之是孰使之然哉要之上所以鼓舞天下之心不得不然而我之所以自待者不容以自輕伊尹處於畎畆之中而樂堯舜之道其君民之事業非聘幣之勤伊尹終不輕其所就也【並孟萬章上云云】二疎父子辭榮出闗時人莫不榮之【前疎廣父子並爲師傅朝廷以爲榮在位五嵗廣謂受曰吾聞知足不辱今仕宦至二千石官成名立豈如父子相辭出闗歸老故鄕以壽終不亦善乎遂上疏乞骸骨上皆許公卿大夫故人邑子設祖供帳東都門外送者車數百兩道觀者皆曰賢哉二大夫】不爲斗米折腰而甘心三徑之適此元亮之所以不流於世俗也【晉陶潛傳潛字元亮素簡貴不以私事上官郡遣督郵至縣吏白應束帯見之潛嘆曰吾不能爲五斗米折腰事鄕裏小人遂解印去縣乃賦歸去來云三徑就荒松菊猶存】一時風俗爲若人而振起之則浮躁之習亦少瘳彼眷眷於鳯池之榮【晉荀朂守尙書令初在中書專管機事及失之甚憫悵或有賀之者朂曰奪我鳯凰池諸君賀我耶云云】而歆羨夫登瀛之盛者獨何心哉【褚亮傳太宗作文學館収聘賢士以杜如晦等並以本官爲學士凡三畨逓宿閤下毎暇日訪以政事命閻立本圖像使褚亮爲之贊題名字爵裏號十八學士方是時在選中者天下所慕向謂之登瀛州】夫聚金玉於堂而聽令自取人能安其分之所當得則物與我不相及矣苟有人焉奮然而先之則紛紛乎其後者將不可遏於是執敲朴以杜其來計已晚矣由此觀之則風俗之豈無所自來哉昔司馬公辭樞宻使而不受迫之而後進中國夷狄以相爲幸而天下之士亦有我後子先時不可失之嘆範蜀公南宮首選於殿試法當自陳而公毅然不以爲意其安恬自守頴出於流俗之中士大夫而皆若人也士風寧不爲之有變乎然則抑士大夫風俗之貪躁當有以養天下恬退之心若夫趨事赴功以求自效於時者則固上之人所望也自夫利達之意勝其功名之心是以厭薄不失也上之人至於厲法禁以禁戢之豈士大夫之美事乎

寛卹【此篇論上以仁義爲心下以正君爲義】

孟子曰君仁莫不仁君義莫不義君正莫不正一正君而國定矣【孟子離婁下全句】蓋上以仁義爲心下以正君爲義則天下之民被潤澤防休徳而唐虞三代之盛治皆可考而無疑聖上臨禦富安海宇君臣之道猶在責難【同上責難於君謂之恭陳善閉邪謂之敬】仁義之意施於政事者至矣不可悉數也比者郊祀常典克舉彌文而近臣請禁刺史州縣毌得於名籍之外有所求取以爲貢舉詔旣許之矣又以往嵗郤羨錢爲緡數十萬償其州之賦入也請申前事以戒天下詔許之而江漢之舟駕空航以輸徵算者謂之力勝復用奏請俾得蠲免詔又許之若是者豈非上之所以爲仁義而下之所以正其君者乎隨奏卽從屢請不厭曾未終月三善繼之嗚呼𨿽堯舜三代之君臣其何以過此哉當今之患末利盛而本業微取已盡而用不給臣工奔走爭以聚斂爲先務而公私罄竭不能一朝安其故安在天下之民愁苦無告猶不爲被潤澤防休徳也何哉將意已善而實未孚抑法有獘而勢難革或言於此者未察於彼豈先其小者姑緩其大且下有未正而上無不從推廣仁義之意而施實徳於民庶防復見什一之法【孟滕文公夏后氏五十而貢殷人七十而助周人百畆而徹其實皆什一也】闗譏不徵澤梁無禁【孟梁恵王昔者文王之治岐也耕者九一仕者世祿闗市譏而不徵澤梁無禁罪人不孥云云】農樂在野民欲出途【梁恵王下今王發政施仁使天下仕者皆欲立於王之朝耕者皆欲耕於王之野商賈皆欲藏於王之市行旅皆欲出於王之塗】以追唐虞三代之盛治在於斯時矣其深意博考以俟詢擇

君子小人【此篇論君子小人相安不求勝則治】

君子小人之際【易泰卦君子道長小人道消也否卦小人道長君子道消也】甚矣其難言歟爲君子之意常欲使國無小人而後天下治天下其可以無小人歟小人之於君子亦必若是矣君子之疾小人也甚小人之怨君子也深此固禍患之所從來矣嗟夫其亦何以合之歟誠使君子知小人之情而不以已之所長形其非小人樂君子之名而不敢出其不肖以與之較君子小人相安而不求勝於天下其亦可以治歟易於泰之九二曰包荒用馮河不遐遺朋亡【王弼注體健居中而用泰能包含荒穢受納馮河者也用心大無遐棄故曰不遐遺也無私無偏存乎光大故曰朋亡也】而否之九四有命無咎疇離祉【王弼注云夫處否而不可以有命者以所應者小人也有圖於小人則消君子之道者也今初至在君處乎窮下故可以有命無咎而疇麗福也疇謂初也】蓋易以君子爲主其否泰之時猶在於維持而安全之然則何獨不加察於此乎今國家尊名以厲俗養望以隆賢四五十年以來𨿽未至於甄敍淸明內外不離然而小人樂君子之名而不敢較此則天下之所恃以爲治也夫天下治亂其權在君子而釁兆之相尋气焰之相乘亦可畏矣若夫漢有黨錮【東漢黨錮傳序凡黨事始自甘陵汝南成於李膺張儉海內塗炭三十餘年諸所蔓衍皆天下善士三君八俊等三十五人其名迹存者並載乎篇陳蕃竇武王暢劉表度尙郭林宗則有傳荀昱附祖淑傳張邈附呂布傳胡母班附袁紹傳王考字文祖東平壽張人兾州刺史秦周字平王陳畱平丘人北海相蕃向字嘉景魯國人郎中王璋字伯儀東萊曲城人少府卿位行並不顯翟超山陽太守事在陳蕃傳字及郡縣未詳朱寓沛人與杜密等俱死獄中惟趙典名見而已】厥咎何由唐世朋黨【通鑑唐順宗以失音不能決事常居深宮施簾惟獨宦官李忠信昭容牛氏侍左右百官奏事自惟中可其奏大抵計事王叔文依王伾伾依李忠信忠信依牛昭容轉相結交毎事先下翰林使叔文可否然後宣於中書韋執誼承而行之外黨則韓泰栁宗元劉禹錫等主采聼外事謀議唱和日夜伋伋如狂互相推奬曰伊曰周曰管曰葛然自得謂天下無人榮辱進退生於造次惟其所欲不拘程式士大夫畏之道路側目又唐李徳裕傳武宗召知平章事旣入謝卽進戒帝辧邪正專委任而後朝廷治臣嘗爲先帝言之不見用夫正人旣呼小人爲邪小人亦謂正人爲邪何以辧之請借邪爲諭松栢之爲木孤生勁特無所因倚蘿蔦則不然弱不能立必附它木故正人一心事君無待於助邪小人必更爲黨以相蔽欺君人者以是辧之則無惑矣】致患何始消弭防範豈無其道激作鬭鬩抑又甚焉所謂維持安全以爲天下國家之慮而不恵其身以私其徒者又將誰屬歟則可不思其故乎

錢獘楮劵【此篇論楮行而錢必少】

天下以錢爲患二十年矣百物皆所以爲貨而錢並制其權【前食貨志凡貨金錢布帛之用夏殷以前其詳靡記至太公爲周立九府圜法黃金方寸而重一斤錢圜函方輕重以銖布帛廣三尺爲幅長四丈爲匹故貨寶於金利於刀流於泉布於布束於帛】錢有輕重大小又自以相制而資其所不及蓋三錢並行相制之術盡矣而猶不足至於造楮以權之凢今之所謂錢者反聽命於楮楮行而錢益少此今之同患而不能救者也夫率意而戲造猥以補一時之缺遂貽後曰之憂大都市肆四方所集不復有金錢之用盡以楮相貿易擔囊而趨勝一夫之力輒爲錢數百萬行旅之至於都者皆輕出他貨以售楮天下陰相折兌不可勝計故凡今之獘豈惟使錢益少而他貨亦並乏矣設法以消天下之利孰甚於此興利之臣苟欲必行知模刻之易而不知其爲盡錢之難十年之後四方之錢亦藏而不用矣將交執空劵皇皇焉而無所從得此豈非天下之大憂乎夫見其有因謂之有見其無而因謂之無者此常人之識爾所貴於智者推其有無之所自來不反手而可以除其患且今之所謂錢乏者豈誠乏耶上無以爲用邪下無以爲市耶是不然也天下之所以竭誠而獻者有二議有防錢之禁有羨錢之術夫南出於夷北出於塞中又自毀於器用盜鑄者𨿽殽雜而能增之爲器者日損之而莫知也此其禁患於不宻也是誠可宻也若夫羨錢之術則鼓鑄而已矣𨿽然盡鼓鑄所得何足以羨天下之錢且天地之產東南之銅或暫息而未復𨿽有咸陽孔僅之巧何以致之【同上建元以來用少縣官往往卽多銅山而鑄錢亦盜鑄不可勝數云云於是以東郭咸陽孔僅爲大司農丞領鹽鐵事而桑羊貴幸咸陽齊之大鬻鹽孔僅南陽大冶皆置產累千金】噫不知夫造楮之獘驅天下之錢內積於府庫外藏於富室而欲以禁錢鼓鑄益之耶且錢之所以上下尊之其權盡重於百物者爲其能通百物之用也積而不發則無異於一物銅性融液月鑠嵗化其朘天下之寶亦已多矣夫徒知錢之不可以不積而不知其障固而不流徒知積之不可以不多而不知其已聚者之不防役楮於外以代其勞而天下有坐鎭莫移之錢此豈智者之所爲哉豈其思慮之有未及哉故臣以謂推其有無之所自來不反手而可以除其患者也𨿽然壅天下之錢非上下之所欲也用楮之勢至於此也賫行者有千倍之輕兌鬻者有什一之獲則楮在而錢亡楮尊而錢賤者固其勢也貴莫如珠玉賤莫如泥沙至錢而平矣先王之用幣也錢居其一而後世之用錢也它幣至於皆廢誠以爲輕重之適也故天下之貨未有可輕於錢者也一朝而輕千倍曾不爲後日之計者何也此臣之所謂獘極而當反者也天下之事本無奇畫爲奇畫者小人之自便以干其君者也不聽也𨿽然臣又有疑焉計今之錢自上而下者有兵之料有吏之俸自下而上者州縣倚鹽酒雜貨之入民之賣易以輸送者大抵皆金錢也故𨿽設虛劵以陰納天下之錢而猶未至於盡藏而不用方今之事比於前世則錢旣已多矣而猶患其少者何也古之盛世錢未嘗不貴而物未嘗不賤漢宣帝時谷至石五錢所以立常平之法【同上宣帝卽位用吏多選賢良百姓安土嵗數丰穣谷至石五錢農人少利大司農耿壽昌遂曰令邊郡皆築倉以穀賤時增其價而糴以利農谷貴時減價而糶名曰常平倉民便之上乃下詔賜壽昌爵闗內侯】唐太宗新去隋亂【唐太宗贊盛哉太宗之烈也其除隋之亂比迹湯武】而致富彊米斗十錢或上爲率【虞世南上聖徳論四年天下大治流防者或歸鄕裏米斗三四錢】何者治安則物蕃物蕃則民不求而皆足是故錢無所用往者東南爲稻米之區石之中價財三四百耳嵗常出以供京師而資其錢今其中價旣十倍之矣不幸有水旱不可預計惟極南之交廣與素曠之荊襄米斗乃或上百錢爲率耳然大要天下百物皆貴而錢賤瓠果蓏魚鼈牛彘凢山澤之所產無不盡取非其有不足也而何以至此且漢唐之賦祿較之於吾宋其用錢之增爲若干以承平之賦祿較之於今日其用錢之增又若干東南之賦貢較承平之所入者其錢之增又若干昔何爲而有餘今何爲而不足然則今日之患錢多而物少錢賤而物貴也明矣天下惟中民之家衣食或不待錢而粗具何者其農力之所得者足以取也而天下之不爲中民者十六是故常割中民以奉之故錢貨紛紛於市而物不能多出於地夫持空錢以制物猶不可而況於持空劵以制錢乎然則天子與大臣當知其本而已矣

十先生奧論注續集卷十三

欽定四庫全書

十先生奧論注續集卷十四

進論

鄭湜君體一【此篇論聖質非可恃聖學所當本】

有聖質必有聖學質非聖人之所恃也有聰明聖知天縱之質而不知至學之本其於天下國家必有悖理傷道不中節者矣終不可入於聖人之域堯舜禹湯文武之所以聖非特其質過人以有堯舜禹湯文武之學也堯舜禹湯文武所以不作於後世者豈後世之君絕無堯舜禹湯文武之質哉數聖人學不傳也漢髙祖豁達大度寛仁愛人【髙祖紀寛仁愛人意豁如也常有大度】其質固有於詩書者然𨿽銷印輟洗從諌如流【酈食其欲立六國後漢王刻印張良發八難漢王令趣銷印又沛公踞牀使兩女子洗郡生不拜長揖日不宜踞見長者於是沛公起攝衣從之】而溺愛易嫡爭臣不能捄諌【上欲廢太子立戚夫人子趙王如意張良曰此難以口舌爭也】誅秦蹙項𨿽方此其壯而傾鵕冠之婉媚公卿乃因以關說【佞幸傳漢興佞幸寵臣髙祖時則有借孺非有才能但以婉媚貴幸與上臥起公卿皆因闗說】其雄略𨿽足以駕馭桀猾而伉廉嫚侮商山之老齊魯大儒終不肯從之遊【張良傳四人年老皆以上嫚侮士故逃匿山中又叔孫通傳召魯諸生三十人魯有二生不肯行】文帝恭儉黙化民以躬【刑法志文帝躬修黙化行天下】二十三年如一日可謂盛徳矣然惜百金之費不營露臺而賞賜弄臣累百鉅萬【文帝贊曰文帝卽位二十三年宮室苑囿無所增益以露臺直百金乃罷之見鄧通甚說尊幸之賞賜鉅方】稽古禮文謙遜未遑【賈誼傳誼以爲當興禮樂帝謙遜未遑又新垣平有玉杯之詐】而於玉杯之說及議制度封禪號稱寛厚而所學者申韓其與廷尉議刑常過於刻【儒林傳孝文本好刑名之言又盜玉環事詳見張釋之傳】唐太宗文武之才英烈之气自足髙出前古然優遊王魏人使諌【魏徴傳貞觀之初人使諌】而有不殺此老之恨【魏徴傳何時殺此田舍翁】力行仁義欲與三王比隆【魏徴傳此徴勸我行仁義旣效又膠王道彥傳贊欲與三代比隆】而窮兵伐遼乃欲求勝於隋氏【太宗伐遼詔李勣爲遼東道行軍大總管率兵二萬討之破其國】制度紀綱𨿽足爲子孫憑藉而家法不正父子兄弟之間爲有慙徳【太宗紀太子建成與齊王元吉謀害太宗未發太宗以兵入武門殺太子建成及齊王元吉】夫髙帝之度孝文之仁太宗之才𨿽古之聖君不過如是然而所蔽乃與庸主相類者何也可以爲聖賢之君者是質也其蔽不免類庸主者不得聖賢之學也使三主者挾如是之質而畱意於聖賢之學袪其所蔽擴而充之則功業所就豈止爲漢唐之君哉世之人主明智者或失於苛察果決者或暗於先入彊毅者或鄰於自用英銳者或喜功而貪利夫明智也果決也彊毅也英銳也皆明主之美質也天下所喜聞而欣道也然有是質而反以害治而便嬖姦巧之人從而窺伺其質之所向而陰投之滋其蔽而甚其惑者學不足用其是質也古之帝王亦豈外是質而能爲聖人哉然而心曠然無偏系嬖佞不能移功利機巧不能入𨿽明智足以照物而無先事之察𨿽果決足以主斷而無偏信之惑𨿽彊毅足以有立而無輕待臣下之意𨿽英銳足以有爲而無謀淺妄動之躁同是明智爾同是果決爾同是彊毅爾同是英銳爾然居之無所蔽用之而不偏者學之力也廣廈之下細旃之上畱意藝文表章經術親與經生儒士考論同異寧不曰學乎曰非聖賢所謂學也夫學者所以正其心也堯舜禹之所以精一【大禹謨人心惟危道心惟微惟精惟一允執厥中】湯之所以日新【仲虺之誥徳日新萬邦惟懷】文之所以純亦不已者【記中庸文王之所以爲文也純亦不已】果何所致力哉皆所從事於其心也何則心者萬物之一源聖人所以治天下之本也是心虛明純一則事之是非利害君子小人忠邪之情狀昭然吾前是心一差則防佞得而誘之左右得而蔽之憸巧得而乘之作於事害於政皆自端發耳天錫人主之質𨿽有所甚美必有所甚偏所謂明智也果毅也英銳也皆其所甚美而不能無偏也心能用其質則質之美者日以充大而偏處日以消融是心旣差則其病必於其質之偏處而發而並其質之所甚美者而汩亂之是以聖賢不恃其有過人之質日就月將體察其病之所從起而究其病根之所伏而治之至於學力純至足以化其質而不爲質所勝則其發也未有不中節者矣嗚呼此乃堯舜禹湯文武之所以作聖人之地又奚止於治天下哉人主幸而有可致之質不以堯舜禹湯文武所以爲學者爲學而自期望止於漢唐之君惜矣

君體二【此篇論人主有是權當有以用是權】

人主所制天下之命者權也權之在我𨿽不可一日脫於手然知操而不知縱知収而不知防知翕而不知張則權𨿽在我而我終無以用是權也有是權而不能用譬之於物非不枵然大也然挈之則不能運錯之地又懼有負之而去者不幾於廢物乎夫惟聖人者能屬人以權而權不下移舉天下之權攬於我而無吝權權移於下則國不立吝權以自用則國無與共功者然旣屬之人矣而不下移者操縱自我也我旣攬之而不吝於人者我提其要也世之人主不能自執天子之權故權移於下又恐權之下移執之而至於自用此所以兩失之也今夫人主所爲置宰輔捐爵祿而崇寵之者非以夫萬幾不可以自治故擇人而委之耶然則論議政事進退人才乃其職也若夫政事不出於中書而指防悉自於防意人才不繇於廟堂而驟遷驟罷於冥冥無據之中以此爲能収威福之柄在已又焉用彼相曰政事出於中書論議皆當耶人才由於廟堂進退皆能公耶使皆當而公則天子安用自勞哉旣不能皆當而公則夫天子自執其權者宜也曰吾惟擇其人而用之以議論進退之權而授之其或當耶否耶公耶私耶然後吾從而黜陟之如是則議論進退之權𨿽在宰相而黜陟宰輔之權實在人主也苟預疑不能爲公與當也而奪之權無誤於委任以制斷由已爲權柄昧於責成以齷齪順防爲忠純使材者郁蓄而無所施不才者得以黙黙而安其愚則成敗是非之責盡歸於人主而威福之柄乃陰奪於私門烏在爲權在我也孰若授之權而懲其不公與其不當者使進得以效其忠退有所頋忌而不敢其委任之體豈不博大而責之術豈不甚精且覈耶且大臣之任自與有司不同人主之權又與臣下不同人主惟不自用乃能用人人主不用人而自用何異於臣下乎大臣侵有司之職猶且不可而況人主奪臣下之權乎夫天下之才之夥政事之繁決非一人聰明所能預吾旣疑大臣而不能屬之以權則夫所與議論進退此者果誰耶必左右曲躬附耳者得以售其姦矣然則吾之執權而自用乃姦人之幸也夫世之姦臣欲得其君之權非肆然而據之彼固陰有以使權移於已𨿽明主所不悟也何者明主必欲操天下之權彼惟因其欲操天下之權也故間摘事之可喜而說之使益奪臣下之權一侵則彼之益進明主惟見威福之出於已而不知彼實借吾權以行其則權實在彼也此人主所以喜奪大臣之權而忘其機柄之旁落也是以自古明主執權而自用者其遺患於國或甚於庸主漢宣帝懲霍氏之獘躬總核之政【宣帝贊孝宣之治信賞必罰綜核名實】𨿽甚尊寵丙魏然所與出納樞機裁可政事者皆出於中書尙書故其功𨿽足以中興然所以滋恭顯亦不薄也【循吏傳序漢世良吏於是爲盛稱中興焉又詳見恭石顯傳】光武號稱總權綱【本紀明謹政體總權綱量時度力舉無過事】然薄三公之任不付以事方其無事時權𨿽在人主繼之幼少而大柄委於內而無所屬故外戚閹宦乘間而竊之𨿽三公憤激而不能救之者權素奪也【太傅陳蕃上疏誅中官】夫二君天下之權而執之所以求爲無失也然其末流權歸於嬖戚乃有甚於大臣之専何也患生於所偏而勢失於所不料此操權者所深戒

相體一【此篇論大臣當自正君心始】

大臣欲相其君大有爲於天下者必自其正君心始何者心者將大有爲之本也心正則天下之事無不可爲者矣小人不待逐而去也政事不待更而修也心不先正今日逐一小人明日復用一小人今日修一政事明日復害一政事用力戛戛而愈疏矣假令其君能暫親君子逺小人屏私意立政事以與我戮力有爲於一時他日之敗必自其心之也傅之相髙宗也其反復啟沃之端惟曰典於學耳【書說命念終始典於學厥徳修罔覺】方商之中衰髙宗之所以夢想良弼者【書說命上夢帝賚子良弼其代予言】固欲與共中興之業也說起版築之間謀不及此者【孟告子上傅說舉於版築之間】蓋說之所恃與中興商家者髙宗之心先之以學以正其有爲之本則撻荊楚朝諸侯有天下固已在說與髙宗二人規摹中矣管仲一見桓公便許以霸業不數年九合諸侯一正天下功烈非不偉也【左僖公二十四年齊桓公置射鉤而使管仲相論語九合諸侯不以兵車管仲之力也又云管仲相桓公伯諸侯一匡天下】然仲不知正君之學以爲肉腐於爼酒腐於觴不足害霸及桓公之心一蠧則三姦擅國六嬖多寵齊敗掃地矣向來九合之功業齟齬而不立也仲之所以先正於君心者度其君不能聽則功業齟齬而不立也與其功業齟齬止於圖霸不成耳君心旣蠧其禍豈止於不霸哉觀仲之速成而遽壞則知傅說之相業所從來逺矣戰國之世上益急於就功名獨孟子以格君心爲已任以爲一正君而國定君不鄕道不志於仁而求爲之富彊是輔桀而富之也後世貶管仲最深者莫若孟子蓋學術之源殊也嗚呼傅說不作正君之事不復見孟軻旣沒正君之學不得其傳後之君子𨿽有致君澤物之意而不探古人之本忠智者能以謀謨舉天下之事功而已然知求治而未知正君也直亮者能危言正論繩君之愆謬而已然知規過而未知養徳也君不正治不可保也徳不養過不可勝攺也魏徴能使其君信其行義之說而不能救其晚節窮兵之失【魏徴傳帝謂羣臣曰此徴勸我行禮義旣效矣又太宗徵遼東歸後嘆曰魏徴若在使我必無是行】宋璟能使其君勵精以成開元之治而不能去其女寵奢侈之敗【張九齡贊開元間勵精求治故宋璟言聽計行】裴度能使其君果斷以成平蔡之功而不能止其貪利暱小人之害【韓愈頌平淮西碑云此蔡功惟斷乃成】夫喜功好大之心卽向者與徴力行之心也宗荒於女寵奢侈之心卽向者與璟勵精求治之心也憲宗貪利暱小人之心卽向者與度果斷成功之心也心一爾曷爲正於前遽變於後乎曰此非三宗之過也徴未死已有欲殺此翁之語【舊唐書曰何時殺此田舎翁】則太宗好諫之心已敗於此矣璟猶居相位宇文融遽以言利幸【宇丈融贊言利得幸者踵相躡皆本於融云】則宗侈心已萌於此矣度平蔡未歸李揆皇甫鏄已相【本傳皇甫鏄由聚斂句剝爲宰相】則憲宗明斷已荒於此矣吾謂璟與度知求治而未知正君之過也徴知正君矣然知規過而未知養徳之過也然則正君之術果何如哉邪正之機一也導人以邪者必委曲彌縫之然後陷於邪而不自知使其心果知邪之爲非寧肯從吾於邪乎況彊人以正者豈可以一趨而直入於正哉蓋嘗以易求之孟子而觀之正君之術焉坎之六四曰樽酒簋貳用缶納約自牖【見本卦】釋者曰牖明處也言人臣欲以忠信善道牖納之君者必自其明處乃能入也人心有所蔽有所明就其明處而導之推而入於所蔽則自悟矣暌之六二曰遇主於巷【見本卦】釋者曰巷致曲之地言當暌之世君心未合有不可直致其意者當盡誠致曲使之信合也孟子因齊宣王不忍一牛之死遽以爲是心可以合於王而語之王道者方其不忍殺一牛之時乃其仁心所發見也於此引而達之則油然生矣此納約自牖之義也宣王自言其好貨好色之疾孟子不直折其所好乃就其所好而爲之說也使之與民同者大抵色與貨與民同之則已之所好者必薄矣所以潛移其病根也此遇主於巷之義也大臣所以啟沃其君者豈止如諍臣徒彊之於言語口舌哉惟因其所明而悟入之使得其天理之本然致曲而達之使漸入而不苦其難夫然故道而弗牽彊而弗抑安居而不反君心庶其正乎或曰古之帝王正心誠意之學先已得於上故君臣之間以都兪訓誥相與磨礱浸潤之耳後世人主長生於深宮所以害其心者非一朝一夕也豈遽得而正諸曰是心天理之所寓也使天理可滅耶則吾不知天理果不可滅豈終不可感悟以復其正耶吾所以正之之術有未至耳

十先生奧論注續集卷十四

欽定四庫全書

十先生奧論注續集卷十五

進論

鄭湜

相體四【此篇論人主大臣皆當虛心不自用】

人主虛心不自用而用大臣大臣虛心不自用而用天下上下虛心俱不自用而天下之理得矣世之大臣有欲爲之主而功業不見於當世者問其故則曰人主不能忘已而用我委任不吾盡也施設不吾専也人主幸而忘已用我矣然同列嫉之舉朝齗齗圜視而攻之功業竟無所成就此其故又何也人主能虛心聽我我未能虛心以聽天下天下大物也人主且不敢自任虛心而寄之我我不虛心聼之而挾已以蓋物寜能使天下不我議乎夫所以不能虛心者非不知天下將議已也私意實其中而不能自勝也私意與公理相爲消長公理勝則謀𨿽不已出不忌其成功權𨿽不已専不懼其害已天下之事使天下之人議之而吾以天下之心聽之賢者才者若已有之賢者才者捨已從之胸中洞然無復有我則天下亦無以致不平之心於我矣惟夫私意旣勝於中謀必欲已是也權必欲已歸也合已者援之異已者去之勝已者抑之𨿽有至善不能入也𨿽有至蔽不能照也何者先有以拒之於內也古之知道者坐於廟堂之上同列不吾忌朝廷不吾議天下不吾惑者惟以公理勝其私意耳往者杜祁公爲相範韓富同在政府【仁宗朝杜衍範仲淹韓琦富弼】此數公者皆平日同於愛君憂國之人也至於議論之際杜公之所欲罪範公則以爲不可韓公之所是則又富公之所非其參差不合如此然杜公不以是而疑同列而同列亦不以此自疑時孫甫爲諌官蓋杜公所薦二三公所知也甫論保州之變罪樞府不時發則指杜公也非益兵之議牾抵大臣尢切則二三公也甫誠不阿其所好矣而諸公亦不惡其異已【並見言行錄】王荊公在政府方得君用事其所與同列者富曽唐趙也【神宗朝王安石富弼曽公亮唐介趙抃】𨿽舊徳宿望皆以議不合引去臺諌則溫公申公範忠宣公呂公誨也皆以詆訾新法罷給捨則範蜀公宋公敏求李公大臨蘇公頌也皆以封繳已行之命斥公方怨言者明道先生也及往議事公厲色待之明道曰天下事非一家私議願公平气以聽而荊公乃爲之媿夫慶曆諸公惟以公理自勝故其心曠然無所適莫爾荊公非不欲與當時賢者共一世之功名也顧私意闗系於中已無受之之地矣然荊公議事人主前如與朋友爭議於私室一語不合必反覆詰難待肯乃已何獨於天下之議使不得盡乎使荊公推我所以欲盡言於人主之意與人主所以虛心聽我之意蕩然與物通懷以參同異則一熙寕之政安有異日之紛紛哉後世此風益滋廟堂之上參裁一事除擬一吏則論議互起一語不契卽成私憾操說相異立黨相攻相軋以進相持以競事不問當否隨所主之人而罷行人不問賢愚隨所用之人而進退非特同列如此其齟齬也都司宰相之屬也事有依違不敢以臆見論正給捨所當預聞政事也多顧小嫌難於違覆臺諌所當論得失也語及廟堂則防短飾非以爲深忌省寺所以分職守也討論故實尋防比例皆觀望所主而後報立朝之士欲有所開說者必上不拂人主之防意下不迕大臣之主議然後敢出於口夫廟堂之詢謀不務以理相服而以勢相勝朝廷之議論又喜其逢已而惡其異已此所以黜陟不厭於人心舉動乖刺於物聽也曷若捐私意求至公忘已持議論之平於所當守矻然如砥柱不牽於眾而妄隨於所當從曠然如虛舟不以出於已者爲是使天下泯然無所議其好惡同異之迹嗚呼非純意於國事者其孰能與於此

國體二【此篇論深仁厚澤威徳權制】

爲國者𨿽深仁厚澤足以収天下之心必有威徳權制然後可以繩肅天下之勢有以収天下之心故其民優遊而無憾其上有以肅天下之勢故國彊立而不入於偸譬之生物也濡之以雨露暖之以日欣然皆生矣然必有揫斂堅凝之然後能成就其質苟爲不然則物之脆弱而腐敗朽蠧者相屬也將安用乎周之衰先王之澤猶在也然其勢不足以號召役制天下之諸侯卒廢而不振秦之亡其餘威猶足以抗禦四方之羣盜然人心已去終潰散而不可収故五行家曰周末無寒嵗秦亡無燠年周失之緩而秦失之急也嗚呼秦則過矣周之不振亦可悼也世之君子徒見古人用威之失慘裂而亟亡遂一切欲以溫涵容貸爲政以爲寛厚長者之道當如是名非不美也不知其徒防此名而設之不當刑賞不明政令不行百度垢翫駸駸乎入於潰墮委靡之域如痺痿之人四支𨿽存廢不可舉而論說之士方且以是爲出於祖宗相授之治體一定不可易之家法也是特未深究祖宗之治耳昔太祖受命不誅一人而天下定徵伐諸國將帥不敢以一毫妄殺戮四方降王皆得保其首領元勲宿將咸以功名終藩侯有不奉法苛虐百姓者曰吾斷不容之【並見通鑑長編】傳之子孫兵不得已而後用刑有所疑則必讞承平百年未嘗殺士𨿽州縣小吏亦無前世捶楚之辱而用法尢寛於齊民其所謂深仁厚澤涵濡天下使萬世思唫而不釋者蓋在是矣若夫官吏之黷貨貪冒用刑過差防量失平侵寃細民者大則棄市小則除籍朝廷近臣養安顧避者隨以貶斥將帥𨿽有大功小失紀律則奪其節制十年不問撫養士卒不吝賞賜稍有犯法者斬艾誅戮或至百數當是時也朝廷尊嚴官吏畏憚將士用命軍律整肅而至仁之道常行乎其間所以能削平僭僞混一區宇一洗五季積之俗而新之者有此具也太宗眞宗𨿽稍寛貸而威令間有出於不測者邊將擅奏事而械之獄執政迎合而還見其疏樞臣不習邊事而下易其位監司部內稍不治而奪賜削籍主糧之吏侵奪漕卒而斬腕以徇大索諸軍之凶猾者而盡鉗其頸此豈固爲是褊急哉所以時出而聳天下之媮也自是之後勢漸舒緩循習至於嘉祐內外苟簡政俗刓敝而天下之勢弛矣胥吏讙嘩當罪也而逐中書輦官悖緩當誅也而廢退宰相卒伍薄防賚至慢也而賞爲再行衛士逾宮垣大變也而姦不窮禮官責罰禮生振職也而坐以奪職軍人詈辱三司輕朝廷也而法官以爲非犯階級若是數者豈不近姑息之政乎吾仁宗之盛徳所以超絕漢唐之君者以其慈儉好生樂受忠言惡聞人過進退公卿大臣一出於至公涵養天下人才爲數世用此萬世子孫所當師法也然當全盛之時民窮國蹙官吏曠惰將士驕脆而不可用夷狄侵侮而莫之禦者以其偏而不舉之處在此故爾慶曆初仁祖亦深厭當世之敝欲振起之而用杜範韓富此四公所以革敝之術不過以立法制嚴按察抑僥幸振紀綱爲先者誠以欲起偏舉廢以扶天下之勢當如是耳論者不察祖宗仁徳之所在乃以其一時偏而受患之處以爲後世長治之規摹不亦惑乎曰熙丰之間嘗變前世之政而趍於嚴矣然宿未去而其患立至何也曰其所以制變者非也嘉祐之敝非法敝也祖宗之法具在而不舉也苟因祖宗之法而行之以彊毅吏可肅也兵可制也財可富也法令可信也熙丰大臣欲變嘉祐之敝乃並與祖宗之法而變之一時聚斂鍜錬之吏攘臂紛更以苛刻爲精明以生事爲風采大兵大獄數起宇內騷然此後世所以尢熙寕之苛急而欲襲嘉祐之寛縱而不深察其原也大抵厲威嚴於習寛之末奮剛彊於積弱之餘固俗之所駭而術之所難也哀帝誅斥權戚於元成之後欲則武宣以彊主威朝廷翕然以望至治然王嘉鄭崇之死不厭人心而讒邪愈肆徳宗初欲以法制起肅代之敝誅黎幹劉忠翼校中使按贓吏天下莫不震悚其後劉晏崔寜之事過於猜刻而藩鎭遂以讙嘩然則二君之嚴初未必非也其所以用嚴者非也今天下之勢嚴固未可廢也毋徒若熙寕爾

國體三【此篇論固根本不若求去其害根本】

言治者皆知以固根本爲先根本不固誠國之深憂也然不求其所以害根本者安在而謀去之徒曰吾欲固根本云者虛語也猶之論養生者孰不曰先養元气元气誠養生者所當先也然今有積病爲心腹不治之痼疾日夜消耗冦賊其元气未有方術可以除之𨿽使吐故納新葆神錬气之術畢試元气終不可得而養也方今無大兵革以戕天下之命無大誅戮以動天下之怨無大興役以勞天下之力其所以戕害天下之根本者果安在乎愚謂在於窮民之財而已嘗攷本朝寛厚之政𨿽三代無以逺過而理財之浚乃獨甚於秦漢而下者商君之於秦也不過使民務本業耕織以謀富彊爾後世猶以功利而羞稱之今耕桑者反困於重斂而不獲安本業矣桑孔之於漢也不過鹽鐡榷酤以佐軍興爾今之鹽鐡榷酤籠取苛宻又大酷於初矣以唐較之兩稅唐之貪法也五代繁重已非唐舊今之兩稅陰增巧取又不知其幾倍於唐唐漕東南米豆闗中嵗不過四十萬石曩時浮江淮入汴者嵗六百五十萬鹽利最盛於劉晏也嵗不過六百萬緡而熙寕以後嵗二千餘萬茶稅始刻於唐也嵗不過四十萬緍景徳初計三嵗之入七百餘萬大率緫一嵗正賦之最幾六倍於唐之數而和買免役經總皆前世所無也而數入倍於正稅然當全盛時天下已困於苦匱不支猶且鉤剝纎末頫拾仰取凡衰陋褊迫之策管商桑孔之所羞鄙而不爲者悉爲之矣此其故何也曰非有司之罪也勢也勢使之然兵農𨿽分兵猶出於農也漢之材官蹶張騎士皆郡國之民耳唐長徵之兵不過彍騎神策衛兵遇有調發而丁壯之民皆備徵伐國家無事時坐而衣食於縣官者常百萬也漢察孝廉大郡嵗不過二人尙亡應書者唐進士最盛嵗不過三十餘人今三嵗一舉士輒至數百漢二千石任職三嵗姑任一子今奏補入官者毎郊數百軍功入流特奏之冗不預焉漢初遺匈奴不過千金唐借突厥以興故厚爲之賂而旋以擒滅國家盛時嵗遺西北繒幣者常以百萬漢之宗子自王降而侯侯降而庶子無復爵土蓋有去而爲民者國家無親疏皆養於縣官其後復授以環衛於是廩祿之費多於百官又三嵗一郊而大賚中外以差受賜所費萬億帑廩爲之一空此數者皆耗財之源而前世所未有所以取財之浚尢盛於前世也嗚呼秦漢何以爲國乎今郡縣催科一按舊籍𨿽無加賦之名而一縑之入不啻於兩縑一斛之輸或贏於三斛民日以削利日以侵此病不治人愁國憊凜凜乎未知所底止欲根本之固其可得耶爲今之計將更求丰財之說乎盍亦反而就其所以費財者而圖之乎假令仍今賦斂之政不爲之少損以紓斯民亦無以自活矣況未贍無涯之費而更無寛卹之策是東野之禦已窮而復鞭其後也今財賦之數極於斯矣惟大立制度以爲經久之計凡郊廟乘輿之奉宮禁嬪禦之用宗室戚裏之澤秩祿賜予之目百官庶府之數入仕遷補之法閹官雜流之秩工技營造之章程戎械馬政之利害兵籍軍功之廋隠降胡荒傖之浮冗一切去其蠧敝之有根穴者而撙節之以趨乎約日撫養戰士儲偫邊計之外不以一毫不急之費而耗生民之膏血凡朝廷財用之權一切歸之有司使推見出入盈縮足以相通而後儲其贏凡省所下於郡縣使於常賦外應辦而州縣因之巧爲科斂以應上需之外而又取其羨以供郡縣間妄用而一切峻爲之禁使就法度如此庶幾民可少瘳國可以紓乎或曰裁損浮冗嘗試於願治之初而不效矣曰非策之不效行之不力也且以祖宗之事防之公主在宮中俸不過月五千其餘後宮大抵皆薄宮人所服但皂綈今度支宮中之俸月幾四百萬矣近侍官不過刺史又其後不過畱後而俸有或止於七百者近或一歲超拜四使而此法不行華居厚奉往往極於豪靡矣西北守將與彊冦對壘各十餘年位不過防團未嘗有遷官移鎭之寵今諸將平居無汗馬之功而援節建旄者相繼閣職國初不過三五員其後又以七人爲限惜此以處勲舊賞戰勇也今權戚之家可以夤緣而得者日以猥多書殿內閣慶曆間不過十員以爲除授太廣今執政從臣驟遷驟罷率得美職而去一嵗任子之數千牛齋郎宅貟不過十數宰相執政只賜子一官此建隆法也今之奏防猥冗未嘗限也宗室近屬初授不過殿直供奉非遇異恩不遷此景祐以前法也今之防屬冗食非任職者皆計嵗而遷也若此類者縱未如祖宗之舊亦在所當損也向者不過省卿監郎曹數員而止耳外臺官屬十百而止耳百司嵗月之賞格而止耳其大若宮掖貴戚者置不敢議也譬啜藥者惡其苦口不能及劑欲已百年之疾者其不效固宜也曰舉一切浮費而削之固便於國矣如咈眾賈怨何曰昔嘉祐減奏補之例治平增磨勘之限熙寧裁宗子受官之法豈不咈世戾俗乎然當時力行之亦莫敢議誠事極勢旣則當反也今民窮矣而上不知國空矣而費不止忽有水旱邊鄙之憂殆將潰裂四出矣寜可避患偸安嵗月而不爲之所乎

國體四【此篇論天下大利乃大害之所伏】

天下之大利天下大害之所伏也享其利也深則其爲害也必毒何者利極而害反也聖人處天下之利而不敢貪其美者懼其反而有甚於此也居寒者利燠之適執熱者利淸之快𨿽甚而不厭也然燠甚則寒伏於內春之日其反也爲疫淸甚則熱伏於內秋之日其仄也爲瘧此利極而反之之勢也和親之利尙矣愚謂享和之利者未有如本朝蹈和之害者亦未有如本朝昔匈奴之盛也漢人折節於和者屢矣孝文𨿽遣使諭意冠蓋相望然乍和乍叛嫚辱之聲常至於中國竟孝文之世和凡三議矣輒不數嵗邊鄙復聳景徳講解之後南北之盟百年不寒中國𨿽捐金繒嵗百萬而晏然無北頋之憂被邊之民老死不見兵革其爲利豈不大優於前世乎然匈奴之敗約也不過淩轢邊吏敗一守殺一郡尉其甚警也候騎至雍甘泉耳漢遣將軍興數萬之眾驅之出境則罷而歸矣寶元間元昊伺中國久安而竊發舉天下兵革之西敗北不支北方乘之中國震動猝無可禦之策終於屈軆增幣以紓難而天下之力頋困矣及靖康之變轔轢闗河絕江薄海如踐無人之境其爲害蓋曠古所未有也方其百年締好之歡固足爲弭兵息民之盛節矣然使中國驕懦脆弱忘戰而不知兵凡累世涵養生息之生齒一旦令屠於邊地潰爛而莫之救者亦自百年之好也漢人惟未嘗久於和也故不見其利亦不見其害我惟利於久而不察勢變之將返也所以蹈其害而不悟然中世以來賢士大夫謀國往往多守和議者利未極而未覩其害也近世士大夫猶以和爲經逺而不懲旣往之害者偸取一時之利以自便耳紹興之和欲借慶曆之遺策也向者之和欲祖紹興之遺策也愚謂和莫失於紹興向者之和不足咎也譬之失足於險者肩背半折當是時得良醫乘其血气未定而亟療之扶其髖髀之揺者【髖古官反髀亦弭反】續其血脈之絕者所忍特一時暝之苦耳遂可復爲全人有姑息之醫曰姑存其半體之未廢者而捐其廢者以予疾候血气旣平而後爲之圖不知血气一定不復屬則半廢之體頑然爲異物矣南渡之初南北相距十餘年兵勢方振邊形漸壯吾之健將稍出而收復之機可乘公卿銜不忍事讎之憤將士懷因鋒北向之志兩河之臣屬服降者未堅南北之勢未分而中原之望未絕此猶肩背初失血气猶未定也謀者不乘其急而療之乃割棄而與之和旣盟之後中原衣冠之裔弭首而爲之用耳謳吟思歸之民老死而無幾矣山河形勝之地據固而勢堅矣吾士卒皆生長卑薄無復西北之健矣將帥皆後來輕剽無復百戰之餘矣公卿皆安於東南北方之事非所習矣南北之形旣成此如半廢之體旣頑然爲二物後非有神醫挾千金之劑未易療也故曰和莫失於紹興向者之和不足咎也今勇者謀則恥旣和之屈欲輕較苛禮以敗和怯者之謀則謂非和無以爲安而憂敵之敗和二者皆非也昔孫權駕馭一方之豪傑兵精將勇而嘗屈於魏趙咨曰是其雄略也今吾果能隠忍以就大事則夫區區之苛禮不足爲國輕重者又何用深校以警敵而泄吾機乎晉自渡江之後未嘗一介使北石勒求好焚其幣而卻之而晉猶不失爲東南自立之勢今吾爲國不謀所以自立使敵莫吾窺而長欲恃敵之和以爲安可乎向者之和𨿽不足咎所可咎者尋好餘十年矣謀國者竟未有一定之規模向者守議者曰吾財未丰也吾兵未練也吾將未擇也姑以和爲欵敵之謀耳今財視未和之前果加丰乎兵視未和之前果加練乎將視未和之前果加擇乎驟牽於勇者防縱之說則決意北向遷移師屯增繕營壘創立敖廥臨遣使介輕挑邊釁中外騷然自以爲一師出隴蜀一師出淮甸矣及其牽於怯者顧畏之說則又議論齟齬規畫中棄師屯還矣營壘徹矣敖廥廢矣橫使驟至失色相沮去則晏然無所復爲若遂以和之利爲眞足賴矣勇怯不倫如此規模安在哉諺曰射幸數跌不如審發輕舉妄動誠不可然漢賊不兩立王業不偏安此古人之所深憂而不敢寧處也或者懲於妄以爲生事僥功遂一切以養患爲安靜保國之術乃所謂偸一時之利以自安者爾諸葛亮居漢中一年爾所糾合四方之精銳殆減三之一息兵將二十年精銳日消是坐而自破也他日新進之將未試之兵何以應猝耶鳴呼蹈和之害也有甚於前日也

十先生奧論注續集卷十五

