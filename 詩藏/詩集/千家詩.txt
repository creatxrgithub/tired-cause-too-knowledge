千家詩

卷一

五言絕句

春眠

﹝唐﹞孟浩然

春眠不覺曉﹐處處聞啼鳥。

夜來風雨聲﹐花落知多少。

訪袁拾遺不遇

﹝唐﹞孟浩然

洛陽訪才子﹐江嶺作流人。

聞說梅花早﹐何如此地春。

送郭司倉

﹝唐﹞王昌齡

映門淮水綠﹐畱騎主人心。

明月隨良掾﹐春潮夜夜深。

洛陽道

﹝唐﹞儲光羲

大道直如發﹐春來佳气多。

五陵貴公子﹐雙雙嗚玉珂。

獨坐敬亭山

﹝唐﹞李白

眾鳥髙飛盡﹐孤云獨去閒。

相看兩不厭﹐只有敬亭山。

登鸛鶴樓

﹝唐﹞王之渙

白日依山盡﹐黃河入海流。

欲窮千里目﹐更上一層樓。

觀永樂公主入番

﹝唐﹞孫逖

邊地鶯花少﹐年來未覺新。

美人天上落﹐龍塞始應春。

伊州歌

﹝唐﹞金昌緒

打起黃鶯兒﹐莫教枝上啼。

啼時驚妾夢﹐不得到遼西。

左掖梨花

﹝唐﹞丘爲

冷艷全欺雪﹐餘香乍入衣。

春風且莫定﹐吹向玉階飛。

思君恩

﹝唐﹞令狐楚

小苑鶯歌歇﹐長門蝶舞多。

眼看春又去﹐翠輦不曾過。

題袁氏別業

﹝唐﹞賀知章

主人不相識﹐偶坐爲林泉。

莫謾愁沽酒﹐囊中自有錢。

夜送趙縱

﹝唐﹞楊炯

趙氏連城璧﹐由來天下傳。

送君還舊府﹐明月滿前川。

竹裏館

﹝唐﹞王維

獨坐幽篁裏﹐彈琴復長嘯。

深林人不知﹐明月來相照。

送朱大入秦

﹝唐﹞王維

避人五陵去﹐寶劍值千金。

分手脫相贈﹐平生一片心。

長干行

﹝唐﹞崔顥

君家在何處﹖妾住在橫塘。

停船暫借問﹐或恐是同鄕。

詠史

﹝唐﹞髙適

尙有綈袍贈﹐應憐範叔寒。

不知天下士﹐猶作布衣看。

罷相作

﹝唐﹞李適之

避賢初罷相﹐樂聖且銜杯。

爲問門前客﹐今朝幾个來。

逢俠者

﹝唐﹞錢起

燕趙悲歌士﹐相逢劇孟家。

寸心言不盡﹐前路日將斜。

江行望匡廬

﹝唐﹞錢起

咫尺愁風雨﹐匡廬不可登。

只疑雲霧窟﹐猶有六朝僧。

答李浣

﹝唐﹞韋應物

林中觀易罷﹐溪上對鷗閒。

楚俗饒詞客﹐何人最往還。

秋風引

﹝唐﹞劉禹錫

何處秋風至﹐蕭蕭送雁羣。

朝來入庭樹﹐孤客最先聞。

秋夜寄丘員外

﹝唐﹞韋應物

懷君屬秋夜﹐散步詠涼天。

山空松子落﹐幽人應未眠。

秋日

﹝唐﹞耿湋

返照入閭巷﹐憂來誰共語。

古道少人行﹐秋風動禾黍。

秋日湖上

﹝唐﹞薛瑩

落日五湖遊﹐煙波處處愁。

浮沈千古事﹐誰與問東流。

宮中題

﹝唐﹞李昂

輦路生秋艸﹐上林花滿枝。

憑髙何限意﹐無復侍臣知。

汾上驚秋

﹝唐﹞蘇頲

北風吹白雲﹐萬里渡河汾。

心緒逢搖落﹐秋聲不可聞。

尋隱者不遇

﹝唐﹞賈島

松下問童子﹐言師采藥去。

只在此山中﹐云深不知處。

蜀道後期

﹝唐﹞張說

客心爭日月﹐來往預期程。

秋風不相待﹐先至洛陽城。

靜夜思

﹝唐﹞李白

牀前明月光﹐疑是地上霜。

舉頭望明月﹐低頭思故鄕。

秋浦歌

﹝唐﹞李白

白髮三千丈﹐離愁似个長。

不知明鏡裏﹐何處得秋霜。

贈喬侍郎

﹝唐﹞陳子昂

漢廷榮巧宦﹐云閣薄邊功。

可憐驄馬使﹐白首爲誰雄。

答五陵太守

﹝唐﹞王昌齡

仗劍行千里﹐微軀敢一言。

曾爲大梁客﹐不負信陵恩。

行軍九日思長安故園

﹝唐﹞岑參

彊欲登髙去﹐無人送酒來。

遙憐故園菊﹐應傍戰場開。

婕妤怨

﹝唐﹞皇甫冉

花枝出建章﹐鳳管發昭陽。

借問承恩者﹐雙蛾幾許長﹖

題竹林寺

﹝唐﹞朱放

歲月人間促﹐煙霞此地多。

殷勤竹林寺﹐更得幾回過﹖

過三閭廟

﹝唐﹞戴叔倫

沅湘流不盡﹐屈子怨何深﹗

日暮秋風起﹐蕭蕭楓樹林。

易水送別

﹝唐﹞駱賓王

此地別燕丹﹐壯士發衝冠。

昔時人已沒﹐今日水猶寒。

別盧秦卿

﹝唐﹞司空曙

知有前期在﹐難分此夜中。

無將故人酒﹐不及石尢風。

答人

﹝唐﹞太上隱者

偶來松樹下﹐髙枕石頭眠。

山中無歷日﹐寒盡不知年。

卷二

五言律詩

幸蜀回至劍門

﹝唐﹞李隆基

劍閣橫云峻﹐鑾輿出狩回。

翠屏千仞合﹐丹嶂五丁開。

灌木縈旗轉﹐仙云拂馬來。

乘時方在徳﹐嗟爾勒銘才。

和晉陵陸承相

﹝唐﹞杜審言

獨有宦遊人﹐偏驚物候新。

雲霞出海曙﹐梅柳渡江春。

淑气催黃鳥﹐晴光轉綠蘋。

忽聞歌古調﹐歸思欲沾巾。

蓬萊三殿侍宴奉敕詠終南山

﹝唐﹞杜審言

北斗掛城邊﹐南山倚殿前。

云標金闕回﹐樹杪玉堂懸。

半嶺通佳气﹐中峯繞瑞煙。

小臣持獻壽﹐長此戴堯天。

春夜別友人

﹝唐﹞陳子昂

銀燭吐靑煙﹐金尊對綺筵。

離堂思琴瑟﹐別路繞山川。

明月懸髙樹﹐長河沒曉天。

悠悠洛陽道﹐此會在何年。

長寧公主東莊侍宴

﹝唐﹞李嶠

別業臨靑甸﹐鳴鑾降紫霄。

長筵鵷鷺集﹐仙管鳳凰調。

樹接南山近﹐煙含北渚遙。

承恩咸已醉﹐戀賞未還鑣。

恩賜麗正殿書院賜宴應制得林字

﹝唐﹞張說

東壁圖書府﹐西園翰墨林。

誦詩聞國政﹐講易見天心。

位竊和羹重﹐恩叨醉酒深。

載歌春興曲﹐情竭爲知音。

送友人

﹝唐﹞李白

靑山橫北郭﹐白水繞東城。

此地一爲別﹐孤篷萬里徵。

浮雲遊子意﹐落日故人情。

揮手自玆去﹐蕭蕭斑馬鳴。

送友人入蜀

﹝唐﹞李白

見說蠶叢路﹐崎嶇不易行。

山從人面起﹐云傍馬頭生。

芳樹籠秦棧﹐春流繞蜀城。

升沈應已定﹐不必問君平。

次北固山下

﹝唐﹞王灣

客路靑山外﹐行舟綠水前。

潮平兩岸闊﹐風正一帆懸。

海日生殘夜﹐江春入舊年。

鄕書何處達﹐歸雁洛陽邊。

蘇氏別業

﹝唐﹞祖詠

別業居幽處﹐到來生隱心。

南山當戶牖﹐澧水映園林。

竹覆經冬雪﹐庭昏未夕陰。

寥寥人境外﹐閒坐聽春禽。

春宿左省

﹝唐﹞杜甫

花隱掖垣暮﹐啾啾棲鳥過。

星臨萬戶動﹐月傍九霄多。

不寢聽金鑰﹐因風想玉坷。

明朝有封事﹐數問夜如何﹖

題玄武禪師屋壁

﹝唐﹞杜甫

何年顧虎頭﹐滿壁畫滄州。

赤日石林气﹐靑天江海流。

錫飛常近鶴﹐杯渡不驚鷗。

似得廬山路﹐眞隨惠遠遊。

終南山

﹝唐﹞王維

太乙近天都﹐連山到海隅。

白雲回望合﹐靑靄入看無。

分野中峯變﹐陰晴眾壑殊。

欲投何處宿﹐隔水問樵夫。

登總持閣

﹝唐﹞岑參

髙閣逼諸天﹐登臨近日邊。

晴開萬井樹﹐愁看五陵煙。

檻外低秦嶺﹐窗中小渭川。

早知淸淨理﹐常願奉金仙。

寄左省杜拾遺

﹝唐﹞岑參

聯步趨丹陛﹐分曹限紫薇。

曉隨天仗入﹐暮惹禦香歸。

白髮悲花落﹐靑雲羨鳥飛。

聖朝無闕事﹐自覺諫書稀。

登兗州城樓

﹝唐﹞杜甫

東郡趨庭日﹐南樓縱目初。

浮雲連海岱﹐平野入靑徐。

孤嶂秦碑在﹐荒城魯殿余。

從來多古意﹐臨眺獨躊躇。

杜少府之任蜀州

﹝唐﹞王勃

城闕輔三秦﹐風煙望五津。

與君離別意﹐同是宦遊人。

海內存知己﹐天涯若比鄰。

無爲在歧路﹐兒女共沾巾。

送崔融

﹝唐﹞杜審言

君王行出將﹐書記遠從徵。

祖帳連河闕﹐軍麾動洛城。

旌旗朝朔气﹐笳吹夜邊聲。

坐覺煙塵少﹐秋風古北平。

扈從登封途中作

﹝唐﹞宋之問

帳殿郁崔嵬﹐仙遊實壯哉﹗

曉云連幕捲﹐夜火雜星回。

谷暗千旗出﹐山鳴萬乘來。

扈從良可賦﹐終乏掞天才。

題義公禪房

﹝唐﹞孟浩然

義公習禪寂﹐結宇依空林。

戶外一峯秀﹐階前眾壑深。

夕陽連雨足﹐空翠落庭陰。

看取蓮花淨﹐方知不染心。

醉後贈張九旭

﹝唐﹞髙適

世上漫相識﹐此翁殊不然。

興來書自聖﹐醉後語尢顚。

白髮老閒事﹐靑雲在目前。

牀頭一壺酒﹐能更幾回眠。

玉臺觀

﹝唐﹞髙適

浩劫因王造﹐平臺訪古遊。

彩雲蕭史駐﹐文字魯恭畱。

宮闕通羣帝﹐乾坤到十洲。

人傳有笙鶴﹐時過北山頭。

觀李固請司馬弟山水圖

﹝唐﹞杜甫

方丈渾連水﹐天臺總映云。

人間長見畫﹐老去限空聞。

範蠡舟偏小﹐王喬鶴不羣。

此生隨萬物﹐何處出塵氛。

旅夜書懷

﹝唐﹞杜甫

細艸微風岸﹐危檣獨夜舟。

星垂平野闊﹐月湧大江流。

名豈文章著﹐官因老病休。

飄飄何所似﹐天地一沙鷗。

登嶽陽樓

﹝唐﹞杜甫

昔聞洞庭水﹐今上嶽陽樓。

吳楚東南坼﹐乾坤日月浮。

親朋無一字﹐老病有孤舟。

戎馬關山北﹐憑軒涕泗流。

江南旅情

﹝唐﹞祖詠

楚山不可極﹐歸路但蕭條。

海色晴看雨﹐江聲夜聽潮。

劍畱南斗近﹐書寄北風遙。

爲報空潭橘﹐無媒寄洛橋。

宿龍興寺

﹝唐﹞綦毋潛

香剎夜忘歸﹐松淸古殿扉。

燈明方丈室﹐珠系比丘衣。

白日傳心淨﹐靑蓮諭法微。

天花落不盡﹐處處鳥銜飛。

破山寺後禪院

﹝唐﹞常建

淸晨入古寺﹐初日照髙林。

曲徑通幽處﹐禪房花木深。

山光悅鳥性﹐潭影空人心。

萬籟此俱寂﹐惟聞鐘磬音。

題松汀驛

﹝唐﹞張佑

山色遠含空﹐蒼茫澤國東。

海明先見日﹐江白迥聞風。

鳥道髙原去﹐人煙小徑通。

那知舊遺逸﹐不在五湖中。

聖果寺

﹝唐﹞釋處默

路自中峯上﹐盤回出薜蘿。

到江吳地盡﹐隔岸越山多。

古木叢靑藹﹐遙天浸白波。

下方城郭近﹐鐘磬雜笙歌。

野望

﹝唐﹞王績

東臯薄暮望﹐徙倚欲何依。

樹樹皆秋色﹐山山惟落暉。

牧人驅犢返﹐獵馬帶禽歸。

相顧無相識﹐長歌懷采薇。

送著作佐郎崔融等從梁王東徵

﹝唐﹞陳子昂

金天方肅殺﹐白露始專徵。

王師非樂戰﹐之子愼佳兵。

海气侵南部﹐邊風掃北平。

莫賣盧龍塞﹐歸邀麟閣名。

攜妓納涼晚際遇雨

﹝唐﹞杜甫

其一

落日放船好﹐輕風生浪遲。

竹深畱客處﹐荷淨納涼時。

公子調冰水﹐佳人雪藕絲。

片雲頭上黑﹐應是雨催詩。

其二

雨來沾席上﹐風急打船頭。

越女紅裙濕﹐燕姬翠黛愁。

纜侵堤柳系﹐幔捲浪花浮。

歸路翻蕭颯﹐陂塘五月秋。

宿雲門寺閣

﹝唐﹞孫逖

香閣東山下﹐煙花象外幽。

懸燈千嶂夕﹐捲幔五湖秋。

畫壁余鴻雁﹐紗窗宿鬥牛。

更疑天路近﹐夢與白雲遊。

秋登宣城謝眺北樓

﹝唐﹞李白

江城如畫裏﹐山晚望晴空。

兩水夾明鏡﹐雙橋落彩虹。

人煙寒橘柚﹐秋色老梧桐。

誰念北樓上﹐臨風懷謝公。

臨洞庭

﹝唐﹞孟浩然

八月湖水平﹐涵虛混太淸。

气蒸云夢澤﹐波撼嶽陽城。

欲濟無舟楫﹐端居恥聖明。

坐觀垂釣者﹐徒有羨魚情。

過香積寺

﹝唐﹞王維

不知香積寺﹐數里入雲峯。

古木無人徑﹐深山何處鐘。

泉聲咽危石﹐日色冷靑松。

薄暮空潭曲﹐安禪制毒龍。

送鄭侍禦謫閩中

﹝唐﹞髙適

謫去君無恨﹐閩中我舊過。

大都秋雁少﹐只是夜猿多。

東路雲山合﹐南天瘴癘和。

自當逢雨露﹐行矣順風波。

秦州雜詩

﹝唐﹞杜甫

鳳林戈未息﹐魚海路常難。

候火雲峯峻﹐懸軍幕井乾。

風連西極動﹐月過北庭寒。

故老思飛將﹐何時議築壇。

禹廟

﹝唐﹞杜甫

禹廟空山裏﹐秋風落日斜。

荒庭垂橘柚﹐古屋畫龍蛇。

雲气生虛壁﹐江深走白沙。

早知乘四載﹐疏鑿控三巴。

望秦川

﹝唐﹞李頎

秦川朝望迥﹐日出正東峯。

遠近山河淨﹐逶迆城闕重。

秋聲萬戶竹﹐寒色五陵松。

有客歸歟嘆﹐淒其霜露濃。

同王徵君洞庭有懷

﹝唐﹞張謂

八月洞庭秋﹐瀟湘水北流。

還家萬里夢﹐爲客五更愁。

不用開書帙﹐偏宜上酒樓。

故人京洛滿﹐何日復同遊。

渡揚子江

﹝唐﹞丁仙芝

桂楫中流望﹐空波兩岸明。

林開揚子驛﹐山出潤州城。

海盡邊陰靜﹐江寒朔吹生。

更聞楓葉下﹐淅瀝度秋聲。

幽州夜歌

﹝唐﹞張說

涼風吹夜雨﹐蕭瑟動寒林。

正有髙堂宴﹐能忘遲暮心。

軍中宜劍舞﹐塞上重笳音。

不作邊城將﹐誰知恩遇深。

卷三

七言絕句

春日偶成

﹝唐﹞程顥

雲淡風輕近午天﹐

傍花隨柳過前川。

時人不識余心樂﹐

將謂偸閒學少年。

春日

﹝宋﹞朱熹

勝日尋芳泗水濱﹐

無邊光景一時新。

等閒識得東風面﹐

萬紫千紅總是春。

春宵

﹝宋﹞蘇軾

春宵一刻值千金﹐

花有淸香月有陰。

歌管樓臺聲細細﹐

秋千院落夜沈沈。

城東早春

﹝唐﹞楊巨源

詩家淸景在新春﹐

綠柳才黃半未勻。

若待上林花似錦﹐

出門俱是看花人。

春夜

﹝宋﹞王安石

金鑪香燼漏聲殘﹐

剪剪輕風陣陣寒。

春色惱人眠不得﹐

月移花影上欄桿。

初春小雨

﹝宋﹞韓愈

天街小雨潤如酥﹐

艸色遙看近卻無。

最是一年春好處﹐

絕勝煙柳滿皇都。

元日

﹝宋﹞王安石

爆竹聲中一歲除﹐

春風送暖入屠蘇。

千門萬戶曈曈日﹐

總把新桃換舊符。

上元侍宴

﹝宋﹞蘇軾

澹月疏星繞建章﹐

仙風吹下禦鑪香。

侍臣鵠立通明殿﹐

一朵紅雲捧玉皇。

立春偶成

﹝宋﹞張栻

律回歲晚冰霜少﹐

春到人間艸木知。

便覺眼前生意滿﹐

東風吹水綠參差。

打球圖

﹝宋﹞晁無咎

閶闔千門萬戶開﹐

三郎沈醉打球回。

九齡已老韓休死﹐

無復明朝諫疏來。

宮詞

﹝宋﹞林洪

金殿當頭紫閣重﹐

仙人掌上玉芙蓉。

太平天子朝元日﹐

五色云車駕六龍。

其二

﹝宋﹞林洪

殿上衮衣明日月﹐

硯中旗影動龍蛇。

縱橫禮樂三千字﹐

獨對丹墀日未斜。

詠華淸宮

﹝唐﹞王建

行盡江南數十程﹐

曉風殘月入華淸。

朝元閣上西風急﹐

都入長楊作雨聲。

淸平調詞

﹝唐﹞李白

云想衣裳花想容﹐

春風拂檻露華濃。

若非羣玉山頭見﹐

會向瑤臺月下逢。

題邸間壁

﹝宋﹞鄭會

酴醿香夢怯春寒﹐

翠掩重門燕子閒。

敲斷玉釵紅燭冷﹐

計程應說到常山。

絕句

﹝唐﹞杜甫

兩个黃鸝鳴翠柳﹐

一行白鷺上靑天。

窗含西嶺千秋雪﹐

門泊東吳萬里船。

海棠

﹝宋﹞蘇軾

東風裊裊泛崇光﹐

香霧空蒙月轉廊。

只恐夜深花睡去﹐

故燒髙燭照紅妝。

淸明

﹝宋﹞王禹偁

無花無酒過淸明﹐

興味蕭然似野僧。

昨日鄰家乞新火﹐

曉窗分與讀書燈。

淸明

﹝唐﹞杜牧

淸明時節雨紛紛﹐

路上行人欲斷魂。

借問酒家何處有﹐

牧童遙指杏花村。

社日

﹝唐﹞張演

鵝湖山下稻粱肥﹐

豚柵雞棲對掩扉。

桑柘影斜春社散﹐

家家扶得醉人歸。

寒食

﹝唐﹞韓翃

春城無處不飛花﹐

寒食東風禦柳斜。

日暮漢宮傳蠟燭﹐

輕煙散入五侯家。

江南春

﹝唐﹞杜牧

千里鶯啼綠映紅﹐

水村山郭酒旗風。

南朝四百八十寺﹐

多少樓臺煙雨中。

上髙侍郎

﹝唐﹞髙蟾

天上碧桃和露種﹐

日邊紅杏倚云栽。

芙蓉生在秋江上﹐

不向東風怨未開。

絕句

﹝宋﹞僧志安

古木陰中系短篷﹐

杖藜扶我過橋東。

沾衣欲濕杏花雨﹐

吹面不寒楊柳風。

遊小園不值

﹝宋﹞葉紹翁

應嫌屐齒印蒼苔﹐

十扣柴扉九不開。

春色滿園關不住﹐

一枝紅杏出墻來。

客中行

﹝唐﹞李白

蘭陵美酒郁金香﹐

玉碗盛來琥珀光。

但使主人能醉客﹐

不知何處是他鄕。

題屏

﹝宋﹞劉季孫

呢喃燕子語梁間﹐

底事來驚夢裏閒。

說與旁人渾不解﹐

杖藜攜酒看芝山。

絕句漫興

﹝唐﹞杜甫

腸斷春江欲盡頭﹐

杖藜徐步立芳洲。

顚狂柳絮隨風舞﹐

輕薄桃花逐水流。

慶全庵桃花

﹝宋﹞謝枋得

尋得桃源好避秦﹐

桃紅又是一年春。

花飛莫遣隨流水﹐

怕有漁郎來問津。

玄都觀桃花

﹝唐﹞劉禹錫

紫陌紅塵拂面來﹐

無人不道看花回。

玄都觀裏桃千樹﹐

盡是劉郎去後栽。

再遊玄都觀

﹝唐﹞劉禹錫

百畝庭中半是苔﹐

桃花淨盡菜花開。

種桃道士歸何處﹐

前度劉郎今又來。

滁州西澗

﹝唐﹞韋應物

獨憐幽艸澗邊生﹐

上有黃鸝深樹鳴。

春潮帶雨晚來急﹐

野渡無人舟自橫。

花影

﹝宋﹞蘇軾

重重疊疊上瑤臺﹐

幾度呼童掃不開。

剛被太陽收拾去﹐

卻教明月送將來。

北山

﹝宋﹞王安石

北山輸綠漲橫陂﹐

直塹回塘灩灩時。

細數落花因坐久﹐

緩尋芳艸得歸遲。

湖上

﹝宋﹞徐元傑

花開紅樹亂鶯啼﹐

艸長平湖白鷺飛。

風日晴和人意好﹐

夕陽簫鼓幾船歸。

漫興

﹝唐﹞杜甫

糝徑楊花鋪白氈﹐

點溪荷葉疊靑錢。

筍根稚子無人見﹐

沙上鳧雛傍母眠。

春晴

﹝宋﹞王駕

雨前初見花間蕊﹐

雨後全無葉底花。

蜂蝶紛紛過墻去﹐

卻疑春色在鄰家。

春暮

﹝宋﹞曹豳

門外無人問落花﹐

綠陰冉冉徧天涯。

林鶯啼到無聲處﹐

靑艸池塘獨聽蛙。

落花

﹝宋﹞朱淑貞

連理枝頭花正開﹐

妒花風雨便相催。

願教靑帝常爲主﹐

莫遣紛紛點翠苔。

春暮遊小園

﹝宋﹞王淇

一從梅粉褪殘妝﹐

塗抹新紅上海棠。

開到荼蘼花事了﹐

絲絲夭棘出莓墻。

鶯梭

﹝宋﹞劉克莊

擲柳遷喬太有情﹐

交交時作弄機聲。

洛陽三月花如錦﹐

多少工夫織得成。

暮春卽事

﹝宋﹞葉采

雙雙瓦雀行書案﹐

點點楊花入硯池。

閒坐小窗讀周易﹐

不知春去幾多時。

登山

﹝唐﹞李涉

終日昏昏醉夢間﹐

忽聞春盡彊登山。

因過竹院逢僧話﹐

又得浮生半日閒。

蠶婦吟

﹝唐﹞謝枋得

子規啼徹四更時﹐

起視蠶稠怕葉稀。

不信樓頭楊柳月﹐

玉人歌舞未曾歸。

晚春

﹝唐﹞韓愈

艸木知春不久歸﹐

百般紅紫鬥芳菲。

楊花楡莢無才思﹐

惟解漫天作雪飛。

傷春

﹝宋﹞楊萬里

準擬今春樂事濃﹐

依然枉卻一東風。

年年不帶看花眼﹐

不是愁中卽病中。

送春

﹝宋﹞王令

三月殘花落更開﹐

小檐日日燕飛來。

子規夜半猶啼血﹐

不信東風喚不回。

三月晦日送春

﹝唐﹞賈島

三月正當三十日﹐

風光別我苦吟身。

共君今夜不須睡﹐

未到曉鐘猶是春。

客中初夏

﹝宋﹞司馬光

四月淸和雨乍晴﹐

南山當戶轉分明。

更無柳絮因風起﹐

惟有葵花向日傾。

有約

﹝宋﹞司馬光

黃梅時節家家雨﹐

靑艸池塘處處蛙。

有約不來過夜半﹐

閒敲棋子落燈花。

初夏睡起

﹝宋﹞楊萬里

梅子流酸濺齒牙﹐

芭蕉分綠上窗紗。

日長睡起無情思﹐

閒看兒童捉柳花。

三衢道中

﹝宋﹞曾幾

梅子黃時日日晴﹐

小溪泛盡卻山行。

綠陰不減來時路﹐

添得黃鸝四五聲。

卽景

﹝宋﹞朱淑貞

竹搖淸影罩幽窗﹐

兩兩時禽噪夕陽。

謝卻海棠飛盡絮﹐

困人天气日初長。

夏日

﹝宋﹞戴敏

乳鴨池塘水淺深﹐

熟梅天气半晴陰。

東園載酒西園醉﹐

摘盡枇杷一樹金。

晚樓閒坐

﹝宋﹞王安石

四顧山光接水光﹐

憑欄十里芰荷香。

淸風明月無人管﹐

並作南來一味涼。

山居夏日

﹝唐﹞髙駢

綠樹陰濃夏日長﹐

樓臺倒影入池塘。

水晶簾動微風起﹐

滿架薔薇一院香。

田家

﹝宋﹞範成大

晝出耘田夜績麻﹐

村莊兒女各當家。

童孫未解供耕織﹐

也傍桑陰學種瓜。

村居卽事

﹝宋﹞範成大

綠徧山原白滿川﹐

子規聲裏雨如煙。

鄕村四月閒人少﹐

才了蠶桑又插田。

題橊花

﹝宋﹞朱熹

五月橊花照眼明﹐

枝間時見子初成。

可憐此地無車馬﹐

顚倒蒼苔落絳英。

村晚

﹝宋﹞雷震

艸滿池塘水滿陂﹐

山銜落日浸寒漪。

牧童歸去橫牛背﹐

短笛無腔信口吹。

茅檐

﹝宋﹞王安石

茅檐常掃淨無苔﹐

花木成蹊手自栽。

一水護田將綠繞﹐

兩山排闥送靑來。

烏衣巷

劉禹錫

朱雀橋邊野艸花﹐

烏衣巷口夕陽斜。

舊時王謝堂前燕﹐

飛入尋常百姓家。

送元二使安西

﹝唐﹞王維

渭城朝雨浥輕塵﹐

客捨靑靑柳色新。

勸君更盡一杯酒﹐

西出陽關無故人。

與史朗中飲聽黃鶴樓上吹笛

﹝唐﹞李白

一爲遷客去長沙﹐

西望長安不見家。

黃鶴樓中吹玉笛﹐

江城五月落梅花。

題淮南寺

程顥

南去北來休便休﹐

白蘋吹盡楚江秋。

道人不是悲秋客﹐

一任晚山相對愁。

秋月

程顥

淸溪流過碧山頭﹐

空水澄鮮一色秋。

隔斷紅塵三十里﹐

白雲紅葉兩悠悠。

七夕

﹝宋﹞楊朴

未會牽牛意若何﹐

須邀織女弄金梭。

年年乞與人間巧﹐

不道人間巧已多。

立秋

﹝宋﹞劉翰

乳鴉啼散玉屏空﹐

一枕新涼一扇風。

睡起秋聲無覓處﹐

滿階梧葉月明中。

秋夕

﹝唐﹞杜牧

銀燭秋光冷畫屏﹐

輕羅小扇撲流螢。

天街夜色涼如水﹐

臥看牽牛織女星。

中秋月

杜牧

暮云收盡溢淸寒﹐

銀漢無聲轉玉盤。

此生此夜不長好﹐

明月明年何處看﹖

江樓有感

﹝唐﹞趙嘏

獨上江樓思渺然﹐

月光如水水如天。

同來玩月人何在﹐

風景依稀似去年。

題臨安邸

﹝宋﹞林升

山外靑山樓外樓﹐

西湖歌舞幾時休。

暖風薰得遊人醉﹐

直把杭州作汴州。

西湖

蘇軾

畢竟西湖六月中﹐

風光不與四時同。

接天蓮葉無窮碧﹐

映日荷花別樣紅。

飲湖上初晴後雨

﹝宋﹞蘇軾

水光瀲灩晴方好﹐

山色空蒙雨亦奇。

欲把西湖比西子﹐

淡妝濃抹總相宜。

入直召對選徳殿賜茶而退

﹝宋﹞周必大

綠槐夾道集昏鴉﹐

敕使傳宣坐賜茶。

歸到玉堂淸不寐﹐

月鉤初上紫薇花。

夏日登車蓋亭

﹝宋﹞蔡確

紙屏石枕竹方牀﹐

手倦拋書午夢長。

睡起莞然成獨笑﹐

數聲漁笛在滄浪。

眞玉堂作

﹝宋﹞洪咨夔

禁門深鎖寂無嘩﹐

濃墨淋漓兩相麻。

唱徹五更天未曉﹐

一墀月浸紫薇花。

竹樓

﹝唐﹞李嘉佑

傲吏身閒笑五侯﹐

西江取竹起髙樓。

南風不用蒲葵扇﹐

紗帽閒眠對水鷗。

直中書省

白居易

絲綸閣下文章靜﹐

鐘鼓樓中刻漏長。

獨坐黃昏誰是伴﹐

紫薇花對紫薇郎。

觀書有感﹝其一﹞

﹝宋﹞朱熹

半畝方塘一鑑開﹐

天光云影共徘徊。

問渠那得淸如許﹐

爲有源頭活水來。

泛舟

﹝宋﹞朱熹

昨夜江邊春水生﹐

艨艟巨艦一毛輕。

向來枉費推移力﹐

此日中流自在行。

冷泉亭

﹝宋﹞林稹

一泓淸可沁詩脾﹐

冷暖年來只自知。

流出西湖載歌舞﹐

回頭不似在山時。

冬景

蘇軾

荷盡已無擎雨蓋﹐

菊殘猶有傲霜枝。

一年好景君須記﹐

最是橙黃橘綠時。

楓橋夜泊

﹝唐﹞張繼

月落烏啼霜滿天﹐

江楓漁火對愁眠。

姑蘇城外寒山寺﹐

夜半鐘聲到客船。

寒夜

杜小山

寒夜客來茶當酒﹐

竹鑪湯沸火初紅。

尋常一樣窗前月﹐

才有梅花便不同。

霜月

﹝唐﹞李商隱

初聞徵雁已無蟬﹐

百尺樓臺水接天。

靑女素娥俱耐冷﹐

月中霜裏斗嬋娟。

梅

王淇

不受塵埃半點侵﹐

竹籬茅舍自甘心。

只因誤識林和靖﹐

惹得詩人說到今。

早春

﹝宋﹞白玉蟾

南枝才放兩三花﹐

雪裏吟香弄粉些。

淡淡著煙濃著月﹐

深深籠水淺籠沙。

雪梅

﹝宋﹞盧梅坡

梅雪爭春未肯降﹐

騷人閣筆費評章。

梅須遜雪三分白﹐

雪卻輸梅一段香。

雪梅﹝其二﹞

﹝宋﹞盧梅坡

有梅無雪不精神﹐

有雪無詩俗了人。

日暮詩成天又雪﹐

與梅井作十分春。

答鍾弱翁

﹝宋﹞牧童

艸鋪橫野六七里﹐

笛弄晚風三四聲。

歸來飽飯黃昏後﹐

不脫蓑衣臥月明。

秦淮夜泊

﹝宋﹞杜牧

煙籠寒水月籠沙﹐

夜泊秦淮近酒家。

商女不知亡國恨﹐

隔江猶唱後庭花。

歸雁

﹝唐﹞錢起

瀟湘何事等閒回﹐

水碧沙明兩岸苔。

二十五弦彈夜月﹐

不勝淸怨卻飛來。

題壁

無名氏

一團茅艸亂蓬蓬﹐

驀地燒天驀地空。

爭似滿鑪煨榾柮﹐

漫騰騰地暖烘烘。

卷四

七言律詩

早朝大明宮

﹝唐﹞賈至

銀燭朝天紫陌長﹐

禁城春色曉蒼蒼。

千條弱柳垂靑鎖﹐

百囀流鶯繞建章。

劍佩聲隨玉墀步﹐

衣冠身惹禦鑪香。

共沐恩波鳳池上﹐

朝朝染翰侍君王。

和賈舍人早朝

﹝唐﹞杜甫

五夜漏聲催曉箭﹐

九重春色醉仙桃。

旌旗日暖龍蛇動﹐

宮殿風微燕雀髙。

朝罷香煙攜滿袖﹐

詩成珠玉在揮毫。

欲知世掌絲綸美﹐

池上於今有鳳毛。

和賈舍人早朝

﹝唐﹞王維

絳幘雞人報曉籌﹐

尙衣方進翠云裘。

九天閶闔開宮殿﹐

萬國衣冠拜冕旒。

日色才臨仙掌動﹐

香煙欲傍衮龍浮。

朝罷須裁五色詔﹐

佩聲歸到鳳池頭。

和賈舍人早朝

﹝唐﹞岑參

雞鳴紫陌曙光寒﹐

鶯囀皇州春色闌。

金闕曉鐘開萬戶﹐

玉階仙仗擁千官。

花迎劍佩星初落﹐

柳拂旌旗露未乾。

獨有鳳凰池上客﹐

陽春一曲和皆難。

上元應制

﹝宋﹞蔡襄

髙列千峯寶炬森﹐

端門方喜翠華臨。

宸遊不爲三元夜﹐

樂事還同萬眾心。

天上淸光畱此夕﹐

人間和气閣春陰。

要知盡慶華封祝﹐

四十餘年惠愛深。

上元應制

﹝宋﹞王淇

雪消華月滿仙臺﹐

萬燭當樓寶扇開。

雙鳳雲中扶輦下﹐

六鰲海上駕山來。

鎬京春酒沾周宴﹐

汾水秋風陋漢才。

一曲升平人盡樂﹐

君王又進紫霞杯

侍宴

﹝唐﹞沈佺期

皇家貴主好神仙﹐

別業初開云漢邊。

山出盡如鳴鳳嶺﹐

池成不讓飲龍川。

妝樓翠幌教春住﹐

舞閣金鋪借日懸。

敬從乘輿來此地﹐

稱觴獻壽樂鈞天。

答丁元珍

﹝宋﹞歐陽修

春風疑不到天涯﹐

二月山城未見花。

殘雪壓枝猶有橘﹐

凍雷驚筍欲抽芽。

夜聞啼雁生鄕思﹐

病入新年感物華。

曾是洛陽花下客﹐

野芳𨿽晚不須嗟。

插花吟

﹝宋﹞邵雍

頭上花枝照酒卮﹐

酒卮中有好花枝。

身經兩世太平日﹐

眼見四朝全盛時。

況復筋骸粗康健﹐

那堪時節正芳菲。

酒涵花影紅光澑﹐

爭忍花前不醉歸。

寓意

﹝宋﹞晏殊

油壁香車不再逢﹐

峽云無迹任西東。

梨花院落溶溶月﹐

柳絮池塘淡淡風。

幾日寂寥傷酒後﹐

一番蕭瑟禁煙中。

魚書欲寄何由達﹐

水遠山長處處同。

寒食書事

﹝宋﹞趙鼎

寂寂柴門村落裏﹐

也教插柳紀年華。

禁煙不到粵人國﹐

上冢亦攜龐老家。

漢寢唐陵無麥飯﹐

山溪野徑有梨花。

一樽竟藉靑苔臥﹐

莫管城頭奏暮笳。

淸明

黃庭堅

佳節淸明桃李笑﹐

野田荒冢只生愁。

雷驚天地龍蛇蟄﹐

雨足郊原艸木柔。

人乞祭余驕妾婦﹐

士甘焚死不公侯。

賢愚千載知誰是﹐

滿眼蓬蒿共一丘。

淸明

﹝宋﹞髙菊卿

南北山頭多墓田﹐

淸明祭掃各紛然。

紙灰飛作白蝴蝶﹐

淚血染成紅杜鵑。

日落狐貍眠冢上﹐

夜歸兒女笑燈前。

人生有酒須當醉﹐

一滴何曾到九泉。

郊行卽事

程顥

芳原綠野恣行時﹐

春入遙山碧四圍。

興逐亂紅穿柳巷﹐

困臨流水坐苔磯。

莫辭盞酒十分勸﹐

只恐風花一片飛。

況是淸明好天气﹐

不妨遊衍莫忘歸。

秋千

﹝宋﹞僧惠洪

畫架雙裁翠絡偏﹐

佳人春戲小樓前。

飄揚血色裙拖地﹐

斷送玉容人上天。

花皮潤沾紅杏雨﹐

彩繩斜掛綠楊煙。

下來閒處從容立﹐

疑是蟾宮謫神仙。

曲江對酒﹝其一﹞

杜甫

一片花飛減卻春﹐

風飄萬點正愁人。

且看欲盡花經眼﹐

莫厭傷多酒入唇。

江上小堂巢翡翠﹐

苑邊髙冢臥麒麟。

細推物理須行樂﹐

何用浮名絆此身。

曲江對酒﹝其二﹞

杜甫

朝回日日典春衣﹐

每日江頭盡醉歸。

酒債尋常行處有﹐

人生七十古來稀。

穿花蛺蝶深深見﹐

點水蜻蜓款款飛。

傳與風光共流轉﹐

暫時相賞莫相違。

黃鶴樓

﹝唐﹞崔顥

昔人已乘黃鶴去﹐

此地空餘黃鶴樓。

黃鶴一去不復返﹐

白雲千載空悠悠。

晴川歷歷漢陽樹﹐

芳艸萋萋鸚鵡州。

日暮鄕關何處是﹐

煙波江上使人愁。

旅懷

﹝唐﹞崔塗

水流花謝兩無情﹐

送盡東風過楚城。

蝴蝶夢中家萬里﹐

杜鵑枝上月三更。

故園書動經年絕﹐

華發春催兩鬢生。

自是不歸歸便得﹐

五湖煙景有誰爭。

答李儋

韋應物

去年花裏逢君別﹐

今日花開又一年。

世事茫茫難自料﹐

春愁黯黯獨成眠。

身多疾病思田裏﹐

邑有流亡愧俸錢。

聞道欲來相問訊﹐

西樓望月幾回圓。

江村

杜甫

淸江一曲抱村流﹐

長夏江村事事幽。

自去自來梁上燕﹐

相親相近水中鷗。

老妻畫紙爲棋局﹐

稚子敲鍼作釣鉤。

多病所須惟藥物﹐

微軀此外更何求。

夏日

﹝宋﹞張文潛

長夏江村風日淸﹐

檐牙燕雀已生成。

蝶衣曬粉花枝午﹐

蛛网添絲屋角晴。

落落疏廉邀月影﹐

嘈嘈虛枕納溪聲。

久斑兩鬢如霜雪﹐

直欲樵漁過此生。

積雨輞川莊作

王維

積雨空林煙火遲﹐

蒸藜炊黍餉東菑。

漠漠水田飛白鷺﹐

陰陰夏木囀黃鸝。

山中習靜合朝槿﹐

松下淸齋折露葵。

野老與人爭席罷﹐

海鷗何事更相疑。

新竹

﹝宋﹞陸遊

插棘編籬謹護持﹐

養成寒碧映漣漪。

淸風掠地秋先到﹐

赤日行天午不知。

解籜時聞聲簌簌﹐

放梢初見影離離。

歸閒我欲頻來此﹐

枕簟仍教到處隨。

偶成

程顥

閒來無事不從容﹐

睡覺東窗日已紅。

萬物靜觀皆自得﹐

四時佳興與人同。

道通天地有形外﹐

思入風雲變態中。

富貴不淫貧賤樂﹐

男兒到此是豪雄。

表兄話舊

﹝唐﹞竇叔向

夜合花開香滿庭﹐

夜深微雨醉初醒。

遠書珍重何由達﹐

舊事淒涼不可聽。

去日兒童皆長大﹐

昔年親友半凋零。

明朝又是孤舟別﹐

愁見河橋酒幔靑。

遊月陂

程顥

月坡堤上四徘徊﹐

北有中天百尺臺。

萬物已隨秋气攺﹐

一樽聊爲晚涼開。

水心云影閒相照﹐

林下泉聲靜自來。

世事無端何足計﹐

但逢佳節約重陪。

秋興八首﹝其一﹞

杜甫

千家山郭靜朝暉﹐

日日江樓坐翠微。

信宿漁人還泛泛﹐

淸秋燕子故飛飛。

匡衡抗疏功名薄﹐

劉向傳經心事違。

同學少年多不賤﹐

五陵裘馬自輕肥。

秋興﹝其二﹞

杜甫

蓬萊宮闕對南山﹐

承露金莖霄漢間。

西望瑤池降王母﹐

東來紫气滿函關。

云移雉尾開宮扇﹐

日繞龍鱗識聖顏。

一臥滄江驚歲晚﹐

幾回靑瑣點朝班。

秋興﹝其三﹞

杜甫

玉露凋傷楓樹林﹐

巫山巫峽气蕭森。

江間波浪兼天湧﹐

塞上風雲接地陰。

叢菊兩開他日淚﹐

孤舟一系故園心。

寒衣處處催刀尺﹐

白帝城髙急暮砧。

秋興﹝其四﹞

杜甫

昆明池水漢時功﹐

武帝旌旗在眼中。

織女機絲虛夜月﹐

石鯨鱗甲動秋風。

波飄菇米沈云黑﹐

露冷蓮房墜粉紅。

關塞極天惟鳥道﹐

江湖滿地一漁翁。

月夜舟中

﹝宋﹞戴復古

滿船明月浸虛空﹐

綠水無痕夜气沖。

詩思浮沈檣影裏﹐

夢魂搖拽櫓聲中。

星辰冷落碧潭水﹐

鴻雁悲鳴紅蓼風。

數點漁燈依古岸﹐

斷橋垂露滴梧桐。

長安秋望

趙嘏

云物淒涼拂署流﹐

漢家宮闕動髙秋。

殘星幾點雁橫塞﹐

長笛一聲人倚樓。

紫艷半開籬菊靜﹐

紅衣落盡渚蓮愁。

鱸魚正美不歸去﹐

空戴南冠學楚囚。

新秋

杜甫

火雲猶未斂奇峯﹐

欹枕初驚一葉風。

幾處園林蕭瑟裏﹐

誰家砧杵寂寥中。

蟬聲斷續悲殘月﹐

螢焰髙低照暮空。

賦就金門期再獻﹐

夜深搔首嘆飛蓬。

中秋

﹝宋﹞李朴

皓魄當空寶鏡升﹐

雲間仙籟寂無聲。

平分秋色一輪滿﹐

長伴云衢千里明。

狡兔空從弦外落﹐

妖蟆休向眼前生。

靈槎擬約同攜手﹐

更待銀河澈底淸。

九日藍耕會飲

杜甫

老去悲秋彊自寬﹐

興來今日盡君歡。

羞將短髮還吹帽﹐

笑倩旁人爲正冠。

藍水遠從千澗落﹐

玉山髙並兩峯寒。

明年此會知誰健﹐

醉把茱萸仔細看。

秋思

陸遊

利欲驅人萬火牛﹐

江湖浪迹一沙鷗。

日長似歲閒方覺﹐

事大如天醉亦休。

砧杵敲殘深巷月﹐

梧桐搖落故園秋。

欲舒老眼無髙處﹐

安得元龍百尺樓。

與朱山人

杜甫

錦裏先生烏角巾﹐

園收芋栗未全貧。

慣看賓客兒童喜﹐

得食階除鳥雀馴。

秋水才深四五尺﹐

野航恰受兩三人。

白沙翠竹江村暮﹐

相送柴門月色新。

聞笛

趙嘏

誰家吹笛畫樓中﹐

斷續聲隨斷續風。

響遏行雲橫碧落﹐

淸和冷月到簾櫳。

興來三弄有桓子﹐

賦就一篇懷馬融。

曲罷不知人在否﹐

餘音嘹亮尙飄空。

冬景

劉克莊

晴窗早覺愛朝曦﹐

竹外秋聲漸作威。

命僕安排新暖閣﹐

呼童熨貼舊寒衣。

葉浮嫩綠酒初熟﹐

橙切香黃蟹正肥。

蓉菊滿園皆可羨﹐

賞心從此莫相違。

冬至

杜甫

天時人事日相催﹐

冬至陽生春又來。

刺繡五紋添弱綫﹐

吹葭六管動飛灰。

岸容待臘將舒柳﹐

山意衝寒欲放梅。

云物不殊鄕國異﹐

教兒且覆掌中杯。

梅花

林逋

眾芳搖落獨鮮妍﹐

占斷風情向小園。

疏影橫斜水淸淺﹐

暗香浮動月黃昏。

霜禽欲下先偸眼﹐

粉蝶如知合斷魂。

幸有微吟可相狎﹐

不須檀板共金樽。

左遷至藍關示侄孫湘

韓愈

一封朝奏九重天﹐

夕貶潮陽路八千。

本爲聖朝除獘政﹐

敢將衰朽惜殘年。

雲橫秦嶺家何在﹐

雪擁藍關馬不前。

知汝遠來應有意﹐

好收吾骨瘴江邊。

干戈

﹝宋﹞王中

干戈未定欲何之﹐

一事無成兩鬢絲。

蹤迹大綱王粲傳﹐

情懷小樣杜陵詩。

鶺鴒音斷人千里﹐

烏鵲巢寒月一枝。

安得中山千日酒﹐

酩然直到太平時。

歸隱

﹝宋﹞陳摶

十年蹤迹走紅塵﹐

回首靑山入夢頻。

紫綬縱榮爭及睡﹐

朱門𨿽富不如貧。

愁聞劍戟扶危主﹐

悶聽笙歌聒醉人。

攜取舊書歸舊隱﹐

野花啼鳥一般春。

山中寡婦

杜荀鶴

夫因兵亂守蓬茅﹐

麻薴裙衫鬢髮焦。

桑柘廢來猶納稅﹐

田園荒盡尙徵苗。

時挑野菜和根煮﹐

旋砍生柴帶葉燒。

任是深山最深處﹐

也應無計避徵徭。

送天師

﹝明﹞朱權

霜落芝城柳影疏﹐

殷勤送客出鄱湖。

黃金甲鎖雷霆印﹐

紅錦韜纏日月符。

天上曉行騎只鶴﹐

人間夜宿解雙鳧。

匆匆歸到神仙府﹐

爲問蟠桃熟也無。

送毛伯溫

﹝明﹞明世宗

大將南徵膽气豪﹐

腰橫秋水雁翎刀。

風吹鼉鼓山河動﹐

電閃旌旗日月髙。

天上麒麟原有種﹐

穴中螻蟻豈能逃。

太平待詔歸來日﹐

朕與先生解戰袍。

