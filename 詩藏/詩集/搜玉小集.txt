搜玉小集

提要搜玉小集

提要

《搜玉小集》﹐一卷﹐原本不著撰人名氏﹐考鄭樵《通誌藝文略》已載之﹐則其來甚舊﹐當爲唐人所輯無疑。舊目題凡三十七人﹐詩六十三首﹐此本但三十四人﹐詩六十一首。蓋毛晉重刋所釐定﹐所注考證頗詳。然胡鵠等三人有錄無詩﹐晉並刪其姓名﹐已非缺疑存舊之意。又﹐人缺其三而詩僅缺其二﹐不足分配三人﹐必有一人之詩混於他人者﹐則所訂亦未確也。其次第爲晉所亂﹐不可復考。旣不以人敍﹐又不以體分﹐編次參差重出疊見﹐莫能得其體例﹐徒以源出唐人﹐聊存舊本﹐以備參訂焉。

搜玉小集

○奉和禦制白鹿觀﹝或作鄭愔﹞

崔湜

禦旗探紫籙﹐仙仗辟丹丘。捧藥芝童下﹐焚香桂女畱。鸞歌無歲月﹐鶴語記春秋。臣朔何其幸﹐常陪漢武遊。

○奉和禦制平胡

裴漼

玄漠聖恩通﹐由來書軌同﹐忽聞窺月滿﹐相聚冦雲中﹐廟略占黃气﹐神兵出絳宮﹐將軍行逐虜﹐使者亦和戎﹐一舉轒轀滅。再麾沙朔空﹐直將威禁暴﹐非用武爲雄﹐飲至明軍禮﹐酬勲錫武功﹐干戈還載戢﹐文徳在唐風。

○同前

韓休

南牧正紛紛﹐長河起塞氛﹐玉兵徵選士﹐金鉞拜將軍﹐疉鼓搖邊吹﹐連旌暗朔云﹐妖星乘夜落﹐害气入朝分﹐始見幽烽警﹐俄看烈火焚﹐功成奏凱樂﹐戰罷策歸勲﹐盛徳陳淸廟﹐神謨屬大君﹐叨榮逢偃羽﹐率舞詠時文

。

○西徵軍行遇風

崔融

北風捲塵沙﹐左右不相識。■﹝風立﹞■﹝風立﹞吹萬里﹐昏昏同一色。馬煩莫敢進﹐人急未遑食。艸木春更悲﹐天景晝相匿。夙齡慕忠義﹐雅尙存孤直。覽史懷浸驕﹐讀詩嘆孔棘。及玆戎旅地﹐忝從書記職。兵气騰北荒﹐軍聲振西極。坐覺威靈逺﹐行看祲氛息。愚臣何以報﹐倚馬申微力。

○塞垣行

崔湜

疾風捲溟海﹐萬里揚沙礫。仰望不見天﹐昏昏竟朝夕。是時軍兩進﹐東拒復西敵。蔽山張旗鼓﹐間道潛鋒鏑。精騎突曉圍﹐奇兵襲暗壁。十月邊塞寒﹐四山沍陰積。雨雪雁南飛﹐風塵景西廹。昔我事討論﹐未嘗怠經籍。一朝棄筆硯﹐十年操矛戟。豈要黃河誓﹐須勒燕然石。可嗟牧羊臣﹐海上久爲客。

○大漠行

前人

單於犯薊堧﹐驃騎略蕭邊。南山木葉飛下地﹐北海蓬根亂上天。科斗連營太原道﹐魚麗合陣武威川﹐三軍遙倚伏﹐萬里相馳逐。旌斾悠悠靜瀚源﹐鼙鼓喧喧動盧谷。窮徼出幽陵﹐吁嗟倦寢興。馬蹄凍澑石﹐胡毳暖生冰。雲沙泱漭天光閉﹐河塞陰沈海色凝。崆峒異國誰能托﹐蕭索邊心常不樂﹐近見行人畏白龍﹐遙聞公主愁黃鶴。陽春半﹐岐路間﹐瑤臺苑﹐玉門關。百花芳樹紅將歇﹐二月蘭臯緑未還。陣云不散魚龍水﹐雨雪猶飛鴻雁山。山障連綿不可極﹐路逺辛勤夢顏色。北堂萱艸不寄來﹐東園桃李長相憶。漢將紛紜攻戰盈﹐胡冦蕭條幽朔寧。韓君拜節偏知逺﹐鄭吉驅旌坐見迎。火絕煙沈右西極﹐谷靜山空左北平。但使將軍能百戰﹐不須天子築長城。

○將軍行

劉希夷

將軍辟轅門﹐耿介當風立。諸將欲言事﹐逡巡不敢入。劍气射雲天﹐鼓聲破原隰。黃塵塞路起﹐走馬追兵急。彎弓從此去﹐飛箭如雨集。截圍一百重﹐斬首五千級。代馬流血死﹐殘兵抱鞍泣。古來養甲兵﹐有事常討襲。乘我廟堂運﹐坐使干戈戢。獻凱還帝亰﹐軍容何翕習。

○從軍行

賀朝

朔胡乘月寇邊城﹐軍書揷羽刺中亰。天子金壇拜飛將﹐單於玉塞振佳兵。騎射先鳴推任俠﹐龍韜決勝佇時英。聞有河湟客﹐愔愔理帷帟。常山啟霸圖﹐汜水先天策。銜珠浴鐵向桑幹﹐釁旗膏鼓指烏丸﹐鳴雞已報闗山曉﹐來雁遙傳沙塞寒。直爲寸心從苦節﹐隴頭無水長嗚咽。邊樹蕭蕭不覺春﹐天山漠漠長飛雪。魚麗陣接塞云平﹐雁翼營通海月明﹐始看晉幙飛鵝入﹐旋聞齊壘啼烏聲。自從一戍燕支山﹐春光幾度晉陽關。金河未轉靑絲騎﹐玉筯應啼紅粉顏。鴻歸燕相逐﹐池邊芳艸緑﹐已見氛淸細柳營﹐莫更春歌落梅曲。烽沈竈減靜邊亭﹐海晏山空肅已寧。行望鳳亰旋凱捷﹐重來麟閣畵丹靑。

○燕歌行﹝已見國秀集異同注明﹞

屈同

漁陽八月塞艸腓﹐徵人相對並思歸。云和朔气連天暗﹐蓬雜驚沙散野飛。此時天地陰埃徧﹐瀚海龍城皆血戰。兩軍鼓角暗相聞﹐四面旌旗看不見。昭君逺嫁已年多﹐南使頻來尙不和。漢兵候月秋防塞﹐朔騎乘冰夜渡河。河塞東西萬餘里﹐地與亰華不相似。燕支山上少光輝﹐黃沙磧裏無流水。金戈玉劍十年徵﹐紅粉靑樓多怨情。厭得殊方久爲別﹐秋來但聽搗衣聲。

○塞外

鄭愔

荒壘三秋夕﹐窮郊萬里平。海陰凝獨樹﹐日气下連營。戎斾霜疑重﹐邊裘寒更輕。將軍猶轉戰﹐都尉不成名。折柳悲春曲﹐吹笳斷夜聲。明年漢使返﹐須築受降城。

○紫驑

楊炯

俠客重周遊﹐金鞭控紫驑。蛇弓白羽箭﹐鶴轡赤茸秋。發迹來南海﹐長鳴向北州。匈奴今未滅﹐畫地取封侯。

○詠寶劍﹝向誤宋之問﹞

崔融

寶斂出昆吾﹐龜龍夾彩珠。五精初獻術﹐千戶競淪都。匣气沖牛斗﹐山形轉轆轤。欲知天下貴﹐持此問風胡。

○王昭君

盧照鄰

合殿恩中絕﹐交河使漸稀。肝腸隨玉輦﹐形影向金微。漢宮艸應緑﹐邊庭沙正飛。願逐三秋雁﹐年年一度歸。

○同前

東方虯

漢道方全盛﹐朝廷足武臣﹐何須薄命妾﹐辛苦事和親

○同前

郭元振

聞有南河信﹐傳言殺畵師﹐始知君念重﹐更肯惜蛾眉。

○晚度天山有懷亰邑

駱賓王

忽上天山望﹐依然想物華。云疑上苑葉﹐雪似禦溝花。行嘆戎麾逺﹐坐令衣帶賒。交河浮絕塞﹐弱水浸流沙。旅思徒漂梗﹐歸期未及瓜。寧知心斷絕﹐夜夜泣胡笳。

○送公主和戎

徐彥伯

鳳扆憐簫曲﹐鸞帷念掌珍。虜庭遙築館﹐漢使逺和親。星去銀河夕﹐花移玉樹春。聖情淒割愛﹐駐蹕望徵塵。

○古意﹝向誤崔湜﹞

崔顥

十五嫁王昌﹐盈盈出畵堂。自矜年正少﹐復倚壻爲郎。舞愛前溪緑﹐歌憐午夜長。門時鬭百艸﹐度日不成妝。

○酬杜麟臺春思

崔湜

春還上林苑﹐花滿洛陽城。鴛衾夜凝思﹐龍鏡曉含情。憶夢殘燈落﹐離魂暗馬驚。可憐朝與暮﹐樓上獨盈盈。

○春閨

徐彥伯

戍客戍淸波﹐幽閨幽思多。暗梁聞語燕﹐夜燭見飛蛾。寶匣藏脂粉﹐金屏綴綺羅。裁衣捲紋素﹐織錦度鳴梭。有使通西極﹐緘書寄北河。年光只恐盡﹐徵戰莫蹉跎。

○怨情

劉允濟

玉關芳信斷﹐蘭閨錦字新。愁來不自抑﹐念切已含嚬。虛牖風驚夢﹐空牀月厭人。歸期倘可促﹐勿度柳園春。

○春怨

鄭愔

春朝物候妍﹐愁婦鏡臺前。風吹數蝶亂﹐露洗百花鮮。試出褰羅幌﹐還來著錦筵。曲中愁夜夜﹐樓上別年年。不及隨蕭史﹐髙飛向紫煙。

○春閨

沈佺期

憂思不勝顏﹐汗馬三軍去。流鶯二月還﹐邊愁行上國。春夢度陽關﹐池水琉璃淨。園花玳瑁斑﹐歲華空自擲。

○秋閨

鄭愔

徵客向輪臺﹐幽閨寂不開。音書秋雁斷﹐機杼夜蛩催。虛幌風吹葉﹐閒階露濕苔。自憐愁思影﹐共作月徘徊。

○古意

沈佺期

盧家少婦欝金堂﹐海燕雙棲玳瑁梁。九月寒砧催木葉﹐十年徵戍憶遼陽。白狼河北音書斷﹐丹鳳城南秋夜長。誰爲含愁獨不見﹐更教明月照流黃。

○閨怨﹝國秀集作孤獨嘆﹞

徐彥伯

切切夜閨冷﹐微微孤燭燃。玉盤紅淚滴﹐金燼彩光圓。暖手縫輕素﹐嚬蛾續斷弦。相思咽不語﹐回向錦屏眠。

○怨辭﹝向誤張炫或刻張紘﹞

張汯

去年離別雁初歸﹐今日裁縫螢已飛。徵客未來音信斷﹐不知何處寄邊衣。

○秋閨

喬知之

南庭結白露﹐北風掃黃葉。此時鴻雁來﹐驚鳴催思妾。曲房理鍼綫﹐平砧搗紋練。鴛綺裁已成﹐龍鄕信難見。窈窕九重閨﹐寂寞十年啼。紗窗白雲宿﹐羅幌月光棲。雲月隱微微﹐夜上流黃機。玉霜凍珠履﹐金吹薄羅衣。漢家已得地﹐君去將何事。宛轉結蠶書﹐寂寥無雁使。平生荷恩信﹐本爲容華進。況復落紅顏﹐蟬聲催白鬢。

○搗衣篇

劉希夷

秋天瑟瑟夜漫漫﹐夜白風淸玉露漙。燕山逰子衣裳薄﹐秦地佳人閨閣寒。欲向樓中縈楚練﹐還來機上裂齊紈。攬紅袖兮愁徙倚﹐盼靑砧兮悵盤桓。盤桓徙倚夜已久﹐螢火雙飛入簾牖。西北風來吹細腰﹐東南月映浮纎手。此時秋月可憐明﹐此時秋風別有情。君看月下參差影﹐爲聽莎間斷續聲。絳河轉兮靑雲曉﹐飛鳥鳴兮行人少。攢眉緝縷思紛紛﹐對影穿鍼魂悄悄。聞道還家未有期﹐誰憐登隴不勝悲。夢見形容亦舊日﹐爲許裁縫攺昔時。緘書逺寄交河曲﹐須及明年春艸緑。莫嫌衣上有斑斑﹐只爲思君淚相績。

○題河邊枯柳

王泠然

隋家天子憶揚州﹐厭坐深宮傍海陬。穿地鑿山開禦路﹐鳴笳疊鼓泛春流。流從鞏北河分口﹐直到淮南種官柳。功成力盡人旋亡﹐運謝年移樹空有。當時彩女侍君王﹐帳殿旌門對柳行。靑葉交垂連幔色﹐白花飛散染衣香。今日摧殘何用道﹐數里曾無一株好。驛騎江帆損更多﹐山精野鬼藏應老。深秋九月露爲霜﹐日夜孤舟入帝鄕。河畔時時聞落葉﹐客中無个不沾裳。

○折柳篇

許景先

春色東來渡灞橋﹐靑門垂柳百千條。垂柳西連建章路﹐漢家禁苑紛無數。縈花始徧合歡枝﹐逰絲半罥相思樹。秦樓初日照南隅﹐柔條垂緑暎金鋪。寶釵新梳■﹝髟上妥下﹞鬢髻﹐錦帶交垂連理襦。自憐柳塞淹戎幕﹐銀燭長啼愁夢著。芳樹朝催玉管新﹐春風夜染羅衣薄。城頭楊柳已如絲﹐令年花落去年時。折芳逺寄相思曲﹐爲惜容華難再持。

○長信宮樹

喬知之

阿娜當軒樹﹐■﹝艸丰﹞茸倚蘭殿。葉暎九春華﹐香搖五眀扇。餘花鳥咔盡﹐新葉虫書徧﹐零落容自知﹐芬芳君不見。

○同蔡孚五亭詠

徐晶

章奏中亰罷﹐云容別業歸。拂琴鋪野席﹐牽柳掛朝衣。翡翠巢書幌﹐鴛鴦立釣磯。幽棲可憐處﹐春事滿林扉。

○阮公體

前人

秦王按劍怒﹐發卒戍龍沙。雄圖尙未畢﹐海內已紛拏。黃塵暗天起﹐白日斂精華。惟見長城外﹐僵屍如亂麻。

○贈蘇管記

杜審言

北地寒應苦﹐南庭戍不歸。邊聲亂羌笛﹐朔气捲戎衣。雨雪關山暗﹐風霜艸木稀。■﹝羊月﹞兵戰欲盡﹐虜騎獵猶肥。雁塞何時入﹐龍城幾度圍。據鞍雄劍動﹐搖筆羽書飛。輿駕還亰邑﹐朋逰滿帝畿。方期乘獻凱﹐歌舞共春暉。

○溫泉莊臥疾寄楊七炯

宋之問

移疾臥玆嶺﹐寥寥倦幽獨。賴有嵩髙山﹐髙枕長在目。玆山棲靈異﹐朝夕翳云族。是日蒙雨晴﹐反景入巖谷。羃羃澗畔艸﹐靑靑山下木。此意方無窮﹐環顧悵林麓。伊洛何悠漫﹐川原信重復。夏餘鳥獸蕃﹐秋末禾黍熟。秉願守樊圃﹐歸閒欣蓺牧。惜無載酒人﹐徒把涼潭菊。

○述懷

魏徵

中原初逐鹿﹐投筆事戎軒。縱橫計不就﹐慷慨志猶存。杖策謁天子﹐驅馬出關門。請纓系南越﹐憑軾下東藩。欝紆陟髙岫﹐出沒望平原。古木吟寒雁﹐空山啼夜猿。旣傷千里目﹐還驚九死魂。豈不憚艱險﹐深懷國士恩。季布無二諾﹐侯嬴重一言。人生感意气﹐功名誰復論。

○暮秋言懷﹝上二首向誤宋之問﹞

前人

首夏別亰輔﹐杪秋滯三河。沈沈蓬萊閣﹐日久鄕思多。霜翦涼地蕙﹐風捎幽渚荷。歲芳坐淪歇﹐感此式微歌。

○白帝懷古﹝向誤宋之問﹞

陳子昂

日落滄江晚﹐停橈問土風。城臨巴子國﹐臺沒漢王宮。荒服仍周甸﹐深山尙禹功。巖懸靑壁斷﹐地險碧流通。古木生雲際﹐歸帆出霧中。川途去無限﹐客思坐何窮。

○書懷

劉幽求

心爲明時盡﹐君門尙不容。田園迷徑路﹐歸去路何從。

○桂陽三日述懷

宋之問

代業亰華裏﹐逺投魑魅鄕。登髙望不極﹐雲海四茫茫。伊昔乘休眄﹐常爲人所羨。兩朝賜顏色﹐二紀陪歡宴。昆明宿昔侍龍媒﹐伊闕天泉復幾回。西夏黃河水心劍﹐東周淸洛羽觴杯。苑中落花掃還合﹐河畔垂楊撥不開。千春萬壽多行樂﹐柏梁和歌攀睿作。賜金分帛奉恩輝﹐風舉云搖入紫微。晨趨北闕朝天去﹐夜出南宮把燭歸。載筆儒林多歳月﹐襆被文昌事吳越。越中山海髙且深﹐興來無處不登臨。永和九年佐海郡﹐暮春三月醉山陰。愚謂嬉逰長似昔﹐不言流寓歘成今。始安繁華舊風俗﹐帳飲傾城沸江曲。主人管弦淸且悲﹐客子肝腸斷還續。荔浦蘅臯萬里餘﹐洛陽音信絕能疎。故園今日應愁思﹐曲水何能更祓除。逐伴誰憐合浦葉﹐思歸豈食桂江魚。不求漢使金囊贈﹐願得佳人錦字書。

○九日升髙

王勃

九月九日望鄕臺﹐他席他鄕送客杯。人今已厭南中苦﹐鴻雁那從北地來。

○觀燈

蘇味道

火樹銀花合﹐星橋鐡鎖開。暗塵隨馬去﹐明月逐人來。逰妓皆穠李﹐行歌盡落梅。金吾不禁夜﹐玉漏莫相催。

○夜逰

沈佺期

今夕重門啟﹐逰春得夜芳。月華連晝色﹐燈影雜星光。南陌靑絲騎﹐東鄰紅粉妝。管弦遙辧曲﹐羅綺暗聞香。人擁行歌路﹐車攢斗舞場。經過猶未已﹐鐘鼓出長楊。

○觀燈

王諲

暫得金吾夜﹐通看火樹春。停車傍明月﹐走馬入紅塵。妓雜歌偏勝﹐場移舞更新。應須盡記取﹐說向不來人。

○夜光篇

王泠然

逰人夜到汝陽間﹐夜色冥蒙不解顏。誰家暗起寒山燒﹐因此明中得見山。山頭山下須臾滿﹐歷險緣深無暫斷。焦聲散著羣樹鳴﹐炎气傍臨一川暖。是時西北多海風﹐吹上連天光更雄。濁煙燻月黑﹐髙熖爇云紅。初謂煉丹仙竈裏﹐還疑鑄劍神溪中。劃爲飛電來照物﹐乍作流星並上空。西山無艸光已滅﹐東頂熒熒猶未絕。沸湯空谷數道水﹐融蓋陰崖幾年雪。兩亰貧病若爲居﹐四壁皆成鑿照余。未得貴遊同秉燭﹐惟將半景借披書。

○催妝

徐璧

傳聞燭下調紅粉﹐明鏡臺前別作春。不須滿面渾妝卻﹐畱著雙睂待畵人。

○翦彩

沈佺期

宮女憐芳樹﹐栽花競早榮。寒依刀尺盡﹐春向綺羅生。弱蔕盤絲髮﹐香蕤結素成。纎枝幸不棄﹐長就玉階傾。

○人日剪彩

余延壽

閨婦持刀坐﹐自憐裁翦新。葉催情綴色﹐花寄手成春。帖燕畱妝戶﹐黏雞待餉人。擎來問夫壻﹐何處不如眞。

○三日岐王宅

張諤

玉女貴妃生﹐嫛婗始發聲。金盆浴未了﹐繃子繡初成。翡翠雕芳褥﹐眞珠帖小纓。何時學健步﹐鬭取落花輕。

○滿月

前人

社金流茂祉﹐庭玉表奇才。竹似因談植﹐蘭疑入夢栽。烏將八子去﹐鳳逐九雛來。今夜明珠色﹐當隨滿月開。

○太平公主山亭侍宴應制

李嶠

黃金瑞牓絳河隈﹐白玉仙輿紫禁來。碧樹靑岑云外聳﹐朱樓畵閣水中開。龍舟下瞰鮫人室﹐羽節髙臨鳳女臺。遽惜歡娛歌吹晚﹐揮戈更卻曜靈回。

○岐王席上詠美人

張諤

半額畵雙蛾﹐盈盈燭下歌。玉杯寒意少﹐金屋夜情多。香艷王分帖﹐裙嬌勑賜羅。平陽莫相妬﹐喚出不如他。

○汾陰行

李嶠

君不見昔日西亰全盛時﹐汾陰后土親祭祠。齋宮宿寢設儲供﹐撞鐘鳴鼓樹羽旗。漢家四葉才且雄﹐賓延萬靈服九戎。栢梁賦詩髙宴罷﹐詔書法駕幸河東。河東太守親掃除﹐奉迎至尊導鑾輿。五營夾道列容衛﹐三河縱觀空裏閭。回旌駐蹕降靈場﹐懷椒奠桂邀百祥。金鼎發色正焜煌﹐明祗曄曄摛景光。埋玉陳牲禮神畢﹐舉麾上帝乘輿出。彼汾之曲佳可遊﹐木蘭爲楫桂爲舟。棹歌微吟彩鷁浮﹐簫鼓哀鳴白雲秋。歡娛宴賜洽羣後﹐家家復除戶牛酒。聲明動天樂無有﹐千秋萬歲南山壽。自從天子向南關﹐玉輦金車不復還。珠簾翠羽長寂寞﹐鼎湖龍髯何處攀。千年人事一朝空﹐四海爲家此路窮。雄豪意气今何在﹐壇場宮觀盡蒿蓬。道傍古老長嘆息﹐世事回環不可識。昔時靑樓對歌舞﹐令日黃埃聚荊棘。山川滿目淚沾衣﹐富貴榮華能幾時。不見卽今汾上水﹐惟有年年秋雁飛。

○代白頭吟﹝或刻宋之問集﹞

劉希夷

洛陽城東桃李花﹐飛來飛去落誰家。洛陽女兒惜顏色﹐行逢落花長嘆息。今年花落顏色攺﹐明年花開復誰在。已見松栢摧爲薪﹐更聞桑田變成海。古人無復洛城東﹐今人還對落花風。年年歲歲花相似﹐歲歲年年人不同。寄言全盛紅顏子﹐須憐半死白頭翁。此翁白頭眞可憐﹐伊昔紅顏羙少年。公子王孫芳樹下﹐淸歌妙舞落花前。光祿池臺文錦繡﹐將軍樓閣畵神仙。一朝臥病無知已﹐三春行樂在誰邊。宛轉蛾睂能幾時﹐須臾鶴髮亂如絲。但看古來歌舞處﹐惟有黃昏鳥雀悲。

○明河篇

宋之問

八月涼風天气晶﹐萬里無雲河漢明。昏見南樓淸且淺﹐曉落西山縱復橫。洛陽城闕天中起﹐長河夜夜千門裏。復道連甍共蔽虧﹐畫堂瓊戶特相宜。雲母帳前初泛濫﹐水精簾外轉逶迆。倬彼昭回如練白﹐復出東城接南陌。南陌徵人去不歸﹐誰家今夜搗寒衣。鴛鴦機上疎螢度﹐烏鵲橋邊一雁飛。雁飛螢度愁難歇﹐坐見天河傾漸沒。已能舒捲任浮雲﹐不惜光輝讓流月。明河可望不可親﹐願得乘槎一問津。更將織女支機石﹐還訪成都賣卜人。

○韋長史

挽歌

崔融日暮桑楡下﹐寒生松柏中冥冥。多苦霧切切有悲﹐風亰兆新阡合扶。陽甲第空郭門從﹐此去荊棘漸蒙籠。

○度大庾嶺

宋之問

度嶺方辭國﹐停軺一望家。魂隨南翥鳥﹐淚盡北枝花。山雨初含霽﹐江云欲變霞。但令歸有日﹐不敢恨長沙。

○過蠻洞

前人

越嶺千重合﹐蠻溪十里斜。竹迷樵子徑﹐萍匝釣人家。林暗交楓葉﹐園香覆橘花。誰憐﹝在﹞荒外﹐孤賞足雲霞。

○登越王臺

前人

江上越王臺﹐登髙望幾回。南溟天外合﹐北戶日邊開。地濕煙常起﹐山晴雨半來。冬花掃盧橘﹐夏果摘楊梅。迹類虞翻枉﹐人非賈誼才。歸心不可度﹐白髮重相催。

