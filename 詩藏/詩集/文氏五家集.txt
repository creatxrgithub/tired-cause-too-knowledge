

欽定四庫全書

集部八

文氏五家集

總集類

提要

【臣】等謹案文氏五家集十四卷明長洲文氏四世五人之詩也文洪字功大成化乙酉舉人官淶水教諭著括囊稿詩一卷文一卷其孫徵明著甫田集詩四卷徵明長子彭字壽承官南京國子監博士著博士詩二卷次子嘉字休承官和州學正著和州詩一卷彭之子肇祉字基聖官上林苑錄事亦著詩五卷中惟徵明名最盛其家學之淵源則自洪始之如靜志居詩話所稱野猿窺落果林蝶戀殘花自得翻書趣渾忘對客言諸句饒有恬澹之致徵明詩格不髙而意境自能拔俗至彭嘉肇祉亦能於耳濡目染之餘力承先緒所謂謝家子弟𨿽復不端正者亦奕奕有一種風气也徵明甫田集已著錄然卷帙相連無容割裂且除此一集與五家之目亦不合尢無容攺其舊名以五爲四故仍並錄之而附著其互見之故焉乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

文氏五家集卷一

明文洪撰

淶水詩集

墅村雜詠五首

避地心方定耽詩癖漸增閉門防俗客下榻待髙僧逺志𨿽云驥生涯尙雪燈聖恩原曠蕩潦倒愧無能

其二

春雨朝初霽居南似錦沙野猿窺落果林蝶戀殘花引水斜疏沼編籬密護家何憑消永日欹枕讀南華

其三

納涼開北牖防雨覆西垣自得翻書趣渾忘對客言徑陰螻蟻集林暝鵓鳩喧分得淸溪水時時灌藥園

其四

楊柳津亭北幽軒瞰碧波緑鋪云葉足紅落雨花多載鶴湖中放看猿澗底過有時攜短策松下聽山歌

其五

地僻意還便春來物物妍微風翻麥浪淺水浸荷錢林靜疑塵外山晴落枕前幽情忘不得次第入詩篇

詠泉

噴雪蒸云不盡頭玉龍飛下碧山秋江湖莫作閒風浪須向人間旱處流

柳枝詞

芡葉寧如荷葉香素絺那比葛衣涼人生莫學章臺絮飛去飛來枉斷腸

對菊

蓐收肅霜威艸木咸凋瘁睠玆東籬藂孤芳可人意迎風散奇芬浥露含幽思吾生抱孤僻玆焉獨云契醉誦離騷經閒詠柴桑句外慕茍不羈蕭然有眞味

夏月行畦

隔田疎雨浥浮埃信腳郊原意暢哉桑葉漸稀蠶欲老菜花都盡蝶空來農歌時逐車聲起藜杖遙隨落日回景物淸妍還滿目臨風欲賦愧無才

送祝先生維淸赴召

錦服才看故里逰又隨嚴詔向神州依歸誰不歡衿佩簡注其如切冕旒紅霧一庭螭陛曉淸風千里桂林秋乘時早建平湖防丹鳯重鳴十二樓

五雜俎

五雜俎宮錦袍往復還挈冰橰不得已南郭逃

自君之出矣

自君之出矣鸞鏡護常深畱待君歸日持將照妾心

題畫

浩浩前山云盤盤後山路我欲訪仙源歸來恐迷誤

杭州感舊

髫角隨親客武林六街行樂及芳辰翠分螺黛三峯曉花擁笙歌萬戶春靑幙紅欄臨水店竹輿油笠看山人十年曆歷重遊事慌忽前生與後身

南行舟中雜述

露白沙涼月滿空雁聲歷歷度西風客程尙與鄕關近歸夢如何便不同

兀兀篷意不舒苦無人與寄家書家人此際應相說知過錢唐防日余

蘭橈乘月渡錢唐萬事辭家已漸忘惟有老親牽夢寐宵來三度在髙堂

力挽孤舟防急湍溪流如箭湧狂瀾長年爲指前頭水此是南行第一灘

九里瀧

峭壁攢峯一萬重小舟曲折亂山中濤飛近渚潮潛應岸轉回塘路細通蔽野瘴雲朝霧黑帶溪霜葉晚霞紅書生小濟心私慶十日蒲帆逐順風

烏石灘

百川過雨灘聲亂雙篷防急流山气蒸云斜走馬浪花飛雪倒行舟參差漁网斜陽外零落人家古渡頭望望三衢知不遠爛柯山下卽龍丘

寄家書

緘書千里托鱗鴻雲路漫漫嘆未通爲報白頭親莫念平安還與在家同

自警

人生受斯理厥初本無僞一物爲之役聖賢始縣異惟聖乃克全浩浩莫匪天弗假思與勉所欲鹹自然眾心緣汩沒斯理未純一惟學能反之玆焉造其極反之曰伊何亦曰愼其獨日用亦云糾罔俾有纎恧一念隠以微淵然人靡知而我於斯時必謹察其防暗室屋漏中神明常在側翼翼深自閒天理何曾息

畫景

尺素山千頃云多路更深人行巢鶴磴寺接掛猿林雨過朝添澗霞生晚護岑江南舊風景時得畫中尋

雪畫

云沍長天雪滿林釣魚人去巳黃昬分明一段山陰意底事髙人不出門

宛轉歌

宛轉復宛轉宛轉情無斷郎情似車輪妾情似香篆車停輪亦歇香盡篆亦滅郎情與妾情宛轉何時輟

羅敷行

采桑怕歸遲使君前致詞君詞何綢繆不顧妾蠶饑君將金買心妾將金比身君金可柔淤妾心亦漂淪妾夫本有婦君婦亦有夫使君當自思無事挑羅敷

書鐙

小小銀釭短短檠紙屏風定暖浮馨春花一穗吐金粟秋水半涵素星致用不宜筵上舞第功應廢案頭螢他時肯作墻根棄傳與兒曹照一經

倦繡圖

簇得芙蓉兩朶金倚牀無語又沈吟玉奴都不知人事抵死相催下防鍼

還鄕

非關張翰憶鱸魚不爲陶潛念菊籬底事歸心急於箭雙親門巷立多時

寄友

書劍飄零故舊疏離懷慽慽竟何如江山不隔還家夢魚雁難通寄友書蕓館晝閒花落後柳塘風軟燕來初楚云吳樹元相接靜倚江樓嘆索居

睡起

寂寞掩林扉東風晝方永睡起落紅多斜陽半樓影

春暮

垂楊覆井欄新筍漸成竿數日無人到薔薇獨自看

病目

患目彊難開防心蹔死灰並除靑白障寧計晦明催黙誦新成句愁閒舊舉杯近來添佛念十日面如來

下第回經丹陽

京塵漠漠染襴衫依舊書生跨蹇還防虎夜投淳化鎭聽雞朝度句容關僕夫已熟驅馳事道路爭看困悴顏六悞科塲垂廿載髩毛那得不斑斑

春日郊外書所見

麥熟菜黃三月天村姑塗抹鬭嫣然茜紅裙子東風颺小立沙頭喚渡船

蠶月人家戶若封小姑隨嫂入桑中蓬頭赤腳無顏色只有裙兒映水紅

漁父

睡鷗个个鋪明沙淸商一曲鳴蒹葭垂綸似忙還似暇意豈果在尋魚蝦魚多還將換村酒暖酒烹魚坐舩首醺醺囑婦早曝网嗚嗚命兒急擊缶儂家此樂眞自然何必人世無神仙全家不知離別苦年年歲歲江湖邊

村居【六言】

村前村後放犢溪北溪南捕魚案頭積髙士傳門前迎長者車

秋夜【六言】

楊柳搖堦月色梧桐落井秋聲報道銅壺漏轉先生酒醒詩成

香奩三首

倦倚云屏意暗傷錦衾瑤鴨靜吹香如何花外濺濺漏才到孤眠便覺長

半幅花牋著樣裁丁寧緘與玉奴來就中盡寫難言事莫向人前便展開

甲屏風繞絳籠夜深涼冷與誰同愁來恨殺歸寧事斷盡人腸是此風

鶺鴒

碧池露冷秋荷顇鶺鴒兩兩迎風戲相呼相喚不能違欲去不去情依依睠玆微物尙知義寧不令人憶兄弟

莫春郊行

樹里人家半露墻郊原春盡有餘芳偶然聞鳥扶藜出不覺沿流去路長一抹微風柳吹絮滿村晴日麥登塲何時解脫人間事來結山翁作醉鄕

次韻丁雪坡防仙

玉龍觀前花亂開飛瓊邀我相追陪翠管聲翻羽衣曲緑醅香防流霞杯試騎長鯨入海舞忽有孤鶴橫江來淸風吹夢寂無語弱流空徘徊

句容道中

拂面風埃已句容依然風景去時同不堪一種秋池上寂寞芙蓉尙未紅

宿白土

僕夫倦行役迫暮停徵輪解鞍憇村墅言玆息艱辛爇薪代明燭敷艸爲重茵呼童買村酎滌我胸中塵酒薄心不怡欲醉渾無因傷哉東野蹇痛矣範叔貧亦知有命在念此白髮親

出白土

晨興卽長路曙色喜初分白土家家店靑山處處墳虎蹤當路見雞唱隔林聞逰子心中事悠然嶺上云

漁父

一葦橫江澨船頭雪正飛魚租輸未足不是暮忘歸

訪徐尙容

滸溪溪上艸堂閒雲樹千重杳藹間欲向梅南問消息東風吹我過西山

阻雨再疊前韻

偶尋君至得身閒十載情悰一笑間天意不教人遽別斜風吹雨暗前山

無題集句四首

一別音容兩茫羅幃空度九秋霜日髙睡起無情思萬轉千回嬾下牀

子規枝上月三更展轉紗帷睡不成添得情懷無是處背燈愁泣到天明

夜合花開香滿庭酒醒還醉醉還醒一痕心事難消遣臥看牽牛織女星

山色滿樓人未歸淚痕空濕嫁時衣何由得似雙鸂鶒只過寒塘亦並飛

毘陵道中

昨日嘆辭家今日行更遠因思明日程忡懷愈難遣

志喜

桂子吹丹香滿身姓名今日薦書新幸酬老大靑雲志粗慰衰遲白髮親霧斂南山通隠豹水生北渚縱窮鱗廿年一舉非容易豈是看花得意人

丹徒鎭冰合陸行至江口

曉起敲冰促去程舟膠無計達江城功名何物能驅我冒冷丹徒鎭上行

北行道中述懷

又攜憔悴上京華行李三千北望賖親老悞將身許國歲殘時有夢還家聲催落木風添信陰結層空雪弄花客緒懨懨排不得坐籠紗防自煎茶

宿遷夜行

云籠新月映靑霄坐啟孤篷促去橈積雪滿川風色緊旅懷添得是今宵

獻縣早發

曉起驅車涉大荒離離雲月照車廂酒醒怪得寒侵骨起視徵衫滿袖霜

客中思親

帝京逢歲晏南望憶親居負矣冬溫被懷哉暮倚閭漫多歸去夢頻閱寄來書說著農家樂從前悔業儒

中乙榜不就南歸

喜承恩詔解儒官正以爲師自古難山斗怕孤諸子望雪螢未遣舊氊寒半擔行李和書束千里江山引劍看獨有懷君心未巳紫雲西北是金鑾

呂梁洪

經旬病體怕支風兀坐篷若夢中慌忽耳邊奔萬馬扁舟橫渡呂梁洪

渡江

寒江駕短篷斑斑頭髮尙西東淹流客況兼逢雨輕薄徵衫不受風萬里長空沒鷗鷺一秋水老芙容十年書劍成何事羨殺磯頭把釣翁

先府君復土

手培新土漸成墳誰念傷哉子路貧三釡空懷他日恨一衾才掩沒時身精英不斷惟餘夢禮限難逾尙作人三尺靑松和露種百年腸斷紙錢春

除夕

風物蕭條一歲殘忍將衰病對椒盤蹉跎尙握班超筆慷慨時看貢禹冠梅漸有香因得暖竹能無恙爲禁寒一杯莫道貧非幸且得團圝共笑歡

髙郵湖

參差城郭是髙郵望望平湖不盡頭初日蒼涼波底上閒雲零亂水心浮平分煙樹藏村塢並立鸕鷀傍釣舟一笑乘風馳百里片帆回首失揚州

宿汶上

汶上經過薄暮天空村雞犬亦蕭然編茆作屋才容膝築土爲墻不及肩老少團圝依壞坑牛羊成隊下荒阡旋持藳稭炊黃黍斜日西風一縷煙

言懷

十年書劍屬飄零憔悴靑衫太學生有子防名粗畢志衰年隨計未忘情風塵欺髩蕭蕭短雨雪侵衣漠漠輕爭似歸來故鄕好西山自買薄田耕

友人陳君竹圃

主人自種千頭竹手洗長竿結爲屋層層蒼翠作深幃瑟瑟淸風響寒玉湘云一片蔽晴空卓午猶疑未晨旭炎炎赤日燒空時涼陰四布無纎燠也知髙興比王猷終日臨軒靣晴緑閉戶常令俗駕回掃榻時延淸隠宿豈惟至貴等封侯得此兼令人不俗世塵不到意殊淸肯厭常貧食無肉

過易水

馬頭沙艸入秋枯易水蕭蕭恨有餘烈士聲名在天地伯圖消歇有丘墟千年呂政辜難逭當日燕丹計亦疎不盡書生懷古意西風斜日倍唏噓

寄林【時官永嘉】

雨雪天寒雁北飛越南燕北天涯可憐薄祿驅人得兒客南窮父北陲

題畫【六言】

籠柳輕煙不斷催花細雨無多古徑深藏蔓艸小堂遙隔松蘿

寄舅父國子張先生

碧梧飛葉動秋風回首江南意萬重斗祿驅馳疎骨肉百憂荏苒變形容囊無長物貧依舊案有淸罇病亦封望望渭陽情不極防回談笑夢中逢

秋日思歸

庭樹蕭蕭忽報秋離懷拍塞思悠悠敝廬南國何人守薄祿窮燕竟歲畱馬上黃塵深汗靣樽前白髮已防頭西風吹醒功名夢一片閒情繞故丘

歸得園二十八詠

歸來堂

久客念當歸何待秋風生黃花有佳色靑山無俗情是間有眞樂悠悠空令名

今是亭

履道心神融馳勞性眞涸是非兩悠悠大夢誰當覺陶翁悟已久疇須問今昨

晨光樓

人生亦旦暮一往不可追晨興陟層樓光景已熙熙感此惜遲暮悠然千載思

三荒逕

種竹滿東原淸陰接鄰壤三徑未全荒秋風吹灌莽不容車馬過幽人自來往

菊存坡

杪秋風气肅繁霜被原野采采黃金花盈盈尙堪把會心卽欣然何必東籬下

自酌軒

牀頭酒新篘南軒花初灼開軒對新花引酒自斟酌無人不妨閒客至亦不惡

寄傲

前有涼風道上有車馬渺渺塵埃中何似南軒下未問羲皇初自是遺形者

容膝窩

人生百年內所適但秋毫顧此易足形而以物自勞一安等千廈始識柴桑髙

日涉園

芳園僅十畝頻防信夷猶嘉蔬日夕繁綠陰行已稠豈曰勤四體亦復散襟憂

常關門

靑苔滿蘿逕白雲護雙扉非關習性懶地偏人迹稀春風翠簾捲惟有燕來歸

流憇坳

肆目山之坳意行還自息萬里白雲思悠然寄輕防天地寂寥中此意無人識

出云岫

古岫寒防防春風雲靡靡日出行雨歸日暮隨風起彼美山中人無心任流止

知還巢

鴻鵠萬里心秋風迅徵翰何如巢棲鳥朝翔暮知還彼狂志四海此借一枝安

盤桓處

歲晏空山寂端居寡過逢眾卉紛已息悠然撫孤松澆世不可羣聊復托髙蹤

息交齋

脫簮謝朝行泉石任蕭散非關世我違自覺交遊嬾稍得喧煩隔不嫌輪鞅斷

情話館

浮世白日短靑春曾防何言念親故懽顧景共婆娑倘此畢歲年所得良已多

琴書室

讀書娛道心非以祿仕謀瑤琴無俗調聊以寫煩憂彼窮方求知寧復知天遊

西疇捨

緑野佳雨霽芳條靑鳥鳴東作念良日西疇課農耕丘園無俗事隴畝有閒情

巾車岡

崇岡帶平壤時時巾我車春晴涉芳陌秋晚歷荒墟於焉有眞適終老不願余

棹舟溪

淸谿不可唾時時載輕舟鮮颷漾文裾弱槳依寒流禽魚共翔泳日晚更夷猶

窈窕壑

平生謝幼輿寄情在一壑豈無治世才不易閒居樂酒醒山月髙松風自回薄

﨑嶇丘

楊侯不去鄕端思釣逰處一丘何足多當年共容與魚鳥亦會心良能供暇豫

欣欣林

膏雨潤芳原欣欣樹如沐物化無終窮春風自淸淑還似端居人道榮生意足

涓涓泉

新流瀨寒谷涓涓湜而沚不供濯文纓聊堪洗塵耳悠哉川上情誰應會深防

植杖坪

閒居鮮世營良辰每孤往一笑自耘耔芳坪堪植杖豈惟服農勤亦足寄遐想

舒嘯嶺

登髙發孤嘯聊以寫憂端松風挾鼓吹疑是鹿門山孫登不復生勝踐屬髙閒

淸流閣

淸風在閣上流水在閣下纎塵不復生須眉堪倒寫日暮聞滄浪知有臨流者

樂天居

榮願有終畢富壽豈人爲彼狂不知天徒爲小兒嗤所以柴桑翁乘化不復疑

道傍殘碑

夕陽贔屭擁寒莎土蝕苔荒斷亦訛人世直饒金石固百年風雨亦須磨

古井

攺邑何妨舊井存苔花翦翦石欄春轆轤聲裏千年澤不是郵亭閱過人

漁歌

斜陽詩思繞寒汀何處秋風欵乃聲水渺蒹葭情不極錦溪橋下白煙生

村漏

風雨空村人斷行荒譙寒漏夜防防不須辛苦論長短正好詩翁醉裏聽

魚

紫萍香暖雨初晴波漾纎鱗映日明欲識遊鯈个中樂試從濠上問莊生

文氏五家集卷一

欽定四庫全書

文氏五家集卷二

明文洪撰

淶水文集

易水弔荊軻賦

先生執教於淶惟古是懷於防於觀城郭之隈實惟易水經之遂放舟而徘徊嗚呼星移物換遺事不消蒼波激寒北風蕭蕭古人之悲今人之嘲也嗟祖龍之雄驁兮將六邦而一噬今夕納此城兮旦已屠彼之地𨿽縱橫之異防兮咸坐盡於一獘何子丹之狂兮又佐以卿之昧將科頭而編須兮刃虓虎於一試胡爲其智之剽兮乃謀人之太易於是白气貫蜺太陽不輝圖斂七縮壯士遂西至於負劍一拔身膏異庭豈燕秦之徳殊致而其力之異形哉譬之兩獸相值𨿽必鬭於卒然之頃然其最輕而勞者必先殞稍重以逸者猶且生也徒使見者膽喪聞者气折弔卿九原千霜未歇而況素耳其所由今目其所涉者乎彼如責以大義譏其小諒固理之當予亦同狀靜而思之死非可嗜命豈再捐卿則失矣而豈無加於人焉者乎曷不觀諸無才無徳癡頑老子彼安知此邪又不觀諸賣國賊璨死其宜矣彼豈求是邪若爲友以死者亦禮經之所許也但死而得其所者斯太山之重而至難耳弔罷情豁命駕歸只涼飈四起落照在水

逰黃金臺故阯記

余少讀書見古賢君哲士之遇合有遺迹在天下未嘗不思得以卽其地而慰吾懷也成化乙未以乙榜授易州淶水教諭淶水古燕趙之衝燕昭求士黃金臺在焉思一登而弔之未暇也戊戌之夏海虞桑民懌授泰和訓導將自京師赴潁上乃紆道訪余於淶畱數日因談邑中古迹謂斯臺之遊不可負也於是戒僕馬載酒肴偕民懌往臺距城若干裏有浮圖爲識而臺之故阯莫考焉訪於里人指土壠以爲是乃相與披榛莽循蹊徑登而覽之但見喬林茂艸荒煙落日而已因慨念當時之事𨿽出戰國縱橫之習而有戾於聖賢出處之義然而昭王下士之誠足以訓天下之君而郭隗之言亦足以激天下之士去今數千載人境俱泯而其名不與俱亡豈幸而致哉酒酣民懌援筆爲賦鏗訇瀚漫與玆地稱余欲繼而未能乃記其事而系之歌歌曰國求士兮無金與臺士逺千里兮其誰能來燕王郭子兮今何在吾與子兮空銜杯以徘徊

龍遊從學記

景泰某年舅氏張宗徳先生以乙榜教諭衢之龍防於時洪方以家庭子執經授業而先生駕言於邁洪念不能往從垂成之業無所於卒將遂棄而他圖先生不可言於家君曰若子猶吾子也其學之成與否吾均責焉比行遂持以去至止於玆三十有防月矣披摘吟誦弗敢自佚而遊道日廣從朋去來不能無所適而中心有不釋然者則以大人垂白而弱弟穉未更練傍無彊近親戚仰給無所他時榮顯不可逆計而一時防甘之奉或缺焉則洪不能辭罪矣深居嘆恨或中宵淚零不能已已友人胡彥超知余所嬰每加慰洪曰子之志善矣而不必以是自歉也聞之先師曰父母在不逺逰豈不以定省不可缺而滫瀡之奉非可假人邪然在當時四方之士違其親學者豈少哉言遊吳人至輕千里而學於魯當其時其親在與否𨿽不可知而諸子之近而非魯人者豈皆無親哉未聞夫子之拒之也使士當學而不當從師逺逰則夫子當拒其來矣子防子之鄕人也固子之所當法也龍防視吳與吳之視魯何如哉子惟自奮以取功名求所謂孝之大者可也定省之業昔人所重然固小之爲道也子亦求其大矣乎余聞之躍然曰命我矣因筆而爲之記

送別駕鄒君之任杭州序

成化某年月詔以淶水令安福鄒君某同知杭州府事於是君辭淶赴杭行有日矣淶之士民不忍其去也謀所以致其情於別離繾綣之間乃相率播之聲詩誦君之勲徳而推敍於余余典教於玆得於表率之餘知君爲深而以文字爲職有不得辭而又有樂爲君道者君始以髙科起家尹劇邑績最升朝拜監察禦史激揚振肅譽籍籍起班行中俄以注誤左遷淶陽淶陽鄙小邑而近臨邊徼民貧而悍冦盜衝斥又當輦轂之衝近習中貴與夫將校往返徴索無虛日前政視如束濕君至以禮自律以法繩下而深惻民隠未嘗以謫宦自佚於是政平訟理道化大行民方賴之而君以遷去不得終惠乎淶淶之民有遺望焉豈不以不能久任乎君爲宰銓衡者責也而不知其間有不可已者君之才非可以一邑淹也蓋君爲邑而邑理在諫而諫行今玆佐郡亦推行而已又當無不治者吾知自佐而守由守而藩臬進而臺司皆將自此而升也一郡一邑果足以淹君乎哉是爲敍

送顧彥昌北還敍

余雅性喜交遊方鼓篋庠校弗克求友於天下或時聞人道天下之士有類君子者未嘗不識於心比歲獻藝春闈識顧君彥昌焉入吾意著吾耳目有足信其爲君子也旣而余辭乙榜歸吳不得與之遊從方竊念之乃明年冬彥昌自京師來吳省其舅氏王時勉先生先生吾姻家也因得周旋其間接其論言挹其容儀端直淸修卓然君子也自冬䢐春凡數閱月其間良辰勝敍必偕二三佳友歷吳中諸山而遊焉或防歌遨遊或徘徊弔古豪談博辧意气慨然初不計功名之得喪身世之窮達也余乃益信其所存所養有非目前流輩所及而區區亦益自慶其取友之不妄未防將去吳而歸而吳之人士與之遊者不忍其暌而去也謀所以贈處之義而時勉徴言於余余告之曰古之君子誦詩讀書而上交千古尊賢好善而下交一世蓋欲萃天下之善會天下之理其理會於心而用無不周善萃於身而體無不具體具用周而才徳之出眾者吾見亦罕矣若彥昌往還湖海而半交天下之士則亦有以就其徳不讓乎古之君子矣豈易得哉以不易得之人而處於易得用之時吾見其飛騰而去不終於此棲遲也彥昌行矣余亦有事進取明當遲余於靑雲之逵斯言其左契乎明故昭信校尉蘇州衛百戶夏宗源墓志銘

昭信校尉蘇州衛百戶夏君宗源以成化丁亥八月七日卒於家鄕之大夫士曁衛所府邑官僚相繼往弔巷隘不能容車馬行道之人咸惜之曰非是人曷克臻此君之先府君與余家君同娶於張余於君爲從母弟君少孤與餘同學於外氏時外大父升逺翁撫愛特至恆朂餘二人曰汝輩當交勉期並樹立母爲有先後也旣而君以父防補官大植門戶名聞赫然而余在困厄者防二十載甫及領薦而君又已奄忽棄去其情有足悲者及葬君之子禮持狀踵門泣且請曰知先人者無逾叔父借不朽之言以重先人幸莫大焉嗚呼吾忍銘吾兄之墓耶又忍不有言以慰吾兄耶按狀君諱源字宗源姓夏氏世爲光州巨族曾大父福仕勝國爲參政入國朝從太祖髙皇帝戰累有功授百戶大父瑀襲其職遂官於蘇父鐸早卒君生九年而孤甫十有六而官咸以少而易之而君卓卓自立有所區畫偉然如老成人及長益更練有識衛有難重事率君處分君刃迎節解無絲髮壅滯遇事不可爲眾束手無措君至莫不釋然性至孝以父早亡母氏厲節撫已而養皆弗逮言及輒垂泣不已而事祖母極謹尢謹於祭祀其治家嚴而不苛與人交和而重義又能赴人緩急平生藥疾槥死飯饑燠寒常若不及景泰間歲儉有租數百斛悉捐弗取雅喜接賢士大夫𨿽急遽未嘗厭怠而嘉儀令辭有足動人者故一時名臣碩徳往往樂與之交嘗遣禮從余遊所以望之者甚至禮亦修謹嗜學學成而君逝矣惜哉君生永樂壬寅二月十日享年四十有六娶阮氏蘇州衛千戶武略將軍讓之女生禮及禎禮襲其官娶諭氏禎娶某氏女二長適左所千戶唐次適右所千戶闔某子謹卒之又明年己丑十二月庚申葬吳縣支硎山新塋銘曰

孰不有生維立則成孰不有官維克之榮吁嗟夏侯徳音孔宏旣操之貞亦志之行弗隤厥聲胡弗永其齡方壯而傾有郁支硎是維佳城尙安於玆以永無驚

趙公世本墓志銘

余姻趙公世本旣卒其孤謙將治葬以余知其父行之詳也泣請銘墓不獲辭遂敍而銘之公諱興祖世本字也姓趙氏世爲蘇之長洲人自髙曾而下皆晦迹弗燿大父某始以才諝薦起仕國初爲池州靑陽丞父原潾母顧氏公自幼能砥礪志行初原潾從靑陽君宦遊靑陽卒貧不能歸畱金陵久之旣而挈帑還業將有營立未遂而亡公方髫齓傍無彊近親戚孑然無所顧借遂刻力事生握勞操苦不數歲遂大植門戶而其持身終始一以儉朴𨿽故楮獘幃必緝而藏之旋出以副所需莫不適用生平恆以弗逮養親爲憾四時奠獻必誠必潔而事繼母陸尢極孝敬禦宗黨必以恩而能以義自持嘗誨諸子曰治身治家皆當以勤儉孝弟爲本吾幼孤弗暇從學而先緒賴不墜者事此耳又以家世播遷之餘門祚衰薄思有以振靑陽之業遣孫璚補郡庠弟子員凢所以教督防厲者無所不用其至晚年以家付子若孫徜徉詩酒間佳時勝日必命賓友具酒肴遨逰山水間悠然自適蓋不知其老而耄及之也嗚呼達哉成化丙戌十二月乙卯以疾卒距其生洪武辛未十二月丁亥享年七十有七配同郡徐氏子男三人長謙娶陸氏次讓娶周氏又次誠娶葉氏女三人適黃以安陳智顧庠孫男四璚瑢瑄璉女一曾孫男三女二於成化戊子正月二十四日葬吳縣至徳鄕仰天山之原銘曰旣儉亦勤植維其門孝弟恂恂康維其身匪康則身貽其子孫尙千百年斯其永存

文氏五家集卷二

欽定四庫全書

文氏五家集卷三

明文徴明撰

太史詩集

五言古詩

飲子畏小樓

今日解馳逐投閒傍髙廬君家在臯橋諠闐井市區何以掩市聲充樓古今書左陳四五冊右傾三兩壺我飲良有限伴子聊相娛與子故深密奔忙坐濶疎旬月一會面意勤情有餘蒼煙薄城首振袖復躊躇

寂夜一首【效子建】

中宵聞零雨撫枕起躇踟昬釭棲素壁流熖照重幃感此寂無語戚然興我思我思何郁伊欲舉棼如絲少壯不待老功名須及時男兒不仗劍亦須建云旗三十尙隨人奚以操筆爲文章可腴道曾不療寒饑仰屋媿塵浮俯睞影依依人生良有命何獨令心悲心悲髮爲白失腳令身危欲爲絕世行道逺恐不支世情忌檢飭斂目俟其疲誰能七尺身受此千變機役役亦徒爾多憂得無癡惟應愼厥躬古人以爲期

題畫

瑤溪涵素秋夜雨洗郊陌漁梁不通市悠然屏塵迹道人燕坐中平坡淨於席疎樹不遮山斜陽亂寒碧

爲陳子復畫扇戲題

長松防髙原虛亭寫淸泚重重夕陽山忽墮淸談裏吾生溪壑心苦受塵氛累時從筆墨間塗抹聊爾耳亦知不療饑性僻殊事此有如魚吹沫不自知所以世人不相諒調笑呼畫史紛然各有須縑素盈案几韈材眞足厭研吮良自恥經旬一執筆累歲不盈紙交逰怪逋慢往往遭怒訾豈知書生爲未可俗工擬五日畫一石十日畫一水𨿽無王宰能此例自可倚陳君乃何人亦自顧庸鄙一扇五更年此負眞緩矣吾方懼獲怒君顧得之喜一笑題謝君賢於二三子

秋日將至金陵舟泊慧山同諸友汲泉煮茗喜而有作

少時閱茶經水品謂能記如何百里間慧泉曾未試空餘裹茗興十載勞夢寐秋風吹扁舟曉及山前寺始尋琴築聲旋見珠顆泌龍唇雪濆薄月沼玉渟泗乳腹信坡言圎方亦隨地不論味如何淸徹亦云異俯窺鑑須眉下掬走童稚髙情殊未巳紛然各攜器昔聞李衛公千里曾驛致好奇𨿽自篤那可辧眞僞吾來良已晚手致不煩使袖中有先春活火還手熾吾生不飲酒亦自得茗醉𨿽非古易牙其理可尋譬向來所曾嘗虎阜出其次行當酌中泠一驗逋翁智

九月念八日夜夢中作

碧桐已蕭蕭冰谷流決決獨行蒼莽間犬吠人迹絕旭日穿樹林靑煙忽消滅時看殿巖風吹落松上雪

除夕有感

姁姁小兒語耿耿燈燭明空齋薄羞設言餞歲將行人行有歸期歲行無復程誰云無復程行與來歲迎不嫌去日逺端愁來歲並歲亦何去來送迎自人情人生良有限七十云已盈後此未可知今已半踐更詩書苦無驗冉冉白髮生富貴非不樂功業亦所榮少壯不相待老大徒心驚安得柔脆軀與此浮世爭聖賢豈常在古人崇令名感嘆寧有益濁酒還自傾

新正三日西齋對酒示陳淳【乙丑】

西齋掩晴晝有客過我逰攬衣起肅客一笑散淸愁新聲麗屋角碧艸被髙丘涉春始三辰巳覺气變柔行看換朱白淸陰覆墻頭靑春來何易白日去何遒願言惜白日努力繼前修芳樽浮濁醪短案登嘉羞客情方眷眷我意亦綢繆綢繆何所爲薄言气相投顧玆一日長屈置門生儔淺薄晚無聞奚以應子求三年守殘經一舉不能謀豈曰屬時命要是業未優業至名自成徳淵心日休勲猷貴乘時少壯靡遲畱徳荒學不講吾與子同憂

題畫贈許國用

窮巷十日雨泥深斷來客西齋午夢破跫然識髙屐啟戶延故人一笑慰乖隔閒設香茗短榻散書冊涉筆寫滄洲居然見泉石春山正沈沈春雨猶霢霢密竹曉低迷弱云晚狼籍挾蓋緣髙岡貌子獨行迹子迹良已奇吾意無乃劇吾生雅事此亦頗自珍惜願爲識者畫不受俗子迫惟君鑑賞家心嗜口不索吾終不君靳不索翻自獲君能用君法吾自適吾適當得吾意時知否初未擇偶落好事手謬謂能入格餘人惟和聲遂使虛名赫𨿽得知已憐頗爲遺者責誰云興致髙正坐能事厄防欲謝膠鉛就中有深癖我癖君更甚收此顧何益君言有妙理意自不能釋我畫惜如金君藏愼於璧好畫與好藏同是爲物役

聽竹

虛齋坐深寂涼聲送淸美雜佩搖天風孤琴瀉流水尋聲自何來蒼竿在庭圯泠然如有應聲耳相諾惟竹聲良已佳吾耳亦淸矣誰云聽在竹要識聽由己人淸比修竹竹瘦比君子聲入心自通一物聊彼此傍人漫求聲已在無聲裏不然吾自吾竹亦自竹爾𨿽日與竹居終然邈千里請看太始音豈入箏琶耳

陳氏池亭納涼

朱云釁天漢金烏朗炎曦方夏苦埃郁言遵芳園嬉息鞅偎南榭褰裳防北池微涼度鮮颷淺碧漾寒漪短藻翻鱗鬛閒渚集鳬鷖流目落翔泳逰心寓篇詞願言領幽意況復酬心知坐撫景光寂還憐車馬稀逍遙極曕諷旦晝不知疲疇能均涼燠無爲居所移

小齋盆蘭一干數花山谷所謂蕙也初秋忽抽數漧芬馥可愛因與次明道復賞而賦之

時雨祛殘暑涼颸集華軒春䢐眾芳歇晚蕙抽璚根重玆蘭之屬不與幾卉羣離離水蒼佩肅肅紫霞紳耿耿孤榻畔燕對如髙人啟扉得良友列案羅淸罇於焉撫靈植一笑滌塵煩微風南牖來濃馥散氤氳有時參鼻觀卽之已無存譬彼孤潔士可望不可親如何庭階近有此幽谷芬相忘余洌中漸久不復聞魯哲日已逺楚累亦沈淪無能被雅操且復酹芳魂

感興一首

婉婉歲年謝霜雪淒以繁崇寒集枯條朝華不復存幽人眷遲暮靜息藏晏溫春風日夕至吹緑墻下根气機無代謝焉知松檜尊

歲暮雪晴山齋肆目偶閱謝臯羽詩窮冬疑有雨一雪卻成晴喜其精妙因衍爲韻賦小詩十章

歲晏羣芳息枯條鳴北風層陰結黯霮朔雪飛長空防肅景象物化歸終窮妍華肇伊始冉冉收春功

其二

積雪縞晴晝離離見髙松睠玆歲寒枝不復知春冬旭光時明滅奄忽浮雲蹤塵心不能戢歲晏徒忡忡

其三

朝光射晴綺飛翼炫瑤姿微風吹竹藂文玉紛差差霜艸行已繁冰谷流寒澌機抱終始逝矣夫何疑

其四

夜寒拂衾稠曉色明牕牖有客從叩門稚子方擁帚玉梅已敷英寒香在纎手一樽疇與同自入無何有

其五

空庭集饑烏景色入寒沍濃陰釀朔雪松石積縞素玉顏不堅好日出四檐雨薄晚北風微幽人啟朱戶

其六

朔吹號枯藤日暮殊未息居人事塞向鷙鳥厲髙翼不知夜來雪庭戶皓已積來麥端可期三白已兆一

其七

陽卉不復腓研沼冰初結云日弄寒姿晶光互明滅雙扉風自揜陋巷人迹絕庭鳥忽自飛蒼松落殘雪

其八

初旭射茆檐枯藂戀寒雀睡起無餘聲風簾時自約展冊娛道言樽酒獨斟酌無人不妨閒客至亦不卻

其九

擁寒不出戶焚香娛燕淸朝日照盂盎浮光上虛楹修竹不受風時時蒼玉鳴閒情溢眉宇酒醒詩亦成

其十

殘雪不蔽瓦斷澑收寒聲晨威淒以嚴云日麗新晴淩風振藂薄枯卉不復榮年光屬歸斂慘淡有餘淸

春興二首

春陽轉芳序淑景麗淸嘉晨風扇微和百鳥鳴周遮繁陰淸露朱英耀朝華端居媿物化起擷崇蘭葩貞芬媚幽獨常恐委泥沙靑靑陌上艸日夕徧天涯

其二

妍英弄芳意柳色含春姿物華浩無涘駘蕩東風吹東風日以熙艸色日以滋靑春萬里道逰子有所思浮雲漏白日宿露朝已晞攀條惜婉麗忽得瑛瓊枝芳悰未有托暮景已西馳菁華難復恃結皓聊自怡

支硎山

平巒疊蒼翠云是支硎山支公今何在白日空孱顏灌莽翳深壑有泉覆其間委流界中道足底聞潺湲悠悠遺世人曾此寄髙閒芳蹤藐難屬古字蝕苔斑

題畫贈皇甫太守

斜陽帶回堰秋影落寒潭微風薄髙樹巖花落毿毿何以消宴坐溪聲答髙談虛闌寫空馥疎簾搖夕嵐君今有公事萬里防徵驂還應燕寢地展捲憶江南

古風贈鄭先生

紫蘭生谷中英英茁瓊芽芳根抱幽獨不知桃李花桃李當春時明麗烘朝霞物化歸有盡穠艶無常華風雨日夕至零落空泥沙回看幽谷藂奕葉含芬葩旁滋百畝蕙畱夷均揭車申椒雜蘅芷百馥紛交加終資扈紉收豈久在天涯胡猶困薋菉日暮令人嗟被服平生懷欲往道匪遐願言從明潔卒歲保貞嘉

二月

二月春尙早靑泥沒蘭芽東風日夜急吹雨作瑤花玉龍壓層檐素月流寒沙香紅逐飛鞚令人憶東華

題畫

髙磵落寒泉窮巖帶疎樹山深無車馬獨有幽人度幽人何所從白雲最深處出山不知遙顧見雲間路三月旣望同吳次明蔡九逵陳道復湯子重王履約履仁泛舟石湖遂登治平以天朗气淸惠風和暢爲韻分得朗字

良期毎多違佳節悵虛往薄言城西逰餘春遲幽賞日色漾漣漪天光發融朗淸吹飄文裾瑤湍激蘭槳寄懷涉淸川平目眺遐壤晴霏動遙岑靑煙散修莽亞竹孤卉明隔木春禽響及此單裌成聊寄臨流想

先友詩【並序】

【徴明】生晚且賤弗獲承事海內先達然以先君之故竊嘗接識一二比來相次淪謝追思興慨各賦一詩命曰先友不敢自托於諸公也

太僕李公【應禎】

太僕在三捨抗言拒刑臣【公在太學中官牛玉欲延教子公正言拒之】平生彊執志已究未達身十年更外制耿挺標淸眞矯矯孤飛鴻翹翹一角麟卿監晚回翔白髮已盈巾故國有佳山長岐多風塵終然絕俗姿逸去疇能馴

參政陸公【容】

陸公婁東鳯少小已翺翔【公少與張滄洲泰陸靜逸鉞齊名時稱婁束三鳯】耿耿文莊公識公在班行職方振風采抗疏扼羣璫章程在司馬至今有耿光名隆毀斯來讒搆伺其傍參藩亦晚達竟爲讐者傷淸風不終泯遺書滿緹緗

定山莊公【防】

定山古通儒學道希聖賢古義與時違斂息賁園田黃花媚幽徑白鳥泳淸川悠悠靑山適一往三十年髙羅弗爲求欲致無由緣非無濟世心亦有淸廟篇惜哉用違材零落成棄捐

文定吳公【寛】

有偉延陵公居然古明徳道義周一身文章可華國悠悠明堂思允矣淸廟瑟惜哉晚登庸位用時未極還能惇薄夫坐亦消讒慝徳淵物爲遷曾誰覩聲色聖賢不復生斯人重吾憶

禮侍謝公【鐸】

巖巖天臺山下有幽貞士咀英擷芳鮮燦然散霞綺早歲登延閣回翔石渠裏璧雍育羣材金匱抽靑史𨿽復恩眷殊不爲纓組累方巖有書堂歸來還秉耒屢召不終淹誰應會深防

處士沈公【周】

東南有一士蘭帶芙蓉裳璚珠雜瑤玦皎然明月光不隨鳴鳯下甘與黃鵠翔秋風自寥廓羅网漫髙張采芳涉秋苑看云撫層岡不爲平生得白首聊徜徉悠悠天隨子千載永相望

參議王公【徽】

王公夫如何侃侃古遺直一命靑闈慷慨思效職此身朝闕廷暮已在絕域所期言職伸寧計一身抑丘樊樂優遊天子思舊徳陜郊甫旬宣遄歸一何亟松菊媚幽人鐘山有佳色

太常呂公【防】

太常名家子英英蒼玉玕文章足華煥秉志亦堅完禮曹肅供奉弱冠已鶱摶不愛防補郎自致靑雲端滁山詠列錦銀臺達糾彈所至必宣秉云胡不終安只應千首詩終古無能刋

宿任城次九逵韻

北風吹古堰長河捲沙白昔聞謫仙人曾作任城客任城非故樓勝事今尙籍想見天人姿春風岸烏幘落月伴長庚何處防醉魄我行後千年空見䢐徠碧長笛起鄰舟夜靜聲裂石不見賀知章悲歌向中夕

鉅野次九逵韻

黃河互回折靑山時隠見行行次鉅野古服猶漢縣空聞澤旣豬非復禹初甸野色浩無垠忽復春風變春風不可稽客子行亦倦黃金日以銷轉覺靑衫賤雨濁或膠舟時行眺回堰驚吹捲平沙河流激飛箭何處望神京天涯云一片誰云千里遙去去南風便

無錫道中遇雪夜泊望亭二首

北風吹朔雪飛霙雜零雨孤舟暮不前收帆得沙渚天埀野陰合日暝江云吐川原入蕭條林木積縞素寒厖噤不鳴饑鳥驚還聚舉酒不成懽挑燈時自語飄泊豈在逺出門卽羈旅

其二

長林風怒號天低浦云黑空村煙火微近渚漁舟集路暗行迹稀蒼然見寒色野泊不成眠羈魂還惻惻昬燈黯欲絕歸夢迷咫尺戍逺更漏沈川寒聲影息不知積雪深夜久孤篷仄

九日遊雙塔院次淵明己酉九日韻

時敍不容淹忽忽寒暑交矧余蒲柳姿望秋已先凋山林樂閒曠勢途利崇髙人性各有適奚但壤與霄爰以一日歡酬此卒歲勞古來明哲士取材不遺焦銜觴輒忘世何似栗裏陶得酒且復樂安能待來朝

十日遊治平寺再疊前韻

季秋气未肅鳴禽尙交交澄空霜華薄木葉不盡凋撫輿陟前岡不覺身已髙回視平湖東逸峯聳晴霄但欣雙目明寧辭一身勞物理會有窮何以心煩焦世情共擾擾吾樂方陶陶達人悟遷化千載猶一朝

新晴

積雨浮宿潤新晴人意適逍遙竹中啼禽破幽寂初陽動檐瓦殘澑時自滴曲巷行迹稀苔花繡深壁

五星硯【並序】

余得古端硯銳首丰下形如覆盆面鏤五星聚奎及蓬萊三島左右蟠雙螭刳其背令虛鐫東坡制銘一橫出作贔屭狀文鏤精致不知何時物也因命爲五星硯

買市得古硯雅與時制別銳首下微丰刳中面多纈盤盤覆雕盆斬斬截古鐵背銘巧負周飾螭雙揭層閣擬蓬居羣星象奎列聚觀驚特奇細玩有餘拙制豈由常徒材仍出下穴挹毫眞有助受水復不竭何爲塵市中簿算防沒滅爰登文字場永厲淸重節礲磨應不辭污辱庶防雪吾儕二三子無日不相接管城與楮固自有優劣得君稠人中應是諸子傑幽榻無時小圃吟不輟從今難復離坐置行復挈良充幾格翫何但揮灑設便須襲錦囊勿與儔類防

人日王氏東園小集

晴颸泛叢條浮陽散修莽良時及初正涉七气已爽厥日肇惟人探占喜融朗駕言求友生名園欣獨往折蔬充朱荳扶藜企髙壤陟彼墻下岡寄此天際想被艸晨風和隔竹春禽響

新秋夜坐

斜光暗層樓庭陰乍分暝閒門夕未掩月出虛廡靜明滅腐艸暉參差碧梧影秋至涼風生蜩鳴夜初永撫景慨多違驚時每深省白髮不待年況此百憂並沈沈市喧息稍稍棲禽定不知更漏深坐覺衣裳冷仰睇北斗橫繁星麗光炯牛女寂不言銀河空耿耿

不寐

欹枕數寒更漫漫不能旦天寒雞再號燈昬鼠窺案藥罏火已微羣兒睡方鼾淸風自何來泠然動虛幔病眼苦不眠循牀發遐嘆人世百年短吾生已彊半況此貧賤軀時爲小兒翫一臥五經旬形消髮垂燦神情日以摧志業交淩亂豈不懷明時流光榻中換平生二三友雅志在霄漢下壽曾不滿半逐浮雲散感此念微明悠悠何足羨明月度孤音霜華滿庭院

題畫二首

稍稍涼颸集依依炎景流西風吹木葉秋色滿蘋洲伊人何所懷掇棹自夷猶靑山在篷底白雲宿船頭滄波然去仰見天漢浮飛塵暗岐路回首正悠悠

其二

輕浪激回渚光風泛榮條靑天何許中流見仙橈修眉落明鏡蘭帶矞雲飄含情采芙蓉無那美人遙

文氏五家集卷三

欽定四庫全書

文氏五家集卷四

明文徴明撰

太史詩集

七言古詩

題友壻王世寶鉤勒竹

湘竿淚歇斑不畱縞衣玉立淸而虯蕭蕭寒月照空影冉冉白雲生素秋誰家美人誇雪面中庭搖佩淸霜愁飛來白鳯何所有玉宇瑟瑟風颼颼古來畫竹誰最優先宋彭城元薊丘誰翻新格作鉤勒王君一眞其儔稍從筆底超變相遂能意外資窮搜應以虛心本性在不使粉節緇塵浮淸陰𨿽攺風骨是意足宜於形色求奇蹤豈出漢飛白古意尙有唐雙鉤昔人論書謂心畫看君畫筆知淸修我方有愧文與可君已眞如王子猷髙堂對此心悠悠聊書數語遙相投殷勤報我無多謀雙竹不讓雙璚球

余畫金焦落照圖吳水部徳徴先生寄示二詩題謝長句

憶昨浮船下揚子平翻渺渺波千里何來雙島挾飛樓璀璨彤煌截濤起夕峯倒墮滿江陰霜樹髙浮半空紫舟人指防落日處淩亂煙光射金綺平生快覩無此奇卻恨歸帆北風駛至今偉迹在胸中回首登臨心不已偶然興落尺紙間便欲平吞大江水固知心手不相能塗抹聊當臥逰爾晴牕舒捲日數回不敢示人聊自喜水部先生詩有名忽枉瑤篇重稱美漫雲家法自湖州自媿區區何足齒由來題品系名聲何況先生是詩史君不見當年畫馬曹將軍附名甫集猶不死又不見閻公自謂起文儒池上俄防畫師恥人生固有幸不幸拙劣何堪古人擬江山千載等陳迹一笑寧須論非是

新荔篇

常熟顧氏自閩中移荔枝數本經歲遂活石田使折枝驗之翠葉芄芄然不敢信也以示閩人良是因作新荔篇命璧同賦

錦苞紫膜白雪膚海南生荔天下無鹽蒸密漬失眞性平生所見惟萎枯相傳尢物不離土畏冷那得來三吳顧家傳來三數株桂身翠幄森森殊逺人無慿未敢信持問閩士咸驚呼還聞累然生數子絳綃裹玉分明是未論香色果如何只說形模已珍美千載空流北客涎一朝忽落饞夫齒白圖蔡譜漫誇張文飾寧如親目視飽防只於鄕裏足鮮嘗漸去京師邇不須更作嶺南人只恐又無天下痏【疑】朝來自訝還自疑事出非常有如此𨿽云逺附商船達不謂滋培遂生活始知生物無近逺故應好事能回斡卉物聊占地气遷造化竟爲人事奪仙人本是海山姿從此江鄕亦萌蘗由來沃衍說吾鄕異品珍嘗曾不乏不緣此物便增重無乃人心貴希濶福山楊梅洞庭柑佳名久已擅東南風情气味不相下稱絕今兼荔子三

次韻題子畏所畫黃茆小景

斜日翻波山倒浸晚晴鉤出西南勝絕島雙螺樹色浮遙天一綫鷗飛剰誰剪吳淞尺紙間唐君胸有洞庭山古藤危磴黃茆渚細艸荒宮消夏灣我生無緣空夢墮三十年來蟻旋磨睡起牕前展畫看慌然垂手磯頭坐湖山宜雨亦宜晴春色蘢蔥秋月明知君作畫不是畫分明詩境但無聲古稱詩畫無彼此以口傳心還應指從君欲下一轉語何人會吸西江水

遊慧山

憶得新秋慧山路小艦歸來及秋暮東行不負酌泉盟一笑再理登山屨山中艸木漸衰歇依舊靈泉雪流乳腸胃聊煎肉食腥須眉淨洗京塵污雅致仍攜小筧茶舊逰媿讀南墻句墨痕淩亂猶昨日老衲依稀說前度三旬才到一何稽一月兩番無乃屢人情嗜好信有偏至理自知非可諭我生自謂萬緣輕泉石娛人卻成痼那能過此但空歸縱不可畱須一戽小奚解事走相從缾罌預潔提泉具斜陽一抹滯奔程好奇正得舟人怒回視舟人笑不言就中有理無相苦

寄題瑞州淸風亭亭爲夏太常仲昭守郡時作黃應龍追記其事乞詩

瑞州山色照江靑瑞州太守風泠泠時移事換太守去淸風自防山間亭山亭無塵石齒齒百歲風流人仰止同鄕愽士悵來遲撫景懷賢托文字寫心狀物記當時我不識亭心已至淸規寺左萬松長彷佛與客登崇岡松聲激耳溪流駛月色灑面梧桐涼淸風濯人固自爽景物快意還相當須知物盡風有歇惟有徳在人難忘瑞人緣徳護斯亭我復因亭見典刑亭前千挺瑯玕淸亭中之人能寫生此君本無食肉相老守況負淸饞名祗今墨君滿天下淸風何獨瑞州城

題石田先生畫

細泉汩汩落澗平蒼煙不動沙州橫湖亭欲上山滿目新水浮空春雨晴江南此景誰貌得石田先生最神逸輕風淡日摠詩情疎樹平臯俱畫筆由來畫品屬詩人何況王維發興新胸中爛漫富丘壑信手塗抹皆天眞墨防慘淡發古意筆力簡逺無纎塵古人論畫貴气骨先生老筆開嶙峋近來俗手工摹擬一圖朝出暮百紙先生不辧亦不嗔自謂適情聊復爾豈知中有三昧在可以意傳非色取庸工惡札競投集鳯凰一出山雞靡髙堂拂曉見滄洲恍然置我重巖裏定應奪卻造化工不然剪取吳淞水神完意到輕千年題作古人誰不然

題廬山圖

余爲林師寫丘壑髙閒用謝幼輿事也而石田丈以廬山髙賦之輒亦賦此

壯哉廬山天下奇瀑流千丈江彌彌何人巨筆寫奇秀歐公昔贈劉君詞搜抉怪轢萬象萬古直與山爭馳莆田先生山澤姿壯節五老同崔嵬名通仕版偶服吏癖在泉石終難醫髙堂東絹風披披令我掃筆爲嵚﨑飛橋細路緣翠壁偃松絕壑臨蒼坻已擬先生謝幼輿故著逸士泉之湄就中有理未可說卻被石翁加品題惟翁自有王維筆謂我解畫歐公詩由來絕唱不可和況此粉墨那容追秪應披霧見突兀庶此峻拔如吾師吾師眞是劉凝之我視六一無能爲凝之不作六一逺此詩此畫誰當知

天池

碧雲十里山重重舉首忽見蓮花峯晴嵐霏空展蒼壁午陰匝地搖長松逰人著腳萬松頂蜿蜒細路淩飛笻不知去地防千丈乃有寒瀨流琤琮微波吹魚動石腳倒影落鏡浮雲容臨流弄玉搖明空水中照見靑芙蓉穹崖擘鐵迸雪乳定出天造非人庸下方春來萬井渴安得此澤常溶溶我疑髙源隠天漢或是陰壑蟠虯龍又疑造物喜變幻顚倒景象潛其蹤不然水濕本就下一上出夫何從嘗聞此山可度難靈區信是千年鐘枕中祕記誰復悉異人有在何當逢

題畫二首

東風吹春著幽谷宿雨浮煙樹新沐斜橋曲徑帶流水白日疎籬防濃緑晴江隔世不隔山百疊蒼螺墮茆屋輸卻長吟抱膝人鎭日臨磯弄晴淥

其二

千巖拔地排靑蒼古松稷稷連重岡岡回嶺復得奇絕瀑流千丈垂銀潢盤盤細路入雲長兩崖對起懸飛梁云重路僻不知處應有仙家在深塢夕陽變滅晚山寒無限風煙屬倚闌

醉仙圖

長松拔地生晝寒玉泉汩汨鳴髙灘世間萬事日不足山中百年才轉轂試看騎馬傍朱門何似飡芝友麋鹿有時髙嘯度長風白雲扶醉蓬萊宿蓬萊之宮渺何許中有儒仙自霞舉寧知城市有閒人只與仙家隔一塵爲吳心逺補石田未完小畫並次遺韻

石翁已賦白玉樓畫圖猶記荊溪逰殘縑未了人事攺百年生世眞如浮補亡到我媿貂尾絕筆從前推虎頭坐中見畫誰最愁吳翁昨日共經丘故人何處山在眼歲月不待江空流東來無限西州感不妨十日爲遲畱

題黃應龍所藏巨然廬山圖

筠陽文學倦官職十年歸來四壁立探囊大笑得片紙不啻瓊球加什襲攜來示我俾品評謂是名僧巨然筆渙迹漓蹤那辧眞白閒雙印還堪識古篆依稀贑州字先宋流傳非一日要知源委出珍藏未論誰何定名迹墨渝紙敝神自存老筆嶙皺況超逸岡巒迆邐防密樹浦漵縈紆帶村室盤盤細路繞山椒斜引魚梁更東出途窮山盡得幽居穹宮傑搆臨淸渠仙邪佛邪定何處彷佛勝境如匡廬還從文學問何如大笑謂我言非虛自言逺逰眞不俗曾見廬山眞面目五老之峯披白花晴巚萬丈時飛瀑某丘某壑皆舊逰展捲晴牕眼猶熟祗今老倦到無由對此時時作臥逰慚余褁足不出戶聞君此語心悠悠髙懷咫尺已千里眼中殊覺欠扁舟

早起

殘更斷續天蒼蒼開門汲井夜欲央雞聲人語杳無際落月曙色相爲光臨風短髮不受握露碧葉微生涼屋頭日出萬事集惜取靜境聊徜徉

蕉池積雪次張伯雨韻

空山白石漢�洗不與時世俱凋零天星墮地更皎皎土花蝕雨何靑靑千年物色本同幻前輩畫格能遺形懷賢弔古意無極一笑醉倒雙銀瓶

謝錢孔周送蟹

窮陰欲雪天彌彌塞戶僵眠對書幾故人知我有髙懷緘書爲致佳公子淞江水涸稻畦空掃簾竭澤那求此吾生於此頗闗情況對一尊淸更防老妻大笑異尋常我自適情君勿止輪囷犖確類髙人對此若醒眞俗矣霜螯歷落久垂涎紫瀡淋漓先染指誅求旣已極脂膏搜剔還應窮爪跪莫言支解本無罪正坐尊前風味美淮陰慷慨以功烹傅奕風流緣酒死一笑題詩謝故人坐上江山已千里

題虢國夫人夜逰圖

紫塵拂轡春融融參嵳飛鞚驕如龍錦韉繡帶簇妖麗絳紗玳燭圍香風春風交花光屬路後騎雍容前郤顧中間一騎來逡巡秀眉玉頰眞天人翠微垂髩衱稱身彷佛當年虢與秦佳人絕代眞難得安得君王不爲惑豈知尢物禍之階不獨傾城竟傾國一時喪亂已足憐後世方誇好顏色晴牕展捲漫多情百年靑史自分明莫言畫史都無意尺素還堪鑑興廢

次韻題王山農墨梅

西湖老樹淩風霜敷英奕奕先羣芳貞姿不作兒女態烱然冰玉生寒芒窮寒襲人膚欲裂幽人自詠孤山雪至今秀句落人間暗香浮動黃昬月卻恨無人續髙韻墨防聊寄江南信不闗素質暗緇塵剛愛鉛煤防新髩慌疑寒影照昬釭刻畫無鹽誰濫觴逃禪已逺嗣者寡彷佛尙記山農王山農何處骨已冷展捲令人雙目醒何因爲喚玉妃魂極目晴波湖萬頃

臘月十八日冒雨過湯子重艸堂適王履吉亦在燕談竟日因賦長句奉贈二君

窮陰約雨風淒淒短靴犖確沾丰泥艸堂舊路行不迷依然碧鳯坊之西荒庭無聊野煙合暮云欲壓寒檐低平生故人忽在眼升階一笑欣相攜湯君秀潤擬文犀王郎淸才飣坐梨二君眞是後來秀風儀濯濯情依依文章奕煜煥星斗意度坦蕩和天倪祥麟一角世所稀乃肯下友同山麛顧余骯髒何所有當年豪气騰虹霓世間萬事不比數欲起古人相與齊區區薄劣不自知力小負重成顚擠空然虛譽動州裏漸久亦盡行如澌邇來推與愧諸彥大似野鶴容山雞我眞老大曳尾公等駭躍淩雲騠已窺正的寧有失坐躡髙峻何煩梯百年文運端有屬萬里修程方發蹄還聞問學貴忠信非徳有受終無稽彌文曼采祗自困如屋不棟車無輗深言贈君君勿疑由來丹鳯無卑棲前賢風躅去未逺我不足道君當躋

蘭房曲戲贈王履吉效李賀

彤雲旖旎霏祥光蘭椒沃壁含璚芳流蘇嫋嫋開洞房晚波繡燭搖鴛鴦鴛鴦雙飛情宛轉紫帶垂螭覺螭緩緑膏照粉玉釭斜瑤鴨融春翠云暖海綃落枕夜何如美人笑擲雙明珠巫云朝斂金釵澑不恨巫云恨花漏

春曉曲

翠塵沃日煙霏霏彤光飛上千罘罳誰家髙樓鎖春色金鋪約戶蟠雙螭東風掠幌鸞綃動瑤鴨蘭溫睡初重起來臨鏡悄無言含情自理雙鶯夢夢回生怕守宮殘捲袖移鞲獨自看燕子銜春欲飛去海棠猶自勒輕寒簾幙垂寒朝不捲綺疏結香春較淺欲裁羅段作春衫自爇薰鑪熨金剪

春夜曲

璚云貫月溶金波碧煙羃樹春婆娑海珠泣紅花露重蜃脂流絳蘭逶迆越羅復幙交流蘇繡襦結帶明靑蛾金壺轉刻銅龍濕漏水濺濺轆轤澀轆轤沈沈軋銀井畫轂難淹夜愁永起看靑漢不成眠不見雙星見河影河明月淡斗橫斜通宵春思匝天涯眉端心事說不得自調新譜按琵琶

采蓮圖

橫塘西頭春水生荷花落日照人明花深葉暗不辧人有時葉底聞歌聲歌聲宛轉誰家女自把雙橈擊蘭渚不愁擊渚濺紅裳水中驚起雙鴛鴦

采桑圖

茜裙靑袂誰家女結伴墻東采桑去采桑日暮怕歸遲室中箔寒蠶苦饑只愁墻下桑葉稀不知墻頭花亂飛一春辛苦只自知百年能著防羅衣

題沈氏所藏石田臨小米大姚江圖

長洲沈氏舊藏小米眞迹成化間有假中官之勢取之石田爲追摹此圖

春云沈空山有無眼明見此姚江圖圖窮爛漫得題字照人百顆驪龍珠平生雅識敷文書紹興歲月仍不誣豈知尢物能媒禍繭紙蘭亭已非故石翁信事學行人能使邯鄲還故步憶昔憸人賄爲囿黷財更假狂閹手千里珍奇歸檢括故家舊物那容守沈氏藏玆二百年一朝掣去心茫然誰言物聚必有散手澤相闗常累嘆未能一笑付亡弓且喜百年還舊觀豈余鈍眼錯顏標抵掌眞成孫叔敖區區不獨形模似更存風骨驪黃外一時防筆迥通神得非小米是前身從來藝事闗人品敢謂今人非古人

五月十三夜與子重履約履仁石湖行春橋看月

夕光沈山蒼靄橫行春橋東江月生長風吹波天鏡濶白波渺渺菇蒲聲微瀾壓玉搖空明扁舟忽動江湖情罾頭魚蝦夜可買得酒試與諸君傾山空夜久人竟醉髙歌互答漁舟驚漁舟天上來棹入滄溟去似聞漁歌縹緲不斷出煙蘿水逺天長不知處一發靑山落鏡中萬里橫河碧空曙人生行樂不易得賞心況有尊前客江山如畫酒如澠相看不飲空頭白不見橋東千尺臺吳王曾此夜銜杯懽燕不堪芳漏促西施舞罷越兵來越兵已成功越王安在哉鴟夷竟去不復回吳宮越壘空復生蒼苔千古興亡總湮滅只有湖山未消歇吳王去來今防時防人能醉湖中月

題髙房山橫軸

春云離離浮紙膚翠攢百疊山糢糊山空云斷得流水咫尺萬里開江湖依然灌莽帶茅屋亦復斷渚迷菇蒲岡巒出沒互隠見明晦陰晴日千變平生未省識匡廬玉削芙蓉正當靣宛轉香罏霏紫煙依稀夢澤分秋練未遂扁舟夢裏逰酒醒獨展燈前卷問誰能事奪天工前元畫史推髙公已應气槪吞北苑未合胸次饒南宮南宮已矣北苑死百年惟有房山耳祗今遺墨已無多牕前把卷重摩娑世間吮筆爭麼麼掃滅畦徑柰爾髙公何

明妃曲

漢廷議和親佳人使絕域明妃隨例行祗謂掖庭職一朝臨遣動天子始信深宮未曾識當日丹靑亦等閒今知不得黃金力正緣平日懷貞素非敢從前恃顏色由來顏色不自知愛惜自是君王私君王顧妾恩何厚竟按臣工戮延壽佳人自有命畫工何能爲長信宮中長別離當時豈亦有人欺悠悠靑冢沙塵裏千載終爲漢家死紅顏命薄古云然不恨臣工況天子

題漁隠圖四首

江南雨收春柳緑碧煙斂盡春江曲十里蒲芽斷渚香千尺桃花春水足溪翁鎭日臨淸渠坐弄長竿不爲魚太平物色不到此安知不是嚴光徒

其二

江頭夏雨十尺彊晚波搖日空江涼逰魚瀺灂樂深藪不謂人間有漁笱网得江魚不稅官自食自漁終歲歡輸租轉賦世途惡漁家自得江湖樂

其三

漁翁老去頭如雪短笠輕蓑舟一葉百頃魚蝦足歲租十隻鸕鷀是家業橫笛朝衝柳外風浩歌夜弄波心月不嫌湖上有風波世路風波今更多

其四

煙沈風鳴蕭蓼江湖歲晚防肅寒塘日出曉光浮村甕茅柴酒初熟网得冰鱗不入城自灑瓦盆招近局欵乃一聲煙水長葦深江靜燃湘竹

和楊鐵厓石湖花防曲

石湖雨歇山空蒙美人卻扇歌回風歌聲宛轉菱花裏鴛鴦飛來天拍水當時仙伯醉雲門酒防翻污石橊裙遺蹤無復芳塵步湖上空餘昔人墓昔人旣去今人來千載風流付一杯雪藕縈絲薦冰椀蛺蝶穿花逐歌板夕陽剛去畫橋西一段春光屬品題傷心不見催花使只有黃鸝啼再四無限春愁誰與箋玉奴會唱紫霞篇

新燕篇

杏花飛飛春燕來主人花下新堂開花間相見驚相識緑樹東風捲簾入漠漠疎煙碧艸齊斑斑小雨春泥濕城中甲第連雲起畫棟朱甍春旖旎故壘能無繡幕思多情卻向茅檐底茅檐日暖繡幙寒去來只作防常看乃知物性無新故世人自爾分貧富我家舊宅經防遷僅有此屋三年前一朝差池忽在眼便覺華煥生榱椽不嫌香土污書帙時有飛花落舞筵人言禽鳥得气先主人貧病何當痊人生未怕常貧賤但願年年見新燕

夜坐

幽人被酒夜不眠攬衣起坐垂堂前參差花影忽滿地仰見明月流靑天微風吹空星漠漠時有羈鴻度寥廓美人不來更漏沈天南縹緲銀河落

題三城王畫桃花過墻枝

彤宮雨晴春婉婉妍華不隔深庭院試拈丹粉弄春韶淡痕已破東風面醉肌暈碧曉生光脈脈閒情眉斂黃不從畫史爭新格自有湛然宮樣妝【世謂滕王元嬰善畫蛺蝶花鳥而董遁獨以爲滕王湛然未知孰是】

文氏五家集卷四

欽定四庫全書

文氏五家集卷五

明文徴明撰

太史詩集

五言律詩

春日閒詠

時節燒燈近羇窮獨臥家餘寒春挾纊殘困晚煎茶土潤先滋艸梅晴薄試花新年眠食好隨分足生涯

故園

屋舍小山村終然思故園雨晴秋倚閣月出夜開門好景亦無攺逺人空目存梅花未消息行矣晚何言

東葛城夜發

蕭蕭東葛路馬上聽嚴更月出髙山黑天空逺水明年光秋漸索客子夜猶行村落知何處時聞犬吠聲

北郭夜歸

北郭鐘初絕還家人倚舟縱橫燈映市突兀霧沈樓月落羣星出天垂一水浮不知寒色重霜在木棉裘

十月

十月蹉跎盡嚴風忽滿城積寒裘失重綿雨榻生情人事莽無際歲功垂又成凋零余短菊殢眼得時明

暮春齋居卽事三首

經旬寡人事蹤迹小牕前暝色連殘雨春寒宿野煙茗杯眠起味書卷靜中緣零落梅枝瘦風吹更可憐

其二

閒庭靑艸積春半思蒼茫小雨作寒食微風泛海棠芳情經病減白日廢書長何物供欹枕縈簾一炷香

其三

翠箔晝重重寒深雨更濃碧鮮浮艸色淺淡斂云容未遣愁欺病還資靜養慵蹉跎裘褐在彊半負春穠

江船對月效樂天何處難忘酒

何處難忘酒江船對月時風聲傳語笑波影散須眉逺火山浮動明河天倒垂此時無一水月負佳期

逰治平寺

落日淹游艇循山小徑迂避喧欣得寺擇勝旋開廚偃樹斜侵磴橫岡逺帯湖過春才十日碧防已扶疎

次韻陳以可觀蒔秧

妻孥空捨出秧稻及時明匝岸淸歌動分畦翠浪生田家自村樂歲事卜蛙聲慚媿城中客長腰飯玉秔

次韻喜雨

睡起風吹靣髙樓急雨來新涼花竹喜殘病鬱蒸開隔水荒煙合長空獨鳥回佳人應按曲白薴是初裁

獨坐

獨坐茅檐靜澄懷道味長年光付書卷幽事續罏香日出鳥烏樂雨收花竹涼蕭閒習成懶不是寡迎將

夜坐

溽暑夜不寐涼風初解圍起看星漢動坐久語音稀殘月耿猶在流螢忽自飛一聲何處鶴露下欲沾衣

不寐

展枕不得寐沈沈玉漏淹一燈寒照壁半夜雨鳴檐有味畱貧在多愁與病兼髩邊新白髮應爲小詩添

新寒

木落見淸眞端居物自春牕虛蠅擊紙院靜鳥窺人白日經檐短靑衫卒歲貧新寒滿城郭欲出畏風塵

新年

擾擾復闐闐雞聲妨晏眠江城收宿雨衰發受新年寒盡梅花後春生艸閣前郊原芳事近早問石湖船

對雨

獨吟池上雨拍拍水平堤暝色千峯合涼聲萬葉齊翠承深竹重寒壓晚檐低怪得經過斷街頭一尺泥

題秋江圖

湖平失洲渚日落見帆檣雁影天隨逺漁歌水自長孤雲開浩蕩髙興落滄浪欲采芙蓉去煙波正渺茫

次韻孫太初秋夜泛月之作

煙斂依依樹鷗飛漠漠田短簫吹夜月髙興落江天逺火搖輕浪跳魚驚過船良辰不易得吾敢卜明年

秋晚

白日銷殘篆西風薄繐幃文園無柰病衣帶不勝圍墮葉兼零雨斜光暗夕扉天涯鴻雁疾誰念稻粱微

九日不出

早衰憐暮景時序毎侵防秋色籬花瘦柴門落葉深索居成病懶勝日負登臨樽酒正愁絕南樓急暮砧

重葺先廬履仁有詩奉答一首

基構百年謀依然四壁秋庭陰分柳色檐影帯云流客到從題鳯餘生本類鳩稍令供燕祭此外復何求

再答一首

未遂入山居聊營背郭廬編茅防衡宇垂柳帶淸渠陋襲先人志慙淹長者車北牕有涼吹臥展架頭書

立春日遲陳淳不至

東風吹防燕曉色動簾旌遲子不時至南樓春自生裁詩供帖子閣酒聽啼鶯白日流云暖梅花初雪晴

西虹橋晚眺同九逵賦

從來佳麗地閶闔更雄華大舶浮江下飛樓帶郭斜春旗搖落日暮堞倚晴霞天外疎煙合蘭橋入望賖

夏日簡履約

王子淸虛甚蕭閒味道腴焚香供燕寢閉閣讀殘書適俗無塵韻還山有竹居遙應苦喧雜伏日興何如

王婆墩次楊儀部韻

遙看塢一聚到只屋三間嫗姓隨墩在僧廊得蘚殷秋濃山照閣雨足水侵關依舊刺船去回瞻樹杪欄

過孫文貴不在對庭中新竹

一室才容膝居然不受埃恍如城郭外時有野人來檐緑搖新竹階紋蝕古苔未妨酬對寡撫景自徘徊

東禪寺

古寺謝車馬淸臨緑玉灣雙禽啼竹逕獨犬護松關落葉秋滿地夕陽僧自聞偶來還自去回首碧天間

石湖作

落日淡煙消平湖碧玉搖秋生茶磨嶼人在越城橋樹色晴洲斷鐘聲古寺遙西風吹短髩還上木蘭橈

寒夜

茆屋寒初重無眠對燭光疎砧何處月殘葉滿庭霜攬物驚時攺供愁有夜長空餘彊學志撫捲視茫茫張明逺索畫久而未成歲暮陰寒雪霰將集齋居無聊爲寫溪山欲雪圖並賦短句

歲暮天欲雪郊原風色饒山寒增突兀樹暝入蕭條野水照茅屋歸人爭斷橋牕前有新句欲覓已寥寥

承天寺中隠堂

古徑無車馬閒門帯蔦蘿秋風吹宿雨日暮眄庭柯世味逢僧盡新涼入寺多居山未有計此地數來過

雨中雜述四首

春歸楊柳暗四月雨垂垂紅洗花無迹靑沾艸有私倚樓迷曉望出郭滯幽期客去茶甌歇閒愁總上眉

其二

凝情不自得看雨獨登樓緑樹千門晚涼云五月秋暗梁棲濕燕髙壁上枯牛有待新波長南湖弄小舟

其三

雨從四月晦數日尙愆晴潤與黃梅並寒侵白薴生斷煙迷竹色懸澑雜雞鳴莫自嫌行潦東郊久待耕

其四

十月江城雨霖滛勢已滔檐端宿雲霧屋腳捲波濤已掃蘇端迹仍深仲蔚蒿無錢供晚醉行儗質春袍

歲暮齋居

陋巷還車馬髙齋漫簡編塵埃銷短日雨雪入殘年攬照空雙髩探囊有一錢西風灑修竹吾意已蕭然

南樓二首

南樓冰雪盡江郭歲年窮暮嶺延西日枯條振北風孤雲天一握萬事髩雙蓬徙倚靑煙滅蕭條在眼中

其二

西山開晚霽返照落牕中歲事收殘雪生涯入斷鴻寒多裘失重愁劇酒無功零落雙桐樹蕭蕭不受風

登上方

春風吹白髮醉上碧岧嶤帆落天邊雨人行樹裏橋舞臺靑艸合霸气白煙消吳越橫分地登臨不自聊陳以可近歲築室陳湖專理農業時以詩見寄誇其所得比來秋成當益樂輒賦秋晚田家樂事十首寄之

築室姚江上陳湖東復東舊諳風俗厚近喜歲年丰晚醉茅柴酒朝羮踏地菘村居今已習那復念城中

其二

甲第城中好何如小隠家翦茅苫屋角引蔓束籬笆社動喧村鼓場幹響稻枷誰言田舍苦隨分有年華

其三

艇子新浮水移來傍釣磯新晴觀獲去薄暮泛湖歸斜日牛眠隴秋風犬護扉行邊衝鴨陣時掠野田飛

其四

秋雨初晴後秋風滿稻畦笑歌村逺近煙火捨東西紫擘輸芒蠏黃烹啄黍雞相過有田父日日醉如泥

其五

秋事相將盡農勤亦告終風髙陂水涸霜落稻畦空說尹遭田父穰年賽社公不妨多釀秫今歲頗丰融

其六

散步蒲爲屩端居衲禦風觀儺逐鄰里築圃課兒童誰識佳公子眞成田舍翁只應吟興在時復走詩筒

其七

早畢婚嫁累便爲田舍謀水租魚十頃園戶竹千頭省事官無擾勤身歲有秋有時攜短防尋壑更經丘

其八

日落山圍屋霜淸水映門魚蝦時作市雞犬自成村新味香秔飯常情老瓦盆渾家得醉飽時事更休論

其九

廩充官稅足歲晏樂何如自和田園詠閒修種樹書淸溪照茆屋寒雨暗村墟時有東鄰叟攜壺慰索居

其十

湖田半栽秫秋至釀先成早辦兼旬醉聊償一歲耕淵明無俗韻子幼善秦聲莫怪疎狂甚相歡答太平

虎丘千頃云閣

閣外云千頃風前首重搔倚闌雙鳥下落日亂山髙積水連橫浦疎松帯逺臯冷然發淸嘯吾意欲淩囂

賦缾梅

斷枝黏碧蘚殘蕊疊冰紈未乏溪山韻尢宜幾格看移燈傳壁影垂箔護春寒應斷西湖夢東風在席端

賦盆蘭

淸眞寒谷秀幽獨野人心結意淸霞佩傳情緑綺琴徳馨堪自近道味許誰深一笑歌璚樹春風雪滿襟關川八詠

關川幽居

有美神明後關川古世家人情隨裏善第宅帯山斜髙木雨添防淸流月映沙莫憐城市好車馬正紛華

唐關淸隠

空巖帶流水回合自成關有客居盤谷何時賦小山編籬護修竹引釣俯蒼灣見說遺塵累春來事事閒

墓山牧笛

何處聞悲調隴頭孤笛鳴月明人跨犢風細谷傳聲鬱鬱佳城思漫漫長夜情孤兒正愁絕原樹答淒淸

梘山漁歌

短棹白蘋渚淸歌黃帽郎隔云傳欵乃背雨入滄浪日落暮山碧天空煙水長西風吹不散秋色滿江鄕

隔峯嵐气

隔峯當戶牖嵐气掃晴空短笏迎蕭爽疎簾捲鬱蔥晚煙明滅外秋色有無中莫道渾如畫還應畫未工

屏阜書聲

吾伊聲不惡宛轉出崇岡茆屋四檐靜短檠中夜涼能來問字客雅稱育賢鄕淸韻松篁外悠然道味長

雙溪明月

見說雙溪好秋來更渺然漫流寒漾月夜色逺浮天鬥酒黃泥阪宮袍采石船謫仙今寂寞勝事屬誰傳

萬貫晴川

江上春潮落晴洲帶渺茫中流分樹色斜日送蘋香斷雁迷千里荒雞自一鄕晚雲歸別浦依約見帆檣

追和錢舜舉山居韻

翠深山帶屋緑淨水通門泉石情還重丘園道自尊種莎添野色畱竹護籬根樂事惟心會休逢俗子論雨宿武城追和先溫州夜宿武城二首

長河風雨送盡日傍滄洲白浪灘都沒靑楓葉亂流百憂雙短髩千里一孤舟日暮墟煙合荒寒滿舵樓

其二

經過言偃邑非復昔時城裏俗無從問弦歌空有名江湖孤燕斷風雨亂雞鳴酒醒靑燈暗春寒一夜生

紫气

紫气龍顏穆彤墀虎衛森萬年占帝運一念格天心日月何虧食華夷仰照臨誰應知有喜白首忝詞林

頒歷

鳯歷從天下千官列陛前靑陽壺史奏黃帕侍中傳周禮存頒朔堯書重紀年白頭供奉裏慚媿得春先

旅懷

陰凝冰未泮雪盡歲還窮世事浮榮外生涯久病中心旌搖落日天影度鴻短髮垂垂白那堪犯朔風

野行因過廢寺

久客念搖落行行還寂寥餘寒棲短褐斜日帶荒寮歲事行將盡羇魂黯欲銷云房才咫尺便覺逺塵囂

才伯過訪

落日生愁地窮陰欲雪天歸心聞斷雁衰髩逼殘年光景陳編裏情懷薄酒邊平生黃叔度相見卽欣然

對酒

晚得酒中趣三杯時暢然難忘是花下何物勝樽前世事有千變人生無百年還應騎馬客輸我北牕眠

觀書

老眼視茫然時時手一編未能忘習气聊復遣餘年欹枕山牕下篝燈細雨邊誰應知此味自結靜中緣

煮茶

絹封陽羨月瓦缶惠山泉至味心難忘閒情手自煎地罏殘雪後禪榻晚風前爲問貧陶谷何如病玉川

晏起

林下將迎寡頽然萬事捐老知閒有益病與嬾相便殘夢荒雞外輕寒繐帳前從教貧到骨不負日髙眠

梁溪道中夜行

雨餘新水漫風外一帆輕山繞湖南去人從畫裏行天空雲樹渺月出暮潮平煙靄知何處漁歌時一聲

石湖春逰

湖光披素練野色漲靑煙一雨樹如沐千林花欲然疎鐘白蓮社新水木蘭船行樂湏春早山頭有杜鵑

四月二首

風雨將春去淸和四月天桐陰搖白日艸色散靑煙興寄琴樽外筋骸杖履前若爲消永晝牕下有殘編

其二

春雨緑陰肥雨晴春亦歸花殘鶯獨囀艸長燕交飛香篋靑繒扇筠牕白葛衣拋書尋午枕新暖夢依微

五月

逕艸侵衫色庭梧生晝陰時光臨角黍穡事望梅霖習靜罏燻細醒煩茗椀深艸堂賓客散欹枕聽幽禽

夜坐

涼聲傳漏防夜色轉樓陰遙漢三星度空庭萬籟沈艸輝螢个个樹影月林林稍覺塵氛逺閒愁不上心

夏日

境寂晝偏永心淸暑气微老兼疎筆研性復懶裳衣隠幾雙桐轉褰簾獨鳥飛茗薰聊自適不怪客來稀

待月

夜色動虛楹南樓遲月生碧煙消欲盡銀漢寂無聲防灔金波湧參差玉樹明隔溪人未臥把酒坐吹笙

和陳魯南二色菊

秋色一籬雨寒英百翦霜宮妝嬌映額後服淡生香燦爛褭蹄重防褷鵠羽長西風不相負歲歲有重陽

右黃菊

閒淡歲寒姿金行自及時月明霜翦翦秋淨玉差差短翅蝶迷粉修翎鶴有儀瑤華誰與賦寂寞自東籬

右白菊

射瀆早行二首

夜色載扁舟滄江帶月流櫓聲撩吠犬燈影觸眠鷗星漢疑搖動煙林逺欲浮不知霜並下寒重木棉裘

其二

長林風防防孤棹夜暝暝天濶水煙白月寒漁火靑素衣沾墜露短髮戴疎星彼美誰家子吹簫下逺汀

石湖泛月

愛此陂塘靜扁舟夜不歸水兼天一色秋與月爭輝浦近靑山隠沙明白鷺飛坐來風滿髩不覺露沾衣

迎春日風雨齋居漫述二首

迎春春欲至風雨暮交加未說迷牛馬眞成濕歲華林無霜後葉梅有臘前花客散虛齋寂風檐自煮茶

其二

風雨餞殘臘梅花迎早春病淹愁緒在髩與物華新短褐棲余冷重簾細暗塵不嫌門寂寞時有問奇人

文氏五家集卷五

欽定四庫全書

文氏五家集卷六

明文徴明撰

太史詩集

七言律詩

謁江浦莊先生畱宿定山艸堂

十畝靑松四靣山艸堂宛轉亂流間若非淸福安能主爲訪髙人得暫閒竹圃眠云秋濯濯水舂孤枕夜潺潺就中何事尢堪羨國是人非了不關

重至滁州同諸友逰瑯琊

兼旬行李滯滁州不到瑯琊亦枉畱飲伴況來多舊好山靈應不厭重逰四時風景初無恙千里登臨易起愁安得移家終此住讀書朝暮對溪流

再至定山辱莊先生贈詩次韻奉答

稺齒窮身豈有知偶陪髙論得移時感公不以愚頑棄顧我何堪逺大期艸閣便須終歲住僕人休訝出山遲歸來乞得堯夫句暮雨秋燈不斷思

附錄莊公贈詩

一燈何處寫相知對坐寒牕暮雨時詩本平生非杜甫琴才臨老遇鐘期盡堪出手名家早但覺忘年得友遲儻許無言眞妙意欲將千載慰深思

暮春

髙楡風定翠相圍天气悠揚思轉微晝閣凝香新試扇春肌生汗欲更衣乍聞幽鳥渾無見時墮逰絲忽漫飛惆悵東防尋曉夢落花芳艸已都非

奉次吳匏庵先生續潘邠老詩韻

滿城風雨近重陽暝色寒聲漫繞堂向去陰晴難逆料邇來牢落已粗嘗直饒詩思如秋淡未害臞顏映菊黃好事例乖何用嘆但令有蟹薦桑郎

田舍

秋風田舍有閒情野老迎賓喜不勝小徑穿松敷細石短籬緣水束枯藤堆盤蝦蟹輸村樂匝屋雞豚驗歲登卻戀城居畱未得晚山回首白煙凝

詠芙蓉

九月霜淸卉艸荒拒霜池上獨宜霜誰憐憔悴春無主賴是遲回晚自芳太液風煙情黯黯仙人城闕事茫茫幽貞自有金莖菊相對疎籬各淡妝

十月

江南十月乍風埃簾箔垂寒晝不開身計蕭蕭存斷簡人情黯黯付深杯雨中秋事芙蓉盡霜後時新橘柚來抱病經旬賓客減臥看香鼎篆縈回

停雲館燕坐有懷昌國

山館無人午篆殘便閒經日不簮冠時慿茗椀驅沈困聊有書編適燕歡漠漠黃梅生濕潤纎纎白薴試輕單梧桐小砌陰如許不得君來共倚欄

與邢麗文登葑門城樓

天風異制木蛇空雉堞差差夕照中百里山川形勝舊萬家煙火歲年丰迆南茂苑迷陳迹直北荒原識故宮會取千年興廢理與君極目送飛鴻

次韻答希哲見懷兼乞艸書

墻外車音寂不聞閒緣誰解病中紛涼風著急吹芳樹落日含情詠碧雲髙誼乍違黃叔度淸篇先枉沈休文秋來定有臨池興榻得鵝羣倘見分

懷錢孔周徐昌國【時應試南京】

停雲寂寞病中身旅夢秦淮夜夜新見說踏槐隨舉子終期鳴鹿薦嘉賓人言漫漶眞無防吾道逶迆合有伸想見馬蹄輕疾處薄羅微染帝京塵

叔父侍禦致仕詩二首

聖恩剛遂我公私乞與閒身未老時行樂擬裁居士服入山誰送艸堂貲浮雲多態何當散髙鳥無求不可羇明月靑山一杯酒閒情未許俗人知

其二

詔許先生解舊官依然豸繡賁丘園孤危宜負平生志歸宿還叨曠蕩恩誰謂今人無古道欣看盛事出家門從今只辦溪山樂世事如棋不足論

奉陪呂太常沈石田逰虎丘次韻

髙賢尋壑共經丘偶得追從續舊逰陸羽泉甘春試茗王珣祠古暮維舟風檐落落鈴相語雨徑登登屐似油怪是酣吟畱不去水雲千頃正當樓

金陵客樓與陳淳夜話

卷書零亂筆縱橫對坐寒牕夜二更奕世通家叨父行十年知己愧門生髙樓酒醒燈前雨旅榻秋深病裏情最是世心忘不得滿頭塵土說功名

立春日病起【十二月卄三日】

靑絲裹餅薦春盤喜見鞭春在臘前便與一冬除舊病尙餘七日是殘年梅花消息嚴寒後防勝情懷薄酒邊旋取物華供帖子暖痕浮緑艸生煙

初六日與客自葑門泛舟至東禪小集

淺痕霏緑淡煙光逺樹依依春水長落日五人浮野艇東城三里到溪堂【寺有靑溪堂】餘寒人日梅枝瘦半醉僧寮菜飯香轉信投閒閒不得題詩還博靜中忙

人日停雲館小集

新年便覺景光遲猶有餘寒宿敞帷寂寞一杯人日雨風流千載艸堂詩花枝未動臨佳節菜飯相淹亦勝期春色到今深防許小山南畔艸痕知

詠孔周

圍坐淸談麈尾長墨痕狼籍練裙香水亭紈扇歌楊柳春院琵琶醉海棠王謝風流才子弟齊梁煙月錦篇章豪華豈是泥沙物好在揮毫白玉堂

春日舟行書所見

日出吳山斂霧蒼平橈十里下橫塘弄春艸色偏宜逺繞竹溪流不覺長一塢人煙自花柳千畦麥菜間靑黃不因出郭供人事負卻風光二月彊

重陽前一日飲孔周有斐堂

塵土欺人兩月忙深秋才上故人堂卻憐違濶翻情厚不覺淹畱入話長翠箔香風吹桂子布袍寒信作重陽百年辛苦還防死好對良辰盡此觴

鄭太吉送慧泉試吳大本寄茶

醉思雪乳不能眠活火砂瓶夜自煎白絹旋開陽羨月竹符新汲慧山泉地罏殘雪貧陶谷破屋淸風病玉川莫道年來塵滿腹小寒夢已醒然

歲暮齋居卽事

檐樹扶蘇帶亂鴉蕭齋只似野人家紙牕獵獵風生竹土盎浮浮火宿茶日色射云時弄彩雨絲吹雪不成花庭中卉物凋零盡獨有蒼松領歲華

謝永嘉趙君澤寄蘭

艸堂安得有琳瑯傍案猗蘭奕葉光千里故人勞解佩一牕幽意自生香夢回涼月甌江逺思入秋風楚畹長漸久不聞余冽在始知身境兩相忘

金陵詠懷

鐘山日上紫煙收金闕參差萬瓦流帝業千年浮王气都城百雉隠髙秋聲華誰覓烏衣巷形勝空吟白鷺洲回首壯逰心未已西風防馬看吳鉤

詠玉蘭花

孤根疑自木蘭堂怪得人呼作女郎繞砌春風憐謝傅一天明月夢唐昌冷魂未放淸香淺深院誰窺縞袂長漫說辛夷有葛後開應是愧穠妝【此花以辛夷接本】

賀九嶺【相傳爲吳王賀重九處】

嶻然飛嶺帶晴嵐路出余杭更繞南往迹漫傳人賀九勝逰剛愛月當三巖前鹿繞云爲路木末僧依石作庵一笑停輿風拂面松花閒看落

三月

三月江南柳色勻海棠風暖駐遊塵山齋病起詩逋積曲巷春晴轍迹新習气未忘聊應世虛名何益漫勞人閒來自理幽居事莫道花時不稱貧【李咸用詩衰世難行道花時不稱貧】

逰吳氏東莊題贈嗣業

渺然城郭見江鄕十里淸陰護艸堂知樂漫追池上迹振衣還上竹邊岡【中有知樂亭振衣岡】東郊春色初啼鳥前輩風流防夕陽有約明朝泛新水菱濠堪著野人航

詩人孫太初過訪

把劍南來賦逺逰又看東上浙江舟山齋動是經時別菜飯聊看半日畱醉裏江湖眞有味春來花鳥正關愁天臺雁蕩平生夢慿仗詩囊次第收

暮春雨後陳以鈞邀逰石湖遂登治平

貪看粼粼水拍堤扁舟忽在跨塘西千山雨過靑猶滴四月尋春緑已齊湖上未忘經歲約竹間覓得舊時題晚煙十里歸城路不是桃源也自迷

次韻王秉之新莊書事

背郭通村小築居任心還往樂何如山中舊業千頭橘水面新租十畝魚未遂隠謀聊避俗不忘壯志有藏書抱衾曾借西齋榻回首題詩十載余

與宜興吳祖貽夜話有作就簡李宗淵杭道卿吳克學

有客扁舟自陽羨夜堂風雨對髙眠不辭談笑成佳會祗覺淹畱有宿緣別後交逰如夢裏意中山水落樽前靑燈酒醒還生戀明日煙波更渺然

寄陳以可乞米

秋風百里夢姚城無限閒愁集短檠零落交遊懷鮑叔逡巡書帖媿眞卿謀身宜信貧難忍食指其如累不輕見說湖南風物好何時去買薄田耕

宿相城有懷石田先生

何處重占處士星艸堂突兀夜燈明風流已與人都盡手澤空憐物有情依舊短墻圍野色不禁髙樹送秋聲傷心未了生前約漁子沙頭一棹橫

金陵秋夜與彭寅之湯子重步月

雙闕深沈夜向防碧天露下葛衣單風吹急柝嚴城閉月照行人古道寒往事悠悠歌鳯去靑山靡靡識龍蟠壯懷萬里同遊在滿目風煙引劍看

道復西齋古石

玲瓏蒼壁太湖姿浪蝕沙陶面面奇百穴晴牕通玉女一拳小石夢仇池乍逢合下南宮拜欲詠還輸白傅詞便擬髙齋題列岫朝來秀色滿襜帷

新正四日雪後方昆山思道過訪值余不在畱詩而去奉答一首

偶扶藜杖出柴荊虛卻王猷過訪情髙興自緣修竹住通家還許小兒迎百年契分叨君厚一笑閒緣媿我輕畱得新詩珠滿案紙牕殘雪共光榮

楊儀部君謙纂述之餘頗修淨業瞻對無由悵然成詠

不見髙人動經月似聞觀道獨澄懷一函自課維摩品百日方持白傅齋春到梅花開小閣夢回涼月印空階從知不受風塵累二十年前已乞骸

子重賦詩徴余逋畫未卽踐言先以小幅展限就和來押

飛嵐疉巘翠撐空畫得幽居似剡中滿地淸陰山木合隔溪野色小橋通倚防詩思蕭蕭雨繞竹茶煙細細風想得髙人方閉戶那知市上軟塵紅

夏意

五月江南櫻筍殘疎花吹盡緑漫漫雨來恰及梅黃候春去猶餘麥秀寒白日幽深茆屋靜野情蕭散薴袍寛美人何處經時別滿耳新蟬獨倚防

次韻九逵山中步月

黃葉蕭蕭沒斷蹤風將牢落入窮冬三更酒醒人何處千里月明山自重逺水浮村微見火碧煙藏寺但聞鐘知君逸思難分付都屬尋詩七尺笻

虎丘劍池

吳王理玉防千年水落池空得暮磚地下誰曾求寶劍眼中吾已見桑田金鳬寂寞隨塵劫石闕分明有洞天安得元之論往事滿山寒日散蒼煙

石湖

橫塘西下水如油拂岸垂楊翠欲流落日誰歌桃葉渡涼風徐度藕花洲蕭然白雨醒煩暑無賴春山破晚愁滿目煙波情不極逰人還上木蘭舟

席上題扇景壽外舅大參吳公

解組歸來歲五更天教閒散養修齡東華風浪今無夢南極休徴已見星閱世盡容醒眼白倚樓自愛晚山靑扁舟或獻南飛曲慿仗東坡醉裏聽

雞鳴山金陵勝處往歲蓋屢逰之未有作也偶閱九逵逰慿虛閣記追賦一首

金陵佳麗石頭城傑閣登臨正雨晴帝業稱雄維虎踞逰人選勝得雞鳴長江天際孤帆滅落日煙中萬瓦明滿目廢興題不得獨看名畫繞廊行

與外甥陸之箕夜話【安甫子】

一笑燈前覩陸云後生殊是逼吾頻文章有待成先志眉目分明見故人潘嶽任咸千載恨何充王導一家親虛齋短榻寒相對禮數𨿽疎意卻眞

上己日獨行溪上有懷九逵

郭外靑煙柳帶柔洞庭西去水悠悠故人不見沙棠楫燕子齊飛杜若洲日落晚風吹宿酒天寒江艸喚新愁佳期寂寞春如許辜負山花挿滿頭

寒食自橫金歸泛石湖

澤國春深霧雨收越城橋畔水爭流斷煙西去浮蒼嶼斜日中川起白鷗村店寂寥寒食節行人迢木蘭舟芳晴滿目東風急欲采汀花不自由

侍柱國王先生西園遊集【園在夏駕湖上】

名園詰曲帶城闉積水居然見逺津夏駕千年空往迹午橋今日屬閒人江南白薴迎新暑雨後孤花殿晚春自古會心非在逺等閒魚鳥便相親

附王先生次韻

吳王消夏有殘闉特起幽亭謝要津曲徑轉時迷到客短墻缺處見行人緑楊動影魚吹日紅藥畱香蝶送春爲問午橋閒相國自非劉白更誰親

百花庵

北郭名藍舊有名歲長無復百花深柴門日落空流水古木春來長緑陰滿眼風流文字業一龕荒寂道人心野橋詰曲通幽徑短防何時許重尋

詠庭前藂菊

寒英翦翦弄輕黃百卉凋零見此芳天意也應憐晚節秋光端不負重陽郊原慘淡風吹日籬落蕭條夜有霜輸與陶翁能領略南山在眼酒盈觴

賦得野亭秋興

斷雲狼籍近簾櫳天地蕭條四壁空盡日倚防黃葉雨一番吹髩白蘋風年光搔首孤鴻外山色供愁落照中欲寄閒情無那逺煙波江上采芙蓉

贈王履約履吉兄弟

春風獨目總琳瑯素月流云縹緲光未用寡辭推子敬故應相敵有元方百年有待麟呈瑞千里欣看雁逐行手結幽蘭成雜佩思君欲贈不能將

揚州

竹西簫管玉參差柳外樓臺舞陸離落日蕪城非故國春風后土有荒祠錦帆煙月千年夢禪榻情懷兩髩絲二十四橋何處是扁舟西去不勝思

先大父有宿汶上之作舟中閱先集敬次嚴韻

日暮風霾欲漲天獨臨古渡意淒然春光三月行當暇客子長途未息肩白漫河流還岸岸緑垂楊柳自芊芊當年汶上城何處一抹斜陽萬樹煙

過張秋追懷武功先生遺迹

投薪沈鐵事悠悠巨掃千尋壓上游河濟從來天下盡江淮今入地中流當時物論輕文士千載行人仰壯猷人事防回桑海異依然髙碣鎭東州

魏家灣有感【博平縣地也】

博平縣裏侍親時四十年來兩髩絲竹馬都非前日夢枯魚空負此生悲已無父老談遺事獨有聲名系去思憔悴平生塵土迹魏家灣水會能知

柳色

漫說鵞兒色似油何如楊柳緑幽幽初收宿雨濃於染逺映新波翠欲流十里蟬聲溪上路一痕斜照驛邊樓莫言濯濯無人愛別有春光在禦溝

懷石湖寄吳中諸友

江梅千樹繞楞伽記得臨行盡著花靑子熟時應憶我緑陰成處正思家聽鶯此際堪移酒燒竹何人共煮茶防度扁舟夢中去不知塵土在天涯

午門朝見

祥光浮動紫煙收禁漏初傳午夜籌乍見扶桑明曉仗卻瞻閶闔覲宸旒一痕斜月雙龍闕百疊春云五鳯樓潦倒江湖今白髮可能供奉殿東頭

奉天殿早朝二首

天外鳴鞭肅禁宸朝廷獻納有司存罘罳拂曙樓臺迥象魏連云觀闕尊夾陛書思端萬笏上方求諫辟千門宮墻樹色深於染總受天家雨露恩

其二

月轉蒼龍闕角西建章云斂玉繩低碧簫雙引鸞聲細防扇平分雉尾齊老幸綴行班石陛謬慚通籍預金閨日髙歸院詞頭下滿袖天香拆紫泥

雨中放朝出左掖

霏微芳潤浥霓旌歷落彤墀散履聲暝色浮煙迷左掖碧雲將雨近西淸柳垂靑瑣千絲重水落銀橋萬玉鳴沾灑不辭袍袖濕天街塵淨馬蹄輕

雪後早朝

月滿長安雪未消分明銀海瀉秋濤光迷萬馬璚珂亂勢壓雙龍玉闕髙曙色漸分鳷鵲觀凝寒猶在鷫鸘袍負薪亦有號饑者願得君王發漢厫

元旦朝賀

仙音縹緲協和鸞天上春回白玉闌日出雞人徐唱卯雪消風伯爲驅寒萬方玉帛看王會一歲儀文重履端滿目升平題不得白頭慚愧直金鑾

進春朝賀

玉殿千官拜冕旒紫衣京兆在前頭四時盛徳初臨木先日嚴寒已送牛气轉蒼龍當法駕風回明庶動宸逰聖王和令思行慶次第頒恩下九州

恭大駕還自南郊

聖主回鑾肅百靈紫雲蓋翼蒼精屬車劍履星辰麗先駕旂常日月明十里春風傳警蹕萬方和气協韶韺白頭欣覩朝元盛願續思文頌太平

觀駕幸文華聽講

朝下鸞輿幸講堂徐看天仗轉東廂翠旂拂柳宮墻繞淸蹕穿雲閣道長千載明良眞際會九朝文物舊彞章小臣漫厠防龍後彷佛還瞻日月光

慶成宴

花映珍盤出上供風吹韶頀落遙空坐聯日馭紅雲暖恩湛宮壺瑞露融一代禮成郊社後百年身際太平中晚酣不記歸來處彷佛春光玉殿東

再與慶成

日射宮花淑景柔春風重醉殿東頭嫚姍不厭倡優拙宣觀親承禮數稠天上露華恩湛湛庭中和气鹿呦呦一聲響節驚禽散錦服中官進禦羞

實錄成賜燕禮部

北府書成奏尙方南宮拜詔許傳觴靑春照坐宮花麗瑞露浮樽法酒香邂逅鸞臺修故事遂令牛走被餘光濃恩恰似朝來雨散作槐防六月涼

臘日賜燕

綺筵錯落映朱旗百辟承恩燕赤墀薦蠟尙存周典禮賜酺聊舉漢官儀中廚次第催傳防列坐雍容各覆巵潦倒不慙書獵字殷勤還賦伐檀詩

端午賜扇

剡藤湘竹巧裁將珍重瑤華出尙方四海淸涼初拜賜一時懷袖總生光最憐明月難捐棄卽有仁風可奉揚眞覺自天題處濕墨痕狼籍露華香

賜長壽防縷

紫宸朝下錫靈絲金水橋邊拜命時文繡自天騰五色光華約臂結雙螭重慚潦倒隨恩澤還忝班行覩盛儀願得君王千萬壽日華常照衮衣垂

實錄成防恩賜襲衣銀幣

雙銀爛爛出朱提稠疊文繒五色絲天子不遺牛馬走侍臣還忝鳯凰池靑霄寵渥兼金重白首遭逢補衮遲狼籍天香攜滿袖春風湛露寫新詩

再賜銀幣

流銀嘉幣上方琛晝錫駢蕃雨露深朽質何堪施綺縠虛名元自愧南金敢忘珍重酬千載圖補絲毫有寸心白髮茂恩何所自三年供奉忝詞林

翰林齋宿

春星爛漫燭防垣獨擁靑綾向夜防宮漏隔花銀箭永蓮燈垂燼玉堂寒坐聆宵柝霜圍屋想見郊禋月滿壇鈴索無風塵土逺始知仙署逼金鑾

興隆寺致齋

漠漠香燈佛座前寢衣相對不成眠明禋夙奉廷中戒淸淨來修物外緣竹樹湘簾新月色髩絲禪榻舊風煙無端忽憶朝元事笑隔春風又一年

內直有感

天上樓臺白玉堂白頭來作祕書郎退朝毎傍花枝入儤直遙聞刻漏長鈴索蕭閒靑靜詞頭爛漫紫泥香野人不識瀛洲樂淸夢依然在故鄕

禁中芍藥

仙姿綽約絳羅紳何日移根傍紫宸月露冷金帶重天風香泛玉堂春千年想見翻階詠一笑羞稱近侍臣不似人間易零落上方元自隔凡塵

逰西苑

宛轉瀛洲帶幔坡蜷玉蝀壓銀河廣寒遙見空中樹太液微生雨後波云捲紅妝千步障鳯吹璚蓋萬年柯太平見說宸逰簡馳道靑靑長薜蘿

秋日再經西苑

內苑秋淸宿露晞盈盈日采動金扉松間翠殿華蓋天外銀橋入紫微錦纜稀逰靑雀暗璚波無際白鷗飛彤墻髙柳無人折時見中官一騎歸

西苑詩十首

嘉靖乙酉春同官陳侍講魯南馬修撰仲房王編修繩武偕余爲西苑之逰先是魯南教內書堂識守苑官因得盡歷諸勝旣歸隨所記憶爲詩十篇

萬歲山

日出靈山花霧消分明員嶠戴金鼇東來復道浮雲迥北極觚稜王气髙仙仗乘春觀物化寢園常歲薦櫻桃靑林翠葆深於沐總是天家雨露膏

太液池

泱漭滄池混太淸芙蓉十里錦云平曾聞樂府歌黃鵠還見秋風動石鯨玉蝀蜷垂碧落銀山縹緲自寰瀛從知鳯輦經逰地鳬雁徊翔總不驚

璚華島

海上三山擁翠鬟天宮遙在碧雲端古來漫說瑤臺迥人世寧知玉宇寒落日芙蓉煙裊裊秋風桂樹露團團勝逰寂寞前朝事誰見吹簫駕防鸞

承光殿

小苑平臨太液池金鋪約戶鎖蟠螭雲中帝座飛華蓋城上鉤陳繞翠旗紫气曾回雙鳯輦靑松猶有萬年枝從來淸蹕深嚴地開盡碧桃人未知

龍舟浦

列殿陰陰水竇連漢家帝子有樓船蘭橈桂楫曾千里錦纜牙檣憶往年汾水秋風空落日隋隄楊柳漫淸煙今皇別有同民樂不遣靑龍漾碧川

芭蕉園

小山盤折翠防岈松檜陰陰輦道斜艸長蘭亭迷曲水雨深桃洞自飄花紫雲依舊圍黃屋靑鳥還應識翠華知是史臣焚艸地文光隠隠結紅霞

樂成殿

太液東來錦浪平芙蓉小殿瞰虛明碧欄醮影雙龍臥緑水浮渠九島輕漾日金鱗堪引釣拂天翠柳亂聞鶯激流靜看飛輪轉天子無爲樂歲成

南臺

靑林迆邐轉回塘南去髙臺對苑墻暖日旌旗春欲動薰風殿閣晝生涼別開水榭親魚鳥下見平田熟稻粱聖主一逰還一豫居然淸禁有江鄕

兔園

漢王逰息有離宮闥朱扉迆邐通別殿春風巢紫鳯小山飛澗架晴虹團云芝蓋翔林表噴壑龍泉轉地中簡朴由來堯舜事故應梁苑不相同

平臺

日上宮墻飛紫埃先皇閱武有層臺下方馳道依城盡東靣飛軒映水開云傍綺疏常不散鳥窺仙仗去還來金華待詔頭都白欲賦長楊愧不才

丙戌十月十日致仕出京二首

獨驅羸馬出楓宸回首長安萬斛塵白髮豈堪供世事靑山自古有閒人荒餘三徑猶存菊興落扁舟不爲蒓老得一官常臥病可能勲業上麒麟

其二

白髮蕭疏老祕書倦逰零落病相如三年虛索長安米一日歸乘下澤車坐對西山朝气爽夢回東壁夜牕虛玉蘭堂下秋風早幽竹黃花不負余

阻冰潞河簡同行黃才伯

長河十月朔風悲零落貂裘不受吹冰雪崢嶸驚歲晚江湖寂寞滯歸期誰憐阮籍窮途泣自笑穰侯見事遲忽憶同行黃太史篝燈何處擁書帷

丁亥元旦次才伯韻

東風早晚到天涯客子逢春正憶家栢葉漫傳元旦酒江梅應發故園花不愁逆旅無親戚依舊江湖有歲華深負鄭莊騰薦剡逰巖痼疾久煙霞

聞雁有懷

尺書不至意茫茫酒醒俄驚雁北翔迢逓秋聲連朔漠蹉跎歸思滿衡湘五更風雨靑燈暗萬里江湖白髮長四海平生防兄弟年來淩亂不成行

冰泮次才伯韻

吹面東風不作寒斷冰千片下晴灘已知積雪經冬盡正好垂楊映水看滿目江山勞應接到家櫻筍未防殘只應今夜扁舟夢先繞吳門鬭鴨欄

還家志喜

緑樹成陰逕有苔園廬無恙客歸來淸朝自是容疎懶明主何嘗棄不才林壑豈無投老地煙霞常護讀書臺石湖東畔橫塘路多少山花待我開

玉磬山房

橫牕偃曲帶修垣一室都來鬥樣寛誰信曲肱能自樂我知容膝易爲安春風薙艸通幽徑夜雨編籬防藥欄笑殺杜陵常寄泊卻思廣廈庇人寒

石湖

石湖煙水望中迷湖上花深鳥亂啼芳艸自生茶磨嶺畫橋東注越來溪涼風嫋嫋靑蘋末往事悠悠白日西依舊江波秋月墮傷心莫唱夜烏棲

逰支硎天平諸山

麥隴風微燕子斜雨晴雲日麗江沙遙尋支遁煙中寺初見天平道上花過眼溪山勞應接方春艸樹發光華夕陽半嶺歸輿急慚愧城中自有家

煎茶贈履約

嫩湯自發魚生眼新茗還誇翠展旗谷雨江頭佳節近惠泉山下小船歸山人紗帽籠頭處禪榻風花繞髩飛酒客不通塵夢醒臥看春日下松扉

喜雨

弱云將暝暗松關急雨蕭然落坐間山鳥近人呼滑滑春泉隔屋送潺潺小牕破睡茶甌淺別院生涼羽扇閒滿目新詩題不得登樓自看郭西山

人日杜氏南樓題贈允勝

城上殘云爛漫垂樓頭人日喜晴時聊從節物占人事未放春風負酒巵病後光陰新白髮江南消息早梅枝艸堂故事詩篇在應許多情杜甫知

冬日謝克和送蠏

勞遣霜臍到酒邊眼看郭索已垂涎翠螯啄雪眞堪把赤甲含膏更可憐湖上人家收斷後江南風物看燈前【吳中有看燈蟹】居然動我江山興不忘詩人後惠連

春雨漫興

春雨蕭蕭艸滿除春風吾亦愛吾廬髙情時誦閒居賦老眼能抄種樹書金馬昔年貧曼倩文園今日病相如焚香燕坐心如水一任門多長者車

雨後

積雨初收風乍顚城南花事已茫然黃鸝繞樹空千囀白髮傷春又一年竹幾蒲供坐睡茗杯香鼎有閒緣客來莫話長安事自理南華外物篇

趙侍禦麗卿邀逰冶城

落木蕭蕭帶雨空治城髙處見秋風重將白髮逰江左依舊靑山似洛中有客樽前談夢鹿何人天際慕飛鴻荒墩寂寞埋秋艸猶自風流憶謝公

徒步至寶光寺

布襪靑鞋短褐衣酒樽詩卷一僮隨白頭自笑曾供奉徒步誰憐老拾遺五畝喜聞秔稻熟重陽還恨菊花遲松寮竹谷逍遙地時有山僧乞小詩

九日與彥明登雨花臺

雨花臺上雨初幹野色江光落坐間豈謂旅逰逢九日共來把酒對三山老年節物偏生感到處雲林不負閒落木滿空秋萬里暝禽遙帶夕陽還

靜隠

掃地焚香習燕淸蕭然一室謝將迎坐移白日花間影睡起春禽竹外聲心逺自應人境寂道深殊覺世緣輕問奇尙有門前客卻恨靑山不揜名

閒居漫興

深巷無人晝掩扉新晴庭院緑陰肥柳風吹絮河魨上花雨沾泥海燕飛殘睡未能消卯酒乍暄聊復試春衣東風緑徧江南艸多少王孫怨不歸

夏日睡起

緑陰如水夏堂涼翠簟含風午夢長老去自於閒有得困來時與客相忘松牕試筆端溪滑石鼎烹云顧渚香一鳥不鳴心境寂此身眞不愧羲皇

聞蛙

靑燈背壁夜微茫閤閤羣蛙正繞堂細雨黃昏貧鼓吹誰家靑艸舊池塘年來水旱眞難卜我已公私付兩忘寄語繁聲休彊聒吳城明日是端陽

聞雞

乍鳴滄海日東升再唱長安萬戶醒風雨何曾迷曉漏霜天還解散疎星誰憐半夜燈前舞常自衝寒馬上聽此日山牕呼不起壯心回首總凋零

顧華玉邀予爲西湖之逰病不能赴詩以謝之

舊約錢塘二十年春風擬放越溪船卻憐白髮牽衰病應是靑山欠此緣漫說西湖天下勝負他北道主人賢只餘好夢隨潮去月落空江萬樹煙

上己日石湖小集

楞伽湖上晚風和茶磨巖前宿雨過士女競浮靑雀舫野人自占白鷗波春來花鳥閒情在老去山林樂事多辦取一樽酬令節扣舷聊和竹枝歌

湛甘泉司馬以詩招逰衡山奉答

家世衡陽有釣臺江湖流浪未能回政懷桑梓千年計忽枉封題萬里來月滿羅浮勞我夢云埋嶽麓待公開追攀見說襟懷壯倘許春風杖屨陪

二月念六日遊天池諸山

西北羣山列翠屏天池宛轉帯支硎行穿壑谷身忘倦忽聽松風酒又醒歲閏故應春緩緩民饑欣見麥靑靑老年行樂知無防莫負樽前雙玉瓶

憶昔四首次陳魯南韻

三年端笏侍明光潦倒爭看白髮郎咫尺常依天北極分香曾直殿東廊紫泥浥露封題濕寶墨含風賜扇香記得退朝歸院靜微吟行過藥欄傍

其二

紫殿東頭敞北扉史臣都著上方衣毎懸玉佩聽雞入曾帶宮花走馬歸此日香罏違伏枕空吟髙閣靄餘輝三年歸臥滄江上猶記雙龍傍輦飛

其三

扇開靑雉兩相宜玉斧分行虎旅隨紫气氤氳浮象魏彤光縹緲上罘罳幸依日月瞻龍衮偶際風雲集鳯池零落江湖儔侶散白頭心事許誰知

其四

一命金華忝制臣山姿偃蹇漫垂紳媿無忠孝酬千載曾履憂危事一人陛擁春云嚴虎衛殿開初日照龍鱗白頭萬事隨湮滅惟有觚稜入夢頻

荊溪道中

荊溪西下小舩通離墨銅棺在眼中坐詠風煙懷杜牧曾穿巖竇識張公逺山如畫雲開嶂落日供詩翠滿篷賸欲躋攀老無力空餘雙目送飛鴻

人日喜晴有懷故友王履吉

良辰樂事不相違一笑褰簾喜上眉浮弄新晴初日色破除殘臘早梅枝山林爛漫靑樽在老病侵尋白髮知不見故人春滿眼臨風空賦艸堂詩

江陰道中賦贈王祿之

春水浮煙柳映空蘭舟西下兩人同等閒機事楸枰外咫尺江山畫笥中一笑頭顱忘我老百年家世與君通不眠共理平生語落盡燈花月滿篷

湯子重赴南雍

望望金陵路不遙故人西上木蘭橈春風貰酒丹陽郭明月題詩白下橋壯志君方事行役暮年吾毎戀親交江城雪後梅花盡無限殷勤在柳條

顧榮夫園池

臨頓東來十畝莊門無車馬有垂楊風流吾愛陶元亮水竹人推顧辟疆早歲論文常接席暮年投社忝同鄕寄言莫把山扉掩時擬看花到艸堂

榮夫見和再疊

爲愛髙人水竹莊防回系馬屋邊楊每開蔣徑延求仲常伴山公有葛彊陋巷誰云無轍迹城居曾不異江鄕春來見說多幽致開徧梅花月滿堂

春日雨中

彤閣煙輕翠陸離曉簾風急雨絲絲情淹宿酒春愁重坐弄殘棋晝景遲野色送靑山半出暖防回緑艸先知老來自覺才情減開盡梅花未有詩

人日期與孔周子重小集以事愆期獨坐有懷

艸痕簾影碧參差此日逢人有所思樊圃又看挑菜始江梅剛是試花時喜無冰雪春寒淺況值淸明淑景遲有約不來成寂寞臨風再詠艸堂詩

谷日孔周子重祿之南樓小集

靈莢初開第八蓂玉梅新試兩三英要知春早花期近喜卜年丰谷旦晴緑醑不教虛節敍白頭聊復話平生相攜莫便匆匆去新月南樓正自明

伍疇中太守惠酒將過訪

玉川有約到吾廬先遣長須致鯉魚老我艸方寂寞故人乘興定何如山園夜雨剪春韭花徑春風候小車靑眼交遊無防在白頭光景莫教虛

齋居漫興

香消古鼎靜沈沈寂寞城居似逺林日上樓臺朝气爽燕飛簾幕夏堂深疎花淨掃風前迹碧樹新添雨後陰老覓知音殊意懶任教塵暗壁間琴

春寒病起

十日春陰一日晴春衫猶怯曉寒輕蕭條病骨梅花瘦宛轉閒愁蔓艸生閉戶新波平野岸倚樓山色繞江城東風早晚持樽酒去聽橫塘滿樹鶯

夏雨

六月飛塵撲靣黃蕭然一雨破驕陽長風鼓浪翻茅屋宿霧排云壓短墻秋事已占南畝喜午眠仍飽北牕涼登樓別啟西牕看橫捲湘簾一片蒼

袁與之送新茶薦以榮夫新筍賦謝二君

揀芽駢筍薦新泉石鼎沙鐺手自煎一笑月欣見靣百年玉板更參禪錦舒風籜春雷後翠展云旗谷雨前珍重故人披拂意盡驅塵俗破昬眠

秋夜

宿酒微消睡思濃孤懷兀兀夜溶溶半牕涼影雙桐月一榻秋聲四壁虫坐閱歲時成老大天教貧病養疎慵曾參際會無禆補羞更從人說臥龍

九日招孔周諸君

芙蓉波冷桂風涼晤語蕭疎白髮長靑眼平生防親舊黃花荏苒又重陽越樽久湛金華露吳蟹初肥笠澤霜擬合羣賢酬一醉呼兒爲掃玉蘭堂

宗伯招湯子重逰虎丘

入門連嶺翠崚增別徑穿雲次第登碧瓦參差蓬宇靜古藤依約紫厓崩眼中歷歷悲前刼方外悠悠愧老僧十載同逰半零落長明惟有佛前燈

湯右卿寄十月菊

奕奕秋光照眼新扁舟來自楚江濱多君珍重黃金贈老我衰遲白髮新應是晚香同臭味故教寒艶發淸眞誰言已落重陽後十月江南正小春

再逰虎丘

短簿祠前樹郁蟠生公臺下石孱顏千年精气池中劍一壑風煙寺裏山井冽羽泉茶可試艸荒支澗鶴空還不知淸逺詩何處翠蝕苔花細雨斑

三月晦徐少宰同逰虎丘

海湧峯頭宿霧開王珣祠畔少風埃林花落盡春猶在巖壑無窮客又來水囓滄池消劍气云封白日護經臺一樽不負探幽興更試三泉覆茗杯

同南充王子正登昆山臥云閣【時爲尹】

春雨初晴白玉峯春風冠蓋一尊同使君不負靑山約髙會還參白髮翁煙領夕陽飛鳥背天圍平野曲欄東怪來日暮衣裳冷身在臥云髙閣中

春歸

三月春光積漸微不須風雨也應歸與人又作經年別回首空驚昨夢非江燕引雛芳艸滿林鶯出谷杏花稀沈郎別有傷情地不爲題詩減帶圍

詠白燕

髙下翩翻雪羽齊江南社後絮飛時夢回王謝烏衣盡舞罷昭陽縞袖垂簾外風輕銀剪剪釵頭春冷玉差差畫樓霜月傷心處只許張家盼盼知

五月

五月雨晴梅子肥杏花吹盡燕飛飛晴光已到靑扇士女新裁白薴衣黃鳥故能供寂寞緑陰何必減芳菲子云自得幽居樂不恨門前轍迹稀

五月望日登望湖亭【是日微雨作風】

木末虛亭瞰碧瀾倒飛天影入慿防嵐光浮動千峯濕雨气薰蒸五月寒石磴躡雲芒履短松風吹雨薴袍寛狂吟莫怪遲歸去白髮還能防度看

秋夜

四壁鳴虫露下余片雲收雨酒醒初風撩墜葉秋聲早月印空庭夜色虛衰病不禁時序攺蕭閒自與世情疎若爲白首安眠地時有驚塵報羽書

丁未九日與履約諸君同泛石湖就登上方

宿雨初晴水拍天碧雲微斂日華鮮時當黃菊茱萸秋在滄洲白鳥邊柳外畫橋人似蟻湖心蘭棹酒如泉攜壺更醉湖山上白髮重逢又一年

泛湖

春盡南湖碧玉流故人湖上共夷猶平橈野渡沿靑艸疊鼓中川起白鷗云日霏霏梅子雨風蒲獵獵藕花洲行春橋外山千疊盡逐波光上防舟

是歲閏九月再泛

剛喜重陽臨閏月不辭老病復登臺多情秋色依前在有待籬花故晚開佳節從知難再值靑山端不厭重來畫船記取橫塘路十里笙歌載月回

新夏

暖風庭院艸生香晴日簾櫳燕子忙白髮不嫌春事去緑陰自喜夏堂涼閒心對酒從時換老倦拋書覺晝長客有相過同一笑竹罏吹火試旗槍

聞砧

明滅疎燈鑑薄帷誰家練夜遲遲驚回短夢千門月不斷秋風萬里思歲晚江城還自急天寒閨閣最先知髙樓人靜星河爛正是霜華欲下時

自華亭還吳夜泊磧礇

放棹華亭指故園九峯晴色接吳門秋風沽酒唐行市斜日維舟磧礇村墟落風煙沙漵口人家燈火竹籬根機雲蹤迹今何處一望岑山一斷魂

袁魯仲邀登列岫樓

故人湖上有髙樓十載淸尊續舊逰飛翠牕中仍列岫片帆天際見歸舟依然緑樹啼黃鳥無賴靑山笑白頭不盡阿戎淹戀意渚云江艸兩悠悠

是晚過行春橋翫月再賦

行春橋上月娟娟杜若洲西宿畫船萬鏡不波天在水四山沈影夜如年已知世事皆身外肯著閒愁到酒邊宛轉淸歌出林表晚煙依約正蒼然

墓道中

輕陰駮日水含沙二月江南好物華早辦行輿衝細雨不教山屐負梅花煙林滴翠千峯濕石磴穿雲一徑斜風泊晚煙寒不散磬聲遙識梵王家

雨後虎山橋曉望

虎山橋下水交流正是橋南宿雨收光福煙開孤剎迥洞庭波動兩峯浮已應浩蕩開胸臆誰識空蒙是勝逰長風天萬里眼中殊覺欠扁舟

夏日

永夏茅堂風日嘉涼陰寂歷樹交加客來解帶圍新竹燕起衝檐落晚花領略淸言蒼玉麈破除沈困紫茶六街車馬塵如海不到柴桑處士家

新秋

秋風昨已到山塘坐愛閒庭過雨涼月榭誰家悲玉笛露桐虛井滴銀牀病侵肌骨驚寒早年入衰遲覺夜長气無慿殘暑在手中紈扇未能忘

八月十四夜對月有懷

月近中秋夜有暉幽人戀月臥遲遲及時光景寧須滿明日陰晴不可期淸影一簾金瑣碎涼聲何處玉參差酒防無限懷人意都在庭前桂樹枝

十五日

銀漢無聲夜正中十分秋色小樓東空瞻朗月思度誰有髙懷似庾公把酒金波浮桂樹捲簾淸露滴梧桐碧雲何處人如玉惆悵東防一笛風

十六夜

入眼冰輪積漸摧白頭顧影重徘徊極知物理盈當缺自惜流年去不來蟋蟀早將寒气至芙蓉都受露華開殷勤不負花前醉依舊淸光在酒杯

小至夜

云物熙微度曉光閉關聊復謝迎將陰陽自與時消息身世都歸日短長潦倒已無朝省夢氤氳空憶殿罏香向來心事葭灰冷贏得蕭蕭兩髩霜

送彭赴嘉興訓導二首

淸時一命忝師儒百里鄰州接裏閭志養於今欣有祿官貧莫嘆食無魚微名聊足酬初志多暇何妨讀舊書九十老人須在念頻頻書札問興居

其二

東望嘉禾近百程漫隨儒牒去親庭蟬聯宦業承三世辛苦傳家有一經我老自憐衰髩白汝行不失舊氊靑還應別後鐘情處飛夢時時秀水亭

戊午元旦

黃鳥風檐逓好音白頭牕下整冠巾喜聞海上烽煙息又見人間日月新霽景騰輝金勝曉暖痕飛雪玉梅春何當載酒尋芳去緑滿郊原艸似茵

肇孫北行

阿翁九十苦鐘情倚杖那堪送汝行璧水去逰天子學春風須聽上林鶯壯途初發千山軔雅志無忘萬里程三百年來忠孝在愼言無潰舊家聲

己未元旦

勞生九十漫隨緣老病支離幸自全百歲防人登耄耋一身五世見曾秪將去日占來日誰謂增年是減年次第梅花春滿目可容愁到酒樽前

秋夜

新寒髙閣夜何其野笛荒砧不斷思澤國變衰菇菜老長安迢遞帛書遲江空露下芙蓉葉月岀風吹桂樹枝何必潘郎能自省年來靑髩已絲絲

文氏五家集卷六

欽定四庫全書

文氏五家集卷七

明文彭撰

博士詩集上

九日遊石湖次白二貞夫韻

重陽誰泛石湖船秋水平吞萬里天翠管銀笙空外沸牙檣錦防鏡中牽西風著意吹烏帽紅葉如花落舞筵痛飲狂歌非慢世江山佳節自年年

宴徐太傅園亭分得才字

髙防追金穀諸公總上才名山當戶列細雨拂簾廻把酒巖花落彈棊水閣開馬蹄歸獨緩知是習池來

碧峯寺分得襟字

地勝牽幽興僧閒澄道心昔年曽寄迹今日復登臨杉檜丹靑古雲霞殿閣森慚余羇旅客乘醉一披襟

和王二履吉湖上八絕

履吉讀書治平忽枉八絕恍然興故山之想書云壽承故山侶也或能嗣響乎因而和之

春到江南何處好石湖山水畫圗開新蒲嫰栁一時緑鸂鶒鸕鶿無數來

三月暮春湖水平拖藍潑緑映空明靑天倒映芙蓉障畫鷁徐飛錦繡城

白鷺羣飛天倒開波揺山動水縈廻峭帆羨殺乘風舸何啻張騫槎上來

茶磨楞伽疊翠屛汀州蘆筍立防防白雲輕薄揺波淨黃鳥丁寜喚酒醒

山壓晴湖水映山遊人日暮不知還行春橋上好風景緑樹紅花滿目斑

膓防春湖新水流傾城兒女踏靑遊郊臺不識吳王事指防楞伽最上頭

一簇桃花紅欲然數株楊栁緑生煙柰可春光畱不住桃花零落絮漫天

山西緋桃太含胡竹裏班鳩逐隊呼形勝有餘心獨苦王符閉戶艸潛夫

別徐允升次段子辛韻

君昔毗陵別余今白下歸帆飛大江月塵拂帝京衣心逐冥鴻杳愁添落葉稀百年渾去住何必更依依

江中曉望

萬壑爭趨勢獨尊金焦東下海爲門朝霞浴日霧欲滅秋气橫空天倒吞荊楚仲宣頻作客沅湘正則防招魂聖朝自媿獨貧賤滿目江山總淚痕

丹陽道中同嘉弟

昨夜乘潮發建康今朝潮落又丹陽天南星鬥隨沙鳥江上風煙憶故鄕去住此身元不定飄零吾道孰行藏同舟爾亦同淪落對酒無言淚兩行

送華従龍防試

萬里闗河雪霰侵送君北上意何深風雲巳奮驊驑道霄漢猶縣鴻鵠心京國飛騰誰得似天涯流落獨難禁曲江見說花如錦此日春風滿上林

陸原大書舫淸遊捲

不系身如汗漫仙左圗右史米家船白鷗飛盡靑天杳讀到南華秋水篇

立春日同彭孔加過袁與之桃花別墅

愛爾桃花塢臨溪新艸堂煙籠寒篠翠風轉野梅香積雪畱殘白垂楊試淺黃山公行樂地時許野人狂春日尋幽賞行行路轉迷忽驚髙柳變似聽早鶯啼翠桁依危峙紅橋度淺堤卽防新水滿疑入武陵谿

新鶯

霏霏拂地栁千條煙鎖紅欄十二橋最愛新鶯初出谷緑絲叢裏一聲嬌

雨中懷段戶部兄弟

久雨惟饒睡髙樓苦憶君遙憐前夜月只隔一溪云碧映船窓水香焚綺幙蕓有懷吟不就空自惜離羣

九日同王履約履吉過呂氏竹園

不作龍山防同遊呂氏園流云度秋水修竹隠周垣棊局隨幽磵茱萸照酒罇琵琶彈一曲一聽一消魂

華従龍邀遊石湖不赴次韻

不到石湖今防時故人有約竟愆期非緣心亂辭蓮社卻羨山公醉習池

臥云室

白雲罨層檐空蒙浩無極一臥三十年去來本無迹仰睇見飛揚防心自有得欲往従之遊雲深不可測

贈徐子仁

金陵帝王居佳气郁以蒼幽人無外慕遁迹含其章結廬城之南謝喧聊尙羊鳥鳴靑松下揮麈白門傍芳蘭轉光風蕙帳霏蕓香纎鱗時泳躍翠羽恣翺翔對此忘利達日澹心彌良身逢明盛時雅志羞巖廊黙坐艸太髙臥同羲皇朗詠太衝篇逺慕淮南王至理巳云得壽考日以彊逍遙塵寰中此樂殊未央

虎丘納涼

六月不堪城市暑避喧聊復虎丘行珠宮錯落涼飈轉金磬玲瓏午气淸阮籍竹林非傲世幼輿丘壑自多情莫嫌歸棹遲遲發悟石軒前月巳生

王繩武同遊長幹寺

寶剎長幹外登登紫蔓長曲池縣玉澗幽逕落天香旭日揺金塔纎云擁畫廊偶同王子敬防竹到山房

金陵雜歌十絕

鐘山屹立羣山趨虎踞龍蟠天下無一代輿圗占歷服萬年形勝屬皇都

臺城宮闕郁相望金釭璧帶生輝光可憐侯景稱兵日尙講空門滅性章

段岡三日紀吳功皇象奇書後代崇雨蝕苔侵荒艸合何人移置大成宮

沈約才華擅一時郊居作賦儉爲師野人指防東田宅猶說梁王受禪詞

遁迹鐘山事隠棲猿白鶴艸堂低一朝出處違初志千載移文憶穉圭

南朝諸寺石南門四百八十今誰存可憐惟有長幹殿金碧參差勢獨尊

陶公掛冠神武門華陽自築貞居室逃名那復論世事笑殺尙平婚嫁畢

樂遊苑裏夜啼烏習家池邊春艸枯何人得似山公醉試問髙陽舊酒徒

蔣山松柏郁蒼蒼昭明讀書臺巳荒芟煩略穢見刪述金輝玉映琳瑯

桓伊一日聲輝赫騎従聨翩將逺適靑谿橋畔逢王郎下馬停車三弄笛

人日竹堂看梅

今年春色早人日見梅花香入禪房靜影隨初月斜折來烏幾亂看去白雲賖東閣無由到詩成恵逺家

仲春履吉與之永之小集得艸字

二月集嘉賓駘蕩春光早白日墮遊絲黃鳥鳴聲好言互剖析至理窮探討觥籌雜笑歡髙懷自傾倒落霞尙遲畱初月出杲杲𨿽無陳遵投亦有魏公掃相期終南山去拾金光艸

賦得簡寂觀送盧師陳兵部

九江秀色結匡廬終靜誅此卜居苦竹只今遺往迹斗壇無復拜荒墟揮毫定接宣城筆梳羽咸看司馬車王事有程畱不得卻將佳麗付圗書

聽鄰舟吹簫

風急船難進春寒酒易消他鄕頻作客何處忽吹簫近水聲偏細淩虛興自豪可憐嬴女思飄泊在江臯

舟中與顧貞叔夜話

燭短光猶白茶傾火尙紅論心聽夜雨把袂怯春風浩浩江湖濶茫茫宇宙空茆山明日上羨殺葛仙翁

雨中過紫陽橋

狂風驟雨濕徵袍據蹇微吟興亦髙只恐前身同鄭五灞橋何似紫陽橋

道中望上宮

防蹇行行路轉深上宮臺殿郁森森朱旛縹雲中影玉磬玲瓏空外音丹竈有時窺白鶴砂牀何日試黃金我來欲訪茆君迹古洞云封不可尋

題折枝桃花

折得桃花拂袖香美人含笑立東墻無言亦自成蹊逕解語爭教不防腸

題芭蕉士女

雲鬢冰肌態橫生扣階璚砌照人明午窓夢醒渾無事閒看芭蕉獨自行

予旣和履吉八絕因思湖上四時之景有不減於春者摘其可愛更賦六首

朝霞明滅起來遲爽气氤氳獨立時紅日未升湖水淨五云翻映碧琉璃

飛霞散綺日欲落須防星斗生光芒鳴榔何處漁歌起欸乃先聞餘韻長

月色湖光相蕩射好風吹送水香來金鱗翠鬛漁人事擊鼓澄波似可哀

五月山頭梅子肥絲絲細雨隨風飛衝泥蓑笠橋頭望得意漁舟先自歸

久雨初晴花滿煙水淸沙白靜涵天雙飛燕子歡相語對浴鳬鷖喜並眠

飛雪堆山山失翠動揺湖水白爭光虛疑柳絮春風惡卻喜梅花吹暗香

舟中望靈巖

方舟下橫塘並駕趨墓出郭未十里而與靈巖遇江山信有靈塵囂巳殊路云接琴臺朱藤緣狡兔吳王昔全盛離宮矗無數宸遊無定居鑾輿此恆駐飛甍臨絕巘曲水蒼龍渡凝雲遏淸響繁花映華輅廊餘響屧名洞繞西施步一旦市朝變荒煙滿山樹繁華不須臾倐忽譬朝露彼美五湖人終爲脫塵霧

擬古

大明覯暘谷納照稱物情商飈起天末而有巨細聲造化靡所私物我自不平至道無端倪六合隨虧盈一有不足者中心勞逢迎卓哉仲尼徒千秋誰與京防莊與李耳終令後世輕

彈琴虛窓下悠悠太古心吾意有所感孰審少原簮蚩蚩市中兒知聲不知音鐘生伯子感荷蕢孔所欽此道久寂寞千載和氏琛鼓希黙然坐淚落沾羅襟

仰睇浮雲徵俯觀江漢流浮雲飛不定川流去不休俯仰旣如此吾亦何所求人生在世間倐忽譬蜉蝣𨿽非金石堅百年寜悠悠往者不可及來者猶可修

石頭城

鐘山開帝宅天塹控神州夾道朱樓擁摩空貝闕浮興亡餘六代形勝屬三秋書劍十年夢蹉跎亦壯遊

雙林裏

幽人樂大隠卜築雙林裏翠樾落重陰淸風散虛幾誰能受拘纏吾道任張弛考槃磵之阿於以忘靑紫

侍顧華玉丈上方玩月

晨防入石湖落景憇上方上方連巘疊障通河梁窈窕入深谷﨑嵚陟崇岡秋深气蕭瑟云薄天蒼涼萬木振長風羣卉雕嚴霜遐觀諧夙心周覽窮八荒徑仄步逶迆崕傾身低昂緣葛采石筆捫蘿拾蘭芳矯首睇飛鴻俯視空茫茫皇皇殿閣森霏霏靄霧黃望望皓首白耿耿銀河光坐久涼颸集露沾衣裳佳防合章縫友朋亦孔良緑醑何淋漓各舉浮白觴自憐骯髒骨零落同髙陽邂逅山公醉容我禰衡狂山水能娛人爲樂殊未央夜靜心益閒天籟雜鳴螿安得孫登徒長嘯和鸞皇何如王子晉緱山吹笙簧懷哉鴟夷子功成謝巖廊眷言仰前修千載永相望

懷石湖

不到石湖三十日猿驚鶴怨艸堂陰竹林酒伴虛佳防野寺鶯花廢短吟自是窮途多慟哭非闗在坐少知音平生性癖耽山水未脫樊籠違素心

訪雪次施侍禦韻爲袁邦正賦

雪發山陰興須烹掃雪茶談消世慮淑气動春華玉漏香沈燼靑燈夜吐花孤吟成底事句穏足生涯

徽州吳君得妙法制墨賦詩贈之

新安松枝燒不絕紅霞碧焰相糾結收煙調搗三萬杵練作霜烏玉玦設來几案對端侯云浮煙散光澄澈落紙三年不昏暗一防霜紈漆無別廷珪巳矣潘谷死此道只今誰得比水晶宮客汪廷器吳郎繼之眞二美時時贈我兩三丸光黒異常心獨喜日日用之無間防經嵗方能半寸毀黃金可得柰墨無莫輕目前惟重耳嗟余不欲磨世人願得一笑臨池水

訪顧子諫龍石山居

愛爾村居好幽棲興不窮晚煙凝樹白霜葉映山紅飯煮香秔稻茶烹顧渚封明朝向城市不必念泥鴻

夜宴子諫書齋啟窓見月喜而再賦

徑僻無人到柴門夜不闗淸樽開緑醑白月掛靑山室靜心逾妙香銷意亦閒無論去與往且復破愁顏

送陸幼靈宰攸縣

丱角卽相知老大傷離別離別未足惜所悲在嵗月嵗月不我待種種巳白髮憶昨少小時所志在功業悠悠卒無成興言忽心熱送子𨿽云逺長沙亦宦轍親民惟令尹吾道在用拙能寛一分益定有近者悅貧賤吾常事衣食不茍缺富貴自有時榮華易消歇世人徒碌碌吾言非漫說執手無他言相期堅晚節

新秋

樓居難避暑一雨掃煩蒸蹔喜干戈洗欣看黎庻寜涼風期白薴爽气薄靑燈筆硯𨿽堪近悲愁賦未能

湖上

開嵗常懷湖上游干戈阻絕未能酬水光山色依然好紅葉靑松無柰秋驅防曽聞當日喜漁歌猶有昔時愁獨憐鷗鳥汀洲上來往翻飛得自由

鷃林八景詩爲趙都諫賦

鳳皇山髙挿天靑鳳皇山下云冥冥雲消雨歇總無迹疊疊煙嵐虛翠屛

右鳳山雨雲

皚皚白雪擁龍峯萬壑千巖在畫中貰得新醅開小閣褰幃正對玉芙蓉

右龍峯霽雪

傍郭靑簾入望髙酒香春暖思陶陶杖頭攜得靑錢在更拉鄰翁過小橋

右南郭酒旗

車輪馬足擁飛塵來往闐闐實要津莫問王陽廻九折崆峒散發是何人

右東岡使節

銀河飛下九天寒濺玉飛珠映石欄盡日迎風看不足不須奇勝慕王官

右石澗水簾

望中燈火燦斑斕獨有髙人靜掩闗世事不須論感慨都來只隔一溪間

右市橋燈火

春來足漲桐溪片片飛花落岸低自啟柴門閒倚杖靜看新水浴鳬鷖

右桐溪春漲

荻花飛盡晚蒼蒼月照陂塘秋露涼碧霧漸消光漸滿悠然一曲和滄浪

右柳塘秋月

胡總制受王直降有詩志喜因次其韻

出師本意戮鯤鯨擬掃妖氛繼頌聲心服巳看頻稽首威加咸各荷餘生便宜總得中權重處置深知妙算成不用拊髀思衛霍海濱原自有長城

初夏遊煙雨樓

郭外空蒙煙雨樓飛甍岌嶫峙中流三江形勝風濤轉萬井鶯花雉堞浮此日雲中見鄕國何時天際有歸舟停杯莫惜斜陽下新月纎纎暎逺洲

遊鴛鴦湖示項君

秀水亭前水荇香鴛鴦湖上浴鴛鴦逺天簫鼓迎歌扇倒影樓臺浸女墻華槳夷猶衝菡萏竹枝欸乃和滄浪莫言煩暑無由避月照波光玉露涼

獅子林

古石稜稜古寺西奇形怪狀類狻猊虛疑苔館深深見實有云生冉冉低白石燈明禪課了靑蓮花放梵音齊只愁三宿還生戀恵逺何妨一指迷

樾徑

入門百本循墻樹六月曽教落翠陰乍到只疑天竺國坐來元是比丘林森森古殿丹靑剝細細苔花錦繡侵讀罷楞嚴時縱步間闗何處語幽禽

古柏

吳中昔有梁朝檜範相祠堂獅子林喬木只應占世澤禪闗時許坐鳴琴長廊野鶴巢香葉古殿丹靑鎖翠陰深夜蛟龍時一吼獨驚諸葛少陵心

晚步東禪寺

落日敲門到蘭若白雲深鎖靑蓮宮循墻老檜淩寒緑滿砌小艸含霜紅香供寥寥晤大地梵音杳杳迷三空言一刻已陳迹何日參得禪闗通

憑虛閣

憑虛閣上防廻來秋气蕭森此日開金殿虛無通碧落靑山相對卽蓬萊蒼茫宇宙悲長劍荏苒風塵付酒杯獻賦十年猶未遂愁從西北望三臺

懷張子言時寓揚州

君逃世网住揚州我累樊籠滯去畱咫尺故人不相見飄零江海餘愁燕南冀北總新句越水吳山非昔遊看劍引杯心尙壯不勞重念敝貂裘

拂水崖分得寒字

虞山西南太奇絕流泉迸出靑崕湍橫分一道地脈裂倒飛十丈天風寒注披射日金光艸淨瀉孤云白玉盤洪厓華蓋何許此時直欲招靑鸞

宿石門山

秋老山開錦繡紋石門淸气獨氤氳水深隠隠潛龍穴巖峻時時過鹿羣芋栗未收看野燒松篁不整度秋云地虛疑有仙人宅笙鶴嘈嘈靜夜聞

雪晴堯峯瞻眺

臘日暉暉春欲動山行逸興此時須深秋磵道余冰雪且折梅花對酒壺萬里寒云凝不散一行饑鴈疾相呼具區只在諸山外指防堯峯入畫圗

白白梅花半吐馨頭風急酒初醒朱甍參錯虛無見石磴防岈次第經天際舟航來片片水中巖壑望溟溟洞庭春到猶殘雪相對東西雙玉屛

人日望亭舟中

人日常年野寺遊今年人日滯孤舟誰憐杜陵寄佳句卻憶故鄕添客愁忍見風雨忽慘淡不禁楊栁太輕柔浮名底事牽行樂極目淸波雙白鷗

鳳凰臺

玉壘緣江南北分鳳凰臺髙髙入云元嘉紀瑞空陳迹李白題詩眞絕羣黃屋靜移鳷鵲影彩霞猶見羽衣文不須灑淚新亭上慷慨狂歌日又曛

黃山

江激寒濤殷曉雷黃山門下海潮廻淸秋白晝蛟龍舞翠壁丹崖錦繡開縹緲樓臺依日月虛無雲气接蓬萊天風何處飛黃鶴笑指王喬歸去來

聽濤

金沙湖上水浮天夜夜寒潮到枕邊春水扁舟思範蠡秋槎八月張騫風生蘆荻聲逾壯月照蒹葭興然小築茆齋眞勝絕分明杜甫浣花川

春雨

春雨陰陰十日余苔封曲徑掩精廬泥深門外無車馬自向山齋理舊書

四月

我愛江南小滿天鰣魚初上帶冰鮮一聲戴勝蠶眠後挿徧新秧緑滿田

楚江秋泛爲吳子賦

有客欲登黃鶴樓掛帆十月辭揚州瀟湘月落洞庭晚巫峽猿啼云夢秋攬勝定尋赤壁壘浩歌常傍白蘋洲杜陵李白風流在送爾扁舟汗漫遊

春寒

臘盡期春至春來寒更隆凝雲初漏日舞雪又旋空慘慘陰生潤重重箔防風梅花消息近應只在墻東

柱山

滄海浩無極空蒙混太淸寒潮初拍岸涼月已生明煙霧虛塵界星河動玉京三山眞可接知有列仙行

觀舞追次白樂天韻

張燈畱客舞茵開花鼓闐闐次第催拂袖卽看嬌影亂鳴環眞見細腰來節遲顧鶴餘流盼唱逺驚鴻思自廻頓履一聲隨樂止令人思築避風臺

廣陵客懷

落日停橈古渡頭繁華人說是揚州荒祠不見無雙樹錦防空傳十丈舟細雨入燈黯黯輕塵撲面思悠悠功名何事翻成累轉憶當年馬少遊

登君山

君山北面大江開浪觸濤崩天地廻云外孤帆時隠見望中雙島獨崔巍空蒙煙霧樽前起鴻洞風塵海上來身世只從愁裏過出羣誰見濟川才

江上有懷陳道復

誅茆築室傍江隈地濶河平浦漵廻返照趂晴收晚稻深秋過雨長新苔並眠鸂鶒雙雙見對浴鳬鷖日日來苦憶故人城市隔一杯濁酒爲誰開

送張十二子饒之京

寡合吾眞嬾相知誰最深那堪鴻鵠志各有稻粱心野岸花爭發長河柳帶陰別離未足惜願爾早爲霖

竹谷

蔣翊開三益嵇康稱七賢風來聲戞玉月上影含煙最喜臨丹壑偏憐映碧泉防心時解帶消盡世塵緣

九日懷吳山

九月九日人共愛吳郡吳山吾獨憐湖波盈空天上下巒容過雨雲澄鮮捫蘿攀葛遊人路擊鼓吹笙何處船簪萸落帽誰復繼空餘嘉話令人傳

夢中作

羅襦初著照人明不語階前獨自行鸚鵡籠中渾識得忽然徐喚兩三聲

行春橋

湖上新波沒逺洲行春橋下系孤舟林間黃鳥聲相應竹裏班鳩啼不休巳愛山光和雨潤卽看柳色帶煙柔韶華不爲春陰閣先折梅花次第遊

拜郊臺

越城橋邊拜郊臺越城橋外越兵來越兵一去無消息臺邊野花空自開澄湖水滿放畫舸白日山深生緑苔浮雲不見鴟夷子極目扁舟心轉哀

詠白燕追次袁海叟韻

驚見禽故態非雪翎玉首世應稀越裳雉尾姬周化瀚海烏頭漢使歸誤入梨花惟聽語輕沾柳絮似添衣珠簾不隔涼州路任爾差池上下飛

古藤

古藤偃蹇臥空村嵗月侵尋蝕蘚痕詰屈纏綿隨起伏蜿蜒下上欲崩奔渇虯飲澗驚還蹙玉蝀穿雲舞未蟠賴是支離辭世用天眞自葆老丘園

次韻董子元亂後見懷

風日蕭條獨倚闌髙歌彊笑不成歡頻年兵燹何時巳此日烽煙詎忍看千里故人勞問訊一時黎庶惜凋殘蹉跎嵗月驚新夢悵望雲間思漫

玉蘭花次韻

玉花千隊暎華筵勝賞須知異隔年香透窓紗凝郁烈影揺庭月鬭嬋娟歌停莫使空金斚賦就憑誰擘絳箋若向揚州比瓊樹未應聲價讓渠專

劉給諫約遊西山不果

燕山西面擁皇都曲曲樓臺罨畫圗瑤艸琪花紛玉澗璇題金闕暎珊瑚煙霞自昔稱靈境風物如聞在給孤咫尺紅塵不能到夢遊何日訪蓬壺

宴董學士新堂【席上以碧桃花爲供】

學士新堂切禁垣賞筵秩秩詠斯幹碧桃和露來天上玉醴生香出太官棊局往來隨勝負投壺還激罄交歡獨憐滄海將歸客後防難期彊自寛

初夏書懷

初夏新晴事事宜定鑪香爇海南奇閒臨淳化羲之帖細讀開元杜甫詩石鼎颼飅閒鬭茗松枰剝啄試圍棋新篁脫粉芭蕉緑不怕星星兩鬢絲

淸秋气朗庭無來賓蕭然髙臥喜而有作

破屋蕭蕭一事無閒窓睡起客來疎空庭日轉淸陰寂修竹風輕翠影虛筆硯精良開几案雲天縹淨階除此生誰謂儒冠誤養得閒身讀道書

洞庭山岱心灣

太湖波浪拍天浮曽向東山爛漫遊響水澗邊新濯足莫釐峯上試舒眸金庭玉柱開三界碧水丹山儗十洲輸與幽人能擇勝岱心灣上築髙樓

春來久雨初晴過周公瑕棐幾齋醉後書壁

一春巳過八十日三月惟餘此日晴桃花李花總零落黃鳥白鳥羣飛鳴湘簾掩暎竹色淨棐幾拂拭云花生莫道韶華去都盡蹔時晤賞愜幽情

陸子虛園賞舞靑霓牡丹

谷雨園林萬緑齊名花驚見舞靑霓朝霞麗日腥紅暎返照迎風翠暈低繡幕參差香露滴雕闌髙下錦云迷沈香亭上應如此卻笑淸平漫品題

秋日寶塔寺言二尹小集

秋日幽尋物外期行行出郭得招提官閒自覺紅塵逺地勝何妨白日遲雲散空花堪結社涼生別院試圍棊皇都車馬紛馳逐只隔城闉巳不知

送許太僕元復之任滁州

行人欲發栁依依南望滁陽送落暉地勝久知林壑秀官閒更喜簿書稀慚余濩落人聞少羨爾褰裳願不違執手欲言言不盡夢魂常繞秣陵飛

詠門神

煥然荼壘巳更新覩爾儀容定有神幸得貨財無悖入偏於風月自相親洞開喜有朝來客靜掩何妨夜扣人待得功成身已退朱門白屋一般春

送袁永之防試

冀北多良馬最異是龍脊天子愛神俊應圗徧求索天閒雲錦羣汗血毛盡赤袁子千里姿早已奮伏櫪丈夫志萬里功名酬宿昔世人愛年少而子今白晳十四縛儒冠十五期射防嘉靖四載秋俄然魁選格鄰里擁道周嗟賞聲嘖嘖顧我蓬蒿人遂爾云泥隔非無扶揺心羞刷冥鴻翮交期慚潦倒側身長充斥黙坐驚神魂傾想潛動魄忽枉瑤華音告我將逺適僕夫已盈門驪駒就行役杯酒陳祖道風帆催畫鷁望望黃金臺冠蓋手可炙子今別我去瞻依天咫尺一朝登明堂指顧聲輝赫視艸明光宮通名金閨籍致身靑雲上那復戀故宅想君束髮時防合在朝夕三入金陵城歡好同作客出入共追隨疑義互剖析聚首十五年分暌心戚戚送子𨿽容易思子轉愁劇落日生秋風泣露沾衣掖回首望平川迢迢阻阡陌梧桐墜葉黃皓月當空白酒酣發大叫浩歌气塡臆歸期何漫別意多感激莫惜雙鯉魚寄我岑寂矯首睇飛雲殊覺天地窄出門大江橫燕山馬頭碧

題畫蘭

光風薄叢蘭奕葉有餘香莫以一枝少九畹亦同芳人日祝京兆徐子九王履吉集停雲館得題字

今年人日春意動梅花滿枝春艸齊一聲倉庚送殘雪萬里新水生湖堤粗糲彊將佳客供緗縹還許故人題難酬令節惟醉任性全身學馬蹄

泊儀眞

落日不可渡孤雲天際浮乘潮辭白下卷幔入眞州水气生江霧星光肅鬥牛此身何所似天地一虛舟

題袁尙之合歡秋葵

兩兩金英秋露消雙雙翠蒂扣階嬌分明合徳同飛燕並沐新恩出逺條

飡霞樓爲周羽士賦

髙樓遙見赤城標笙鶴時來王子喬服食親傳金簡祕洪厓華蓋防尋招

霏煙五防傍樓明吸盡瑤華禮太淸夜靜時聞環佩響天風吹落步虛聲

同王繩武彭孔加王子卿袁氏四弟兄及嘉臺二弟登上方

一春常畏雨勝賞及時須昨對雲巖月今開寶積壺飛花隨急盞落日動明湖未得飡霞法王喬何處呼

宴外舅有斐堂

丈人華屋好綺席防廻歡嘉樹雕闌倚銀箏玉指寒淸狂元自愛禮數本來寛客散堂虛靜開簾待月看

虎丘酌茶送王子美遊揚州

春風含冷動梅花陸羽泉亭試煮茶明日扁舟揚子渡虎丘回首碧雲賖

吳王龍艦憶曽過隋帝行宮蔓艸多君到揚州煩問訊錦帆風景近如何

九月八日登天平

翠壁丹崕劇可憐昔年曽酌白雲泉重尋鳥道緣垂葛醉倚龍門嘯逺天景物傷心秋色外樵歌滿耳落霞前一杯彊爲諸山進明日重陽無酒錢

席上贈祥上人

天平猶未到巳見石嶙峋落日照梵宇秋風吹葛巾賓朋多曠逹云物任鮮新麗藻逢支遁吾儕媿許詢

送王祿之防試得姑字

我聞蓬萊之山乃在碧海之東隅雲霞五色成虛無玲瓏窓隙翠羽鋪中有玉臺金樹紛縈敷曲房阿室木雞珊瑚靑苔紫芝石髓菖蒲仙人來止多歡娛逍遙慮紆何蘧蘧又聞金華東觀乃在西北之上京臺階淸切稱天衢彤樓紺殿黃金扉玉墀丹陛羣公趨王郎眞是天上人手持一顆明光珠秋風別我獻天子自謂駿馬今應圗看君意气橫秋空扶揺九萬誰能拘瞻依日月光沐浴皇恩殊此時不羨王子喬乘雲跨鶴飛雙鳬王郎王郎眞丈夫功名唾手如轉轤始聞奮翮自白下復道朝天入帝都帝都遙遙三千里惜別誰忍歌驪駒殷勤把袂重致詞且爲王郎立斯須相看巳有云泥隔此身那得同馳驅君今巳立白玉堂如入員嶠登方壺我今棲遲原憲貧亦是飡精鏈液之仙姝撫心茫茫淚如霰望君去去不可呼望君去去不可呼願解腰間金僕姑

走筆送張主簿致仕還燕

秋老江南木葉凋徵人欲發恨迢迢不須更說陶彭澤五斗従來懶折腰

沈工部桃花書屋

君住桃花塢何如鄭子眞應同潘嶽縣非是武陵民香散餘書帙花飛襯舞茵十分春色好劉阮問迷津

石子岡望江

長江望不極劃然射雙眸風帆迅飛鳥卻逐東逝流落霞照寒影爽气生淸秋羇懷三十日何如此日遊

茅山

盤廻繞山足望望山之椒丹厓出殿角落日風蕭蕭時聞金磬聲還向空中飄閴寂無來蹤慮澹滋彌消閒庭月出長松生夜濤

送袁補之防試兼簡永之

彚進誰憐貢禹心交期潦倒仲宣襟長河風雪催行役上苑鶯花防盍簮海內弟兄三嵗別天涯功業二毛侵張儀自信猶存舌慷慨時歌梁父吟

金陵遇雪

霏霏朔雪滿郊衢此日樓臺气象殊雙闕參差浮白玉九門深寂約金鋪斜飄殿角罘罳暗漸積宮墻閣道迂惟有秦淮萬楊栁獨將春色報皇都

江

不見長江險寜知天地浮金焦當萬壑日月蕩中流波浪潛鮫室雲霞結蜃樓乘槎吾有興直欲犯牽牛

金陵

此日帝城遊風煙入望愁靑山暎黃屋緑水浸紅樓髙樹宮墻繞新波太液流雨花臺上望無處不宜秋

題老子

出闗新述五千言朗目疎髯气浩然周日曽爲柱下史畫圗今復見神仙

湖上懷王二履吉

湖上晴光劇可憐水淸沙白淨姢姢瑤杯停手風生渚翠管迎船月在天靜裏懷人黃鳥渡醉中開卷白雲篇落霞一片漁歌起卻憶鴟夷思惘然

余有別業在笠澤之上嘗課耕於此因閱黃太史漁父詞喜而繼作聊以述其自得之樂也

槲葉新罾舴艋船衝風逐浪去如煙無姓字少牽纏儂住吳淞不記年

春暖融融雪乍消江頭潑潑長春潮風漸起浪初髙网得江鮮破寂寥

無利無名一老翁筆牀茶竈任西東陸魯望米南宮除卻先生便是儂

山逺江深無四鄰煙波惟有一漁綸鳬鴈侶鷺鷗親自是人間快活人

吳淞江上是儂家每到秋來愛荻花眠未足日初斜妻喚船頭看落霞

釣得鱸魚不賣錢船頭吹火趂新鮮樽有酒月將圎落得今宵一醉眠

八月斑魚逐曉風家家方出釣魚防鰕作餌竹爲弓睡起朝來日影紅

夜深結网一燈紅吹笛鄰舟攪睡濃雪夜月雨晴風都是漁家一醉中

臘月捱冰上白魚衝風冒雪欲何如膚欲裂手仍拘免得求人樂有餘

人日訪沈氏兄弟

新年多雨雪人日尙陰氛世事已如此勞生何足云艸堂誰寄語故友惜離羣他日相思處吳淞江上云

谷日迎春見雪

雪霰集崇朝紛紛墜復飄春從明日至臘向此時消不恨遲梅蕋行將變柳條丰年應足兆隨意老漁樵

春日東郊訪盧文厚

春日東郊外風光事事新杏梢紅欲破柳色緑初勻野水侵溪岸輕風起陌塵數椽茅屋底愛爾獨安貧

伯起入山有懷

艸艸還山去應嫌城市喧避人修靜業散帙愛空門嵐翠迎窓潤鶯聲入耳繁石湖春色好羨爾獨傾尊

題孫氏淸防閣次孔加韻

孫侯賜第吳邑東華堂虛敞生淸風朱欄繡幙看不足別開小閣居其中一逕逶迆曲曲通窓前一樹靑梧桐覧輝威鳳下髙幹窺人紫燕穿簾櫳淸樽坐上客常滿主人霏雪呈雕龍豈無勲業繩祖武自愛大雅多舂容豈無韜略同儔軰所志不在敵與戎平生巳有淸祕癖昂藏獨立羞雷同眼前萬事不如意欲移王屋追愚公世人嗤君迂且庸胡爲不爲橫與縦君言世人知而通胡爲碌碌徒書空橫琴在膝月在牖何必執防隨揚雄相如逸才命運窮著書不得從東封焚香獨坐對髹幾聊當燕然勒石功

題畫馬

閒來快讀馬蹄章任性全身樂正長內廏豈無尋丈地令人伏櫪憶孫陽

王希堯自州過訪

忽爾辭京口翻然訪敝廬寒云殘臘盡落月夜窓虛世事惟看鏡生涯好著書扁舟揚子渡悵望獨愁余

春城閒眺

閶闔城頭春艸長緑楊早巳滿橫塘桃如解語垂垂發燕亦多情故故忙云白天靑山疊翠日髙風暖水生香無端盡日溪邊坐典卻春衣醉夕陽

壽郡伯胡公乃翁八袠

君不見西華之山淩碧虛鐘靈毓秀神仙居盤礡日月枕扶輿廣平方成委丹廬黃苓紫芝無處無靑鳥白鶴時相呼金燈交錯如珊瑚懸崕窈窕通蓬壺我聞維嶽降甫申山靈集聚多奇珍異人往往乘時出飄颻不縛寰中塵道髙徳卲常轗軻媿殺腐防羞鵷雛豈無勲業動當世不勞政事耽文儒歸來自理山中屋整頓松筠友麋鹿有時長嘯學蘇門一似陶潛愛籬菊三十年餘變鬒發閉門不問黃金闕讀書養性還灌園山中四時知嵗月閬風圃不可居閒來學得飡霞法洞中僊侶時相逢八十優遊樂無窮上友安期浮丘公下揖子晉葛仙翁璚裾玉舄气瀟灑手揮如意談空百年去去卽常生服食不須毛骨輕南極耿耿垂明星西望佳气雍州城防衣迢迢阻江麓養志至今食君祿髙堂不得試兒啼霞觴遙進杯中醁吳門有士臥空谷爲君髙歌鶴南曲

題蹴踘圗

莫問三郎沈醉無毬塲握手笑相呼繁華消歇須臾事傳得當年蹴踘圗

秦淮閒泛

秦淮秋淨水生紋看見鐘山起白雲但得畫船常載酒不妨疊鼓散鷗羣

雨華臺

石頭城裏防廻遊萬里孤鴻下逺洲落日雨華臺上望山靑雲白正宜秋

走筆和張伯起郊園感懷

澤國風光何處好伍胥祠下百花洲相看只隔盈盈水悵望還生愁正是湖山凝逺眺可堪云日麗淸秋何當獨買扁舟去茶磨山前爛漫遊

海棠山鵲

萬里春光蕩冶情海棠晴晝太憨生捲簾不覺遊絲墮忽聽一聲山鳥鳴

滄浪亭

昔日蘇公遊衍地於今淸勝屬髙僧虛亭獨坐渾無事惟有楞嚴一卷經

對月有懷胡季孚呈孔加伯起

放棹辭城市虛堂早見招停杯新雨歇對月故人遙愁裏睂頻蹙風前首重搔翻思前夜別魂向一時消

空侯

春風眾樂奏空侯怨抑多爲君彈一曲公今無渡河

上巳石湖祓禊

風光日漸遲川原淑景移逢玆少長集攬此湖山奇上侍白髮親正乃芳春時禊事聊爾修觴詠隨所之心曠神亦怡豈惜滯還期楞伽同曲水三日恣遊嬉

新正六日山行見梅花

開嵗陰陰今日晴梅花的的照人明入山早巳饒春色對景寜忘感物情海外烽煙無上防天涯勲業媿浮名明朝人日尢難遣貰得新醅且自傾

二月三日大雪因憶往嵗石湖看雪亦是日也倭寇未寜城中戒嚴不得出遊有懷卻寄季孚

憶昔楞伽看雪時梅花萬樹玉參差頻年蹤迹空魂夢此日湖山阻亂離俛仰嵗時如信宿蹉跎事業媿相知春風爛漫原無限只恐時淸未及期

玉陽仙選壽史恭甫

玉陽之山雲英英玉女祠前春水浤仙人騎鹿過東海相邀服食修長生嘈嘈笙鶴來云軿蔡經初見王方平有時月底聞歌聲分明馭气遊蓬瀛人生此樂眞自得百年去去隨虛盈富貴囂然直可輕有才不用空浮名卽今甲子巳一周巗壑放浪無逢迎君扳玉樹肯相待我欲從君禮太淸

次韻答李太史

曽試山中茗無如雨後泉浮花凝白乳然竹散靑煙禪榻論文細虛堂晤語何當謝塵鞅來結碧山緣

雨後山行次華學士子潛韻

夙有登臨癖新涼豁素襟羣公皆建業髙防儗山陰覽物知時攺談悟道深水流看不息隨處洗塵心

夢中題朱竹

淇園一雨洗塵埃忽變朱顏破緑苔春夜珊瑚暎燈火丹山赤鳳下瑤臺

題南橋範子潤園亭

仲夏園林好薄陰碧樹重孤花猶灼灼一鳥鳴嗈嗈幽逕抽新竹淸風奏古松新茶煮初熟有客忽過從二月一日大雪同孔加魯仲公瑕嘉弟遊虎丘

曲逕深埋短簿祠行行如失白蓮池髙臺層疊銀成砌古木橫斜玉壓枝弭害已占盈尺瑞陽春難和郢中詩梅花不是違時只待東風次第吹

暮春遊虎丘

悟石軒前艸似茵劍池水滿碧粼粼浮圗麗日諸天迥新緑敷陰萬樹勻不到一年如隔世尙餘三日是殘春艱難莫問烽煙事濁酒隨時且慰人

虎丘別諸親友

風日虎丘好諸親送我時殷勤一杯酒巳作隔年期身爲浮名累心猶故國思他鄕見花柳折得寄憑誰

蓮花寺防桃花

貧賤出門難那知花事闌已愁連日雨更怯一春寒野寺𨿽牢落夭桃猶未殘偶然乘興過隨喜一回看

四飛山莊示肇兒

創業誠非易躬耕也自便儉勤知有益辛苦自無愆巳喜通阡陌還宜近簡編防深耕讀理應自有丰年

訪唐應徳荊川別業

久負論文約相違頻夢君碧山開別墅白社鎖閒雲防晤偏難値懷思空未聞王猷興盡返鼓楫動鷗羣

期遊平山堂不果

春盡揚州水拍堤堤邊楊柳緑絲絲髙懷儗向平山盡勝日難將樂事期山色有無空秀句心情感慨惜多岐明朝又逐紅塵去回首煙霞系我思

和楊之大參遊金山見懷

金山三月暮春遊麗日澄江銷客愁自愛廻瀾臨砥柱非闗望海上髙丘參差臺殿中天起浩蕩乾坤日夜浮勝賞巳知君獨擅郢中佳句自難酬

早發揚州至邵伯湖

早發揚州路行行邵伯湖輕舟隨社鳥落日下平蕪汨沒漁舟杳蕭條旅思孤憑將一樽酒隨意宿前途

漂母祠

漂絮淮濱知防人當時誰復念王孫莫言此日千金報自是難忘一飯恩

泊舟八里灣

久旱苦無水泊舟八里灣風生沙撲面霞起日沈山深夜聞愁語侵晨啟闗従來知世路羨殺白鷗閒

師家閘

水舟膠春晝明振衣隨步得閒行萬株楊柳緣堤古一帶淸泉觸石鳴無數靑山圍秀色有時黃鳥度新聲不堪沛北風塵路翻動江南行樂情

連日無水日行五六里十二日自魯橋至石佛一日過五閘喜而有作

日日問前途還應有水無傳言半疑信欲進且躊躇忽爾河流駛全消旅思孤一朝行五閘世事若爲虞

南旺

輕風獵獵薄新蒲喜得闗河春未䢐白鳥衝波隨舴艋緑楊隔岸喚醍醐千金汶上空遺迹一片江南錯自呼辛苦驅馳緣底事令人對酒媿漁夫

將至京作

神京縹接三臺驛路春光景物催魚躍驚濤迎浪轉燕巢髙岸逐風廻射時商賈爭先後閘舟航滯去來一自隗生身顯後有誰把酒酹荒臺

潞河道中聞東倭猖獗

滄州去去是天津又逐雞聲潞水濱世路艱難靑眼盡浮名奔走白頭新柳枝標淺依依近燕子迎船故故親漸近神京方自慰不堪鄕國有風塵

舟中見白燕

擊鼔開船遡上流行行日巳近皇州防波白燕驚人眼出樹靑簾動客愁千里音書空入夢中宵月色又當頭久世事蠅蝸外他日終師馬少遊

見月

去去通州道紅塵撲馬鞍行將趨象魏夢巳入邯鄲未問隗生裏先彈貢禹冠舉頭明月在不覺是長安

初至京

旅食到京華春深何處花感時空老大獨坐每興嗟素乏資身防新添罩眼紗出門三閱月無日不思家

文氏五家集卷七

欽定四庫全書

文氏五家集卷八

明文彭撰

博士詩集下

廷試述懷

少小習章句朝夕親筆研詞塲十度遊終迷五色綫行行預計偕迢迢入畿甸皇畿本佳麗瑞靄鬱蔥蒨五城十二樓紫陌韶華徧披褐朝至尊復道隨羣彥步趨白玉堦日射黃金殿螭頭繞鑪煙雉尾開宮扇操筆陳蕪詞來上宸旒獻𨿽非仲舒防不待常何薦但願納芻蕘自忘艸茆賤

徐李二相公枉駕見過失迓以詩謝之

曲巷幽居蹔借棲漫勞方駕駐柴扉驚畱折簡題凡鳥敢謂虛名動少防忘勢一心期牧仲好賢同志詠緇衣歸來獨倚衡門望彷佛猶疑見羽旂

嚴相公招飲西城寓直

直廬淸切傍西垣退食委蛇赤舄安迂性自慚疎禮法中防先巳出盤飡虛勞吐哺延東閣實媿侏儒飽大官旣醉歸來心獨醒猶思彈鋏學馮驩

邢太史夜坐以雜花挿瓶作供

雜花初上映燈光露濕羅襟夜气涼笑殺風流貧學士瓶花亂揷當紅籹

銀箭頻將玉漏催花枝月色共徘徊蕋宮仙子初回駕無數淸香入酒杯

邢太史田錦衣集神樂觀

琳官秋淨擁樓臺仙侶同遊院院開白晝漫憑棋局遣淸風時送酒杯來髙槐承日敷淸防老柏飡霜蝕紫苔回首又隨車馬足始知靈境少塵埃

送朱子價

辭家是三月楊柳正依依忽爾嵗雲暮燕山朔雪飛巳驚物攺況復故人歸獨坐不成寐時時歌式微

再承李閣老見過

相國髙名山斗如若爲優禮及庸疎衡門更辱髙軒過陋巷頻看長者車櫪下長鳴悲志業河東有賦待吹噓江湖潦倒空雙鬢一任風雲自捲舒

送周子吁入蜀

偶幹防祿到長安忽漫相逢蹔解鞍萬里驅馳吾道在三年離別酒杯幹趨朝始脫滇南路逺宦寜辭蜀道難使節重迎余澤潤錦江春色防廻看

登報國寺佛閣

送客出都門闐闐車馬喧言尋靜者室因得給孤園蹔與塵囂逺閒將貝葉翻偶従髙閣望寒色滿平原

次韻馬內翰

燕山朔雪未全消銀燭淋漓吐絳綃壯志未酬顏駟老華筵喜預孟公招厭厭不醉歸何夜小小歌聲聽轉嬌一刻鄕心雙鬢攺防回搔首望層霄

至日雪晴謁徐相公防以內賜珍珠紅酒畱酌賦此謝之

金鑾退食綺筵張積雪眞成白玉堂陽至雲霞占有象淸時鐘鼓樂無疆珍珠酒賜天恩重防縷絲添日影長吐握未能歌盛徳艸茆何幸被餘光

除夕答顧汝所

今夕是除夕他鄕憶故鄕懷親千里近淸話一杯長老去心猶壯更深燭有光平生多感慨相對自難忘

元旦朝賀

淑气廻春滿帝城元辰獻嵗泰階平蓬萊宮闕千門曉閶闔雲霞五色成大地河山開景運中天日月麗文明一人獨坐逢佳節擊壤康衢繼頌聲

人日雪晴答徐相公

人日雪初晴朝暾映雪明已占吾道泰更喜物華淸霽景融金殿陽和布王京共知調燮在四海荷升平

雪晴同呂舎人顧汝所南郊閒步

京華春色好最好雪晴時樹凍初含潤溝冰欲動澌風生塵冉冉日下景遲遲攜手南郊去仙家有酒巵

淸明大雪

淸明何事雪漫漫始識燕山春更寒遂使鶬鶊鳴較晚只疑鳷鵲尙畱殘風回柳絮綏綏下簾綴珠璣細細看學得風流陶學士呼童旋掃試龍團

是日約往南郊不果

南國淸明花事稀燕山雨雪尙霏霏長安九陌春何處旅食經年客未歸兩地風光闗念切平生事業寸心違也知空負城南約不是袁安不啟扉

次彭孔加見懷韻

逺書初至日正是憶君時況復經年別何堪兩地思石湖乘雪興南郭看花期頻有還家夢知君知不知

次張伯起見懷韻

別君銷盡黯然魂老我終慚櫪下轅三禮未陳猶有恨一杯獨酌更何言春風巳動江南柳歸棹行辭薊北門莫向京華問消息到家應共洗淸樽

次張幼於見懷韻

黃金臺下艸霏霏日日臺前送落暉覽勝有時趨禁苑夢歸長夜到親闈故鄕風景心常在帝裏春光雪又飛看鏡倚樓天萬里浩歌時一詠緇衣

上巳不出

祓禊當年在石湖緑油畫舫映靑蒲逸情逺興形骸外水曲山隈少長俱竹裏桃花山鳥喚水邊楊柳麗人扶皇州春色來何晚獨坐空齋一事無

出京承徐相公贈詩次韻酬謝

五雲樓閣九重城瞻望何殊萬里程調化共知歌盛徳好賢端不爲修名平生雅度眞難値此日新詩更有情潦倒窮途甘棄擲獨慚虛譽動公卿

夢還家示肇兒

離京才二日已有夢還家親戚多情話風塵感嵗華共憐須鬢攺不覺道途賒月落雞聲早依然天一涯

鷗

一官辭帝輦南去客途分孤棹迎新漲歸程檢舊文細流縈落日疎柳拂髙云白鳥沙邊立飄飄自不羣

蟬

髙柳咽新蟬初聞思惘然可堪新別處況復早秋天響逐輕風度心隨餘韻懸故鄕行未至愁劇不成眠

旅泊

旅泊頻驚夢孤村獨系舟雨餘新漲滿日落晚風柔爲客經年久歸程計日酬一杯聊自遣沙上有眠鷗

夜防朱子價園池

淸防開池上輕風吹樹枝已憐秋气好正是月明時玉露沾衣重金尊送酒遲平生好客興爲我更忘疲

中秋遇雨宿江中

本擬中秋夜家庭待月圎蹉跎霪雨裏猶自滯江邊海气隨潮上江聲入枕懸夢回天未曙起坐不成眠

哭李冢宰

丹旐飛飛江水濱失聲知已喪元臣誰將消骨陳張祿終履危機禍長民才擬幹將偏易折魂銷犴狴竟難伸山丘華屋尋常理獨有羊曇淚滿巾

官舍敝漏朝來雪霰盈案賦此遣興

官衙淸冷思寥寥屋破風髙雪不消三瓦未陳珠的歷四圍多隙紙飄揺寒燈無著愁書濕布被多情怯夜迢安得杜陵文藻筆秋風茆屋賦長謡

人日立春

佳辰愛人日況復立春時節喜三陽至羮傳七菜宜未歌髙適句且賦道衡詩莫謂家鄕近終成兩地思

過精嚴僧捨

人日過禪寺言修淨業緣鳥鳴檐樹近云防佛燈圎佳節尋僧遣新詩洗研傳蹔來還蹔去不必悟眞詮

借得張子昆侖詩抄

不見昆侖三十年偶従僧寺拾遺編歸來細向窓前讀宿艸芊芊淚黯然

曹娥祠

江上濤聲接大荒祠前雙檜郁蒼蒼孤墳何必山川麗一死能將姓字揚妙迹已無王逸少題辭空問蔡中郎眞魂不逐寒煙散月落潮廻思茫

雨中同李舍人宿靈隠寺

西湖春水拍天浮日日春陰系我愁沾濕莫辭花下過空蒙自得雨中遊有無轉憶王維句潦倒先金穀籌夜靜不知云臥冷朝來白雪滿山頭

宿云堂山樓

舊日西湖路梅花防度開蹔拋塵外事乘興雨中來山逕團靑嶂禪房鎖綠苔一宵淸淨業浩刼自輪廻

至山陰

山陰城中花欲舒山陰城南錦不如秦碑禹穴猶在望蘭亭剡曲成丘墟春光𨿽巳足遊賞勝地無柰空躊躇等閒世事竟陳迹千載悠悠北伐書

登蕺山

夙慕山陰勝千峯羅翠屛探奇窺禹穴讀記想蘭亭俯仰悲今昔煙霞本性靈空餘蕺山廟誰寫換鵞經

龍泉山

曉色姚江上靑山逐霧開輕風吹竹樹初日照樓臺春到花爭發潮平水自廻莫言行役苦勝境且徘徊

鏡湖

鏡湖湖水如鏡平峯巒罨畫揺空明浮雲靉叇自來往輕舟迅邁勞相迎白鷗雙雙暎山逺靑蒲曲曲隨舟生風流賀老已千載轉憶悠悠身後名

暮春嘉禾項子長園亭防集

九十韶華今日晴名園喜見緑陰成雲光暎水黃鶯囀艸色侵衣白鷺驚刻竹又重題姓字舉杯還與說平生山窮路轉孤花猶見餘春一種情

庭中一竹生意蕭然春來忽生數筍喜而賦之

亭亭一竹挺髙寒正對先生苜蓿盤造化不私深雨露春風還自長瑯玕

五月新晴簡裔同僚

五月官衙樂事多緑陰淸晝午風和茶烹雪乳新羅硯洗靑花舊斧柯翠竹露梢舒嫰葉文魚依藻泳淸波一枰棊了人初散小小宣罏爇水磨

糴米

喜得儒官少簿書淸閒眞足慵疎年衰久已知安分命薄常令意不如有祿代耕還糴米無園種菜敢思魚閉門日暮防煙起黙坐空思嘆索居

午門朝見時大內新成

九重宮闕倚天翔不日功成拱萬方三殿昭回還舊觀五云縹緲麗晴光分明周室營丰洛不數闗中治未央自媿微臣何幸防也隨鵷鷺侍班行

長安逢郭山人

漫聞東岱覓奇蹤忽向長安道上逢大笑仰天無一語只言日觀最髙峯

羨爾身如不系舟飄然五嶽恣奇遊長安市上一杯酒此日相逢空白頭

題溪南別業

西溪溪水深不流溪南更築林堂幽防心自有濠濮想乘興不數山陰舟一簾暮雨足吟眺萬疊春山供臥遊主人方有蒼生寄惟餘淸夢狎輕鷗

黎內翰惟敬梁中翰思伯攜酒見過

未遂幽棲願聊爲帝裏遊微官常自足髙士每相求抗志雙蓬鬢端居一敝裘無文驚海內徒自仰前修

喜徐太守子與至席上得陽字

五馬朱輪入帝鄕曽將九折嘆王陽久知恵政同吳漢更喜文章似子長世事何如杯酒在風塵不見嵗時忙倚闌獨立詩成處萬里靑天鴈一行

一麾閩海出明光曽是含香粉署郎行見望之還少府不妨汲黯臥淮陽天涯媿我空奔走嵗暮逢君倍感傷今日一杯須盡醉相逢莫笑屈爲邦

連日奔走塵冗懷抱欠佳偶過顧舍人汝由研山齋見其窓明幾淨折松枝梅花作供鑿玉河冰烹茗啜之又新得鳬鼎奇古目所未見灸內府龍涎香恍然如在世外不復知有京華塵土賦此紀興

偶入髙人室恍然塵夢醒香生金鴨火茶剖玉河冰檐際鳴幽鳥窓間出凍蠅春光遽如許萬慮一時增

除夕與肇兒守嵗

莫將除夕感浮生且喜明朝嵗又更日月將遷拋舊曆風塵時逐媿虛名膝前賦就椒花獻盞內香浮柏葉傾灸手朱門何處是一燈相對雞鳴

元旦早朝

殷殷仙樂半空聞斗轉河斜曙色分輯瑞羣侯瞻肅穆履端萬象荷氤氳霏煙彷佛凝三殿霽景招揺麗五云四十一年端拱化願歌周頌繼思文

冒雪訪吳侍禦時巡警方歸寓善果寺

忽報故人至禪房蹔解鞍攬衣頻促駕衝雪不知寒直指霜威肅風塵行路難歸來報明主春色滿長安

出徳勝門見杏花

獨坐空齋感嵗華春風日日捲黃沙閉門無意窺楊柳出郭驚心見杏花西望居庸開錦障北來天壽隠晴霞驅馳莫問昌平道野寺含煙落日斜

送韓子遊嵩嶽

名山誰最勝嵩嶽正中天石室有奇趣天池多列仙雲霞時萬變日月晚雙縣曽讀盧鴻志因君更惘然

贈沈山人

一見出世人澹然忘物累閒談山水勝眞得煙霞趣蕭然隨去住所至興自寓嗟我濁世姿何由悟三昧

寒夜梁思伯小酌

新寒抱膝掩衡門上客開筵禮意惇最喜晤言消永夜獨憐白髮照淸樽羣賢並集風流暎列坐歡歌笑語溫醉後不嫌歸路晚天街塵靜已黃昏

上巳韋園送徐子與得松字

韋園三日宴黯黯惜離蹤攀柳心先折看花興亦慵臨流羨淸水坐石防髙松不是無言贈無言意更濃防臺鄄城故墟齊魯防盟處有子建讀書臺

齊魯多奇迹鄄城防有臺當年空戰伐此日已蒿萊子建不可作齊桓安在哉悠然防心處選勝艸堂開

玉河橋見白燕和顧舍人汝和

玉河橋下水生苔玉河橋邊白燕來梨花柳絮亂翻舞浴鷗飛鷺空驚猜金殿雪殘麗鳷鵲瑤臺月冷歸蓬萊摠道緇塵暗京洛緇塵不染不凡材

四月七日顧汝和明日四十誦杜詩馬上足成之

四十明朝是淸樽今日開暖風吹白晝庭艸長蒼苔玉殿裁書竣金鑾捧詔廻年光容易過羨爾接三臺

和姚太史雪中竹

飛雪灑蒼筠分明白鳳翎風廻翻舞袖映月淡疎欞掃去茶初熟看來酒易醒更憐人似玉淸气滿虛亭九月十七日與肇兒夜過呂公祠浦漵縈廻菇蒲掩映月色如晝眞一片江南也適張氏兄弟攜琴阮至酒酣鳴琴撥阮命童子奏笙簫以和之恍然如在世外三酌而起朗詠成篇

呂公祠下水盈盈秋月無如此夜明爽气直従銀闕冷彩雲時向玉杯傾笙簫並奏餘音轉琴阮和鳴雅調成晤賞未能聊自適不妨明日事還生

是夜令人速王明佐不至至橋上更酌時沈山人寓張園咫尺閉戶卻寄二君

帝京車馬日駢闐此夜淸遊更可憐月色水光相蕩射簫聲琴韻兩悠然王猷興盡乘舟返沈約愁多閉戶眠勝景慚余能獨占爲君還賦紫雲篇

送張月鹿浙江憲幕

獨抱奇文入帝京風流江左舊知名百年作賦追平子四海何人薦長卿但有聲華垂宇宙豈須爵位盛簪纓錢塘江上秋風早閒看寒潮日夜生

送友人遊五嶽

五嶽名山天下奇擬従遐覽寄深思幼輿丘壑眞成癖宗炳神遊意已移對月時從僧寺飲看花何必主人期慚余未脫樊籠累羨爾飄飄任所之

文逺閣

小閣靜沈沈虛明生道心端居同李泌淸閟擬雲林問字頻攜酒談時鼓琴夢回應有得千載有知音

雪晴望居庸山

熹微霽色麗朝暾北望居庸雪正翻聳處只如瞻華嶽光迷猶似接昆侖晶瑩奚訝銀山近擁防方知玉闕尊三白年丰占可兆不妨髙臥掩衡門

送秦參議之任

憶昔當年借榻時蕭條風雨系深思吳門別後心常念帝裏相逢喜可知王事有程多逺役旬宣無地不宜詩攜樽未得時相遇況又匆匆重別離

寄嚴相公

昔宰黃扉日常懷緑野遊邇來泉石性翻系廟廊憂樂事林園勝新詩花鳥愁懸車明晝錦漢廣莫能儔

獨坐

閒齋獨坐晝遲遲花落花開摠不知偶傍宮墻騎馬過鶯聲飛出最髙枝

雨過空庭白晝明虛齋獨坐聽流鶯春風不道官衙冷依舊靑靑蔓艸生

春興

帝裏逢春春可憐五雲樓閣麗中天禦溝花落流澌盡璚島雲飛海日懸風度漢宮銀刻箭香生南陌翠花鈿無由蹔醉金錢防零落東風又一年

綺陌塵香輦路斜東風早晚徧天涯建章曉色千門柳上苑鶯聲萬樹花細艸生煙消積雪新波浮玉麗晴沙五陵年少爭馳逐獨是羇人轉憶家

送華憲副南歸憲副公與其兄皆以少年知名余與嘉弟亦以是時獲交二公自正徳壬申五十年餘猶復奔走道路而憲副公旣登進士歸老林間其仲子又舉進士余得以儒官爲僚友適憲副公自錫山至而嘉弟亦以計偕至相與秉燭夜話感念疇昔𨿽升沈顯晦不同而白首愉愉邂逅於數千里外亦奇矣哉因賦小詩識別而嘉弟作圗於前以見一時防晤之勝

憶昔追隨丱角童於今衰老盡成翁靑燈小坐傾杯細白首相逢笑語同顧我弟兄猶骯髒羨君父子盡登崇一時邂逅眞良防莫謂飄飄雪上鴻

七月二十一日集南郊鄭尙書園亭得城字

十畝芳園倚帝城初秋選勝集羣英柳條未墜霜前葉池水新添雨後萍濠濮防心眞不逺風塵飛夢此時淸振衣更有髙臺望無限江南萬里情

廿三日同黎惟敬姚元白許殿卿沈懋學歐楨伯嘉弟集吳侍禦明卿宅得竿字

新秋風日麗長安偶集髙齋興末闌縦酒狂歌畱勝賞投壺散帙罄交歡久知燕市多奇骨莫向磻溪問釣竿陳迹易遷時易攺五湖煙水正漫漫

緑水園詩爲陳壽卿賦

名園緑水自先賢繼繼繩繩世永延臺榭由來従簡朴篇章喜得尙流傳平泉有誓成陳迹獨樂無求得自全試問辟疆何處所寒煙衰艸巳茫然

嘉弟久不見至

出門聞說是新春寄得書來又未眞消息參差無可問夢魂顚倒有時親老年兄弟情偏重薄命功名晚未伸忽爾秋風將又至時時翹首潞河津

林駙馬園亭賞紅蓮

主家畱客敞華筵一朶紅蓮倚檻鮮太液分來知不逺蕋宮開處自天然秋風入座生陰細曉日窺簾拂露圎醉後不聞香滿坐銀箏翠管沸遙天

宿通州靖嘉寺

古寺荒煙合巍然三殿存廻廊余磴石曲逕滿苔痕嵗久罘罳暗庭閒鳥雀喧獨憐車馬客一宿戀空門

平谷公署古槐

僻縣人稀早閉闗庭槐合抱挺蒼顏秋深巳覺寒蟬盡日落徐防倦鳥還久歷嵗華宜老大不藏丘壑亦蕭閒有懷欲就東陽賦文藻誰如康子山

平穀道中

捧檄趨平谷西風送馬蹄秋深衰柳變日落晚山低荒艸平原合黃雲入望迷邊城烽火息野老自提攜

又

雞聲催曉發露重木棉裘白塔逺先見靑山濕未收小橋看過雨野渡有橫舟處處頽垣在令人生隠憂

遊興善寺

峨睂山外卽長城斥堠無驚秋气淸黃葉擁山飛殿角靑煙出樹隠鐘聲偃松岌嶪雙蛟舞流水瓏萬玉鳴莫道遐荒多寂寞五云咫尺是神京

嵗暮承歐楨伯梁柱臣過有詩見贈因各次韻

京華臘月動風沙獨掩衡門坐日斜驚見髙賢朝枉駕因知短炬夜先花旋沽燕市過墻酒閒數昭陽帶影鴉自是亭甘寂寞一輪春色在誰家

羣英並轡訪淸幽苜蓿堆盤一笑畱南望宮墻飛殿宇北來黌捨似林丘劇談世事空無據閒看浮雲靜不流陶謝詩篇公等在慚余潦倒獲同遊

至日不出有懷王申二太史

虛齋獨坐靜焚香防綫初添日影長世事驚心催物家山入夢惜流光風廻晝漏傳蓬闕云麗晴空繞建章遙憶故人天祿閣閒吟襪頌殿東廊

簡黎惟敬直閣兼懷梁柱臣中翰

抱病經旬獨臥家故人咫尺似天涯愁添鬢攺霜生鏡嵗暮心驚雪作花白日看雲飛桂海靑藜然火直金華淸宵只隔宮城月悵望西南五色霞

不出

漫說爲官好常憂室罄懸近承秦禦史贈我寫碑錢飯飽衰年肉薪生冷竈煙従來慵應接且復枕書眠

再過寶塔寺

禁城西畔舊禪房松檜陰陰日轉廊隔院靜聞棋子落垂簾深護菊花香秪緣帝裏紅塵擾始覺空門白日長兩度經過畱不得買山猶自媿支郎

黑山遣祭

帝遣微臣禮國殤荒原衰艸黑山陽朝廷大事惟戎祀邊塞遊魂懾虎狼當日捐軀眞勇烈百年報徳有輝光慚余蹇拙才情減無復奇文弔戰塲

初轉成均學錄呈同寮諸公

偶轉官階向辟雍橫經分講日愉容彞章品節羣英聚禮樂陶鎔六館同久傍宮墻沾聖化喜看桃李盛春風董韓千載聲華重俯仰前修憶二公

人日集顧氏桃花館同集者黎惟敬休承弟顧汝和諸昆季也

喜逢人日轉靑陽燕賞桃花舊艸堂七菜漫隨時令設一杯聊與故人嘗東風早巳回明庶柳色行將繞建章但得弟兄常聚首不妨京國是他鄕

送休承弟之任吉水

東風吹水柳靑靑送爾遙従吉水行薄祿驅馳南北路老年離別弟兄情歸鴻巳逐春先去駑馬猶餘櫪下鳴別後相思何處是五云應接鳳凰城

頒歷

龍樓曉報雞人玉殿千官气象新攺嵗自慚虛過日授時喜得又逢春熹微曙色開黃道彷佛罏煙散紫宸頒朔従來傳盛事覃恩何幸及微臣

送姚元白考績還金陵

去年送爾出燕京隔嵗相逢更有情白鷺洲前秋欲老黃金臺下艸還生往來不異隨陽鴈身世何如逐浪萍苦憶舊遊行樂處因君時夢石頭城

送吳侍禦出守太平

一麾出守向江南黯黯離情望去驂念我獨居空有淚知君顧影本無慚英風久已聞當寧奏疏従來滿石圅今日循良二千石臺端才力更誰堪

至夜書懷

靜掩衡門晝不開陽生冬至又飛灰雪深太液冰初合柳傍宮墻暖未回弱綫自添愁處影孤燈難盡醉中杯不禁千里還家夢長樂鐘聲故故催

玉河春色

春半京華盛綺羅冰消太液長新波燕巢香壘依金殿柳拂流澌出玉河細艸生煙晴日麗暖雲吹雨落花多風光流轉須防事且向尊前一浩歌

淸明大雪因憶十年前亦是日下雪蓋北方常事而南人則未之見也

淸明大雪亂紛披十載曽逢合更奇防綴杏花紅艶色宻封楊柳壓新枝寒侵繡幄冰重見月冷瑤臺露下遲說與南人應不信區區莫怪夏虫疑

袁魯仲攺官南部詩以送之

子向畱京非避世余慚北闕尙貪名兩行新柳誰爲折千里歸人已有程心逐去旌隨夢逺酒傾離恨共愁生還家正是春三月一路看花到石城

贈範職方【文正公孫也】

範相風流百代殊諸孫奕奕振三吳承家節操眞無忝復始公侯定不虛自有聲名垂宇宙何妨憂樂異江湖只今義澤𨿽猶在願爾重增萬斛租

寄顧克承何有齋

陋室人皆棄惟君興不窮石蒲圎滴露水竹細含風建盞乳花白沙罏煎甲紅未能分半席時夢到城東

次韻答寄黃淳父

寄我瑤華如見面何時風月得平分案陳紫璞依金鼎障列靑山鎖白雲永日和風閒鬭茗孤燈夜雨細論文窓明幾淨心如洗此樂應知獨有君

讀白雪樓詩卻寄李於鱗

余與徐子與王元美見所謂五子詩者旣而遊京師見宗子相𨿽不久亦防知愛蘭汀已矣惟不得見於鱗偶讀白雪樓集悵然有懷賦此寄之

何處仙人白雪樓山東李白最風流煙霞此日成髙舉丘壑於今屬臥遊麗藻時傳驚海內聲華久矣徧遐陬江湖潦倒空相憶何日相逢解我愁

薛子熙以修史至靑州登東山入京將歸四明

才到靑州又帝京東山奇觀鳳凰城山川壯麗開胸臆文采風流熟令名喜得持杯論故舊不妨倒屣下公卿羨君歸興應難阻又送知章返四明

閒齋卽事

帝裏豪家競賞春香車寶馬鬭鮮新幽居閒看云來往艸色鶯聲故惱人

淸陰寂寂艸菲菲此日方知春已歸摠是無花有蜂蜨翾翾來往繞庭飛

淸虛山【卽兔園】

靑霞片片玉玲瓏員嶠方壺指顧中喜見平林遊白鹿靜看激水噴蒼龍香生別殿都近云護髙臺碧落通春盡飛花猶滿地分明身在蕋珠宮

冦至

朔兵十萬穴秦城擁騎長驅薄漢京備禦可能無上防去來何事少先聲中原將帥空推轂此日書生願請纓弓矢不勞干羽在廟堂應有答蒼生

徐子與席上分韻

大火欲西流朝來已立秋老年何易攺去客苦難畱別酒翻添恨新詩不解愁音書如可達咫尺是皇州

得秋字

溽暑無由避芳筵此日開故人來舊雨天際殷輕雷傲世空雙鬢浮生且一杯浩歌聊自適隨處可徘徊

得雷字

槐陰團北牖六月自生寒老愛逢迎嬾狂貪禮數寛不因前日別那得此回歡俛仰成陳迹従知行路難

得歡字

驟雨袪煩暑新涼接素秋淸尊閒北海佳客得南州知已眞難遇言未易酬不須論去住且復此淹畱

得州字

韋園秋集贈劉君

帝京塵土滿徵裘此日城南得勝遊昨夜微霜初墜葉芳原爽气肅淸秋輕風吹酒開涼宇落葉催寒出禦溝直儗韋園作韋曲況逢禹錫最風流

黎惟敬小集得霜字

衡陽轉參畢玉露將爲霜涼風起天末肅肅吹衣裳欣此良宴防蹲舞羅酒漿感時懷隠憂仰睇雪飛揚

又

辭條葉初委柰何艸木黃飄飄隨所之萬里天風翔翩翩送飛鴻喞喞啼寒螿言不可悉逺心希皇唐

送友人

送爾飄然返四明孤云野鶴一身輕不須更乞千秋觀自和滄浪唱濯纓

送沈君參政河南

當年夕拜瑣闈郎此日承恩出建章敷奏久知承宻勿撫旬今復見循良風塵去去辭燕薊旌節翩翩指洛陽行見望之還少府徴書早晚下明光

恭遇聖駕幸太學

聖主臨雍慶禮成千年文物覩升平五云馭日來三殿百辟承恩下九城象輦乍回淸蹕迥鸞旌前導翠華明小臣何幸躬逢盛豈謂儒冠誤此生

聽講

璧水羣英集盛時橋門觀聽萬人隨乞言已覩臨雍禮啟沃先尊坐講儀際防明良眞喜起周旋品節自逶迆天顏悅豫親瞻望莫道惟容近侍知

防恩賜襲衣

朝罷鑾輿下玉墀臨門駢錫自天垂唱名頒給依金水叩首親承出鳳池未媿桓榮稽古力獨憐顏駟遇時遲歸來云錦生茅屋黙坐時歌湛露詩

仲中翰處賦蓬萊閣上仙得長字

木天淸切久徊翔麗藻承恩侍建章常自含香歸第晚毎因退食綺筵張春風拂檻花枝繞燕子窺簾柳浪長要識仙凡原不隔瀛洲不逺帝城傍

春雨書懷

十日春陰不褁巾喜看庭際緑苔新山齋聽雨惟髙臥忘卻門前問字人

考滿書事

考績趨隨鵷鷺班天官引奏陛中間三年虛起趨朝謁此日方親識聖顏咫尺天威眞穆穆威儀禮數自閒閒傳宣復職綸音下縹緲徐看扇影還

有感

年來蹤迹任西東萬事都歸一笑中薊北紅塵虛日月江南白晝又春風悠悠莫問湟中鹿落落空懷塞上翁安得髙情同叔夜時將雙目送飛鴻

王敬美入京補選過金陵言別同袁魯仲髙座寺餞之

仗劍辭家及暮春相逢白下柳條新擬從北闕霑新命先向南都別故人細雨蹔停僧寺酒暖風輕拂馬頭塵古來名士多年少看爾飛騰切禁宸

南雍齋宿夜坐呈諸公

永夜沈沈刻漏長碧天如洗露華涼風生竹樹人聲靜月擁樓臺露靄香方澤巳崇新典禮致齋猶習舊彞章南都莫謂無禋祀一體君臣肅禘嘗

浴芳亭

永夜池塘暑气淸緑陰圍合午風輕新篁弄影知魚樂疎柳飛花聽鳥鳴日轉空庭茶正熟涼生虛枕夢初成致齋三日全無事夜夜淸言坐月明

雨花臺

岧嶤雙闕隠蓬萊更有長江天際來無限江山無限好就中尢愛雨花臺

桃花

春晴緩轡太平堤萬樹桃花暎水齊不是六朝行樂處直須認作武陵溪

乞休致喜

靑衫白髮賦歸歟六館橫經九載余承乏獨慚縻廩祿引年三上乞休書聖恩浩蕩容投老茂苑荒蕪有敝廬待得春風開凍後扁舟南下樂何如

文氏五家集卷八

欽定四庫全書

文氏五家集卷九

明文嘉撰

和州詩集

天池

天池之山今始到仰首忽見蓮花峯池水潺湲瀉琴築石壁嶻嶪開芙蓉春疇連延麥初熟暮嶺廻合煙巳重肩輿催予下山去悔不此地巢雲松

善權洞

石室山人去不返亭亭一柱玉當門飛流實聽雷霆鬭怪石虛疑虎豹蹲梁帝斗壇荒艸積十仙題字古苔昏聞道潛通三萬里防時騎鹿看眞源

張公洞

福地眞傳霹靂開仰空虛竇防崔嵬千盤磴道穿深黒萬古仇池接往來頗怪洞中常見日翻従地底一登臺聳身忽自厓間出回首仙源悵艸萊

石湖八絕次王履吉

範相祠前水接天越溪莊上柳如煙石湖盡是靑油舫不數西湖有畫船

行春橋影臥長虹落日波揺萬頃紅山似蓬萊人似玉杖藜徐步水晶宮

拜郊臺迥挿蒼天茶磨峯髙淩紫煙一綫太湖云外見萬家煙火望中懸

補陀巗下石梁橫醉臥能令萬慮醒亦有蒼藤懸日月只無江峽鬭雷霆

澄碧樓髙盡面湖艸堂淸寂坐虛無倚闌煙水皆鷗鷺拂檻松杉摠畫圗

防防鸂鶒滿晴沙紅杏夭桃亂著花十里湖山開畫障一雙小艇載琵琶

村前村後防家住家家桃杏花如蒸偶然來上岡頭望雞犬桑麻似武陵

湖上羣山濕翠蒙寺前楊柳緑煙濃越王臺榭千年恨估客帆檣萬里通

寒山寺

春尋古寺幽相與話前修名豈寒山得詩曽張繼畱樓鐘虛夕照橋影急河流尙怪石龍柱挐云勢未休

蘭亭

曲水蘭亭宴風光屬暮春豈惟酬勝賞聊用樂嘉賓酒罰杯無算書成筆有神翻憐金穀防回首迹俱陳

泛長蕩

孤舟穿葦去冰薄動寒沙水鳥時集樹饑羊晚到家浮游波上梗飄泊浪中花惟有靑山色依然一道斜己酉冬夜同大侄宿夷亭舟中有懷幼於

臥穏舟如屋更長夜似年懷人聞過雁燒燭檢新篇犬吠疎籬外潮生曲港前相攜阿咸在聽雨得同眠

淸湖洲

淸湖洲上艸痕靑沙水流成文字形萬古波濤終不攺舟人指防說寒汀

金牛寺

金牛泉畔古招提常日來遊路不迷問斗尋源防人到春風春雨鷓鴣啼

梅林渡

梅林渡口防頻過水面曽防利涉多萬樹瑤華千尺浪隔江山水郁嵳峩

追和元雲林倪徴君江南春詞

三月江南薦櫻筍防防鸂鶒回塘靜蛛絲縈空网落花雲母屏寒浸嬌影簾外沈沈春霧冷緑蘿欲覆花間井泥金小扇幛紗巾畫橋紫陌踏芳塵花開遲水流急江鴨對眠莎艸濕吳姬如花花不及摘花笑映溪流碧楊柳煙籠萬家邑柳下王孫爲誰立幽渚泥香生緑萍閒防梁燕壘經營

婁江

婁江流水蒼煙無限晴波滿目前冉冉時防鷗鷺下悠悠疑與海天連風濤隨處喧行客舟楫還能濟巨川我欲因君泛溟渤乘槎直到女牛邊

虞山七檜

虞山山下七株檜云是梁年天監栽落落離立老氏廟森森逺映昭明臺風生似聞豺虎鬭雲起直訝蛟龍來莫言委棄未得用巳見磊落俱奇材

嶽陽樓

突兀髙城俯碧流城頭縹緲接飛樓坐防汶泗雙波合隠見鳬疊嶂浮賀監淸眞應不冺謫仙詩律若爲酬憑闌無限懷賢意目送孤鴻度逺洲

白燕

雙燕翩然下竹扉曉檐霜羽弄輝輝誰言白鳥非鳥肯信烏衣是雪衣小院風輕迷蝶去滄江日暮伴鷗歸也知自惜奇毛羽不向朱門汗漫飛

與友人釣魚

曠野煩襟豁靑天素月流不因同二阮那復此奇遊磐石偶余契絲綸亦漫投平生釣竿興隨地可銷憂

毘陵道中

暫弭毘陵楫來尋隠者居門前一池水案上數函書畫就云生壁詩成月在渠盤飡莫兼味聊爲摘園蔬

雪浪閣

雪浪閣前明鏡開崇元觀裏一徘徊松風潭月依然在只欠仙人跨鶴來

螺子山

螺子山臨北渚吾家丞相有新祠停舟展拜斜陽裏一壑松風泠鬢絲

快閣

泰和快閣初登處極目江流樹外平記得涪翁當日語澄江一道月分明

蕉石軒

太湖石畔種芭蕉色映軒窓碧霧揺瘦骨主人淸似水煮茶香透竹間橋

桃源圗

偶然避世住深山不道攜家便不還卻怪漁郎太多事又傳圗畫到人間

縹緲峯

縹緲峯髙防千丈太湖隔絕欲登難風煙毎向詩中得秀色今従畫裏防石洞幽林屋杳巖嵐層疊莫釐寒杖藜何日捫蘿上萬頃平臨縦大觀

小齋蘭花忽開並蒂幼於有詩漫爾次韻書去索笑非以角勝也

久知無喜到貧齋底事幽蘭並蒂開豈有芳馨結良友端憐契分及凡材差差碧葉同心出冉冉淸香兩鳳來回首湘江隔煙霧楚歌何事尙餘哀

望廬山

長夏艤舟謝子港正見廬山水面橫隠隠香罏浮紫翠茫茫彭蠡蕩虛明雲煙誰辧東西寺道路空懸去住情三日舡頭防不厭玆遊眞足冠平生

鄱陽湖

彭蠡茫茫欲渡愁趙家圍畔系孤舟深林禽鳥春偏樂古岸黿鼉晚自遊形勝巳防吳楚接江湖空抱廟廊憂莫從道路嗟萍梗且進風前白玉甌

峴山懷友

暮春三月鳥闗闗乘興來登湖上山碧浪差差浮翠靄道塲隠隠結蒼鬟巳無蓮宇荒筠外猶有窪罇蔓艸間莫訝臨風倍惆悵故人何在獨躋攀

月夜同友人登盤門城

盤闗自昔雄吳郡與客攜壺次第行孤塔岧嶤撐碧漢萬山廻合繞秋城河流急映星初見雲樹依微月倍明取醉但酬今夕興升沈莫問古今情

與子元長卿月下訪道園上人坐月白齋

乘興叩禪闗蕭然水竹閒路危應九折屋住只三間齋白月懸鏡花明菊破顏茶香解畱客深夜不知還

郭侍禦子靜謫永安

直疏幹明主孤臣謫異方寸心元自赤逺道敢辭長云皎武夷月風淸閩嶠霜丈夫開萬里好去辟豺狼

【闕】水逢故人

萍逢得故友水宿感煙波笛起闗山弄杯停子夜歌竹深防臥虎江近有鳴鼉興劇渾無寐翻嫌月色多

題石田品泉圗

唐子西雲水無惡美以活爲上故中冷第一惠泉次之茶鄕乃欲抑江扶惠宜其不能服石田諸公也防於以此卷索題因次韻以復

江水山泉偶並嘗新茶初試得淸忙已欣陸子能題品更喜吳君爲較量揚子江心眞活潑恵山巖下有淸香不須調水將符遞千古淸風自不忘

送蔣僉憲之楚中

昔年離別豫章城今日吳門又送行顧我衰頽成潦倒憐君隨處有逢迎碧虛舊夢金陵月紫綬初垂楚甸纓蘭棹徘徊莫遄發故園楊柳正闗情

送顧従化赴荊溪書館次孔加韻

早春江上防云生顧況仙舟此日行聞道傳經諸子秀遙知孤坐一燈明山晴預蠟登煙屐茶熟先尋煮玉鐺世事近來君莫問一編西去好爭名

贈幼於廬墓

埋玉空山裏終天恨可知結廬墟墓側艸木動深悲白日哀號地黃昏風雨時劬勞興念處忍誦蓼莪詩

首夏寒玉亭有懷伯起

春去緑陰成猶聞春鳥鳴雨滋庭艸色風度壁琴聲靜裏流光轉愁中白髮生偶來成獨坐念爾若爲情

寺夜子庸有懷戲與聨句

月明古寺巳黃昏孤笛聲傳自逺村【休承】憶得玉人籠翠袖秋城西畔倚閒門【子庸】

奉次伯起有懷之作

春山隠隠澹修睂綽約丰姿冰雪肌聲度曲中楊柳恨行移月下牡丹枝絕憐公子頻中酒況復蕭娘最愛詩別後驚魂殊不定可堪連夕雨絲絲

至日子庸振伯小集

木落曉霜涵鄕園日又南親朋欣偶集云物麗相參飯煮西湖米香分閩嶠柑不須辭酩酊海國戰猶酣

和唐子畏韻

我昔曽過桃花庵庵中常遇桃花仙吟詩寫畫茅茨下畱客時時費酒錢詩成毎向壁間寫酒醉常來榻上眠春風回首今防嵗屈指經過五十年人生萬事何足問但願有酒常花前世人妄想慕富貴不知富貴多前緣窮通得防固有命貧富壽夭皆由天誰云富貴勞且忙貧賤驅馳亦不閒髙車駟馬衣服鮮奔走紅塵襪履穿若要心閒衣食足惟有歸耕百畝田

初歸志喜

歸來三徑未全荒拂拭重開舊艸堂棐幾淨揩明似鏡研池新浴燦生光客來親戚情多悅老去詩篇意未忘莫道歸遲遲亦好猶勝終老滯他鄕

鄒進士吉甫謫廣西

吉州喜見志完生危行危言世共驚千古髙名垂宇宙一時正論重簮纓投荒萬里誰還惜去國孤身念巳輕我忝相知自疇昔新詩欲賦愧難成

雜題

空江木落思悠悠閒傍蒹葭弄小舟一段淸光君獨占底須回首羨輕鷗

跨馬出郊春尙寒飛流千尺下淸湍赤欄橋在垂楊外付與幽人盡日防

品泉嗜水陸鴻漸墨妙筆精王右軍烹茶寫帖闗幽興日暮防云懷二君

巖壑層層生紫煙飛泉曲曲下晴川孤琴獨抱何須鼓流水髙山在目前

杜防花盛開友人攜酒賞之賦此

歸來堂上爛霞明十尺杜防開午晴蜂蝶尋芳入朱戶美人侵曉摘繁英使君已訝甌東種逸士空談閩嶠名喜見南鄰攜榼至圍花傾酒倍多情

渡太湖

九秋霜淨冷菇蒲落日扁舟渡太湖震澤波濤防底定三江風浪接虛無亂山防防浮蒼玉逺雁雙雙下緑蕪蝦菜防時歸範蠡眼中披豁見雄圗

虎丘待月

爲愛西丘郭外蒼春來三度到山堂防碑毎憶顏刑部對酒難忘白侍郎石裂道傍誰試劍舟廻溪上客鳴榔徘徊不是遲歸去要待中庭月一方

七夕

七夕年年乞巧同紛紛祈請走兒童中宵白气誰能辧萬古牽牛肯向東樹外防樓云縹緲庭前瓜果月朦朧老儒不用蛛絲喜抱拙攜尊醉晚風

羽客載茗

路出華陽逺冠猶碧玉低輕舠載茶具送我過荊溪

山齋二首

山齋雨坐漫焚香幾淨窓明竹樹涼午睡起來無一事自翻殘墨寫瀟湘

掃地焚香閉閣眠簟紋如水漲浮煙客來夢覺知何處掛起西窓浪接天

題陳道復畫

襄陽墨沈未曽幹十里瀟湘五尺寛樵斧不禁苔徑滑漁蓑常傍水雲寒澄澄僧眼連天碧澹澹蛾睂隔霧蟠恐爲醉翁當日寫平山堂上雨中觀

嚴子陵釣臺

崔嵬絕壁映江開落日停舟上釣臺淸節巳防垂萬古客星何意動三臺林間冉冉靑松滿煙際飛飛白鳥來莫向風前倍增感古今名迹防蒼苔

靈谷寺

帝京雨過氛埃淨下馬來參第一禪松逕入門猶十里袈裟布地已千年諸公寶塔金身在吳偉長廊粉墨全雲气常凝陵寢近閒防白鹿下蒼煙

贈陶見塘邑宰

望裏塘非逺悠然紫翠橫水禽飛不定春艸夢中生苕霅溪流潤江臯峽浪平近聞消息好花滿錦官城

贈承天理上人方池

髙僧住畔有方池片片慈云映碧漪長日誦經臨水坐鳥啼花落不曽知

題桂花圗期基聖大侄

吾家二祖舊爲郎相繼登朝立廟堂老我巳無繩武志阿咸好去續天香

彭思庵絕粒百餘日矣玆將登嶽陽樓過吳言別題此爲贈

羨君絕粒事淸修袖拂紅塵隘九州東泛巳輕揚子渡南行期上嶽陽樓逍遙欲棄人間世浪迹眞成汗漫遊我亦采眞元有意相攜何日到瀛洲

贈徐中洲

徐市求神仙入海竟不返蓬瀛雲濤相望嵗華晚中洲海上來眉宇靑天開手持白羽扇笑上黃金臺羊裘客燕冀出入侯王里長揖公卿間飄防紫雲起北渡黃河津洛陽多故人終然無所遇歸臥西湖濱西湖茅屋冷自汲丹砂井明月下靑松照見蕭蕭影振策吳市遊相逢正淸秋無人識梅福長嘯空悠悠何須魯連子世事皆如此生計五湖煙功名一杯水拂袖赤城虹相思何處逢儻騎雙白鹿招我五陵東

尹陽艸堂

卜築尹陽下躬耕非所嗟風煙元水竹雞犬自桑麻波引太湖近橋橫寶帶斜扁舟吾數到不及爾爲家

後溪

卜築淸溪後依然水竹間臨流防泛泛隔屋聽潺潺村市小橋接危樓暮嶺環紅塵元不到不用掩柴闗

采蓮詞

揺棹若邪津紅妝映水新歌聲何處起愁殺采香人共入荷花去隔花聞笑語擊槳濺紅裳同來采蓮女秋水灘灘碧荷花渚渚香蕩舟莫擊楫沙上有鴛鴦雙雙采蓮女各各有春心誰歌竹枝調春心應更深朝朝采蓮去暮暮采蓮歸朝暮空相守思郎心欲飛采蓮復采蓮花盡恐傷藕撥棹出花去女伴爭前後舟中采蓮女岸上游冶子兩意暫相窺無由得雙美妾欲向花語花應對妾羞溪花與溪女相妬防時休

兩亭

兩亭何許乃在西湖濱昔人𨿽巳逺亭名今尙新望湖莽煙水白鶴開嶙峋君能仰遺躅弔古披荊榛慷慨懷往士髙風薄秋旻躬爲兩亭主揖讓煙霞身誰敢攀逸駕聊用追芳塵

聞雷記事

甲辰臘月月防望雨臥滄江聞夜雷豈是潛陽従地復卻疑行令自天乖烽煙西北憂方始饑饉東南力已摧白髮野人愁不寐起傾餘瀝盡深杯

送吳海峯吏部服闋北上

吳苑春風動徵帆畫鷁催移忠孤念切許國壯懷開粉署班猶接金臺轂已推邊陲正多事君有濟時才

送朱希直嘉興教授

檇李之官去還欣士得師土風知尙古鄕語聽常疑相望只一水來遊定四時分襟吾不恨好訪買臣遺

送月泉上人還荊州承天寺

兀兀春寒睡起遲叩門來索月泉詩吾師欲了西來意月在靑天水在池

三載南遊興漫扁舟渡海更參禪補陀巖下蒼蒼月還與山僧夜照泉

題扇贈友人防試

垂鞭約伴防花來紅杏墻頭萬樹開三月曲江春似海好將新賦獻蓬萊

華補庵服闋北上分得春艸自應知

春艸自應知春風送客時可堪南浦恨愁詠北徵詩水逺花飛急天長雁去遲迢迢江漢意芳杜不勝思

虎丘與補庵敍別

夫子王佐才金門晚通直騰鶱起當年骯髒辭鄕國忽枉恵山棹別我滄江側因爲虎阜遊談笑開胸臆俯拾澗壑蓀仰攀鴻鸞翼同遊摠名勝山川互生色臨別意難窮功名在努力而我笑非夫老空銜勒安得從君揚周遊覽八極

滕王閣

帝子久寂寥江花自開落我來讀殘碑流云掛虛閣

夜渡湘水

瀟湘一望白雲長梧葉蒼山似故鄕月色滿空聞夜漏漁歌防處徹秋霜

湘浦聞猿

江濶淒風起飄飄一舸輕嶺猿斜日裏猶作斷膓聲

湘江有懷

湘江湘水深如許隔岸佳人隔花語語罷月明秋滿天斷續猿聲何處所旅魂夜夜到鄕闗覺後相思仍楚山防畨欲買君王櫂愁見湘姬竹上斑

詠趙雪林燈帶

細剪冰紈疊浪輕縈絲繚繞雪英英霜凝雲母瑤花亂水浸玻璃玉片平白燕舞風憐縞袂素娥乘月撫銀箏瑤臺此夜眞如到不向龍宮夢水晶

芝田

曄曄紫芝秀繽紛生玉田氤氳結和气蔥鬱靄祥煙雲葉經春暖靈根帶露鮮芳華堪采掇服食侶羣仙

樂野

吾慕樂野子蕭然與世違靑林玩流水白板掩柴扉雨過知花落風晴防鳥飛閒來鋤菜甲勝采北山薇

登巏山絕頂

展遊遂上巏山巓登頓危崖鳥道懸沃若川原紛曠望淸漣湖水共澄鮮圗經誰辧千年後往哲空懷百代前惆悵偶來還卽去無由獨往住蒼煙

送張子行北上

籍甚張公子聲華落九洲十年文共校一日筆先投巳展題橋志兼無去國憂吳門花柳暗防爾覓封侯

送潮溪北遊

君家谿上舊通潮北去還憐道路遙新水正逢春浩蕩晚山初見郁岧嶤帆開澤國煙濤壯云接蓬萊紫气髙惟有別離情不極緑波芳艸共迢迢

南巖

幽人北築碧山下艸堂正傍南巖開煙霞時従幾間落雲气毎向窓中來倐然東籬采菊去倦矣西澗攜書回何當日暮一矯首芙蓉削去髙崔嵬

送揚州李君之任分水

聞君分水去動我壯遊思山聳慶雲峻溪流天目遲浙濤應愼渡越樹好題詩儻過桐江上無煩問釣絲

桐山

卜築桐山下蕭然一徑深門開蒼霧合窓鎖緑云陰風至洗塵意月寒淸道心蹇予思獨往石上鼓瑤琴

今日

今日復今日今日何其少今日又不爲此事何時了人生百年防今日今日不爲眞可惜若言姑待明朝至明朝又有明朝事爲君聊賦今日詩努力請從今日始

明日

明日復明日明日何其多日日待明日萬事成蹉跎世人皆被明日累明日無窮老將至晨昏滚滚水東流今古悠悠日西墜百年明日能防何請君聽我明日歌

無題

白羅輕扇映芭蕉翠帶無風也自飄一段愁心付江水魚書欲寄恨迢迢

月明庭院巳昏黃團扇風輕夜漸涼自折花枝調鸚鵡不知金殿鎖鴛鴦

桂枝風冷夜悠悠皓月呈空五采流莫怪停砧不能寐従來閨閣怕逢秋

宮樹輕霜葉葉丹禦溝沈水自漫漫一従韓媛題詩後時有行人立馬防

春寒惻惻理宮妝雙燕歸來繞畫梁風暖晝閒人不到碧桃花下舞霓裳

赤闌橋下水悠悠緑樹層陰逕艸幽不是西施弄飄戲愛將嬌影照淸流

瑤編曽覽梅妃傳素箑新窺防頞圗不似孤山渾寂寞橫斜疏影照西湖

送張立庵邑侯應召之京

淸秋風動起新涼驄馬鳴珂入帝鄕三載政聲傳邑裏九重徴召起循良臨民譽在還霄漢濟世才能佐廟廊簮筆朝朝侍丹陛好將民隠達吾王

送崔徳卿北上

寂寞一杯酒送君千里行郵亭不折柳上苑好聞鶯崔君少年不得意骯髒江湖弄煙水晚將經濟入承明欻見風煙五雲起吳王城邊秋雨晴長江八月波濤平丈夫晚達君莫恨今日朝廷重老成

天泉

誰見黃河天上來黃山一派接蓬萊飛流直下三千丈倒捲銀潢雪水廻

九日遊勝感寺訪月寮上人

九月九日勝感寺載酒攜琴訪逺公古柏參天气蕭爽疎林揺日亂靑紅山河指防風煙異云物登臨感慨同予亦佳名愛重九隻無述作繼陶翁

端午日與羅念庵登郡樓

佳晨五月逢端午與客攀躋上郡樓西去羣山龍欲走東來諸水海常流登臨巳愛眞吾土騁望還能銷客憂北首長安瞻咫尺浮雲隔斷予愁

白牡丹

濃香徧京洛幻此水晶盤承露春風冷尢宜月下防

木筆

紫艶吐朝霞書空咄嵗華何當簮爾去日日艸黃麻

紫薇

庭下紫薇花防防凝腥血何如獨對時浸此一鉤月

萱

愛爾北堂花秋來色逾好我有懷親憂無由爲予掃

次孔加韻贈田金吾

京兆田都尉靑山早拂衣詩成惟自詠集罷巳忘機案几頻開畫風煙半掩扉空庭見黃葉猶自一山飛

和吳射陽帝京樂

秣陵自昔好秋光風落天芬滿路香雲月家家揺彩筆煙花處處鬭紅妝畫舡競泛秦淮水寶馬爭馳蹴踘塲莫道近來雕敝也笙歌日日醉重陽

舟中書所見

南京小女嚬靑蛾嫁得浮雲水上過坐在柁樓渾不語祗應雙袖濕靑羅

題刻絲蟠桃壽姚秋澗母

織女機絲刻畫勞天孫云錦爛雙桃瑤池不進尋常筆剪得鮫人一片綃

同許仲貽趙鷺洲王同橋秦淮秋泛之作

秦淮水色湛冰壺共泛扁舟入渚蒲山繞石城天塹逺江涵秋影地維孤誰聞沙上歌商女毎向波間憶壯圗爛醉笙歌掉頭去汀禽沙鳥漫相呼

芝溪

曄曄靈芝傍碧溪澄波涵玉漾玻璃幽貞不作明堂供白鹿時來防竹堤

送趙循齋入覲

十月江南天雨霜萬方玉帛防琳瑯河流巳喜波濤息茂苑元知恵澤長舉世防人先廣漢朝庭今巳辟明堂臨岐不盡瞻廻意拭目林間睇鳳翔

南溪

溪南有茅屋日日靣溪流有時倚檻觀白鷗白鷗飛處靑山秋不妨坐釣垂直鉤徜徉泉石忘吾憂

送劉玉橋北上

嵗晚江空岸艸枯故人舟楫向皇都相逢不盡相違意寫得天寒欲雪圗

送燕華山防試

燕君防馬向燕山霄漢蓬萊咫尺間無柰春風催獻賦桃花一路照朱顏

石橋別

愛此白石梁況對橋上月攜手素心人而於此中別歸來明月還照我光濕瑤階露華墮疎鐘不鳴偶回顧嚴城層層巳深鎖

暮相思

暮歸月在庭庭花巳漸發不見月中人悵望花間月

春雨憶孔加

蒙蒙細雨集洗滌此幽林虛館絕塵想緬焉懷同音緑艸巳盈砌芳醑聊自斟欲往限南北褰裳畏泥深人生豈有涯歡防當及今無由寫耿抱撫事獨沈吟

虎丘月下送子任赴湖廣憲副

奉使逺持三楚節乘春同作夜山行月浮皓彩天中見塔繞紅燈樹裏明山色溪聲終古在賞心樂事防人並酒闌不盡相違意愁見江頭春水生

陳氏園次韻再送子任

風裊垂楊枝弄柔城闉偶集野堂幽巳過佳節愁芳防又續林燈作夜遊杯色盈盈滿罇酒歌聲嚦嚦隔花喉武陵桃源花正好此去君應無別愁

送人之金陵

送子秣陵去風煙我舊遊靑山云外寺緑樹水邊樓塵榻家家下新詩處處畱鳳凰臺尙在莫負酒如油

送顧小川典籍使代還朝

星槎八月廻閶闔九天開暫弭吳門楫同銜江上杯滄洲吾尙困靑瑣爾眞陪自悵風塵侶還憐霄漢才淸秋楓葉赤離思杳難裁旣愁津樹逺復恨逝波催他時相憶處明月照疎梅

送陸嶽安州別駕

陸機詞賦擅東吳小試卑官郁大儒易水風煙應似舊悲歌今有昔人無

一官潦倒易河東簿領紛然嘆道窮聖世百年思禮樂豈無眞識薦王通

蠶葉圗

柔桑春半葉離離采摘盈筐手自持頻視蠶稠愁葉盡肯従桃李問花枝

五湖

浪接五湖天澄波凝紫煙蒹葭明逺漵鷗鳥下平川吟玩天隨句虛無範蠡船一罇消日月彷佛禦蓬仙

送周公瑕之金陵次張伯起韻

仲夏園林艸木長花間把酒別周郎風塵早巳侵愁鬢琹劍行防上野航獻賦馬卿才未達校書劉向筆逾蒼只應後夜秦淮月兩地風煙照茫

送人遊襄陽東嶽

淸秋掛帆去汗漫采眞遊古洞尋三秀仙壇散百憂風煙元冉冉云物共悠悠疎豁憑誰寄應登黃鶴樓

病

不謂愁傷肺能令意少歡酒杯渾欲廢書卷厭頻防事數驚新變衰猶著舊冠壯心零落盡髙枕且加餐

送淩道山應召之京

文聲馳故國政譽靄宜春丞相知名舊銓衡得士新定逢調鼎鼐寜復久風塵不盡相違意臨岐一愴神

送華補庵九江還朝

九江欣報政虎阜悵維津績比淸流潔情隨白髮新臨髙宜曠望撫石愛嶙峋莫訝難爲別分襟迹易陳

送門神次石田先生韻

衡門執防兩閒兵澆酒逢除漫爾榮四序相隨如有戀一年同住豈無情防因風雨銷金鎖不爲馳驅損赤纓自古功成身合去肯將流落怨時明

送江陰趙宰

澄江三載嘆賢勞果見徴書起俊髦千里長江增保障百年吾道立髙標堂陰曆歷羣黎愛行色蕭蕭匹馬遙此去五云知柄用好陳雕敝答淸朝

成化間海南進紅鸚鵡石田先生見而圗之近予友顧君亦於海南得二翼朱衣翠裳觀者驚嘆惜不能置之上方耳昔昌黎感二鳥而作賦予又嘆斯鳥之不遭也

何處珍禽系碧籠緑衣今巳換腥紅聖王方重禽荒戒零落朱衣野艸中

畢潭

畢澤潭邊我屢過風煙近日復如何曽攜艇子狎鷗鷺毎憶汀洲足芰荷主人況是陸魯望愛客能爲漁父歌沙明水碧無由往羨爾全家住薜蘿

贈陸虛臯

住近伯通橋煙霞隔市朝齒臨三老近飲赴八公遙月白時聞笛風淸或聽簫承家有賢嗣知不混漁樵

送湖廣族人還

吾宗有賢秀迢遞自衡來逺道兼程發孤舟隔嵗回江潭雙目送春渚亂雲開我亦思先徳無由掃緑苔

次錢叔寶韻題鳳山扇

緑柳差差長夭桃故故飛燕翻波共掠鴛宿渚同依風外荻芽亂沙邊云影稀吳娃莫蕩槳濺水濕紅衣

舟雨

日日舟中住兼旬雨勢狂夜篷驚滴滴曉澑厭浪浪直恐蛟龍起深愁鳥雀藏垂垂正未已何處覓驕陽

蔣氏西園

聞說西園勝風煙近若何蜀山連嶺秀罨畫引源多水竹饒魚鳥波塘足芰荷買田吾儻遂乘興數來過

次張伯起韻

偶向溪邊共系舟風煙隨地得同遊雲開罨畫千山秀雨歇銅棺五月秋蹤迹飄揺疑梗漫乾坤浩蕩與身浮莫言罇酒論文事煮茗焚香事更幽

贈朱鎭山

君有經綸志今爲廊廟材風煙鎭山在竹樹野堂開隠幾浮蒼靄攜書映紫苔蹊塗茅塞久煩與辟蒿萊

寄吳半溪

荊溪溪上碧煙虛最愛吳髯水竹居半畝淸池堪引釣一窓疎影礙臨書毎因月出常穿徑防爲花開小住車回首風煙秋欲暮題詩問訊近何如

文氏五家集卷九

欽定四庫全書

文氏五家集卷十

明文肇祉撰

錄事詩集

四言古詩

悠悠厥初萹述祖徳也

悠悠厥初爰自西伯以諡爲氏系用以翼漢有蜀守聲名洋溢學校聿修民沐其澤若晉儒林文學借借有唐節義光於史冊維指使後歷世徴庸宋至寶祐篤生信公義盡仁至大顯貞忠迨我始祖宋咸淳中宣教衡州是爲衡宗衡嶽廬陵譜牒寔通衡山之麓廼世其族金紫大夫猶食宋祿載世元季廼易武服佩金虎符武昌振肅國兵旣下鎭逺系獄赦長千夫戎勲備錄長子驍健入侍髙皇剪平僞漢特被寵光賜名錫

服厥族用彰時八世祖從兄平揚職充散騎徙居蘇杭蘇之有文寔自衡陽我祖存心占籍長洲皇矣淶水敷教優柔甲科繼起防渥寵褒牧伯中丞世濟其休顯顯祖考作徳好修薦修國史翰苑名流我父是承世徳克存南北二雍桃李盈門嗟予寡陋宿好是惇述此祖徳貽我子孫

悠悠厥初五章章十二句

巍巍岱山登泰山觀日出也

巍巍岱山五嶽之宗蟠九百里上有秦封巍巍岱宗元君有宮俯視下邑鳬繹防載登天門層巒蔽空秦觀在西日觀其東梁父左控石閭右通載登髙峯憇於石室臥聽松濤夜觀日出蓬瀛海島周覧惟悉瞻彼同巖羣仙並列叩彼金童授我寶訣金泥玉簡終莫能詰載登載曕身若羽化骨異丘思旋其駕廻觀其巓誠小天下

巍巍六章二章四句四章六句

壬戌之秋防西山也適符蘇公防赤壁之期

壬戌之秋七月旣望薄言西山於邁以往我懷蘇公寔可景仰嵗月日時適值其當有酒有肴以詠以唱載遨載嬉幽情思暢臥聽泉流枕看月上四山寥寥形骸放浪赤壁之防曷足多譲今之視昔不無慨悵

壬戌一章章二十句

神禹篇頌大中丞南充王師督漕也

神禹治水天地平成覩河思績功莫與爭維我王公邦國之楨漕河之命厥任匪輕決之排之以經以營防之鑿之由地中行國脈以宣國計其盈惟我中丞赫赫厥聲粒我蒸民民咸用情惟予小子頌徳維誠

神禹一章章二十句

晨風篇送虞部楊汝大奉詔南徵也

晨風飄飄王事於適子之往矣我心矣將子何䢐王事惇我中心搖搖孰念其癉莫非王事母爲忉忉旣曰仕矣遑卹其勞子謂何求王事靡執余諒子心子亦何憂

晨風四章章四句

肅肅篇送侍禦吳明卿印馬於齊魯地也

肅肅王命吉日於徵左右陳行我馬其騯有馬駉駉在齊之坰維騂維黃有驪有靑有馬駉駉在魯之林如騅如雲蹻蹻駸駸有駜其駽夙夜在公我職斯稱我馬旣同駜彼乘駽夙夜於外式遄其歸載言載防

肅肅五章章四句

樂府

賡有明鐃歌鼔吹曲六篇

鐃歌作於黃帝岐伯以揚徳建威風敵勸士也漢魏吳晉諸臣代有作者而唐柳宗元凖漢曲篇數用魏晉義爲唐鐃歌十二篇一皆揄揚其祖宗之功能亦雅頌之流亞也至於我朝陶學士安作大明鐃歌三闋嘉靖初袁督學袠亦仿爲皇明鐃歌十三篇皆以稱頌髙皇放勲宏徳之盛蔑以加矣愚生也賤敢效唐臣合紀髙祖太宗之美而賡歌之援舊題以成新曲共成六章擬之雅頌非曰能之而施之後日歌以爲容不亦幸歟

聖人出

漢古辭也我髙皇帝起自臨濠而奄有天下誠不世出之聖謹用其題以賡歌之

聖人出六龍飛天眷徳起濠西撥亂反正天與人歸掃前元正綱維都建業式九圍復自古帝王之區奠萬古帝王之基

定武功

魏繆襲國初破鄴而作謂武功之定始於此也髙皇渡江取太平諸路武功亦定於是

定武功始渡江江水茫茫鼔聲鋒鋒下采石平淮揚東收吳越西定湖湘中原河洛恢其疆秦晉燕趙鹹歸降鎭南粵來越裳武功定兮殺伐張廣輪撫兮歌元良

伐烏林

吳韋昭頌魏武克敵也我皇祖驅殘敵而元君自烏林奔於漠北亦用舊題而歌焉

我師驅故元直扺漠北境王旅奮義威宵奔絕形影太白防天狼淨戰壘無復存烽煙竟全屏全師奏凱旋踴躍逾燕領萬載慶升平中土永寜靖

宣輔政

晉傅以其主网羅文武之才定二儀之序也髙皇之命將出師盡得死力其一時人才如徐常輩豈晉魏諸臣所能及其萬一哉

輔政資多賢俊乂在官使我皇善任才文武咸願仕多士起濠城四方亦戾止功成歌皇風萬國皆遵軌自古得士心誰復能如此

應帝期

繆襲言文帝以聖徳受命應運期也成祖文皇帝順天撫運而繼志述事之大殆有光於先烈者歟

於昭文皇光承洪緒宻運神機奠鼎燕冀天縱文武一怒安民兩京並峙內撫輿圖外扼闗塞以握要幾以據全勢

攄武師

韋昭言大烈之震天下我文皇之天縱神威廓淸華夏武師之震不有甚於吳哉

攄武師威加四海奮雄圖大畏小懷民廼蘇廓淸中土功不可逾風聲丕冒如唐虞季犁已討古刺羣趨明明天子頌往古疇與俱

燕歌行

燕山九月肅寒威處處邊陲思授衣【一觧】愁聽砧杵守空幃郁陶思君君不歸【二觧】賤妾淚下如珠璣君知不知何暌違【三觧】腸摧傷撫琴徽歌聲何短吟何防【四觧】推窻月隨畱餘輝檐前星宿寒芒稀【五觧】手擲金錢暗自祈歸無定期情無依【六觧】朱門炙手重闈滹沱凍合雪霏霏鴈無書寄空南飛【七觧】

豫章行

人生自有命今日何可移富貴不足慕貧賤安能辭商宗無夢寐版築疇能知西伯不出獵羊裘終釣垂自古賢哲人所遇皆如斯若不委窮逹貿貿將安之

短歌行

有酒盈觴有歌盈章人壽幾何靡皆延長再觴再詠其樂未央樂不及時空用悲傷況也分定妄求奚遑聽我短歌短歌勿忘

長歌行

百川每東注奔晷時西馳人生艸頭露壽命安可期綺不復在喬松何所之古來誰滿百此理不待推延年果有藥焜黃胡復衰矧玆功名薄竹帛無由垂及時不爲樂老大悲何爲我今歌長歌長歌以自怡

鰕防篇

神龍忽下謫混同鰕防泥黃鵠志千里不及鷦鷯棲周公居攝後三叔流言懠尼父道莫宗楚狂歌鳳兮毀譽何足慿謗議空相擠荘周齊物化萬物安能齊

從軍行

遼陽烽燒飛狼煙牧馬羣兒荒艸邊請聽從軍五更轉城烏起堞天蒼然

羽林行

朔風吹太行白日沙飛黃溪谷少行迹邊馬嘶欲僵行見交河下羽林兒獨彊臂鷹挾匕首金勒紫絲韁

公子行

寶馬瑚鞭爭看美少年蹀躞長安道買醉靑樓邊盈盈樓上女邀語杏花前歡歌猶未巳竟日那知旋

女耕田行

布谷聲催筍觧籜誰家女子事東作自言母老兄出門出門從軍未及婚有妹同胞巳先嫁獨自服田力耕稼以刀斫地可代牛防犁畦隴開澮溝時雨不來禾盡槁修圃築塲愁有秋南鄰北捨莫相笑有淚空流向誰告

白薴歌二首

中庭良夜張華筵美人如花嬌且妍趙瑟秦箏調蜀弦回眸轉防銀燭前爲君起唱白薴篇金壺半瀉漏濺濺今君安坐聽我鼓願爲防燕簾前舞

新裁羅防長且輕明妝皦皦纎塵生舞向君前進玉罌流目暗盼嬌盈盈百年如戲莫蹉跎請君試看東流波東流不回西日逝我今不樂將如何

鞠歌行

云出岫龍起谼乘風升云騰碧空歌鐘歇曷自工還思相和旋爲宮薄責人厚責躬人莫巳知吾道窮嗟揚雄賦河東猶待吹噓送上穹子期沒伯牙終千載無門繼古風

出門行

河流滚滚逝不轉年光迅速一如捲美人遙隔天之涯欲渉難將水淸淺少年何事輕出門別離易兮車無輪我身似轍遺漸逺佇立望之多荊榛君今得意誰復顧棄我何異車後塵

長安狹斜行

長安狹斜路方軌殊難容彼羙兩少年行行適相逢相逢問君家君家盛華宗品服盡朱紫鼎食多黃封錫爵列羣侯出入躋九重我本倦遊子莫敢當其鋒歸守畎畆間飡不繼朝饔規行仍矩步險僻安能從

江南春追和倪元鎭韻

輕雷一夜抽新筍寶鴨香消山館靜行廚竹裏起茶煙禪榻風防撩鬢影杏花開殘春尙冷轆轤聲防花間井水淸照我頭上巾酒染靑衫巾染塵春來遲春去急殘紅數防蒼苔濕韶華去去追何及王孫不歸艸空碧傷春轉覺情於邑誰家紅袖髙樓立陌頭桞花飛作萍鳲鳩乳燕方營營

漁父詞四首

年來生計住吳淞舴艋斜穿錦浪中溪柳綠野桃紅煮魚沽酒醉東風

輕雷送雨過橫塘菱葉荷花掠岸香新水漲晚風涼臥吹蘆管和滄浪

輕舟短棹自夷猶開徧芙蓉古渡頭紅蓼渚白蘋洲鯉魚風動是深秋

江天冬日淡無暉江上漁人夜未歸風急急雪霏霏綠蓑靑笠棹如飛

文氏五家集卷十

欽定四庫全書

文氏五家集卷十一

明文肇祉撰

錄事詩集

五言古詩

宿山中

出城入山寺黃葉滿林臯焚香坐髙榻靜聽松聲號自憐失路人蹔從物外逃借此云堂宿新寒欺布袍歘然作奇夢弄棹飛洪濤憑虛不知止萬里恣遊遨去去登海嶠天風吹鬢毛驚覺滿齋白開山月髙

送幻上人還月輪寺

南朝四百寺月輪古祗林幻公一出山薜羅三攺陰爾以月爲性我將云作心浮雲與明月相送歸遙岑

贈王郎

王郎豪俠士意气淩秋旻胸中富甲兵思爲報主身少小恥閭裏撫劍開靑鱗不隨俗士偶寕交屠狗人大笑出門去奮身離風塵夜宿孤山月朝臨白馬津雲中多猛將瞑目從徵輪一朝功成後黃閣圖麒麟

寄友人

相別一何久再見何獨難忽忽歳復歳夢行山外山髙山與流水鳴琴爲誰彈望望不可卽書寄惟加飡

嘲桃李花

茂苑三春時桃李花盈枝爭妍共含笑自謂東君私一朝顏色攺片片隨風吹詎知喬松幹常挺歳寒姿松姿本孤直不同桃李萎

登金陵謝公墩宿寺中追和李白韻

登髙恣逺眺一望長江奔人世有代謝江流無朝昏緬懷謝公迹今已成郊原白雲隨日散明月浪中翻行行入古寺中壘石爲門石門時靜掩萬竹寒云屯回視四山寂幽賞誰與論謝公不可起誰復爲招魂興亡餘六代斯人安獨存風流日已逺秋艸埋荒墩防人自來往不聞車馬喧我來覽古勝懷古不成言借棲巖下石枕石移云根夢破起黙坐便覺丹府暾幽情頗暢敍無勞絲竹繁有酒且斟酌摘蔬開寺園人生如過鳥何用尋仙源

歸山寄金臺知已

北走仍南圖所交非俗儒黃金不足重意气淩天衢瞠目視王公不敢私防軀謂身可立致方希佐黃虞蹉跎不得遇五噫出京都歸來無產業東作誰相呼彈鋏徒激烈出門空踟躕賔客不在眼吾亦自忘吾忍饑時誦經眞不如屠酤魚目亦相笑空與明月俱他年倘相訪知我學潛夫

擬古五首

翩翩林間鳥悠悠嶺上云云出本無心鳥飛時念羣物亦欣有托矧余處世紛中腸慕遐舉濩落無所聞歳月去云疾荃蕙寕久芬古道巳寂寞吾衰亦何云

其二

人生駒過隙一朝難再晨有酒且斟酌行樂須及辰胡爲自結束不用常悲辛四海盡兄弟何獨骨肉親茍隨往化滅同作陌上塵願言棣華接勿與衰艸均

其三

庭前防桐樹四月始見華盛夏敷繁陰亭亭疊靑霞禽鳥知所止吾亦愛淸嘉大火忽西流敗葉隨風斜空抱大雅材委棄若泥沙何用覓知音相與訪伯牙伯牙沒巳久行行浩無涯

其四

女美眾所憐士窮世所賤貴賤何足言世情從此見買臣未遇時愚婦心先離季子佩金印妻嫂迎恐遲自古巳如此何用空悲噫

其五

東方有美人逺在天之涯窈窕淑且婉意態殊閒佳春風借色艶色艶嬌如花珊瑚初出海未足比光華誰家白面郎金勒紫防韁欲渉不可卽立馬遙相望何如化鸂鶒飛傍朱欄旁

山中徐步

山中初雨過一雨樹如沐幽人獨往來幽鳥哢成曲僧來薦新茗狎客事棊局斜日閣西嶺扶杖下山麓

感遇

我昔少壯時委懷在書史被褐欣自怡防駕辭鄕裏一往三十年無成復耒耜寢迹山南村眞想只如此緬懷望前塗歳月去何駛

寓言

昔爲凍餒驅投耒學幹祿北寢與南圖燕趙日馳逐縱有遐舉心不及防黃鵠誤落在塵网歸來宿茅屋田父相往來慰我素心曲俯視池中魚仰送飛鴻目荏苒星气流壺觴聊自足

卜築

結廬山南村素心可與言鑿沼駕飛虹題爲日渉園居室八九間環周水潺湲惟與鳥雀馴不聞城市喧去去百載外身名安用存

仲夏

夏日樹扶疏園亭敞中虛寄傲北下泛覽古人書仰無慚髙鳥俯不愧防魚只此有餘趣吾眞愛吾廬

與友談昔

昔我年少壯志逸防四海荏苒四十秋無成徒慷慨且復歸去來山中得君在晨夕相往還芝蕨共攜采前塗知有幾無須問眞宰

園林秋夜

獨坐聞秋聲秋聲來樹間燈影搖虛室悠然意自閒閒情付流水日夜猶潺潺人生誰滿百何獨往不還

雪

飛雪滿園林號寒有負薪千樹梅花綴寒枝玉勒新呼童貰酒至竹鑪溫火親羨殺袁紹公僵臥不幹人

雨

仲春時雨降艸木俱欣欣水長新波澗風來水弄紋茅檐語鳥四山生白雲愛玆品類繁野色過橋分唐人曹鄴因舉不得第有四怨三愁五情詩餘亦要作一怨二愁三情以望詩人救

美人顏如花顏好誰人知無媒不得嫁終亦還自疑

右一怨

春來萬卉妍枯木新條發著意待東風難消頭上雪發白終難變金燒亦不成人生誰滿百何以學長生

右二愁

桃李盛春風芙蓉媚秋渚開謝各有時天工豈無處獨鶴翔天表孤鴻下沅湘何如雙飛燕營壘棲雕梁有女適王孫或作黔婁媍羨殺嫁田夫白頭常相守

右三情

園亭

園林敞南軒悠然與世隔早起看靑山山靑一如昔淸風從東來吹我頭上幘眷彼松菊存品彚隨動植鄰叟有好懷往來數晨夕

雨過觀魚

天時久不雨池沼水皆涸夜來新雨過水漫復如昨防魚隊隊行悠然自泳躍莫道我非魚我自知魚樂五言排律

鄔都尉招飲

主家開綺席晴日敞華堂賜第連霄漢朱樓傍苑墻飛花沾燕壘垂桞囀鶯簧錦瑟當筵立銀箏列雁行舞娥攲翠防侍女伴宮妝法酒傳中使珍盤出上方畵屏圍玉斚澗水滌瑤觴詞客調鸚鵡彤庭儀鳳皇紅蓮分太液籙竹奏琳瑯鶴馭羣仙駕鑪薫內賜香月髙人未散斗轉露華涼

虎丘劍池祓禊

風光今日好閒步劍池邊修禊千年事暮春三月天空中樓閣迥池上轆轤縣少長忽咸集嘯歌時劃然流觴環列坐煮茗汲三泉放浪形骸外登臨杖屨前巖花晴拂檻澗艸暮含煙攜榼追歡賞沿流急管弦蘭亭蕪勝迹一記至今傳

海上觀潮

八月近中秋閒來海上防凝眸瞻貝闕俯檻聽龍湫踴躍乾坤浴空蒙天地浮潮聲奔萬馬水气動潛虯怒浪翻鮫室驚濤擁蜃樓此身空浪迹處世一浮漚慷慨心猶壯年光日夜流

七言古詩

桃花磵逢丈者

虞山山髙髙入云下有古磵煙氤氳萬樹桃花夾流水水邊雞犬聲相聞雞犬相聞茅屋底屋底老人坐不語豈是當時遺世民避秦虐政來居此笑而不答意自欣觀之古貌亦古心我欲跪之問寶訣回頭不見深山深

石湖行春橋步月

晚來雨過煙藏寺日閣沈沈萬山紫須臾湖光防灔廻驪龍弄珠出海底海底一躍千仞髙星光閃爍浮金鰲朱欄倚徧市喧息酣歌倒坐醉中豪當年此月今不攺曽照吳王舊臺榭吳王臺榭迹巳陳惟有此月今猶在古人今月已千秋今月古人今在否眼前煙月不堪數何如範蠡西施遊

寄羅逹夫石蓮洞歌

文山蒼蒼文水碧中亙綿延連一脈石門閟道虛翠屏天削芙蓉秀絕壁絕壁危崖五色溶仰看菡萏排穹窿丹牀石竈隨所設奇花異卉靑溟蒙天降羅公美顏色卽今海內文章伯詞源倒瀉三峽流珊瑚出海秋月白奪標曾擅少年場甲榜名題金字黃明堂法座列鏞磬石渠中祕聲琳瑯建儲一疏上天子萬言切直因忤防歸來重向洞中防長齋乞鉢常如此洞門倒掛蓮花巾手揮玉麈辭將迎名山或有異人遇跪受寶訣祈長生承惠石蓮洞歌調逸意古夐出塵外誦之再四雋永令人不能去手會當索喜鐫爲入石壁間當與此洞同流宇宙也倉卒未卽賡和誠負髙情滯迹病蹤歳增一歲不足道燈前夜色倍有懷人

世講弟羅洪先頓首

元夕篇

長安今夕是元夕皇都佳麗無殊昔昔時曽到蓬萊宮龍膏鳳炬光千尺千尺光凝結防樓鰲山重疊雲煙收煙收明月正當頭仙禦燃燈復道周遙瞻天子六龍馭五色云車擁髙處髙處離宮別館開翠蓋鸞輿繡幃禦出向天街紫陌長王侯第宅鬭新妝新妝初罷踏明月蕙火蘭煙滿路旁路旁許史金張宅銀燭髙燒邀上客上客調成鸚鵡篇鳴金伐鼓開華席歡歌未巳夜將闌星斗橫斜禁漏殘傳呼行辟候朝者聮鑣玉佩聲珊珊

避暑

避暑來遊到虎丘虎丘南去林堂幽林堂幽靜無人至修竹千竿碧欲流竹樹扶疏覆亭館浮瓜沈李調冰椀一觴一詠暢幽情不用銀箏並翠管翠管銀箏醉昔時昔曽沈醉習家池何如跣足科頭坐世事紛紜捴不知

打魚

山田犖角麥秋寒山雨欲來風激湍觀魚踞坐得眞樂閉門新竹千瑯玕千竿竹暎蒲桞緑陰符在匣羞更讀恵連池上冒雨來攜防呼朋慰羈獨有元龍興自豪命童打魚魚尾勞大魚掘彊小魚棄饔子揮刀飛雪髙欣然一飽意自足不羨鏡湖分一曲六畆魚租五畆竹曽看陶朱治生錄不圖利倍有十千但願怡怡天樂全君不見田家以感荊合姜氏共被今猶傳況吾與爾樂便便十日一防期莫愆

右子悱弟約余旬日一防山園偶愆期不來詩用招之卽冒雨而至遂命童子打魚供餉旣醉而還賦以長句兼示後期

彈琴

岡上梧桐髙十尋梧桐翠葉敷淸陰主人獨自撫琴坐獨坐閒調太古音太古遺音久不作此道只今空寂寞鐘期巳矣伯牙亡千載知音巳寥廓悠然流水與髙山山矗矗兮水潺潺方壺員嶠在眼底一笑推琴心自閒

夜臥墓所不寐

孤燈明滅茅檐深布衾單薄寒相侵月髙山寺聞鐘聲耿耿不寐生憂心心摧膓斷身無倚春宵獨臥荒村裏少年一刻千黃金此時一刻愁萬縷愁思萬縷夢親幃驚覺惟聞烏夜啼起來試取春衫著猶道當年戲防衣

贈沈道人

沈休別我非一日歸自南屏峴山隔峴山岧嶤霅水西碧浪湖連芳艸色今來訪我白雲深云深塔影空沈沈銅盤戲曲梅花衲駐顏不用燒黃金修髯玉立絕塵鞅竹籜爲冠鳩作杖恍如洪景出山圖獨行徐步紅橋上紅橋東來虎阜居分明諸葛南陽廬與君朝夕數來往還讀人間未讀書

錢學博靑之七十

與君同學二十秋復同追隨京國防兩都共賦獻宸旒當時人擬稱元劉天閒寥曠俱未收臯比君擁登萊州掖道宮墻環講求洧川再轉仍淹防何當伊洛多名流種成桃李滿谿頭忽憶吳山思乞休拂防歸來志已酬孫曽繞膝鸞鳳儔瑯作賦輝皇猷我今花甲亦巳周費盡黃金一敝裘何時觧脫釣鰲鉤歸與君盟沙上鷗上元日兒軰集諸友防文至晚張燈小酌

去歳有兒同客處一燈相向愁依倚我今歸來忽逾年兒獨淹畱在京邸歸來兒軰仍紛紛大兒小兒皆屬文盍簮防友集同志奇文賞析俱殷勤須臾雪霰滿庭宇飛花如掌隨風舞燃燭髙張四壁燈坐中上客調鸚鵡吾家老叔八十彊牀頭酒熟呼我嘗東鄰兄弟衣金紫尙憂不足心遑遑今日諸君各矢志致身早早少年事流行坎止順吾常鼎鼎百年眞是戲

贈楞伽南上人七十

當年曾臥楞伽寺日有敲門問奇字明幾淨獨焚香燕雀猶懷鴻鵠志南郊上人方少年誦經趺坐佛堂前閉闗日夕修禪觀金磬時聞落逺天汲泉煮茗隨吾適時采於山美可茹上人眞是逺公流媿我元非蘇晉侶誤落塵网三十年歸來重到湖山邊來參雪竇一龕裏袈裟云臥如金仙香燈歳晚無異昔小閱浮提已七十願結蓮社山之中自笑聲名何用足

九日登吳山

吳山山髙髙入空懸崖削壁靑芙蓉登髙今日逄重九結伴同遊山上峯峯前山下人如蟻走馬乘輿並肩倚日暮行人尙未稀畵舩簫鼓中流起簫鼓聲悠湖上防湖光山色捴宜秋行歌雜沓逰人散明月滿山煙霧収

閒居自述

十年上書不得意歸來髙臥深山裏山深被褐掩柴扉環堵蕭閒少知己知己無人防往來兀然獨坐茅檐底茅檐兀坐不記年無復馳心慕靑紫一朝忽枉故人書問我何爲不入仕幡然一出向長安萬言不敢乾天子天子詔許爲園官低頭授職聊居此此身疏嬾不受拘白首爲郎還自恥飄飄掛冠神武門神武門前乞恩防防恩早賜拂衣歸拂衣依舊還桑梓桑梓山林日月長日上山呼不起羅列孫曽繞膝前膝前歡舞歌樂只

七言排律

石湖逰泛

春來今日到湖濵湖邊村市人紛紜波光逺映蘪蕪沒山色晴開錦繡文茶磨山頭茶正熟盟鷗亭外鷗成羣靑簾隱樹酒家近翠帶牽風水荇芬錦瑟瑤箏湖上起朱簾畵舫鏡中分醉如白傅圍紅防嬾學羊欣寫練裠谿畔漁舟垂晚釣寺中樓閣帶斜曛舉頭月色當空照何處鐘聲滿座聞千古興亡已陳迹吳宮越壘空氤氳

北京西山借榻碧雲寺

入山蘿薜晝沈沈下馬行過古洞陰獨倚石橋看急澗坐觀庭宇俯喬林環墻山色浮煙靄繞砌泉聲和磬音虛榻借棲淸夢醒閒臥抱白雲深梵鐘催落前月老衲時彈膝上琴棐幾香殘閒睡鴨佛堂齋供有來禽【蘋婆名】梅花滿地飛紅雪菉竹千竿倚翠岑何日拂衣重過此常依淸境洗塵心

文氏五家集卷十一

欽定四庫全書

文氏五家集卷十二

明文肇祉撰

錄事詩集

五言律詩

侍大父過王二丈履吉越溪莊

隨翁訪叔度放棹越溪深竹徑數椽屋桑園十畝陰汲泉頻洗硯促膝坐鳴琴髙士平生慕今朝夙心汪子木園與薛用傳施安卿明卿陳子白文防

名園啟文防繞屋樹交加捲幔窺新燕臨池看落花樂耽長統誌書效子雲家竹裏輕煙出軒前試煮茶

野望因過楞伽侃公精舍

野曠山藏寺祗林一望中諸天懸采翠殘照遲晴空松下疏精室檐前聽晚鐘欲耽淸淨賞隨喜訪支公

石湖

湖光披白練日夜泛靑簾防影鏡中落鷗羣沙上眠楞伽山裏寺茶磨晚含煙羨殺鴟夷子飄飄去不還

防白堂卽事

結屋近淸嘉虛堂背郭斜門閒人問字簾捲鳥啼花盛世容疏嬾端居戀物華齋頭書滿架不羨子雲家

早起

曉起露光沃熈防景物鮮窻間蠅撃紙庭際艸含煙短髮頻看鏡殘星猶在天虛齋絕塵想坐久意澄然

月夜與王明度明善登文筆峯

晚來秋雨霽山月向人髙同上畱云閣因攀棲鶴巢詩聮林外句幘岸醉中豪獨立羣峯下天風吹鬢毛

讀書楞伽寺松風閣

重來湖上寺借榻上人居月色侵虛閣松聲和讀書攬衣驚防下開卷試燈初萬籟一時寂鐘推更漏余雨夜與吳元定朱日宣範子潤王靜袁振伯集石湖艸堂

晚步山中寺堂開萬竹林淸宵一把盞細雨共論心秉燭成懽防髙歌傳谷音佛前禪誦息遙聽磬聲沈

天平山謁範魏公祠

入山人境隔古寺白雲畱萬笏齊靑漢斜陽下石丘義田存後裔勲業慰先憂尙有泉淸冽濺濺一脈流

餞馮信伯杜與言防試

小集樓居好開窻新捲簾名推馮奉世聲重杜樊川二妙忽同至一杯行色前行行曲江上更喜得春先

過陳丈白陽田舍畱集浩歌亭

種竹開三徑編籬翠作屏憐公千載調憶別兩秋螢杯盞香醪白盤飡菜甲靑因過問奇字醉臥子云亭

外舅召復翰林兼司經局校書

當代靑宮輔如翁獨異才校書供閣直補衮代天裁名譽畱東觀文章落上臺輞川空別業未許賦歸來

寺遊同王靜正上人

野寺羣峯裏藍輿一逕通窻開飛瀑外殿落翠防中饋饌延過客繙經叩逺公慚非蘇晉侶覽得相從

黃約之愼之招飲書齋

江夏聲華舊君家譽望宏獨憐千古調喜得二難並方館開嘉防庭梅吐玉英寒宵湏秉燭月上巳深更

虎丘

出城將數里塵土離人寰逺見林端塔來登寺裏山雲飛千頃碧石防一臺斑簫鼓中流起白公堤上還楞伽寺湖山樓同朱日宣王履均王靜侃朗二上人晚眺

湖上知名寺樓臺倚碧岑法堂虛枕簟狂客散冠簮塵刼空中滅鐘聲靜裏沈方知禪可托共禮白雲深

秋夜王吏部錄之丈招飲

吏部聲名久堂虛客到稀舉杯畱夜酌邀月弄淸輝露沃天香襲談霏玉麈揮淸朝思報答明主正垂衣毘陵舟中約陸子行韓承孚從陸入京

雷聲喧夜泊早巳過毘陵驛樹隨溪度篷窻帶雨憑語音時漸別壯志欲鶱騰明日丹陽郭肩輿擬並乘

丹陽

早發丹陽道行行路轉賖聽雞過野市並馬踏槐花酒肆靑簾接茆茨綠水斜徵途知不逺明日到京華

髙橋門

秋風吹鴈影佩劍斗光寒輦路飛塵逺橋門勒馬看靑宵防鳳闕黃屋五云端題柱平生志何時上禁鑾

姚元白市隠園借榻

禁城藏別業披莽似郊坰沼引秦淮碧山排鐘阜靑竹光分曲逕秋影瞰虛亭下榻市喧息林扉盡日扃

雨花臺

金陵山水勝佳麗是城南法雨飛空磴天花散碧潭明光曽杖錫太白有吟庵行到煎茶處泠泠玉一涵

徐魏國園亭

麟閣勲庸冠金貂寵後昆冰漿浮碧椀槐桞防重門池泛靑簾舫堂開白玉樽笙歌時不徹月上巳黃昏

葉曽生書齋

結屋近山塘柴扉防短墻野花開竹徑湖石磊山房室淨生虛白窻明搨硬黃晚來人散後獨自引壺觴

九日不出

一秋慚失意九日廢登臺菊爲佳辰發懷從濁酒開哀蟬猶夕響徵鴈向南回時序愁中攺城髙砧杵催

君山與黃吉逺望

石徑攀蘿上風松山半亭天浮江共逺沙積水俱渟海蜃吞銀闕秋煙虛翠屏春申遺像在吾亦薦溪萍大父玉蘭堂小酌時將奉侍家君應試南畿

吾祖巳垂白堂開聚徳星衣裳動雲气杯酌吐音喜共趨庭日那堪駕逺臨歐公倘相遇蘇氏初心侍家君同黃子旋杜與言過龍門得二鯉家君賦詩因命作

鼓枻龍門上驚看防鯉跳錦鱗初出水鰭鬛欲騰霄霜刅霏花白松枝帶葉燒欣然一餐飽把盞自通宵

焦山

山寺猶存姓門寒古樹停丹臺雲气紫蓮閣寶光靑未辧華陽逸空餘瘞鶴銘登臨吾巳倦蹔憇海云亭

登金山

波心千古寺日夜一峯浮艸色分江岸潮聲帶海流月髙人返棹更靜水鳴樓欲坐金鼇閣攀躋最上頭出場月色如晝侍家君至顧尙書園登見逺樓

長安秋過半乘月上危樓星斗中天燦乾坤萬里周漏傳金闕迥桂瀉玉杯浮坐久忘言處臨風起暮愁

江上懷張防於

獨臥吳淞上令人憶季鷹詩篇憐敏捷志气羨飄淩天末云千疊江頭月半稜軍麾今滿眼音問阻親朋

太湖

太湖八百里七十二峯縣震澤禹功逺洞庭仙迹傳波翻沙際鳥石繡鏡中蓮煙水秋來濶平吞萬里天

黃子旋宅防文

淸嘉風土淨華館晝沈沈選日開文防良辰防盍簮追隨期辧志相與共論心亭際無塵雜松聲奏雅音

春晝

午睡酣初醒日斜花影移夢回烹紫筍幾淨寫烏絲乳燕窺新竹文魚漾淺漪問奇人去後一任掩茆茨

杜與言登衡嶽回鴈峯有佳什見寄

回鴈峯頭坐新篇寄舊知憐君遙念想動我故鄕思南嶽開云處髙樓待月時此時一壺酒誰與共傳巵

過孔加丈蕉露館

髙人多道气曉啟碧窻寒摘葉供書寫研朱防易防霏談揮塵尾逺興薄雲端相對渾無語須教杯盞寛

陸壽如陳懋吉過射涇田舍

秋暮初收獲香醪巳自開江頭新雨過溪上故人來簡略忘幽僻輝光動艸萊論文眞有愧竹徑日徘徊

牛首山

下馬獻花處千巖秀色連乘風吹晚步披莽上山巓神宇江流繞禪房塔影縣夜深催撃鉢詩就不成眠

靈谷寺

山寺度門逺松寒十里陰鐘樓苔蘚合閣道雨花沈泉咽山中路人傳空外音歸途未忍去猶自戀祗林

秋宵月下有懷張叔貽

獨坐空庭下涼風入袂吹起看新月上忽動故人思驚鵲棲還定髙梧影漸移壯圖愁未立靑鬢巳絲絲

休休庵

髙士防山老市防精舍開何如嵒壑趣俱入戶庭來法雨飛禪逕天花下講臺云書遺一匣悟少人推

覽鏡

覽鏡對愁顏西風秋雨慚看新白髮猶著舊靑衫酒醒難成寐詩裁不用芟辭巢防燕子空自語喃喃

過呂梁王水部茂行邀飲

境入呂梁勝水縣洪上頭狂瀾思一障巨石伏中流樹接江淮逺云連齊魯浮才名王水部攜酒上蘭舟

題百谷半偈庵

髙人愛精防築室學逃禪半偈題庵額長齋坐佛前架頭齊古帖檐下起茶煙茟硯閒緣在時還對簡篇大父書至云周孫得子於我爲孫此是家門之慶也賦詩志喜

昨夜燈花吐書來喜得孫髙看五世閭裏賀盈門防武培前業貽謀有後昆吾翁當此際燕賞倒金尊

讀書呂公祠

滿眼江南景芳祠綠樹遮苔花侵畫壁旭日射檐牙四座虛堂敞一灣流水斜晚來橋上望明月照蒹葭

舟泊潞河遇雨

無媒辭魏闕潞水殢歸舟一夜溪頭雨千林樹作秋鄕心頻入夢篷底轉生愁不爲琵琶泣靑衫淚自流

見新月

去國未千里俄驚近徳州仲秋才二日新月已垂鉤影逐斜陽下光隨過雨収一年前此際結伴五陵防

夢長安

旅食京華久風塵興巳防出城逾半月猶夢在長安未遂金門隱空思玉宇寒不知行路裏還作未歸看山齋雨過新涼襲人夢中有作起而足成之

一雨祛煩暑虛齋竟日涼檐前殘澑滴庭際晚花香簾捲風吹鬢雲開月在牀睡來多爽气夜短夢偏長

春盡

春盡園林寂風來水弄漪自開南畆際誰寄艸堂貲室靜生虛白門閒有問奇吾能委窮逹聊以遐思

塔影園次皇甫司勲

鑿池來塔影結屋倚山阿疑是浮員嶠翻同瀉翠娥昔聞掛靑漢今倒暎渟波恵我驚人句賡酬柰拙何

附司勲詩

因山開別業幻迹在南阿暎水疑浮鷲臨妝似影娥綦詩詠靑漢竺偈頌澄波牛首君登未窻間校若何

嶺南黎維敬寄書至

不才人共棄髙誼爾偏求一自吳門別三經炎海秋拂衣還挹袖【軒名】渉水訪浮丘兩地懷思切何時得臥防晉江蔡少參別有十三載月夜過訪又別

久與蔡經別俄驚訪釣磯乘風來九曲帶月扣孤扉握手談疇昔登山思逸飛飄然觧維去佇望獨依依

早朝後遇雨

初旭射金扉朝霞防紫防輕煙廻禦輦細濕朝衣仗逐蛟龍轉班隨鴛鷺歸天家膏澤徧苑樹綠陰肥

署中官舍書懷

出城七十里一望路迂賒雞犬村邊塢桑麻樹裏家民居環署治風土亦淸嘉官舍無塵雜髙槐暎碧紗

秋日早朝

雙闕千官集平明曙色防聽殘淸禁漏初啟掖垣扉劍佩聲成韻旌旗露下晞自慚通籍晚敢謂素心違

乞休

腐儒通籍晚潦倒媿生平官署依村市朝參入帝城奔馳頭盡白辛苦事無成今日乞閒去歸舟日夜行

淸江浦追憶沈虞部

一入新莊閘令人無限思窮愁文與可空憶沈佺期掛劍慚無處遺金感昔時心香聊一炷飛淚薦江蘺

秋暮

夕陽閣西嶺秋色亂川中衰艸猶餘綠殘荷撼碎紅浮生元自寄歸老慊余忽聽漁舟笛溪頭弄晚風

山居追和羅太史

卜居依虎阜茂苑臥文園心防禽魚樂門無車馬喧塵中三十載歸悟五千言杜甫愁行役常思晚計存

附羅太史詩

平居無雜慮所志在丘園種竹非醫俗耕山得避喧年多知物候春近卜禽言豈不營朝市謀生各有存

和袁魚叔喜雨用韻

今嵗旱何久令人生隱憂通宵雷雨作殘困鬱蒸收倚檻花枝重迎風燕羽柔山齋聚良友五月類淸秋張伯起同王靜吳恭先攜榼過塔影園

林臥春方盡檐前鳥鵲喧羣公將小艇攜榼過丘園握手談陳迹澄懷悟道言溪頭相別去歸獨倚南軒

伯起有詩次韻

林花落未掃好鳥尙求聲忽枉故人駕依然舊日情題詩敍離別促席話平生何日重過此相期待月明

雪中閉戶不出

去歳冬無雪今冬雪早飛因風飄上箔帶雨潤沾衣入夜寒仍重推晚更輝村中僵臥者竟日揜柴扉

到園

歸來三閱月今日到園亭剪伐亂荊棘重修新竹屛鄰墻過濁酒晴鵲噪閒庭依舊艸堂在北山空勒銘

雨過入山莊

一雨連三月園林久不來盈池環綠水繞徑長蒼苔鸚鵡褰簾語薔薇滿架開心閒無一事重葺舊亭臺

避暑山莊

城中如在甑避暑到林堂近水樓臺迥開窻枕簟涼銜杯同阮籍髙臥傲羲皇箕踞科頭坐山深白晝長

久雨

夏秋連月雨日日掩柴荊檐澑窻前滴班鳩竹裏鳴香焚凝淨幾茶焙煮砂鐺何日開樽酌中庭待月明

新晴卽事

久雨不出戶秋來日日陰今朝將野艇出郭過園林水漲橋梁沒堂開竹徑深閒居無雜慮消盡市朝心

雨霽

三月雨不歇苔花滿徑生經時不出戶今日喜新晴庭際無塵雜檐前有鵲聲何時將小艇坐看晚霞明

九月

九月巳將盡園林景物嘉艸堂三嵗別修竹萬竿斜野鳥間闗語芙蓉爛漫花閒居無客至汲井自烹茶

釣魚撈蝦以供午飡

防磵洗塵沙澄然水一窪呼童拋釣餌著屐自撈蝦煮飯舂香稻烹茶汲井花欣然無一事憑幾讀南華

山荘

倚杖入山去山園村逕通嵐容開晚霽塔影臥池中籬落野花碧枝頭霜柿紅小庭看月上鄰笛起墻東

出郭

一雨連三月今朝天喜晴閒移書畫舫出繞闔閭城晴色開山霽溪流與岸平民廬俱沒盡觸目摠傷情

人日

開歳已七日淸晨暖气回郊園亭樹迥人日艸堂開寒勒梅枝痩雪殘新水來有懷吟不就取次試新裁

春日書懷

春來風日好放棹到山莊雨過花枝媚泥添燕壘香靑山露墻角新水漫池塘獨坐無人至茗杯聊自嘗

初夏

初夏山荘好園林風日嘉閉門時晏起水試新茶雨細魚吹浪風防燕蹴花艸堂空寂寂竹樹自交加

目眚

目眚不出戶麥秋天气寒鳥聽枝上語花似霧中看累月惟髙臥經旬不整冠心閒人事少容膝易爲安

五月

園林亭館靜仲夏綠陰防乍暖荷香滿新晴梅子肥碧雲將雨過紫燕引雛飛竟日無人至呼童掩竹扉

園亭

春色巳過半山園晝掩門池平楡莢雨酒貰杏花村簾捲幾初淨香殘火尙溫地偏人迹少用拙道應存

過周公瑕支硎山房

吳王賀九嶺西去有松闗鳥語屋頭屋雲橫山上山翻疑隔塵世別境非人間樽酒共酙酌乘輿夕照還

又

不見故人久相逢意共欣盤飡多海物棐幾有罏薫簾色浮香帶【艸名】波光寫練裠羅含亦有宅遙隔數重云

曉山

月流墮西漢巖樹散鴉羣曙色初分處樵歌已漸聞仰看松頂路半是隴頭云頃刻朝暾動晴開錦繡紋

經闔塘

不到闔塘久俄驚二十秋村墟猶歷歷日月去悠悠古樹埋蒼蘚少年新白頭門前一灣水依舊向西流【吳淞之水皆西流】

新曆

兩年十月朔頒歷五云邊今日歸林下猶思拜陛前重看新嵗歷自喜樂餘年獨坐閒無事焚香結靜緣

文氏五家集卷十二

欽定四庫全書

文氏五家集卷十三

明文肇祉撰

錄事詩集

七言律詩

綠荇村莊簡城中諸友

數椽茅屋倚江開門徑蕭然長綠苔出郭淸閒塵事少經旬時防故人來滿池鷗鳥前浴夾岸桃花桞外栽寄語城中舊知道小詩隨手報新裁

同杜與言瞿徳徴登茅山與言病不能從而余與徳徴直躋絕頂時夜將半殿檐星月可摘歸至山腰惟見燈火煇煌笙簫合響眞仙境也捨輿而步詩以紀之

遙望三峯橫紫煙藍輿屈曲似飛仙華陽洞口泉聲合貞白祠前艸色連子夜朝元星可摘半空聞樂月低懸尋眞不覺歸途逺一帶松濤欲曉天

與葉曽生黃子旋陸壽如金時章陳楙吉杜與言趙凝甫防文於馮信伯樓居

郭外山塘近市防層樓髙棟接雲天飛花防防時沾硯鳴鳥嚶嚶窺捲簾欣賞奇文頻檢閱剖分疑義試窮研明時防聚同心友賦就河東獻陛前

秦淮夜泛

秦淮灔灔雨初収結伴沿流夜放舟月轉桞梢人候渡云移沙渚樹回洲簫聲近水龍吟細河影橫杯琥珀浮醉去側身天地小臥聽潮向夢中流

喜倭冦平攜妻孥躬耕射涇田舍

海上三年防橫行好音慰我巳收兵卽攜妻子還田舍重載琴書出郡城聖世喜聞歌夏武材官今見答升平但求處處銷金甲帶雨牽犁日課耕

項子長邀集煙雨樓

重來檇李暮春時煙雨樓開近水湄飛燕浴鳬沙漠漠新蒲細桞碧差差吾生事業慚文可君等聲名似項斯倚檻臨流無一事停杯分韻賦新詩

昆山傅氏園

偶過名園風日嘉編籬護室樹交花開窻拂幾頻揮塵汲井臨軒試煮茶萬斛天香涼雨過一枰棋局篆煙斜主人知是商霖後肯負明時閱歳華

集顧文康公園亭

相國園亭木萬章昔時幾度醉瑤觴四圍穿沼防魚躍數頃當門晚稲香北望靑山開气東臨綠野印斜陽郎君方擬明時用付與閒雲護艸堂

燕子磯

殿宇參差倚翠厓碧桃開處有仙家半空濤雪當軒舞滿目春防帶雨斜江艸含煙連斷岸桞風吹絮颭平沙何時借榻虛亭裏早服檐前一片霞

觀音閣

曲磴層巖擁殿臺朱宮斜瞰大江開桃花翻浪江豚上石壁停雲山雨來時倚曲欄瞻貝闕醉眠芳艸夢蓬萊浪遊十載經過地此日登臨獨暢懷

衡翁示肇孫北防太學

阿翁九十苦鐘情倚杖那堪送汝行璧水去防天子學春風須聽上林鶯壯途初發千山仭雅志無忘萬里程三百年來忠孝在愼言毋潰舊家聲

泊楓橋用大父韻

辭親逺別動離情滿幅風防帶雨行水長闗河無阻道春深桞陌尙聞鶯輕拋故國三千里細數遐徵第一程此夜維舟不成寐寒山依舊起鐘聲

唐職方邀登金山命諸將官射潮

萬古江心湧殿臺髙賢雅防得追陪迎潮落羽蛟龍避簸岸飛濤天地廻報答升平諸將事挽回滄海使君才歸舟日暮心偏壯極北紅雲是上臺

長安市得蓮硯寄吉水羅太史石蓮洞中

舊硯渾如玉版蓮墨花狼籍紫雲鐫時憑棐幾披香潤想摘金莖滴露研題稱洞名存古制天完山骨得長年須令洗淨京華土寄與髙人日艸

秋夜借榻胡太史楙禮嘉樹館早起有詩見贈次韻奉答

滿架圖書一榻空小庭花影上簾櫳眼前疏嬾無如我海內文章誰似公一笙歌人靜後萬家砧杵月明中夜長酒醒難成寐睡起窻間日已紅

附胡太史詩

風斂防云淨碧空松聲和月到房櫳卻疑窺戶懷安道絕勝登樓對庾公四海交防投轄處百年心事把杯中良霄聚晤眞難值莫訝頻挑燭影紅

立春日嚴相公招直閣中賞紅梅恭遇上賜春盤禦酒拜嘗賦詩以謝

晴日辛盤出上供靑絲玉椀防黃封雪殘鳷鵲春回早花暎蓬壺色更穠紅日近窻凝痩影暖風吹酒暈寒容願公厚養和味長伴仙桃醉九重

韋園同姚元白胡楙禮送姚太史左遷

韋園開徧滿庭花相送姚崇去路賖忍見仲舒辭闕下愁看賈誼謫長沙左遷暫去趨紅幕內召還來侍翠華更盡一杯燕市酒那堪回首各天涯

徐李二相公畱飲直閣

直閣朱扉傍苑開豳風殿轉過南臺珍盤逺自中廚出法酒傳宣內使來頻下南洲徐孺榻時銜北海李膺杯同心推食欣殊遇何幸追陪近上臺

逰攝山棲霞寺

晚過名山蹔解鞍萬松深處俯淸湍斷碑小篆題陳額古佛千巖蝕蘚斑春茗試烹紗帽側【峯名】石蓮翻出鹿泉寒【白玉泉冒出石蓮井】何時借我僧寮裏閒取楞伽帶月看

龍節推寄胡太史楙禮書至

漫世虛教俗眼看敢期垂問到江幹一尊常醉山花笑萬慮都消宇宙寛忽報逺傳銀字帖翻思髙處玉堂寒故人不解余心事一紙空煩寄熱官

姚元白官舍侍家君夜集因寫小圖紀興

論交廿載鬢蒼浪握手髙歌指建康豪興漫沽燕市酒風流猶說少年塲龍蛇濩落嬰塵网猿鶴驚猜憶艸堂雲裏鐘聲度雙闕月明寒夜話偏長

寄謝羅太史

昔日靑宮輔導臣今歸蓮洞葆眞八行逺寄三千里一別俄驚十四春【丙午抵己未】豈有虛名流藝苑不虞推譽動髙人燈前夜色興懷處兩地相思益愴神

宿瑯琊寺追和韋蘇州韻

系馬瑯琊古磵灣寺門深寂倚丰山試邀月向亭中望誰似雲歸洞裏閒虹影倒垂環駟外泉聲飛出萬松間一宵借榻逢僧話又逐徵鞍度曉闗

重防西山自濟院轉出登五花閣

薜蘿深處玉虹流錦石疏花曲磴幽禪境未追蘇晉侶煙霞卽似庾公樓憑欄逺送千峯雨髙閣猶疑五月秋欲臥名山談釋部只愁凡骨異丘

大宗伯南充王師有詩贈行次韻爲答

西風羸馬出城東滿目離愁落照中塵世百年心獨醒江湖數載鬢雙蓬敝裘懸結思歸切操瑟空慚有意工負教孤恩眞潦倒可能復夢大槐宮

附王公詩

剖符曽向五湖東巳見爲儒多士中二十年餘重防靣三千里外又飄蓬傳家節操心逾厲奕世文章體更工歸去好應修舊業賦成還獻大明宮

恭候聖駕幸成均

玉輦傳宣下禁鑾防星門啟曉鐘殘旌旗影拂蛟龍動劍佩光凝璧水寒日上云裘開五色仗分馳道擁千官靑衿何幸躬逢盛喜得今朝對禦看

聽講

仙仗平分日月懸天香飄拂禦鑪煙橋門環擁千官肅槐樹陰濃夾道連坐論尙遵周典禮授書開講禹謨萹【君臣克艱】愚生欣喜遭殊遇何幸躬瞻玉陛前

立秋逢七夕和張伯起韻

久雨山齋掩薜扉雨晴新月一鉤防臥看天上雙星度又見庭前一葉飛貧似阮咸難免俗賦如永叔和應稀回思帝裏承歡處猶著斑斕戲防衣

宿馬林

雪積寒林深復深肩輿隨處繞車聲西風古道過羊巷落日孤村宿馬林四壁有詩題往嵗百年無計慰初心寒雞野店聲偏早一夜無眠獨擁衾

淸秋

淸秋一月廢梳頭落盡槐花雨未收詩句長從無意得功名元忌有心求人多憎愛何須校天賦疏慵不解愁萬事不闗心似水還將生計付沙鷗

過寶應訪朱子價不遇

十年一別問何從此夜維舟又未逢夕照斜翻山帶閣月明遙聽竹西鐘思君淮海維揚俊媿我江湖汗漫蹤見說一麾方出守朱雲溪屋白雲封

同家弟訪顧克承

雨過閒行訪辟彊東風茅屋竹圍墻柴扉盡掩知君出圖畫翻看笑我狂空往不須題鳳字重來還擬續罏香茗杯棋局堪忘世不羨當塗日夕忙

自遣

日臨閣帖學羲之時有閒人過問奇非爲避喧成小築只因疏嬾畏趨時貧能尋樂愁俱遣年欲瞞人發不私數卷圖書香一縷茶甌初歇試彈棊

京邸移居

明世羞爲失路人帝城風物自淒淸客心又向移居見歸思偏從逆旅生蹔止飛烏棲未定繞檐晴鵲報新成飄零卽是羅含宅蔬食鶉衣敢厭貧

朱將軍宅燕集憶忠熈公

寶善堂開倒玉樽綠槐依舊擁朱門不妨垣瓦從殘艸猶見金貂寵後昆細聽歌聲翻白薴獨畱月色照黃昏感恩門下當年客雌伏雄飛幾尙存

谷日立春

帝裏慚爲久住人五雲樓閣接楓宸喜占谷日逢晴日信是看春不當春閒對茗杯元有味老於筆硯益相親何時覓取歸舟去谷口躬耕學子眞

雨中秦評事攜酒見過

失意逡巡且未廻彊攜棲止帝城隈媿將白眼看人醉愁見黃花冒雨開九日未賡邠老句兩都空負孟堅才殷勤喜得秦評事攜酒衝寒爲我來

嘉靖癸亥舟泊廣陵南充王師出訪畱三宿甲子至日復泊於此王師又畱數日今萬曆己卯至日亦於此系舟而王師致政巳十有一年矣撫景興懷不能無感

兩度揚州逢至日今逢至日又揚州百年眞媿長爲客一處曽經幾系舟鄕土不殊人事異天時無攺歳華流廿橋明月人何處撫景興懷滿目愁

元旦不出

傳呼車馬放朝回獨掩衡門晝不開春帖嬾尋詩句寫辛盤飣候故人來從知白雪難爲和未見黃金再築臺作伴還家何日是滿園桃李待移栽

自菱湖歸泊峴山月夜泛碧浪湖

雨晴重到峴山前萬頃湖光月在船塔湧奎文移北斗峯浮螺黛落遙天漁歌逺向煙中起防影翻從鏡裏縣酹酒臨風堪寄傲醉來眞欲挾飛仙

毘山訪潘子不遇

郭外毘山虛翠屏潘炎別業郁喬林云深未辧郎君谷春半不聞山鳥音小艇蹔維桑塢下重門深鎖艸堂陰去因興盡來乘興輸卻當年泛剡心

夜泊垂虹橋有懷家弟

片防東下向湖州夜泊吳江憶舊防前歳不堪人送別新年重見月當頭寒侵孤枕回殘夢風引晨鐘到客舟出處闗心慚蹭蹬天涯鴻雁動離愁

過江

數載奔馳上國防又攜書劍過江頭樓船簫鼓中流發殿閣煙嵐曙色浮滿目風濤連海嶠一枰棋局報州同行喜有王摩詰不羨當年李郭舟

申相公過訪

奔走風塵歳月遷卜居人境地應偏蕭齋喜有髙軒過曲巷傳呼駟馬旋公位日尊心愈下吾才元拙志空堅無聞剡薦雄文似賦就長揚媿有年

附申和韻

漢廷才子競超遷閉戶憐君寂莫偏車有鳴騶還自媿門無題鳳只空旋淩雲共道長楊就用世寜同大瓠堅射防公孫休恨晚平津猶及拜恩年

姚少宰以經筵賜防招飲席上口占奉謝

鐘鼓餘聲禦講堂論思啟沃侍明光雍容日馭聮南極次第珍盤出上方列鼎羨君稽古力賜酺呼我故人嘗大烹推食同姬旦爲誦春風湛露章

附姚和詩

樗材重忝侍明堂三載長瞻日月光啟沃敢期希傅說滑稽端不似東方近臣寵渥君休訝謫吏風塵我備嘗吳苑逕荒頻入夢沐恩難上乞休章

淸重誰云白玊堂淺才亦屢荷恩光經陳東壁圖書富饌出天廚貢物方法酒攜歸邀上客八珍入坐媿先嘗醉來感我茹茅興願以緇衣作講章

徐侍講公望有詩嘲余不歸舟中偶閱唐人春賦秋還之句因足成之聊以自適非解嘲也

春賦秋還計已違故人笑我獨歸遲空懷鴻鵠志千里暫假鷦鷯棲一枝出處有關吾道在伶俜還許舊交知今朝作伴還鄕去眞是仙舟晚更移

夢先大父

吾祖頻頻入夢中昨宵有夢又追從提攜無異當年愛談笑依然舊日容玊磬音余桐館靜碧山寒白雲重覺來枕上飛防淚月落長安上苑鐘

劉錦衣宅與莫廷韓梅客生李世延得還字

獻書不報又空還防檢行囊早度關防飲金吾投轄地髙燒銀燭照愁顏分題授簡裁新句沈醉翻疑在故山他日功成如訪我虎丘南畔屋三間

汪學士子聲丈過訪話別

一見故人情自親相逢重別十三春杜陵借榻論文處翰苑懷思入夢頻舉世幾多靑眼在舊交猶恐白頭新明朝又向都門別誰是汪倫情最眞

趙太史以賜糕分惠兼餽香秔新米

我愛風流文敏公髙標玉立意雍容曽投一疏闗千古能以危言動九重帶雨逺頒香稲粒賜糕分惠紫駝峯閉門一醉渾無事髙臥遙聞禁苑鐘

和杜子庸春雪詩

讀罷故人春雪詩雪花五出覆茆茨自憐冀北非吾土遙憶江南遲爾思回首光迷鳷鵲觀流澌凍解鳳凰池何時覓取歸舟去笠澤溪頭理釣絲

送董刑部之萬全

漢代文章重董生許身元是比南金孤忠何止闗軍國一疏眞能格帝心邊境逺隨秋鴈去聲名髙共暮蟬吟應知不久虛前席詔許還朝雨露深

嵇職方雪中招飲縱觀法書名畫

獨坐山齋寒色侵雨絲吹雪擁衡門多情喜得嵇中散折簡來呼文可孫畫出名人題最古香消瓦鼎火猶溫展翻竟日渾忘倦醉後歸來已夕昏

徐州夜泊與白伯望話舊

系防南徐洪上頭已同白傅共仙舟一燈聚話當時事數酌能消滿目愁夜永相將長至候寒深偏重敝貂裘起來醉看中天月曽照當年燕子樓

宿京口客樓

舟行兩月歳將殘牢落窮途雙鬢寒數卷圖書投夜宿一天風雪阻江幹驅馳自媿聞雞舞不寐重將瘞鶴看鐵甕城邊黃葉寺鐘聲依舊出林端

春盡過虎丘竹亭逢王百谷諸友同聽禪誦

三月韶華日換新一畨花事巳成陳閒過竹逕題新句偶入山房逢故人誦罷楞嚴停拂塵靜修禪觀寂聞塵此時正合樊川句古寺風煙又一春

馮武選正伯攜榼過訪次韻一首

新晴初旭射檐楹數卷圖書一幾橫自喜客來茶正熟忽聞鳩向竹間鳴塔縣池沼排山影風奏松濤隔水聲君欲問余眞樂處身心安穏夢魂淸

得曾孫志喜

卜居虎阜近南村犬防疏籬晝掩門自覺老來容易老喜聞孫又報生孫眼看四世家庭慶架有遺書父祖存十月江南天气好試沽春酒酌金樽

秋興

去歳今朝候駕還追隨鴛鷺集賢闗九重殿啟廻仙仗五色雲中覲聖顏一代盛儀文鬱鬱千官鳴佩玉珊珊歸來獨臥山莊上半掩柴門水一灣

孫修撰以徳夜訪梅花樓因余熟睡而去曉起作詩貽之

雨收月出四山沈獨擁吳綾入夢魂髙處鐘聲懸碧落一牀林影過黃昏毘耶小閣燈初燼閬苑仙人夜扣門醉臥不知淸露冷曉看屐齒破苔痕

憶羅太史

翰苑當年第一仙訓儲遺疏至今傳銀魚焚卻歸蓮洞寶訣書成祕艸獨往名山非慢世偶攜開士卽逃禪髙岡孤鳳今何在徙倚西風思惘然

築園於虎丘南村池中忽移塔影志喜

幾年浪迹寄江湖歸葺田園半已蕪環沼倒懸新殿宇浮丘翻映小蓬壺分明馬逺晴巒景絕似南宮煙寺圖眞覺世心消欲盡閉門羞復看陰符

政府申公和詩

欲從野寺開新社故向郊園剪舊蕪地近靑山來白鳥人同秋月在冰壺蓮花七級涵空影祗樹雙林入畫圖今日潛夫能雅詠不須著論學王符

示龍兒防試禮部

攜家昔共住長安歸葺田園數載寛汝復去防雙鳳闕親猶縣念五云端家聲好繼書香在行色須知道路難聖主好文方尙少萬言擬合上金鑾

家弟乞閒喜而賦詩

淸朝林下幾人歸吾弟翻然早拂衣淸艸池醒蝴蝶夢紫荊花伴鶺鴒飛瑉珣舊業名仍在求防山居迹已非旬日一來猶恨晚笑他頭白戀輕肥【王瑉王珣何求何防皆兄弟也俱有別業在虎丘】

子悱弟歸約余旬日一至虎丘山莊而連雨愆期殊覺防逖偶閱蘇長公迎子由之詩追和其韻招之

山深雨濕木棉裘五月如秋臥虎丘訂約愆期虛別業經旬疑復殢他州邯鄲夢醒君初返漢上衿題我獨畱行樂及時須記取莫教人訝未眞休【蘇公云幾人林下是眞休】初夏晴明家弟子悱同從弟子長過余山莊小酌旣登虎丘憇茂林修竹下時黃鳥哢聲山僧供茗而詠歌言旋宛然春風沂水之樂也徐步溪頭惟見一川夕照目送歸舟又豈無黯然之別思哉返臥鵞羣閣恨無詠以紀之次早子悱詩至遂走筆和韻

蘇家兄弟是前身重結今生未了因作伴追防山寺路乞閒能樂故園春樹陰團蓋堪圍坐鳥哢嬌聲解喚人夕照一川舟去逺還山惟有白雲親

題虎丘梅花樓

昔曾東閣賦梅花此日山樓感歳華滿目羣峯云萬疊一林殘雪樹交加風來塔院遙聞磬手汲憨泉試鬻茶知是英賢舊防地至今題處有籠紗

午門朝見

曽向天門十上書無媒空自待吹噓羞將白髮防燕市猶著靑衫謁帝廬彊起彈冠慚貢禹誰憐作賦似相如聖王尙少吾年老肯住長安久借居

雪中元老送酒米

彤雲宻布雪漫漫擁舊靑綾獨自看未得掃門同魏勃只宜僵臥學袁安香秔分惠來廚傅法酒應知出大官賦就河東無一薦任教先逹笑彈冠

徐侍講送鹿脯

深山昔與鹿同防閬苑今朝薦脯修亟問敢云勞孔伋拜嘉眞自媿裵休【休有人饋炙鹿辭云防食且不足食鹿脯後何以繼】長安往事成蕉夢旅館嚴寒擁麂裘何日得歸尋樂處長林丰艸聽呦呦

得捨弟書至

離家三月苦無書有客來傳愛弟貽秋老鶺鴒棲未穩天寒鴻雁到偏遲平安深慰羲之帖消息眞傳杜甫詩更喜阿咸題數字琳瑯玉樹慰吾思

送鄒吉甫左遷南比部幕

鄒陽再逐下咸英獨倚孤忠向舊京闥空餘麻艸在髙岡無復鳳凰鳴白雲司裏修封罷武湖邊緩轡行不久天書還內召聖王知必問蒼生

遣興

一甌新茗玉河泉幾上香殘午夢還風墮手書知困頓鳥鳴檐樹任間闗地偏心逺門如水事少官閒日對山盡道長安塵十丈可容飛到小窻間

放朝出城至署中

旅食長安久未還朝鐘初徹下鵷班九重天迥廻仙仗五色雲開覲聖顏廩祿虛縻慚住久疏慵成習喜官閒不防隨例趨朝謁拄笏郊南又看山

秋日早朝值傳臚有感

銀漢沈沈曙色防殘星數防鴈南飛黃羅扆迥金龍繞翠羽旗翻玉露晞錫命傳宣天語近拜瞻遙接尙方輝寸心眞乏絲毫補媿著先朝舊賜衣【先祖先父俱有賜衣】

志感

慚著烏紗暎白頭老年日侍翠云裘悔從去歳辭家出彊自隨人學宦防滿目風塵思怨鶴一生辛苦媿眠鷗促歸頻有兒書至好葺茅茨待乞休

袁駕部考績還南都

奏績趨隨右掖垣又乘匹馬向長幹從知袁紹名推重莫笑文同老得官久別蹔逢今又別小寒初過正嚴寒行行不久天書至召入承明侍禁鑾

內苑

內苑秋深景物淸黃金題榜日晶晶龍舟錦防瓊華繞羽節紅旂翠殿行萬頃瑤波圖畫色一羣嬌鳥管弦聲昔年閣直談處午夜雲中天樂鳴

獻俘侍班

聖主親臨五鳳樓千官分列擁豼貅鸞簫合奏鈞天響虎衛森嚴禦道周事異魯公居泮水俘同光弼獻懷州華夷一統升平盛願誦鐃歌拜冕旒

夢歸

昨夜西風夢到家不知身尙系天涯孤身作客渾如寄愁緒平添亂似麻遙憶故園三徑在回思修竹萬竿斜起來霜馬催行處猶整朝衣入翠華

韓太史再送羊脯

同學如君最妙年優柔雅度玉堂仙文章似昔推韓愈太史於今嫓孟堅亟饋有勞頒鼎肉踏蔬無夢媿前賢感君不忘山陽社黙坐時歌旣醉篇

上林齋宿

上苑鐘聲出景陽玉河橋畔月蒼蒼瞑鴉棲定喧初息至夜相將漏更長自媿衰年通仕籍彊隨鵷侶綴班行心淸元自無塵想手撥鑪灰細續香

思歸

花事防珊春又殘好懷無著帶圍寛故山園上荒三徑采育村中寄一官親舊常思難聚晤兒書時獲報平安何時早辦歸舟去半掩柴門竹數竿

乞休

二載趨朝侍冕旒秋來三防乞閒休平生志願終難遂此日功名念已収莫道百年過太半且從三徑任閒遊歸家自喜身還健繞膝孫曽笑白頭

和申相公送行

兩年端笏一防臣子告今朝解佩簮無復京華塵滚滚不聞長樂漏沈沈回瞻紫闕逺逾逺歸向靑山深更深從此閉門惟靜坐有時乘月一防吟

附申相公詩

早學相如賦上林一官未久竟抽簮自憐白首耽云臥不逐金門混陸沈松菊長依三徑好蒹葭獨釣五湖深倦防我亦思吳苑惜別那堪更越吟

瀕行以詩見投疊前韻奉答

靑衿藝苑舊知音白首交情重盍簮君向明時甘寂莫余慚厚祿尙浮沈閒居自覺風波穩髙臥偏知雨露深遙憶虎丘山寺裏月明誰與共行吟

葺園

園廬重葺近山村寂寂無人晝掩門手植椶櫚看漸長徑栽松竹喜猶存盤無兼味樽常滿幾有餘香火尙溫正是一畨新雨過任教庭砌長苔痕

元旦【丁亥】

去嵗今朝候掖垣千官鳴佩五更寒山窻此日惟髙臥天語無聞慶履端拜謁先祠忙盥櫛笑呼兒女共團圝昨宵有夢居閒樂不到金鑾白玉欄

寄申相公

數載辛勤兩鬢蓬歸來三月又春風恩私圖報愁無地知己平生獨有公老我自怡三徑樂扁舟時泛五湖東投閒自識林間趣回首京華是夢中

山亭雨坐

鳴鳩乳燕繞檐飛灌木陰陰結夏幃倚杖去看新水漫經旬來覺故人稀當年館閣爭求識此日山荘靜掩扉舊事欲談誰與共一簾梅雨自霏霏

試茶鬻筍欣然一飽喜而賦詩

靑山南畔久爲家曲曲陂塘樹樹斜鄰叟供來龍塢筍山童時焙虎丘茶舊時梁燕營新壘開到薔薇又落花此日山林聊自適鶴瓢鳩杖足生涯

寓目自遣

梅子肥時雨乍收園林夏五景偏幽池邊翠鳥兼黃鳥屋上晴鳩喚雨鳩字學永和修禊帖茶傾宣徳小磁甌一生辛苦成何事待得安閒已白頭

嘉禾沈王二憲長過訪

讀罷楞伽掩竹扉山中忽枉故人車共談當日曽防處回首東風廿載余見說買山同謝朓還期薦剡似相如二君方系蒼生望未許明時儗卜居

園亭

園亭梅雨一畨過樂事偏多俗事無蘭蕋筆鉤笻竹帖【羲之書】水磨香爇博山罏一枰棋了茶初熟頃刻花開酒已酤正欲北窻支枕臥又看池上浴鷗鳬

自遣

開窻四望意欣然挿徧新秧綠滿田乍暖又寒芒種候啟晴還雨熟梅天池邊細浪知魚樂艸長平坡看鴨眠自笑老來生計拙疏慵眞適有閒緣

雨晴書懷

一窻晴旭映池塘綠樹成陰覆艸堂新竹萬竿鳴佩玉疏松滿耳奏笙簧光流幾簟新鋪地火焙薫籠近制香如此淸閒受淸福何須復夢殿東廊

新竹數百竿欲置小樓未就賦詩自遣

綠徧園亭雨乍収籜冠野服稱行防時攜拄杖穿紆徑欲傍新篁著小樓天肯與閒還與健我眞無累亦無求詩逋畫債常堆積興到揮毫倦卽休

晏起

日上山窻猶晏眠起來無事坐茅檐不聞門外催租吏時泊溪頭問字船飯煮長腰香稲粒魚烹縮項細鱗鯿罏薰初燼茶甌歇白石燈明繡佛前

曝背

獨臥山中閱歳華白雲雞犬護桑麻避人只爲身先嬾曝背因知日易斜數酌舊藏燕市酒一甌新焙小春茶回思京邸懷歸日不覺年餘已在家

夜榻鵞羣閣不寐

臥抱白雲山幾重山深野碓隔溪舂世心消滅思酣睡年力衰遲覺意慵半夜月明漁市鼓五更風動虎丘鐘江湖十載空奔走乞得歸閒兩鬢松

申政府寄書歷至

歸來重葺虎丘居地僻時廻長者車喜見春王新嵗歷欣看厚祿故人書公孫延士猶開閣晏窮愁自閉廬莫問疏慵只如昨文園終合臥相如

虎山橋玩月

光福西來水繞盤虎山橋月在林端霏霏細霧人初散拍拍新醅酒亦寒石塔影斜生夜气畫船停處起防瀾分明一幅南宮景正好蓬窻倚檻看

溪云閣爲歐陽子賦

歐陽曽築醉翁亭白下云孫寄一楹新水平添桃葉渡飛雲常繞石頭城沿流夕照堪垂釣隔浦涼生唱濯纓書卷茗薫消永晝秦淮原不譲蓬瀛

春日書懷

山園雨過徑如酥倚杖行防不用扶載酒船停人問字賣花聲歇鳥提壺醉圍紅防閒揮灑嬾畫靑山有積逋鸂鶒一雙飛並浴滿池新水長新蒲

玉蘭堂卽事

玉蘭堂坐靜無嘩小盎閩蘭著數花載得寶華山上水試烹羅雨前茶手揮玉塵棋聲歇風動湘簾竹影斜投老身聞心亦靜喜無塵土是京華

過石蓮荘

拂衣歸臥虎丘居嘗憶吳淞江水湄不到石蓮經歳久重來岸桞緑陰垂眼前田畆皆新主村上人家異昔時獨有當年垂釣處至今橋畔有茆茨

自適

虛堂髙敞四垂簾散髮濡毫學素顚菇首作供午餉藤牀支枕且安眠近於世味看來澹久悟機覺有緣一事不闗心似水罏薫茗椀自年年

雨過書懷

一畨雨過樹扶疏湘簟生涼竹榻虛心靜不闗身外事睡酣時墮手中書齋頭橫設天然幾門外頻還長者車數載京華塵似海何如今日誦閒居

七夕

抱病忽經三十日開簾驚見月垂鉤雙星又向河梁度獨臥遙聞笛韻悠雨過蕭齋涼思襲夢回虛枕簟紋流追思白首承歡處腸斷西風十五秋

虞山桃花澗

海虞山與白雲齊萬樹桃花古澗磎漫往慚非晨肇軰沿流疑入武陵溪前村小塢聞雞犬作伴隨身少鹿麛共領夕陽奇絕處靑簾斜暎畫橋西

中秋夜見月華

橫笛墻東三兩聲閒庭獨坐晚涼生九秋今夜平分處圓月當空幾倍明風斂卿云呈五色漏催銀箭已三更洗杯更酌登樓望撫景懷人無限情

初冬讀趙文敏公詩可愛追次其韻

雨歇雲輕漏日光庭前橙橘巳經霜故人逺寄新頒歷瓦鼎時焚內府香自覺心閒身亦健何妨晷短夜偏長興來秉燭窻前坐隨意欣然榻硬黃

附文敏詩

平生詩句領流光絕愛初冬萬瓦霜楓葉欲殘看逾好梅花未動意先香暮年自適何妨退晚景無營亦是長況有小兒同此趣一窻相對弄朱黃

借榻楞伽寺對上人房

奔馳久不到楞伽來入山中日又斜淨室焚香僧入定雨窻閒話燭生花百年心事三更夢十載江湖兩鬢華依舊鐘聲禪榻畔曉催新汲試烹茶

次韻答張孟孺

我歸林下歳將終君獨承恩出漢宮喜有髙才同子建無心執防侍雄豈難勲業淩煙上只欲精研書史中惠我驚人詩句好興懷長悒故人風

春來久雨窻前石菖蒲忽開數花采供繡佛齋

雨晴新緑上窻紗石上昌陽著九花靄靄輕浮雲欲動盈盈淸淺水參差摘來服食依仙傳供向山齋閱歳華歸老心閒無俗慮一燈相對禮毘耶

除夕【丁亥】

窮冬快雪喜時晴乞得歸閒一老身繞膝孫曽娛晚景圍鑪樽酒守庚申今宵歳次將更候明日年華是七旬秉燭酣歌須逹旦早裁詩句慶新春

文氏五家集卷十三

欽定四庫全書

文氏五家集卷十四

明文肇祉撰

錄事詩集

五言絕句

春日

雨餘春水漲岸岸溪流平鳥今朝至倉庚樹防鳴

舟中曉望

夜泊葑溪上朝過黃石橋波光浮防灔紅日起層霄

新燕

燕來營舊壘檐底雙雙語桞絮舞閒庭杏花三月雨

江樓聞笛

閒居人事少獨坐小樓中五月江深處梅花落晚風

晚眺

一望江天濶風生蘆荻洲平沙羣鴈落天際有歸舟

十月

昨夜朔風寒今朝雪花舞起來盥櫛余倐忽日過午

楞伽寺

楞伽湖上寺修竹萬竿斜禪誦方初定空中散雨花

石湖荘

卜築越來溪問是王猷室黙黙娛道言墻頭露山色

袁氏列岫樓

袁安結層樓庭植千竿竹逺岫列窻中人占丈人屋

西荘

西荘鄰古寺紅杏出墻頭驕馬嘶金勒成羣作冶防

雞鳴山

獨倚慿虛閣紅樓暎日開忘機雙白鶴閒步啄蒼苔

秣陵秋色

水深桃葉渡溪上晚潮生岸幘樓頭望蒹葭落日明

漂母祠

淮陰古驛西溪上有荒祠一飯王孫後芳名千古垂

分水龍王廟

廟貌神龍古䢐徠據上防泉源七十二南北水分流

黃金臺

追想燕昭意懸金結士心當時四至士豈盡爲黃金

盧溝曉月

盧溝缺月升野店早雞鳴不見人行迹惟聞車馬聲

金臺夕照

落日閣西山晚霞呈五色倒影入廟中樓臺燦金碧

西山玉泉亭

湖暎玉泉西泉亭傍石磎呂公祠洞古耶律楚材題

署中自遣

老作宦遊人荒村寄一身鳥啼花亂落又是一年春

致政

貪位懷百憂何如歸去好莫嫌得官遲但願休官早

山荘

歸臥虎丘荘無縈日自長雪深人迹少溫火煮茶香

春雨遣懷

細雨又春分魚吹水靣紋一般啼鴂烏不是上林聞

雨中登虎丘

春陰連一月啼鳥怨東風一望劍池上樓臺煙雨中

曉山

缺月已流西登臺入翠防四山空翠滴露下濕人衣

中秋夜虎丘翫月

歌聲合簫管明月正當頭醉倚千人石山僧供茗甌

雪霽登山

雪晴山寺寂攜酒一憑闌悟石軒前望瓊樓玉宇寒

林居自述

歸老意安閒暮年聊自適靜坐竹窻中一日如兩日六言絕句

十二月

端月上元將近髙燒銀燭傳巵酒醒滿庭明月雪殘寒勒梅枝

陰雨春分時候柳塘水緑如油燕子歸尋舊壘杏花開滿墻頭

今日正逢谷雨呼童試焙新茶池上數株垂柳水邊開徧桃花

雨過淸和時節牀頭蠶已三眠柳絮漫空作雪沼中荷葉田田

夏五葵橊滿目昨朝已過端陽雨歇一畨涼思家家挿徧新秧

炎暑蒸人如甑荷亭拂拭桃笙門外寂無車馬臥聽髙柳蟬鳴

昨日金風乍起今宵大火西流臥看牽牛織女歡娛又一年秋

雨霽中秋气今宵明月當頭山上防人如蟻畫船簫鼓中流

去嵗賜糕闕下今宵歸臥山荘記得潘邠詩句滿城風雨重陽

霜落溪邊蘆葦初冬紫蟹輸芒新醸牀頭酒熟山荘稻已登塲

忽報仲冬時令喜逢至日陽生回視車塵馬足何如幾淨窻明

臘月午門賜防歸來髙臥防牀又是一年將盡茅檐竹幾焚香

七言絕句

雪晴

茅檐晴旭減寒威幹雪隨風上竹扉漏泄春光占桞色爭枝啄雀墜驚飛

白頭鳥爭枝

落日西風竹樹幽閉門閒坐自悠悠一雙小鳥爭飛墜老不相知媿白頭

罨畫溪

短棹輕舟罨畫中春深花片滿溪紅眼前只少漁郎引疑有桃源路可通

又

陽羨羣山紫翠重山廻路轉一溪通沿流防筆翻成畫不道身先在畫中

鳳凰臺懷古

鳳去臺空玉樹殘登臺一望俯長幹秦人誰識千年後終古皇畿奠石磐

春

日暖茅檐燕影翻墻頭一樹杏花繁盡垂簾幙裁新句何處秋千笑語喧

新夏

自掃松枝試煮茶四檐新緑暎窻紗剛思無計畱春住又見翻堦紅藥花

綠牡丹

姚黃魏紫鬭鮮新獨此名花占晚春若使移從金穀裏倚防疑是墮樓人

過金山

獻賦畱都四度虛扁舟空又載琴書舉頭媿望江天閣只恐名山亦笑余

江上小亭雨坐

吳淞江上雨霏防雨過江邊隱隱雷愛得逺天雙白鶴靑山掩映卻飛回

丹陽道中

上書無路逹承明又向丹陽郭裏行買得小舟風又逆蹔依村野待潮生

與杜與言談秣陵秋意

夕花開向晚風前花近黃昏晚更妍記得長干行樂處紗防月伴玉人眠

江頭晚眺

十月江南鱸鱖肥新舂晚稻帶香炊欣然一飽江頭望楓落前村露酒旗

親友送別

東風拂拂柳千條客路三千去更迢再把一杯行色酒片防風雨過楓橋

杜慶齋供盆蘭缾梅可愛各圖一幅貽之

幽蘭空谷萬千叢何似新栽小盎中一蕋二花三四葉分明一幅所南翁

折得梅枝蝕蘚斑古缾瓊蕋勒春寒夜來無限相思發防筆翻成畫裏看

春晝

柳花飛舞上簾旌春暖池塘魚子生獨坐小窻無客至桑間戴勝兩三聲

玉河春色

東風禦柳萬株斜白玉河邊暎曉霞報道今年春色早日邊紅杏巳開花

十五夜出場

棘闈十度鎖重門擊柝聲中欲斷魂文字五千初寫就冷風吹月又黃昏

舟中望太白樓

昔年曽此醉中豪太白危樓百尺髙今夜扁舟空悵望依然月色照宮袍

舟中望曉霞

熈防曉色碧天澄防帶靑山樹裏行好是楞伽湖畔寺上方茶磨列蒼屛

鷺

水田漠漠鷺成羣風裊寒絲靜不驚何事衝煙忽飛去靑山時見白雲生

舟過桃源夢故妻

伯鸞時憶孟光賢夢裏重逢淚自潸二十四年長別後誰知又是布衣還

淸河口

昔年河口水橫下百丈難牽上水舟今日歸來非舊路布防無恙自安流

舟次儀眞有感

歸防數幅又眞州記得隨親送北防回首秋光逾七載傷心滿把淚交流

京口

北固山圍鐵甕城又攜書劍度江濆寄言闗吏無須問不是棄繻終子云

雪夜不寐

雨雪霏霏臥擁裯篝燈獨自數更籌樊川詩句闗吾意未見功名巳白頭

自嘆

劉向傳經苦自知南圖北走媿奔馳塲中三十餘三日博得星星兩鬢絲

得官有感

辛苦奔馳四十年今朝一命拜園官可憐薄祿縻人得從此紅塵撲馬鞍

趙邑博仁甫防試

瘦馬西風古道斜送君回首各天涯種成桃李門墻盛又向長安看杏花

釣鰲處

秋風吹雨晝陰陰畫舫靑簾暎逺林俛仰舊防興感慨百年空負釣鰲心

歸山荘有感

歸來重臥虎丘莊浩蕩君恩不敢忘坐享餘年娛晚景答天惟有淨焚香

聞蛙

年來卜築虎丘莊日夜笙歌到耳傍莫道貧家無鼓吹蛙聲也自閙池塘

貰酒

虎阜山前屋數椽赤欄橋下塔斜懸偶思小飲沽村醸晚市魚蝦正泊船

過元上人山房

禪房寂寂長苔紋蘿薜陰陰鎖白雲試剪芭蕉如貝葉研朱防露寫經文

歸來

歸老重修塔影園花能含笑鳥能言只求身靜心安好不羨門前車馬喧

洗硯

池邊桞色淡鵞黃雨過雲行漏日光睡起呼童頻洗硯一春水墨花香

沈道人索書

千古鵞羣說右軍山陰道士愛黃庭沈休亦欲籠鵞至爲寫淮南相鶴經

索字

幾淨窻明照繭光日臨閣帖晉諸王今朝博得門如市也勝傭書日幾行

送友人

緑樹溪邊日暮云片防無系帶斜曛明朝三月逢三十未送春歸先送君

鵞羣閣

鵞羣閣下水泠泠坐見靑山上畫屏午睡起來無客至自臨南牖榻黃庭

朱汝修送貝葉

貝葉經文一卷余故人惠我供齋居芭蕉試剪畨新樣滴露研朱手自書

反舌

年來月令也無憑五月枝頭反舌鳴萬語千言爲誰訴攪餘殘夢不分明

林堂獨坐

山中九月下霜華楓葉紅於二月花坐愛林堂幽趣好焚香拂幾讀楞伽

張伯起畜鴛鴦數十於池客來呼之卽至

自昔羲之與魯望羣鵞鬭鴨滿春江淸河公子無他好池上鴛鴦三十雙

新栁

陌上東風嘶紫驑淡鵞黃色弄輕柔去年此日長安道萬縷煙條拂禦溝

二月

二月園林雨乍晴茅檐初旭映窻明東風吹緑溪邊艸桑柘葉靑蠶子生

泊問潮館

舟泊溪頭夢不成忽聞雲裏度鐘聲起來自倚篷窻看夜半月明潮未平

讀南華

開徧桃花柳拂煙鴛鴦日暖傍沙眠焚香靜坐心如洗細看莊周齊物萹

對奕

水閣新鋪枕簟涼暖風吹送芰荷香客來觧帶簾前坐棋局閒消白晝長

新秋聞蛩

昨夜秋聲起樹間早看梧葉滿庭前一畨細雨生涼思繞砌蛩聲到枕邊

題臥雪圖

袁安僵臥畏幹人車馬臨門慰問情當日史官何忘事洛陽令尹不書名

文氏五家集卷十四

