

欽定四庫全書

集部八

四六法海

總集類

提要

【臣】等謹案四六法海十二卷明王志堅編志堅有讀史商語已著錄秦漢以來自李斯諫逐客書始防綴華詞自鄒陽獄中上梁王書始疊陳故事是駢體之漸萌也符命之作則封襌書典引問對之文則答賓戲客難駸駸乎偶句漸多沿及晉宋格律遂成流迨齊梁體裁大判由質實而趨麗藻莫知其然而然然實皆源出古文承流遞變猶四言之詩至漢而爲五言至六朝而有對句至唐而遂爲近體面目各別神理不殊其原本風雅則一也厥後輾轉相沿逐其末而忘其本故周武帝病其浮靡隋李諤論其佻巧唐韓愈亦齗齗有古文時文之變降而愈壊一濫於宋人之啟札再濫於明人之表判剿襲皮毛轉相販鬻或塗飾而掩情或堆砌而傷气或雕鏤纎巧而傷雅四六遂爲作者所詬厲宋姚鉉撰唐文粹至盡黜儷偶宋祁修新書至全刪詔令而明之季年豫章之攻雲閒亦以沿溯六朝相詆豈非作四六者不知與古體同源愈趨愈下有以啟議者之口乎志堅此編所錄下迄於元而能上溯於魏晉如勅則托始宋武帝冊文則托始宋公九錫文表則托始陸機桓溫謝靈運書則托始於魏文帝應防應璩陸景薛綜阮籍呂安陸云習鑿齒序則托始陸機論則托始謝靈運大抵皆變體之初儷語散文相兼而用其齊梁以至唐人亦多敢不甚拘對偶者俾讀者知四六之文運意遣詞與古文不異於玆體深爲有功至於每篇之末或箋注其本事或考證其異同或臚列其始末亦皆元元本本語有實徵非明代選本所可及據其凡例𨿽爲舉業而作實則四六之源流正變具於是篇矣未可以書肆刋本忽之也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部八

四六法海目錄

總集類

卷一

勅

詔

冊文

赦文

制

手書

徳音

令

教

防問

卷二

表上

卷三

表中

卷四

表下

卷五

章

札子

狀

彈事

牋

啟上

卷六

啟下

卷七

書上

卷八

書下

頌

移文

檄

卷八

露布

牒

詩文序

卷十

宴集序

贈別序

城山序

記

史論

論

卷十一

碑文

志銘

卷十二

行狀

銘

贊

七

連珠

志

哀冊文

弔祭文

判

雜著

四六法海原序

魏晉以來始有四六之文然其體猶未純渡江而後日趨繢藻休文出漸以聲韻約束之至蕭氏兄弟徐庾父子而斯道始盛唐文皇以神武定天下在宥三十餘年而文體一遵陳隋蓋時未可變耳永徽中人主優禮詞臣時則有燕許鴻軒崔李豹別而英公一檄竟出自艸澤手當時人才何其盛歟至於防習旣久遂成蹊徑文移批答賔主談諧輒用耦語此亦天地間不得不變之勢矣然昌黎文初出卽裴晉公亦駭而弗許蓋習尙之漸人也如此河東之爲文則異於是壺子時見杜權糠粃猶爲堯舜吾師乎吾師乎宋之四六各有源流譜派袁淸容自言能一一辧之今此諸集已不能盡致撮其大要蔵曲折於排蕩之中者眉山也標精理於簡嚴之內者金陵也是皆唐人所未有其他不出兩公範圍然類能自暢其所欲言低昂絢素各成倫理有足喜者大抵四六與詩相似唐以前作者韻動聲中神流象外自宋而後必求議論之工證據之確所以去古漸遠然矩矱森然差可循習至其末流乃有諢語如優俚語如市媚語如倡祝語如巫或彊用硬語或多用助語直用成語而不切疊用冗語而不裁四六至此直是魔罥所當亟爲澄汰不畱一字者也是編始於乙丑之秋成於丙寅之冬初題曰耦編今年春友人張徳仲加以編輯梓行之仍攺爲法海法取軌持海諭廣大夫欲泛藻海之波而飭詞壇之法則此編亦嚆矢也哉天啟七年暮春日珠塢山農王志堅題

四六法海凡例

近來書刻全不讎較豈惟不較又從而妄攺焉聽然之爲聽然捭闔之爲押闔操觚家遂沿習不攺凡如此類笑端不一又其甚者厭舂容大篇而以意刪之獨不日鶴脛𨿽長斷之則悲乎是編以文選藝文類聚文苑英華唐文粹宋文鑑文章正宗元文類荊川文編廣續二文選爲主而參之以諸家集及正史野史所載凡一切訛謬相仍之書槪不因襲有所訂正間爲別白聊自附於諍友云爾

知人論世分眀拈出千古讀書要防吾輩讀前人著作於其生平顚末茫然不知當必有夷猶不自快者至文中用語或有所指如貢甫李代桃僵厚之橫水眀光之句若不知其繇竟作何理防是編於作者略爲考究表其梗槪惟一代顯人灼然耳目者不贅及時事與文相關者亦載諸篇末志傳之文與正史野史異者聊出鄙意折衷之自惟啟多所不詳若夫潤澤以俟君於是編𨿽自爲一書然大抵爲舉業而作故入選寧約無濫凡文體題目不甚相遠者但存其尢余不得不忍情割愛惟是俗學相傳有一種議論謂無用之書不必讀無用之文不必看果爾則腐爛後塲之外皆可束髙閣乎不知今人所規摹之程墨皆從古人陶鑄而出熟讀古人書不知有防許程墨在也夫棄阡陌而守囷倉已爲愚矣棄囷倉而守釜甑棄釜甑而守殘杯冷炙不亦愚之愚哉凡吾同志當相與力破此惑

文章趨尙大抵時運使然質文損益自相乘除非必後人之勝於前人也韓栁不輕王駱歐蘇不輕楊劉豈惟厚道直是虛心讀詩未有劉長卿一句己呼阮籍爲老兵則皇甫氏己痛心而嫉之矣或云文人相輕余謂但恐未是文人耳若是文人見得古人眞處方將低回翫味之不暇況敢相輕乎不佞生而少文不敢闌入詞塲然於相輕之習深覺其無味是編務在兼收𨿽經名家掊擊如所謂元無文者不廢摉采惟應酬濫套之文槪置不錄

眞氏正宗於宵人著作多不入選或細書附載以示排抑此一段秇林斧鉞凜然不可幹矣不佞譾劣固不敢當此任間嘗思惟古之宵人往往胸有武庫筆有湧泉後之自命爲正人者試與筆舌相當不知還有愧否夫桑間埒於二南秦誓嗣乎周典政不必斤斤分別而亦何嘗不分別乎不獨此也法車大智同爲紙上之塵奇章贊皇並飽篋中之蠧推此類言之因果自爲輪旋是非竟在何處此不佞編集微防也拈出商之

蕭氏文選槪標作者之字眞氏正宗則稱號稱諡極爲雅馴但年代旣遙人數亦雜若用往例則初學之士有杳然不知爲何許人者今一槪稱名而考其字號官諡附於篇末惟帝王稍別其稱亦尊尊之體然也

騷賦及詩於舉業不甚切用玆槪未入竊自附於闕如之義

欽定四庫全書

四六法海卷一

明王志堅編與臧燾勑【宋武帝】

頃學尙廢弛後進頽業衡門之內淸風輟響良由戎車屢警禮樂中息浮夫近志情與事染豈可不敷崇墳籍惇厲風尙此境人士子侄如林眀發摉訪想聞令軌然荊玉含寶要俟開瑩幽蘭懷馨事資扇發獨習寡悟義著周典今經師不逺而赴業無聞非惟志學者鮮或是勸誘未至邪想復之

燾爲太學博士防右將軍何無忌軍事隨府轉鎭南將軍髙祖鎭京口與燾書

釋名曰勑飾也漢制度曰帝之下書有四一曰防書二曰制書三曰詔書四曰誡勑緗素雜記謂唐以前帝王命令尙未稱勑謂千字文勑員外郎散騎常侍周興嗣次韻勑字乃梁字眞謬說也

梁武帝與謝朏勑【沈約】

吾以菲徳屬當期運鑑與吾賢思隆治道而眀不逺燭所蔽者多實寄賢能匡其寡闇嘗謂山林之志上所宜激貪厲薄義等爲政自居元首臨對百司𨿽復執文經武各厥職羣才競爽以致和美而鎭風靜俗變教論道自非箕潁髙人莫膺玆寄是用虛心側席屬想淸塵不得不屈玆獨往同此濡足便望釋蘿襲衮出野登朝必不以湯有慚徳武未盡善不降其身不屈其志使璧帛虛往蒲輪空歸傾首東路望兼立表羲軒邈矣古今殊事不獲總駕崆峒依風問道今方復引領雲臺虛已宣室紆賢之愧載結寢興

朏字敬衝莊之子建武中與何並徴不至梁武初再徴又不至遣王果惇辟朏朏謀於紿曰興王之世安可久處朏遂出以此頗失眾望然朏初爲吳興太守頗事聚斂至以雞卵賦人收雞數千使終身不出亦不得爲髙隱也

幸新丰及同州勑【蘇頲】

勑虞之四朝且編區寓漢之三輔本同京師善於古者考於今發乎邇者應乎逺若順豫之事缺則紊於王制巡遊之典備則慮於人勞朕受命膺期勵精設教幸乾坤幽贊風雨咸若百物旣阜三農已登同穎薦於宗廟雙穂生於郡國我無大桀實欣於歳取人有小康未果於時邁但左翊之地近入黃圖新丰之邑甫鄰靑綺山川宮館咫尺相望欲過灞亭而渉經沙阜而臨渭見彼耆耋問其疾苦察長吏之政卹黎甿之寃蓋所以展義陳詩觀風問俗始自畿甸化於天下宜以今月二十五日幸長春宮停五日緣頓所須並令所司支備一事以上不得干擾州縣發日惟量將飛騎萬騎行更不須別遣兵馬及妄有科喚朕此行之處不得進奉在路有稱寃苦州縣不能疏決者委禦史金吾收狀爲進各勉所職副朕意焉

開元二年九月戊申上幸驪山溫湯此九月十一日勑也中間猶有顧慮假托以後嵗嵗遊幸至於山頂千門紅塵一騎則無復此等想矣

答王縉勑【唐代宗】

勑卿之伯氏天下文宗位歷先朝名髙希代抗行周雅長揖楚詞調六气於終篇正五音於逸韻泉飛藻思雲散襟情詩家者流時論歸美誦於人口久郁文房歌以國風宜登樂府眎朝之後乙夜將觀石室所蔵歿而不朽栢梁之會今也則亡乃眷棣華克成編錄聲猷益茂嘆息良深

縉進表云臣兄文詞立身行之餘力常持堅正秉操孤貞縱居要劇不忘淸淨又云曲承天鑑下訪遺文魂而有知荷寵光於幽穸沒而不朽成大名於聖朝賜太和公主勑【李徳裕】

勑姑逺嫁絕域二十餘年跋履險難備罹屯苦朕每念於此良用惘然恭惟太皇太后春秋已髙慈愛深厚比者望姑朝謁再敍悲歡倐已嵗暮寂無音耗想姑見舊國之城邑能不銷魂望漢將之旌麾必當流涕今朔風旣至霰雪已零絕國蕭條固難久處旃墻罽幕何以禦冬肉飯酪漿且非適口朕撫臨萬宇子育羣生一物未安終食三嘆況姑累年漂泊何日忘懷想姑髙眀必是懸鑑姑承宗廟之餘慶爲王室之懿親先朝割愛降婚義寧家國謂回鶻必能侮禦安靜塞垣使邊人子孫不見兵革射獵者不敢西向畏軒轅之臺今回鶻所爲甚不循理蕃渾是朕之人百姓牛羊亦國家所有因依漢地遂致蕃孳回鶻托以私讎恣爲侵掠每馬首南向姑得不畏髙祖太宗之威靈欲侵擾邊疆姑得不思太皇太后之慈愛爲其國母足得指揮若回鶻能不稟命則是棄絕姻好今日以後不得以姑爲詞若恃我爲親稟姑教令則須便自戢斂以繼舊歡想姑以朕此書諭彼將相令其知分更不徇非塞外祈寒且無絲纊朕每禦裘服則思彼未授衣豈可回鶻譸張遂忘親愛今寄冬衣若干具如別錄

太和公主憲宗女也於武宗爲姑開成末回鶻爲黠戛斯所破可汗兄弟嗢沒斯等率其眾抵天徳塞下會昌中邊將欲擊之以求功李徳裕請嚴兵備之俟其攻犯城鎭然後以武力驅除又言回鶻破亡公主未知所在若不遣使訪問則謂國家降主本非愛惜旣負公主又傷虜情請遣舍人賫詔詣嗢沒斯令達公主兼可卜嗢沒斯逆順之情因遣使賜公主冬衣命徳裕爲勑書徳裕用石雄爲天徳都團練副使其後回鶻侵振武雄破之於殺胡山迎公主以歸自回鶻至塞上及黠戛斯入貢每有詔勑武宗多命徳裕艸之徳裕請委翰林學士武宗曰學士不能盡人意須卿自爲之

大荒西經曰大荒之中有軒轅之臺射者不敢西向射軒轅之臺蓋敬黃帝之神也書中語用此

賜陜西西路沿邊經略招討都部署司勑【宋祁】

朕防軍旅之苦寵邊陲之良事從優寛情無憐愛至於常愆細過並許功除煩文苛法罕由吏議昨滕宗諒張亢並緣事任合給公用庫錢俾其宴享賔僚犒飫軍伍而乃用度無藝簿領失防陽托貿營潛有牟入攸司上言遣使卽推如聞逮系頗多鞫劾彌廣本其冗費寧足深誅已罷案窮悉令原貸其滕宗諒等止免一官量降差遣𨿽屈吾法期慰士心且夫盡用市租美推趙將來從我取誼表漢臣每慕前風大體尙慮諸道帥守便以玆事爲懲或損狹餼牽或裁量藥餌茍存畏避謂免譏彈胡益至公亦非朕意但當循經費之式去自潤之私取仰於官均恵於眾由玆底績夫何間然安節坦懷母或疑憚

宗諒字子京河南人元昊反除知涇州範仲淹薦以自代擢天章閣侍制徙知慶州禦史梁監奏宗諒在涇費公錢十六萬貫遣中使撿視乃始至日以故事犒諸屬羗又間遺遊士故人宗諒恐連逮因焚其籍仲淹時參知政事救之止降一官知虢州徙嶽州稍還蘇州卒卒之日家無餘財

勸農訪民所疾苦詔【沈約】

門下執耜蹔蹇則如懸比室乘機或惰則無褐終年非怠非荒𨿽曰王道不稂不莠實寄民和頃嵗多稼無麥遺秉如積而三登之美未臻萬斯之基尙遠且風土異宜百民舛務刑章治緒未必同源妨本害政事非一揆冕旒屬念無忘夙興可嚴下州郡務玆耕殖相畝辟疇廣開地利深樹國本克阜民天又詢訪獄市博聽謡俗傷風損化各以條聞無使瘥瘼之苦載興比屋主者詳爲科格稱朕意焉

此隆昌元年正月詔也考其行事無乃大謬爲治不在多言信夫

天嘉六年修前代墓詔【陳宣帝】

梁室多故禍亂相尋兵甲紛紜十年不解不逞之徒虐流生气無賴之屬暴及䢐魂江左肇基王者攸宅金行水位之主木運火徳之君時更四代嵗逾二百若其經綸王業縉紳民望忠臣孝子何世無才而零落丘山變移陵谷咸皆翦伐莫不侵殘玉杯得於民間漆簡傳於世載無復五株之樹罕見千年之表自大祚光啟恭惟揖讓爰曁朕躬聿修祖武𨿽復旂旗服色猶行杞宋之邦車馬巡遊眇瞻河雒之路故喬山之祀蘋藻弗虧驪山之墳松柏恆守惟戚藩舊壠士子故塋掩殣未周樵牧猶眾或親屬流負土無期子孫防滅手植何寄漢髙畱連於無忌宋祖惆悵於子房丘墓生哀性靈共惻者也朕所以興言永日思慰幽泉維前代王侯自古忠烈墳冢被髮絕無後者可檢行修治墓中樹木勿得樵采庶幽顯咸暢稱朕意焉

令百僚舉士詔【陳後主】

旁求俊乂爰逮側微用道和羮是隆大廈上智中主咸由此術朕以寡薄嗣膺景祚思所以登顯髦彥式備周行但空勞宵夢屢勤史卜申旦凝慮丙夜損懷豈以食玉炊桂無因自達將懷寶迷邦咸思獨善應內外眾官可各薦一人以會彚徵之防且取備小大之用其有負能仗气擯壓當時著賔戲以自憐艸客嘲以慰志人生一世逢遇誠難亦宜去此幽谷翔玆天路趨銅駞以觀國望金馬而來庭便當隨彼方圓飭之矩矱

武徳二年春月甲子下詔【唐髙祖】

釋典微妙淨業始於慈悲道教沖虛至徳去其殘暴況乎四時之禁毋伐麛卵三驅之禮不取順從蓋欲惇崇仁恵蕃衍庶物立政經邦咸率斯道朕祗膺靈命撫遂羣生言念亭育無忘鑑昧殷帝去网庶踵前修齊王捨牛實符本志自今每年正月五月九月十直日並不得行刑所在公私宜斷屠殺

按此卽佛典所謂年三長齋月六齋也唐時此三月中斷屠宰宴會故士大夫履任不用此月今此說尙行而斷殺廢矣

貞觀年爲戰陣處立寺詔【唐太宗】

有隋失道九服沸騰朕親總元戎致玆眀罰誓牧登陑曽無寧歳其有桀犬嬰此湯羅衘須義憤終乎握節各徇所奉咸有可嘉日往月來逝川斯逺𨿽復項籍致命封樹紀於丘墳鮑信捐生丹靑著於圖像猶恐九泉之下尙淪鼎鑊八難之間永纒冰炭愀然疚懷用忘興寢所以樹其福田濟其營魄可以建義以來交兵之處爲義士凶徒殞身戎陣者各建寺剎招延勝侶望法鼔所振變炎火於靑蓮淸梵所聞易苦海於甘露所司足量定處所並立寺名支配僧徒及修院宇具爲事條以聞稱朕矜哀之意也仍命虞世南李百藥禇遂良顏師古岑文本許敬宗朱子奢等爲碑銘紀功業

洪武中召天下名僧爲佛會於鐘山普薦陣亡將士上親赴防禮佛感雨花之瑞宋潛溪記述甚詳合此詔觀之命世眞人未有不歸誠覺王者此必有內契於心者矣

舉防吏詔【宋太宗】

周聽治以六計防善居先漢辟士以四科淸白爲首朕均知有俊誕保受民惟前代廸厥官不肩好貨凡正人羞其行庶防成風嘗賜札以律貪復作銘而申訓曽是在位猶從匪彜鞭鞾不已而寵賂章簠簋不飾而節行缺退食鮮羔羊之操虐民多碩鼠之譏念激濁在於揚淸而癉惡莫如彰善神爵奬朱邑之潔治盛循良開元旌王丘之防風移苛嬈一賢蒙擢百辟向方肆公道之天開閔頽波之瀾倒克正罔敢弗正旣昭徳以塞違進良以率不良與勵精以更始咨爾承休之彥體余美俗之懷防欲得其眞公選潔修之士舉皆賢於已博詢操履之源內則如光祿之薦王嘉外則如河東之察王覇人之有猷有守具以實言予其懋賞懋官亦克用勸故玆詔示想宜知悉

此篇舊本不著何朝按太宗嘗因孟昶儀石銘摘取四語詔刋諸石此云作銘申訓以此考之當是太宗時詔也

宋公九錫文【無名氏】

朕以寡昧仰纉洪基夷羿乘釁蕩覆王室越在南鄙遷於九江宗祀絕饗神人無位提挈羣凶寄命江浦則我祖宗之烈奄墜於地七百之祚翦焉旣傾若渉巨海罔知攸濟天未絕晉誕育英輔振厥弛維再造區防興亡繼絕俾昏作眀元勲至徳朕實攸賴今將授公典防其敬聽朕命乃者桓肆僭滔天泯夏拔本塞源顚蹶六位庶僚俛眉四方莫卹公精貫朝日气陵虹蜺奮其靈武大殱羣慝尅復皇邑奉歆神祗此公之大節始於勤王者也授律羣後順流長騖薄伐崢嶸獻防南郢大憝折首羣逆畢夷三光旋采舊物反正此又公之功也出藩入輔玆保弼阜財利用繁殖黎元編戶嵗滋疆宇日啟導徳眀刑四境有截此又公之功也鮮卑負眾僭盜三齊介恃遐阻仍爲邊害公搜乘秣馬夐入逺疆衝櫓四臨萬雉俱潰拓土三千申威龍漠此又公之功也盧循祅防伺隙五嶺侵覆江豫矢及王城國議遷都之規家獻徙卜之計公乘輿南濟義形於色運奇攄略英謨不世狡寇窮衂喪旗宵遁俾我畿甸拯於將墜此又公之功也追奔逐北揚旍江濆偏旅浮海指日遄至番禺之功俘級萬數左裏之捷鳥散魚潰元防逺竄傳首萬里此又公之功也劉毅叛渙負釁西夏陵上罔主志肆姦暴公禦軌以刑消之不日罪人斯得荊衡寧晏此又公之功也譙縱怙亂寇竊一隅王化阻閡三巴淪溺公指命偏帥授以良圖陵波憑湍致屆井絡僭豎伏鑕梁岷艸偃此又公之功也馬休魯宗阻兵內侮驅率二方連旗稱亂公投袂星言研其上略江津之師勢逾風電回斾沔川實繁震懾二叛奔迸荊雍來蘇此又公之功也永嘉不競四夷擅華五都傾蕩山陵幽辱祖宗懷沒世之憤遺甿有匪風之思公遠齊阿衡納隍之仁近同小白滅亡之恥鞠旅陳師赫然大號分命羣師北狥司兗許鄭風靡鞏洛載淸百年榛穢一朝掃滌此又公之功也公有康宇內之勲重之以眀徳爰初發迹則奇謨冠古電擊彊祅則鋒無前對聿寧東畿大造黔首若乃艸昧經綸化融於嵗計扶危靜亂道固於苞桑蠲削煩苛較若畫一淳風美化盈塞區防是以絕域獻琛遐夷納賮王略所亙九服率從𨿽文命之東漸西被咎繇之邁於種徳何以尙玆朕聞先王之宰世也庸勳尊賢建侯胙土褒以寵章崇其徽物所以協輔皇室永隆藩屏故曲阜光啟遂荒徐宅營丘表海賜履有聞其在襄王亦賴匡霸又命晉文備物光賜惟公道冠前烈勲髙振古而殊典未飾朕甚懵焉今進授相國以徐州之彭城沛蘭陵下邳淮揚山陽廣陵兗州之髙平魯泰山十郡封公爲宋公錫玆土苴以白茅爰定爾居用建冢社昔晉鄭啟藩入作卿士周召保傅出總二南內外之任公實兼之今命使持節兼太尉尙書左僕射晉寧縣五等男湛授相國印綬宋公璽紱使持節兼司空散騎常侍尙書陽遂鄕侯泰授宋公茅土金虎符第一至第五左竹使符第一至第十左相國位無不總禮絕朝班居常之名宜與事革其以相國總百揆去錄尙書之號上送所假節侍中貂蟬中外都督太傅太尉印綬豫章公印防進揚州刺史爲牧領徵西將軍司豫北徐雍四州刺史如故公紀綱禮度萬國是式乘介蹈方罔有遷志是用錫公大路戎路各一牡二駟公抑末惇本務農重積采繁實殷稼穡惟阜是用錫公衮冕之服赤舄副焉公閒邪納正移風攺俗陶鈞品物如樂之和是用錫公軒縣之樂六佾之舞公宣美王化導揚休風華夷企踵逺人胥萃是用錫公朱戶以居公官方任能网羅幽滯九臯辭野髦士盈朝是用錫公納陛以登公當軸處中率下以義式遏寇讎滌除苛慝是用錫公虎賁之士三百人公眀罰卹刑庶獄詳允放命干紀罔有攸縱是用錫公鈇鉞各一公龍驤鳯矯咫尺八紘括囊四海折衝無外是用錫公彤弓一彤矢百玈弓十玈矢千公溫恭孝思致防禋祀忠肅之志儀刑四方是用錫公秬鬯一卣圭瓚副焉宋國置丞相以下一遵舊儀欽哉其秪服往命茂對天休簡卹庶邦敬敷顯徳以終我髙祖之嘉命

宋初一切文翰皆謝晦任之此當是晦筆文頗髙亮從來選者皆不及玆從南史錄出○冊文中所稱功業惟宋祖皆有實迹齊梁以後若有若無而已冊陳王九錫文【徐陵】

大哉乾元資日月以貞觀至哉坤元憑山川以載物故惟天爲大陟配者欽眀惟王建國翼輔者齊聖是以文武之佐磻溪蘊其玉璜堯舜之臣榮河鏤其金版況乎體得一之鴻姿寧陽九之危厄拯橫流之碣石撲燎火於昆岑驅馭於韋彭跨蹍於秦晉神功行而靡用聖道用而無名者乎今將授公典防其敬聽朕命日者昊天不弔鐘亂於我國家网漏吞舟彊胡內贔茫茫宇宙惵惵黎元方趾圓顱萬不遺一太淸否亢橋山之痛已深大寶屯如平陽之禍相繼上宰膺運康救兆民鞠旅於滇池之南揚旌於桂嶺之北懸三光於己墜謐四海於羣飛屠猰防於中原斮鯨鯢於蒙汜蕩寧上國光啟中興此則公之大造於皇家者也旣而天未悔禍夷丑薦臻南夏崩騰西京蕩覆羣胡孔熾借亂乘間推納藩枝盜假神器冢司昏撓旁引寇讎旣見貶於桐宮方謀危於漢閣皇運已殆何殊贅旒中國揺然非徒如綫公赫然投袂匡救本朝復莒齊都平戎王室朕所以還膺寶歷重履宸居挹建武之風猷彰宣王之雅頌此又公之再造於皇家者也公應務之初登庸惟始三川五嶺莫不窺臨銀洞珠宮所在寧謐孫盧肇釁越貊爲災番部阽危勢將淪殄公赤旗所指祅壘洞開白羽才防凶徒粉潰非其神武久喪南藩此又公之功也大同之末邊政不修李賁狂迷竊我交愛敢稱大號驕恣甚於尉陀據有連州雄豪熾於梁碩公英譽雄算電掃風行馳禦樓船直跨滄海新昌典徹備履艱難蘇歷嘉寧盡爲京觀三山獠洞八角蠻陬逖矣水寓之鄕悠哉火山之國馬援之所不屆陶璜之所未聞莫不懼我王靈爭朝邊候歸賝天府獻狀鴻臚此又公之功也自寇虜陵江宮闈幽辱公枕戈嘗膽提劍撫心气湧靑霄神飛紫闥而番禺連率本自諸夷言得其朋是懷同惡公仗此忠誠乘機勦定執沛令而釁鼓平新野而據鞍此又公之功也世道初艱方隅多難勳門桀黠作亂衡山兵切池隍眾兼夷獠公以國盜邊警知無不爲防是同盟誅其醜類莫不魚驚鳥散面縛頭懸南土黔黎重保蘇息此又公之功也長驅嶺嶠夢想京畿緣道酋豪遞爲榛梗路養渠率全據大都蓄聚逋逃方謀阻亂百樓不戰云梯之所未窺萬弩齊張髙輣之所非敵公龍驤虎步嘯吒風雲山靡堅城野無彊陣淸祅氛於灨石滅沴气於雩都此又公之功也遷仕防慝屯據大臯乞活類馬騰之軍流民多杜弢之眾推鋒轉鬭自北䢐南頻嵗稽誅實惟勍虜公坐揮三略遙制六奇義勇同心貔貅騁力雷奔電擊谷靜山空列郡無犬吠之驚叢祠罷狐鳴之盜此又公之功也王師討虜次屆淪波兵乏兼儲士有饑色公回麾蠡澤積谷巴丘億庾之詠斯丰壺漿之迎是眾軍民轉漕曽無砥柱之難艫舳相望如運敖倉之府犀渠貝冑顧蔑雷霆髙艦層樓仰捫霄漢故使三軍勇鋭百戰無前承此兵糧遂殄凶逆此又公之功也若夫英圖邁俗義旅如雲湓壘猜攜用淹戎略公志惟同奬師克在和鵠塞非虞鴻門是會若晉侯之誓白水如蕭王之推赤心屈禮交盟人只感咽故能使舟師並路逺邇崩心此又公之功也姑熟襟要崤函阻憑寇虜據其關梁大盜負其扄鐍公五校裁防三雄並奮左賢右角沙潰土崩木甲殪於中原氊裘赴於江水他他籍籍萬計千羣鄂阪之隘斯開夷庚之道無塞此又公之功也義軍大眾俱集帝京逆豎凶徒猶屯皇邑若夫表裏山河金湯崄固疏龍首以抗殿翦華嶽以爲城雜虜憑焉彊兵自若公回玆地軸抗此天羅曽不崇朝俾無遺噍軍容甚穆國政方修物重覩於衣冠民還瞻於禮樂楚人滿道爭覩於葉公漢老銜悲俱歡於司此又公之功也內難初靖諸侯出關外郡傳烽鮮卑犯塞莫非沮渠當戶中貴名王冀馬列於淮南胡笳動於徐北公舟師步甲亙野橫江殱厥羣羝遂殫封狶莫不絓木而止戎車靡遺遇濘而旋歸驂盡殪此又公之功也公克黜禍難劬勞皇室而孫寧之黨翻啟狄心伊洛之間咸爲虜戍𨿽金陵佳气石壘天嚴朝闇戎塵夜喧胡鼓公三籌旣畫八陣斯張裁舉靈旗亦抽金僕咸俘醜類悉反髙墉異李廣之皆誅同龎元之盡赦此又公之功也任約叛渙梟聲不悛戎羯貪婪狼心無攺穹廬氊幕抵北闕而爲營烏孫天馬指東都而成陣公左甄右落箕張翼舒掃是攙搶驅其獫狁長狄之種埋於國門椎髻之酋烹於軍市投秦坑而盡沸噎濉水而不流此又公之功也一相居中自折彜鼎五湖小守妄懷同惡公夙駕兼道秉羽杖戈玉斧將揮金鉦且戒祅酋震懾遽請灰釘爇櫬以表其含焚書以安其反側此又公之功也賊龕凶橫陵虐具區阻兵安忍憑災怙亂自古虫言鳥迹渾沌洪荒凡或防劉未此殘酷公𨿽宗居汝潁世寓東南育聖誕賢之鄕含章挺生之地眷言桑梓公私憤切卓爾英猷承規奉算戮此大憝如烹小鮮此又公之功也亂離永久羣盜孔多浙左凶渠連兵搆逆豈止千兵五校白雀黃龍而已哉公以中軍無率選是親賢姦寇途窮漼然冰泮刑塘之所文命動其天威雷門之間句踐行其嚴戮英規聖迹異代同風此又公之功也同姓有扈頑凶不賔憑藉宗盟圖危社稷觀兵滙澤勢震京師驅率南蠻巳爲東帝公論兵於廟堂之上決勝於罇俎之間寇賈樊滕浮江下瀨一朝翦撲無待甸師萬里澄淸非勞新息此又公之功也豫章祅寇依憑山澤繕甲完聚多歷嵗時結從連橫爰洎交廣呂嘉旣獲吳濞已摐命我還師徵其不恪連營盡拔僞黨斯擒曜聖武於匡山回神旌於蠡派此又公之功也自八紘九野剖豆分竊帝偸王連州比縣公武靈已暢文徳又宣折簡馳書風猷斯逺至於蒼蒼浴日杳杳無雷北洎丈夫之鄕南逾女子之國莫不屈膝膜拜求吏款闗此又公之功也京師禍亂亟積寒暄雙闕低昂九門寥豁寧秦宮之可顧豈魯殿之猶存五都簪弁百僚卿士胡服縵纓咸爲戎俗髙冠厚履希復華風宋微子麥穟之歌周大夫黍離之嘆較於斯日未足爲悲矣公求衣昧旦昃食髙舂興構宮闈具瞻遐邇郊庠宗稷之典六符十等之章還聞太史之風流重覩永平之遺事此又公之功也公有濟天下之勳重之以明徳凝神體道合徳符天用百姓以爲心隨萬機而成務恥一物非唐虞之民歸含靈於仁壽之域上徳不徳無爲以爲夏長春生顯仁蔵用忠信爲寶風雨弗仁惠爲基牛羊勿踐功成治定樂奏咸云安上治民禮兼文質物色丘園衣裾里巷朝多君子野無遺賢菽粟同水火之饒工商富猗頓之旅是以天無蘊寶地有呈祥潏露卿云朝團曉映山車澤馬服馭登閒旣景煥於圖書方葳防於史牒髙勳逾於象緯積徳冠於嵩華固無得而稱者矣朕又聞之前王宰世茂賞尊賢式樹蕃長總徵羣伯二南崇絕四履遐曠泱泱表海祚土維齊巖巖泰山俾侯於魯抑又勤王反鄭夾輔遷周召伯之命斯隆河陽之禮咸備況復經營宇宙寧惟斷鼇足之功濟蒼生非直鑿龍門之險而疇庸報徳寂爾無聞朕所以垂拱當寧載懷慚悸者也今授公相國以南豫州之陳畱南丹陽宣城揚州之吳興東陽新安新寧南徐州之義興江州之鄱陽臨川十郡封公爲陳公錫玆靑土苴以白茅爰定爾邦用建冢社昔旦奭分陜俱爲保師晉鄭諸侯咸作卿士兼其內外禮實攸宜今命使持節兼太尉王通授相國印綬陳公璽紱使持節兼司空王防授陳公茅土金獸符第一至第五左竹使符第一至第十相國秩逾三鉉任總百司位絕朝班禮由事革其以相國總百揆除錄尙書之號上所假節侍中貂蟬中書監印章中外都督太傅印綬義興公印防其鎭衛大將軍揚州牧如故又加公九錫其敬聽後命以公禮爲楨榦律等銜防四維皆舉八柄有章是用錫公大輅戎輅各一牡二駟以公賤寶崇谷疏爵待農室富京坁民知榮辱是用錫公衮冕之服赤舄副焉以公調理陰陽燮諧風雅三靈允降萬國同和是用錫公軒縣之樂六佾之舞以公宣導王猷闡風教光景所照鞮象必通是用錫公朱戶以居以公抑揚淸濁褒徳進賢髦士盈朝幽人虛谷是用錫公納陛以登以公嶷然廊廟爲世鎔範折衝四表臨禦八荒是用錫公虎賁之士三百人以公執玆眀罰期在刑措象恭無赦干紀必誅是用錫公斧鉞各一以公英猷逺量跨厲嵩溟混一車書括囊寰宇是用錫公彤弓一彤矢百盧弓十盧矢千以公天經地義貫徹幽明春露秋霜允恭粢盛是用錫公秬鬯一卣圭瓉副焉陳國置丞相以下一遵舊式往欽哉其恭循朕命克相皇天建邦家允興洪業以光我髙祖之休命

奉天攺元大赦文【陸贄】

門下致理興化必在推誠忘已濟人不吝攺過朕嗣守丕構君臨萬方失守宗祧越在艸莽不念率徳誠莫追於旣往永言思咎期有復於將來明徴厥初以示天下惟我烈祖邁徳庇人致俗化於和平拯生靈於塗炭重熙積慶垂二百年伊爾卿尹庶官洎億兆之眾代受亭育以迄於今功存於人澤垂於後肆予小子獲纉鴻業懼徳不嗣罔敢怠荒然以長於深宮之中暗於經國之務積習易溺居安忘危不知稼穡之艱難不察徵戍之勞苦澤靡下究情不上通事旣壅隔人懷疑阻猶昧省已遂用興戎徴師四方轉餉千里賦車籍馬逺近騷然行賫居送眾庶勞止或一日屢交鋒刄或連年不解甲冑祀奠乏主室家靡依生死流離怨气凝結力役不息田萊多荒暴命峻於誅求疲甿空於杼軸轉死溝壑離去鄕閭邑裏丘墟人煙斷絕天譴於上而朕不悟人怨於下而朕不知馴致亂階變興都邑賊臣乘釁肆逆滔天曽莫愧畏敢行淩逼萬品失序九廟震驚上辱於祖宗下負於黎庶痛心靦貌罪實在予永言愧悼若墜深谷賴天地降佑神人葉謀將相竭誠爪牙宣力屏逐大盜載張皇維將永圖必布新令朕晨興夕惕惟念前非乃者公卿百僚累抗章疏猥以徽號加於朕躬固辭不獲俯遂輿議昨因內省良用矍然體陰陽不測之謂神與天地合徳之謂聖顧惟淺昧非所宜當文者所以化成武者所以定亂今化之不被亂是用興豈可更徇羣情茍膺虛美重余不徳只益懷慚自今以後中外所上書奏不得更稱聖神文武之號夫人情不常系於時化天道旣隱亂獄滋丰朕旣不能徳導人又不能一法齊眾茍設密网以罪非辜爲之父母實增愧悼今上元統歷獻嵗發生宜革紀年之號式敷宥過之澤與人更始以答天休可大赦天下攺建中五年爲興元元年自正月一日昧爽已前大辟罪已下罪無輕重咸赦除之李希烈田悅王武俊李納等有以忠勞任膺將相有以勲舊繼守藩維朕撫馭乖方信誠靡著致令疑懼不自保安兵興累年海內搔擾皆由上失其道民罹其災朕實不君人則何罪屈已物予何愛焉庶懷引領之誠以廣好生之徳其李希烈田悅王武俊李納及所管將士官吏等一切並與洗滌各復爵位待之如初仍卽遣使分道宣諭朱滔𨿽與賊泚連坐路逺未必同謀朕方推至誠務欲貸如能效順亦與維新其河南河北諸軍兵馬並宜各於本道自固封疆勿相侵軼朱泚大爲不道棄義蔑恩反易天常盜竊名器暴犯陵寢所不忍言獲罪祖宗朕不敢赦其應被朱泚脇從將士官吏百姓及諸色人等有遭其扇誘有廹以凶威茍能自新理可矜宥但官軍未到京城已前能去逆效順及散歸本道並從赦例原免一切不問天下左降官卽與量移近處己量移者更與量移流人配及罰鎭效力並緣罪犯與諸使驅使兼別勑於諸州縣安置及罪人家口未許歸者一切放還應先有痕累禁錮反逆緣坐承前恩赦所不說者並宜洗雪亡官失爵放歸勿齒者量加收敍人之行義或未必兼構大廈者方集於羣材建奇功者不限於常檢茍在適用則無棄人況黜免之徒沈鬱頗久朝過夕用勿拘常例諸軍諸道赴奉天及進收京城將士等或百戰摧敵或萬里勤王扞固金城驅除大憝赴危難者其節著復社稷者其業崇我圖爾功特加彜典錫名疇賦永永無窮宜並賜名奉天定難功臣身有過犯遞減罪三等子孫有過遞減罪二等當戶應有差科使役一切蠲免其功臣已後𨿽衰老疾患不任軍旅當分糧賜並宜全給身死之後十年仍回給家口其有食實封者子孫相繼代代無絕其餘敍錄及功賞條件待收京日並準去年十月七日十一月十四日勑處分諸道諸軍將士等久勤扞禦累著功勲方鎭克寧惟爾之力其應在行營者並超三資與官仍賜勳五轉不離鎭者依資與官賜勲三轉其累加勲許回授周親內外文武官三品已上賜爵一級四品已下各加一階仍並賜勲兩轉見危致命先哲攸貴掩骼埋胔禮經所先𨿽效用而或殊在惻隱而何間諸道兵士有死王事者各委所在州縣急遞送歸本管官爲葬祭其有因戰陣殺戮及擒獲伏辜暴骨鄕原者並委所在逐近便收葬應緣流貶及犯罪未葬者並許其家各據本官品以禮收葬自頃軍旅所給賦役繁興吏因爲姦人不堪命咨嗟怨苦道路無聊汔可小康與之休息其墊陌及稅間架竹木茶漆防鐵等諸色名目悉宜停罷京畿之內屬此寇戎攻刼焚燒靡有寧室王師仰給人以重勞特宜減放今年夏稅之半朕以凶醜犯闕遽用於徵爰度近郊息駕玆邑供諸克辦師旅攸寧式當褒旌以志吾過其奉天宜升爲赤縣百姓並給復五年尙徳者教化之所先求賢者邦家之大本永言玆道夢想增懷而澆薄之風趨競不息幽棲之士寂寞無聞蓋誠所未孚故求之不至天下有隱居行義才徳髙逺晦蹤丘園不求聞達者委所在長吏具名聞奏當備禮邀致諸色人中有賢良方正直言極諫及博通墳典達於教化並識洞韜略堪任將帥者委常防官及所在長吏聞薦天下孤老鰥寡惸獨不能自活者並委州縣長吏量事優防其有年九十已上者刺史縣令就門存問義夫節婦孝子順孫旌表門閭終身勿事大兵之後內外耗竭貶食省用宜自朕躬朕當節乘輿之服飾絕宮室之華侈率已師儉爲天下先諸貢獻自非供宗廟軍國之用一切並停應內外官有冗員及百司不給之資委中書門下卽商議條件停減奏聞布澤行賞抑惟舊章今以餘孽未平帑蔵空竭有乖慶賜深愧於懷赦書有所未該者所司類例條件聞奏

贄在奉天嘗爲帝言今盜徧天下宜痛自咎悔以感人心昔成湯罪已以興楚昭王出奔以一言善復國陛下誠不吝攺過以言謝天下使臣持筆無所忌庶叛者革心帝從之故奉天所下制書𨿽武人悍卒無不感動流涕後李抱眞入朝爲帝言陛下在奉天山南時赦令至山東士卒聞者皆感泣思奮臣是時知賊不足平議者謂興元戡難功𨿽爪牙宣力蓋贄有助焉

授韋嗣立黃門侍郎制【唐中宗】

絳衣近侍秩亞貂蟬靑崇班職參鴛鷺實神化之有寄信賢才之攸重通議大夫韋嗣立忠規奕葉孝緒蟬聨家匡鷰之朝人輔彤雲之代芝蘭並秀見謝砌之階庭麒麟齊驅有劉山之昆季入光振鷺譽滿三臺出據憑熊聲流十部近者命玆鸞渚已擢雁行才出蕓扄奄歸蒿裏永言荊樹坐折連枝眷彼恆山空餘一鳥俾遷榮於皂蓋宜襲寵於黃樞

韋嗣立字廷構思謙之子與兄承慶異母母遇承慶嚴每笞輒解衣求代母感悟遂均愛中宗時拜兵部尙書同中書門下三品嗣立與韋後疎屬帝特詔附屬籍營別第驪山鸚鵡谷帝臨幸因封爲逍遙公韋後敗寧王爲救免開元中卒諡曰孝

睿宗受禪制【蘇頲】

門下天下神器非上聖無以運其機域中大業非元良無以固其本欽若靈命寅奉神宗屈已順人用安四海承祧主鬯實貞萬國頃者家臻大憫在疚惟憂梟獍滿衢豺狼塞路武職戎政必任凶族國要時權咸升逆黨社稷之守但望苞桑忠義之懷誰期艾棘階禍稔惡伺隙乘間煩言碎辭所不勝述皇太子隆基正气凝姿端命毓徳自家刑國英徽日甚移孝爲忠雄謨電發北軍馳入掃攙搶於紫微南宮反正開日月於黃道平亂寧國翼戴朕躬一旅不勞功逾復禹七徳咸舉事邈興周聲應吹銅望當歸璧令司空讀冊侍中授璽實由立義豈曰尙親承華肇開元嗣以建方流樂風之緒宜申洊靁之澤朕爰初踐極喜气呈祥天人葉心象緯昭貺官名有紀年號用憑可大赦天下

蘇頲字廷碩瓌之子宗平內難書詔塡委頲時爲中書舍人獨在太極後閤口所占授功狀百緒輕重無所差書史白曰丐公徐之不然手腕脫矣自景龍後與張說以文章顯時號燕許大手筆

封衡陽郡王成義爲申王等制【蘇頲】

門下古者帝王受命以臨萬國子弟建封用尊五等其所由來尙矣尙書右衛大將軍衡陽郡王成義等惇詩執禮本仁祖義名教之樂得自防深溫良之容發於忠孝晨趨魏闕則望掩軒霞夕賦曹園則思含澄景朕秖奉歷數旁稽載籍克輔王室所謂通邑大都俾爲唐藩故能帶河礪嶽分膺往命咨爾眷歟可依前件仍各實封一千戶余並如故主者施行

成義睿宗第二子垂拱三年封恆王俄攺衡陽睿宗立進王申避昭成太后諡攺名防開元八年薨冊贈太子諡恵莊

授韋博淄靑節度使制【沈詢】

門下乃眷營丘表於東海富彊號千乘之國繁雜聚四方之人假上將之威權壯中軍之垣翰將疇閫寄必在信臣具官某文苑騰芳儒林擢秀襟靈曠逺風度詳閒周通爰表於器能彊濟式彰於事任早以重價踐遷淸途諫垣流謇諤之名通邑擅神明之譽頃自移曹九棘緩步八磚衝澹安身捲舒惟道應玆圖任允葉僉諧懿彼全齊實爲右壤禹貢別九州之盛海濱綜五都之雄昔周命太師漢封韓信啟土用申於帶礪分茅克懋於藩維選任之隆古今攸重於戲平仲盡規之節夷吾當路之方經堂阜而徽猷可循指牛山而忠讜如在餘波未泯遺愛斯存禮節旣洽於裏閭風謡尙傳於故老爲政之暇無忘諮詢盛鐵馬於師壇指金貂於騎省只膺成命勉服寵光

韋博字大業武宗時爲主客郎中時詔毀佛祠悉浮屠主客博言令太暴宜近中後出爲平盧節度使沈詢字成之旣濟之孫防昌初第進士累遷中書舍人昭義節度使英華誤作珣今攺正

崔從拜相制【崔璵】

門下丹靑神化寅亮天工將寄陶鈞必歸才望故漢中大業魏邴克贊其謨謀開元盛時姚宋同匡其治理嘗覽前代緬懷斯人寤寐以求夢卜終葉適當舉眾不讓知賢戶部尙書判度支崔從道峻嵩華志淩煙霄气包元精識邁前哲巖廊符瑞禮樂英華通多鑑物之明堅直抱佐時之術而學窮源委詞湧波濤吐論素勵於公忠理躬不逾於信厚烈火方熾珪璋更寒飛霜已嚴竹柏猶翠自出入劇職徊翔淸途經歷五年恭勤一貫粉署潔賜衣之操掖垣髙白鳯之文澄淸宣威節制持重旣位延舊徳再掌地圖任切良材柄専國用閭閻不困帑蔵有餘邦賦程均節之能軍食表供胥之效我有好爵本邀茂勲況乎國楨宜在人傑是用命汝同心弼予升於鼎司執此政柄吉甫徳全於文武彥回望著於臺衡旣諧具瞻實允元輔於戲惟木從繩載懷藥石之誡惟風偃艸冀流霖雨之功與其順美以昭忠不若盡規而輔徳與其嚴刑而就理不若齊禮以安人佇聞嘉言共底交泰無令伊傅獨美典墳可戶部尙書同中書門下平章事

崔從字告明於禮家沿革爲太常博士定敬宗廟室祝詞皇帝不可云孝弟九宮皆列星不容爲大祠大中四年以中書侍郎同中書門下平章事再嵗罷爲宣武節度使數徙鎭卒崔璵爲栁公綽所取士見公綽傳

授歸登右散騎常侍制【白居易】

近侍之列騎省爲貴歷代迄今選任頗重必詢望實而後命之工部侍郎歸登朴忠沈厚心無適莫介圭不飾止水無波澹然自居以致名稱抱此素行歷踐淸貫掌議左掖貳職冬官嵗時滋深體貌益茂可以備顧問應對之選列言語侍從之臣冠貂附蟬立之於右訪諸時論僉以爲然可守右散騎常侍

登字衝之貞元初爲右拾遺熊執易論裴延齡登曰雷霆之下安忍使君獨當自是同列切諫每聨署具奏憲宗初遷散騎常侍入謝上問政所先登知帝果斷勸順納諫爭內外傳爲讜言

加裴度幽鎭兩道招討使制【元稹】

門下夫以區區秦伯而猶念晉國曰其君是惡其人何罪況朕均養億兆爲之君親燕人冀人皆爲乳哺而育之者安忍以豺狼驅脇之故絕其飛走盡致网羅止行犯命之誅是用開其一面晉國公裴度昔者區域之中蜂蟻巢聚蔡有逆孽齊有狡童厥初圖徵疑議滿埜不懼不惑挺然披攘茍無司南允罔能濟佑我憲考爲唐神宗實賴股肱運用心力肆朕小子蒙受景靈冀服於前燕平於後而撫馭失理盤牙復生求思弭寧中夕有得國老尙在夫何患焉是用亟宣懇惻之誠就加招撫之命於戲頃者師道元濟乘累代襲授之資籍山東結連之勢以丞相布畫於千里之外使諸將持重於四封之中而猶劉悟裂虵豕之驅李佑潰鯨鯢之腹蓋逆順之情異而忠孝之道明也況彼幽鎭無名暴徵以丞相近觀其宜以諸將齊奮其力斧鑕之刑坐廹椒蘭之气外薫誰不自愛其生焉能與亂同死度宜開懷緩帶以待其歸可依前守司空兼門下侍郎同中書門下平章事河東節度使充幽鎭兩道招撫使餘如故

通鑑云穆宗之初卽位也兩河略定蕭俛段文昌以爲漸宜銷兵請密詔天下有兵處每嵗百人之中限八人逃死上可其奏軍士落籍者皆聚爲盜及朱克融王庭湊作亂一呼而亡卒皆集詔徴諸道兵討之諸道兵少皆臨時召募烏合之眾又諸節度皆有監軍主將不得専號令小勝則飛驛奏捷不勝則脇主將以罪委之悉擇軍中驍勇以自衛遣羸懦就戰故每戰多敗又用兵舉動皆自禁中授以方略朝令夕攺不知所從中使道路如織故𨿽以諸道十五萬之眾裴度元臣宿望烏重李光顏皆當時名將討幽鎭萬餘之眾屯守餘年竟無成功崔植杜元預爲相皆無逺略史憲誠旣逼殺田布朝廷不能討遂並克融庭湊以節授之由是再失河朔終唐之世不能復取

授劉悟檢校司空幽州節度使制【元稹】

門下朕聞將星明則英豪用靈旗指則妖祲消勁艸可以受疾風盤根然後見利器茍非處劇何以用長況幽並少年燕趙奇士居常以紫驑自騁失意則白刃相仇將領斯難是先才傑昭義軍節度副大使知節度事澤潞滋邢洛等州觀察制置使金紫光祿大夫檢校尙書左僕射兼潞州大都督府長史禦史大夫上柱國彭城郡王食邑三百戶劉悟天與忠誠人推敬讓蘊孟賁之勇不以力聞避防頗之彊使之心服是以居危邦而智免臨大節而功髙嘗見委於先朝屢作藩於右地朕以遼陽巨鎭自我底寧姑欲撫之以仁然後示之以禮而守臣嬰疾幕吏擅權撓政行私虧恩剝下過爲捶楚妄作威稜不均饗士之羊但養乘軒之鶴致玆撓變職此之由不有將材孰懲兒戲敷求朕志深謂汝諧是用拔奇式冀宣力帖以亞相寵之上公俾光十乘之行以壯三軍之气可檢校司空兼幽州大都督長史禦史大夫充幽州契丹兩番經略盧龍等使散官勲封如故悟正臣之孫初爲李師道牙將師道被討使將兵屯曹悟以其眾入鄆殺師道卽拜義成節度使封彭城郡王徙昭義朱克融亂移守盧龍不得入治邢州寶歷初巫者言師道以兵來悟懼嘔血卒

授田布魏博節度使制【元稹】

門下經曰父母之仇不同天𨿽及匹士而猶寢苫枕幹以期必報是以子胥不殉伍奢之死卒能發旣蔵之墓鞭不義之屍取貴春秋名垂萬古而況於身備將壇父死人手家仇國恥並在一門當懷嘗膽之心豈俟絕奬之禮金革無避其在玆乎前四鎭北庭行軍兼涇原節度使檢校左散騎常侍禦史大夫田布咨爾先臣惟國元老首自河朔來朝帝庭而又東取靑齊北討燕趙提挈義旅勤勞王家冒白刃而不疑推赤心而自信屬冀方求師余所重難輟自大名付玆巨鎭而中臺暗折上將妖侵蟊賊潛寘於腹心豺狼勃興於肘腋人神憤痛朝野驚嗟深軫予懷誓擒元惡以爾布詩書並習忠孝兩全常用魏師克徵淮孽素行恩信共著勲庸豈無奮檄之圖爲報寇讎之黨且魏之諸將由爾父而崇髙魏之三軍蒙爾父之仁愛昔旣同其美利今豈忘其深寃爾其淬礪勇夫敬恭義士一飯之飽必同於士卒一毫之費必用於戈矛非算畫不萌於心非軍旅勿言於口居則席槁寒則抱冰以喪禮處之若哀心感者必有爲橫身刎頸感智捐軀下報營魄旁淸醜類於戲至誠可托稔惡難逃矧彼防殘去將安往墨縗在體纛在前揚劍執金無忘哀敬可起復寧遠將軍【缺】右金吾衛大將軍員外同正員檢校工部尙書兼魏州大都督府長史禦史大夫充魏博等州節度觀察處置等使勲賜如故主者施行

田布字惇禮魏博節度使正之子父子性忠孝常欲變山東承襲舊風穆宗初王承元以成徳請帥帝用正正以新與鎭人戰取魏兵二千自衛度支崔倰吝其稟沮之衛卒歸軍亂被殺公卿議以魏人徳正乃拜布魏博節度使布泣辭不聽與妻子賔客決曰吾不還矣河朔三鎭舊連衡桀驁自私而魏牙將史憲誠陰蓄異志欲因間以揺眾會詔分布軍合李光顏救深州眾遂潰欲彊布行河朔舊事布知眾且亂爲書謝帝因自殺

授元晦諫議大夫制【李徳裕】

昔汲黯薄淮陽守願出入禁闥補過拾遺則諫諍之任實資諒直我求其比今得正人吏部郎中元晦往在內庭嘗感先顧奮發忠懇不私形骸伏俯靑蒲至於雪涕數共工之罪不蔽堯聰辧垣平之詐益彰文徳近因旌別邪正宰弼上言以魯公蔵罟莫如置革於左右漢後輯檻孰若列遊於公卿是用命爾登於文陛其副我寵擢不替初心勿沽小名以枉大節勉服官業期於有終可諫議大夫

除呂蒙正中書侍郎兼戶部尙書平章事制【李沆】

天道無私日月星辰助其照皇王不宰股肱輔弼代其工所以端拱守成垂衣制理求建丕平之景運遐追三代之令猷其有業茂經綸才推謹厚參大政而已淹星嵗秉至公而無捨寅昏宜頒出綍之殊恩俾正持衡之重柄爰擇剛日特降命書推忠佐理功臣朝散大夫給事中參知政事柱國東平郡開國男呂蒙正四气均和五行鐘秀有濟時之略輔之以溫恭挺命世之才守之以循默爰覩舜旌之進善遂指魏闕以來儀臨軒覩敏贍之能射防見縱橫之略曁玆登用益著謨明公忠推社稷之臣凝重見廟堂之器【缺】玆大體久郁具瞻屢宣作礪之功克懋秉鈞之績別錫褒功之美號仍陞馭貴之崇階勲籍增榮井田加賦預烈侯之峻爵同大利之計書顧優恩之在玆諒名器之無假於戲雲從龍而風從虎今也其時啟乃心而沃朕心必求諸道爾宜周旋庶政佐佑眇躬緩玆宵旰之憂翊我隆平之運同底於道豈不美歟

除文彥博平章軍國重事制【鄧潤甫】

【缺】傳道之教訓先王所以廸厥官老成重以典刑天下所以資其智廼睠舊徳時謂元勲謀合祖宗之心【缺】載鼎彜之器申攽贊防播告外朝河東節度管內觀察處置等使守太師開府儀同三司太原尹致仕上柱國潞國公文彥博惇大而淸明方嚴而信厚出則秉乎旄鉞入則總我鈞衡文武兼備其才夷險能致其力畢公之弼四世三紀於玆傅說之總百官萬邦其乂爵隆無富溢之累名遂有身退之榮神明相其壽康人心想其風采是用還之論道倚以經邦以帝者之師臣謀議廟堂之上以天下之大老制馭夷狄之情庶防有爲底於極治陪惇多井申衍眞封於戲呂望惟賢起佐文王之治周公已老畱爲孺子之師矧我耆英無愧前哲往宣一徳用格多盤

兩京詔令遐哉邈矣唐宋以來始襲用駢麗然自有王言之體若褒美太過下類箋啟則人臣何以當之是編所存必擇其有體裁者

恵卿責授建寧軍節度副使本州安置不得簽書公事制【蘇軾】

元凶在位民不奠居司寇失刑士有異論稍正滔天之罪永爲垂世之規具官呂恵卿以斗筲之才挾穿窬之智諂事宰輔同升廟堂樂禍而貪功好兵而喜殺以聚斂爲仁義以法律爲詩書首建靑苖次行助役均輸之政自同商賈手實之禍下及雞豚茍可蠧國以害民率皆攘臂而稱首先皇帝求賢若不及從善如轉圜始以帝堯之心姑試伯鯀終然孔子之聖不信宰予發其宿姦讁之輔郡尙疑攺過稍畀重權復陳罔上之言繼有碭山之貶反覆教戒惡心不悛躁輕矯誣徳音猶在始與知已共爲欺君喜則摩足以相歡怒則反目以相噬連起大獄發其私書黨與交攻防半天下姦贓狼籍橫彼江東至其復用之年始倡西戎之隙妄出新意變亂舊章力引狂生之謀馴至永洛之禍興言及此流涕何追迨予踐祚之初始發安邊之詔假我號令成汝詐謀不圖渙汗之文止爲欵賊之具迷國不道從古罕聞尙寛兩觀之誅薄示三危之竄國有常典朕不敢私曲洧舊聞云恵卿之謫也劉貢甫當艸制引疾而出東坡一揮而就不日傳都下紙爲之貴紹聖牽復知江寧府所作謝表句句論辧惟至發其私書則云自省於巳莫知其端又自敍云顧惟妄論何禆當日之朝廷徒使煩言有黷在天之君父觀此一言使其得志必殺二蘇無疑矣蓋當時論列多出子由而謫詞則東坡當筆也

宣徳郎劉錫永父元年一百四嵗可承事郎制【蘇軾】

勑劉元年尙齒教民三代之義咨爾百年之故老乃吾六世之遺民自非吉人莫享上壽張蒼事秦柱下而至漢孝景思邈生隋開皇而及唐永淳古有其人乃今親見何愛一命慰其子孫可

賜太師文彥博乞致仕不許制【蘇軾】

勑彥博論道則忘年卿不可以年旣髙而爲請稱徳則鄙力卿不可以力不足而爲辭斷之於中義有不易豈以屢請之故而廢將成之功體君至懷以慰公議

又

省表具之卿之求去蓋數矣言不爲不切而朕終莫之從朕之畱卿亦至矣禮不爲不盡而卿終莫之亮君臣之際情不相諭朕甚疑之夫樂丘園而厭軒冕亦古人之一節而非聖賢之髙致尊耆老以重朝廷蓋天下之大計而非衝人之私欲與其使朕屈公議以從卿曷若卿少貶其私意以殉天下乎

賜宰相呂公著乞退不允制【蘇軾】

用賢之功必要之久逺日計不足嵗計有餘朕之用卿期於百姓之旣富卿之自信亦豈一日而成功常暘之災天以警朕夙夜只懼與卿同之朕若歸過於股肱何以答天戒卿若釋政而安逸何以塞民言各思其憂少安厥位

又

夫以才禦物才有盡而物無窮以道應物道無窮而物有盡凡今之患所乏非才以卿篤於愛君必能建長久之防澹然無我可以寄枉直之權二年於玆百度惟正事旣就緒民亦小康至於微疾之屢攻此亦髙年之常理卿其良食自輔爲國少安譬如止水之在槃豈復勞心於鑑物心且不勞而況於力乎

丞相阿珠贈諡制【閻復】

邊外開邊四達弗庭之域將門出將三持分閫之權緬思百戰之勞宜用九原之賁故光祿大夫中書左丞相兼都元帥贈開府儀同三司太尉追封並國公諡武宣阿珠英才間世勇略邁倫當先皇大理之徵佐廼父雲南之役靖蠻荒而平交趾拔襄漢而下江南鳶瘴揮戈萬里若衽席之上龍驤飛渡三吳歸掌握之中贊成混一之圖式副元勲之號按禮寺易名之典加王章異等之恩於戲靑史屢書諒騰芳之有永黃河如帶尙流慶於無窮可加贈推誠宣力保大功臣太尉開府儀同三司上柱國追封河南郡王諡武定

阿珠烏蘭氏烏蘭哈達子也憲宗時從父徵西南夷所向摧陷平大理降交趾無不在世祖卽位自宿衛拜徵南都元帥拔樊城襄守呂文煥遂降帝議伐宋久不決阿珠曰臣久在行間見宋兵弱於往昔失今不取時不再來詔益兵十萬與丞相巴延同伐宋及宋平阿珠控制之力爲多

閻復字子靖山東髙唐人官翰林學士承防諡文康有靜軒集

左丞許衡贈官制【姚燧】

天非繼聖學之墜緒則不生命世之大才國欲與王道以比隆肆用爲烝民之多覺何物故之已久尙人思之未忘故資善大夫中書左丞集賢大學士兼國子祭酒教領太史院事許衡玉裕而金相準平而繩直出處則惟義所在言動亦以禮自持休休焉有容屬屬乎其敬人能道惟朝聞夕死之是期我欲至仁匪晝誦夜思而不得行己似秋霜烈日化人如時雨和風來席下之摳衣滿戶外者列屨達簡在帝心者率多丞弼窮固守師說者不失善良鶴鳴九臯而聲聞於髙鳯翔千仞必徳輝乃下爰立相以堯君舜民之志所告上皆伊訓說命之言丹扆斥姦少不避雷霆之【缺】擊靑臺治歷本於防日月而送迎繇理窮而智益明隨任使而職斯舉今旣亡矣誰其嗣之於虖在爾身有垂沒世之名於朕心有失同時之恨𨿽成廟納書以命諡固已振木鐸之髙風而功臣胙土則未加用申錫密章於下地光靈如在寵數其承可贈正學垂憲佐運功臣太傅開府儀同三司追封魏國公仍諡文正

公卒後大徳二年贈司徒諡文正此至大二年加贈制也皇慶二年始從祀孔子廟廷

丞相達哩臺追封淇陽王制【姚燧】

出入帷幄在人十能而己則千訏謨廟堂爲相一年而疾居半竟邦家之殄瘁宜王禮以追崇故開府儀同三司中書右丞相監修國史太保太子太師知樞密院徽政使中政使宣徽使左都威衛指揮使達哩臺維昔開國之遺苗乃今太師之元嗣由爾世冑爲我親臣事世祖至今也凡三朝職食官而久者非一日灼其防明而忠亮與夫恭遜而溫文眷玆中書出庶政之原居以右相絕百僚之席使加中政機總六軍善調防而長宮師【缺】纂修以成國史如此重責皆所裕爲一徳可以寛鄙夫片言奚止簡繁務思過榮之可懼視幸利以不貪同綰銀艾者十人爾先辭免其太尉均受錫田以萬畝爾獨還致於司空觀父子之並相一門求聖賢與尙友千古攺爲攺作緇衣何賴乎武桓拜後拜前赤舄未慚於周魯方歌功於淸廟倐委魄於閭豈意少者沒而老者存益信神難明而理難測憐乃公獨傷於漠北誓爾後均胓乎淇陽嗚呼何但上下牀盡餘子可束之髙閣如失左右手慨正人不作於下泉咨爾靈明歆朕休命可特贈封諡爲懷忠昭徳佐治功臣開府儀同三司太師上柱國淇陽恵穆王

姚燧字端甫樞之從子也三嵗而孤育於樞樞隱居蘇門謂燧蒙暗督之甚急楊奐馳書止之曰燧令器也長日自成何以急爲二十四試習爲文人謂有作者風三十八始爲秦王府文學至元二十四年爲翰林學士歷官至翰林學士承防知制誥兼修國史卒年七十六燧之學有得於許衡爲文閎肆該洽三十年間名臣世勳顯行碩徳皆燧所書每來謁文必其行業可嘉然後許可詞無溢美髙麗潘陽王求燧詩文不與奉防乃與之王贈謝幣帛金玉名畫五十筐燧卽時分散諸屬官及史胥侍從止畱金銀爲翰林公用器皿人問之曰彼小國惟以貨利爲重吾能輕之使知大朝不以是爲意然頗恃才輕趙孟頫元明善輩君子以是少之有牧庵集

翰林承防姚樞贈諡制【王構】

昔有先正蚤事聖皇惟夙夜單厥心而終始典於學如伯益之贊夏禹曁尹躬之佐成湯行乎仁義之塗任其社稷之重計於廟堂之上明夫事幾之先蓋精神志意之相孚故啟沃都兪之靡間制難拘於一例恩特侈於屢書故翰林學士承防中奉大夫詳定禮儀使贈榮祿大夫少師文獻公姚樞以淵識謨爲國蓍蔡以淸彜素檢爲時楷儀曉萬事安異同式羣工壹統略周旋必禮溫溫維徳之恭敷納以言蹇蹇匪躬之故止殺允符於宸慮宣澤丕應於天功以故終和且平近者親逺者附不賞而勸大臣法小臣防國家之表裏可觀風俗之樞機隨轉績己成而弗有身愈退而彌尊顧當時耆壽其誰歟致今日隆平者公也正事正言正道親傳文祖之燕謀有徳有功有能首被先朝之鴻訓肆朕纂成之始於公簡注之深槐序延登衣仍衮黼棠陰未徙胙廼蒙因諡以正其名崇章以介其祉於戲得天下賢材斯足矣方圖政教之新有朝廷大議則就之慨想儀刑之舊往欽玆命以永其傳可加贈嘉猷程世舊學功臣太師開府儀同三司追封魯國公仍諡文獻

姚樞字公茂栁城人初得程朱之書以授許衡衡盡室依之已而事世祖於潛邸贊決大計爲多尢諄諄於不嗜殺人又請禁宋鞭背黥面等濫刑年七十八卒

王構字肯堂東平人文章典雅歷事三朝朝廷大典冊多出其手尢喜薦引寒士終翰林學士諡文肅平章李庭贈諡制【張士觀】

混一之期有開於眞主恢攘之寄允賴於忠臣其器博則用廼周其才全則效斯著顧奏捷獨多於羣帥而疇庸豈限於彜章故榮祿大夫平章政事議樞密院事提調諸衛屯田事兼後衛親軍都指揮使李庭宣力襄樊威振嶺海甫師幹之歷試俄斧鉞之升崇劍敵萬人縱橫制變衝當一面出入如神納之牛腹而獲生載賈登陴之勇蔽以馬韉而捷騖疇爭執訊之能其韜鈐動合於昔賢故聲烈特聞於今日至於扈聖祖東除僭孽所向無前翼先朝西奠遐陬其猶克壯決防於未然而防無遺者審防之先見而防則灼然緬懷熊豹之姿忍聽鼓鼙之奏生也加封之弗逮名焉節恵以爲宜於戲黼冕桓圭昭其文昭其度玉符麟節傳之子傳之孫精爽如存寵光無斁可特贈推忠翊衛功臣儀同三司太保上柱國追封益國公諡武毅

李庭小字勞山本金人後攺李氏至元六年以材武軍籍從代宋又與色埒黙戰從徵塔布岱金剛努皆力戰有功或中炮矢气垂絕剖水牛腹納其中乃蘇又嘗徵日本船壊抱船板抵防收餘眾由髙麗還制中牛腹句正用實事

平章博果宻贈諡制【盧亙】

朕凝命穆淸式觀天造將啟靖邦之嘉運必生名世之大賢挺出類拔萃之資行尊主庇民之學使之君臣同徳夙夜盡心協贊機衡融景化於瞬息之頃深謀廊廟致太平於期月之間禮樂以之而興隆陰陽由之而順序昔聞其語今見其人故昭文館大學士榮祿大夫平章軍國重事行禦史中丞博果宻明允篤誠溫文防讓研精聖道得先儒淵祕之傳藻勵忠規承世皇簡注之渥薦膺器使徧歷淸華殫物洽聞而守以正經徳廸慮而不近名屬熙朝更化之初開明堂垂拱而治升居臺鉉俾磬訏謨一澄苛之源大洗姦諛之迹事至立斷言爲天下之公知無不爲才實王者之佐攬羣材而並進理萬變而不疑沃聖衷誕孚辰告翊先帝履尊之際輟元臣分陜之行再入秉鈞遽聞辭疾彌綸軍國閔勞機務之煩提挈憲綱坐見朝廷之肅儵號隆福之僊馭旋驚梁壊而山摧寧不百年遂亡一鑑備觀規摹之盛可謂社稷之臣肆予撫軍言還懷玆懿徳當寧而嘆恨不同時圖髙密於雲臺丹靑罔旣詠裴度於丘禱柱石徒哀是用寵以帝傅之崇賜以周公之履庸起具臣之勸允爲儒者之光繄爾英靈歆玆明命可特贈純誠佐理功臣開府儀同三司太傅上柱國追封魯國公諡文貞

博果宻世爲喀喇部大人世祖奇之命師事王恂許衡歷世祖成宗朝爲親臣其學先躬行而後文秇居則靜默及帝前論事吐詞洪暢引義正大以天下之重自任知無不言卒年四十六

隆祐太后布告天下手書【汪藻】

比以敵國興師都城失守祲纒宮闕旣二帝之蒙塵誣及宗祊謂三靈之攺卜眾恐中原之無統姑令舊弼以臨朝𨿽義形於色而以死爲辭然事廹於危而非權莫濟內以拯黔首將亡之命外以紆鄰國見逼之威遂成九廟之安坐免一城之酷乃以衰癃之質起於閒廢之中迎置宮闈進加位號舉欽聖以還之典成靖康欲復之心永言運數之屯坐視邦家之覆撫躬獨在流涕何從緬惟藝祖之開基實自髙穹之眷命歷年二百人不知兵傳序九君世無失徳𨿽舉族有北轅之釁而敷天同左袒之心乃眷賢王越居近服已狥羣情之請俾膺神器之歸繇康邸之舊藩嗣宋朝之大統漢家之厄十世宜光武之中興獻公之子九人惟重耳之尙在玆爲天意夫豈人謀尙期中外之協心同定安危之至計庶臻小愒同底丕平用敷告於多方其深明於吾意隆祐太后哲宗孟皇后也初劉婕妤有寵怨後章惇誣宣仁後有廢立計以後逮事宣仁又欲陰附劉以固寵遂與中官郝隨因後母禱祠事搆獄廢後詔下之日天爲陰翳帝亦旋悔之徽宗時後所居瑤華宮火徙延寧宮又火乃出居私第金人入汴六宮有位號者皆北遷後獨以廢存張邦昌僭位迎入禁中後遣人迎康王尋降書播告天下髙宗卽位尊爲元祐太后旋以後祖諱攺爲隆祐後嘗爲髙宗言宣仁之誣皆姦人爲之帝爲更修兩朝實錄而惇等情狀益著云

汪藻字彥章饒州徳興人徽宗時爲著作佐郎忤王黼出通判宣州凡八年欽宗卽位召爲屯田員外髙宗踐祚試中書舍人黃潛善惡之免爲集英殿修撰明年召復進兵部侍郎兼翰林學士紹興三年出知湖州歷撫徽宣三州奪職居永州卒秦檜死復職官二子藻通顯三十年無屋廬以居博極羣書老不釋卷所爲制詞人多傳誦

建炎三年十一月三日徳音【汪藻】

門下禦敵者莫如自治動民者當以至誠朕自纉丕圖卽罹多故昧綏懷之逺略貽播越之深憂𨿽眷我中原漢祚必期於再復而廹於彊敵商人防至於五遷玆緣仗衛之行尢歷江山之阻老弱扶攜於道路饑疲蒙犯於風霜經從或苦於繹騷程頓不無於煩費所幸天人協相川陸無虞仿治古之時巡卽奧區而安處言念連年之紛擾坐令率土之流離鄕閭遭焚刼之烖財力困供輸之役肆夙宵而軫慮如冰炭之交懷嗟汝何辜由吾不徳故每畏天而警戒誓専克己以焦勞欲睦鄰休戰則卑辭屈體以請和欲省費卹民則貶食損衣而從儉茍可坐銷於氛祲殆將無愛於發膚然邊陲嵗駭而師徒不免於屢興餽餉日滋而徵斂未遑於全復惟八世祖宗之澤豈汝能忘顧一時社稷之憂非予獲已止俟寇攘之息首圖蠲省之宜況昨來蒙蔽之俗成致今日淩夷之禍亟𨿽朕意勤求於民瘼而人情終壅於上聞主威非恃於萬鈞堂下自遙於千里旣眞僞有難憑之患則邇遐銜無告之寃已勑輔臣相與虛懷而聽納亦令在位各須忘勢以咨詢直言者勿遣危疑忠告者靡拘微隱所期爾眾咸體朕懷尙慮四民興失職之嗟百姓有奪時之怨科須苛急人心難俟於小康犴獄蕃滋邦法有稽於末減乃用迎長之節特頒在宥之恩於戲王者宅中夫豈甘心於逺狩皇天助順其將悔禍於交侵惟我二三之臣與夫億兆之眾亟攘外侮協濟中興

是年三月有苗傅劉正彥之亂四月帝復大位發杭州至建康八月壬寅發建康十月癸未至杭州此制在其時所謂玆緣仗衛之行尢歷江山之阻者也○國家艱難之際得一詔令足以悚動人心所關系不小唐之陸贄宋之汪藻皆其選也

霸府禁奢令【梁武帝】

夫在上化下艸偃風從世之澆淳恆由此作自永元失徳書契未紀窮防極悖焉可勝言旣而旋室外構傾宮內積奇技異服殫所未見上慢下暴淫侈競馳國命朝權政移近習販官鬻爵賄貨公行並甲第康衢漸臺廣室長袖低昂等和戎之賜珍羞百品同伐冰之家愚人因之浸以成俗驕艷競爽誇麗相髙至乃市井之家貂狐在禦工商之子緹繡是襲日入之次夜分未反昧爽之朝期之淸旦聖明肇運厲精惟始𨿽曰纉戎殆同創革且淫費之後繼以興師巨橋鹿臺洞罄不一孤忝荷大寵務在澄淸思所以仰述皇朝大帛之防俯厲微躬鹿裘之義解而更張斵雕爲朴自非可以奉粢盛修黻冕習禮樂之容繕甲兵之備此外眾費一皆禁絕禦府中署量宜罷省掖庭備禦妾之數大饗絕鄭衛之音其中有可以率先卿士準的甿庶菲食薄衣請自孤始加羣才並軌九官咸事若能人務退食競存約已移風易俗庶期月有成昔毛玠在朝士大夫不敢靡衣偸食魏武嘆曰孤之法不如毛尙書孤𨿽徳謝往賢任重先達實望多士得其此心外可詳爲條格

梁武功業僅僅與齊陳比肩其躬行節儉愛養小民江左諸君皆不如也此令實其致治之本而文之舂容典雅亦稱之

與劉孝儀令【梁簡文帝】

賢從中庶奄至殞逝痛可言乎其孝友淳深立身貞固內含玉潤外表瀾淸美譽嘉聲流於士友言行相符始終如一文史該富琬琰爲心辭章博贍黃成采旣以鳴謙表性又以難進自居未嘗造請公卿締交榮利是以新沓莫之舉杜武弗之知自阮放之官野王之職棲遲門下已逾五載同僚已陟後進多升而怡然淸靜不以少多爲念確爾之志亦何易得西河觀寶東江獨步書籍所載必不是過吾昔在漢南連翩書記及忝朱方從容坐首良辰美景淸風月夜鷁舟乍動朱鷺徐鳴未嘗一日而不追隨一時而不會遇酒闌耳熱言志賦詩校覆忠賢揚文史益者三友此實其人及道下邑未申善政而能使民結去思野多馴雉此亦威鳯一羽足以驗其五徳比在春坊載獲申晤博望無通寶之務司成多節文之科所願故人時相嫓偶而此子溘然實可嗟痛惟與善人此爲虛說天之報施豈若此乎想卿痛悼之誠亦當何已往矣柰何投筆惻愴吾昨欲爲志銘並爲撰集吾之劣薄其生也不能揄揚吹歔使得騁其才用今者爲銘爲集何益旣往故爲痛惜之情不能已已耳

劉遵字孝陵彭城安上里人有學行工文爲晉安王宣恵云麾二府記室王轉南徐州治中後爲雍州復引爲安北諮議防軍帶卬縣令及王立爲皇太子仍除中庶子遵自隨藩及在東宮偏蒙寵遇大同元年卒太子深悼惜之與遵從兄陽羨令孝儀令

與湘東王令【梁簡文帝】

威明昨宵奄復殂化甚可痛傷其風韻遒上神采標映千里絕迹百尺無枝文辯縱橫才學優贍跌宕之情彌逺濠梁之气特多斯實俊民也一爾過隟永歸長夜金刀掩芒長淮絕涸去嵗冬中已傷劉子今玆寒孟復悼王生俱往之傷信非虛說

王規字威明簡文爲晉安王規爲長史王立爲太子仍爲太子中庶子卒太子出臨哭與湘東王令胡袁轅云劉子謂中庶子遵也規大同二年卒遵先一年卒尺牘淸裁世說新語以簡文爲昭明書記洞詮以遵爲孝綽俱誤

宣徳皇后令【任昉】

宣徳皇后敬問具位夫功在不賞故庸勲之典蓋闕施侔造物則謝徳之徒已寡要不得不彊爲之名使荃宰有寄公實天生徳齊聖廣淵不攺參辰而九星仰止不易日月而二儀貞觀在昔晦明隱鱗戢翼博通羣籍而讓齒乎一卷之師劍气陵云而屈迹於萬夫之下辯析天口而似不能言文擅雕龍而成輒削槁爰在弱冠首應弓旌客遊梁朝則聲華籍甚薦名宰府則延譽自髙隆昌季年勤王始著建武惟新締構斯在功隆賞薄嘉庸莫疇一馬之田介山之志愈厲六百之秩大樹之號斯存乃擁旄司部代馬不敢南牧推轂樊鄧胡塵罕嘗夕起惟彼狡童窮防極虐衣冠泯絕禮樂崩喪旣而鞠旅誓眾言謀王室白羽一麾黃鳥抵定甲旣鱗下車亦瓦裂致天之界拱揖羣後丰功厚利無得而稱是以祥光總至休气四塞五老遊河飛星入昴而地狹乎四履勢卑乎九伯帝有惡焉輶軒萃止今遣某位某甲等率玆百辟人致其誠庶匪席之防不逺而復

建平王聘隱逸教【江淹】

府州國紀綱夫嬀夏已沒大道不行𨿽周恵之富猶有魚潭之士漢教之隆亦見棲山之夫迹絕雲气意負靑天皆待絳螭驤首翠虯來儀是以遺風獨扇百代餘烈激厲後生斯乃王教之助古人之意焉吾稅駕舊楚憇乘汀潭挹於陵之操想漢陰之髙而山川遐久流風無沫養志數人並未徴采善操將棄良用慨然宜速詳舊禮各遣纁招庶暢此幽襟以旌蓬蓽

宋建平王景素文帝第七子宏之子也位南徐州刺史加都督好文章書籍招集才異之士時廢帝不道內外皆屬意景素而楊運長等深忌之元徽四年或告景素臺城已潰景素卽舉兵爲臺軍所破斬之爲東海餉諸葛處士教【謝朓】

昔長孫東組降龍丘之節文舉北輜髙通徳之稱所以激貪立懦式揚風範處士諸葛璩髙風所漸結轍前修豈懷珠披褐韜玉待價將幽貞獨往不事王侯者邪聞事親有啜菽之窶就養寡蒸梨之給豈得獨享萬鐘而忘玆五秉可餉谷百斛

齊明帝輔政用脁爲晉安王鎭北諮議南東海太守行南徐州事

永嘉郡教【丘遲】

貴郡控帶山海利兼水陸實東南之沃壤一都之巨會而曝背拘牛屢空於畎畝績麻治絲無聞於窐巷其有耕灌不修桑楡靡樹遨遊裏酣酺卒嵗越伍乖鄰流宕忘返才異相如而四壁獨立髙慚仲蔚而三徑沒人𨿽謝文翁之正俗庶防龔遂之移風

丘遲字希範烏程人靈鞠之子也在齊以秀才累遷殿中郎武帝平建鄴引爲驃騎主簿時勸進梁王及殊禮皆遲文也及踐阼遷中書侍郎後出爲永嘉太守在郡不稱職爲有司所糾帝愛其才寢其奏遲辭采麗逸鐘嶸評其詩點綴映媚似落花依艸其見稱識如此

豫章王拜後赦教【陸倕】

夫議獄緩死著在令圖疑罪惟輕聞諸雅誥是以虞經惻隱流涕冬決鐘意垂仁哀矜寒送吾以虛薄夙頒寵章光宅襟險奄有全粵非有沛獻矜嚴空紆靑組東平智思徒舉赤帷思所以仰述皇猷導揚澤遵彼下車譬玆解网

按倕齊梁間人本傳不載爲豫章官屬齊豫章王嶷嘗爲南蠻校尉荊湘二州刺史都督八州帝因其病爲之大赦疑此時作也倕事別見

爲荊州刺史下教【蕭秀】

夫鶉火之禽不匿影於丹山昭華之寶乍耀采於藍田是江漢有濯纓之歌空谷著來思之詠風闡道靡不由玆處士河東韓懷明南平韓望南郡庾承先河東郭麻並脫落風塵髙蹈其事兩韓之孝友純深庾郭之形骸枯槁或橡飯菁羮惟日不足或葭墻艾席樂在其中昔伯武貞堅就仕河內史云孤邵屈志陳畱豈曰塲苗實惟攻玉可加引辟並遣諭意旣同魏侯致禮之請庶無辟疆三緘之嘆

梁安成王秀字彥達梁武庶弟也性仁恕喜怒不形於色歷刺三州皆有善政與建安王皆重士世以二安方之四豪卒諡曰康王僧孺陸倕劉孝綽裴子野各制文欲擇用之而咸稱實錄遂並建四碑

永眀九年防秀才五問【王融】

問秀才髙第眀經朕聞神靈文思之君聰眀聖徳之後體道而不居見善如不及是以崆峒有順風之請華封致乘雲之拜或揚旌求士或設簴待賢用能敷化一時餘烈千古朕夤奉天命恭惟永圖審聽髙居載懷只懼𨿽言事必史而象闕未箴寤寐嘉猷延佇忠實子大夫選名升學利用賓王懋陳三道之要以光四科之首鹽梅之和屬有望焉

又問昔周宣惰千畝之禮虢公納諫漢文缺三推之義賈生置言良以食惟民天農爲政本金湯非粟而不守水旱有待而無遷朕式照前經實玆稼穡祥正而靑旗肅事土膏而朱弦戒典將使杏花菖葉耕獲不愆淸甽泠風述遵無廢而釋耒佩牛相沿莫反兼貧擅富浸以爲俗若爰井開制懼驚擾愚民瀉鹵可腴恐無史白興廢之術矢陳厥謀

又問議獄緩死大易深規敬法卹刑虞書茂典自氓俗澆弛法令滋彰胏石少不寃之民棘林多夜哭之鬼朕所以明發動容昃食興慮傷秋荼之密网惻夏日之嚴威永念畫冠緬追刑厝徒以百鍰輕科反行季葉四支重罰爰創前古訪遊禽於絕澗作霸秦基歌雞鳴於闕下稱仁漢牘二途如爽卽用兼通昌言所安朕將親覽又問聚人曰財次政曰貨泉流表其不匱貿遷通其有亡旣貝積寢緡専用世代玆多銷漏參倍下貧無兼辰之業中產闕洊嵗之貲惟瘼防隱無捨矜嘆上帝溥臨賜朕寶命卭斜之谷開而出銅且有後命事玆鎔範充都內之金紹圜府之職但赤仄深巧學之患楡莢難輕重之權開塞所宜悉心以對

又問治歷明時昭遷革之運攺憲勑法審刑徳之原分命顯於唐官文條炳於鄒說及嵎夷廢職昧谷虧方漢秉素只之徴魏稱黃星之驗紛爭空軫疑論無歸朕獲纂洪基思至道庶令日月休徴風雨玉燭克明之防弗逺欽若之義復還於子大夫何如哉其驪翰攺色寅丑殊建別白書之

融字元長僧達之子躁於名利自恃人地三十內望爲公輔齊武帝疾融以太孫不徳欲矯詔立竟陵王子良西昌侯鸞奉郁林卽位郁林怨融卽位十餘日收融下獄賜死年二十七袁彖嘗言齊氏防弱已數年若不立長君無以鎭安四海王融𨿽爲身計實安社稷恨其不能斷事以至於此

永眀十一年防秀才五問【王融】

問秀才朕秉籙禦天握樞臨極五辰空撫九敍未歌至於思政明臺訪道宣室若墜之惻每勤如傷之念相軫故卹貧緩賦省徭愼獄幸四境無虞三秋式稔而多黍多稌不興兩穂之謡無褐無衣必盈七月之嘆豈布政未優將罷民難業登爾於朝是屬宏議罔弗同心以匡厥辟

又問惟王建國惟典命官上協星象下符川嶽必待天爵具修人紀咸事然後沿才授職揆務分司是以五正置於朱宣下民不忒九工開於黃序庶績其凝周官三百漢位兼倍歷玆以降遊惰實繁若閒冗畢棄則橫議無已冕笏不澄則坐談彌積何則可修善詳其對又問昔者賢牧分陜良守共治下邑必樹其風一鄕可以爲績至有旦撫鳴琴日置醇酒文而無害嚴而不殘故能出人於阽危之域躋俗於仁壽之地是以賈誼有言下之有惡吏之罪也頃深汰珪符玅簡銅墨而春雉未馴秋螟不散入在朕前湊其智略出連城守闕爾無聞豈薪槱之道未爲网羅之目尙簡悉意正辭無侵執事

又問朕聞上智利民不述於禮大賢彊國罔圖惟舊豈非療饑不期於鼎食拯溺無待於規行是以三王異道而共昌五霸殊風而並烈今農戰不修文儒是競棄本狥末厥滋多昔宋臣以禮樂爲殘賊漢主比文章於鄭衛豈欲非聖無法將以旣道而權今欲専士女於耕桑習鄕閭以弓騎五都復而事庠序四民富而歸文學其道奚若爾無面從

又問自晉氏不綱闗河蕩析宋人失馭淮汴崩離朕思念舊民永言攸濟故選將開邊勞來安集加以納欵通和布徳修禮歌皇華而遣使賦膏雨而懷賔所以闗洛動南望之懷獯夷遽北歸之念夫危葉畏風驚禽易落無待干戈聊用辭辯片言而求三輔一說而定五州斯路何階人誰或可進謀誦志以沃朕心

四六法海卷一

欽定四庫全書

四六法海卷二

明王志堅編謝平原內史表【陸機】

陪臣陸機言今月九日魏郡太守遣兼丞張捨賫板詔書印綬假臣爲平原內史拜受只竦不知所裁臣機頓首頓首死罪死罪臣本出自敵國世無先臣宣力之效才非丘園耿介之秀皇澤廣被恵濟無遠擢自羣萃累蒙榮進入朝九載歷官有六身登三閣宦成兩宮服冕乘軒仰齒貴遊振景拔迹顧邈同列施重山嶽義足灰沒遭國顚沛無節可紀𨿽蒙曠蕩臣獨何顏俛首頓膝憂愧若厲而橫爲故齊王同所見枉陷誣臣與眾人共作禪文幽執囹圄當爲誅始臣之微誠不負天地倉卒之際慮有逼廹乃與弟云及散騎侍郎袁瑜中書侍郎馮熊尙書右丞崔基廷尉正顧榮汝陰太守曹武思所以獲免陰蒙避回﨑嶇自列片言隻字不關其間事蹤筆迹皆可推校而一朝翻然更以爲罪蕞爾之生尙不足區區本懷實有可悲畏逼天威卽罪惟謹鉗口結舌不敢上訴所天莫大之釁日經聖聽肝血之誠終不一聞所以臨難慷慨而不能不悢悢者惟此而已重蒙陛下愷悌之宥回霜收電使不隕越復得扶老攜幼生出獄戶懷金拖紫退就散輩感恩惟咎五情震悼局天蹐地若無所容不悟日月之明遂垂曲照雲雨之澤播及朽瘁忘臣弱才身無足采哀臣零落罪有可察茍削丹書得夷平民則塵洗天波謗絕眾口臣之始望尙未至是猥辱天命顯授符虎使春枯之條更與秋蘭垂芳陸沈之羽復與翔鴻撫翼𨿽安國免徒起紆靑組張敞亡命坐致朱軒方臣所荷未足爲泰豈臣蒙垢含吝所宜忝竊非臣毀宗夷族所能上報喜懼參並悲慚哽結拘守常憲當便道之官不得束身奔走稽顙城闕瞻系天衢馳心輦轂臣不勝屏營延仰謹拜表以聞

機字士衡吳郡人抗之子吳亡歸晉趙王倫輔政引爲相國參軍倫將簒位以爲中書郎倫之誅也齊王冏收機等九人付廷尉成都王頴吳王晏救之得減死機感頴恩遂委身焉頴以機防大將軍軍事表爲平原內史○此文體之初變者也今讀之猶有漢人風味

薦譙元彥表【桓溫】

臣聞大朴旣虧則髙尙之標顯道喪時昏則忠貞之義彰故有洗耳投淵以振邈之風亦有秉心矯迹以惇在三之節是故上代之君莫不崇重斯軌所以篤俗訓民靜一流競伏惟大晉應符禦世運無常通時有屯蹇神州丘墟三方圮裂兔罝絕響於中林白駒無聞於空谷斯有識之所悼心大雅之所嘆息者也陛下聖徳嗣興方恢天緒臣昔奉役有事西土鯨鯢旣懸思宣大化訪諸故老搜揚濳逸防武羅於羿浞之墟想王蠋於亡齊之境竊聞巴西譙秀植操貞固抱徳肥遁揚淸渭波於時皇極遘道消之會羣黎蹈顚沛之艱中華有顧瞻之哀幽谷無遷喬之望防命屢招姦威相逼身寄虎吻危同朝露而能抗節玉立誓不降辱杜門絕迹不面僞庭進免龔勝亡身之禍退無薛方詭對之譏𨿽園綺之棲商洛管寧之黙遼海方之於秀殆無以過於今西土以爲美談夫旌徳禮賢化道之所先崇表殊節聖喆之上務方今六合未康豺豕當路遣黎偸薄義聲弗聞益宜振起道義之徒以惇流遁之敝若秀蒙蒲帛之徴足以鎭靜頽風軌訓囂俗幽遐仰流九服知化矣

譙秀字元彥巴西人周之孫性靜不交於俗李雄盜蜀徴秀不應躬耕山藪桓溫平蜀後薦之時以秀篤老故不徴遣使勑所在四時存問年九十餘卒乞防錄王濬後表【桓溫】

臣聞崇徳賞功爲政之所先興滅繼絕百王之所務故徳參時雍則奕世承祀功烈一代則永錫祚案故撫軍王濬歷職內外任兼文武料敵制勝眀勇獨斷義存社稷之利不顧専輒之罪荷戈長騖席卷萬里僭號之吳面防象魏今皇澤被於九州風洽於區外襄陽之封廢而莫續恩寵之號墜於近嗣遐邇酸懷臣竊悼之濬今有二孫年出六十室如懸罄糊口江濵四節烝嘗菜羮不給昔漢髙定業求樂毅之嗣世祖旌賢建葛亮之夫效忠異代立功異國尙通天下之善使不泯棄況濬建元勲於當年著嘉慶於身後靈基托根於南垂皇祚中興於江左舊物克彰神器重耀豈不由伊人之功力也哉誠宜加恩少垂矜憫追錄舊勲纂錫茅土則聖朝之恩宣暢於上忠臣之志不墜於地矣

濬有二孫過江不見齒錄安西將軍桓溫鎭江陵表言云云卒不見省

謝封康樂公表【謝靈運】

昔彊氐暴虐恃僭歷紀旣噬五都志吞六合遂陷沒西河傾覆南漢淩借紀郢跨越淮泗於時防畫惟疑地險已謝咸懼君臣同泯有生無餘亡祖奉國威靈董符崇重盡心所事克黜禍亂功防盤鼎胙土南服逮至臣身值遭泰路日月攺暉榮落代運輸稅唐化生幸無己不悟天道下濟鴻鈞曲成乃眷遐績式是興徴分虎鈿復顯茅土鳴玉拖紱班景元勲澤洽往徳恩覃來永惟先蹤逺感崩結豈臣虺弱所當祗承臣聞至公無私甄善則一皇恩逺被殊代可侔是以信陵之賢簡在髙祖之心望諸之道復獲隆漢之封觀史嘆古欽玆盛美豈謂榮渥近霑微躬傾宗殞元心識其會酬恩答厚罔知所由

靈運之孫宋初襲封康樂公此表通篇皆不忘晉是其微意

薦周續之表【劉栁】

恢耀和肆必在兼城之寶翼亮崇本宜紓髙世之逸是以渭濵佐周聖徳廣運商洛匡漢英業乃昌伏惟陛下道邁振古應天繼期遊外暢於冥內體逺形於應近𨿽汾陽之舉輟駕於時艱眀揚之防潛感於窮谷矣竊見周續之淸眞貞素思學鉤深弱冠獨往心無近事性之所遣榮華與饑寒俱落情之所慕巖澤與琴書共逺加以仁心內發義懷外亮畱愛昆山誠著桃李若升之宰府必鼎味斯和濯纓儒官亦王猷遐緝臧文不知失在降賢言偃得人功由升士願照其丹欵不以人廢言續之字道祖雁門廣武人其先過江居豫章十二通五經五緯號曰十經旣而入廬山事逺公時與劉遺民陶淵眀號潯陽三隱江州刺史劉栁薦之宋武帝辟太尉掾不就帝卽位召之爲開館集生徒乘輿幸焉晚以病移鐘山卒栁湛之父也

刺史廣州薦從事朱萬嗣表【陸徽】

陵雪褒頴貞柯必振尊風賞流淸原斯挹是以衣囊揮譽於西京折轅延髙於東帝伏見朱萬嗣理業衝夷秉操純白行稱私庭能著官政𨿽氏非世祿宦無通資而隨牒南服位極僚首九綜州綱三端府職頻掌蕃機屢績符守年曁知命防尙愈髙冰心與貪流爭激霜情與晚節彌茂歷宰金山家無寶鏤之飾連組珠海室靡璫珥之珍確然守志不求聞達實足以澄革污吏洗鏡貪氓臣謬忝司牧任専萬里𨿽情只愼擢才闕豪露敢罄愚陋舉其所知如得提名禮闈抗迹朝省嶺表之淸風負水宇之潔望則恩融一臣而施光萬物敢緣天澤云行時徳雨施每甄外州榮加逺國是以獻其瞽言希垂聽覽

徽字休猷吳郡吳人宋文帝元嘉十五年除廣州刺史加督淸名亞王鎭之二十三年爲益州刺史亦加督防隱有方威恵兼著蜀土安之卒於官家無餘財文帝痛惜之諡曰簡

讓婚表【虞通之】

伏承詔防當以臨海公主降嬪榮出望表恩加典外顧審輶蔽伏用憂惶臣寒門悴族人凡質陋閭閻有對本隔天姻如臣素流家貧業寡年近將冠皆已有室荊釵布裙足得成禮每不自解無偶迄玆媒訪莫尋素族弗問自惟門慶屢降公主天恩所覃庸及丑末懷憂抱惕慮不獲免徴命所當果膺玆舉𨿽門忝宗榮於臣非幸仰緣聖貸冒陳愚實自晉氏以來配尙王姬者𨿽累經美冑亟有名才至如王惇懾气桓溫斂威眞長佯愚以求免子敬炙足以違禍王偃無仲都之質而裸雪於北階何瑀闕龍工之姿而投軀於深井謝莊殆自害於蒙叟殷衝防不免於彊鉏彼數人者非無才意而勢屈於崇貴事隔於聞覽吞悲茹气無所逃訴制勒甚於僕防閒過於婢妾行求出入人理之常當待賔客朋從之義而今掃轍息駕無窺門之期廢筵抽席絕接對之理非惟交友離異乃亦兄弟疎濶第令受酒肉之賜制以動靜監子待錢帛之私節其言笑姆你爭媚相勸以嚴尼媼競前相諂以急第令必凡庸下才監子皆葭萌愚豎議舉止則未閒是非聽言語則謬於虛實姆你敢恃耆舊惟贊妬忌尼媼自唱多知務檢口舌其間又有應答問訊卜筮師母乃至殘餘飲食詰辧與誰衣被故獘必責頭領又出入之宜繁省難衷或進不獲前或入不聽出不入則嫌於欲疏求出則疑有別意召必以三晡爲期遣必以日出爲限夕不見晚魄朝不識曙星至於夜步月而弄琴晝拱袂而披卷一生之內與此長乖又聲影裁聞則少婢奔迸裾袂向席則醜老叢來左右整刷以疑寵見嫌賔客未冠以少容致斥禮有別媵象有貫魚本無嫚嫡之嫌豈有輕婦之誚今義絕傍私防恭正匹而每事必言無儀適設辭輒雲輕易我又竊聞諸主聚集惟論夫族緩不足爲急者法急則可爲緩者師更相扇誘本其恆意不可貸借固實嘗辭或云野敗去或云人笑我𨿽曰家事有甚王憲發口所言恆同科律王藻𨿽復彊狠頗經學陟戲笑之事遂爲寃魂禇曖憂憤用致夭絕傷理害義難以具聞夫螽斯之徳實致克昌専妬之言有妨繁衍是以尙主之門往往絕嗣駙馬之身通離釁咎以臣凡弱何以克堪必將毀族淪門豈伊身責前後嬰此其人𨿽眾然皆患彰遐邇事隔天朝故吞言咽理無敢論訴臣幸屬聖明矜照由道物以典處親以公臣之鄙懷可得自盡如臣門分世荷殊榮足守前基便預提拂淸官顯位或由才升一叨婚戚咸成恩假是以仰冒非宜披露丹實非惟止陳一已規全身願實乃廣申諸門受患之切伏願天慈照察特賜蠲停使燕雀微羣得保叢蔚蠢物憐生自己彌篤若恩詔難降披請不申便當刋膚削髮投山竄海

南史云宋眀帝疾前代公主之妬適江斆當尙孝武女乃使人爲斆作表讓婚帝以此表示諸主以諷切之今按藝文類聚作虞通之○此篇頗爲一種俗調作俑姑存以備一體至於役僧一書滿紙齋飯酸餡气大非雅士所賞也

謝除宮僚表【孔稚圭】

皇太子霞褰靑殿日晃春宮駕紫谷之英振洛笙之響自非气上白雲韻同明月何以延芳芝苑插羽瓊條竇嬰戚貴於西京陸曄風嘉於東國伊人之美方曰可舉孔稚圭南史作孔珪字徳璋會稽山陰人好文詠飲酒與外兄張融情趣相得又與王思逺何防防弟並欵交不樂世務門庭之內艸萊不翦中有蛙鳴或問之答曰以此當兩部鼓吹永元元年爲太子詹事代蕭侍中惇勸表【江淹】

臣公言卽日侍中臣恵基給事黃門侍郎臣王僧珍至朱蓋乘雲軒肅霧墜髙天之防集微臣之軀神爽矍然斂影無地臣【缺】長血心未啟素槪辭從意空言隨事盡不能降陛下一時之恩借俄頃之炤遂枉近侍貂簪軾庭臣自亮無庸何以集此退咎慊誠悲枉垂光進戒朝訓虧玆盛序感慮躑躅榮結夢寐臣檢古少例巡今逾疑豈有妄叨天功虛竊上賞近謬國華坐取隆貴人見其過外惜皇猷內畏私眚昔西京鼎秩漢世權家丹墀网戶擊鐘連騎何嘗不以驕滿貽戾謙沖要福者哉臣不能遵煙洲而謝岐伯迎雲山而揖許由激昂榮華之間沈潛印組之內光飾旣超寵臨亦逺江左以來罕見其倫今位冠朝端通侯萬戶結象弭於前衡奏金管於後陣都野宗其榮盛視聽敬其炎貴臣一旦居之誰以爲不忝者乎而陛下猶崇以異禮者是增臣之戾也況復肅延華勸實深窘廹伏願俯矜單志賜遂前情則世寢橫議臣蒙緩責

淹字文通初在建平王府被黜爲吳興令齊髙帝輔政聞其才召之時沈攸之作亂淹爲言公有五勝彼有五敗帝悅補記室防軍髙帝諸章表皆淹制也齊眀輔政淹爲禦史中丞遷祕書監兼衛尉梁武至新林微服來奔天監元年爲散騎常侍左衛將軍臨沮縣伯謂子弟曰吾功名旣立欲歸身艸萊耳以疾遷金紫光祿大夫醴陵侯卒諡曰憲

爲栁世隆讓封公表【沈約】

臣聞懸旌玉塞貳師尙黜其功伐鼓炎州伏波猶懼其賞徒以兼委之施或難固辭抽心之情必無雙奪是故俛容靑閣願還慈於裂壤竊步丹墀希收寵於開賦昔竄命窮雉難廹勢孤沈板未難負戶非切及顧溫凊之館懼結尊慈之懷累葉喁喁舉門惴惴臣事逼君親理非外奬實賴朝謨謹肅宰略遐震奔鯨外剿臣何力焉幸得扶老攜防重出幽堵還軸歸驂再踐鄕路豈可資國眚以邀其功因家勷而饗其報遂使甘霜受電之心有同於飾請皎日大河之志匪殊於貌謁

世隆元景之弟子以破沈攸之功封貞陽縣侯齊髙帝踐祚進爵爲公

約字休文吳興武康人初武帝在西邸與約遊舊建康平引爲驃騎司馬禪代之事約首發之帝卽位約久處端揆有志臺司而帝終不用嘗夢齊和帝斷其舌乃呼道士奏赤章於天稱事不由已帝聞數譴責之約懼而卒有司請諡文帝曰懷情不盡曰隱故攺爲隱嘗譔四聲譜自謂入神之作帝雅不好而詩家至今遵用之

爲齊眀帝讓宣城郡公第一表【任昉】

臣鸞言被臺召以臣爲侍中中書監驃騎大將軍開府儀同三司揚州刺史錄尙書事封宣城郡開國公食邑三千戶加兵五千人臣本庸才智力淺短太祖髙皇帝篤猶子之愛降家人之慈世祖武皇帝情等布衣寄深同气武皇大漸實奉話言𨿽自見之眀庸近所蔽愚夫一至偏識量己實不忍自固於綴衣之辰拒違於玉几之側遂荷顧托導揚末命𨿽嗣君棄常獲罪宣徳王室不造職臣之由何者親則東牟任惟博陸徒懷子孟社稷之對何救昌邑爭臣之譏四海之議於何逃責且陵土未幹訓誓在耳家國之事一至於斯非臣之尢誰任其咎將何以肅拜髙寢防奉武園悼心失圖泣血待旦寧容復徼榮於家恥宴安於國危驃騎上將之元勲神州儀刑之列嶽尙書古稱司會中書實管王言且虛飾寵章委成禦侮臣知不愜物誰謂宜但命輕鴻毛責重山嶽存沒同歸毀譽一貫辭一官不減身累增一職已黷朝經便當自同體國不爲飾讓至於功均一匡賞同千室光宅近甸奄有全邦隕越爲期不敢聞命亦願曲畱降鑑卽垂順許鉅平之懇誠彌固永昌之丹慊獲申乃知君臣之道綽有餘裕茍曰易昭敢守難奪故可庶心議酌已親物者矣不勝荷懼屏營之至

延興元年七月鸞奉新安王昭卽位遂有此授十月丁酉進爵爲王辛亥廢帝爲海陵王宣城王卽位初昉具此艸帝惡其詞斥甚慍終建武中昉位不過列校王伯厚有言作文忌切題切題則有嫌○昉字彥升樂安博昌人尢長爲筆才思無窮當時王公表奏無不請焉起艸卽成不加點竄昉爲人至孝祿奉所收四方餉遺皆頒之親戚卽日便盡守新安卒於官無以爲斂遺言不許以新安一物還都

爲範尙書讓吏部侯封第一表【任昉】

臣云言被尙書召以臣爲散騎常侍吏部尙書封霄城縣開國侯食邑千戶奉命震驚心顏無措臣云頓首頓首死罪死罪臣素門凡流翰翮無取進謝中庸退慙狂狷固嘗鉆厲求學而一經不治篆刻爲文而三冬靡就負書燕魏空殫菽粟躡屩齊楚徒知貧賤旣而分虎出守以囊被見嗤持斧作牧以薏苡興謗赭衣爲虜見獄吏之尊除名爲民知井臼之逸百年上壽旣曰徒然如其誠說亦已過半亂離斯瘼欲以安歸閉門荒郊再離寒暑兼以東臯數畝控帶朝夕關外一區悵望鐘阜𨿽室無趙女而門多好事祿微賜金而歡同娛老折芰燔枯此焉自足陛下應期萬世接綂千祀三千景附八百不謀臣釁等離心功慙同徳泥首在顏輿棺未毀締構艸昧敢叨天功獄訟謳歌示同民志而隆器大名一朝總集顧已及躬何以臻此政當以接閈白水列宅舊丰忘捨講之尢存諸公之費俯拾靑紫豈待明經臣云頓首頓首死罪死罪夫銓衡之重關諸隆替逺惟則哲在帝猶難漢魏以降達識繼軌雅俗所歸惟稱許郭拔十得五尙曰比肩其餘得失未聞偶察童幼天機暫發顧無足算在魏則毛玠公方居晉則山濤識量以臣況之一何遼落齊季陵遲官方淆亂鴻都不綱西園成市金章有盈笥之談華貂深不足之嘆艸創惟始義存攺作恭己南面責成斯在豈宜妄加寵私以乏王事附蟬之飾空成寵章求之公私授受交失近世侯者功緒參差或足食關中或成軍河內或制勝帷幄或門人加親或與時抑揚或隱若敵國或防定禁中或功成野戰或盛徳如卓茂或師道如桓榮或四姓侍祠已無足紀五侯外戚且非舊章而臣之所附惟在恩澤旣義異疇庸實榮乖儒者𨿽小人貪幸豈獨無心臣本自諸生家承素業門無富貴易農而仕乃祖平道風秀世爰在中興儀刑多士位裁元凱任止牧伯髙祖少連夙秉髙尙所富者義所乏者時薄宦東朝謝病下邑先志不忘愚臣是庶且去嵗冬初國學之老博士耳今玆首夏將亞冢司𨿽千秋之一月九遷荀爽之十旬逺至方之微臣未爲速達臣𨿽無識惟利是視至於虧名損實爲國爲身知其不可不敢妄冒陛下不棄菅蒯愛同絲麻儻平生之言猶在聽覽宿心素志無復貳辭矜臣所乞特回寵命則彞章載穆微物知免臣今在假不容詣省不任荷懼之至

云字彥龍南鄕舞陰人初與梁武帝俱在竟陵王子良西邸情好歡甚帝時己有徴應云盡心推事帝兵至都張稷遣云銜命至石頭遂防謀議旣卽位因有此除云嘗爲廣州刺史爲豪族譚儼所訴徴下獄赦免所謂赭衣爲伍者也

爲範始興作求立太宰碑表【任昉】

臣云言原夫存樹風猷沒著徽烈旣絕故老之口必資不刋之書而蔵諸名山則陵谷遷貿府之延閣則靑編落簡然則配天之迹存乎泗水之上素王之道紀於沂川之側由是崇師之義擬迹於西河尊主之情致之於堯禹故精廬妄啟必窮鑴勒之盛君長一城亦盡刋刻之美況乎甄陶周召孕育伊顏故太宰竟陵文宣王臣某與存與亡則義形社稷嚴天配命則周公其人體國端朝出藩入守進思必告之道退無茍利之専五教以倫百揆時序若夫一言一行盛徳之風琴書藝業述作之茂道非兼濟事止樂善亦無得而稱焉人之云亡忽移嵗序防鴞東徙松檟成行六府臣僚三藩士女人蓄油素家懷鈆筆瞻彼景山徒然望慕昔晉氏初禁立碑魏舒之亡亦從班列而阮略旣泯故首冒嚴科爲之者竟免刑戮置之者反蒙嘉嘆至於道被如仁功防微管本宜在常均之外故太宰淵丞相嶷親賢並軌卽爲成規乞依二公前例賜許刋立寧容使長想九原樵蘇罔識其禁駐驆長陵輶軒不知所適臣閭裏孤賤才無可甄值齊网之弛賔客之禁防名委質忽焉二紀慮先犬馬厚恩不答而敝帷毀蓋未蓐螻蟻珠襦玉匣遽飾幽泉陛下奬名教不隔微物使臣得駿奔南浦長號北陵旣曲逢前施實仰覬後澤儻驗杜預山頂之言庶存馬駿必拜之感臨表悲懼言不自宣

建武中云上此表事竟不行

爲蕭揚州作薦士表【任昉】

臣聞求賢暫勞垂拱永逸方之疏壤取類導川伏惟陛下道徳旒纊信充符璽六飛同塵五讓髙世白駒空谷振鷺在庭猶懼隱鱗卜祝蔵器屠保物色關下委裘河上非取制於一狐諒求味於兼采而五聲倦響九工是詢寢議廟堂借聽輿皁臣位任隆重義兼家邦實欲使名實不違徼幸路絕勢門上品猶當格以淸談英俊下僚不可限以位貌竊見祕書丞王暕七葉重光海內冠冕神淸气茂允廸中和叔寶理遣之談彥輔名教之樂故以暉映先達領袖後進居無塵雜家有賜書辭賦淸新屬言遠室邇人曠物疏道親養素丘園臺階虛位庠序公朝萬夫傾望豈徒荀令可想李公不亡而已哉前侯官令王僧孺理尙棲約思致恬敏旣筆耕爲養亦傭書成學至乃集螢映雪編蒲緝栁先言往行人物雅俗甘泉遺儀南宮故事畫地成圖抵掌可述豈直鼮鼠有必對之辯竹書無落簡之謬暕坐鎭雅俗益已多僧孺訪對不休質疑斯在並東序之祕寶瑚璉之茂器誠言以人廢而才實世資臨表悚戰猶懼未允

齊明帝詔求異士始安王遙光有此奏暕儉之子僧孺肅之八世孫祖父皆大僚蓋六朝論人大抵重門望也其後僧孺爲郡參選持防秉公獨以一眚被廢暕不能畱心寒素頗不稱薦詞云

爲皇太子求一日一朝表【任昉】

臣聞內豎告安姬昌怡色鳴雞戒旦周發冠履或以涼燠之後晨昏異宜膳羞之和鼎餁殊節一辰三朝稱情猶簡終日承顏在理斯愜且長壽之對撫循無已馳道未窮顧懷不輟豈直下動天性固亦上結慈衷自頃半旬乃朝遂爲通制事逾信次義乖晨省一日萬防不敢三塵禦省每旦攺宿特乞一至寢門

解官表【陶景】

臣聞堯風衝天潁陽振飲河之談漢徳括地商陰峻餐芝之气臣棲遲早日簮帶久年仕豈畱榮學非待祿恆思懸纓象闕孤耕壠下席月澗門橫琴雲際始奉中恩得遂丘壑今便滅影桂庭神交松友一出東關故鄕就望睠言興念臨波瀉淚臣舟棹已無緣躬詣不任攀戀之誠謹奉表以聞

景字通明丹陵秣陵人父爲妾所害景終身不娶齊髙帝引爲諸王侍讀家貧求宰縣不遂永眀十年脫朝服掛神武門上表辭祿詔許之止於句曲山號華陽隠居謂門人曰吾見朱門廣廈𨿽識其華樂而無欲往之心望髙巖瞰大澤知此難立止自恆欲就之且永明中求祿得輒差舛若不爾豈得爲今日之事豈惟身有仙相亦緣勢使之梁武手勑招之畫兩牛一放水艸之間一著金籠頭有人執繩以杖驅之年八十五卒

淵明之去官畏見督郵也逸少之去官恥爲王述下也貞白之去官求宰縣不得也然皆無礙其爲髙也後人於此必盡諱之而別尋一好題目人臣著尋題目三字於胸中則上不顧君父下不顧朋友昧心蒙面之事無不爲矣此仕宦之最惡套也

謝徴補謝朏何表【梁武帝】

夫窮則獨善達以兼濟𨿽出處之道其揆不同用捨惟時賢哲是蹈前新除侍中太子少傅胐前新除散騎常侍太子詹事都亭侯羽儀世冑徽猷冠冕道業徳聲康濟雅俗昔居朝列素無宦情賔客簡通公卿罕預簮紱未褫而風塵擺落且文宗儒肆互居其長淸規雅裁兼擅其美並達照深識預睹亂萌見庸質之如初知貽厥之無寄拂衣東山眇絕塵軌𨿽解組昌運實避昏時家膺鼎食而甘玆橡艾世襲靑紫而安此懸鶉自澆風肇扇用南成俗淳流素軌餘烈頗存誰其激貪功歸有道康俗振民朝野一致𨿽在江海而勳同魏闕今泰運甫開賤貧爲恥況乎久蘊瑚璉暫厭承明而可得求志海隅永追松子臣負荷殊重防贊萬防實賴羣才共成棟榦思挹淸源取鏡止水愚欲屈居僚首朝夕諮諏庶足以翼宣寡薄式是王度

永元中胐並徴不就東昏皆命廹遣髙祖平京邑霸府初開表請補軍諮祭酒並不至

上昭明太子集別傳等表【梁簡文帝】

若夫正少陽之位主承祧之則口實爲美惟稱啟誦自玆厥後罕或聞焉昭明太子稟仁聖之姿縱生知之量孝敬兼極溫恭在躬明月西流幼有文章之敏羽籥東序長備元良之徳非假二疏寧勞四皓虎賁恧其經學智囊慙其調防豈止博望延賔壽春能賦問疑棗據書戒憑陵而已哉玉折何追星頽靡續地尊虢嗣外陽之術無徴位比周儲緱山之駕不反臣以不肖妄作明離出入銅龍瞻仰故實思所以揄揚盛軌宣記徳音謹撰昭明太子別傳文集請備之延閣蔵諸廣內永彰茂實式表洪徽

昭明太子名統字徳施以武帝平建鄴之年生讀書數行並下過目皆憶賦詩屬思便成無所防易時俗稍奢太子欲以已率下身衣浣衣食不兼肉自加元服帝使省萬防明於庶事天下稱仁卒時年三十三按梁武諸子昭明最賢其後人自瑀至遘八葉宰相名徳相望與唐相終始天之報施可謂不爽矣薦鮑幾表【梁元帝】

臣聞思皇多士仄陋所以明敡疇咨熈載髦俊所以並作斯固殷殿初基拾龍淵之寶虞祠始構獻鳯管之玉旌蒲出魯賁帛歸齊頌聲旣興盛業斯在伏惟陛下則天緯地乘正馭才沙汰八風澄明六合葉登夢之客日賁於丘園韋轂投釣之臣相望於魏闕故以物無遺寶矣振鷺有充庭之謳白駒罕空谷之詠洋洋濟濟無得而稱者焉臣誠愧知才識職非選舉竊以進賢上賞蔽賢顯戮敢緣斯義用舉所知伏見鮑防門庭雍睦立身貞退博涉文史頗閒刀筆忠公抗直出宰防平雅志深安貧専靜解巾入仕三十餘年自遊臣府一紀於玆前宰東邑實有二魯之風近處南臺欲尊兩鮑之則伏揆天嚴已當簡在脫蒙顯居良局登以淸貫將齊毛玠古人之服實同吳隱酌水之防昔丁隈牧州陳顧翟之好禮徐靖爲郡薦袁渙之篤學桓範驅傳先舉管寧朱則剖符亦稱董直臣才非往哲識愧前修輕塵聽覽伏待斧鉞

唐秇文志有鮑防集八卷○蕭氏父子之文可謂盛矣然其立國抑何不振之甚也當時裴子野作雕虫論淵乎有深識焉惜其觸時忌而不盡言也余未及錄姑存其名於此

爲韋雍州致仕表【王僧孺】

一旦攀附遂無涯限排云矯漢飛捧待翼陸離蟬組照灼旛旗受脤推轂執珪奉酎變狹室於髙門攺小冠於侯服況復還周紐其六印歸齊列其五鼎常懼輪輕載積基薄墉髙器覆危傾人指鬼瞰老與年並疾隨衰及途遙齒截漏廹鐘鳴髙舂之景一斜不周之風忽至菌蟪夕陰倐駛無防槿蕣朝采飄零已及仰朱闕而掩涕俯濠谷而自悲豈復式瞻拱黙仰接鐘鼓儻帷蓋未親東嶽稍駐擊壤鼓腹其賜猶多

韋叡字懷文京兆杜陵人梁武起兵叡有佐命功及卽位封都梁子屢以功進爲侯天監十四年爲雍州刺史十五年表致仕優詔不許普通元年卒諡曰嚴叡素羸每戰未嘗乘馬以板輿自載所向克捷北人號爲韋虎武帝鋭意釋氏天下從風而化叡自以位居大臣不欲與眾俯仰所行略如他日

賀平鄴都表【庾信】

臣聞泰山梁甫以來卽有七十二代龍圖書之後又已三十餘年𨿽復制法樹同禮殊樂異至於文離武落剡木弧席捲天下之心包含八荒之志其揆一矣伏惟陛下握天樞秉地軸駕馭風雲驅馳龍虎沈雄內斷不勞謀於力牧天防勇決無待問於容成是以威風所振烈火之遇鴻毛旗鼓所臨衝風之捲秋葉竊聞伊洛戎夷幽並僭僞抱圖載籍已歸丞相之府銜玉系綬並詣中軍之營百年逋誅遂窮巢窟三代敵怨俄然掃蕩昔周王鮪水之師尙勞再駕軒轅上谷之戰猶須九伐未有一朝指麾獨決神慮平定防內光宅天下二十八宿止余吳越一星千二百國裁漏麟洲小水若夫咸康之年四方始定建武之代諸侯並朝不得同年而語矣𨿽復八風並唱未足頌其英聲六樂俱陳無以歌其神武坐釣臺而誓眾姒啟繼夏禹之功入南郊而問罪姬發成周文之志此無攺之道大孝也歟當今鹿臺已散離宮已遣兵蔵武庫馬入華山立眀堂之制奏大武之樂盛矣哉上天降休未之有也政須東南一尉立於比景之南西北一候置於交河之北然後命東後詔蒼防衢壇琬碑銀繩瓊檢告厥成功差無慚徳臣忝竊榮幸蒞政東藩不獲躬到闕庭預觀大慶不勝鳬藻踴躍之至

周武帝建徳六年帝至鄴遂平齊禽齊主及其太子於靑州齊諸行臺州鎭悉降凡得州五十五郡一百六十二縣三百八十五

庾信字子山父肩吾爲梁太子中庶子東海徐摛爲右衛率摛子陵及信並爲抄撰學士出入禁闥恩禮莫比文並綺艷世號徐庾體元帝中聘於西魏屬大軍南討遂畱長安累遷驃騎大將軍開府儀同三司進爵義城縣侯眀帝武帝並好文學特蒙恩禮滕趙諸王周旋欵至有若布衣信𨿽位通顯常作鄕關之思乃爲哀江南賦以致意

賀新樂表【周武帝庾信】

臣聞天地順動則雷出爲豫聖人成功則風行有節故六徳在咸池之宮山谷可調八風入承云之奏人神不雜我太祖文皇帝體國經野設官分職變魏作周移風正雅衣裳而朝萬國珪璧而會諸侯至如經綸圖籍校讐煙燼樂正無缺章秩宗無廢典豈但商頌十篇得諸太師之室虞書五禮取於恭王之宮伏惟皇帝以下武嗣興中陽繼業運日月之明動淵泉之慮律曆著微無煩於太史陰陽晷度躬定於天官故得防考八音研精六代封晉魏爲二王序殷周爲三恪𨿽復朱幹玉戚尙識典刑素韍纁裳猶因雄據未若山云特起八卦成形鳯凰於飛九州觀徳攺金奏於八列合天元於六舞聲含擊石更入登歌調起初鐘還防玉管足以感天地而通神明康帝徳而光象昔者齋居扈爲曲在於雲門師度盟津習舞歸於山立遂乃包括三名克諧一代作者之謂聖天之所啟乎豈惟路鼓靈鞀空桑孤竹廣矣大矣輪焉奐焉是知零陵孝防空傳玉管始平太守虛稱銅尺臣等並預鈞天同觀張樂軒墀敞欄檻眺聽崇牙業業猛簴趪趪翠鳯揚旌靈鼉樹鼓杳防雲霧蕩薄丘陵醴泉與甘露同飛赤雁與斑麟俱下聘魯請觀理當見其盛徳適齊忘味定是知其盡美昔淵魚聽曲尙得聳鱗櫪馬聞弦猶能仰秣臣等誠愧知音敢忘悅豫若使詳其音律是所邈然但能記其鏗鏘於玆爲幸不勝慶悅之誠謹詣朝堂奉表以聞

齊王進白兔表【庾信】

臣聞輿圖欲逺則玉虎晨鳴轍迹方開則銀麞入貢伏惟陛下明明在上翼翼居尊徳動天闗威移地軸是以風煙照燭毛羽禎祥史不絕書府無虛日臣受服元戎用綏邊鄙轅門所屇始次熊山前茅慮無乃獲白兔光鮮越雉色麗秦狐月徳符徴金精表瑞呈祥輿頌效異披圖尊敬之迹旣明應事之機斯兆臣之龔行實從陜略瑞以素質彌雄西气庶重承廟算方事申威揜代偃齊分韓裂趙不任鳬藻踴躍之情

齊王憲周文帝子也通敏有度量爲帝所器蜀平欲授之以幼未果明帝始遣之時年十八有善政蜀人立碑頌徳後進齊王屢典徵伐齊人憚其勇略宣帝卽位忌而殺之諡曰煬時人知其寃酷

齊王進蒼烏表【庾信】

臣聞飛南陽之雉尙闡霸圖下建章之鵠猶調和气況乃虞廷告瑞姬社呈祥咸髙識哺之心實貴能知之性伏惟皇帝陛下徳教百姓孝行四海攝提從紀天下文明是以東海輸禽乍攺黔質西山度羽或變蒼精臣去月三十日行到陜州堂內見一蒼烏林薄回翔循環不去駐乘木之精轉司風之翼卽召儀同某等同時觀見斯實禮敬所覃孝慈之感理宜歸瑞祕圖書祥帝冊用光至徳取效升平無令赤鳯畱止偏爲瘞玉之歌鶴徘徊獨擅銜珠之舞

齊王進赤雀表【庾信】

臣聞南陽雉飛尙論秦霸建章鵠下猶明漢徳當今天不愛寶地必呈祥自應長樂觀符文昌啟瑞伏惟皇帝欽明文思惟以劬勞成務歷象日月允釐百工海水無波天星不動去四月十三日秦州淸水郡伯陽縣文谷林在家獲一赤雀光同朱鳯色類丹烏降火飛精似入公車之府流金成制若上淩雲之臺謹按赤雀銜書止於酆戶周之受命興乎此祥卽事所觀同符合契實可圖形瑞譜書頌儒林事足成臺名堪紀號豈直雲中太守見赤心之奉主蓬萊童子知白環之報恩臣等預觀休徴情廹恆慶不任鳬藻之至

爲閻大將軍乞致仕表【庾信】

臣聞禮云大夫七十致仕於朝傳家於子膳則貳珍衣稱時制臣自出身奉國四十餘年遭遇風雲從微至著太祖文皇帝扶危濟難奄有闗河臣實無堪中涓從事自洛食風塵河梁旗鼓華陰有白馬之兵河曲有黃沙之陣臣𨿽用命不能奇防功薄賞厚因人成事恩澤年表常以愧心仰逢周朝以揖讓登庸謳歌受命主貴臣遷頻煩榮寵三槐以鑄鼎象物知其神姦五等以桓珪飾瑞守其宮室臣以何徳兼而有之況復水土之職王梁以應防受徴兵戈之王韓信以登壇獨拜語其連類臣又何人當今四海未寧三方鼎峙陛下勞心之日羣公展效之秋而臣甲子旣多耄年又及無參賔客之事謬達諸侯之班屍祿素餐久紊彛典負乘致寇徒煩有司加以寒暑乖違節宣失序風水交侵菁華已竭𨿽復防頗彊飯馬援據鞍求欲報恩何能爲役榮啟期之樂適足自貽燭之武之言無能爲也特乞解所居官言從初服事符骸骨之請非謀幾杖之賜若臣北陵移病東臯歸老山河茅社一反司勲公侯珪璧還封典瑞則朝無冒位之人臣免妨賢之責虞氏養老敢希東序之榮周朝如荼豈望西郊之禮但瞻仰天威方違咫尺徘徊城闕私增淒戀不任知止之情云云

閻慶河陰人世爲將家累官大將軍進爵太安郡公晉公防母慶之姑也防擅朝而慶未嘗阿附及防誅武帝以此重之建徳二年致仕周宣帝隋文帝皆令皇子問疾極一時尊榮之典焉

爲晉陽公進玉律秤尺斗升表【庾信】

臣聞三才旣立君臣之道已陳六位時成禮樂之功斯正故以葉和日月測度陰陽悅豫兆人儀刑萬國者也伏惟皇帝應籙馭天披圖受命據太陽而懸象履文昌而建極白環表讓徳之符圭告成功之瑞太階旣平升中可習必當水建千年山稱萬嵗伏見勑防刋正音律平章歷象奏黃鐘而歌大呂變孤竹而舞雲門莫不遠取疏通聲從安樂四分旣明三微且定是以聞鐘於洛浦卽辧聲乖聽鐸於邯鄲先知響韻二分二至行於司曆之官九變九成被於中和之職足以動天地感鬼神被風俗平寒暑豈直吟嘯谿谷回翔鸞鳯而已哉是知零陵廟前徒尋舜管始平城下空論周尺臣聞上制其禮下習其儀君定其法臣行其事謹遣玉律一具並玉秤尺斗升合等始得成功至於分粟累黍量絲數籥實以仰稟聖規防詳神思所冀節移陰管無勞河內之灰气動陽鐘不待金門之竹而琬琰事輕般倕慮淺不足展乎成均增輝度量賫器奉表以聞

勸進元帝表【徐陵】

封唐有聖還承帝嚳之家居代維賢終纂髙皇之祚無爲稱於華舄至治表於垂衣而撥亂反正非聞前古至如金行重作源出東筦炎運猶昌枝分南頓豈得掩顯姓於軒轅非才子於顓頊莫不因時多難俱繼神宗者也伏惟陛下出震等於勛華鳴謙同於旦奭握褒秉鉞將在禦天玉媵珠衡先彰元後神祗所合非惟太室之祥圖牒斯歸何止堯門之瑞若夫大孝聖人之心中庸君子之徳固以作訓生民貽風多士一日二日研覽萬幾允文允武包羅羣藝擬玆三大賔是四門歷試諸難咸熙庶績斯無間而稱也自無妄爲象鐘禍上京梟獍防劉宗社蕩墜嶙頭鐵額興暴皇年封狶修虵行災中國靈心所宅下武其興望紫極而行號瞻丹陵而殞慟家寃將報天賜黃鳥之旗國害宜誅神奉狐之錄尅李軼於河津徵陶謙於海岱滕公擁樹雄气方嚴張繡交兵風神彌勇忠誠貫於日月孝義感於冰霜如雷如霆非貔非虎前驅效命元惡斯殲旣掛膽於西州方燃臍於東市蚩尢三塜寧謂嚴誅王莽千剸非云明罰靑羌赤狄同界狼豺胡服夷言咸爲京觀邦畿濟濟還見隆平宗祀愔愔方承多福自氤氳渾沌之世驪連栗陸之君卦起龍圖文因鳥迹云師火帝非無戰陣之風堯誓湯徵咸用干戈之道星躔東井時破崤潼雷震南陽初平尋邑未有援三靈之已墜救四海之羣飛赫赫明明龔行天罰如當今之盛者也於是卿云似蓋晨映姚鄕甘露如珠朝垂原寢芝房感徳咸出銅池蓂莢伺辰無勞銀箭重以東漸莵西逾白狼髙栁生風扶桑銜日莫不編名屬國歸貢鴻臚荒服來賓遐邇同慶其文昭武穆跗萼也如彼天平地成功業也如此久應旁求掌故詢詔天官斟酌繁昌經營髙邑宗王啟霸非勞武徳之侯淸蹕無虞何事長安之邸揚龍旂以饗帝禦鳯扆以承天歷數在躬疇咨爲讓某官等至鄴伏承聖防謙沖爲而不宰或云洛陽未復函谷無泥旋駕金陵方膺天睠愚謂大庭少昊非有定居漢祖殷宗皆無恆宅登封岱嶽且署明堂巡狩荊州時行司何必西瞻虎踞乃建王宮南望牛頭方稱天闕抑又聞之珪旣錫蒼玉無陳乃棫朴之愆期非包茅之不貢云和之瑟久廢甘泉孤竹之管無聞方澤豈不懼歟伏願陛下因百姓之心振萬邦之命豈可逡巡固讓方示石戶之農髙謝爲君徒箕山之客未知上徳之不徳惟見聖人之不仁率土翹瞻蒼生何望昔蘇季張儀違鄕負俗尙復招三方以事趙請六國以尊秦況臣等預奉皇華親承朝命珪璋特達通聘河陽貂珥雍容尋盟水加牢貶館隨世污隆瞻望鄕關誠均休戚但輕生不造命與時乖等一介之行人同三危之逺擯承間內殿事絕耿弇之因封奏邊城私等劉琨之哭

侯景之亂元帝擁重兵居上流坐視不救且盡除弟侄之礙手者幸父兄顚沛以爲稱帝地史謂不急莽卓之誅先行兄弟之戮此眞千古罪人也當時梁之臣子捨元帝無可戴故勸進歸焉沈烱表中用吳楚管蔡大是曲筆孝穆此篇大可味○元帝時戀江陵不肯詣建業此表大庭以下特爲之解

代王僧辯勸進梁元帝表【沈烱】

紫宸曠位赤縣無主百靈聳動萬國回皇𨿽醉醒相扶同歸景亳式歌且誦總赴唐郊猶懼陛下俛首澘然讓徳不嗣傳車在道方愼宋昌之謀法駕已陳尙杜耿純之勸嶽牧翹首天民累息臣聞星回日薄擊雷鞭電者之謂天嶽立川流吐霧蒸云者之謂地苞天地之混成洞陰陽之不測而以裁成萬物者其在聖人乎故雲天地之大徳曰生聖人之大寶曰位黃屋廟堂之下本非獲已而居明鏡四衢之罇蓋由應物取訓伏惟陛下稽古文思英雄特達比以周旦則文王之子方之放勛則帝摯之季千年旦暮可不在斯庭闕湮亡鐘鼎淪覆嗣膺景歷非陛下而誰豈可便赤眉更立盆子隗囂托置髙廟陛下方復從容髙讓用執謙光展其矯行僞書誣罔正朔見機而作斷可識矣匪疑何卜無待蓍日者公卿失馭禍躔霄極侯景憑陵姦臣互起率戎伐潁無處不然勸明誅晉側足皆爾刁鬥夜鳴烽火相照中朝人士相顧銜悲涼州義徒東望隕涕惵惵黔首將欲安歸陛下英略緯天沈明內斷橫劍泣血枕戈嘗膽農山圯下之防金匱玉鼎之謀莫不定算扆帷決勝千里擊靈鼉之鼓而建翠華之旗驅六州之兵而總九伯之伐四方𨿽虞一戰以霸斬其鯨鯢旣章大戮荷校滅耳莫匪姦回史不絕書府無虛月自洞庭安波彭蠡底定文昭武穆芳若椒蘭敵國降城和如親戚九服同謀百道俱進國恥家怨計期就雪社稷不墜繄在聖明今也何時而申帝啟之避防危若此方陳泰伯之辭國有具臣誰敢奉詔天下者髙祖之天下陛下者萬國之歡心萬國豈可無君髙祖豈可廢祀卽日五星夜聚八風通吹雲煙紛郁日月光華百官象物而動軍政不戒而備飛艫巨艦竟水浮川鐵馬銀鞍陵山跨谷英傑接踵忠勇相顧湛宗族以酬恩焚妻子以報主莫不覆楯銜威提斧擊眾風飛電耀志滅防醜所待陛下昭告后土防奉上帝廣發明詔師出以名五行夕返六軍曉進便當盡司寇之威窮蚩尢之伐執石趙而求璽斬姚秦而取鐘掃塋陵奉返宗廟陛下豈得不仰存國計俯從民請漢宣嗣位之後卽遣蒲類之軍光武登極臨竟始有長安之捷由此言之不無前準臣等或世受朝恩或身荷重遇同休等戚自國刑家茍有腹心敢以死奪不任慺慺之誠謹奉表以聞

代王僧辯又奉勸進表【沈烱】

眾軍以今月戊子總集建康賊景鳥伏獸窮頻擊頻挫姦竭詐盡深溝自固臣等分勒武旅百道同趣突騎短兵犀圅鐵楯結隊千羣持防百萬止紂七步圍項三重轟然大潰羣防四滅京師少長俱稱萬嵗長安酒食於此價髙九縣雲開六合淸朗矧伊黔首誰不載躍伏惟陛下咀痛茹哀嬰忍憤酷自紫庭絳闕胡塵四起壖垣好畤冀馬云屯泣血治兵嘗膽誓眾而吳楚一家方與七國俱反管蔡流言又以三監作亂西涼義眾阻彊秦而不通並州遺民跨飛狐而見泯豺狼當路非止一人鯨鯢不梟倐焉五載英武克振怨恥並雪永尋霜露如何可言臣等輒依故實奉社廟使者持節分告塋陵嗣後升遐龍輴未殯承華掩曜梓宮莫測並卽隨由備辦禮具防荒四海同哀六軍袒哭聖情孝友理當感慟日者百司嶽牧祈仰宸鑑以錫珪之功旣歸有道當璧之禮允屬聖明而優詔兼衝窅然凝邈飛龍可躋而乾爻在四帝閽已叩而閶闔未開謳歌再馳是用翹首所以越人固執燻丹穴以求君周民樂推逾岐山而事主漢王不卽位無以貴功臣光武不止戈豈謂紹宗廟黃帝遊於襄城尙訪治民之道放勛入於姑射猶使罇俎有歸伊此儻來豈聖人所欲帝王所應不獲已而然伏讀璽書尋諷制防顧懷勿外未奉慈衷陛下日角龍顏之姿表於狥齊之日彤雲素气之瑞基於應物之初博覽則大哉無所與名深言則曄乎昭章之觀忠爲令徳孝實動天加以英威茂略雄圖武算指麾則丹浦不戰顧盼則版泉自蕩地維絕而重紐天柱傾而更植鑿河津於孟門百川復啟補穹儀以五石萬物再生縱陛下拂袗衣而遊廣成登弇山而去東土羣臣安得仰訴兆庶何所歸仁況郊祀配天罍篚禮曠齊宮淸廟匏竹不陳仰望鑾輿匪朝伊夕瞻言法駕載渴且饑豈可久稽眾議有曠彞則舊郊旣復圅雒已平髙奴櫟陽宮館𨿽毀濁河淸渭佳气猶存臯門有伉甘泉四敞土圭測景仙人承露斯蓋九州之赤縣六合之樞機博士捧圖書而稍還太常定禮儀而已列豈得不揚淸駕而赴名都具玉鑾而遊正寢昔東周旣遷鎬京遂其不復長安一亂郟洛永以爲居夏后以萬國朝諸侯文王以六州匡天下迹基百里劍杖三尺以殘楚之地抗拒九戎一旅之師剪滅三叛坦然大定禦輦來歸解五牛於冀州秣六馬於譙郡緬求前古其可得歟對揚天命何所讓徳有理存焉敢重所奏

侯景之亂烱爲景將宋子仙所得及子仙敗王僧辯購之酬所獲錢十萬自是羽檄軍書皆出於烱及簡文遇害四方嶽牧上表勸進僧辯令烱制表當時莫有逮者

經通天臺奏漢武帝表【沈烱】

臣聞橋山𨿽掩鼎湖之竈可祠有魯遂荒大庭之迹無泯伏惟陛下降徳猗蘭纂靈丰谷漢道旣登神仙可望射之罘於海浦禮日觀而稱功橫中流於汾河指栢梁而髙宴何其甚樂豈不然歟旣而運屬上仙道窮晏駕甲帳珠簾一朝零落茂陵玉盌宛出人間淩雲故基共原田而膴膴別風余趾帶陵阜而茫茫羈旅縲臣能不落淚昔承眀旣厭嚴助東歸駟馬可乘長卿西反恭聞故實竊有愚心黍稷非馨敢望徼福但雀臺之弔空愴魏君雍丘之祠未光夏后瞻仰煙霞伏增淒戀

三輔黃圖曰武帝元封二年作甘泉通天臺去地百餘丈以候天神元鳯間自毀○烱字初明荊州陷爲西魏所虜以母老在東恆思歸國恐以文見畱有所作輒祕不傳嘗獨行經漢武通天臺爲表奏之陳已思歸之意其夜夢有宮禁之所兵衛甚嚴便以情事陳訴聞有人言甚不惜放卿還防時可至少日果與王克等並獲東歸庾信王襃惜而不遣

戲作防表【韋琳】

臣防言伏見除書以臣爲粽【一作糝】熬將軍油蒸校尉臛州刺史脯臘如故者肅承將命含灰屏息憑籠臨鼎載兢載惕臣聞髙沙老嫗非有意於綺羅白鮪女兒豈畱心於珠翠【一無此四句】臣美愧夏鱣味慚冬鯉常恐鮐服之誚每懼鼈巖之譏是以潄流湖底枕石泥中不意髙賞殊私曲蒙鈞拔遂得起升綺席忝預玉盤爰厠玳筵猥煩象箸澤覃紫防恩加黃腹方當鳴姜動桂紆蘇佩欓輕瓢才動則樞槊如雲濃汁暫停則蘭膏成列婉轉綠虀之中逍遙朱唇之內銜恩噬澤九殞弗辭不任屏榮之至謹到銅鎗門奉表以聞

詔答云省表具知卿池沼搢紳陂池俊乂穿蒲入荇肥滑有聞允堪玆選無勞謝也

後梁韋琳天保中爲舍人涉獵有才藻善劇談嘗爲防表以譏刺時人

爲陳六宮謝表【江總】

鶴籥晨啟雀釵曉映恭承盛典肅荷徽章步動云袿香飄霧縠媿纒艶粉無情拂鏡愁縈巧黛息意臨牕妾聞漢水贈珠人間絕世洛川拾翠仙處無雙或有風流行雨窈窕初日聲髙一笑價起兩環乃可桂殿迎春蘭房侍寵借班姬之扇未掩驚羞假蔡琰之文寧披悚戴總字總持陳宣帝時爲太子詹事總性溫裕工詩溺於浮靡及爲宮端與太子爲長夜之飲養良娣陳氏爲女太子亟微行遊總家宣帝【缺】怒免之後又歷侍中左右尙書後主卽位歷吏部尙書僕射尙書令不持政務日與後主遊晏後庭多爲艷詩與陳暄孔範等當時謂之狎客以至於亡入隋拜上開府開皇十四年卒其爲自序云太建之時權移羣小諂嫉作威屢被摧黜識者譏其言迹之乖

西河王謝太尉表【溫子升】

臣聞拂羽決起力謝摩天防蹇載馳功微送日將短翮難以陵髙駑乘無由致逺𨿽復建旟出郡未追楚趙之風捧壺入侍徒踵金張之迹及天祚明徳運啟興王六遂始遷九鼎初定於焉承乏有用當官艸靡從風未遑克讓常恐執轡輕輪操刀傷錦

子升字鵬舉仕東魏爲散騎常侍梁使寫其文傳於江外武帝稱之曰曹植陸機復生此土恨我詞人數窮百六傅標使吐谷渾見其國主牀頭書數卷乃子升文也齊文襄引爲大將軍諮議荀濟之亂文襄疑其知謀乃餓諸獄死子升外恬靜而內深險事故之際好與其間故及於禍

代爲百官賀甘露表【盧思道】

河榮洛變授社於勛華玉素鱗降靈於湯武其間微禽弱艸攺狀移形夜宿朝云星光動色皆以照臨下土發揮帝載千祀一致隔代同符伏惟陛下上總天維傍握河紀持欽翼之小心纂升平之大業萬靈翹首應三古以西巡兩儀貞觀乘六气而東指卿云旣出還聞百辟之歌河淸可俟實得萬人之歡而上乃顧神物薦委飛甘灑潤玉散珠連昔魏明僊掌竟無靈液漢武金盤空望云表豈若神漿可挹流味九戶之前天酒自零凝照三階之下斯實曠代祥符前王罕遇休矣美矣皇哉唐哉臣等並徼昌運俱沐造驟聞祕社亟覩防貺振鱗撫翼空馳魚鳥之心瘞玉編金方待云亭之後思道字子行年十六中山劉松爲人作碑銘思道讀之多所不解感激讀書後復爲文示松松亦不甚解嘆曰學之有益豈徒然哉然不持操行由是宦途淪滯○齊文宣崩文士各作挽詩魏收楊休之得一二首思道得八首人稱八米盧郎蓋以稻諭之言十稻之中得八米也

勸封禪表【上官儀】

臣某等言臣聞乾元惟大播四序而無言坤儀蓋厚寧萬象而得一至於號均三大體覆載以曲成聖表千齡順剛柔以蔵用是以可久可大永固皇王之緒貞觀貞明獨照陶鈞之上故可登封泰嶽類帝以尊天降禪肅然禋宗以厚地伏惟陛下膺圖紹籙儀天纂鏡受昭華而光寶位正璣衡而握金符銷伏鼇而綴上剪應龍而淸下瀆於是靈臺偃伯暢轂埋輪刑政肅淸削秋荼之繁蕪雅頌先烈激圓海之漪瀾就月幽覃則燭龍開景薰風逺暢則蟠木增華沒羽浮金之章昭載筆於僊室韋韝卉袵之首襲長纓於蘭錡九疇式序七徳攸宣發神化於丹靑敷禮義之粉澤旣而睿徳潛通至誠防召禎圖載啟神物發揮雙觡呈班馴擾於君囿九芝獻彩燭耀於帝池太史摽祥鏡流千里卿云表貺凝華五色江茅鄗黍嵗時麟萃東鰈西鶼日月波屬鴻符巨慶疇可詳言誠廼岱郊佇遂云埛望蹕臣某等【中謝】永言遐載緬鏡前徽王迹之所葳蕤帝圖之所凝逺龍官結繩之後鳥紀垂衣之君治定功成俱備升中之禮塵淸海晏咸申謁款之誠異世同符千載一揆諒以增髙益厚式酬靈睠陛下徳光宙始文煥震初蓆蘿而因萬物典裒而濟下元鎔範生靈張四維於地絡締褠函夏建八柱於樞宏規絕迹功無與二駕三五而遙集超八九而騰驤加以琁歷啟徴躔南至於朔旦金鼓問罪削左袵於交河固可恭柴燎之展采穆靈壇之禋敬焉得狥小節於衝挹忘至公之鴻典絕三神之歡拒萬方之志𨿽復翹心天路未畱三捨之感延佇帝閽逾邈九霄之望伏惟陛下紆瑤池之渺轡屈姑射之凝神酌令典於中樽遵時邁於嬴裏采公卿之嘉議覽搢紳之讜辭逸記重甄頽章再紐詔雨師以先路命風伯以淸塵六飛案軌九旗齊列榮光承幰非煙翼衡輯瑞而嘉肆覲瘞玉而恭儲祉方使日觀增華仙閭攺飾神光霄映若流照於春陵云色盡開似凝暉於丰谷表咸池於翠防萬嵗葉其殷薦席槁稭於紫壇八神歆其明祀籠千古之偉觀孕七百之丕業臣等命與時偕濯景昌運優遊渠閣之內怊悵南風之弦棲息蓬山之阿弋釣先皇之道至於朝猷國紀頗踐奧隅陛下推而不居竊所未諭郁云梁之典缺懷庭之儀沮神主之欲漏貪天之議伏願杲其日出照傾陽之心油然作云降離畢之澤庶使飛英騰茂祕玉檢而遐傳手舞足蹈扈翠華於喬嶽儀字遊韶太宗每屬文遣儀視槁髙宗時進西臺侍郎同東西臺三品武后得志遂牽制帝帝不能堪欲廢之召儀與議使艸詔左右告後後自申訴帝曰上官儀教我許敬宗希後防搆儀與梁王忠謀大逆下獄死孫女爲中宗昭容追贈儀中書令楚國公皇太子請修書表【崔融】

臣聞昔者明王學以化人成俗古之君子文以緯地經天𨿽有閬風之髙嶽弗登弗知其峻也𨿽有浴日之巨溟弗涉弗知其廣也伏惟天皇域中居大天下化成百官以理萬人以察日行中道而淑淸嵗起攝提而位序光薰萬物豈直芝珥蓂澤加四海寧惟壽麻孤竹地成形而天成像其道彌光河出圖而洛出書其徴可驗環林璧沼金門石室墳典積於丘山筆墨盈於泉海聖朝多士自可包三代之文臣顧不才何足奉三皇之教皇慈渥洽帝奬優隆擢公望爲太師徴子房爲少傅所冀習與智長化與心成嘗辛苦於嵗余終未階於日就臣聞學者殖也問以辧之積必有成勤則不匱以周公之上聖日讀百篇以孔父之多能韋編三絕臣𨿽不敏竊所庶防然以列代遺章先王舊典康成興業才覽捲於八千士安覃思願加年於累百豈不以學而時習博則難精者乎今欲搴其蕭稂撮其樞要可以出忠入孝可以益國利人極賢聖之大猷盡今昔之能事商百氏勒成一家庶有代於箴規長不違於左右又近代書鈔實繁部帙至如華林園徧略文殿禦覽壽光書苑長洲玉鏡及國家以來新撰藝文類聚文思博要等並包括逺卒難詳悉亦望錯綜羣書刪成一部藝官賓館亦旣天皇立之矣端士正人亦旣天皇致之矣伏乞俯從微願特降鴻私許臣撰緝遂臣誠請當宮學士如少仍望通取京官謹當開桂樹之山鑿芙蓉之水引甘泉之詞賦總望園之賔客下蕓閤而長謡臨梓廚而髙會一遊蘭芷佇變蓬麻區區之誠敢希矜允豈使肅城門內惟傳魏國之名崇政殿中獨紀晉朝之事而已無任誠懇之至謹遣某官某奉表陳請以聞

融字安成齊州全節人中宗爲太子典東朝章疏張易之兄弟誅坐附防貶召授國子司業與武后實錄封淸河縣子融爲文華婉當時無輩朝廷大筆多委之譔武后哀冊最髙麗絕筆而死杜審言爲融所奬引爲服緦麻

爲百官賀雨請復膳表【崔融】

臣等聞太平之代天地合而流津至徳之時陰陽和而布澤所以三農滋殖百物阜安伏惟天冊金輪聖神皇帝陛下寶命絪緼期肸蠁包混元而建極宅造化而開階徳教布濩仁聲洋溢增髙益厚已中嶽之儀順時班令更緝正陽之禮近以少愆甘澍親發至誠懷宋景之一言采殷湯之六事徳音才降靈心允協捧瑤緘而風起迎寶字而星流云不崇朝覆三千之藥艸雨必以夜通百億之江河徧髙下而同霑在公私而並及陳畱雨谷譬此非多櫟陽雨金方斯未重邦國延有年之慶黎元罷望歳之憂臣等【中賀】伏願陛下凝神保和頤情養壽復鱻庖之舊膳進鶴頂之常羞使芝英有駐液之期萐蒲知送涼之地則光天之下率土之濵孰不欣戴孰不幸甚微臣等幸逢休運預沐恩波混虞獸而同歡比齊禽而累忭無任悚荷之至謹詣朝堂奉表稱賀

爲皇太子賀甘露表【崔融】

臣聞五材並用天地合而凝津四序遞來陰陽和而灑潤望之成雪若墜昆侖之山嘗之則甘似降軒轅之國伏惟天皇部元气平太階正圭表於都畿考銅櫩於宮室薦河圖而升洛範日載祥編過竹苑而憇芝臺宵零瑞液爾其塗塗被物滴滴流膏承以玉杯淩漢宮而擅美獻之瓊爵掩魏殿而稱珍可以致靈僊之寄可以延帝王之壽孝經援神契未足敍其和平春秋運斗樞不能議其淸濁臣濫膺國本多慙人望仰宸遊而不及倍戀恆情聞帝澤而先驚慶深常位無任喜抃之至

皇太子賀芝艸表【髙宗崔融】

臣某言伏承某月日芝艸生於乾元殿瑞命天來符祥日至煌煌三秀分芰井而攢柯曄曄九光間梅梁而吐葉晉都宮閣何必靈芝之臺洛邑山川居然密芝之地伏惟天皇天臨海內帝有城中兼漢制而宅兩亰用堯心而加百姓神精下降洽至道於丘陵靈液旁霑被深仁於艸木觀其如蓋如閣如日如星得五方之气象合四時之景色仙人在上則車馬疑飛神龍居下則風雲不去謂蓬瀛之海列卽昆閬之山開魏皇之雙榦莫儔漢帝之九莖爲劣可以薦郊廟可以觴公卿臣謬踐儲闈秖膺守國不獲親承左右日覽休徴𨿽玉屑延齡在神仙而可致而刀圭入膳視朝夕以猶賒是用心馳仁壽之前慶集肅成之下無任抃躍之至

皇太子賀嘉麥表【崔融】

伏見雍州司馬徐慶稱所部有嘉麥一莖六穂纖芒濯露疑因黒壤之宜香稼揺風若吐黃金之色豈非靈心昭應睿徳感通降之自天何必來麰之詠嘗之於廟先符孟夏之時凡在含生相趨動色臣謬當居守肅奉宗祧一穂兩岐徒說張君之詠十畝千石方輕汜氏之書仰天意而增歡顧人心而載躍無任喜抃之至

代家奉禦賀明堂成表【崔融】

臣某言臣聞昭昭上天五座列降神之府赫赫中國幾筵開布政之宮自軒皇肇制帝堯嗣作歷虞夏而惟新在殷周而克壯斯在尊祖配帝從時統天節寒暑而吹律順陰陽以班令降及有漢頗采前章𨿽年惟屢丰而日不暇給過此以往寂寥無聲伏惟天冊金輪聖神皇帝陛下興復舊邦光啟新邑萬物覩而聖人作百寶用而神靈滋逺肅邇安功成道洽泥金刻玉紀中嶽之儀乘鸞駕龍更葺正陽之禮乾防坤防具稟宸聰左个右个親承叡式朴略淹中莫能言其制度﨑嶇汶上疇克效其規模土事不文木事不鏤九柱自立豈借瑯琊之飛二石潛開寧煩谷城之采版築星奔而化造斧斤風動而神助聖有通於上帝產無費於中人由是日抱紅輝云叢紫靄霜毛下翥電翼羣飛夕見神光似對莊嚴之國晝聞仙響疑過數樂之天匪日而成衝霄特起仰浮圓笠俯鎭方輿金鸑鷟而將飛玉驪龍而若動三辰引曜相望於復道之間六气氤氳旁魄於重檐之半可以發大教陳盛容會百神朝萬國比二儀而永固齊四序而偕行允所謂穆穆皇皇巍巍蕩蕩者矣微臣攀光日用荷防天休仰之不逮𨿽謝於鵾翔成輒相歡竊同於燕賀手舞足蹈倍百恆情無任悚躍之至謹奉表稱賀以聞

太宗髙宗之世屢欲立明堂諸儒議其制度不決而止及太后稱制獨與北門學士議其制不問諸儒垂拱四年二月毀乾元殿以其地作明堂以僧懷義爲之使凡役數萬人十二月成懷義以功拜左威衛大將軍梁國公

進九成宮頌表【王勃】

帝機無朕道洽則時雝靈化不言功成則頌顯伏惟陛下體元纂極模神建墜棟梁一气庭堦六合松軒夜警杳防姑射之心茅殿晨凝寥廓峒山之駕臣霑風太上庇影華胥仰衢室而無階候襄城而有地𨿽望卑平叔空勒景福之詞而文謝子云願竭甘泉之思謹憑天造輒上九成宮頌二十四章攀紫墀而絕望叫丹闕而累息

勃字子安文中子之孫麟徳初對策髙第未及冠授朝散郎數獻頌闕下沛王召署府撰是時諸王鬭雞勃戲爲文檄英王雞髙宗怒曰是且交構斥之勃旣廢客劍南聞虢州多藥艸求補防軍荷才陵借爲僚吏共嫉官奴曹達抵罪匿勃所懼泄輒殺之當死會赦除名父福畤坐勃故左遷交阯令勃往省度海溺水痵而卒

爲齊州父老請陪封禪表【駱賔王】

臣聞元天列象紫宮通北極之尊大帝凝圖猷暢東巡之禮是知道隆光澤旣輯玉於雲臺績劭禋宗必塗金於日觀伏惟陛下乘幹握紀纂三統之重光禦籙登樞應千齡之累洽故得河浮五老啟赤文於帝期海薦四神奉丹書於王防瑞開三脊祥洽五靈旣而緝總章之舊文紹辟雍之故事非煙翼軫移玉輦於梁陰若月承輪祕金繩於岱巘臣等質均芻狗陰謝桑楡幸屬堯鏡多暉昭餘光於連石軒圖廣運追盛禮於樅金然而鄒魯舊邦臨淄遺俗俱穆二周之化咸稱一變之風境接靑疇俯瞰獲麟之野仙開翠屺斜連辧馬之峯豈可使稷下遺甿頓隔陪封之禮淹中故老獨奏告成之儀是用就日披丹禦璧輪之三舍望云抒素叫天閽於九重儻允微誠許陪大禮則夢夐餘息仰仙闕以相驩就木殘魂遊岱宗而載躍

賔王義烏人七歳能賦詩初爲道王府屬嘗使自言所能賔王不答裴行儉爲洮河總管表掌書奏不應調長安主簿武后時數上疏言事除臨海丞遂從徐敬業起兵敬業敗被殺或言賔王爲僧以遁近有人發得賓王墓者乃知賓王實不死且未嘗爲僧也事詳湧幢小品中

爲陳禦史進奉和秋景觀競渡詩表【陳子昻】

天文爰降品彚咸亨金簡潛開珍圖斯見臣聞白雲興詠漢遊汾水之祠黃竹申歌周舞瑤池之駕然而志崇逺轍事或勞人故文思之化未光太淸之道猶闕伏惟陛下流虹齊聖感月含神徳茂於皇階文明照於天下用能提玉斗把璿衡百神景從三靈葉贊靑雲出洛爰開肇命之符赤甲縈河終禦興王之寶非窮神之至徳者其孰能格於是旣而黃幄務閒紫極防暇洞庭張樂思接軫於軒遊嬀水披圖想同防於堯輦然而逺而勞物未若近而安人動而勤已豈比靜而神泰於是徙金蹕鳴玉鸞淸禁林禦池殿肅波臣而戒事命舟子爲水嬉彩鷁蓮歌乍起吳江之引靑龍桂檝時謳越女之風鳥逝虯驚沸珠潭而競逐雪飛電集橫玉浦而流光信可以娛樂性靈發揮文物皇猷允洽白日俄輝於是奏薰風於管弦詠嚴云於林籞帝歌爰作天藻遐彰黼帳帷宮燦文房之繡防祥煙瑞景霏翰苑之榮光信探賾於苞得斯文於紫極太平允矣元首康哉方欲朝明堂之宮輯羣後之瑞尊榮顯籙光啟聖圖封玉嵩丘以接千年之統泥金少室攸增萬嵗之規卓哉煌煌聖君之表也微臣曲學蓬戶竊位蘭臺未聞驄馬之謡非有雕龍之思鞠躬霜署謬覩於天章逖聽鈞臺厠聞於帝樂天文尊貴不逺於下臣帝保殊崇曲宣於近侍竊以爲君唱臣和固不隔於尊卑宮變商從方允諧於金石輒用齋心扣寂假翰求詞將以攀日月之末光繼螢爝之微照

子昻字伯玉梓州射洪人以富家子尙气決弋博自如十八入鄕校感悔飾舉進士垂拱中勸武后興明堂太學後旣攺號周子昻上周受命頌後𨿽召見問政事奏聞輒罷以右拾遺父喪廬墓爲縣令段簡所殺沈亞之云武三思使之也然新舊史皆不明著其事

爲王方慶讓鳯閣侍郎表【李嶠】

恩寵光臨奬詞逾分防荷明命營魂失守臣某【中謝】臣學非儒墨術異商韓文乏斧藻藝慚刀筆屬乾坤貞觀日月光輝飛龍在天而庶物咸覩僊兔離畢而羣萌皆潤遂得封殖樗散謬齒於翹薪剪拂駑駘濫陪於逸驥驟荷私遇頻階榮擢入防丹閣出擁彤騶爰自海邦遂升河輦佩若若之綬騖轔轔之轂叨恩竊幸空變星霜屍祿妨官曽微報效宜受素餐之責翻成黃閣之榮夕拜闈朝陪禁省敢希任光淑睿之美每憂王歆謬誤之失而天慈逾渥聖澤無涯爰回斗極之暉更寵掖垣之授下神畿而入仙禁未變葭灰自鸞渚而遊鳯池僅凋蓂葉荀侯之十旬累命未可爲儔車公之一月九遷曽無足比旣超倫而邁等實負愧而承羞臣亦何人敢叨非據況樞祕之重絲綸是職言防化步入紫微臣蒲栁旣秋桑楡漸迫耄期云及衰疾䢐侵以日昃之歌當夜行之罪招愆叢謗非爲身謀敗駕傾餗將貽國負蓋力周於用則輕重咸宜任過其才則巨細同躓伏願察臣知止之分矜臣自量之情杲然出日回三捨之光油然作云垂九霄之澤曲收過謬攺命才賢則維鵜之譏不起於輿誦振鸞之詠復聞於朝端

嶠字巨山贊皇人武后時爲鳯閣舍人文冊大號令多主爲之二張敗坐貶神龍中爲中書令封趙國公嶠在中宗朝密請相王諸子不宜處京師宗卽位獲其表欲誅之張說救得免貶別駕卒嶠少爲文與王勃楊烱接中與崔融蘇味道齊名後諸人沒而爲文章宿老學者取法焉

王綝字方慶其先自丹陵徙雍咸陽武后時爲廣州都督淸嚴爲天下第一遷鳯閣侍郎同平章事後嘗就求羲之書方慶並獻十一世祖導等書凡二十八人詔崔融爲序號寶章集復賜方慶卒諡曰貞方慶博學尢精三禮李徳裕嘗稱方慶爲相時子爲眉州司士防軍後曰君在相位何子之逺對曰廬陵是陛下愛子今尙在逺臣之子庸敢相近以比倉唐悟文侯事嗟乎君子哉

爲百僚賀雪表【李嶠】

臣聞至道光被而沖和感發化沈潛而祥物昭應伏惟陛下合徳天地齊光日月陶正气之氤氳降元符之肸蠁用能經緯六合驅馭百靈垂旒法宮而品物淸宴揆景中土而風雨休若三元肇革九陽初動撞黃鐘而布气順防而率職層陰候律丰澤順時薈蔚方興起泰山之膚寸參差薦委自平地而盈尺銅街皓其如素金隄紛其遂滿縈樓棲檻疑璧臺之九重落絮飄花似芳林之二月豈惟洛神呈象來舞帝宮故亦海騎相趨下朝仙闕東臯欣而望嵗南史慶而書祥萬寶登秋居然可詠雙銅葉唱卽事非遙自非睿感通微干心輔徳降神靈之滋液發兆庶之歡慶臣等恭承造沐浴太和欣聖澤之滂沛對天休而踴躍

在神都畱守請車駕還洛表【李嶠】

臣嶠等言臣聞天下皆春而燕谷有析暄之律日中並照而彭澤有隨陽之禽豈非承光飲和仰徳蒙庇深於戀者其往若不親渴於求者其來如不足所以圭表旣宅闗河馳願思之誠鑾和未巡襄鄧切謳歌之慕帝車北指震駕西臨槐檀方歷於四時菁莪猶掩乎八水耆老延頸簪裾企望戴天有分徒嗟京兆之遙捧日無階竊恨長安之逺臣等伏以載祀七百卜年非丰鎬之地時乘九五啟聖由瀍洛之鄕所以受龍圖書所以朝雨師河伯葉祥符於讖籙采謀議於人鬼萬靈幽贊百物阜昌是曰天地之心實興帝王之祚方使四夷爲守西賔屈無外之談六合爲家東土壯居中之業況復圜丘方澤神只之兆域以安復廟重檐昭穆之尊卑旣敍定社而立稷建邦而設都是萬年長王之郊誠億載不遷之宇寧可久曠中壤卽安偏據詠山河於漢舊訪宮室於秦餘五載時巡曽無告至之禮四方述職仍有不均之患臣等庸愚竊所未達今三秋告稔萬寶已成陰陽所和稼穡偏茂卻連澤潞斜帶荊揚萬庾同殷千箱並阜禾萌九穂未曰休徴谷石五錢詎名丰穰加以舟車並輳水陸交衝物產尢多觀聽胥悅眾庶有來蘇之冀神靈翹望幸之心伏願陛下俯察氓謡仰祗天意因銅雀之稔嵗命玉鸞之僊軫涓時擇日屯萬騎而出圅秦省俗觀風撫四方而還鞏洛逍遙乎九阿之阻容與乎八表之路回輿駐蹕觀日月之圃塲辟纊凝旒問百年之疾苦然後歸輅禮乎九廟明堂眾星拱列長居辰極之尊萬防駿驅載詠朝宗之府光輝將日月齊殷徳澤與江河並潤致乾坤之景福盡億兆之歡心凡在人祗孰不欣幸臣等限以所守不獲親詣闕庭無任區區之誠謹附洛州奏事使陳請以聞

武后光宅元年攺東都爲神都

四六與詩相似皆著不得議論宋人長於議論故此二事皆遜唐人唐人非全不議論也但其議論有鏡花水月之致耳如此篇一起亦是議論還可聲色臭味求否

讓鸞臺侍郎表【李嶠】

仰荷聖澤退揆愚衷周章失圖怵惕惟厲【中謝】臣聞疇徳而授則屍曠之譏絕推恩而舉則緝熙之道廢臣志狹量淺業空理疎揆才異言行之科入仕非防髙之選邀屬時幸累叨榮級石渠麟閣司典籍之林金門鳯池防廟堂之議以小才而居大任用近智而恢逺略緣鶴之鼎旣失於鹽梅濡鵜之才實慚於紱冕甘待素餐之責忽承非次之恩夫以闥崇嚴玉堂祕近職防持蓋位亞掌壺子云以善屬文詞始應夕拜李眞以妙通經術方陪旦講臣之愚陋實畏友朋豈足以奉帷幄之昌言聨名賢之逸軌且短才不齒未減雙鳬之數丰秩妄加必喪羣龍之績陛下經緯品物捜揚管庫方使道風徳範逺出帝先豈令敗政妨官近自臣始伏願俯收人望顧惜朝班特回寵光攺命賢俊則百揆寅亮長無鼎覆之憂三階底平自有棟隆之吉

唐自武徳以後官名更攺不一如一門下省或稱東臺或稱鸞臺或稱黃門其侍中或稱左相或稱納言一中書省或稱西臺或稱鳯閣或稱紫防省其中書令或稱右相或稱內史或稱紫薇令

爲水潦災異陳情表【武后李嶠】

臣嶠言臣聞眀主程才先求於稱職忠臣效用必務於量已然後庶官無廢百度以康若使假鳯登朝眞龍不馭將緣鶴之鼎方憂於折足和鸞之駕必誡於傾輈豈徒鐘鼓生妖蠻夷起笑而己臣瓶筲賤器駑蹇輕姿同鼯鼠之五伎不成異飛鴻之六翮兼備遭逢幸會累叨階級陛下降非常之澤垂不次之恩升之冢司握九流之銓管委以樞近防萬防之損益傳說作舟之命徒奉箴規仲山補衮之談曽微答效致令衡鏡失序紀綱不張官僚日增府庫歳減謬職之謗或譏於畫虎續貂敗官之尢有議於諠盧吠鵲下生朝野之蠧上悖陰陽之和水潦爲災慮深於昏墊黎氓失稔憂在於溝壑軫皇情於南面墜國庾於西城虧燮理之則失平分之度推其咎戾實在微臣昔者堯逢阻饑而四嶽咨訪漢遇災異而三公防免舉遺才而求俊乂退不肖而淸庶官厥有由來著於古昔臣緝熙莫效屍曠無成以擁腫之凡材抱支離之痼疾久懷致寇之祿猶帶妨官之綬靦目而視不遑自安是用啟處慚惶寢興誡惕思解鵜鶘之服願辭鵷鷺之行庶得保愚公之廬避賢者之路以寧眾口之囂謗以答三靈之譴咎則物情朝序誰不謂宜昔幹木辭第恆思衛生營平寢瘵不忘憂國當今兵戎未靖費務方多人庶空虛官僚茍且不可不深爲防慮妙思政術臣銜恩佩徳念舊慚榮𨿽智效無聞自甘於罷黜而庸短所見猶樂於輪畫幸當明主不諱之朝敢效愚臣無隠之節倘蒙赦其猖直收其固陋乃冀有益纎芥效添山海

爲納言姚璹等謝勑賜飛白書表【李嶠】

臣璹等言今月十一日侍宴蒙恩作飛白書題臣等名字垂賜跪承寶貺仰戴瓊文如披七曜之圖似發五神之檢九霄靈澤與垂露而同霑千載嘉祥共回鸞而並集冠六文而首出掩八體而孤騫渺乎若遊霧之拂春林靄乎似輕雲之上秋漢頡皇之始模虫篆未足多奇劉后之嘗學史書孰云能擬固已工逾懸帳妙盡刻符鐘繇竭力而難比伯英絕筋而不逮則知乃神乃聖包眾智而同歸多藝多才總羣方而兼善諒天機之獨運豈凡識之能窺臣等才埒瓶筲任叨衡石器滿之誡每切於愚心棟隆之吉實慚於眀代而大慈曲奬聖造不遺厚祿尊官旣殫恩而極寵良辰美景又申歡而接宴慶方行而已及澤未溥而先加殊恩與骨肉等深縟禮共衣冠相絕今復親陪睿賞特流宸翰嬴氏之魂遊天上未比超升闞生之名在月中詎方遐邈昔者韓稜深博肇蒙於署劍田鳯名流僅聞於題柱未有芝英艸聖近縟於防牋合璧連珠俯光於掌握在臣叨忝獨冠古今方且示彼記言傳諸貽訓表一人之殊寵畱百代之榮觀手舞足蹈徒申踴躍之心摩頂至踵豈答生成之施

璹思防之孫武后時擢夏官侍郎坐從弟叛貶桂州長史璹取山川艸樹名有武字者以爲上應國姓裒類以聞後悅拜天官侍郎歷遷至地冬二官尙書爲李景諶讓天官尙書表【李嶠】

寵命載臨震悸交集鞠躬自靦屏營無措【中謝】臣聞俊乂在官百揆所以時敍名器妄假九流於是咸曠事闗隆替義難忝越臣才疎行缺學淺智空十捨無千里之資一經乏三冬之教徒以遭逢昌運始因借時幸雨露之曲成遇山川之廣納遂得差肩冕笏比迹流品出入臺省周旋階闥鏘金鳴玉坐榮枯朽擊水摶風顧慙腹背自忝司衡鏡亟易星輝𨿽智力己窮而淸通未效朱紫多紊涇渭莫辯宜其抵罪觸罔稍淸官謗翻乃假寵增服更垂天奬是用荷恩內訟以榮爲憂且夫八座位隆五曹望重典南宮之喉舌象北斗之樞機式資藻鑑奚綜賓實自非孝先亮直彥輔公忠山濤之簡靜篤素顧譚之心精體密何以對揚天哲厭塞人望顧斯政本實總國彜豈臣庸愚所堪屍忝伏願回光寢照返汗收恩察臣由衷之請矜臣陳力之議則朝端允穆天下至公四始輟在梁之譏六爻無負乘之累矣無任慙懼之至謹詣朝堂奉表以聞

李景諶嘗以鳯閣舍人證裴炎反旋同鳯閣鸞臺平章事

謝臘日賜臘脂口脂表【李嶠】

伏以安寧戒序嘉平在節白日臨於陽谷繁霜入於露寒蘅枺始停桂筵丰暇靑牛帳裏未輟鑪香朱鳥牕前新調粉因三冬之吉慶造六宮之脂澤糅之以辛夷甲煎然之以桂火蘭蘇气溢象奩香衝翠握光金屋之僊鄕賜瑤房之帝嬪南國容華之人從來未識西京妖冶之妾何時可見臣等叨膺天恩總畱臺𨿽天動星回暫違於侍從而雲行雨施更延於恩渥猥承郵驛曲賜絲綸分八子之膏腴及三臣之賤竊窺明鏡己覺衣冠之不任旋顧妝奩遂成箕箒之多幸身輕塵露佩徳空深貺等三山殞身何答

吳曽漫錄云景龍文館記三年臘日帝苑中召近臣自北門入於內殿賜食加口脂盛以翠碧鏤牙筩子美臘日詩云口脂面藥隨恩澤翠管銀罌下九霄王建宮詞雲月冷天寒近臘時玉街金瓦雪漓漓浴堂門外抄名入公主人家謝口脂皆言臘日賜口脂也○起處全用徐孝穆

爲王及善讓內史第二表【李嶠】

臣及善言臣叨荷殊私冒陳至懇而惕慮昏於凡識深誠蔽於短辭丹槪罔通紫泥徒渥秪奉還答周惶失措【中謝】臣才疎行缺運偶時來榮匪徳遷官由恩達法河象嶽升臺歷府行防八命坐陟九霄彤軒皂騶非振鷺之飾靑組丹紱是濡鵜之譏施重丘山效微涓滴妨賢自久速謗滋深頃因齒髮之衰得蒙骸骨之賜西河退老非翫經書東海歸閒空求藥餌方養支離之疾翻成愷悌之恩曲降絲綸重收簪履徴榮槁木責焰寒灰將使防蹇磨鉛入總樞祕牽羸引憊防典鈞石仰抃恩渥顧探心摧桑楡且晏蒲栁先秋方與絳縣老人論其甲子淄川艾耋比其容貌將何以對敡金扆趨奉玉墀當鳯沼之便蕃望龍闈之親切況寅亮至極經綸帝道功防濟巨義等作霖隆替是因具瞻斯在永言授受豈當容易是用深鑑陳力載懷天造每憂折鼎乞保懸車且今百度惟貞九流式序鵷鴻齊列俊乂在官可使畫虎承羞丰貂竊幸謬中孚之好爵辱大雅之能官伏願深惟至公俯收曲澤矜此疲劣攺命才賢則器滿之防不累於愚叟棟隆之吉永光於聖代

及善洛州邯鄲人以父死事襲邢國公髙宗時歷春官尙書秦州都督致仕武后延問朝政及善陳治亂所宜後悅拜內史廬陵王之還密贊其謀二張怙寵每侍宴無人臣禮及善數裁抑之後不悅遂乞骸骨攺文昌左相卒年八十二諡曰貞

爲臨川王讓千牛將軍表【李嶠】

臣學藝無稱才行兼闕幸延玆防遂歷通班花蕚同榮依上林而發彩鶺鴒交集仰大廈而相歡恩比丘山效微塵露叨榮席寵荷愧承羞臣某夙奉皇眀已忝銜珠之秩兄某近承天澤又當執金之位弟兄齊列伯仲分曹咸典禁戎比防宸衛匪惟官崇祿厚思滿盈而增憂固亦秉勢操權顧章程而自惕況臣素抱愚拙更纒屙恙牽羸引憊竊位妨賢內懷屍素之慚外負朝廷之謗豈可以多塵聖化久累能官伏乞收迹丹墀歸骸素裏庇堯云之光彩浴舜海之波瀾栁蔚桃濃聽南鄰之鐘磬茅舒桂滿陪北闕之簪纓餐厚渥而忘饑樂太平而愈疾則涵養之徳瞻大造而斯靦冒之譏在微臣而知免輒陳固陋輕黷威嚴授紙彈毫驚魂悚惕

爲公主辭家人畜產官給料表【李嶠】

妾聞賢相防微格盈門之車騎通人酌損忌滿堂之金玉尙子平之讀易富不如貧孔宣尼之立言奢也寧儉永言故實此爲明鑑妾等並承靈坤載荷防中樞或天妹申慈忝扶桑之瑞蕚或王姬借寵竊穠李之奇秀開沁水之園苑賜常山之湯沐牓懸金字分衢離巽之宮路夾銀河並列星辰之位通祕籍於龍廷之內枉僊輿於鳯樓之下殊私曲奬以日而系年縟禮崇徽誇今而邁昔兼復別隆朝防猥存家務輿臺供之衣食棧廐豢牢之秣養並回中府俱出大農聚終嵗之儲但憑絲紱供闔門之費不煩機杼仰祗鴻澤退省微躬生以地髙徒竊雲霄之幸寵非徳進曽微纖芥之勞何義而虛受渥恩何功而謬延賞賜是用每積慚悚常憂顚沛敢忘周公逸豫之誡深念老氏止足之言乞畱聖慈俯鑑愚懇使榮無過腆滿不至溢國邑田租之常料旣已丰殷馬牛陪之雜供並希停減庶得無耗府實稍淸朝謗長轂逺馭不逢於致寇之人髙門洞開無怯於害盈之鬼

代公主讓起新宅表【李嶠】

臣妾言伏承聖慈以妾居處褊狹欲開拓宅北更起新第恭聞睿防不勝慙惕陛下骨肉之愛天至而溟深惇敍之風日隆而月厚乃復推心連蕚結念同胞方欲廣沁水之庭除增常山之版築𨿽殊恩曲奬恵澤實浸於肌膚而妨公害私謗訕恐盈於道路況臣妾承靈天妹借寵王姬輿服亞於椒宮土田方於茅社甲第之當衢向市並列三區別廬之帶水連山將盈萬畝深埒則可乘騏驥髙樓則惟待鳯凰常憂瞰室之易災實懼滿堂之難守寧可更求輪奐別構崇深擾閭裏之甿黎傾國家之府蔵且鬼神所福常矜於缺隅賢聖垂箴必誡於丰屋孫叔辭良沃之土晏嬰求湫隘之居妾𨿽愚蒙頗聞訓典實願歸師老氏以止足自防仰慕周公將逸豫爲戒但希安分於容膝非敢攀榮於潤身且坊爲要衝地當貴裏畝賃二三十貫居人四五百家奪其近市之門閭生其破家之怨讟𨿽下人之不語豈愚妾之能安又妾之平生每存捨施屈身濟物心所願爲益己害人情豈能處今麥苗𨿽盛谷價未丰家少糧儲人多菜色但可勸耕耘之業未宜興土木之功伏乞俯察愚誠傍詢眾望體東作之尢加知西第之非急收玆霈澤恵彼黎烝則天下蒼生孰不欣幸無任悾款屏營之至謹遣某官詣朝堂奉表陳情以聞

卽此二表想見太平主輩濫恩當此昏亂之時而國用饒裕如此此非有他術只是無漏巵故耳讓右丞相表【張說】

恩命自天戰局無地【中謝】臣少長儒門懇鑿墳史才非髙格官不因人徒以命偶龍興位偕鴻漸五入西掖七踐南宮中間拙延謫放直招玷缺傷矢之禽聞虛墜賜環之客聽歌先泣此則魂爲危感气由懼奪安可重收廢器再辱端揆何以師長禮闈正持憲府當今典章革故風教鼎新野無四隠朝有三傑具瞻之地願擇時髦臣幸沐遺簪墮履之恩好生養老之徳朝遊簡牘暮對圖書受賜無涯循榮過分豈更漧處士之橫議招匈奴之遙哂艾濕自瘡負乘致寇𨿽則愚情懷戀靦冒求寵亦望聖慈限恕令度餘年願停今授長守舊史罄陳肝膽非敢飾讓

張說字道濟宗在東宮說爲侍讀時太平公主不利於太子說所與密謀祕計甚眾又勸睿宗命太子監國以塞讒口篇中所謂命偶龍興【云】云也宗朝起僕出入不常嘗爲姚崇所短謫嶽州爲宇文融所誣被鞫所謂拙延謫放【云】云也

進鬭羊表【張說】

臣聞勇士冠雞武夫戴鶡推情舉類獲此鬭羊逺生越巂蓄情剛決敵不避彊戰不顧死𨿽爲微物志不可挫伏惟陛下選良家於六郡求猛士於四成鳥無遁林獸不蔵伎如蒙效奇靈囿角力天塲卻鼓怒以作气前躑躅以奮擊趹若奔云之交觸碎如轉石之相叩裂骨賭勝濺血爭雄敢毅見而衝冠鷙狠聞而擊節冀將少助眀主市駿骨揖怒蛙之意也若使羊能言必將曰苦鬭不解立有死者所賴至仁無殘量力取勸焉臣緣損足未堪履地謹遣男駙馬都尉垍謹詣金闕門陳進輕冒宸嚴伏深戰越

說爲相時宗欲事吐蕃說密請講和以休息鄣塞帝曰朕待王君防計之說出曰君防好兵以求利彼入吾言不用矣後君防破吐蕃於靑海西說防其且敗因上鬭羊表帝識其意賜防千匹後州失守君防死焉

謝賜香藥麵脂表【張九齡】

臣某言某至宣勑防賜臣裛衣香面脂及小通中散等藥捧日月之光寒移雪海沐雲雨之澤春入花門雕奩忽開珠囊暫解蘭薫異气玉潤凝脂藥自天來不假淮王之術香宜風度如傳荀令之衣臣才謝中人位防上將疆場效淺山嶽恩深惟因受遇之多轉覺輕生之速

張公字子壽韶州曲江人中書令貶荊州長史久之封始興縣伯卒諡文獻

三月三日爲百官謝賜宴表【宋璟】

伏以漢崇元已齊曰上游咸聞執蘭以盛禊飲洛水之會囂呼不足紀也永和之遊僻陋不足追也臣等生逢多幸遇防聖明賜與榮渥逾溢涯分詢於史防超軼古今【中謝】伏惟皇帝陛下屈己愛人布和施恩慶賞所及萬國歡心財成之道與天悠久爰以令節錫宴公亭翠帟文茵俱來天上嘉肴淸酤亦自大官欣懽之聲浹於億兆銜感之至形於頌歌而天心霈然宸章煥發曲蒙賜示捧讀兢懼涵泳五音光輝二雅流於箎磬永播無窮豈臣庸愚詎能思度今狂虜衰息年谷屢登俗被湛恩人歸壽域防遊髙會適助時康況上宰冢卿簪長劍前後羅列小大相從所以序聖朝之多士爲百代之風流臣等叨榮無任懇迫報效何日進退知慚不勝欣忭之至

璟邢州南和人累封廣平郡公尙書右丞相卒諡文貞○廣平公文僅此篇尙存近有僞作梅花賦刻文致中不可不辧然亦不足辧也

四六法海卷二

欽定四庫全書

四六法海卷三

明王志堅編謝書上考表【李邕】

臣某言伏奉今月日聖恩鑑以薄能光賜上考禦詞激物睿奬動時戴天不勝局地無所【中謝】臣聞荷再造者徧於有情勸庶工者盡於有位莫不宣其力竭乃誠欣赴前儔恥居後殿者蓋以萬數則區區揚化納忠自化彭蠡之魚更是海濱之雁伏惟陛下太和布气巨壑流津宇宙開明旣照纎艸山河鮮潤每納昆虫豈臣凋枯復霑雨露天漢之上遙記嚴平宣室之中興言賈誼摧羽揷翼忽飛翥於雲霄暴鰓捷鰭重游泳於溟渤豈有循吏得預詞林鼷防軒墀鶢鶋鐘皷徒驚奬飾益用慚惶況乎政術空虛褒述累積文髙日月辰象法之不逮徳厚嵩華羣嶽朝之莫階𨿽郭隗濫觴明主有所蓄意然邵信惇本防臣不敢負人慶忭則深憂懼亦切無所報國空以誓心

金州刺史滕王元嬰不法髙宗自書下上考以愧之宗亦賜李邕上考當時天子自做考功司吏治安得不飭

謝入朝表【李邕】

臣邕言伏奉七月十五日恩勅許臣防計京師者止水一杯忽聞朝海枯查八月更得浮天【中謝】臣以幽遐必察者日月之照明憔悴皆霑者雨露之恩廣伏惟陛下天徳陰騭神功獨斷咸造吹萬容至於工養報通三大及於小豈臣防物得預洪鑪在昔全生已承曲記斯今上計再荷特恩戴盆之心仰天有望出籠之鳥飛空可期方將蹈舞闕庭慚戴咫尺葉公宿願一覩眞龍岐下遺甿忻逢聖主無任

邕字泰和揚州江都人善之子天后時爲左拾遺宋璟劾張昌宗後不應邕立階下大言曰璟所陳社稷大計陛下當聴或讓曰子位卑一忤防禍且不測邕曰不如此名亦不傳其後在中宗朝忤武氏貶在宗朝一忤岑羲貶再忤姚崇貶三忤張說貶四忤李林甫杖死死時年七十矣詳其生平亦慷慨謇諤之士也今讀二表何熱中乃爾又有謝勅封表云求西山之藥願補聖躬殊可發笑蓋不如此名亦不傳一語亦可窺其微矣

子美八哀詩詠邕云丰屋瑚鉤麒麟織成罽紫驑隨劍幾義取無虛嵗分宅脫驂間感激懷未濟眾歸賙給美擺落多藏穢詳此詩蓋多取多與人也其聲名之髙皆以此

爲薛使君謝婺州刺史表【王維】

臣某言伏奉今月日制除臣某官拜命若驚稽首無地臣聞洪波退流必蕩其混穢慶雲所潤不遺於荊棘伏惟陛下孝悌之至通於神明馨香之徳格於天地故指旗而黑祲旋靜揮戈而白日再中豈臣虫臂防肝所能談天述聖臣之本末彊欲自陳擢髮數罪臣戮余也剖心自明天知之矣臣素書生少爲文吏折衝禦侮幾何不亡奉法守文一日之長當賊逼溫洛兵接河潼拜臣陜州催臣上道驅馬才至長圍已合未暇施力旋復陷城防枝義頭刀環築口身關木索縛就虎狼臣實驚狂自恨駑怯脫身𨿽則無計剚刃有何不可而折節凶頑偸生厠混縱齒盤水之劍未消臣惡空題墓門之石豈解臣悲今於抱釁之中寄以分憂之重且天兵討賊曽無汗馬之勞天命興王得返屠羊之肆免其釁鼓之戮仍開祝网之恩臣縱粉骨糜軀不報萬分之一況褰帷露冕是去嵗之縲囚洗垢滌瑕爲聖朝之嶽牧臣欲殺身滅媿刎首謝恩生無益於一毛死何異於腐防謹當閉閣以思政酌泉以勵心親畢力於平人無煩八部誓不負於明主非畏四知用釋愆誅敢求課最

安祿山反維爲所得以藥下利陽瘖祿山迎置洛陽迫之以官祿山大宴凝碧池悉召梨園諸工合樂維聞賦詩痛悼賊平皆下獄或以詩聞行在弟縉請削官贖維罪肅宗亦自憐之下遷太子中允此表蓋爲當時同罪者所作

爲畫人謝賜表【王維】

臣某言臣猥以賤伎得備眾工誤防屏風乏成蠅之巧偶持團扇無事牸之能徒以職官不敢貳事顧惟時論有慚三絕伏惟皇帝陛下撥亂反正受命中興俯恊圖傍觀鳥迹卦因成畫畫始生書知防知彰惟聖體聖臣奉詔防命寫功臣運偶鳳翔之初無非鷹揚之士燕頷猿臂裂眥奮髯髮衝鶡冠力舉龍鼎骨風猛毅眸子分明皆就筆端別生身外傳神寫照𨿽非巧心審象求形或皆暗識妍媸無枉敢顧黃金取捨惟精時平白粉且如日防下泣知其孝思於禁懷慚媿此忠節乃無聲之箴頌亦何賤於丹靑宣父之似臯繇元子之類越石不待或人之說無煩故妓之言此又一奇誠爲可尙臣得防筆麟閣繼踵虎頭頻防奬教之恩益用精誠自勵勤以補拙𨿽未飛仙感而遂通實因聖訓況賜衣服累問官資中使相望屢加宣慰防臣戰灼無答恩私摩詰有詩云宿世謬詞客前身應畫師並此表眞足爲畫家長價

爲曹將軍謝寫眞表【王維】

臣某言天幸防臣身逢大聖得爲列卒以備戎行於臣一生已爲萬足況建旗爲將裂組受官防推食之恩辱賜衣之寵匹夫之勇𨿽不顧身長防無聞未能盡敵仰慚介冑俯媿櫜鞬加以弓不重於六鈞箭不穿於七札詎中雀目誠慙猨臂似劉琨而恨小非闗羽之絕倫何以厠迹虎臣儀形麟閣伏惟皇帝陛下昭格天地懸超七十二家防臣托附風雲不如二十八將而防乖聖防特命圖工畫植防之黃須圖石稜之紫色才如過隙顧侯已得其神不待臨淄鄒子自知其丑豈可藏之祕府以示後人將謂飛龍之時無俟貔貅之士寵過其效力不稱恩願死藝於伏誓役身於鳴轂無任感激欣戴之至

曹將軍名史傳無考乃知當時宣力之臣圖形內府者不獨淩煙諸公也宋世人主於臣下尢厚唐介畫像不似出內本賜其家見梁適而知其肖父當時名臣圖像主上蓋時常展翫矣

爲郭子儀讓華州奉天請立生祠建碑第三表【失名】

臣聞人臣事君稟命而已若君有非常之略則臣成佐命之勲象彼四時運行實因於上帝配諸百谷廣大在宗於滄溟頃陛下監國撫軍則再安宗社及龍飛踐祚又克淸夷狄所有成績莫非雄圖臣𨿽在行何力之有今奉天華州耆壽請爲臣建碑立祠且陛下聖功已書簡防防臣薄效何足褒稱耆壽之徒昧於事體謬請刋紀殊乖名實昨已再表懇辭冀達誠慊陛下未察令斷來章奉詔兢惶若墜泉谷況今畿內百姓日益凋殘糧無半菽室如懸磬以不急之務擾至疲之人竊顧心顏益增靦懼又比來耆壽陳狀是官吏指麾恐以臣備位臺司妄爲希附縱有勤請或由矯飾所恃聖造特遂愚衷區區之誠敢以死請無任懇迫之至於再三言不動天未防允納夙夜兢懼不遑寧止臣非有馬援南徵之績竇憲北伐之功安敢飾詞以陳謙讓但以兵革不息十年於玆天下之人未獲其所臣幸備相位尙負憂責頃嵗之克復京都去冬之攘卻夷醜所有微效皆稟聖謀然未能使干戈盡銷郊甸罷警北有亡命之虜西有無厭之戎公卿大夫未免旰食臣幸而獲宥其榮已多豈可竊功僥名以圖不朽其若千古何昔漢爲霍去病理第辭以匈奴未滅無以家爲況今殘孽尙存而敢播美金石𨿽臣才不逮古竊慕古人之至所望再效駑蹇逺斥凶渠三虜之首旣縣四海之波自定從此偃伯可以息人然後亦未爲晚臣以誠願實在於斯伏乞聖恩特遂勤請無任惶怖迫切之至

功如郭尙父消受一碑一祠不得耶一段防謙之衷可照千古耆壽之徒昧於事體備位臺司妄爲希附此老可謂眼中有鏡矣此表三篇載修文禦覽前篇爲李嶠作此槪作前人當是偶誤今闕之

李采訪賀收西京表【常衮】

臣聞夏曆其昌羿何逃罪漢維旣振莽亦伏誅伏惟皇帝陛下恢正皇綱光膺帝業日月照其明略雷霆發其英斷拯橫流而方割撲燎火之已焚頃者胡羯亂常崤函失守暴殄天物憑陵帝京上皇興避狄之仁陛下有防塵之難賴宸衷果決睿算昭宣憤陵寢之樵蘓悲黎元之塗炭必將嘗膽誓使然臍不有殷憂何以唘中興之盛業不有患難何以彰撥亂之英哲步自郇邠至於朔漠撫巡城邑招致甲兵誥命俯臨三讓而登九五師徒走集一呼而逾百萬設壇拜將虛左迎師臨朝有怵惕之容率土下哀痛之詔六軍之號令旣肅萬人之賞罰且明湯火不辭矢石何懼及淸秋戒節太白方髙爰整軍容順乎殺气龔行天罰掃彼妖氛千里貔武之營百里龍蛇之陣沸若雲海聚如雪山壘揭終峯塹回渭水闞軍聲而丘陵簸蕩煬兵气而天地晦冥蠢玆凶徒猶敢旅拒皷噪白刃來聚犬羊之羣旗靡黃塵旋就鯨鯢之戮渠魁不漏噍類無遺枝梧者面縛中軍顚背者頭懸後殿敗符融於肥水自可慙功破王邑於昆陽未云快意遂封屍於京觀旋振旅於王城啟辟千門埽除九陌祓羶腥於宮闕洗毒螫於閭閻耆艾歡迎久思周徳衣冠雨泣還覩漢儀謳吟變噢咻之聲气象回嚴凝之慘廓丹霄以瞻羽衛肅黃道而復鑾輿正寶位於北辰道光主鬯迎上皇於西蜀歡展奉親永惟宗社之靈實荷乾坤之慶臣忝陪宗室喜萬恆情無任踴躍歡忭之至謹奉表陳賀以聞

常衮京兆人代宗時拜門下侍郎同中書門下平章事衮性狷潔懲元載敗窒賣官之路然一切以公議格之非文詞者皆擯不用時謂之濌伯以其濌濌無賢不肖之辧云徳宗卽位貶潮州刺史建中初起爲福建觀察使閩之文學衮實倡之

李晟收復京師於公異作露布略云逆賊朱泚委身凶徳假翮姦徒熒惑我生民僣賊我神器聚爲起穢之物腥彼宮闈散作旬始之妖孛於躔次末云臣已肅淸宮禁祗謁寢園鐘簴不移廟貌如故徳宗覽之泣下今摘其警語附此

中書門下賀雪表【常衮】

臣聞聖人昭事以奉時乾道下濟以成物伏惟皇帝陛下勤勞庶政憂濟萬邦念生靈之未康慮兵食之不足恭黙寅畏齋於穆淸減膳撤樂以祈造天人合應雨雪呈祥在登臺視朔之辰飄灑盈尺俯獻歳發生之節飛舞驚春太素混成浩然萬里甲子之瑞載表於昌期春秋所書亦先於農事重陰益固應水澤腹堅之時積潤潛通迎土膏脈起之靈貺斯在丰年可知佇登來麰不暇祈谷侍臣相慶野老同歡臣謬奉中樞獲覩嘉慶無任忭躍之至謹奉表陳賀以聞

進異馬駒表【令狐楚】

臣某言得當道徵馬使穆林狀稱忻州定襄縣王進封村界去五月十二日夜孶生馬羣內異駒一疋白騧文馬畫圖送到者臣謹差虞辛峻専往考驗並母取到太原府而毛色變換與靑騧色駝頭跌額紅鼻肉駿尾上茸毛額帶星及旋肋骨左右各十八枝四蹄靑兩眼黑續得穆林狀稱當生之夜羣馬皆嘶靈質炳然休徴備矣【中謝】臣聞馬之精也自天而降馬之功也行地無疆是以武借其威文榮其徳謹按馬經云肋數十六者行千里伏惟陛下握負圖之瑞縂服皁之靈異物殊祥蔚然樷集臣觀前件駒靈表挺特雄姿逸異頸昂昻而鳳顧尾宛宛以蛇蟠信坤元之利貞誠太乙之貺自將到府便麗於宮每飲以淸池牧於芳艸則彌日翹立驅之不前及長風時來防雨新霽輒驤首奔騁追之莫及臣某恆親省視専遣柔馴倘駿骨峯生奇毛日就獲登華廏旣備屬車逺齊飛之名上奉應龍之馭天下大慶防臣至願見今養飼至秋中卽専進獻伏惟陛下兼愛好奇想其風彩今謹圖畫隨表上進

令狐楚字殻士其爲文於牋奏制令尢善每一篇成人皆傳諷素與皇甫鎛善其得學士進平章皆鎛薦之又嘗謀逐裴度天下共疾之及甘露之變以王涯賈餗寃艸詔指其罪不切爲仇士良等所怨不得再相將卒令門人代爲奏言以甘露事誅遣者眾請霽威普見昭雪蓋瑕瑜互見云

詩文中形容良馬不乏若生馬駒則未有如此篇之得情得景者也

爲羽林李景略將軍進射雁歌表【令狐楚】

臣某言臣伏惟皇帝陛下某月日臨禦某殿射飛雁一隻應而落歡動宮闈武暢環衛【中謝】臣家世爲將揚聲朔野弧矢之事少嘗習焉每張侯爲鵠注鏃而釋期於必中十不一二今則禽飛於靑冥之際箭發於倐忽之間一聲劈云雙翼墜地此皆神授審固靈扶端直以成陛下神武之威也臣才質無取防恩深厚脫劍免冑之餘輒思撰射雁歌一章隨此上獻帝不敢繼抗隨列風雅姑以抒下情宣上徳附於文武之末而登歌焉無任懽忭怔營之至

爲汝南公賀元日禦正殿受朝賀表【李商隠】

上正三辰下臨萬國事𨿽舉舊命則維新臣聞聖祖垂訓王者處域中之尊公羊紀時春者爲一嵗之始載稽故實抑有典章近嵗以來此禮多闕或事因惜費或時屬告休伏惟陛下道被無垠政敷有紀全被髮生之徳無非防合之仁蒼旻降符黃輿告瑞石碑旣見文作太平銀甕旋臻字成萬嵗而又憂勤不輟克責方深精誠旁照於八紘懇惻上通於九廟仙廚撤味獸館休畋遂使化妖宿爲壽星變小戎爲餓殍慶由聖感令屬神行爰在新正式修闕典彤庭列位丹陛陳儀凝旒而天啟其門服衮而日升於觀巽風發越兌澤滂沱左右賢臣駿奔多士國無便佞擢靈艸而不搖朝絕姦邪儼神羊而莫動禮成而退物有其容況以光耀瑤圖丹靑玉版輝前映後邁五登三臣竊訪碩儒逺徴舊典帝堯華封之祝惟止匹夫神禹塗山之儀且非元會然猶堯有多憂之戒禹存後至之誅在和平而尙乖孰歡呼之可致豈與玆日而得同年臣方守河潼正分符竹不獲躬陳玉帛首率梯航況又嘗以藝文叨居禁密𨿽逺離天上猶近闗西忭賀空深就望無所心馳紫闕非夢寐而不通魂繞皇闈羨歸飛而莫及

商隠字義山懷州河內人或言英公裔孫也令狐楚帥河陽使與諸子遊楚本工章奏商隠受其學文益工楚徙天平宣武皆表署巡官嵗具資裝使隨計開成二年髙鍇知貢舉雅善令狐綯綯薦之擢進士第王茂元鎭河陽表掌書記得侍禦史茂元善李徳裕以故牛黨共嗤謫之茂元卒更依桂管觀察使鄭亞爲判官亞亦徳裕所善也防綯當國以爲忘家恩放利茍合謝不與通久之補太學博士栁仲郢節度劍南辟判官檢校工部員外郎府罷客滎陽卒商隠爲文繁縟時溫庭筠段成式俱用是相誇號三十六體爲滎陽公賀老人星見表【李商隠】

聖惟合徳神實效祥必垂有爛之文以表無疆之祚臣聞象示人昊穹凝命曜爲經而宿爲紀則曰常名斗挹酒而牛服箱或標虛稱未若時而出有道則彰居五福之先在三辰之列伏惟陛下昭明老契游泳莊寰屆是中秋呈玆上瑞況見於午位又屬寅時仰考符乃有深意自南耀彩將解慍之風近曉流光欲助無私之日皇心載裕靈鑑孔昭凡居率土之濱皆慶後天之壽臣誤防重寄實逺淸光送燕於梁間傷時自切望白楡於天上厥路無由

爲滎陽公賀幽州破奚冦表【李商隠】

臣某言臣得本道進奏官某狀報某月日幽州節度使張仲武奏破奚北部落及諸山奚天聲逺疊廟略遐宣白虜獲於寧臺赤夷俘於燕路【中賀】臣竊窺舊史逖聴前朝有天子憂邊淸宵輟寐將軍出塞白首言歸至乃或勝或奔一彼一此竟至塞郊之柝那停絕漠之烽猶欲敍烈旂常告功祧廟用其暫勝謂曰難能況幽朔巨都全燕重地薦臻奚冦猾亂華人田讓之獲鮮卑莫能深入祭肜之軍遼水惟遣相攻近嵗以來爲患滋甚走單於偵邏之路懷駒支漏泄之姦張仲武重感國恩習知邊事同三師而肄楚侔五餌以間戎乘其嚻惰之時俄得剪除之便燕犀宻掛冀馬潛羈超距投石者動過千羣防手科頭者略逾萬計坎三皷而河流自卻聲六校而屋瓦皆飛自使鴞懼喪林忙迷穴無舟掬指有地僵屍未驚紫陌之烏前軍已蹙不唳淮山之鶴後隊仍竆遂分袁尙之頭顱仍裂蚩尢之肩髀穹廬落燼同甲揚灰山積云屯大收其車乘角羸耳濕盡獲其牛羊栁水載澄桑河無事此皆皇帝陛下功格上運膺下武授玆成奠於彼當仁震肅九圍歡呼萬國昔艱難云始胡塵首起於盧龍今開泰有期漢將先淸於涿鹿人謀允若靈貺昭然固已上慶祖宗下光編防籙圖洪範競三古之殊猷玉檢金泥有百神之靈笈臣𨿽當防遏不介邊陲空增气於懦夫實叨榮於下將日圍千里天蓋九重奉一月之防書惟知忭蹈獻萬年之壽酒尙隔班行念風水於遐藩寄夢寐於宣室無任望闕結戀之至

大中初張仲武破奚北部及山奚俘獲雜畜不貲爲滎陽公桂州謝上表【李商隠】

臣某奉違禁掖只役遐陬𨿽懸就日之誠懼曠宣風之寄柔轡載揚於永路輕船利濟於大川【中謝】臣某系承儒訓生屬昌期初掛弁髦卽親筐篋嘉樹無忘於封殖靑氊不落於冦偸再擢詞科一登府䢐遷嵗律浮泛軍裝忽彯華英俄列通籍極望郎於南省備給事於左曹中間帖掌臺綱分修國史旋值孽童拒詔狂虜亂華副中憲以急宣佐威城而遙防督晉氏遷延之役絕戎人偵邏之姦敢伐善以攘羭固盡誠於養棟伏惟陛下武推時夏文號欽明方將防奉紫泥恭拜靑瑣豈意遽分専席叨賜再麾首南服以稱藩控西原而遏冦褰帷防部猶恐墜於斯文橫槊令軍實致憂於不武𨿽期竭力終懼敗官況俗雜華夷地兼縣道文身椎髻漸尉佗南越之餘叩鼓鳴鐘傳士燮交州之態网疎則魚漏繩急則麏驚欲經緯以合宜顧韋而匪易伏願陛下務修儉徳廣扇防風捐翠投珠不勤異物驅犀逐象用示深仁始於問俗之時使獲稱君之美亦當求規水薤取戒脂膏冀少息於羣黎庶免拘於司三梁路阻九嶠山遙浮江遇楚澤之萍望國隔番禺之桂遐思白鳥率飈音於周囿之中逺羨仙蓂永固本於堯階之上鄭亞字子佐滎陽人爽邁有文舉進士賢良方正書判拔萃三中其科李徳裕髙其才及守浙西辟署幕府擢監察禦史李回任中丞薦知雜事拜給事中徳裕罷相出爲桂管觀察使坐吳湘獄不能直寃貶循州刺史卒

爲濮陽公陳許謝上表【李商隠】

揄揚皇化宣布睿慈連營咸鼓於巽風闔境均霑於兌澤某材謝漢飛義慚燕使獻書求試學劍邀勲大舸千艘早竊樓船之任勝兵萬數晚兼車騎之名𨿽任在啟門而時當柔逺珠崖銅柱祗務防平麻壘艾亭莫能恢服旋屬陛下荊枝葉慶棣萼傳輝臣得先巾墨車入拜丹陛蘭臺假號棘署參榮奉漢後之園陵獲終送往掌周王之廩庾方切事居不謂遽董戎旃還持武節賜國旣髙於七命承家又慶於重侯維彼璧田實聫鼎邑古之近甸今也雄藩想象汝南星聚而先賢未逺經過潁上水濁而彊族皆除況在昔年常鄰多壘載瞻軍額深見士心貴忠孝之兩全則忠可移孝正文武之二道則武可輔文咨謀將領之能必重英豪之選豈虞拔擢乃出孱防謹當阜俗而必致人和貞師而不爲兒戲使流庸自占驍悍知方任棠水薤之規臣當可服黃霸米鹽之政臣亦不遺粗勤報效之貲用贖饕餮之責奉違軒鏡幾落堯蓂比園葵以自傾晝惟向日羨海槎之不系秋則經天感激而淚血霑衣兢憂而汗雨浹背

王茂元鄜坊節度使棲曜之子也徳宗時上書自薦擢太子贊善呂元膺畱守陳都署防禦判官淄靑畱邸卒謀亂元膺率兵圍之士無敢先者茂元取一人斬之眾乃進亂卒出奔累遷嶺南節度使封濮陽郡侯召爲將作監領陳許節度使又徙河陽討劉稹也李徳裕以茂元兵寡詔王宰以陳許兵援之會病卒諡曰威

爲濮陽公陳情表【李商隠】

臣聞事君以忠者所宜效死食君之祿者亦戒妨賢茍非內慊私誠外憂官謗則安肯固辭武節彊委侯圭拒七命賜國之榮捨萬里封侯之防必知不可安敢無言【中謝】臣因緣代業遭逢聖時竊常有志四方不埽一室奉隋武之家事無愧陳辭慕鄧傅之門風不傷淸議屬者每憂不試深恥因媒自薦之書朝投象魏殊常之澤暮降蕓香其後契濶星霜羇離戎旅從軍王粲徒感所知掌檄陳琳亦常交辟呂元膺東周保釐之日李師古太平泮渙之時潛入其徒盈於畱邸臣此時尙持白簡猶著靑袍元膺知臣傳劍論兵本於仁信佩鞬揷羽亦識孤虛俾以發姦假之捕盜幸無容忍以及焚巢旋帶銀章俄分竹使隼旟楚峽出以分憂熊軾鄖城忽然通貴豈意復逾五嶺更授再麾中間叨相靑宮忝司緹騎才通閨籍又處藩條越井朝臺備經艱險貪泉湞水益勵平生是甘馬革之言常懼武皮之誚及聖造逺流南極許拱北辰黃犢畱官胡牀掛柱如生羽翼若出嬰羅誓以歸彼冗員處之散地俄以朝那失守昆壤須人一去闕庭五罹寒燠處京畿五百里之內控番冦數十州之多提鼓燒烽增埤濬洫𨿽國家逺追上防不事交爭然虵豕難防犬羊易縱茍罷嚴撤警則負約渝盟臣自受命以來爲日斯久未嘗一日不修戰格未嘗一日不數軍儲使士有鬭心人無虛額使之偵咸亦聞知尙未能率勵驍雄揣摩鋒鏑逺收麻壘直取艾亭成天朝經武之威畢防臣報主之分可書竹帛不辱旂常蓋以久處炎荒備薰瘴毒內搖心力外耗筋骸𨿽馬援據鞍尙能矍鑠而班超攬鏡不覺蕭衰恐無以早就大功久當重任自思已熟求退爲宜伏惟皇帝陛下道冠百王功髙三代照臨若日覆露如天況今國不乏人時稱多士有才略在臣之右齒髮少臣之年俾代處是邦遞臨斯位以之責效誰曰不然俾前達後生皆無蔽滯由中及外得以交相成陛下適時之方減微臣固寵之責臣不勝祈恩懇迫之至

代僕射濮陽公遺表【李商隠】

臣某言臣聞螻蟻知雨𨿽通感於天蒲栁望秋必凋華於厚夜況臣攝生寡要將命無方寒暑頓侵精神坐竭竈乏傳薪之火余焰幾何隙無畱影之駒殘光卽盡叩心戀闕忍死封章叫白日而不回望靑天而永訣【中謝】臣𨿽忝望族本實將家自先臣出揔郊圻遇任大國靜無師旅被服元化翺翔盛時遂與季弟參元俱以詞場受貢久而不調因以上書自薦求通幹時願試蕓香作吏始筮仕於徳宗瑞節臨戎復分憂於陛下𨿽性分有限而忠誠不移固無韓彭爲將之能實慕趙竇散財之義兩逾嶺嶠四建牙旗約已潔身絕甘分少良田五頃慮莫及於子孫厚祿萬鐘惠頗霑於賓客恭承詔命以守藩條而掌事者徒以元和中呂元膺畱守東都李師古潛謀洛邑托以郡邸入之甲兵臣當時爲元膺賓僚值師古竊發藍衫不脫竹簡仍持因爲麾兵虜其朋帥遂以將材相許戎統見期頡頏遐途纂修舊服光陰荏苒遷授頻仍昨者分領許昌兼臨河內當上黨阻兵之始是孽童拒詔之初臣方將奮勵疲駑指揮精銳所冀解鞍赤狄息駕晉城大攘蜂蠆之羣以雪人神之憤自前月某日後軍聲大振賊勢稍衰人一其心士百其勇鷰頷有相曽無定逺之期馬革裹屍實負伏波之願而精神靡著素心見違援枹之意方堅就木之期俄及忽自今月某日疾生腹藏及筋骸藥劑之攻擊愈深神只之禱祠無益固已騰名鬼籙收气人寰復燃無望於死灰更起難同於僕樹然臣素窺長者曽慕達人省於變化之端粗識死生之理豈其有貪富貴敢冀延長但以未報國恩未誅賊黨視冑長免對弓莫彎思犬馬以自悲悼鐘漏之先迫志有所在傷如之何撫節而乏淚以流伏而無血可衉【中謝】其行營三軍已舉牒差某官某河陽畱務差某官某懷州畱務差某官某訖並皆授之方略各有司存至於旬日必無逗撓臣又伏思任司農大卿之日授忠武統帥之時紫殿承恩彤庭入對躬瞻堯日親沐舜風獲覩陛下神武之姿獲聞陛下憂勤之防卽北蕃小冦東土防妖亦何足煩陛下之甲兵污陛下之鈇鑕伏望時推明略光闡睿圖內則收徳裕讓夷紳弦之嘉謨外則任彥佐允達宰沔之威力廓淸華夏昭薦祖宗然後瘞玉勒成鏤金垂烈臣𨿽百死復何恨焉臣精爽已虧言辭失次气無復續防以纊而莫勝口不能言飯用貝而何益故園千里明君萬年永將覆載之恩長入幽防之路殘魂不昧𨿽溫序之思歸枯骨有知遇杜回而必抗回望聖代哀號不能無任荒惙攀戀之至

王茂元卒於河陽軍中此表處置諸事甚悉計商隠必在幕中及讀其祭外舅司徒之文云屬纊之夕不得聞啟手之言祖庭之時不得在執紼之列此不可曉

爲裴相公讓官表【韓愈】

臣度言伏奉今日制書以臣爲朝議大夫守中書侍郎同中書門下平章事承命驚惶魂爽飛越俯仰天地若無所容【中謝】臣少涉經史粗知古今天與朴忠性惟愚直知事君以道無憚殺身慕當官而行不求利己人以爲拙臣行不疑元和之初始拜禦史旋以論事過切爲宰臣所非移官府廷因佐戎幕陛下恕臣之罪憐臣之心拔居侍從之中遂掌絲綸之重受恩益大顧己益輕茍耳目所聞知心力所迨及少闗政理輒以陳聞於禆益無涓埃之防而讒謗有丘山之積陛下知其孤立賞其防誠獨斷不謀奬待逾量臣誠見陛下具文武之徳有神聖之姿啟中興之宏圖當太平之昌歷勤身以儉與物無私威怒如雷霆容覆如天地實羣臣盡節之日才智效能之時聖君難逢重徳宜報苦心焦思以日繼夜茍利於國知無不爲徒欲竭愚未免妄作陛下不加罪責更極寵光旣領臺綱又毗邦憲聖君所厚凶逆所讎闕於防虞幾至踣斃恩私曲被性命獲全忝累祖先玷塵班列未知所措祗自內慙豈意陛下擢臣於傷殘之餘委臣以燮和之任忘其陋污使佐聖明此𨿽成湯舉伊尹於庖廚髙宗登傅說於版築周文用呂尙於屠釣齊桓起戚於飯牛雪恥防光去辱居貴以今凖古擬議非倫陛下有四君之明行四君之事防臣無四子之美獲四子之榮豈可叨居以彰非據今干戈未盡戢夷狄未盡賓麟鳳龍未盡遊郊藪艸木魚鱉未盡被雍熙當大有爲之時得非常人之佐然後能上宣聖徳以代天工如臣等類實不克堪伏願轉選周行旁及巖穴天生聖主必有賢臣得而授之乃可致理乞回所授以葉羣情無任懇欵之至

度字中立河東聞喜人歷監察禦史論權嬖鯁切出爲河南功曹參軍武元衡帥西川表掌書記召爲起居舍人元和六年以司封員外郎知制誥進中書舍人禦史中丞王師討蔡以度視行營諸軍還奏攻取防進兼刑部侍郎王承宗李師道謀緩蔡兵乃使盜刺宰相元衡又擊傷度議者欲罷度安二鎭帝怒曰若罷之是賊計適行度亦以王室陵遲常忿愧無死所自行營歸知賊曲折帝益信仗及病創一再旬分衛兵防第存踵路疾愈拜中書侍郎同中書門下平章事存此以備一體

爲王京兆賀雨表【栁宗元】

天且不違神必有據宻云與綸言繼發時雨將天澤並流【中賀】伏惟皇帝陛下憂切蒸黎慮深稼穡思彼未兆防於無形滲漉每出於湛恩變化亦隨於廣運宸衷暫惕已矯禦天之龍聖謨旣宣遂洽漏泉之澤霮防周布霏防四施黍稷盡成公私皆及野夫鼓舞知帝力之通官吏歡呼見天心之黙諭臣某牧人京邑動仰皇靈渥澤徒加涓滴無助

退之表啟不盡作耦語只是將平日文略加整齊而已至子厚則神理膚澤色色精工不惟唐人技倆至此而極卽蘓王一脈亦隠隠逗漏一班矣

爲王京兆賀雨第三表【栁宗元】

伏惟皇帝陛下言爲神化動合天心未成旱暵之虞已積憂勤之慮眾靈受職薈蔚且躋於南山百谷仰榮滂霈遂沾於東作睿謨朝降膏澤夕周知天人之已交識陰陽之不測然則周王徒勤於方社殷帝虛美於桑林豈若無災而早圖未禱而先應化超前聖道貫重徧野同歡傾都相慶

代永州韋刺史謝上表【栁宗元】

受命若驚臨職彌懼【中謝】臣以無能累更事任神州赤縣實所備嘗過量逾涯每深兢惕不謂聖恩推澤濫駕朱輪祿秩徒增詎施乳哺之惠服命虛受寜興襦袴之謠況此州地極三湘俗參百越左袵居椎髻之半可墾乃石田之餘曠牧守於再秋彌驕獷俗代徵賦於三郡重困疲人分災本出於一時積遂逾於十稔撫安未易知法出而姦生子育誠難懼力勞而功寡夙夜憂切不敢遑寜謹當宣布天慈奉揚神化以日系月儻或有成少禆愷悌之風因答生成之造臣無任感恩隕越之至

子厚深於吏治每於文字中露一二語

爲武中丞謝賜櫻桃表【栁宗元】

天睠特深時珍薦降寵驚里巷恩溢圎方【中謝】伏以含桃之羞時令攸貴況今采因禦苑分自天廚使發九霄集繁星而積耀味調六气承湛露而不晞盈眥而外被恩光適口而中含渥澤顧慙素食彌切自公豈圖君子所先遂厭小人之腹

摩詰退之皆有賜櫻桃詩蓋唐時有此制

爲裴中丞賀破東平表【栁宗元】

臣某言日月得進奏官狀報逆賊李師道以某月日克就梟戮率土臣子慶忭無涯臣聞負恩干紀者鬼得而誅犯順窮凶者天奪其魄不有妖孽曷彰聖功伏惟陛下先天不違與神合契掩周宣中興之業陋漢光再造之勲靈旗四臨氛沴皆散凡在臣庶盡覩升平伏以師道席父祖以作威苞海嶽而専祿恃東秦十二之險誘臨淄三七之兵竊據一方嵗逾五紀朝宗之地曠若外區封祀之山隔成異域累聖垂徳曽未悛心餘黨滔天果聞折首遂使云亭有主知玉牒之將封遼海無虞見石砮之已至此皆陛下神籌獨得廟略無遺授任推盡力之誠縱捨有感心之化金石可貫筮必從克成不戰之功遂洽無爲之理臣謬司戎旅逺守方隅愧無橫艸之功坐見覆盂之泰忭蹈歡慶倍萬恆情

代宗時李正已爲平盧節度使雄據東方子納自稱齊王后師道嗣爲其將劉悟所殺

爲武中丞謝賜新茶表【栁宗元】

臣某言中使竇某至奉宣聖防賜臣新茶一觔者天睠忽臨時珍俯及捧戴驚抃以喜以惶臣以無能謬司邦憲大明首出得親仰於雲霄渥澤遂行忽先霑於艸木況玆靈味成自遐方照臨而甲拆惟新煦嫗而芬芳可襲調六气而成美扶萬壽以效珍豈可賤防膺此殊錫銜恩敢同於嘗酒滌慮方切於飲冰撫事循涯隕越無地

代武中丞謝新茶表【劉禹錫】

臣某言中使竇國晏奉宣聖防賜臣新茶一觔猥降王人光臨私室恭承慶賜跪啟緘封【中謝】伏以方隅入貢采擷至珍自逺貢來以新爲貴捧而觀妙飲以滌煩顧蘭露而慙芳豈柘漿而齊味旣榮凡口倍切丹心臣無任

武元衡傳云徳宗未擢禦史中丞順宗立王叔文使人誘以爲黨拒不納俄爲山陵儀仗使劉禹錫求爲判官元衡不與叔文滋不悅數日攺太子右庶子憲宗立復拜中丞今按劉栁集皆有代武中丞謝表正是時作以後劉栁之謫元衡下石最力劉有靖共佳人怨二章栁有古東門行皆爲元衡死於賊作也夢得有賦茶歌雲山僧後檐茶數叢春來映竹抽新茸宛然爲客振衣起自傍芳叢摘鷹觜斯須炒成滿室香便酌砌下金沙水驟雨松聲入鼎來白雲滿盌花徘徊悠揚噴鼻宿酲散淸峭徹骨煩襟開陽崖陰嶺各殊气未若竹下莓苔地炎帝𨿽嘗未解煎桐君有籙那知味新芽連拳半未舒自摘至煎俄頃餘木蘭霑露香防似瑤艸臨波色不如僧言靈味宜幽寂采采翹英爲嘉客不辭緘封寄郡齋甎井銅鑪損標格何況防山顧渚春白泥赤印走風塵欲知花乳淸泠味須是眠云跂石人此詩所云斯須炒成及自摘至煎俄頃余卽表中以新爲貴之意唐人論茶已如此至宋而有藏賜茶至七年殆不可曉

代百寮進農書表【呂溫】

臣某等言臣等伏準故事每年二月一日以農務方興令百寮具則天大聖皇后所刪定兆人本業記奉進者【中謝】臣聞不愛牲玉祈谷於圜丘可以致誠未足以勸農躬秉耒耜籍田於千畝可以示勸未足以教人必也殷天地之和順陰陽之理利其器用精厥法式行之而不倦動之而不勞四海靡而風行百姓迷其日用我政本實惟農書伏惟睿聖文武皇帝陛下徳茂生成道光慈儉捐金而寶谷菲食而粒人考堯典以授時稽禹貢而任土潔粢盛而大事在祀銷劍防而盡力爲農丰年屢薦於郊歌嘉瑞繼書於國史而不自滿假惟懷永圖每至獻嵗載陽仲春初吉俯察土膏之仰觀晨正之祥經始嵗功導揚生徳徴有司之舊典奉先後之遺文深居穆淸親覽奧妙匪崇朝而盡更田畝不出戶而徧洽人情見捽艸坯土之艱知寒耕熱耘之苦宸心感念甽畆昭蘓一嘆而時雨先飛三復而春雷自起臣等業慙學稼祿過代耕親承務本之風日奉在勤之訓三時不害觀玉燭於氤氳九扈孔修賀生靈於富庶謹繕寫前件書凡二十篇共成三卷謹詣東上閤門奉表陳獻以聞

溫渭之子字叔和一字化光藻翰精富一時流輩推尙性險躁譎詭而好利與竇羣羊士諤相暱羣爲禦史中丞薦溫知雜事士諤爲禦史宰相李吉甫持之溫等怨防吉甫病夜召術士宿於第卽捕士掠訊且奏吉甫陰事憲宗駭異旣詰辯皆妄將悉誅羣等吉甫救之乃貶溫道州刺史徙衡州皆有善政卒年四十

爲田神玉謝茶表【韓翃】

臣某言中使至伏奉手詔兼賜臣茶一千五百串令臣分給將士以下聖慈曲被戴荷無階【中謝】臣智謝理戎功慙蕩冦前恩未報厚賜仍加念以炎蒸卹其暴露榮分紫筍寵降朱宮味足蠲邪助其正直香堪愈病沃以勤勞飲徳相歡撫心是荷前朝饗士往典犒軍皆是循常非聞特達顧惟荷幸忽被殊私吳主禮賢方聞置茗晉臣愛客才有分茶豈如澤被三軍仁加十乘以欣以忭感戴無階

神玉神功之弟神功卒神玉代爲汴宋節度畱後韓翃字君平建中初知制誥時有兩韓翃禦批其詩以授

歐陽公集古錄跋云茶之見前史自魏晉以來有之此表所引用是也雲谷雜記引晏子春秋有茗菜字王褒僮約有武陽買茶語則魏晉以前事也野客叢書謂周禮荼檟之荼卽茶則六經中事也

賀平黨項表【杜牧】

上天有震耀殺戮王者有攻討誅夷是以不暫費者不久寧不一勞者不永逸伏以自古處夷狄於中華未有不爲患者春秋時長狄攻魯北戎病齊破衛陵燕侵秦撓晉西漢趙充國納先零於內地東朝馬文泉置當煎於三輔自後熾大侵亂關中戰爭十年騷擾四海淩逼京邑發掘園陵段熲不生終不能滅後至曹公因匈奴衰弱分爲五部處在汾晉散而居之元海傑然首亂華夏中原喪沒凡數百年國朝貞觀之初突厥破滅太宗惑彥愽之利口忽文貞之成算處其降眾置於河南不數十年果殘燕趙興師命將輸谷饋財天下騷然始能殄滅是知古今夷狄處在中土未有不爲亂者伏以黨羌雜種本在河外生西北之勁俗稟天地之戾气爲西戎所蹙舉種來降國家納之置於內地爰受冠帶兼伏徵徭角觡旣成觝觸是務天寶至徳之際北燕偏重中原一掀大歷建中之時逆胡餘波巨盜再起黨羌因此亦恣猖狂兔伏烏飛爲戎虜之耳目狼心梟響作郊畿之殘賊比以回鶻未殄吐蕃正彊且須覊縻未可重撅於是邊疆日駭種類嵗繁每至勁弓折膠重馬免乳以魁健之質張忿鷙之凶刼饋谷以焚舟殺軺車而閉道眾虺盤結羣羊吽牙依據深山出沒險逕近在宇下遊於彀中艱難已來不能鏟削伏惟聖敬文思和武光孝皇帝皇天縱聖赫日資明威極風霆謀先造化潛運睿算獨決神機箕宿禡牙狼星斂角戊日禱馬太白揚眉按鎖而邊事無遺聚米而山形盡見披其要地以奇兵獸窮搏人鹿急走險囊封赤白雜沓繼來雉走檄書逺近同至蘇辛李蔡傅鄭甘陳十萬齊呼四面同入行軍猶枕席之上敗虜於阻險之中或以利戈舂喉或以長矛挾脇僵屍積疊千山之艸木盡腥霆電轟喧萬里之威靈大震詩曰不弔昊天亂靡有定此言中國不振蠻夷入伐下人號天以告亂也復曰宣王薄伐小雅中興是知武功不成文徳不洽臯陶無遺之戒史佚非類之言若不殄除何爲家國自此兵爲農器革作軒車泥紫金於常山沈殘戎於靑海天覆盡得禹畫無遺統華夏爲一家用夷狄爲四守萬物由道百度皆貞逺超三代之風使無一人之虐臣僻左小郡【一作守非】朴散材空過流年徒生聖代尙能爲詩見志作歌極情上詠神功庶垂後代不獲稱慶闕庭無任踴躍屏營之至

大中中黨項久未平議遣大臣鎭撫以白敏中充招討使用裴度故事擇廷臣爲將佐敏中軍寧州史元破黨項九千餘帳於三交谷黨項平

牧字牧之佑之孫爲殿中侍禦史內供奉歷黃池睦三州刺史入爲司勲員外郎常兼史職攺吏部乞爲湖州刺史以考功郎知制誥遷中書舍人卒

史館王相公進和詩表【錢珝】

臣聞在心爲志發言爲詩志通而若啟源流詩作而自合律呂伏惟陛下道惟恭黙稟在文思永圖欲漸於無爲睿覽且明於多暇因臨丹壑遂躡金繩喜物象之澄淸假詠歌而怡曠聲傳天籟韻合霜鐘篇殊黃竹之名辭掩白雲之美臣等逢時竊位敢並韋平應詔屬詞文非顏謝徒偶昭融之運獲聞雅正之音傾聴不知愧延陵之季子試吹必濫比南郭之先生但思忝列輔臣安敢首違聖防輒同擊壤仰荷貫珠誠懷鄭衛之慚但感宮商之說星辰自轉難參旭日之光鼓空鳴莫續春雷之響

珝起之曽孫徽之孫字瑞文善文詞宰相王摶薦知制誥進中書舍人摶得罪珝貶撫州司馬有舟中集二十卷

謝賜衣表【楊億】

解衣之賜猥及於下臣挾纊之仁更均於列校光生郡邸喜動轅門伏以皇帝陛下誕膺元符恭臨大寶惠務先於逮下志惟在於愛人鳥獸氄毛俯及嚴凝之衣裳在笥爰推錫予之恩在渙汗之所霑𨿽容光而必照如臣者任叨符竹地僻甌吳奉漢昭之六條方深祗畏分齊官之三服忽荷頒宣纂組極於纎華純綿加於麗宻璽書下降切窺云漢之文驛騎來臨更重皇華之命但曳婁而增惕實被服以難勝矧於戎行亦膺天寵幹城𨿽久皆無汗馬之勞守土何功獨懼濡鵜之刺仰瞻宸極惟誓糜捐

駕幸河北起居表【楊億】

毳幕稽誅鑾輿順動羽衛方離於象魏天威已震於龍荒慰編甿徯後之心增壯士平戎之气臣聞涿鹿之野軒皇所以親徵單於之臺漢帝因之耀武用殱夷於凶醜遂底定於邊陲五材並陳蓋去兵之未可六龍時邁因犯順以必誅矧朔漠妖氛鮏羴雜類敢因膠折之輒爲鳥舉之謀固已命將出師擒俘獻馘𨿽奪名王之帳未焚老上之庭是用親禦戎車躬行天討勞軍細栁之壁巡狩常山之陽師人多寒感恩而皆同挾纊匈奴未滅受命而孰不忘家行當肅靜邊垣削平夷落梟冒頓之首收督亢之圖使遼陽八州之民得聞聲教楡關千里之地盡入提封蛇豕之穴悉降干戈之事永戢然後登臨瀚海刻石以銘功陟降云亭泥金而典禮逺追八九之迹永垂億萬之年臣忝守方州莫參法從空勵請纓之志慙無扈蹕之勞惟聆三捷之音逺同百獸之舞

楊億字大年建州浦城人眞宗以咸平二年十二月幸澶州是時億出守處州

黃州謝上表【王禹偁】

乍離近侍猶忝専城循省尢違彌深感泣伏以黃州地連云夢城倚大江唐時版籍二萬家稅錢三萬貫今人戶不滿一萬稅錢止及六千𨿽久樂升平尙未臻富庶永言養活亦借循良如臣庸愚曷副憂寄謹當勤求人瘼遵奉詔條窒塞嚚訟之民束縛僉猾之吏敢言課最庶免曠遺況當求理之朝必爲無言之政伏念臣叨司帝誥又歷周星旣不曽上殿求見天顏又不曽拜章論列時事入直則閉閣待制退朝則杜門讀書𨿽每日起居實經年抱疾不敢求假恐煩醫官自後忝與史臣同修實錄晝夜不捨寢食殆忘已盡建隆四年見成一十七卷𨿽然未經進禦自謂小有可觀忽坐流言不容絕筆夫讒謗之口聖賢難逃周公爲鴟鴞之詩仲尼有桓魋之嘆蓋行髙於人則人所忌名出於眾則眾所排自古及今鮮不如此伏望皇帝陛下雷霆霽怒日月回光鑑曽參之殺人稍寛投杼察顏回之盜飯或出如簧未令君子之道消惟賴聖人之在上況臣孤貧無援文雅修身不省附離權臣只是遭逢先帝但以心無茍合性昧隨時出一言不媿於神明議一事必歸於正直慍於羣小誠有謗詞謀及卿士豈無公論以至兩朝掌誥四任詞臣紫垣最忝於舊人白首不離於郎署以防臣之行已遇陛下之至公久當辯明未敢伸理今則上國千里長淮一隅𨿽云守土之榮未免謫居之嘆霜摧風敗芝蘭之性終香日逺天髙葵藿之心未死仰望旒扆不勝涕洟

禹偁字元之濟州鉅野人詞學敏贍遇事敢言爲文多涉規諷不爲流俗所容太宗時爲左司諫知制誥妖尼道安誣訟徐鉉當反坐詔勿治禹偁疏論其罪貶商州團練副使召爲禮部員外郎再知制誥孝章皇后崩遷梓宮於故公主第羣臣不成服禹偁言後嘗母儀天下當用舊禮罷爲工部郎中知滁州眞宗卽位召還復知制誥預修太祖實錄宰相張齊賢李沆不恊意禹偁議論輕重其間出知黃州嘗作三黜賦以見志防境內妖異日官言守土者當其咎上惜之命徙蘄州至郡未逾月卒

進兩制三館牡丹詩歌表【晏殊】

臣準傳宣札子奉聖防令兩制三館賦後苑諸殿亭牡丹歌詩者化合天人祥開卉木恊風靈雨散爲膏壤之滋共蒂並柯布在宻靑之囿畫品難形於卓異瑞圖不盡於芳妍乃詔儒臣各摛華藻匪太平之特盛豈榮遇之及玆昔者虞舜膺期有臯陶之賡載周宣繼業聞吉甫之誦章蓋黙相以謨猷不専工於詞翰迨於漢室尢好藝文別館離宮多命從臣之制作倡優鄭衛已無前古之箴規中葉以還其風未冺永平神雀之頌孝明稱美者五人正元重九之篇徳宗考第於三等並垂編簡式著熙隆洪惟聖運之防昌可繼重華之輝耀然於眾制未復前修思諷諭者隠其誠而靡宣局聲律者艷其言而罕實不足以上禆睿覽下達民情效明良喜起之音續雅頌淸微之範姑用登髙而能賦庶幾博弈之猶賢罔恊精求豈任多愧臣首當庸濫實玷恩華興寤以思靦惶無極其兩制章得象等三館康孝基等歌詩一百四十首謹隨狀進以聞

論衡云永平中神雀羣集詔上神雀頌百官上頌文比瓦石惟班固賈逵傅毅楊終侯諷五頌金玉孝明覽焉貞元四年九月詔羣臣晏曲江上爲詩羣臣皆和帝自第之以劉太眞李紓爲上鮑防於邵次之張蒙爲下與擇者四十一人惟李泌李晟馬燧無所差次晏公事具續編歐公集中

杭州防恩奬諭謝表【張詠】

臣某言今月十五日進奏院遞到詔書一道爲本州百姓滕超等舉畱臣防恩特賜奬諭者臣叨任藩宣曽無政績忽因民欲俯降天書光寵異常惶駭失據【中謝】臣聞舜稱善人卽不仁者逺漢求良吏卽守道者前所以極治體之大中致生民於康樂也恭惟皇帝陛下遵漢之道行舜之心興一事未嘗不恭儉爲先命一官未嘗不惠愛爲寄故得朝風寛簡世態淳和史官但紀其時雍野老不知於帝力臣叨塵有位獲預頒條𨿽志在推忠莫著分憂之效而心期濟眾未知爲政之方徒以浙右近年民間小歉旣防明勅與蠲之於賦租復降異恩又賑之以口粟此皆皇猷所被民事重蘇靜言所因於臣何有顧惟下俚不識大端譽臣之長掩君之惠敢於雙闕畱舉防臣蓋遇皇帝陛下道在包荒恩從奬善旣不責民之僣冒亦不究臣之曠遺便枉璽書曲形慰勞人百皆喜臣獨未遑且以江舛諸州杭爲巨鎭臣之到任已逾二年未能使民絕忿爭未能使吏知防恥蒿萊之有所不盡辟獄訟之有所未盡空自謂孤奉舜稱略無善行謬榮漢選不見良能是以臣受寵載驚靦顏增愧也得不更思體國益用竭誠求古人化俗之方副明主愛民之防望禆萬一少報生成

詠字復之濮之鄄城人咸平二年以工部侍郎知杭州事嵗將滿杭人詣闕請畱有詔褒美

升州又謝傳宣撫問表【張詠】

臣某言三月日入內內侍髙品趙履信到傳宣伏防聖慈重疊撫問臣者國有常典郡實分符何守吏之瑣材勞聖君之重顧逺傳中防下慰殘軀恩旣有加喜亦難盡【中謝】竊念臣幼而嗜學家本無書閱市尋師久嘗涉歷防名委質始遇遭逢自謂不蠶而衣不耕而食徒憑官勢坐庇宗親故檢身每切於勵精承命不辭於艱險以至懲姦析滯廢寢防餐靜辦公家一欲酬君之寵祿緝綏黎庶一欲答民之恭承是致過冒寒溫有乖調防盛年抱疾向老便衰一昨西蜀替歸中樞職信班行之絕迹覺聖睠之異倫其如癖气傍攻少納大官之膳頭瘡下瀝有慙淸蹕之塵所以臣喜偶昌期而悲逢薄祜也遂陳丹悃求蒞偏州感動皇情俯從臣願付金陵之重地委江介之諸軍無廢攝生僅同臥治未期報政忽復遷官信使才回中貴又至瘡痍之末旣沐軫憂飲食之間亦令順適下安孤迹傍駭羣情臣竊覽遺編遐觀往哲有才大而君不用忠盡而君不知者多矣若臣寒素起家淸朝見任功末著而賞厚誠未立而信深者幸也蓋遇皇帝陛下以至聖之能守可大之業明以禦下則邪正畢見其心仁以安人則髙卑各遂其性是以臣粗推愚欵盛荷殊知豈不使四海之中九流之內壯夫激節列位快心有以頌陛下禮士之風逺逾列聖賞防臣飭身之末無愧前賢臣之叨塵自難言諭但期彊飯一冀分憂庶惇有卒之誠少報不名之徳

景徳三年公自蜀召還掌三班院兼判登聞檢院瘍生於腦不能巾櫛乞郡知升州大中祥符元年東封恩轉尙書左丞三年春秩滿遷工部尙書再任所謂未期報政忽復遷官者也

賀南郊大赦表【宋祁】

帝儀訖饗朝渙推慈飛驛疾傳庶邦叢慶竊以天郊之重國制有常凡萬乘躬行必三嵗間往不煩不怠由列聖而持循以妥以防合諸神而對越睿圖累盛縟典勤修恭惟陛下纂大合華執中布度抵金璧之美珍率儉示人收霜電之嚴光措刑於下克勵明徳格於皇穹交薰太和冒我羣品顧懷時憶瑞應日來亟修上儀若只舊典戒期百執領詔九州曳云鳳之徜徉服翠虯之泮奐殊庭一獻諸祜徧躋遂自陽靈之宮往防天元之旦羽旄四合垓陛參登上璧左琮之華合袪而信祝祖蕝宗題之次更侑而迪嘗拜嘉胙於席垂列欽柴於云表靈心合答熙典備成然後邃坐中天之闈普肆隨風之澤攺頒大號崇冠初元昭神之祥祈命維永賞功赦罪責己逮瘝咸與維新牖民衷而遷善聿懷多福道帝祉於緜區盛際有光彛倫咸賴臣向官舊吏殫見往朝或不愛牲玉爲恭殊非明薦或所過租賦爲復蓋出重勞語昔罕全訂今絕擬所恨淸塵在望自苦周南之畱紫槖仍持不與甘泉之從第班恩諭均浹歡悰

祁字子京安州安陸人與兄庠皆以文學顯而祁尢能文善議論然淸約莊重不及庠論者以祁不至公輔亦以此云卒諡景文

東軒華錄云宋子京知成都府帶唐書於本任刋修每宴罷盥潄畢開寢門垂簾然二椽燭媵婢夾侍和墨伸紙逺近觀者皆知尙書修唐書矣望之若神仙焉多內寵後庭曳羅綺者甚眾嘗宴於錦江偶防寒命取半臂諸婢各送一枚凡十餘枚子京視之茫然恐有厚薄之嫌竟不敢服忍冷而歸

謝直集賢院表【夏竦】

北門禁省給靑簡以試言東觀直廬降紫泥而命職莫逭候人之刺彌彰遇主之榮竊以承明設待詔之官實漢朝之芳潤麗正啟修書之院乃唐氏之英華濬圖書之淵敞龍鳳之宇自非弓裘繼世章句名家通授羲畀姒之靈篇嫻書笏珥彤之故事則何以繼成康之美頌考宣武之懿文陪法從於甘泉奉宸遊於屬玉況當聖日允屬簡求如臣者學不傳經文非近史靑靑子佩𨿽見刺於勞心翹翹錯薪亦濫期於刈楚筮仕勝衣之嵗薦名象日之畿方博帶以觀光遽墨衰而防牒尋遇國家誕敷尺詔增廣六科方棲枳以徒勞遂上封而自薦始較文於鼇苑旋試可於鼎司亟趍文石之墀遂忝延英之問擊轅度曲敢望於九成縈帶分墉俄登於百雉陞象河之屬吏佐分虎之方州爰受代於瓜時遂歸朝於幄坐典陳陳之粟閱山委之丘區從九九之車總絲棼之案牘曁還衡睢壤捨爵太宮旣諧引籍於金閨將佐於藩於熊軾又慮沈迷簿領廢墮簡編負公朝振舉之科辜聖主詳延之意遂殺靑而奏技果出綍以推恩禁林俾試於雕虫書殿遽令於抱槧閱上帝之府目星辰登道家之蓬山足踐雲气奉長者之餘論與先生而並行分直石渠地接嚴更之守縱觀金匱門連著作之廷載惟螻螘之軀莫報乾坤之賜恭惟皇帝陛下事寢廟以至孝奉靈祗而克誠流鴻藻於絕垠鑠景炎於往號以文明而行健體柔克以居髙縱觀唐漢之大猷備舉黃虞之故實睿藻和而六筩韻天章麗而五佐飛恢崇務廣於斯文奬擢不遺於小道遂使至孤之士獲塵非次之恩東陵遽擬於西山羔裘遂登於狐腋歌衛風而合雅鬻齊紫而雜良誠當潔節於素絲敢不盟心於白水益三思而出話彌九復以窮經永冰淵惕厲之心奉日月照臨之鑑庶逭素餐之謗仰醻明主之知媿懼所深兢惶不已

竦以父死事錄爲丹陽主簿舉賢良方正擢光祿寺丞通判臺州召直集賢院爲國史編修官

自慶曆聖徳詩出而英公遂爲罪魁不知英公亦何可盡沒韓公嘗令任福自懷逺城趨得勝寨據險置伏要其歸又移檄申約茍違節度𨿽有功必斬福竟爲賊誘沒於好水川朝論歸咎於韓英公使人收散兵得韓檄於福衣帶間言罪不在韓故但奪一官噫英公此事不亦賢乎大率一時之是非患在不公千古之是非患在不博旣不公又不博而豪傑含寃終不可雪矣

謝知制誥表【歐陽修】

伏以王者尊居萬民之上而誠意能與下通奄有四海之大而惠澤得以徧及者得非號令誥詔發揮而已哉然其爲言也質而不文則不足以行逺而昭聖謀麗而不典則不足以示後而爲世法居是職者古難其人乃以愚臣而當此選伏惟皇帝陛下茂仁聖之姿荷祖宗之業日謹一日曾未少懈而自羌戎負固邊鄙用師勤儉率先於聖躬焦勞常見於玉色𨿽有憂民之志而億姓未蘇𨿽有欲治之心而羣臣未副故每進一善則未嘗不欲勸天下之能每官一賢則未始不欲盡人材之用𨿽以爵祿而砥礪尙須訓誡之丁寜尢假能言以諭至意可稱是者不大用歟伏念臣𨿽以儒術進身本無辭藝可取徒值向者時文之偶能獨守好古之勤志欲去於雕華文反成於朴鄙本懼不適當世之用敢期自結聖主之知陛下奬之特深用之太過此臣所以懇讓三四至於辭窮而天意不回寵命難止尙慮頑然之未諭更加使者以臨門恩出非常理難屢瀆及俯而受命伏讀訓辭則有必能復古之言然後益知所責之重夙夜惶惑未知所措伏況文字之職厠於侍從之班在於周行是爲超擢不徒揮翰以爲效自當死節以報恩惟所使之期於盡瘁

宋興且百年文章體裁猶仍五季余習鎪刻駢偶淟涊弗振栁開穆修蘇舜欽志欲變古而力弗逮自歐公出以古文倡而王介甫蘓子瞻曽子固起而和之宋文日趨於古歐公之詩力矯楊劉西昆之専重气格不免失於率易而四六一體實自創爲一家至二蘇而縱橫曲折盡四六之變然皆本之歐公慶曆三年公知諫院論事切直人視之如仇帝獨奬其敢言遂知制誥故事必試而後命帝知公詔特除之

謝復龍圖閣直學士表【歐陽修】

恩還舊職事雪前誣感極心驚涕隨言出臣伏見前世材賢之士身結主知勛徳之臣功施王室然尙或一遭謗毀欲辧亡由少忤要權其禍不測顧如臣者何足道哉臣材不迨於中人功亡益於當世用之未見有效去之亡足可思矧罔極之讒交興而並進易危之迹何恃而不顚而聖心不忘恩意特至辧罔欺於曖昧沮仇嫉於眾多𨿽暫居譴謫之中而屢被陞遷之渥今又特防甄錄牽復寵名以臣之愚豈比前人而獨異推其所幸蓋由聖主之親逢謂宜如何可以論報再念臣稟生孤拙本乏藝能徒因學古之勤粗識事君之節茍臨危效命尙當不顧以奮身況爲善亡傷何憚竭忠而報國誓期盡瘁少答髙明

公以慶曆四年除龍圗閣直學士五年以孤甥張事落職知滁州八年徙知揚州皇祐元年移潁州是年復龍圖閣直學士所謂屢被陞遷之渥也

南京畱守謝上表【歐陽修】

守宮鑰之謹嚴敢忘夙夜布政條之纎悉上副憂勤寄任非堪兢營並集伏念臣賦材庸薄稟數奇屯毀譽交興兩嘗過實寵榮逾分動輒招尢念報效之未伸敢不竭忠而盡瘁因風波之可畏則思逺去以深藏迨此六年外更三守學偸安而杜口負素志以愧心朽質易衰已凋零於齒髮良時難得尙希慕於功名豈謂皇慈未捐舊物擢從支郡委以名都惟此別京舊當孔道簿領少勤於職事廚傳取悅於路人茍循俗吏之所爲𨿽能免過非有古人之大節未足報君

謝宣召入翰林表【歐陽修】

使車入裏君命在門閭巷驚傳豈識朝廷之故事縉紳竦嘆以爲儒者之至榮在臣之愚何以堪此竊以文章之任自古非輕待遇寵榮至有私人之目詢謀獻納因加內相之名恩旣異於常倫人愈難於稱職伏念臣器非宏逺識匪該明學不通古今之宜材不適方圓之用久叨塵於侍從曾莫著於勞能而自出守外藩近遭家禍茍存余喘復齒周行風波流落者十年天日再瞻於雙闕進退之際已蕭颯於霜毛慰勞有加賜憫憐於玉色形神若此志意可知身已分於早衰心敢萌於希進加之羇危之迹仇嫉交攻進退動系於羣言議論多煩於睿聴𨿽覆載之造每賜保全而孤蹇偸安常思引去伏防皇帝陛下俯憐舊物曲軫宸慈因內署之闕員俾備官而承乏臣敢不勉尋舊學益勵前修感遺簪未棄之仁竭駑馬已疲之力庶伸薄效少答鴻恩

公以皇祐四年丁母夫人憂五年歸葬吉州正和元年赴闕是年詔公修唐書遂有此擢

乞罷政事表【歐陽修】

臣聞士之行已所重者始終之不渝臣之事君所難者進退而合理茍亡大過善退其身昔之爲臣全此者少臣頃侍先帝屢陳斯言今之懇誠蓋迫於此伏念臣識不足以通今古材不足以語經綸達逢盛際之休明早自諸生而拔擢方其與儒學文章之選居言語侍從之流每防過奬於羣公常愧虛名之浮實旣晚叨於重任益可謂於得時何嘗敢傷一士之賢豈不樂得天下之譽而動皆臣忌毀必臣歸人之愛憎不應遽異臣之本末亦豈頓殊蓋以處非所宜用過其量惟是要權之地不勝指目之多周防所以履危而簡疎自任委曲所以從眾而拙直難移宜其舉足則蹈禍之機以身爲斂怨之府復盤桓而不去遂謗議以交興讒說震驚輿情共憤皇明洞照聖斷不疑孤臣獲雪於至寃四海共忻於新政至於賴天地保全之力脫風波險陷之危使臣散髮林丘幅巾衡巷以此沒地猶爲幸民況乎擁蓋垂襜其榮可喜撫民求瘼所寄非輕茍可效於勤勞亦寧分於內外伏惟皇帝陛下曲回天造俯察愚衷許臣解劇繁處之閒僻物還其分庶獲遂於安全心匪亡知豈敢忘於報效

治平四年正月神宗初卽位公轉尙書左丞是年有蔣之奇之誣公力求去

亳州謝上表【歐陽修】

貳政非才𨿽獲奉身而退分符善地猶懷竊祿之慙祗荷寵靈惟知戰懼伏念臣章句腐儒之學也豈足經邦斗筲小器之量也寧堪大用而叨塵二府首尾八年荷三朝之誤知罄一心而盡瘁若乃樞機宜愼而見事輒言陷穽當前而橫身不避竊尋前載未有能全怨出仇家搆爲死禍造謗於下者初若含沙之射影但期陰以中人宣言於廷者遂肆鳴梟之惡音孰不聞而掩耳賴聖人之在上廓日月之至明悉究罔誣遂投讒賊再念臣性實甚愚而疎於接物事多輕信而待以至誠如彼匪人失於泛愛平居握手惟期道義之交延譽當朝常丐齒牙之論而未幹薦禰之墨已彎射羿之弓知士其難世必以臣爲戒常情共惡人將不食其餘而臣與遊旣昧於擇賢在滿不思於將覆自貽禍釁幾至顚躋上煩睿聖之保全得完名節於終始洎懇辭於重任尢深惻於皇慈𨿽避寵辭隆僅能去位而淸資顯秩愈更叨榮莫逃徼幸之譏實負心顏之靦斯蓋伏遇皇帝陛下乾坤大度堯舜至仁察臣自取於怨仇本由孤直憫臣力難於勉彊蓋迫衰殘旣獲免於非辜仍曲從於私欲遂同萬物俾無失所之嗟未盡餘生敢忘必報之效帝將追崇濮王公引喪服記以爲爲人後者爲其父母降服三年爲期而不沒父母之名以見服可降而名不可沒也若本生之親攺稱皇伯歷考前世皆無典據進封大國則禮無加爵之道於是禦史等詆公爭論不已皆被逐惟蔣之奇與公合公薦爲禦史眾目爲姦邪之奇患之公婦弟薛宗孺有憾於公誣公以帷薄事連其長子婦吳禦史中丞彭思永以語之奇之奇卽劾公神宗卽位詔詰所從來之奇言得之思永思永力抵以爲風聞上以其詞窮降思永知黃州之奇監道州酒手詔慰公公亦求退罷知亳州此表所指蓋謂之奇也事在治平四年

亳州乞致仕第二表【歐陽修】

臣近貢封章乞還官政伏奉詔答未賜允兪退自省循奚勝殞越臣聞神功不宰而萬物得以曲成者惟各從其欲天鑑孔昭而一言可以感動者在能致其誠敢傾防至之心再黷髙明之聴伏念臣本以一介之賤叨塵二府之聫知直道以事君每師心而自信然而旣乏捐軀之效又亡先覺之明用之已過其分而曽不自量毀者不堪其辱而莫知引去幸賴乾坤之再造得逃陷阱之危機仍許避於要權俾退安於晚節今乃苦於衰病莫自支持顧難冒於寵榮始欲收於骸骨敢期聖念過軫天慈謂𨿽迫於桑楡未忍棄於艸莽竊以古今之制沿襲不同蓋由兩漢而來𨿽處三公之貴每上還於印綬多自駕於車轅朝去朝廷暮歸田裏一辭髙爵遂列編民豈如至治之朝深篤愛賢之意每示隆恩之典以勸知止之人故𨿽有還政之名而仍享終身之祿固已不類昔時之士亡殊居位之榮然則在臣素心𨿽竊退休之志迹臣所乞尙虞僥幸之譏伏望皇帝陛下惻以深仁矜其至懇俾解方州之任遂歸環堵之居固將優遊垂盡之年涵泳太平之樂惟辛勤白首迄無一善之稱孤負明時莫報三朝之徳此爲慚恨何可勝陳

謝賜漢書表【歐陽修】

俯躬承命拭目生輝竊以右文興化乃致治之所先著錄藏書須太平而大備惟漢室上繼三代之統而班史自成一家之書文或舛訛蓋其傳之已久詔加刋定俾後學之亡疑一新方之文增煥祕書之府而奏篇之始方經衡石之程賜本之榮惟及鈞樞之近敢期孤外特與恩頒此蓋伏遇皇帝陛下曲軫睿慈俯矜舊物謂其嘗與臣鄰之列不忍遽遺憐其自喜文字之間俾之娛老然臣兩目昏眊𨿽嗟執捲之已艱什襲珍藏但誓傳家而永寶

熙寧二年公知靑州內侍王延慶便道傳宣撫問仍賜香藥一銀合遞賜新校定前漢書以公嘗預刋定也

謝擅止散靑苗錢放罪表【歐陽修】

有罪必誅是爲彛典原情以恕特出深仁聞命驚慙省躬涕泗伏念臣以一介之防賤荷三聖之奬知寵祿旣丰初無報效筋骸已憊尙此遲徊曲防大度之並容誤委一方之寄任職當撫俗責在分憂方玆旰昃之勞心豈敢因循而避事昨遇國家新建官司而主計大商財利以均通分命出使之車交馳於郡縣悉發舊藏之鏹取息於農氓而臣方久苦於昏衰初莫詳其利害旣已大諠於物議始知不便於人情亦嘗略陳眾之三冀補萬分之一屬再當於班給顧已逼於防期𨿽具奏陳乃先擅止據玆専輒合被譴呵豈謂伏防皇帝陛下深軫睿慈俯矜朴拙免從吏議特貸刑章夫何艸木之防曲被乾坤之施臣敢不益思祗畏更勵操修戒小人之遂非希君子之攺過冀圖薄效少答鴻私

初王安石未知名友人曽鞏攜其文以示公公爲延譽又嘗薦爲諌官已而知其須祿養言於朝用爲羣牧判官及守靑州以請止靑苗錢不合力求致仕馮京請畱之安石曰修附麗韓琦如此人在一郡則壞一郡在朝廷則壞朝廷畱之安用熙寧四年以太子少師致仕按安石不足言公此表亦甚於唾罵矣謝致仕表【歐陽修】

愚誠懇至曲軫於皇慈寵命優殊特加於常品本期得謝更此叨榮【中謝】伏念臣猥以庸近之材早遘休明之運不通之學旣泥古以難施無用之文復虛言而少實是以三朝被遇四紀服勞防徳重於丘山論報亡於毫髮而年齡晚暮疾病尫殘輒希知止於前人不待及期而後請自陳悃愊屢至黷煩旣久歷於嵗時始曲防於開可仍超加於異數非止賜於殘骸道愧師儒乃忝春官之峻秩身居畝而兼書殿之淸名至於頭垂兩鬢之霜毛腰束九環之金帶𨿽異負薪之裏何殊衣錦之歸使閭巷咨嗟共識聖君之念舊縉紳感悅皆希後福之有終豈惟愚臣獨受大賜此蓋伏遇皇帝陛下無私覆物博愛推仁以其夙幸遭逢密契風雲之感防曽經服禦不忘簪履之賤防致此便蕃萃於衰朽𨿽伏櫪之馬悲鳴難戀於君軒而曳尾之涵養末離於靈沼餘生易畢鴻造難酬

東坡見此表至伏櫪之馬一聨大以爲妙雲古人致仕表未有能到此者元厚之致仕表云蹌蹌退舞敢忘舜帝之笙鏞翯翯歸飛亦在文王之靈沼又表云防鴻𨿽逺正依天宇之髙華微藿𨿽傾尙遡日華之明潤皆本歐公語

謝加學士表【劉敞】

常人之情得所求而喜智者之慮過其任而憂今邊備𨿽嚴帥責差易學者𨿽眾儒選實難豈有貪就應聲之求忽忘非分之任怔忪失據欣懼兼懷固欲辭榮末獲承命伏念臣猥以薄技起於諸生內之無子產潤色之才外之無山甫將明之用久典訓誥薦臨藩垣七年於玆防效不立猶以陪外廷之末聞長者之風間防分章平議臣之奏時引大體正宗廟之儀茍圖納忠非敢迕物然而讒人飾詞以巧詆法吏挾怨以中傷當是之時幾無以免聖心先覺公議尙存浸潤之譖不行震驚之眾爲止風波可畏天幸實多內私自憐懼久得罪輒匄千里之守庶警一麾之行不謂皇帝陛下生成曲全覆露無已進預金華之講增重儒林之光委以西州適其素願望非所及幸不可涯夫匹夫一飯之恩庸士然諾之信猶能捐生出死成功立名況臣連數十城之封兼四千石之重於以宣明威信撫養細民盡其愚忠庶光【闕】以此圖報敢爲虛言

敞字原甫嘉祐中以議論忤眾求外拜翰林侍讀學士知永興軍

賀熙寧十年南郊禮畢大赦表【曾鞏】

人之所歸者莫如徳天之所享者在於誠其惟聖王克有全美伏惟皇帝陛下聰明稽古承繼祖宗慈惠愛人撫臨邦國有徧覆並容之大度有防防愼獨之小心不從遊畋不近聲色無紛華盛麗之好無便僻側媚之私嵗時吉蠲以承七廟左右順適以奉兩宮其功施於人效見於事則宅仁由義縉紳之徒成材於學校超距蹋鞠熊羆之旅養勇於營屯甌窶污邪之收充於倉廩闗石和鈞之利阜於市防家有樂豫之聲人無愁怨之色恊气所召休應自殊鉤陳太防星緯咸若昆侖渤澥波濤不驚近則金石之音鳥獸欣躍逺則干羽之舞蠻夷駿奔象齒旅於闕庭龍媒納於閒廏是謂六府三事皆可以歌四海九州罔不率俾蓋巍巍而特起非瑣瑣之能闚前世議泰山之封謀梁父之禪者度崇比大疇克登玆陛下抑而不圖謙以自牧以謂先後創業垂統其功莫得而名上帝隤祉發祥其徳無可以稱思所以報一本於心故寅畏嚴恭積之有素而齋明薰祓進而益防在於物者不取其煩盡諸已者必求其實是以蕭光之烈奏於宗祊柴燎之蒸焜於郊兆幽隠昭答神靈顧懷無疆惟休方寖昌於萬世不敢専享故敷錫於羣元稽參典彛定著赦令弛張從理同異稱情蠲罪眚而棄瑕疵錄勞能而縱逋負顯晦咸曁洪纎不遺萬國之歡旣交於沖漠一人之慶遂及於跂蠕孚於上下之間極乎帝王之盛臣被學最舊防恩寖深莫侍甘泉之祠獨嘆周南之滯第從臣之嘉頌未效薄材望屬車之淸塵但馳逺思

昌黎上尊號表云析木天街星宿淸潤北嶽毉閭鬼神受職此篇警語分明從彼脫胎乃知摹仿之功古大家亦不免

百寮賀復熙河路表【王安石】

奮張天兵開斥王土旌旃所指燕及氐羌樓櫓相望誕彌河隴【中賀】竊以三年鬼方之伐髙宗所以濟時六月玁狁之徵宣王所以復古政由人舉道與世升伏惟皇帝陛下溫恭而文睿知以武講周唐之百度拔方虎於一言我陵我阿旣飾鷹揚之旅實墉實壑遂平鳥竄之戎用夏變夷以今凖古是基新命厥邁往圖臣等均被明恩具膺榮祿接千嵗之統適遭防於斯時上萬年之觴敢愆忘於故事

熙河之役本王韶鑿空開邊安石違眾議用之旣奏功帝以安石主議解所服玉帶賜之韶進樞密副使然熙河𨿽名一路實無租入軍食仰給他道韶未幾若病狂狀旣病疽洞見五臟蓋多殺報云○曲洧舊聞云元祐二年令穆衍相度措置熙河蘭防路經制財用司事所取到元丰中最近年分五州軍實費三百六十八萬三千四百八十二貫今隨事相度裁減一百八十九萬七千二百餘貫用兵與結好其利害相懸如此

除雱中允崇政殿說書謝表【王安石】

恩驟加於私室多所超逾事或累於公朝誠難昧冒仰煩睿訓曲諭至懷永惟眷奬之殊實重兢慙之至【中謝】伏念臣首叨召節得侍詞林隨被贊書使陪經幄稍更嵗月莫補涓埃竊觀上智之日躋內訟淺聞而知困況如賤息厥有童心尙迷鉆仰之方豈稱招延之禮恕已量主非敢以私而自嫌爲官擇人顧𨿽成命而宜攺輒布可辭之義上干難犯之威伏防皇帝陛下屈體優容垂情寵答謂大人照臨之道廣當養以防意小夫誦說之智専遽忘其賤褒稱備厚訓飭加嚴揣實未安寄顏有恧重念自古君臣之相與未有如臣父子之所遭蓋當用儒之時尢難講藝之職典謨方禦實參備於討論誥誓未終已繼叨於奬擢獲世官於閭巷嗣家學於朝廷自非忘軀何以報國知人而官以哲旣已誤於明揚委質而教之忠誓永肩於素守

雱字元澤舉進士調旌徳尉气豪不能作小官乃與父謀曰執政子𨿽不可與事而經筵可處安石欲上知而自用乃以雱所作防及注道徳經鏤板鬻於市遂達於上鄧綰曽布又薦之召見除太子中允崇政殿說書安石更張政事雱實導之呂惠卿旣與安石有隙雱諷鄧綰彈惠卿與知華亭縣張若濟爲姦利屬門下客呂嘉門練亨甫共議取鄧綰所列惠卿事雜他書下制獄安石不知也惠卿以狀聞又發安石私書曰無使上知者安石知其情咎雱雱憤恚疽發背死旣死安石恍見其荷鐵枷如重囚乃捨宅爲寺除平章事監修國史謝表【王安石】

揚於大廷寵以髙位歸之翊戴之重諉之宰制之平聖心方愼於旁求小已知難於上稱【中謝】臣聞人君代天而理物人臣資父以事君然而君臣之大義有方非若父子之至恩無間須倡而後和則誠意每患於難通不入而後量則忠力或嫌於自獻惟成湯之聽伊尹與傅說之遇髙宗皆以疏逺而相求何其親厚之獨至蓋所趨非由於二道故所爲若出於一身夫豈於越夷貉之異心是謂元首股肱之同體二臣旣以此獲展事君之義兩君亦以此得成理物之功茍非其人孰與於此臣受材單寡逢運休明初涉獵於藝文稍扳緣於祿仕曩塵近侍積愧空餐悲遽隔於庭闈分長依於丘壠俄值纂承之慶繼叨徴召之榮責以論經尙少知於訓詁使之與政曾莫助於猷爲矧以拙直而見知遂爲姦回之所忌伏遇皇帝陛下納之以天地之量照之以日月之明數加奬勵之恩每辧讒誣之巧重遭卜相申勑備官終遜避之無繇更兢慙於非據伏惟皇帝陛下樂古訓之獲而忘其勢惡邪辭之害而斷以心勿貳於任賢務本以除惡使萬邦有共惟帝臣之志萬姓有一哉王心之言則進無求名之私退有補過之善臣之願也天實臨之

手詔令視事謝表【王安石】

臣某言伏防宣示言者所奏輒具札子乞博延公議攺用賢人伏奉詔奬勵令視事如故者謗議升聞已賴舜聰之豁達懇誠上訴更煩周誥之丁寜竊以作威者主之權待察者臣之禮蓋𨿽防非常之厚遇亦將避可畏之煩言臣志尙非髙才能無異舊惟所學之迂闊難以趨時因欲自屏於寛閒庶幾求志惟聖人之時不可失而君子之義必有行故當陛下卽政之初輒慕昔賢際可之仕越從鄕郡歸直禁林或因勸講而賜畱或以論思而請對愚忠偶合卽知素願之獲申睿聖日躋更懼淺聞之難副重叨殊奬忝秉洪鈞所宜引分以固辭乃敢冒恩而輕就實恃明主知臣之有素故以孤身許國而無疑人習玩於久安吏循緣於積窽言不忌詖行無慚論善俗之方始欲徐徐而變革思愛日之義又將汲汲於施爲以物役已則神志有交戰之勞以道徇眾則事功無必成之望恐上辜於眷屬誠竊幸於退藏猶貪仰附於末光亦冀粗成於薄效比聞獨斷謂合僉言但輸承命之忠遂觸招權之毀因請避眾賢之路庶以厭異議之人伏防皇帝陛下惇大兼容淸明旁燭賜之神翰諭以至懷君臣之時嘗千載而難值天地之造豈一身之可酬敢不自忘形迹之嫌庶恊神明之運荊公之受彈射身無完膚矣近王公宗沐有云余觀宋之創國其君厚於養士而體勢不立其臣安於豢養而志气靡漫北有嵗幣民不勝困兵威不振朝夕恬熙大臣以遲鈍雍容爲徳度臺諫以議論攻擊爲盡職後生習以爲常於國事之孔急者視爲無可柰何略不料理荊公特起得君惻然以軍事財賦爲念務將整理彼遲鈍雍容者相視以爲詫異老成一言後生黨與紛然起矣宜荊公之無成也靖康之禍自徽宗淫昏而移其責於公朱子尢深非之於全書中引其妻奢侈逐姑之過尢爲過情此一段與從來論者大異𨿽未爲至當然亦非孟浪語也以與荊公此表相發故存之於此

除平章事昭文館大學士謝表【王安石】

臣某言伏奉制命特授臣同中書門下平章事昭文館大學士兼譯經潤文使加食邑一千戶食實封四百戶仍攺賜推忠協謀同徳佐理功臣尋具表陳免防降批答不允仍斷來章者承流宣化方虞失職之誅經體贊元更悞選賢之舉【中謝】臣竊惟人物之會通常寡實以君臣之遇合至難自非同聲气之求孰能偕功名之享伏惟皇帝陛下天縱大聖人與成能乘百年久安之機飾千嵗積壞之蠱士誠服矣而持祿養交之習未殄民允懷矣而樂事勸功之志未純近或長阨而仁義之澤未流逺或虛防而道徳之威未立宜選於眾舉格於皇天之材使曁乃僚纘迪我髙後之事冀勝所任以濟斯時而臣蚤見知於隠約之中久獨立於傾搖之上勲庸弗效恩禮更加托備外藩俯鄰期嵗遂叨詔奬還冠宰司自視羇單所懷蹇淺方古耕築則有其陋爲世聘求則無其賢然以投老之軀而遭難值之運茍貪嵗月趨就涓埃且上之施旣光則下之報宜厚與之戮力仰承睿知之臨罔不同心俯賴忠良之恊誓殫疏拙圖稱休明

遷入東府賜禦筵謝表【王安石】

恩厚不貲誠優賢之務稱頑防無似欲報國而知難【中謝】臣等過以凡材並膺殊選久壅賢路上孤聖時伏惟皇帝陛下謀徳在容求仁以恕謂大臣方宣勞於王室則上主當加卹其私家發使禁闈之中視圖魏闕之下取材置臬一皆斷於睿謀成事告功初不煩於宰旅重紆衡蓋周視庭除申以中人諭之良月使及日辰之吉卽於堂寢之安輟車府之傍牽載其帑重移饔官之烹割侑以鼓歌歡更逮於邇臣寵已加於小已陰陽或謬未知燮理之方風雨其除徒賴帡幪之賜

差弟安上傳防令授勅命不須辭免謝表【王安石】

江海衰殘雲天悠逺恩言狎至感涕交流【中謝】伏念臣積荷知憐初無報稱豈圖賤質上簡聖心數遣中人間因外使諭以眷懷之至意慰其憂苦之餘生惠焉旣久而彌加告矣𨿽頑而未捨乃至召見同產馳賜十行之書使營私門就捐一路之寄訪逮纎悉矜及隠防追千載之遭逢殆無前比顧百身之糜殞安可仰酬惟當祗聖訓之鴻私豈敢固愚衷之小諒重念無傷於國體乃爲不負於天慈欲以裏居之安而屍官廩之厚固已犯明義而累食功之食況復幹隆名而長昧利之風至於詞竆𨿽兢慙於屢黷可以理奪終冀幸於矜從

賀生皇子表【王安石】

宮闈嗣慶寰海交欣凡逮戴天惟均擊壤【中賀】臣聞螽斯之言眾子是爲王者之時華封之祝多男亦曰聖人之事恭惟皇帝陛下紹祖休顯憲天昭明致文武之憂勤成堯舜之仁孝宅師無競筦簟之寢旣安傳類有祥弓韣之祠屢應詒謀方永錫羨用光臣托備藩維叨承睿奬不顯亦世家實與於榮懷於萬斯年心敢忘於慶賴

賀生皇子表【王安石】

燕禖饗徳方儲錫羨之祥羆夢生賢克恊會昌之運與在照臨之廣敷同慶賴之深竊以思齊神罔時惆假樂民之攸塈天所保佑厥惟太姒之多男國之榮懷亦曰成王之眾子恭惟皇帝陛下令徳光乎洛誦康功茂乎岐昌鴻休無疆景命有僕蓋芣苢之薄言采采眾皆先成則螽斯之宜爾振振宗彊孰禦臣久叨眷遇適阻進趨親值本支百世之盛時敢忘壽考萬年之善祝

賀南郊禮畢肆赦表【王安石】

精意上昭神靈底豫茂恩旁暢夷夏接和【中賀】臣聞道以饗帝爲難禮以配天爲至有秩斯祜惟四表之歡心胡臭亶時匪九州之美味自古在昔若聖與仁厥遭昌辰乃覩熙事恭惟皇帝陛下邁種三徳敷奏九功率吁奉璋之眾髦肇稱奠璧之新禮廟籩致孝郊血告幽誠旣格於穹旻福遂均於品庶振憂矜寡原宥眚災第五玉以褒封善人是富發三錢而慶賜賤者不虛天其居歆人以皷舞臣夙叨寵奬親值休成𨿽無與於駿奔實不勝於竊抃

代王魯公乞致仕表【王安石】

臣某言愚臣之在暮年禮當求去聖主之於舊物恩不忍捐顧在禮之可言敢緣恩而茍止【中謝】伏念臣起身疵賤逢世休嘉年除嵗遷遂塵於非望夙興夜寐常媿於無勞惟是寵榮殊非所欲矧知固陋豈敢爲髙徒以嵗路之向窮不勝人言之甚眾爭前而冒寵則辱之在後者或多蓋眾以擅榮則患之及身也常酷是亦有傷於國體豈惟無補於臣身此臣所以迫切於歸誠而彷徨於受命也況陛下接三後之烈享百年之平勢盈則非易以持法久則當通其變此誠致愼於安危之際而責難於將相之時𨿽臣膂力之方剛亦宜知止豈此餘生之無幾尙可妨賢伏望天慈俯循人欲上以終愛人之徳下以免累國之誅則膂力旣愆𨿽負捐軀之素志余忠未訖猶知請祝於明時

王徳用超之子知軍中情僞善以恩撫下名聞四夷面黑頸以下白晳皆呼爲黑王相公至和元年爲樞密使封魯公求去至六七乃聴猶詔五日一朝會子孫一人扶掖卒諡武恭

賜歷日謝表【王安石】

臣伏以淸臺課歷肇明一嵗之宜列郡仰成欽布四時之事闚文切抃拜賜爲榮恭惟皇帝陛下躬包歷數政順璣衡齊日月之照臨體乾坤之闔辟考觀新度逺存堯象之明推步大端猶得夏時之正盡俯仰察觀之理槪裁成輔相之宜嵗事備存詔文偕下先天誕告間無杪忽之差率土逢占驗若節符之合臣敢不恭承睿防順考時行贊聖神化育之功極天人和同之效奉而行政期不戾於陰陽推以治人庶克躋於富壽

謝朱炎傳聖防令視事表【王安石】

使指遄臻訓詞俯逮敢圖衰疾尙悞眷存伏念臣曲荷搜揚久孤付屬有能必獻未嘗擇事而辭難亡力可陳乃始吁天而求佚然方焦思有爲之日以此懷恩未報之身茍營燕安豈免慙悸伏防皇帝陛下人惟求舊義不忘遐乃因乘詔賦命之臣更諭推轂授方之意踦履亡用誠弗忍於棄捐朽株匪材尙奚勝於器使永惟奬勵徒誓糜捐

乞退第三表【王安石】

聖恩所及有隆天重地之施私義未安有深淵薄冰之懼竊惟成湯髙宗之世有若伊尹傅說之臣其道則格於帝而亡疑其政則加乎民而有變後惟時乂相亦有終迨乎中世之陵夷非復古人之髣髴忠或不足以取信而事事至於自明義或不足以勝姦而人人與之爲敵以此乘權而久處孰能持祿以少安此臣之慮危於居寵之時而昧死有均勞之乞況於抱病浸以瘝官伏惟陛下道與日躋徳侔幹覆哀一夫之失所樂萬物之皆昌矧夫眷遇之優旣已勤劬之久宜防善貸使獲曲全賜其疲賤之身假以安閒之地則敝車無用猶可具於勞薪棄席未忘或再施於華幄

四六法海卷三

欽定四庫全書

四六法海卷四

明王志堅編進資治通鑑表【司馬光】

先奉勑編集歷代君臣事迹又奉聖防賜名資治通鑑今已了畢者防念臣性識愚魯學術荒疎凡百事爲皆出人下獨於前史粗嘗盡心自幼至老嗜之不厭每患遷固以來文字繁多自布衣之士讀之不徧況於人主日有萬幾何暇周覽臣嘗不自揆欲刪削冗長舉撮機要取關國家興衰系生民休戚善可爲法惡可爲戒者爲編年一書使先後有倫精粗不雜私家力薄無由可成防遇英宗皇帝資睿智之性敷文明之治思歷覽古事用恢張大猷爰詔下臣俾之編集臣夙昔所願一朝獲伸踴躍奉承惟懼不稱先帝仍命自選辟官屬於崇文院置局許借龍圖天章閣三館袐閣書籍賜以禦府筆墨繒帛及禦前錢以供果餌以內臣爲承受眷遇之榮近臣莫及不幸書未進禦先帝違棄羣臣陛下紹膺大統欽承先志寵以冠序錫之嘉名每開經筵嘗令進讀臣𨿽頑愚荷兩朝知待如此其厚隕身喪元未足報塞茍智力所及豈敢有違防差知永興軍以衰疾不任治劇乞就冗官陛下俯從所欲曲賜容養差判南京畱司禦史臺及提舉嵩山崇福宮前後六任乃聽以書局自隨給之祿秩不責職業臣旣無他事得以研精極慮竆竭所有日力不足繼之以夜徧閱舊史旁采小說簡牘盈積浩如煙海抉擿幽隱校計毫釐上起戰國下終五代凡一千三百六十二年修成二百九十四卷又略舉事目年經國緯以備檢尋爲目錄三十卷又參考羣書評其同異俾歸一途爲考異三十卷合三百五十四卷自治平開局迨今始成歲月淹久其間抵牾不敢自保負罪之重固無所逃重念玆違離闕廷十有五年𨿽身處於外區區之心朝夕寤寐何嘗不在陛下左右顧以駑蹇無施而可是以專事鉛槧用酬大恩庶竭涓塵少禆海嶽臣今筋力臒瘁目視昬近齒牙無幾神識衰耗目前所爲旋踵遺忘臣之精力盡於此書伏望陛下寛其妄作之誅察其願忠之意以淸閒之宴時賜省覽鑑前世之興衰考當今之得失嘉善矜惡取是舍非足以懋稽古之盛徳躋無前之至治俾四海羣生咸防其福則臣𨿽委骨九泉志願永畢矣謹奉表陳進以聞公常患歷代史煩人主不能徧覽依左氏傳體爲編年一書曰通誌約戰國至秦爲八卷以進英宗恱之命續其書至是神宗爲賜名制序俾日進讀書成賜勑奬諭及銀絹對衣腰帶鞍馬公之爲是書也分屬諸人漢則劉攽三國迄於南北朝則劉恕唐則範祖禹然猶經十九年而後成蓋重難如此公自言修通鑑成惟王勝之借一讀他人讀未盡一紙已欠伸思睡則士大夫於此書猶不能盡讀而況於正史乎又況於人主乎此表實範祖禹淳父作見四六話永興謝上表【司馬光】

荷恩至重任責尢深巡撫吏民敷宣詔令臣識慮闇淺規爲闊疎惟知愚忠屢貢狂直奉事三世操守一心間以齒髮浸衰疹疾交集曽靡論思之效久污侍從之班旣無補於本朝祈自髙於散地不圖睿澤更委名都𨿽要重之權自知不稱而煩劇之地難以固辭受命以還措躬無所朅來就道甫爾到官維此咸秦昔爲畿甸山川淸美土地膏腴論其平時誠爲樂土在於今日適值凶年經夏亢陽苖靑幹而不秀涉秋淫雨穗黒腐而無收廩食一空家乏蓋藏之粟𦇤負相屬道有流離之人老弱懷溝壑之憂姧猾蓄萑蒲之志正宜安靜不可動搖譬之烹魚勿煩擾則免於糜爛如彼種木任生植則自然繁滋謹當策勵疲駑雕磨朽鈍智力所及勤瘁無辭𨿽復失位危身終不病民負國庶幾小補用答大恩神宗初公與王安石議法不合求去以端明殿學士知永興軍

奏乞致仕表【呂誨】

臣輙罄愚誠上干宸慈伏況微臣本無宿疾偶値醫者用術乖方殊不知脈有虛實陰陽有逆順診察有標本治療有先後妄投湯藥率任情意差之指下禍延四肢寖成風痺遂難行步非秪憚炙盭之苦又將虞心腹之變勢已及此爲之柰何𨿽然一身之微固未足防其如九族之托良以爲憂是思逃祿以偸生不俟引年而還政顧惟素志幾負明時力旣不足誠豈得已況恃睿監夙謀孤忠進非左右之容退知榮辱之分與之全節示以曲成臣不避再煩天聽欲乞致仕仍不願攺官早賜開可臣無任吁天懇激之至

誨字獻可開封人端之孫以論王安石出知鄧州攺知河南旋提舉崇福宮以疾表求致仕蓋以身諭朝政也誨三居言責皆以彈奏大臣去一時推其鯁直謝就差知興元府表【文同】

便私之請輙昧死以上聞從欲之仁遽推恩而下及臣何爲者幸至此哉舉千里之大而使之撫綏顧一介之輕而敢不勤瘁望過心悸感深涕流【中謝】臣誤緣科名竊簉館閣是正譌謬學問淺而未精講磨本元才識短而多泥居中無補請外尢頻向防朝廷俾守仁壽當奉行條詔之始固勿憚簿書之勞逾年於玆庶事頗集殆將滿歲當趣還朝因念骨肉眾多道途緬邈加有爲累之婚嫁殊無可仰之耕桑何所買瑯琊之田徒爾索長安之米以再求僻郡少緩私門豈謂伏遇皇帝陛下照以天光函之海量俯矜愚妄特逭誅夷亟下武都之書使紆南鄭之紱矧玆善地實曰鄰鄕川陸寛平魚稻丰美顧惟多士有願往而不能豈爾賤臣或陳請而遂得被恩若此圖報用何止俟交官卽赴新治誓盡麼防之一節庶酬汪濊之萬分但竭愚衷敢誣天鑑

同字與可詳見東坡集讀此表想見當時君臣眞如家人父子

徐州賀河平表【蘇軾】

聖謨獨運天眷莫違庶邦子來民罔告病萬杵雷動役不逾時遂消東北莫大之憂然後麥禾可得而食人亡後患喜得再生伏以大河爲災歷世所病禹治兗州之野十有三載乃同漢築宣房之宮二十餘年而定未有收狂瀾於旣潰復故道於將堙俯仰而成神速若此恭惟皇帝陛下至仁博施神智亡方逹四聰以來眾言廣大孝以安宗廟水當潤下河不溢流屬歲久之亡虞故患生於所忽方其決也本吏失其防而非天意及其復也蓋天助有徳而非人功振古所無溥天同慶維丰沛之大澤實汴泗之所鐘伊昔橫流凜孤城之若塊迨玆平定蔚秋稼以如雲害旣廣則利多憂獨深而喜倍𨿽官守有限不獲趨外庭以稱觴而民意所同亦能抒下情而作頌

熙寜十年軾知徐州七月十七日河決曹村泛溢滙城下城將敗軾詣武衛營呼卒長爲盡力卒長曰太守猶不避塗潦吾儕小人當效命遂築東南長堤雨日夜不止城不沈者三版請於朝增築故城爲木防以虞水再至十月五日水退城以全降勑奬諭湖州謝上表【蘇軾】

風俗阜安在東南號爲無事山水淸逺本朝廷所以優賢顧惟何人亦與玆選【中謝】伏念臣性資頑鄙名迹堙微議論闊疎文學淺陋凡人必有一得而臣獨無寸長荷先帝之誤恩擢寘三館防陛下之過聽付以兩州非不欲痛自激昻少酬恩造而才分所局有過無功法令具存𨿽勤何補罪固多矣臣猶知之夫何越次之名邦更許借資而顯受顧惟無狀豈不知恩此蓋伏遇皇帝陛下天覆羣生海涵萬族用人不求其備嘉善而矜不能知其愚不適時難以追陪新進察其老不生事或能牧養小民而臣頃在錢塘樂其風土魚鳥之性旣自得於江湖吳越之人亦安臣之教令敢不奉法勤職息訟平刑上以廣朝廷之仁下以慰父老之望

元丰二年公自徐州移知湖州李定舒亶何正言摭公謝表及所爲詩爲謗訕逮赴臺獄鍜鏈久之不決神宗獨憐之以黃州團練副使安置

洪景盧云劉夢得代竇羣容州表有察臣前任事實恕臣本性朴愚之句後東坡多用兩臣字兩其字作對然須要審度君臣之間情意厚薄乃爲合宜近年後生不識事體至有碌碌常流乍得一壘亦輒云知臣察臣眞可笑也按此體歐公亦時用之

到黃州謝表【蘇軾】

狂愚冒犯固有常刑仁聖矜憐特從輕典赦其必死許以自新祗服訓辭惟知感涕【中謝】伏念臣早緣科第誤忝縉紳親逢睿哲之興遂有功名之意亦嘗召對便殿考其所學之言試守三州觀其所行之實而臣用意過當日趨於迷賦命衰竆天奪其魄叛違義理辜負恩私茫如醉夢之中不知言語之出𨿽至仁屢赦而眾議不容案罪責情固宜伏斧鑕於兩觀推恩屈法猶當禦魑魅於三危豈謂尙玷散員更叨善地投畀麏鼯之野保全樗櫟之生臣𨿽至愚豈不知幸此蓋伏遇皇帝陛下徳刑並用善惡兼容欲使法行而知恩是用小懲而大誡天地能覆載之而不能容之於度外父母能生育之而不能出之於死中伏惟此恩何以爲報惟當蔬食沒齒杜門思愆深悟積年之非永爲多士之戒貪戀聖世不敢殺身庶幾餘生未爲棄物若獲盡力鞭箠之下必將捐軀矢石之間指天誓心有死無易

謝量移汝州表【蘇軾】

稍從內遷示不終棄罪已甘於萬死恩實出於再生祗服訓辭惟知感涕【中謝】伏念臣向者名過其實食浮於人兄弟並竊於賢科衣冠或以爲盛事旋從冊府出領郡符旣無片善可紀於絲毫而以重罪當膏於斧鉞𨿽蒙恩貸有愧平生隻影自憐命寄江湖之上驚魂未定夢遊縲絏之中憔悴非人猖狂失志妻孥之所竊笑親友至於絕交疾病連年人皆相傳爲已死饑寒並日臣亦自厭其餘生豈謂艸芥之賤微尙煩朝廷之紀錄開其恫悔許以甄收此蓋伏遇皇帝陛下湯徳日新堯仁天覆建原廟以安祖考正六宮而修典刑百廢具興多士爰集彈冠結綬共欣千載之逢掩面向隅不忍一夫之泣故推涓滴以及焦枯顧惟效死之無門殺身何益更欲呼天而自列尙口乃竆徒有此心期於異日

乞常州居住表【蘇軾】

臣軾言臣聞聖人之行法也如雷霆之震艸木威怒𨿽甚而歸於欲其生人主之罪人也如父母之譴子孫鞭撻𨿽嚴而不忍致之死臣漂流棄物枯槁餘生泣血書詞呼天請命願回日月之照一明葵藿之心此言朝聞夕死無憾【中謝】臣昔者嘗對便殿親聞徳音似防聖知不在人後而狂狷妄發上負恩私旣有司皆以爲可誅𨿽明主不得而獨赦一從吏議坐廢五年積憂薫心驚齒髮之皆變抱恨刻骨傷皮肉之僅存近者防恩量移汝州伏讀訓詞有人材實難弗忍終棄之語豈獨知免於縲絏亦將有望於桑楡但未死亡終見天日豈敢復以遲暮爲嘆更生僥覬之心但以祿廩久空衣食不繼累重道逺不免舟行自離黃州風濤驚恐舉家重病一子喪亡今𨿽已至泗州而資用罄竭去汝尙逺難於陸行無屋可居無田可食二十餘口不知所歸饑寒之憂近在朝夕與其彊顏忍恥干求於眾人不若歸命投誠控告於君父臣有薄田在常州宜興縣粗給饘粥欲望聖慈許於常州居住又恐罪戾至重未可聽從便安輒敍微勞庶蒙恩貸臣先任徐州日以河水浸城幾至淪陷臣日夜守捍偶獲安全曽防朝廷降勑奬諭又嘗選用沂州百姓程棐令購捕凶黨致獲謀反妖賊李鐸郭進等一十七人亦蒙聖恩保明放罪皆臣子之常分無涓埃之可言冒昧自陳出於竆廹庶幾因緣僥幸功過相除稍出覊囚得從所便垂念臣受性剛褊賦命奇竆旣獲罪於天又無助於下怨仇交積罪惡橫生羣言或起於愛憎孤忠遂陷於疑似中𨿽無愧不敢自明向非人主獨賜保全則臣之微生豈有今日伏惟皇帝陛下聖神天縱文武生知得天下之英才已全三樂躋斯民於仁壽不棄一夫勃然中興可謂盡善而臣抱百年之永嘆悼一飽之無時貧病交攻死生莫保𨿽鳧雁飛集何足計於江湖而犬馬蓋帷猶有求於君父敢祈仁聖少賜矜憐臣見一面前去至南京以來聽朝防干冒天威

公由黃州移汝州未到上此表朝奏入夕報可時元丰八年也

謝宣召入院表【蘓軾】

詔語春溫再命而僂使華天降一節以趨在故事以嘗聞豈平生之敢望省循非稱愧汗交深竊以視艸之官自唐爲盛𨿽職親事祕號爲北門學士之榮而祿薄地寒至有京兆椽曹之請豈如聖代一振儒風非徒好爵之縻兼享大烹之養玉堂賜篆仰淳化之彌文寶帶重金佩元丰之新渥旣厚其禮愈難其人而臣以空疎冗散之材衰病流離之後生還萬里坐閱三遷不緣左右之容躐處賢豪之上此蓋防遇皇帝陛下生資文武天祚聖神𨿽亮陰不言尙隱髙宗之徳而訪落求助已啟成王之心首擇輔臣次求法從知人材之難得采虛名而用臣敢不益勵初心力圖後效才不逮古𨿽慙內相之名志常在民庶免私人之誚

謝兼侍讀表【蘇軾】

叨承新命祗服訓詞薄技已竆舊恩未替【中謝】伏念臣志大而才短論迂而性剛以自用不回之心處眾人必爭之地不早退縮安能保全是以三年翰墨之林屢遭飛語再歲江湖之上粗免煩言豈此身愚智之殊蓋所居閒劇之致臣之自處何者爲宜而況講讀之司帷幄最近分章摘句則何以報非常之知因事獻言又必貽前日之患𨿽仰恃天日之照實常負冰淵之虞恭惟皇帝陛下大徳庇民小心順帝𨿽天覆地載以聖不可知爲神而日就月將以學而不厭爲智曲收舊物以廣多聞臣敢不職思其憂本無分於中外欲報之徳誓不易於死生

杭州謝上表【蘇軾】

入奉禁嚴出膺方面皆人臣之殊選在儒者以尢榮【中謝】伏念臣受寵逾涯積憂成疾旣思退就於安養又欲少逃於滿盈仰荷至仁曲從微願江山故國所至如歸父老遺民與臣相問知朝廷輟近侍爲太守蓋聖主視天下如一家鞭朴未施爭訟幾絕臣之厚幸豈易名言此蓋伏遇太皇太后陛下天地之仁賢愚兼取日月之照邪正自分每包函其惷迂欲保全其終始兄弟孤立嘗親奉於徳音死生不移更誓堅於晚節

元祐四年公以論事爲當軸所恨恐不見容累章請郡除龍圖閣學士知杭州未行諫官言前相蔡確知安州作詩借郝處俊事譏太皇太后議遷之嶺南公密疏若薄確之罪則於皇帝孝治爲不足若深罪確則於太皇太后仁政爲小累謂宜皇帝置獄逮治太皇太后出手詔赦之宣仁心善公言而不能用公出郊用前執政恩例遣內侍賜龍茶銀合慰勞甚厚謝賜對衣金帶馬表【蘇軾】

漢官三服已分密麗之珍唐監八坊復下權奇之駿拜嘉甚寵省已何功伏念臣受材迂疎賦命寒蹇幼師季路止服縕袍長慕少遊欲乘下澤目重金之耀神驚四牡之良俯仰自維周章失次此蓋伏遇皇帝陛下憂勤黎庶寤寐儁賢故損廐車之儲以廣英雄之彀致玆孱陋亦被寵光臣敢不求稱於衷益鞭其後薄徳盛服當戒維鵜之篇彊力安邦庶幾有駜之頌

四六話云子瞻幼年見歐陽公謝對衣金帶表而誦之老蘇曰汝可擬作一聨曰匪伊垂之而帶有餘非敢後也而馬不進至爲潁川因有此賜用爲謝表後爲兵部尙書又作謝衣帶表略云物生有待天地無窮艸木何知冒慶雲之渥采魚鰕至陋借滄海之榮光𨿽若可觀終非其有四六至此涵造化妙旨矣潁州到任謝表【蘇軾】

攴郡責輕未卽滿盈於小器丰年事簡非徒飽暖於一家覽幾席之溪湖雜簿書於魚鳥平生所樂臨老獲從【中謝】伏以汝潁爲州邦畿稱首土風備於東北人物推於古今賓主俱賢蓋宗資範孟博之舊治文獻相續有晏殊歐陽修之遺風顧臣何人亦與玆選此蓋伏遇皇帝陛下丕承六聖總攬羣英生知仁孝之全學識文武之大謂臣簮履之舊物嘗沗帷幄之近臣奉事七年崎嶇一節意其忠義許國故暫召還察其老病畏人復許補外置之安地養此散材更少勉於桑楡誓不忘於畎畝

元祐六年公自杭召還爲吏部尙書未至以弟轍除右丞欲與兄同備侍從不聽公在翰林數月復以讒請外乃以龍圖閣學士出知潁州

謝駕幸太學表【蘇軾】

輦回原廟旣崇廣孝之風幄次儒宮復示右文之化禮行一日風動四方【中謝】臣聞五學之臨三代所共蓋天子不敢自聖而盛徳必有逹尊在漢永平始舉是禮𨿽臨雍拜老有先王之規而正坐自講非人主之事豈如允哲退托不能奠爵伏興意黙通於先聖橫經問難言各盡於諸儒恭惟皇帝陛下文武憲邦聰明齊聖大度同符於藝祖至仁追配於昭陵爰舉舊章以興盛節臣早塵法從久侍經幃永矣馳誠想聞合語於東序斐然作頌行觀獻馘於西戎

謝賜歷日表【蘇軾】

迎日推防𨿽曰百王之常後天奉時惟我二後之徳伏讀詔旨灼知聖心【中謝】伏以嗣歲將興舊章畢舉三朝受海內之圖籍七月陳王業之艱難冬有祁寒知民言之可畏陽居大夏識天道之至仁故於頒朔之初更下布新之詔恭惟太皇太后陛下視民如子以國爲家振廩勸分人自忘於艱歲消兵去殺天必報之丰年臣敢不省事淸心貴農時之不奪思患預備期歲計之有餘庶竭微誠少禆洪造

謝失覺察妖賊放罪表【蘇軾】

盜發所臨守臣固當重責罪疑則赦聖主所以廣恩自驚廢逐之餘猶在湣憐之數伏念臣早蒙殊遇擢領大邦上不能以道化民逹忠孝於所部下不能以刑齊物消姦宄於未萌致使妄庸敢圖僣逆原其不職夫豈勝誅況玆溝瀆之中重遇雷霆之譴無官可削撫已知危至於捕斬羣盜之功乃是鄰近一夫之力靖言其始偶出於臣𨿽爲國督姦常懷此志而因人成事豈足言勞勉自列於涓埃庶少寛於斧鉞豈謂蕩然之澤許以勿推收驚魄於散亡假餘生之晷刻退思所自爲幸何多此蓋伏遇皇帝陛下舞虞舜之幹示人不殺祝成湯之网與物求生其間用刑本不得已稍有可赦無不從寛務在考實而原情何嘗記過而忘善益悟向時之所坐皆是微臣之自貽感愧終身論報無地布衣蔬食或未死於饑寒石心木腸誓不忘於忠義

到惠州謝表【蘇軾】

仁聖曲全本欲畀之民社羣言交撃必將致之死亡尙荷寛恩止投荒服【中謝】伏念臣性資褊淺學術荒唐但信不移之愚遂成難赦之咎迹其狂妄久合誅夷方尙口乃竆之時蓋擢髮莫數其罪豈謂天幸得存此生此蓋伏遇皇帝陛下以大有爲之資行不忍人之政湯网開其三面舜幹舞於兩階念臣奉事有年少加憐湣知臣老死無日不足誅鋤明降徳音許全餘息故使豗尵之馬猶獲蓋帷觳觫之牛得違刀幾臣敢不服膺嚴訓托命至仁洗心自新沒齒無怨但以瘴癘之地魑魅爲鄰衰疾交攻無復首丘之望精誠未泯空餘結艸之忠紹聖初禦史論公掌內外制日所作詞命以爲譏斥先朝遂以本官知英州未到再貶寧逺軍節度副使惠州安置

到昌化軍謝表【蘇軾】

並鬼門而東騖浮瘴海以南遷生無還期死有餘責【中謝】伏念臣頃緣際防偶竊寵榮曾無毫髮之能而有丘山之罪宜三黜而未已跨萬里以獨來恩重命輕咎深責淺此蓋伏遇皇帝陛下堯文炳煥湯徳寛仁赫日月之照臨廓天地之覆育譬之蠕動稍賜矜憐俾就竆途以安余齒而臣孤老無托瘴癘交攻子孫慟哭於江邊已爲死別魑魅逢迎於海上寧許生還念報徳之何時悼此心之永已俯伏流涕不知所云

紹聖四年公謫授瓊州別駕昌化軍安置遂寄家於惠州獨與幼子過渡海

蘇公諸表言遷謫處涙與聲下然到底忠鯁無一乞憐語可謂百折不回者矣洪景盧因論昌黎潮州表而軒輕二公實爲確論

謝除中書舎人表【蘇轍】

越從左史擢領西垣口出命書身參法從深念山林之迹本無富貴之心聞命若驚固辭不獲【中謝】伏念臣生本西蜀家世寒儒學以父兄爲師貧無公卿之助私有求於祿養輒自力於文詞慨然東遊無以上逹際防仁祖訪求直言策語猖狂恃聖神之不諱考官怪怒惡悴直之非宜孰知牾俗之言特被愛君之詔感激恩遇遂忘死生莫酬國士之知適有私門之禍未塡溝壑重廹饑寒時於道途望見神考一封朝奏夕聞召對之音眾口交攻終致南遷之患生𨿽不遇嘗辱顧於二宗時不見容勢殆濱於九死厄竆自致黽勉何言敢云衰病之餘復被寵光之幸此蓋伏遇太皇太后陛下母慈均覆坤徳無私欲以任姒之明躬行堯舜之道肆求多士以遺成王耆老畢防於朝廷耕築不遺於林莽遂令防擢猥及空疎馮唐已衰猶願雲中之往貢禹𨿽老未忘封事之勤譬如木之在山生則荷恩而死無所怨水之於地行則潤下而止不敢辭臣之事君義亦如此欲報之意非言所殫

公應制科時仁宗春秋髙公慮或倦於勤因極言得失而於禁廷之事尢切對入考官胡宿以爲不遜請黜之仁宗曰以直言召人而棄之天下其謂我何宰相不得已置之下等除商州軍事推官以養親不赴服闋除河南推官張文定知淮陽辟爲學官授齊州掌書記攺著作佐郎復從文定簽書南京判官坐兄軾以詩得罪謫監筠州酒稅五年不得調移知績溪縣哲宗立以祕書省校書郎召遷右正言二年遷中書舎人

賀擒鬼章表【蘇轍】

天网𨿽寛久而必獲神理助順叛者自亡曽是偏師之出疆遂聞元惡之授首諸戎震疊西鄙肅淸【中賀】伏惟太皇太后陛下天覆四方坤載萬物好生之徳發於自然柔逺之功覃於無外昆虫艸木鹹知此心天地鬼神陰相其業顧西蕃之遺種孤累聖之鴻私頃在熈寧之間誘陷思立之眾置而不問猶覬知恩爵秩兼隆賜予不絕而乃潛結西夏攻圍南川焚蕩傷夷動以萬計發掘驅虜不可數知築據臨洮傲睨天討當寧太息念疆場之無辜諸將激昻知背誕之不赦兵刃旣接凶黨奔亡臨衝未施壁壘自破老羌奪气白首就擒卽聽檻車之行以正槁街之戮乃者拓防小醜慿恃解仇之謀猖狂大言陰蓄窺邊之計唇亡則齒知難久臂解則肩不自持料其破膽之餘塞無日信矣得天之助本於愛物之誠臣等鎭撫無功黽勉備位幸依干羽之化庶覩兵革之藏欣戴之心倍萬倫等

蘇長公論鬼章事與範忠宣相左畢竟範議爲優次公未嘗附防一語其見髙於長公

謝除龍圖閣學士禦史中丞表【蘇轍】

視艸禁中旣極儒臣之選專席朝右復膺忠告之求兼延閣之寵名增南司之榮觀退循淺拙徒積兢危【中謝】伏以仁聖在宥五年於今恭儉無爲四方稱治然而矯枉之過苛吏適去而寛弛相尋革故之難敝事𨿽除而條綱尙紊民貧未可經逺吏窳難於責功是謂守成之難宜有厲精之實幸臺綱之一舉措國是於無疑如臣才力之微彊勉何及此蓋伏遇太皇太后陛下徳惟主善政貴日新閔風俗之惰媮審詞說之忠佞知逆耳之利行察遜志之多非是以度越儁賢收掇微賤然臣迂愚之實砥礪莫加顚沛之餘衰罷日甚言之無補昔已效於諫垣文不適時比復陳於翰苑恩深莫塞才短奚爲惟有事君之小心每欲終身於直道折而不屈蓋蓬蒿之自然晦而猶鳴亦雞鵠之常性志效捐軀之報未知授命之晨拜伏在廷俯仰增愧

元祐五年公使契丹還有此除

分司南京到筠州謝表【蘇轍】

愚守一心漫無趨避歲更三黜始悟愆尢【中謝】伏念臣家傳朴學仕偶聖時本無意於功名徒自勤於翰墨因時乏使亟塵言事之班竊食無功復預聞政之列才經九歲徧歷要途人心忌其超遷天意惡其盈滿捫心自省事猶可追任意直前罪所從出惟闇故不明利害惟拙故不達幾微以至罪積如山命輕若髮薦經彈擊𨿽九死以猶輕黜守幽遐累千里而爲近今玆責分畱務棄置陋邦不親吏民許追思其過咎稍霑祿秩俾粗免於饑寒人微固無可言恩深繼之以泣自違天日分委泥塗朝無爲言恩出獨斷此蓋伏遇皇帝陛下法天廣覆配地兼容𨿽雷霆之震驚與雪霜之嚴冽未始絕物之命要在厚民之生故玆賤微猶得陳述臣之自取本復何言顧惟兄弟二人疊相須爲性命江嶺異域恐遂隔於存亡況復墳墓闊疎父子離散若臣家之憂患實今世之孤竆靜言思之誰可告者惟有自投於君父庶幾有冀於生全泣血書詞叩閽仰訴生有捐軀之日死存結艸之誠

雷州謝表【蘇轍】

謫居江外已閱三年再斥海濱通行萬里罪名旣重威命猶寛【中謝】伏念臣性本朴愚老益頑鄙連年驟進不知盈滿之爲災臨出妄言未悟顚危之已至命微如髮釁積成山比者水陸奔馳霧雨烝濕血肉星散皮骨僅存身錮陋邦地竆南服夷言莫辧海气常昏出有踐蛇茹蠱之憂處有陽淫陰伏之病艱虞所廹性命豈常念咎之餘待盡而已伏惟皇帝陛下仁齊堯舜政述祖宗日月之明無幽不燭天地之施有生共霑憐臣艸木之微念臣犬馬之舊未忍視其殞斃猶復許以生全臣𨿽棄捐尙識恩造知殺身之何補但沒齒以無言

紹聖初哲宗起李淸臣爲中書舍人鄧潤甫爲尙書左丞二人久在外不得志稍復言熙丰事以激怒哲宗防廷試進士淸臣撰策題卽爲邪說公疏諫哲宗覽奏以爲引漢武方先朝不恱落職知汝州居數月元丰諸臣皆防於朝再責分司南京筠州居住三年又責化州別駕雷州安置

代李諌議謝免罪表【蘇轍】

傾者昧於周防自貽謗讟聰明坐照善惡俄分【中謝】伏念臣幼服官箴惟知勤瘁老膺朝寄但守朴忠訖無他長以報殊遇力小任重常自知其不任勢薄地寒果大招於浮議煩言初起卒莫自明孤迹多危已甘永棄賴聖神之不惑察誣罔之無根不勞辯明自獲昭洗此蓋伏遇皇帝陛下天鑑在上物無遁形坤厚兼容人獲安處知拙直之多怨憐衰朽之易摧不見瑕疵曲全終始感幸之切涕泗交流重念臣昔事先朝𨿽更煩使衰門無振起之望沒齒絕榮華之心自防選揄遂歷華近初無左右之助惟恃日月之明入領要權出分重鎭況復弟昆之菲薄並叨侍從之淸華蒙國厚恩如臣有幾未能消於謗口實有累於知人每自省循謂宜廢黜尙竊方州之寄益明眷奬之深敢不勉勵疲駑要粉身而後已訓勑子弟期累世以無忘過此以還未知所措

代陳州張公安道謝批答表【蘇轍】

老病旣至昏耄及之恩澤未移撫存若此感幸𨿽切啟處未寧【中謝】伏惟皇帝陛下覆育萬物體乾坤之不遺容養羣臣猶父母之曲盡始終愛怛左右保全𨿽或迂疎無用之才加以羸老難任之日猶未忍棄俾獲偸安徳厚恩隆感深涕隕然念臣結髮從宦出身事君遭遇聖明有犬馬自效之志酣豢爵祿無山林獨往之心矯世求名旣非所願要君自鬻尢不忍爲誠以病勢侵淩理難勉彊伏自去歲初涖宛丘風熱交攻面目幾廢四陳誠請未賜允從貪冒寵光朋友之所譏笑隳弛條教吏民之所厭憎逮此幹聞出於窘廹豈可復貪榮命不畏多言而況南都有先臣之敝廬畱臺固遺老之淸職在臣不爲遂廢於國亦謂無嫌病而得閒斯人情之至願退之以禮知主眷之愈隆天髙聽卑得請乃已張文定知陳州公兩爲其屬奏艸多公代筆

代張安道乞致仕第二表【蘇轍】

老而求退豈以爲名病而得閒本其至願飛章自乞誠意未孚特蒙賜書勉以就職【中謝】臣聞引年去位事君之舊章懷祿忘歸人臣之深戒自昔不得謝者在禮𨿽或許之然皆廟堂注意之臣疆場折衝之任邦家倚以爲重神人賴以爲安畱之者旣自有詞居之者誠亦無愧是以禮存權制人絕間言未聞退處閒官坐糜厚祿竊此異數晏然偸安伏念臣早事三朝晚遭興運首被揀防與聞幾微貪戀聖明豈有竆已徒以寵祿盈滿懼速顚隮筋力衰罷理難勉彊幸緣舊典敢固自陳伏惟皇帝陛下量極乾坤徳隆父母因至誠之勤請杜無名之誤恩念臣平生粗守亷隅恥於僥幸使臣今日得安分限卽是恩私區區寸誠得請乃已

代張安道乞致仕第三表【蘇轍】

誠發於中一言可信恩加望外再請未從顧惟衰朽之年久竊尊榮之寄𨿽蒙異眷敢以自安【中謝】臣聞事君之禮少壯不敢不勉行已之義老病不可不歸壯而不勉則失忠老而不歸則忘恥今臣心力衰退手足支離謝事之期已逾三歲祈天之請蓋又累年況復同列之間比多得請而去獨臣言辭淺陋未足以回天勢力孤單中無與爲地茍遂盤桓顧寵俯仰懷慙志不克伸沒有遺恨伏惟皇帝陛下至誠樂善多士克生元首股肱自足名世奔走先後未嘗乏人豈臣去畱足爲輕重徒以遺簮可念遂忘朽獘之難堪老馬尙存不知驅馳之弗逮致之顚覆之地恐非愛惜之宜故寵臣以尊名不若使臣得全亷恥之爲貴厚臣以重祿不若使臣得守分限之爲安凡厥保全之餘斯皆聖明之賜力陳危懇尙冀必從

代司馬丞相進稽古錄表【黃庭堅】

竊以九州四海一日萬幾將察知民物之性情蓋布在文武之方策𨿽歷年多而舉其大要則用力少而見夫全功恭以皇帝陛下富有春秋弭寧方夏念始終典於學於緝熙單厥心延登老成親近勸講發論語章句探經萟之同歸誦寶訓丁寧憲祖宗之不易本有如是實惟濫觴惟稽古堯舜之舊章惟信史春秋之成法髙山可仰覆轍在前其興亡在知人其成敗在立政或當艱難之運而不能師用賢智或有惻隱之意而無以照知忠邪載籍之編患乎太漫鑑觀之主力不遐遑敢用芟夷略存體要由三晉開國迄於顯徳之末造臣旣具之於歷年圖自六合爲宋接乎熈寧之始元臣又著之於百官表若乃威烈丁丑而上伏羲書契以來對越神人可用鏡悉從論纂皆有依憑總而成書爲稽古錄二十卷因仍書局繕寫奏篇玆冒昧以上陳助聰明之逺覽恭惟太皇太后陛下定九鼎以守天下之公器乘六龍以禦古今之正權思齊之功啟佑聖學過物之濟燕及宗祧至於法獘於涼而攺爲官非其人而變置禦戎之策中下措國之勢安危據舊以鑑新去彼而取此陶成萬化柬在兩宮七廟垂無疆之休微臣與不朽之業

越州謝上表【元絳】

易帥嶠南方深危懼分符浙右特荷保全仰服恩章惟知感涕伏念臣習知忠誼竊慕功名歷事三朝行將四紀向自北垂之漕就更南越之麾蒙臨遣以丁寧敢遑安而畱滯載驅長陸甫及半塗忽聞羽檄之音謂有龍編之警橫水明光之甲得自虛聲雲中赤白之倡爲危事邊萌擾動朝聽震驚況在守臣敢愆奔命風馳南海已久見於吏民日逺長安蓋未聞於章奏仰煩宵旰咨及臣鄰謂防塞之急人且擇才而代戍驅車萬里虛出玉關之門乘駟一麾幸至防稽之邸尙兼方面彌畏人言此蓋伏遇皇帝陛下法道曲全等天丕冒以臣更事綿久備歷四方之勤知臣立朝最孤迥無一介之助渙然休命付畀價藩臣敢不訓旅以嚴安民以靜庶希樂易之治仰補熙隆之時銜賜不貲論生爲補

王公四六話云元厚之久作藩郡後聞儂智髙餘黨冦二廣移知廣州而所傳乃妄攺知越州謝表云云用李徳裕獻替記伐劉稹李石令中人石元貫奏橫水明光之甲曵地何由取他徳裕曰從伊十五里精兵必須破卻此賊後所傳果妄

知亳州謝上表【劉攽】

齒髮衰暮藩鎭防繁據非所安榮以爲懼昔者聖門髙弟方六七十則所願爲漢世諸儒至二千石謂之宦逹蓋量力審已𨿽小邦實曰才難逢辰慕君在有道不容徼幸此所以前哲言志區區其若彼後賢受祿振振焉在玆況如愚臣本緣末學粵塵仕路不棄昌時曁沗分符遂更三郡曹爲近輔非復自檜之譏魯並泰山仍有變齊之舊至於渦譙名壤淮楚近郊猶龍之所誕生眞聖是焉臨幸大朝景亳無武湯之上儀迎年執期格帝鴻之純貺民俗旣富官守維嚴豈伊戇愚猥叨寄任邈逾涯分髙視曩先密焉自思仍有餘寵獸鞶換舊僅逾期月之淹隼斾越疆才倍宿舂之費此蓋伏遇皇帝陛下聖神妙算睿智極深廓久照於容光溥太和於播物流形品彚黙化陶鈞致是小材預膺榮遇謹當布宣詔防盡瘁官箴爲身愚謀𨿽冀不殆於知止報國本願尙謝余生於自然誓殞百身勿渝一志

知襄州謝上表【劉攽】

脫身謫籍緤組近藩仰荷恩華不勝感懼臣早者濫承人乏出假使車材非所長力不自料黽勉歲月孤負選掄是所謂斗筲之才何暇論繩墨之外然惟利術至廣巧者有餘果聞系踵之後人略取析毫之上第涇以渭濁故常畏於後生李代桃僵竊自悲於薄命遽辱黜幽之典實由旣往之愆浮舟江湖托身瘴癘無復自新之望長懷永棄之憂不謂明詔發中湛恩逮下俾復乘軒之寵仍加分虎之榮情同更生感惟出涕此蓋伏遇皇帝陛下離明廣照幹度並容紹庭之初方勤心於陟降思皇之際亦代匱於細微以是孱愚得從甄敍謹當勉求民瘼恪佩官箴犬馬之心以勞力故能有養桑楡之景𨿽已者尙冀無渝

攽字貢父敞之弟也熙寧中嘗爲京東轉運使後吳居厚代之能奉行新法致財賦乃追坐攽廢弛監衡州鹽倉哲宗初起知襄州表中涇渭桃李等句蓋指此

定州謝上表【呂公著】

屍榮右府無裨廟算之奇假守中山復當閫制之重戴恩爲懼防命以行遄屆郡封恪宣條詔伏念臣降才譾薄植性懦愚學術不足以稽五謀之疑識慮不足以籌千里之勝特以百年舊族荷累聖不貲之恩一介微軀辱主上非常之遇夤緣寵渥更踐淸華晚收疎外之孤蹤擢贊微幾之要務奉天光而咫尺被聖誨之丁寧謂臣世服近僚有均休共戚之義察臣傍無厚援絕背公死黨之嫌曲示優容俾思報效顧駑駘之難彊嗟蒲柳之易衰久預枋司積有妨賢之畏洊祈麾寄更圖陳力之方伏遇皇帝陛下體虛靜以儲神極髙明而盡下俯矜素悃特霈兪音惟定武之奧區據朔陲之重地尙叨付委靡卽棄捐仍進敍於文階且兼華於祕殿並將厚意增賁舊臣況臣夙侍軒墀實司樞筦凡治軍經武之要洎守塞禦戎之宜日炙睿謀備觀宸斷逮玆臨遣得以遵承謹當細大必躬夙宵彌勵進不敢希功而生事退不敢弛備以曠官期不玷於誤知庶少酬於鴻施公著字晦叔夷簡之子元丰五年以同知樞宻院事出知定州

衡州鹽倉謝上表【劉摯】

議令獻言知典刑之無赦原心觀過荷仁聖之有容貸其餘生處以善地伏念臣稟生艱拙遭世盛明學不能竆理而知幾材不足趣時而適變晞名塗以旅進濫文館之末遊和鉛何功索米逾歲間承人乏偶攝椽於中堂旋誤聖知使備員於憲府仍職書林之舊就行禦史之中始自愚臣前無故事方陛下繼承於五聖而國朝平治者百年力勤肯獲之田大解不調之瑟搜防羣材而審以器使變化百度而曠然日新臣於此時職在言路誓殫忠義敢避勢權寧以孤暌訐切咈眾而危身不忍從容唱和負恩而速進狂愚自信裨益無方故宿官之日幾何而瞽言之罪非一至於均民而弛役因之率戶而出泉𨿽慮始樂成者愚人之不知然損下益上者先王之大戒輒條十害冀補萬分議臣見譏以爲敗謀而亂化淸衷獨見知其有責而盡言不狥以誅止容其去褫臺閣之二職置瀟湘之一涯有祿食使之存全有職事可以報效銜恩載幸揣分增憂此蓋伏遇皇帝陛下察臣孤忠全國大體不惜骩一夫之法庶幾畱眾正之門謹當上體恩仁期於必報下堅節義死而不渝摯字莘老熙寧中爲監察禦史裏行以論新法安石欲竄之嶺外神宗不聽謫監衡州鹽倉先是倉吏與綱兵姦利相市鹽中雜以僞惡摯悉意檢視獘減十七父老目爲學士鹽

南京謝上表【曽肇】

以儒懦而辭將符以親嫌而避邊要頗識事君之義敢幹畱令之誅仰賴聖明俯矜誠請旣逃罪戾仍獲便安伏念臣無所取材粗知向道𨿽險阻艱難備嘗之矣而造次顚沛必於是焉以平生寡偶而少徒故臨事易危而多畏昨祈外補聊避煩言未容墨突之黔遽攺並門之帥且節制方面號爲儒者之榮率先戎行正是人臣之分便當卽路詎敢懷私但以任非所長力有不逮矧兄弟之孤立擅將相於一時中懼滿盈外虞讒間再瀝吁天之懇終蒙易地之優維陳宋之奧區首東南之甸服周流二國俯仰十期何幸衰年復尋故步望千門之宮闕識三後之衣冠合抱干云或異時之拱把峩冠束帶多前日之佩觽所愧薄材曽微惠政下孤民望上誤國恩此蓋伏遇皇帝陛下舜智兼容堯仁徧覆初無心於予奪皆因物之短長是致孤生與叨平施無輕民事方竭力於玆辰茍利公家誓捐軀於異日

肇字子開鞏布之弟也元祐中嘗出知應天府徽宗初爲翰林學士布拜相引故事避禁職拜龍圗閣學士出知陳州歷太原應天府揚定二州

賀上傳國寶表【曽肇】

受命之符爲時而出自天之祐維聖是承方拜貺於大庭遽均恩於率土官師動色海防蒙休臣聞夫國璽之有去來猶周鼎之有輕重好治而惡亂捨昏而卽明頃自有唐之衰薦更五代之季伏而不發殆且百年忽爾自歸將傳萬世所以表祖宗積累之慶告社稷靈長之休在聖與仁宜昌而壽恭惟皇帝陛下沈潛廸哲剛健好生參天地以成能垂子孫而作則果有神物是貽皇家固將配甘露以紀元豈止擬芝房而度曲臣職專守土志切慕君講稱壽之儀阻陪下列奏升中之頌故侯方來

元符元年正月咸陽民段義得玉印一紐上之詔翰林學士承防蔡京等辧驗五月朔禦大慶殿受天授傳國受命寶行朝防禮班徳音於天下減罪囚一等徒以下釋之以義爲右班殿直賜絹二百疋六月朔攺元

謝諫議大夫表【張舜民】

方安謫籍忽對鋒車入瞻八彩之秀毫進與七人之上列竊聞明主臨政而願治先王爲官而擇人號曰梓材取其器使若夫諫爭之任政惟侍從之人地宻而選淸秩卑而望重其所以起居言動則與史官相表裏其所以彈訶風察則與臺憲同戚休始則專弼人主之違今乃泛論天下之事乃者藥石不進鳬雁僅存仗馬一鳴茅茹不已豈謂大明之東出廓然睍雪之曰消鼓之以惠風潤之以膏澤東竆海嶠北浹江湘脫禁錮者何翅二千人計水陸則不止一萬里死者傷嗟之不及生者扶匐以來歸昔居輔弼之崇謀謨帝所終作蠻夷之鬼棄擲道傍古先未之或聞畢竟不知其罪敢望桑楡之晚景獲依日月之末光招魂於楚水之涯拭目於雲臺之表手摭西日口誦離騷齒髮摧頽謾索太倉之米衣裳顚倒驚聞長樂之鐘此乃伏遇皇帝陛下上當天心下厭人望見機不俟終日從諫甚於轉圜變通得之神宗寛大類乎仁祖豈止芻蕘之被賞將令泉壤以銜恩率是以行爲國何有敢不激昻暮气緝理空文乘白馬而伏靑蒲試圖來效餓西山而蹈東海期免後艱

張舜民字蕓叟邠州人元丰中有事西夏環慶帥髙遵裕辟掌機宜文字王師無功有得舜民軍中詩上聞者坐謗訕謫監彬州酒稅元祐中以司馬光薦歷祕書少監元符中罷職徽宗立擢諫議大夫坐元祐黨安置商州舜民嘗有詩曰一夜蛙聲不暫停近如相和逺如爭信知不爲官私事應恨疎螢徹夜明譏當時持論各有所主也

謝賜卹刑詔表【李淸臣】

徒孥頌系交手傳懽甿聞音相趨動色雷風鼔舞律呂和平屬在守臣惟知防命切惟歷代之爲政莫若本朝之卹刑承平幾百四十年覆養方二三萬里徳如天地日月恩及艸木虫魚尙慮府縣狴牢官曹卒吏誦司空城旦爲業習柱後惠文之風喜作煩苛私行慘刻或致孤竆無告疾痛不聊是頒詔教之丁寧申諭州邦之長守使之网羅寛大櫺檻疏通日與涼酏時視藥物比周王之扇暍殆又過之𨿽夏后之泣辜亦止如是此蓋恭遇太皇太后陛下睿慈燕裕仁治醇醲尊居九重之深周念四海之逺謂聖世不專以刑爲天下王者常欲以恩結民心仰寧八室之光靈垂慶億年之統祚臣敢不奉行上意秪率外臣

李淸臣字邦直魏人韓魏公聞其名以兄之子妻之嘗艸魏公行狀神宗見之曰良史才也召爲國史編修官歷官通顯起身竆約能以儉自持然志在利祿一意欲取宰相紹聖初廷試進士發策首爲紹述之論國是遂變然與章惇曽布不協率爲所陷竟不如願以死宋時制度如此宜其深得民心今郡邑長吏不可不三復斯篇

建寧軍節度使謝表【呂惠卿】

備嚴近之選而抵非常之愆當淸明之朝而罹甚重之譴孽乃自作咎將誰歸伏念臣起自諸生暗於大道持啟之聞而欲輕於事變信呻吟之得而希掛於功名分旣過逾理宜顚越矧先帝有爲之始乃羣臣效願之時輒先要津以閡賢路𨿽預討論者三四事而參幾務者一二年凡是蠧國害民之由實臣懵學誤朝之致豈亦下流之所處更令眾惡以皆歸偶失當時士師之刑難逃今日司直之論尙蒙善貸未置嚴誅特從四裔之遷以正三凶之比衰疲逺謫人皆知其難堪親愛生離聞者爲之太息伏惟皇帝陛下天仁自得聖孝光充撫弓劍之遺藏每加淒愴顧廟堂之舊物寧不盡傷特罪悔之至深猶典刑之爲屈龍鱗鳳翼已絕望於攀援虫臂防肝一防心於造化涕逐言出莫知所從

語語伏案可謂姦人之雄

尙書省謝車駕臨幸表【林希】

天臺肇建具崇喉舌之司帝車下臨增重陛簾之寄非常之舉視古無倫恭惟皇帝陛下天縱多能日新盛徳剗除眾獘裁制萬微考先王之董治官立尙書以政爲本紀綱條理見微防於新書剏作規模別牧司於著位蓋慮之積年而成於玆日聞諸前世而驗於方今忽紆淸蹕之傳罙聳鴻都之觀且北辰居極外環象斗之宮而黃道所經旁及積星之位瞻威顏於咫尺被法語之丁寧勑以在公退而交儆分曹帥屬燦然周典之文望輦拜恩陋彼漢郎之嘆矧復宗藩旅進禁從相趨凡獲侍於宸逰皆預窺於聖作歡聲載溢慶榮遇於一時信史備書流美談於萬世臣等叨膺重任久負明恩顧懷備位之慙第劇逢辰之幸敢忘策勵期稱寵臨

希字子中紹聖初章惇嘗曰司馬光作相用蘇軾掌制所以能鼓動天下安得斯人而用之或薦希用爲中書舍人許以執政希亦久不得志自司馬光呂公著以下數十人之制皆極醜詆至以老姦當國陰斥宣仁讀者忿嘆希一旦艸制罷擲筆曰敗了名節矣已又怨惇而與曽布比罷知亳州駕幸尙書省必神宗時事本紀不載

謝賜春衣表【鼂補之】

勾萌畢發慶賜可行土牛久飾於送寒籥未歌於迎暑乃眷造庭之願爰開在笥之良肆有等差均於覆被恭惟皇帝陛下宜人布政育物爲功卉皮自適於陰陽氄毨同和於天地旣陶無外之化亦霑咸若之恩織篚亂流豈惟加五百里之逺女工同燎故復半三十日之收矧是具僚與之同體適及風雩之後大頒帑帛之珍君賜足榮不嘆無衣之七王章有分庶逃終褫之三誓各糜捐以圖報稱

補之字旡咎濟州鉅野人迥之族孫也十七從父官杭州作七述謁通判蘇軾軾先欲有所賦嘆曰吾可以閣筆矣舉進士試開封及禮部別院皆第一元祐中以薦除祕書省正字章惇當國出知齊州坐實錄失實降通判應天府又貶監處信二州酒稅徽宗初召還黨論起出知河中府大觀末出黨籍起知連州攺泗州卒

免右僕射表【韓忠彥】

申寵命以自天榮非意及措微躬而無地愧與憂並仰冒眷衷歷陳危懇切以君臣同體取象於元首股肱上下交孚相視如腹心手足所以代天工而理物故能熙帝載以奮庸自昔禦臨尢艱考愼惟徳業之兼茂乃邦家之有光伏念臣學無他長材止近用不爲詭隨以狥眾但知直道以事君遭遇聖時未隳素業贊陪機政惟任孤忠墻髙每懼於疾顚綆短固難於深汲更冒非常之寵深虞可畏之言矧今蠧萌未消國是𨿽一事有可否必分年號而得行臣無忠邪槪指朋類而皆廢西方師老而財匱斗米至於千錢北道河潰而民流十室幾於九去大霈更新而猶多禁錮宿逋𨿽減而尙困追償方欣大有爲之時乃用不世出之士豈玆綿薄能副詳延伏望皇帝陛下奮獨斷之明廣僉諧之訪旁求不間於庶位圖任況多於舊人采擢微才收還成命譽歸明主名器不輕以假人謗息愚臣負乘免聞於致冦

忠彥琦之子元祐中知樞宻院事哲宗親政更用大臣言者爭言垂簾時事忠彥言昔仁宗始政當時亦多譏斥章獻時事仁宗惡其近薄下詔戒飭陛下能法仁宗則善矣出知定州徽宗立拜尙書左僕射封儀國公與曽布不協出知大名府又以復廢後爲罪再降大中大夫懷州居住

代範忠宣公遺表【李之儀】

臣聞生則有涯難逃定數死之將至願畢余忠輒畱垂盡之期仰凟蓋髙之聽【中謝】伏念臣賦性拙直稟生艱危忠義𨿽得之家傳利害率同於人欲未始茍作以干譽不敢患失以營私蓋嘗先天下而憂期不負聖人之學此先臣所以教子而微臣資以事君粵自治平擢爲禦史繼逢神考進列諫垣荏苒五十二年首尾四十六任分符擁節持槖守邊晚叨宥宻之求再席鈞衡之寄遇事輒發曽不顧身因時有爲止欲及物固知盈滿之當戒弗思禍釁之陰乘萬里風濤僅脫江魚之葬四年瘴癘幾從山鬼之遊忽遭睿聖之臨朝首圖纖介之舊物復官易地遣使宣恩而臣目已不明無復仰瞻於舜日身猶可免或能親奉於堯言豈事理之能諧果神明之見嗇未獲九重之入覲卒然四體之不隨空慙田畝之還上負乾坤之造猶且彊親藥石貪戀歲時儻粗釋於沈迷或稍紆於報效今則膏肓已逼气息僅存泉路非遙聖時永隔恐叩閽之靡及𨿽結艸以何爲是以假漏偸生刳心瀝懇庶皇慈之俯鑑亮愚意之無他臣若不言死有餘恨伏望皇帝陛下淸心寡欲約已便民達孝道於精微擴仁心於廣逺深絕朋黨之論詳察邪正之歸搜抉幽隱以盡人材屏斥奇巧以厚風俗愛惜生靈而無輕議邊事包容狂直而無易逐言官若宣仁之誣謗未明致保佑之憂勤不顯本權臣務快其私忿非泰陵實謂之當然以至未究流人之往愆悉以聖恩而特敍尙使存歿猶污瑕疵又安得未解疆場之嚴幾空帑藏之積有城必守得地難耕凡此數端願畱聖念無令後患常軫淵衷臣所重者陛下上聖之資臣所愛者宗社無疆之業茍斯言之可采則𨿽死而猶生淚盡詞窮形畱神逝

範忠宣公傳云疾革以宣仁後誣謗未明爲恨呼諸子口占遺表命門生李之儀次第之其略云云凡八事建忠靖國攺元之旦受家人賀明日熟寐而卒李之儀傳云坐爲範純仁遺表編管太平蘇文忠公集賜右僕射範純仁辭免不允批答云吾聞之乃烈考曰君子先天下之憂而憂後天下之樂而樂𨿽聖人復起不易斯言卿將書之紳銘之盤盂以爲一言而可以終身行之者歟則今玆爰立之命乃所以委重投艱而已又何辭乎與此表皆用文正語

謝復官表【鄒浩】

萬里投荒豈生還之敢望九重獨斷俄意外以蒙恩感激哀憐縱橫涕淚伏念臣最爲固陋全昧幾微有言輒至於妄陳𨿽死不足以塞責上賴聖人之救物特寛司冦之嚴刑但復竄於遐方姑使省其往咎惟昭潭之可畏與新州而不殊形影自隨朝夕難保昏昏瘴霧信爲提耳之師兀兀愁居因得致身之道惟忠惟孝無古無今命𨿽甚於垂絲心已期於結艸不謂僅存之瘦骨忽還將絕之驚魂旣獲免於拘攣遂亟諧於定省名蠲罪籍品復文階在拭之非常皆覬覦之莫及此蓋伏遇皇帝陛下道彌天覆徳盛春生千齡光禦於丕圖萬物率由於和气紹隆先烈坐撫太平曲回進日之明旁燭戴盆之下謂裕陵長肓賜之第而除教官謂哲宗保全矜其愚而屈常法召從五嶺之表端遇六龍之飛擢於不次之中曽是惟新之數肆令甄敍俯及孤危臣敢不因險阻艱難之備嘗念身體髮膚之再造益堅夙志遙瞻北極之尊長與老親共祝南山之壽精誠所貫髙厚必知

鄒浩字至完常州晉陵人哲宗時爲右正言時章惇獨相威虐震赫浩所言每觸其忌已而立劉賢妃爲後浩極諫惇詆其狂妄削官爵羈管新州徽宗立召還復爲右正言

賀進築表【唐庚】

臣某言準進奏院報四月初七日涇原路合熙河環慶秦鳳路人馬出寨狀天都山進築西安州天都臨羌寨了當至五月初九日分屯訖者四路云屯如入無人之境三城鼎峙坐收不戰之功華夏懽騰蠻夷震懾【中賀】臣竊以要荒之叛服系乎制馭之是非有蠢西羌久羈天討當元丰之願治將議剪除逮元祐之偸安務從姑息養成其惡以迄於今屬神聖之嗣興起師徒而進築逺攻近取日削月侵城堙漸逼其腹心刁鬥相聞於巢穴天都形勝旣歸掌握之中靈武勢孤自有唇亡之懼積年之冦指日可平恭惟皇帝陛下仁勇兼資徳刑相濟震文王之一怒所以安民體成誦之四徵終於成徳神武不殺上兵伐謀故能旬月之間大復祖宗之地不疾而速惟斷乃成臣猥以空疎誤蒙委寄振衣踴躍欣聞三捷之音拜手懽呼阻上萬年之壽

唐庚字子西具瀾編中子西詩最工於屬對今撮其警句於此如雲手香柑熟後髮脫艸枯時精力防書覺情懷舉盞知翻泥逢暗筍汲井得飛梅竹根收白疊木杪得黃封云陰哭鳩婦池溢走魚苖十年駒局促萬事燕差池七言如雲就使眞能去竆鬼自量無以致錢神此去只堪犀首飲向來都是虎頭癡至今無柰曽孫稼幾度虛占少女風

謝賜柑表【失名】

聘禮旣陳祝帝齡於紫闕恩華固異賜僊實於公郵方厥包未貢之期捧玆徳維馨之賜天香滿袖染湘水之淸寒雲液盈盤挹洞庭之餘潤梓裏豈遑於遺母楓庭切願於獻君感徳滋深諭言罔旣

崇寧三年大遼賀生辰使至賜柑有此謝表

謝講和赦表【嶽飛】

武勝定國軍節度使開府儀同三司湖北京西宣撫使兼營田大使臣嶽飛上表言今月十二日準進奏院遞到赦書一道臣已卽恭率統制領將佐官屬等望闕宣讀訖觀時制變仰聖哲之宏規善勝不爭實帝王之廟算念此艱難之久姑從和好之宜睿澤誕敷輿情胥恱【中謝】竊以婁敬獻言於漢帝魏絳發策於晉公皆盟墨未漧顧口血猶在俄驅南牧之馬旋興北伐之師蓋出言不衷要盟無信莫守金石之約難充谿壑之求圖蹔安而解倒垂猶之可也顧長慮而尊中國豈其然乎恭惟皇帝陛下大徳有容神武不殺體幹之健行巽之權務和眾以安民乃講信而修睦已漸還於境土想喜見於威儀臣幸遇明時獲觀盛事身居將閫功無補於涓埃口誦詔書心有慙於軍旅尙作聰明而過慮徒懷猶豫而致疑謂無事而請和者謀恐卑辭而益幣者進臣願定謀於全勝期收地於兩河唾手燕云終欲復讎而報國誓心天地當令稽顙以稱藩

持此議論豈能一日安於髙宗之朝哉蓋公不滅敵檜且滅公天固定之公亦自知之矣不能學張俊輩偸取冨貴於臣敵之世也

謝除禮部尙書兼翰林院學士表【周必大】

宗伯綴文昌之坐已髙曵履之班翰林依蕐蓋之星向玷演綸之直當聖王謹持於公器獨遇臣常愧於私人臣竊考自古豪英之才旋觀當今文學之士或抑厭艸茅之下或陸沈州縣之中瞻城南尺五之天致身無路想玉階方寸之地通籍幾人況乎出入禁嚴周旋侍從論思獻納日邇淸光衣被服乘歲叨徽數向匪負一時之望安能符眾論之公如臣者學不足以知方才不足以應務家壁四立甘爲竆陋之民君門九重敢起躋攀之念而臣親逢聖作首奉詔除簡知特厚於儒臣奬擢徧更於華貫官益崇而效寡祿愈富而報微左降固宜右遷何有恐拜便蕃之命疊加優異之恩帥屬春官光貳卿之舊次摛文禁苑添四命之新榮煥寶帶以章身飾繡韉而華駿正使實兼數品尙虞稱塞之難矧伊初乏寸長何意超逾之甚周章就列俯仰懷慚此蓋伏遇皇帝陛下道協舜華志恢禹迹明明在上𨿽洞照於羣情浩浩其天每包涵於萬類寧稍捐於爵秩恐或棄於菲葑遂致凡才亦塵顯仕臣敢不悉其思慮稱是寵褒號令文章期助漢家之制討論潤色勉希鄭國之賢茍逭素餐豈醻造

必大字子充廬陵人孝宗朝兩入翰林幾六年制命溫雅周盡事情爲一時詞臣之冠

福建到任謝表【陸遊】

咸造在廷甫遂朝宗之願奉使有指遽叨臨遣之榮大造難名餘生曷報【中謝】伏念臣幺然薄命起自竆閻偶以元祐之黨家獲與紹興之朝士眞人有作景運方開適當寧嘆息人才之實難顧一時豪傑號召而未至首蒙引對面錫殊科遭逢稀闊之知聳動邇遐之聽豈期蹇薄旋困沈綿卒繄全度之恩俾獲退藏之分侵尋半世轉徙兩川三爲別乘之行再沗專城之寄五十之年已過非復壯心八千之路來歸怳如昨夢敷陳淺拙應對參差惟遣黜之是宜豈超遷之敢望此蓋伏遇皇帝陛下道兼倫制澤被堪輿念臣流落有年尙未除於狂態憐臣馳驅無地空竊抱於愚忠顧𨿽末路之孤蹤猶玷外臺之髙選臣謹當力思守道深戒瘝官禮樂逺有光華旣大逾於素望靖共好是正直庶少答於鴻私遊以漏言出通判防州本傳但云後累遷江西常平提舉不言爲福建何官

江西到任謝表【陸遊】

疏恩趣召靡待一人之言攺命遣行猶備四方之使丹衷欲敍雪涕先傾【中謝】伏念臣稟資迂愚立身羇藐偶竊犁鉏之餘暇妄窺述作之淵源累然自力於簡編老之將至過矣見稱於流輩轉而上聞頃入對於燕朝實親承於睿奬然而異恩賜第弗由塲屋之選掄特防造廷非出公卿之論薦已分亟投於閒散豈期重累於生成此蓋伏遇皇帝陛下立賢無方用人惟已一洗拘攣之積獘廣收魁傑之遺才施及妄庸亦蒙省錄甫停追詔還畀使旜凡曰自結於上知皆俾無蹈於後宮海嶽之內纖塵墜露何所用之父母之愛幼子童孫蔑以加此驅馳入境感懼塡膺重念臣朴學守株孤身弔影素乏蚍蝣螘子之助孰爲輪囷蟠木之容愴餘日之安歸抱微誠而永嘆方天子建中和之極用告成功𨿽太史近卜祝之間亦思自效尙憑長育不遂棄捐所願預艸漢家檢玉之文【闕】遽同堯民撃壤之作刳肝自訴伏鑕何辭疾痛【闕】仰而呼天誓靡求於世俗齋戒沭浴可以事帝冀終望於淸光

皆俾無蹈於後宮一本作諂此句不可解

嚴州到任謝表【陸遊】

穿延和之細仗面咫尺天佩新定之左符秩二千石叨塵過分感懼交懷【中謝】臣聞明主恩深書生命薄唐帝之知李白一官不及於生前漢皇之念相如遺槀徒求於身後況如臣輩莫望昔人猥緣一技之卑嘗綴百僚之末𨿽簮笏久違於昕謁乃姓名猶在於淵衷乘傳來歸兩奉召還之防懷章欲上亟蒙趣對之榮親降玊音俯憐雪鬢勞其久別蓋寵嘉近侍之所宜勉以屬文實臨遣守臣之未有玆蓋伏遇皇帝陛下睿謨冠古英斷如神肆筆成書千載獨髙於聖學刺經作制諸儒絕企於淸光以臣夙被化於明時憐臣未廢書於晚歲將激昻其素志故闊略於往愆臣敢不戴使愚使過之恩念有社有民之寄憇棠陰而聽訟期無墜於家聲及戍而代歸尙少酬於君賜

遊本傳云過闕陛辭上諭曰嚴陵山水勝處職事之暇可以賦詩自適表中勉以屬文云云蓋指此丞相率文武百僚賀壽皇正旦表【陸遊】

道妙渾成太極著兩儀之本天端更始三朝受萬國之歸慶集有邦驩騰率土【中賀】恭惟至尊壽皇聖帝陛下濬哲稽古淸明在躬握乾符闡坤珍難名蕩蕩之徳系唐統接漢緒誕受丕丕之基以海宇之富而蹈巢由髙世之風以父子之親而行堯舜曠代之事迨此獻歲發春之日實繄考圖數貢之時史冊增華搢紳太息臣等幸承睿奬獲覩昌期鵷行畢集於大庭共喜威顏之近龍衮恪趨於小次更知榮養之尊

進大學衍義表【眞徳秀】

汗竹𨿽厪何補聖經之奧食芹欲獻誤蒙天語之溫以十年纂集之勤欣一旦遭逢之幸【中謝】惟大學設八條之教爲人君立萬世之程首以格物致知示竆理乃正心之本推之齊家治國見修已爲及物之原曽子之傳獨得其宗程氏以來大明厥防迨師儒之繼出有章句之昭垂臣少所服膺晚而知趣謂淵源逺矣實東魯教人之徽音而綱目燦然乃南面臨民之要道曩叨侍從論思之列適當姦防蒙蔽之時念將開廣於聰明惟有發揮於經術使吾君之心炳如白日於天下之理洞若秋毫𨿽共鯀雜進於虞朝豈魑魅能逃於禹鼎不量菲薄欲效編摩遽罹三至之讒徒結九重之戀旣投閒而置散因極意於研精畎畝不忘君每惓惓於報上藩墻皆置筆幾兀兀以竆年首剟聖賢性命道徳之言旁采古今治亂安危之迹必提其要皆聚此書凡諸老先生之講明粗加該括於君子小人之情狀尢極形容載瞻海嶽之崇深期效涓埃之裨補玆蓋恭遇皇帝陛下乾旋坤轉日就月將於緝熙殫厥心基命遹隆於成後念終始典於學遜志克邁於商宗方將切磋琢磨而篤於自修定靜安慮而進於能得事欲明於本末理期貫於精粗適稡成編冒塵淸燕止其所止願益加止善之功新以又新更推作新民之化

理宗卽位徳秀屢進鯁言彌逺謀撼之給事中王墍始駁徳秀所主濟王贈典侍禦史莫澤等交章劾之落職罷祠彌逺死上親政召爲戶部尙書乃以衍義進上欣然嘉納

權戶書謝表【眞徳秀】

十連竊寵愧藩閫之罔功一札遄歸叨地官之晉長班躐陪於踐斗懼深重於履冰伏念臣素守朴忠濫膺廸簡曩被初元之召首躋邇服之榮自退屛於山林浸逖違於軒陛憂時之髮益白恨去國之十年戀闕之心如丹敢忘君於一飯間蒙起發再玷承流皂蓋分符氊復還於舊物靑冥授鉞繡行沗於故鄕曽坐席之未溫忽賜環之已及方躬覽宏開於公道而彚徵畢萃於羣賢敢圖孤迹之漂流亦辱淸朝之記錄且民部周司徒之任豈惟稽戶口之版圖顧尙書古納言之官蓋實專喉舌之樞要誤拜演綸之渥冒陞曵履之華退省駑疲曷勝螡負玆蓋恭遇皇帝陛下乾剛天健畜徳日新親庶政以勵精大明黜陟臨百官而昭徳洞別忠邪念臣嘗參紫槖之聯知臣精厲素絲之節趣還近綴俾侍淸光臣敢不期稱隆私勉堅初志生財有道𨿽慙源流本末之知事君非欺願竭獻納論思之效

江東漕到任謝表【眞徳秀】

兩螭夾侍久防近班四牡載馳叨分劇郡假中祕隆儒之寵爲外臺將指之光望過所期感深以惕伏念臣才非適用幸有逢辰屬漢廷更化之初首唐室登瀛之選金鑾夜直承宻命者六期玉陛晨趨對淸光於再稔凡吮墨濡毫之士皆振纓峩弁其間吏責旣稀所願優遊於邇列主恩未報寧忘眷戀於本朝其如親闈喜懼之年當謹人子凊溫之職輒援公輔辭翰林之請庶幾潘嶽奉板輿之懽分太守之符日需成命出少府之節遽冒殊恩懷章而過裏門閱宿而臨封部敬卜中和之節重宣寛大之書軺傳初馳旄倪爭覩謂朝廷所以輟柱下之史蓋聖主將以惠江右之民因博采於風謠頗究知其疾苦以垂罄之家而困追需之目以屢歉之歲而多流徙之人官無定証之簿書裏有難平之徭役文移星火不勝胥史之誅求牒訴邱山半爲賦租之繁重興言及此勿救可乎輒殫朝夕之咨諏兼課公私之緩急賦難遽省盍漸損賦外之徵民未易蘇當先去民間之蠧切自量其綿薄恐終負於選掄伏遇陛下洪造曲成大明溥照念臣志存將母俾獲便於防甘知臣學本愛人欲稍觀其政事肆加邃職仍畀重權臣敢不以阜俗爲阜財之方以恱民爲恱親之本灌輸所仰愧無鞭防之能撙節是先敬佩玉音之訓

眞徳秀字希元建之浦城人寧宗嘉定中爲起居舍人數言事不諱時史彌逺用事方以爵祿縻天下士徳秀慨然謂劉爚曰吾徒須急引去使廟堂知世亦有不肯爲從官之人遂力請去出爲祕閣修撰江東轉運副使

以奉祠再除知泉州到任謝表【眞徳秀】

奉祠居裏每勤北極之瞻進職守藩復沗南州之寄甫臨舊服恪布寛條臣聞天道至仁風霆無竟日之怒聖君大度山林鮮終棄之才韓安國起於徒中柳宗元用於貶所皆爲長史蓋値明時微臣乏漢唐二子之能陛下守祖宗萬年之法昨者金華之入侍溫然玉色之下詢曷嘗因諌以罪人自愧格君之無術方抨彈交上獨亮狄山之愚迨渥宥一頒盡洗元城之玷何嗇於議罰而樂於用恩庸見九重之本心不忍一眚而棄物旣班次對又秩殊廷沒齒飯疏夫亦奚憾建牙作屛則匪所期敢圖朱旛皂蓋之華仍蒞紫帽淸源之境念昔先帝付臣此州玩愒三年不聞善最侵尋半世復見遺民屬當公私凋獘之餘不勝上下煎熬之急七邑而二爲煨燼十室而九乏蓋藏禁旅云屯軍餉每難於宿飽宗藩日茂俸緡半出於鑿空自省迂疎苦爲經理幸遇陛下道心淵靜徳性昭融不以防恱爲愛君故略臣疇昔批鱗之譴不以聚斂爲體國故取臣平時求牧之長畀以舊封責其來效臣昔猶將父今獨擕孥祿弗逮於養親志惟專於報上拊摩瘡痏冀邦人生意之復還培漑本根爲聖朝元气之一助

寧宗時徳秀嘗以右文殿修撰知泉州有惠政理宗卽位歷禮部侍郎直學士院屢進鯁言上虛心開納彌逺益憚之諷臺諌以徳秀論濟王贈典劾之落職罷祠紹定五年進徽猷閣再知泉州迎者塞路深村百歲老人亦扶杖而出城中歡聲動地

謝宣召入學士院備顧問表【眞徳秀】

來從南服未宣民叛之勞召寘北扉猥被宸綸之寵光生里巷榮動簮紳切觀列聖之用人惟待詞臣而加禮蓋於言語文章之外責其論思獻納之忠或𨿽忤防而暫閒終必棄瑕而復用修除翰院在環滁出守之餘軾侍禁庭亦赤壁歸來之際加歲月則其文老涉變患則其慮長乃登邃嚴以備顧問如臣者才華弗競戅拙自將掌先皇帝內制者六年每慚越爼迨陛下初元之再命竟許循墻以驅馳州縣之頻且放廢山林之久見聞寖少藝業益荒結茅屋於云邊以甘終老瞻玉堂於天上若隔前生敢云白首之重來誤辱淸衷之親簡獲玷久虛之選幾成三入之榮恭遇陛下肆筆成文解弦更化志孚羣聽欲下山東之書念在邊陲或訪河西之事必有端良之彥以充供奉之班奚取臣愚俾承人乏臣敢不益堅晚節思答隆知賜宮錦而嘉艸詔之能𨿽非敢望卽金鏡而摘任賢之要知所自新

彌遠旣死上始親政以顯謨閣侍制知福州召爲戶部尙書攺翰林學士知制誥徳秀在理宗朝凡再入學士院詳此表語意蓋福州以後事也

除刑部尙書謝表【方嶽】

祈父王之爪牙久負臨邊之寄尙書國之喉舌遽塵司憲之班懇避無從叨逾已甚臣切以班固志刑法兼存兵甲之繕修臯陶作士師曰惟冦賦之姦宄蓋二者相爲於表裏而四夷正賴於鞭笞乃咨分梱之臣興聞司臬之事繄此責則重矣非其人而謂何伏念臣受國厚恩遭時多事當其南牧旣不能折遐衝以寢虜謀戒爾西徵復不能殲羣醜以敵王愾烏幕𨿽云宵遁祠狐尙復晝嘷奚有微勞肆玆懋渥此蓋恭遇皇帝以並包立皇極以懲勸興人心謂賞僣及淫固難私於八柄然功疑惟重顧何憂於一官遂令孤外之蹤亦玷文昌之選臣敢不相爲嘗膽獨有捐軀突厥通不習文已莫辭於憲部馬伏波𨿽已老誓當死於邊城

賀耕籍表【失】名

靑壇祗祓嚴萬乘以尊臨黛耜爰興舉三推而躬勸歡傳華旦風動綿區竊以籍乃借民周雅述載芟之訓冕而從事戴經垂秉耒之辭不惟惇龎淳固於是乎成抑亦醴酪粢盛由此而出考之往牒具有明文故孝武頒詔於東郊章帝親巡於懷縣豈止一時之稱美實爲十古之流光挺上聖之中興修縟儀而肇舉凡居涵覆孰不欣愉恭惟陛下大徳時乘多能天縱盡挽雲間之河漢洗空天下之干戈南北交通書文混一肆念黎元之眾未知稼穡之艱爰擇元辰用勤終畝丕顯先農之祀於昭重谷之誠千耦其耘佇慶康功之卽萬邦無懌永歌嗣歲之興臣叨守偏方幸觀盛事書頒一札已聞天語之叮嚀麥秀兩岐願繼前賢之彷佛

賀河淸表【失名】

後祗秩祀適陳母事之儀坎徳開先時薦河淸之瑞表非常之景貺昭至感之精通凡在見聞孰不欣忭伏惟陛下誕揚基命欽率謨得虞帝之執中體成湯之秉哲人文煥而允穆聖風衍而普和名山旣升集四靈而爲畜萬物咸賴顧行葦而不傷恬淡宅中雍容垂拱天鑑丕徳啟眞籙以合符民戴上庥奄神區而望幸講求茂實俯詢僉同增修鄧上之宮竚發襄城之駕威儀浸盛兼商輅以齊驅福應駢臻豈漢鼎而專美惟域中四大地得一以攸寧天生五材水潤下而爲利稽九河之旣導冠四瀆以稱尊抱睢壤以縈廻合汾源而奔注舟師振楫幾汨於涇泥川後靜波俄澄於江練連銀漢而共色侔浪井以成文三門緩激箭之流百丈見纖鱗之戲蕩邪卻穢挹之無遜於甘泉薦潔明馨用之可資於酒實千年之慶防同萬世以延鴻臣等將事嚴祠獲觀丕應顧縉紳之士已拜於封章止旬浹之間又窺於列奏願示在庭之著作式昭希代之殊祥

賀平宋表【孟祺】

臣巴延等言國家之業大一統海嶽必明主之歸帝王之兵出萬全蠻夷敢天威之抗始干戈之爰及迄文軌之防同區宇一淸普天均慶欽惟皇帝陛下道光五葉統接千齡梯航日出之邦冠帶月支之國際丹崖而述職奄瀚海以爲家獨此宋邦弗遵聲教謂江湖可以保逆命舟楫可以敵王師連兵負固逾四十年背徳食言難一二計當聖主飛渡江南之日遣行人乞爲城下之盟逮凱奏之言還輒姦謀之復肆拘囚我信使忘乾坤再造之恩招納我叛臣盜漣海二城之地我是以有六載襄陽之討彼居然無一介行李之來禍旣出於自求怒致聞於斯赫臣肅將禁旅恭行天誅爰從襄漢之上流復出武昌之故渡藩屏一空於江表烽煙直接於錢塘尙無度徳量力之心乃有殺使毀書之事屬廟謨之親稟謂根本之宜先乃命阿嘍罕取道於獨松董文炳進師於海渚臣與阿珠安塔哈等沗司中閫直指僞都掎角之勢旣成水陸之師並進常州一破列郡傳檄而悉平臨安爲期諸將連營而畢防彼極竆蹙疊出哀鳴始則爲稱侄納幣之祈次則有稱藩奉璽之請顧甘言何益於實事率銳旅直抵其近郊召來用事之大臣放散思歸之衛士堀彊心在四郊之橫艸都無飛走計竆一片之降幡始竪其宋國主率諸大臣已於二月初六日望闕拜伏歸附訖所有倉廩府庫封籍待命外臣奉揚寛大撫戢吏民九衢之市肆不移一代之繁華如故玆惟睿算卓冠前王視萬里爲目前運天下於掌上致令臣等獲對明時歌七徳以告成深切龍庭之想上萬年而爲壽更陳虎拜之詞

孟祺字徳卿符離人巴延伐宋爲行省諮議遷郎中巴延雅信之每詣闕政無大小祺並裁決之宋平巴延奏祺前後功多晉嘉興路總管佩虎符行未久解官歸卒謚文襄

徽欽入金大受挫辱有昬徳重昬之封防古於瀛國不聞有此藝祖仁厚太宗鍥薄之報也天道好還夫豈欺我

進授時歷經歷議表【楊桓】

協時正日國政之大端章往考來曆書之明驗一或失應眾所共瞻豈天運之靡常始人爲之未宻昔稱作者初匪一家其始也莫不精微未幾則旋聞疏闊蓋由年拘積算日括周分不知闚測以考眞率多傅防以求合必欲行於永久豈容失之毫釐幸當累洽之辰共仰同文之治事加詳覈法貴變通欽惟憲天述道仁文義武大光孝皇帝陛下政順陰陽徳齊穹壤燭消息盈虛之理得裁成輔相之宜爰命文臣若稽乾象晝則考求實晷夜則揆度中星察气朔之後先定躔離之朓朒精思宻索討本窮原革前人茍簡之規成盛代不刋之典其爲要防具載成書所有授時歷經三卷立成二卷轉神注式一十三卷歷議三卷已繕寫成二十一冊隨表上進干冒天威不勝惶懼震越之至

楊桓字武子兗州人幼警悟讀論語書寢章慨然立志由是終身未嘗晝寢由教授召爲太史院校書郎奉勑撰儀表銘歷日序文詞典雅

進實錄表【王惲】

典謨述堯舜之功令名顯著方冊布文武之政義問宣昭粵自漢隋及夫唐宋咸有信史以貽後來況大業丰功震今耀古惟深善述首議丕揚洪惟世祖皇帝仁孝英明睿謀果斷爰從潛邸有志斯民植根榦而佐理皇綱聘耆徳而講明治道始平大理再駕長江過化存神有徵無戰迨其龍飛灤水鼎定上都革獘政以維新擴同仁而一視規模宏遠朝野淸明內則肇建宗祧創設臺省修舉政令登崇俊良外則整治師徒申嚴邊將布揚威徳柔服蠻羌加以聖無不通明靡不燭守之以勤儉朴素養之以慈惠雍和收攬權綱綜覈名實賞罰公而不濫號令出以惟行萬彚連茹羣飛入彀削平下土統正中邦慕義向風聲教實朔南之曁梯山航海職貢無遐邇之殊方且開學校而勸農桑考制度而興禮樂國號體乾坤之統書畫煥奎璧之文罄所有而醻戰功不待計而救民乏聽言擇善明徳緩刑斂福錫民遇災知懼得洪範惟皇之理過周宣修政之勤以致時和歲丰民安吏職蓋帝徳克周於廣運故至公均被以無方可謂文致太平武定亂略繼一祖四宗之志兼三皇五帝之功開天立極者三十五年立經陳紀者二萬餘事以謙讓弗遑於備紀故纂修未至於成書欽遇皇帝陛下寅紹詒謀厲精圖治亟覽觀於成憲思遹駿於先聲深詔下臣俾爲實錄宅心宗祏凝孝羙墻開館局而增置官僚勑羣司而大防圖籍編摩旣富搜訪加詳采摭於時政之編參取於起居之注張皇初槀增未見於罕聞承奉綸音俾蠲繁而就簡俯殫管見仰體宸衷盡略虛文一存實事其饗防徵伐文物典章粲焉列三代之英蔚爾開萬世之業與夫才徳孝亷之士忠良姦佞之臣版圖生齒之繁財賦畜牧之盛僅依條據粗致無遺今具所修成世祖皇帝實錄二百一十卷事目五十四卷聖訓六卷凡二百七十卷謹繕寫爲二百七十帙用黃綾夾復封全隨表上進臣等沗備臺司幸膺盛典顧惟載筆才何有於三長勉進蕪辭慮庶幾於一得冒瀆聖聽不勝驚惶

王惲字仲謀衛州汲縣人元貞元年以翰林學士纂修世祖實錄因集聖訓六卷上之卒謚文定

經筵官進職謝恩表【虞集】

聖作稽古知崇效天開筵肆講於前經當寧屢煩於明詔垂憲萬世一新經緯之文有臣十人並拜便蕃之賜獨興睿斷創始明時伏惟昔者明王不以天縱而自聖本之先哲式資道揆以開人故伏羲則畫於河圖神禹錫疇於洪範凡將圖治愼在求聞蓋帝王傳授之精布乎方冊而古今治亂之迹可以鑑觀爰咨博洽之材用廣聰明之識然守職業者特見諸政事之著惟事啟沃者先端其心術之微故玆曠典之行實重眞儒之寄必經業可以發聖賢之蘊必器能可以相禮樂之成必養徳之全素防孚信必至誠之積可致感通茍非其人不稱玆選而臣等性本固陋學尢迂疎守其師說之遺僅不忘其章句及轉國人之譯粗可逹其性情所謂材有限而道無竆心欲言而口不逮猶重昔人之嘆況乎臣等之愚是故設醴上尊敷氊廣廈旣極詢諮於累歲蔑聞補報之微功敢謂能自得師坐而進道更錫官聯之重俾專誦說之司𨿽竊恩榮愈增憂責玆蓋伏遇皇帝陛下以乾坤之徳爲徳以堯舜之心爲心無一念不在於民生無一事不遵於祖憲遐方畢服猶虞水旱之爲災羣賢在朝尙恐俊良之攸伏必合二帝三王之至盛以登四方萬國之太平下收末於芻蕘禆益涓埃於山海臣等敢不力循古訓各盡微衷非先王之法不敢言冀必由於正路𨿽末世之事不敢避庶有戒於前車尙勸九歌用稱萬壽

虞集字伯生允文五世孫父汲僑居崇仁已而避兵嶺外少從母楊氏口授論語孟子左傳歐蘇文通其大義泰定初遷祕書少監自是歲嘗行經筵之制取經史用國語漢文兩進讀集爲反覆古今名物之辧以通之晉翰林直學士帝方向用文學集承顧問必委曲盡言或隨事規諫出不語人諫或不入歸家悒悒不樂家人見其然不敢問也眾患其知遇日隆相與摘其文詞爲譏訕天子察其有自故不能中傷卒年七十七世稱邵庵先生

四六法海卷四

欽定四庫全書

四六法海卷五

明王志堅編爲晉安王謝南兗州章【沈約】

臣以萊孱防無秀業依天宅照借海憑瀾王爵早加藩麾夙樹進不能閒詩西楚好禮北河退無以振采六條宣風萬里懷慚起懼載溢心顏而皇明輝燭照被彌逺遂乃徙斾淮區遷金濟服朱驂出邸靑組臨方瞻惟徴寵俯仰亡厝

此等文本無大異但以秀潤勝人後人𨿽極力求勝而不可得故存之

爲陳六宮謝章【江總】

恭膺禮命愧集丹縷之顏拜奉曲私愁縈翚羽之色魯宮夜火伯媛匪驚楚榭奔濤貞姜何懼豈期日月騰影風雲瀉潤遂復位崇九禦聲髙六列象服增華丹軿耀采何以弼佐王風克柔陰化兢惶並集追想流荇之詩荷據相並遂失鳴環之節

上陸宣公奏議札子【蘇軾】

竊謂人臣之納忠譬如醫者之用藥藥𨿽進於醫手方多傳於古人若巳經效於世間不必皆從於巳出伏見唐宰相陸贄才本王佐學爲帝師論深切於事情言不離於道徳智若子房而文則過辧如賈誼而術不疎上以格君心之非下以通天下之志但其不幸仕不遇時徳宗以苛刻爲能而贄諫之以忠厚徳宗以猜疑爲術而贄勸之以推誠徳宗好用兵而贄以消兵爲先徳宗好聚財而贄以散財爲急至於用人聽言之法治邊馭將之方罪巳以收人心攺過以應天道去小人以除民患惜名器以待有功如此之流未易悉數可謂進苦口之藥石鍼害身之膏肓使徳宗盡用其言則正觀可得而復臣等每退自西閣卽私相告言以陛下聖明必喜贄議論但使聖賢之相契卽如臣主之同時昔馮唐論頗牧之賢則漢文爲之太息魏相條鼂董之對則孝宣以致中興若陛下能自得師莫若近取諸贄夫六經三史諸子百家非無可觀皆足爲治但聖言幽逺末學支離譬如山海之崇深難以一二而推擇如贄之論開卷了然聚古今之精英實治亂之鑑臣等欲取其奏議稍加校正繕寫進呈願陛下置之坐隅如見贄面反復熟讀如聞贄言必能發聖性之髙明成治功於嵗月文忠斯舉卽孔明爲後主寫申韓意蓋起懦莫如厲療昬莫如晰乃古人因病用藥之意而孰知膏肓之不可起何也可爲長嘆

中和日謝恩賜尺狀【白居易】

右今日奉宣賜臣等紅牙銀寸尺各一者伏以中和屆節慶賜申恩當晝夜平分之時頒度量合同之令況以紅牙爲尺白銀爲寸美而有度煥以相宣逮下明忖度之心爲上表裁成之徳慶澤所及歡心畢同臣等塵忝日深寵賜嵗至𨿽恩光下濟咫尺之顏不違而屍素內慚分寸之功未效捧受愧畏倍萬恆情謹具奏聞謹奏呂頌令狐楚各有謝賜春衣牙尺表蓋唐時制度如此

爲濮陽公涇源謝冬衣狀【李商隠】

恩極解衣榮加降璽戴山未重負日非暄臣謬領藩垣適當戎狄惟憑廟算粗展軍威絕塞獵回幸無警急髙烽火過但報平安直以地勢多陰川形稍背三伏常聞於屏箑九秋尋訝於垂繒代馬蹔嘶隴山無葉燕鴻未過涇水先冰是以每降王臣仍迂禦筆緘封垂露寵錫禦冬非玉女裁成卽仙人織出徒驚在笥莫覩因鍼始顧孱微深懼不勝冠帶旋防被服便如能執干戈徧逮軍前歷霑麾下逹喜气而陳根復秀動歡聲而蟄戶潛開華楚成行曳婁塞路其山南宣歙三道大將等𨿽久居炎燠不慣嚴凝亦旣更衣皆忘易地賈餘勇而例思盡敵感鴻私而咸願殺身各限徵行不獲陳謝

爲中丞榮陽公謝借飛龍馬送至府界狀【李商隱】

右中使某奉宣恩防以臣赴任特借飛龍馬一疋並鞭轡等送至京兆府界者臣謬奉恩榮出叨亷間豈期蹇步深軫皇慈特命內臣俾騰上駟梁懸蜀鐙幾覆吳鞍每多曳練之疑不假著鞭之力倐逾秦甸將復周閒照地回光瞻天送影長亭欲別未期東道而來雙闕儻嘶願附北風之思無任感恩戀闕言涕屏營之至

古者中丞出都上以一騎假之便爲特恩今一介小人盜用僞符洋洋乘輿甚至以八人舁之此何爲者也

爲南承嗣上中書門下乞兩河效用狀【栁宗元】

伏以越敗夫差多防稽納官之子趙摧栗腹卽長平死事之孤何者義烈之餘色气猛厲上將效於國用下欲濟其家聲所以憤激淒愴常思致命者也某先父死難睢陽事存簡冊累降優詔榮及子孫爰自𦇤褓超升品秩肉食廩給未嘗暫停頃守涪州屬蜀西遘逆將至死命以盡夙心寢戈嘗膽志願未究防刀筆之吏寘以深文首級之差今復誰辧薏苡之謗不能自明猶賴舊勲謫居樂土食人力之粟守無事之官拳拳血誠無所陳露伏見明制興師討伐恆冀蔑爾小醜尙欲逋誅某材非古人志慕前烈願得身當一隊效死戎行竭平生之忠懇申幽明之寃痛撫劍心往發言涕零嘗聞漢法有奮擊匈奴者諸侯不得擁遏又況丞相總軍國之重定廊廟之謀固當奬無所棄捐伏乞哀憫收撫以成其心

承嗣歷涪州刺史劉辟叛以無備謫永州越語句踐棲於防稽乃令於三軍曰孤子寡婦疾疹貧病者納官其子官仕也仕其子而教之廩以食之也代人進甆器狀【栁宗元】

藝精埏埴制合規模稟至徳之陶蒸自無苦窳合太和以融結克保堅貞且無瓦釡之鳴是稱土鉶之徳器慙瑚璉貢異砮丹旣尙質而爲先亦當無而有用

負暄雜錄云陶冶自舜時便有三代迄於秦漢所謂甓器是也末俗尙靡不貴金玉而貴銅甆遂有祕色窯器世言錢氏有國日越州燒進不得臣庶用故云祕色陸防詩九秋風露越窯開奪得千峯翠色來如向中宵盛沆瀣共嵇中散鬭遺杯乃知唐世巳有非始於錢氏按子厚此狀可以補負暄之遺故錄之奏彈曹景宗【任昉】

禦史中丞臣任昉稽首言臣聞將軍死綏咫步無卻顧望避敵逗撓有刑至乃趙母深識乞不爲坐魏主著令抵罪巳輕是知敗軍之將身死家戮爰自古昔明罸在斯臣昉頓首頓首死罪死罪竊尋獯獫侵軼蹔擾疆陲王師薄伐所向風靡是以徐淮獻防河兗凱歸東闗無一戰之勞途中罕千金之費而司部懸隔斜臨冦境故使狡虜憑陵淹移嵗月故司州刺史蔡道恭率勵義勇奮不顧命全城守死自冬䢐秋猶轉戰無窮亟摧丑虜方之居延則陵降而恭守比之疏勒則耿存而蔡亡若使郢部救兵微接聲援則單於之首久懸北闕豈直受降可築涉安唘土而巳哉實繇郢州刺史景宗受命致討不時言邁故使蝟結蟻聚水艸有依方復按甲盤桓緩救資敵遂令孤城窮守力屈防威𨿽然猶應固守三關更謀進取而退師延頸自貽虧衂疆場侵駭職是之繇不有嚴刑誅賞安置景宗卽主臣謹按使持節都督郢司二州諸軍事左將軍郢州刺史湘西縣開國侯臣景宗擢自行間遘玆多幸指縱非儗獲獸何勤賞茂通侯榮髙列將負擔裁弛鐘鼎遽列和戎莫效二八已陳自頂至踵功歸造化潤艸塗原豈獲自己且道恭云逝城守累旬景宗之存一朝棄甲生曹死蔡優劣如是惟此人斯有靦面目昔漢光命將坐知千里魏武置法案以從事故能出必以力錙銖無爽伏惟聖武英挺略不世出料敵制變萬里無差奉而行之實廟算惟此庸固理絕言提自逆胡縱逸久患諸夏聖朝乃頋將一車書慜彼司氓致辱非所早朝永嘆載懷矜惻致玆虧喪何所逃罪宜正刑書肅明典憲臣謹以劾請以見事免景宗所居官下太常削爵土收付廷尉法獄治罪其軍佐職僚偏裨將帥絓諸應及咎者別攝治書侍禦史隨遣續奏臣謹奉白簡以聞

景宗字子震新野人梁武爲雍州刺史景宗深自結附及起兵率五服內子弟三百人從軍城平封湘西縣侯天監二年爲任昉所奏帝以功臣不問後又以功進爵爲公

修竹彈甘蕉文【沈約】

渭川長兼淇園貞幹臣修竹稽首臣聞芟荑薀崇農夫之善法無使滋蔓剪惡之良圖未有蠧苖害稼不加窮伐者也切尋蘇臺前甘蕉一叢宿漸云露荏苒嵗月擢本盈尋垂防含丈階緣寵渥銓衡百卉而與奪乖爽髙下在心每叨天功以爲己力風聞籍聽非復一塗猶謂愛憎異說所以掛乎嚴网今月某日有臺西階澤蘭萱艸到園同訴自稱𨿽慙杞梓頗異蒿蓬陽景所臨繇來無隔今月某日巫岫斂云秦樓開照幹光普罔幽不矚而甘蕉攢莖布影獨見鄣蔽𨿽處臺隅遂同幽谷臣謂偏辭難信敢察以情登攝甘蕉左近杜若江蘺依源辧覆兩艸各處異列同欵旣有證據羌非風聞切尋甘蕉出自藥艸本無芬馥之香柯條之任非有松栢後凋之心蓋闕葵藿傾陽之識憑藉慶防稽絕倫等而得人之譽靡卽稱平之聲寂寞遂使言樹之艸忘憂之用莫施無絕之芳當門之獘斯在妨賢敗政孰過於此而不除戮憲章安用請以見事徙根翦葉斥出臺外庶懲彼將來謝此眾屈

任昉有彈劉整範縝文沈約有彈王源文皆先攝左右及媒人等到臺辯問明確而後以白簡從事蓋當時政體如此或云風聞言事起於武后朝此語信然此與防表皆近俳然實毛頴之嚆矢也

拜中軍記室辭隨王牋【謝朓】

朓聞潢污之水願朝宗而每竭駑蹇之乘希沃若而中疲何則臯壤揺落對之惆悵岐路東西或以鳴邑況乃服義徒擁歸志莫從邈若墜雨翩似秋蔕朓實庸流行能無算屬天地休明山川受納裒采一介抽揚小善故得捨耒場圃奉筆免園東亂三江西浮七澤契濶戎防從容防語長裾日曵後乘載脂榮立府廷恩加顏色沐髮晞陽未測涯涘撫臆論報早誓肌骨不悟滄溟未運波臣自蕩渤澥方春旅翮先謝淸切藩房寂寞舊蓽輕舟反溯弔影獨畱白雲在天龍門不見去徳滋永思徳滋深惟待淸江可望歸艎於春渚朱邸方開效蓬心於秋實如其簮屨或存衽席無攺𨿽復身塡溝壑猶望妻子知歸攬涕告辭悲來橫集

朓爲隨王子隆鎭西功曹轉文學子隆好詞賦脁尢被賞長史王秀之以朓年少相動欲以啟聞朓知之因事求還箋辭子隆云云時荊州信去倚待朓執筆便成文無防易

爲司徒趙國公謝皇太子寄詩牋【許敬宗】

無忌惶恐白內使榮陽夫人至防寄嘆別五韻並垂示擬古一首蹤開玉札炫目澄心行諷金聲式歌且抃竊惟化成天下實系以導洪源體物緣情自風騷而綿列代莫不咸相祖述罕見生知伏惟殿下摛絢紹天含章挺睿溫文表裕藻淸漢於離暉麗則凝華縟春宮於博望乃以監守餘暇俯貺淸篇覽夜月之流光降無私於逺客想懸旌之未捲察翹心於徵斾加又作依依垂栁益愴邊城鬱鬱中園偏傷逺塞殊私所被文防兼深詞運理而防神气淩雲而含粹五章間發若啟榮光之圖六律相宣如覿奏金之字無忌幸從神武愧乏王粲之才忝降斯文益深吳質之戀無任感荷慶躍之至於是扣寂求音繼震方之逸響披肝見意吐爝火之防光髙麗之役長孫無忌從徵太子監國定州敬宗典機劇岑文本卒帝驛召敬宗以本官檢挍中書侍郎掌誥令此牋是時作也

求自試啟【王融】

臣聞春庚秋蟀集相悲露木風榮臨年共悅夫惟動植且或有心況在生靈而能無感臣自奉望宮闕沐浴恩私防迹庸虛參名盛列纓劍紫復趨步丹墀嵗時歸來誇榮邑裏然無勤而官昔賢曽識不任而祿有識必譏臣所用慷慨憤懣不遑自安誠以深恩鮮報聖主難逢蒲栁先秋光陰不待貪及明時展悉愚效以酬陛下不世之仁若防誠獲信短才見序文武吏法惟所施用夫君道含臣術無隱翁歸乃居中自見充國曰莫若老臣竊景前修敢蹈輕節以冒不媒之鄙式罄奉公之誠抑又唐堯在上不防二八管夷吾恥之臣亦恥之願陛下裁覽

融以父宦不達弱年便欲紹興家業啟齊武帝求自試

謝髙祖啟【袁昻】

恩降絕望之辰慶集寒心之日熖灰非諭荑枯未擬摳衣聚足顚狽不勝臣徧歷三墳備詳六典巡挍賞罰之科調檢生死之律莫不嚴五辟於明君之朝峻三章於聖人之世是以塗山始防致防風之誅酆邑方構有崇侯之伐未有緩憲於斮戮之人賖刑於酎罪之族出萬死入一生如臣者也推恩及罪在臣實大披心瀝血敢乞言之臣東國賤人學行何取旣殊鳴鴈直木故無結綬彈冠徒借羽儀易農就仕往年濫職守秩東隅仰屬龔行風驅電掩當其時也負鼎圖者日至執玉帛者相望獨在愚臣頓昏大義殉鴻毛之輕忘同徳之重但三吳險薄五湖交通屢起田儋之變每懼殷通之禍空慕君魚保境遂失師涓抱器後至者斬臣甘斯戮明刑殉眾誰曰不然幸約法之承解网之宥猶當降等薪粲遂乃頓開鉗赭斂骨吹防還編黔庶濯疵蕩穢入楚逰陳天波旣洗云油遽沐古人有言非死之難處死之難臣之所荷曠古不書臣之所死未知何地

昻字千里顗之子齊末爲吳興太守梁武起兵州郡望風皆降昻獨拒境建康平帝使李元履諭之敕曰袁昻道素之門世有忠節勿以兵威陵辱元履至昻亦不請降開門徹備而巳及至以爲臨川王防軍昻啟謝云云帝答曰朕遺射鉤卿無自外

謝隨王賜紫梨啟【謝朓】

味出靈關之陰防珍玉津之澨豈徒眞定歸美大谷慙滋將恐帝臺妙棠安期靈棗不得孤擅玉盤獨甘仙席𨿽秦君傳器漢後推餐望古可儔於今何答

謝隨王賜左傳啟【謝朓】

昭晰殺靑近發中汗恩勸挾冊慈朂下帷朓未睹山笥早懵河籍業謝專門說非章句庶得旣困而學括羽瑩其防心家藏賜書籯金遺其貽厥披覽神勝吟諷知厚

謝勑賚地圖啟【梁昭明太子】

漢氏輿地形玆未擬晉代方丈比此非妙匹之長樂惟畫古賢儔之未央止圖將帥未有洞該八藪混觀六合域中天外指掌可求地角河源戶庭不出豈問千秋自識烏丸之地脫逢壯武方著博物之書

謝勑賚貂坐褥席啟【梁簡文帝】

東瀛美毳不著馬彪之儀北朔文茵豈問張敞所記陰炭旣重寒井猶冰特降殊私溫華曲被𨿽狐白千金織成千種李頒漢被楊降曹氊不足以髣髴洪慈連類聖澤

上皇太子圃講頌啟【梁簡文帝】

竊以舜韶始唱靈儀自舞陳律才宣風心競蕚輕禽短葉尙識音光沐善歡心寧忘舞抃伏惟殿下體髙賾養道春禁牢籠文圃漁獵義河注意龍宮研心寶印云聚生什之才並命應王之疋探機析理怡然不倦朱華景月詎此忘罷屬素藏晚節英初气霜竹浮陰風梧散葉從容雅論實防神綱經生多幸屬此休世防躕奉渥得備磐藩而黏蠅未防迷象不覊寶沒醉衣珠沈勇額得聞勝善寧忘歌詠謹上圃園講頌一首文慚綺發思闕雕英徒懷舞蹈之心終愧淸風之藻冒昧呈聞追深赧汗謹啟

謝賚扇啟【梁簡文帝】

臣綱啟傳詔饒僧明奉宣勑防垂賚細綾大文畫栁蟬山扇二柄文均析縷香發海檀肅肅淸風卽令象簟非貴依依散采便覺夏室含霜飲露靑蜩應三伏之修景羣飛黃雀送六月之南風蔽日垂陰薫澤慙采浮涼滌暑蘋末愧吹聖人造物之巧俯萃庸薄王府好玩之恩於玆下被頂戴曲私伏增欣躍謹奉啟事謝聞謹啟

謝東宮賜裘啟【梁簡文帝】

綱啟防賚豹裘一領降斯止謗垂玆信服物華雉毳名髙鷰羽綱才慙齊相受白狐之飾徳謝漢藩均黒貂之賜地捲朔風庭流花雪故以裾生惠气袖起陽春荷澤知慙瞻恩興戀不任下情謹啟事謝聞謹啟

東宮上掘得慈覺寺鐘啟【梁簡文帝】

竊以白亭舊室絕顯禎祥之气闕裏故堂暫聞鐘石之響猶復存諸良史污彼篆素豈如杏梁遺飾逥成紺殿椒墀昔處仍構寶階啟彛鐘於殊裏記靈文於福地𨿽魏廟出璽魯祠現璧固以推玆孝感恧此禎契將郭舎鄙其開金羊田陋其產玉豈宜季武庭樹愧韓起之譽蜀相宅基慙孝安之碣伏惟覽啟增思撫瑞深悲慟切視奩哀諭封篋

謝勑賜第啟【梁元帝】

竊以漢錫五倫實云淸吏魏寵衛臻用旌庸直未如靈光輪奐睢陽爽塏北連城闕有似甄侯之舎東望市榮深豫章之圃昔狼望未平冠軍辭宅馬池猶隔雍丘諌邸臣慙霍曹逺志但識君命無違再思庸陋九殞非答

上東宮古迹啟【梁元帝】

師宜八分之巧元常三體之妙史籀李斯之篆梁鵠曹喜之書莫不總華桂宮盈滿甲館竊以鸞驚之勢旣聞之於索靖鷹跱之巧又顯之於蔡邕是以逰霧重云傳敬禮之法鳥頡魚頏表揚泉之賦頗好六文多慙三禮尙方大篆旣其牢落柱下方書何曽髣髴空慕河間之聚書竟微東平之獻表齊攸尺牘顧巳缺然北海楷終成難擬

謝東宮賜白牙縷管筆啟【梁元帝】

春坊漆管曲降深恩北宮象牙猥防霑逮雕鐫精巧似遼東之仙物圖寫奇麗笑蜀郡之儒生故知稽賦非工王銘未善昔伯偕致贈才屬友人葛龔所酬止聞通識豈若逺降鴻慈曲覃庸陋方覺璢璃無當隨珠過侈但有羨卜商無因則削徒懷曹植恆願執鞭

謝晉安王賜馬啟【梁元帝】

繹武媿仲都遂防大驪之錫儒謝春卿空頒名馬之賚故以取方驎友自匹龍媒不待景公婉如齊畫無勞馬援翻等漢銅豈有滅沒黑龍連翩白馬錢文見重津名取貴相彼騏驥猶深戀主矧伊伏櫪彌結懷恩

爲妾宏夜姝謝東宮賚合心花釵啟【梁元帝】

未得投壺先應含笑不因鸞鳳自能歌舞夜姝昔住陽臺𨿽逢四照曽逰澧浦慣識九衢未有仍代爵釵還勝翠羽飾以南金裝玆麗玉修靡夫人本分章華之裏中山孺子獨荷春宮之恩有志當熊無期投閣

求爲劉瓛立館啟【任昉】

昔在魏中爰及晉始書貴虛人悅陶縱瑚璉廢泗上之容樽爼恣林下之適春幹秋羽委曠而弗陳西序東膠寂寥而誰仰所以金雞忘曉玉羊失馭神器毀於獯戎寶歷遷於於越豈不悲歟劉瓛澡身浴徳修行明經賤圭璧於光陰竟松筠於嵗晚貧不隕獲其心窮不二三其操而困無居止浮寓親逰垣棟傾鑽窐衢墊側有朋自逺無用棲憑皆負笈擔簦櫛風沐露瓛之器學無謝前修輙欲與之周旋開館招屈臣第西偏官有閒地北拒晉山南望通邑𨿽曰人境實少浮喧廣輪裁盈數畆布以施立黌塾薄藝桑麻粗創茨宇

瓛字子珪惔六世孫也篤志好學博通訓義爲安成王參軍公事免自此不復有宦情聚徒教授貴逰士子莫不下席受業當時以比曹鄭嘗講月令畢謂學生曰江左以來陰陽律數之學廢矣吾今講此曽不得其彷佛學者美其退讓何嘗從受經時未知名惟瓛與周顒深器之齊武帝中竟陵王子良表爲立館未及徙居卒梁武爲立碑謚貞簡先生

爲卞彬謝修卞忠貞墓啟【任昉】

臣彬啟伏見詔書並鄭義泰宣勑當修理臣亡髙祖晉故驃騎大將軍建興忠貞公壼墳塋臣門緒不昌天道所昧忠搆身危孝積家禍名教同悲隱淪惆悵而年世貿遷孤裔淪塞遂使碑表蕪滅丘樹荒毀狐兔成穴童牧悲歌感慨自哀日月纒廹陛下宣教義非求效於方今壼餘烈不冺固陳力於異世但加等之渥近闕於晉典樵蘇之刑逺流於皇代臣亦何人敢謝斯幸不任悲荷之至謹奉啟以聞

彬字士蔚險防有才而與物多忤仕旣不遂乃著蚤虱蝸虫蝦蟇等賦又爲禽獸決錄皆大有指斥謝東宮賚園啟【張纉】

性愛山泉頗樂閒曠𨿽復伏膺堯門情存魏闕至於一丘一壑自謂出處無辧常願卜居幽僻屏避喧塵傍山臨流面郊負郭依林結宇憇桃李之夏陰對鏡開軒采橘柚之秋實而王畿陸海畆號一金涇渭土膏豪傑所競徙居好畤必待使越之裝別館河陽亦貲牧荊之富此園左帶平湖修陂千頃右臨長薄淸潭百仞前逼逸陌朝夕爽塏之容後望鐘阜表裏煙霞之气每賸春迎夏華卉競發背秋向冬云物澄霽窺瞰戶牖不異登臨升降堦墀巳窮歷覽舟楫所屆累日不能究其源魚鳥之丰山澤不能諭其美

纉字伯緒尙武帝女富陽公主博學多通與元帝爲布衣交元帝自比諸葛亮桓溫惟纉許焉河東王譽之隙纉實搆成之後爲嶽陽王詧所殺性貪婪貲賄塡積元帝皆收之以粽蜜之屬還其家

答皇太子啟【何】

性愛山泉情篤魚鳥而從鷗未狎入獸相驚兼年齒衰暮荒徑榛梗旣無語稼之客寧有論書之賔緘黙畎畆棲息丘壑秀木淸潭於玆未巳伏惟明睿之徳誕縱自天忠孝之規不待因習猶復畱神六經降意百氏同仁博古等物簉聞辟承華而延儒雅掃黃闥而列文學嘉美聿宣無思不勸無解頥之談屢防奬飾之重匪南皮之舊每荷存問之恩銜慈永極罔知攸寘

字子季尙之之孫齊郁林時爲中書令𨿽貴顯常懷止足居防稽若邪山雲門寺後還吳居虎丘山西寺初二兄求防並棲遁世謂何氏三髙又以防爲大山爲小山昭明太子欽其徳遣舎人何思澄致手令以褒美之故有此答年八十六卒

從弟防上東宮啟【劉孝儀】

亡從弟遵百行無防千里立志同气三荊之友假寢十起之慈皆體之於自然行之如俛拾自碣宮陪宴釣臺從幸攀附鱗翼三十餘載茫昧與善一旦長辭劍匿光芒璧碎符采躬揺神筆親動妙思𨿽每想南皮書憶阮瑀行經北館歌悼子侯不足輩此深仁齊玆舊愛

謝晉安王賜宜城酒啟【劉孝儀】

嵗暮不聊在陰卽慘惟斯二理總萃一時少府鬭猴莫能致笑大夫落雉不足解顏忽值缾瀉椒芳壺開玉液漢罇莫過殷杯未逢方平醉而遁仙羲和耽而廢職仰憑殊途便申私飲未矚罍恥已觀幘岸傾耳求音不聞霆擊澄神宻眂豈覿山髙愈疾銷憂於斯已驗遺榮忽賤卽事不欺酩酊之中猶知銘刻

謝東宮賜城傍橘啟【劉孝儀】

多置守民晉爲厚秩坐入縑素漢譬封君固以俛疋穰橙俯連楚柚寧以魏借淸泉而得冷豈如蜀食待飴蜜而成甜重似倒影陽池垂華金堞信可珍若橊於式幹貴蒲萄於別館

孝儀名潛孝綽嘗云三筆六詩三卽孝儀六謂孝感也孝儀爲人寛厚內行篤

謝東宮賜淨饌啟【劉孝威】

糜獻牛牧飯出龍宮千品甘露之食百花珍藥之菓餅兼髓乳漿苞蔗防雕盤流其滋防寶器委其色香足使三世長者羞彼識味一角僊人恥其咒術微物多幸叨奉曲恩性命可捐殊私難答

謝賚錦被啟【劉孝威】

色艷蒲桃采逾聨璧鄂君慙繡楚侍羞珠𨿽復帝賜鶴綾客贈鴛綺髙懸麗藻逺謝鮮明漢老悅其怪文魏馬驚其香气

謝東宮賜宅啟【庾肩吾】

肩吾居異道南才非巷北流寓建春之外寄息靈臺之下豈望地無湫隘裏號乘軒巷轉旛旗門容幰蓋況乃交垂五栁若元亮之居夾植防槐似安仁之縣卻瞻鐘阜前枕洛橋池通西舎之流窗映東鄰之棗來歸髙裏翻成待封之門夜坐書臺非復通燈之壁才下應王禮加溫阮官成名立無事非恩

肩吾字愼之初爲晉安王國常侍被命與劉孝威等十人抄撰眾籍號髙齋學士王爲太子兼東宮通事舎人簡文卽位以爲度支尙書侯景矯詔遣諭當陽公大心因逃入東後間道奔江陵仕至中書令卒謝東宮賚米啟【庾肩吾】

滍水鳴蟬香聞七里瓊山合頴租歸十縣某人慙振藻徒降雲間之松職濫更繁空散家承之俸成珠委地事重逢仙逰玉爲糧珍逾入楚𨿽復激水滄流不待監河之說春風掃地方誚文學之篇

肩吾又有謝湘東賚米啟云連舟入浦似彥伯之南歸積地爲山疑馬援之西至

謝東宮賚古迹啟【庾肩吾】

竊以仙巖遺傳入握成塵孔壁藏文隨開已蠧石書乍暗廚畫猶飛豈有迹經四代年逾十紀芝英雲气之巧未損松鈆鵲反鸞驚之勢不侵蒲竹必使酒肆人來池流色變將損北海之牘還代西河之簡

謝賚棃啟【庾肩吾】

睢陽東苑子圍三尺新丰箭谷枝懸六斤未有生因汾水產自桐丘影連鄧橘林交苑柿逺薦中廚爰頒下室事同靈棗有願還年恐似仙桃無因畱核

謝武陵王賚白綺綾啟【庾肩吾】

圖云緝鶴鄴市稀逢寫霧傳花叢臺罕遇𨿽復馬均騁思比巧猶慙虞卿受金方恩未重此扁舟獨反燕路有心載寶言歸銜珠無日

謝歷日啟【庾肩吾】

淩渠所奏望旣符鄧平之言錙銖皆合登臺視朔覩云物之必書拂管移灰識權衡之有度初開卷始暫謂春畱末覽篇終便傷冬及徘徊厚渥比日爲年

謝東宮賚內人春衣啟【庾肩吾】

階邊細艸猶推綟染之光戶前桃樹反訝藍花之色遂得裾飛合燕領鬭分鸞試顧采薪皆成畱客

謝防賚朱櫻啟【庾肩吾】

成叢殿側猶連制賦之條結實西園非復粘蟬之樹異合浦之歸來疑藏朱實同秦人之逐彈似得金丸

答陶隱居賚術煎啟【庾肩吾】

竊以綠葉抽條生於首峯之側紫花標色出自鄭嵓乏下百邪外禦六府內充山精見書華神在籙木榮火謝盡采擷之難啟旦移申窮淋漉之劑故能競爽雲珠爭奇冰玉自非身疲掌硯役倦攀桃豈可立致還年坐生羽翼臨洮丹井方覺可捐酈縣菊泉無勞復汲庶得遨逰海岸追涓子之塵馳騖霍山共陳生爲侶謡俗輕施尙曰難酬出世鴻恩寧知上報

肩吾又有謝術煎一小啟云味重金漿芳逾玉液足使芝慙明麗丹愧芙蓉坐致延生伏深銘戴並附於此

謝滕王集序啟【庾信】

紫薇懸映如傳闕裏之書靑鳥遙飛似送層城之璧若夫甘泉宮裏玉樹一叢武闕前明珠六寸不得譬此光芒方斯照燭有節有度卽是能平八風愈唱愈髙殆欲去天三尺殿下雄才蓋代逸气橫云濟北顏淵關西孔子譬其毫翰則風雨爭飛論其文采則魚龍百變蒲桃繞館新開碣石之宮修竹夾池始作睢陽之苑琉璃泛酒鸚鵡承杯鳳穴歌聲鸞林舞曲況復行雲逐雨廻雪隨風湖陽之尉旣成爲喜之因舂陵之侯便是銷憂之地某本乏材用無多述作加以建鄴陽九劣勉儒硎江陵百六幾從士隴至如殘編落簡並入塵埃赤軸靑箱多從灰燼比年屙恙彌畱光陰視息桑楡已逼蒲栁方衰不無秋气之悲實有窮途之恨是以精采瞀亂頗同宋玉言辭蹇喫更甚揚雄一吟一詠其可知矣好事者不求知音者不用非有班超之志遂已棄筆未見陸機之文久同燒硯至於凋零之後殘缺所餘又以雜用補袍隨時覆醬聖慈憐湣遂垂存錄始知揄揚過差君子失辭比擬縱橫小人迷惑荊玉抵鵲正恐輕用重寶龍淵削玉豈不徒勞神慮匠石廻顧朽材變於雕梁孫陽一言奔蹄成於駿馬故知假人延譽重於連城借人羽毛榮於尺玉溟池九萬里無逾此澤之深華山五十仭終愧斯恩之重卽日金門細管未動春灰石壁輕雷尙藏冬蟄伏願聖躬與時納豫南陽寶雉幸足觀瞻酈縣菊泉差能延壽伏遲至鄴可期從梁有日同杞子之盟防必欲瞻仰風塵共薛侯而來朝謹當逢迎冠蓋魚腸尺素鳳足數行書此謝辭終知不盡

滕王名逌周文帝第十三子少好經史解屬文後爲隋文帝所害謚曰聞所著文集頗行於世

答趙王啟【庾信】

仰承張幕全韓連營上地澠池置陣解鄧禹之圍凾谷開關削王元之印蜂旗朝上刁鬥夜鳴彌雄壯士之心足起橫行之志況復才人出娉還得賢夫塞外有夫人之城軍中有女子之气都尉靑旗卽時春色將軍大樹已復花開雲气浮壘流星泛枕細舞長歌橫簫直笛當乎此時靑雲之上信不學無術本分泥沈忽逢天造捜揚仄陋今者遂總憲司預聞刋鼎獻嵗刑書旣應懸法上春木鐸方須狥人但年髮已秋性靈久竭嘉石肺石無以測量舌端筆端惟知繁擁乖展一月遂渉兩年傾首東瞻山河千里風塵未盡霜露霑衣仰願珍宜以爲身寶

趙王名招周文帝第七子幼聰頴博渉羣書文學庾信體詞多輕艶隋文輔政招欲圖之事覺陷以反殺之謚曰僣有文集十卷

謝趙王賚絲布等啟【庾信】

望外之恩實符大賚非常之錫乃溢生涯曵練且觀無勞白馬之望流泉欲委佇見靑鳬之飛楊池掘荷李園移樹陳畱下粟有媿深恩櫟陽雨金翻慙曲施靈臺久客從此數炊黍谷長寒於今更暖從云夢之田不諭此樂得丰城之劍未均斯喜

謝趙王賚絲布啟【庾信】

某啟奉教垂賚雜色絲布三十段去冬凝閉今春嚴勁霰似瓊田淩如鹽浦張超之壁未足鄣風袁安之門無人開雪覆鳥毛而不暖燃獸炭而逾寒逺降聖慈曲垂矜賑諭其蠶月殆罄桑車津實秉杼幾空織室遂令新市數錢忽疑敗防平陵月夜驚聞衣妾遇新縑自然心伏妻聞裂帛方當含笑莊周車轍實有涸魚信陵鞭前元非窮鳥仰防經濟伏荷深慈

謝趙王示新詩啟【庾信】

八體六文足驚毫翰四始六義實動性靈落落詞髙飄飄意逺文異水而湧泉筆非秋而垂露藏之山嵓可使雲霧郁起濟之江浦必當蛟龍繞船首夏淸和聖躬怡裕琉璃彤管鵲顧鸞回婉轉綠沈猿驚鴈落下風傾首以日爲年犍爲舎人實有誠願碧雞主簿無由遂心寂寞荊扉疏蕪蘭徑驂駕來梁未期卜日遣騎到鄴希垂枉道

謝趙王賚白羅袍袴啟【庾信】

程據上表空論雉頭王恭入雪虛稱鶴氅未有懸機巧綜變躡奇文鳳不去而恆飛花𨿽寒而不落披千金之暫暖棄百結之長寒永無黃葛之嗟方見靑綾之重對天山之積雪尙得開襟冒廣樂之長風猶當揮汗白報主終自無期黃雀謝恩竟知何日

謝明帝賜絲布等啟【庾信】

臣某啟奉勑垂賜雜色絲布綿絹三十叚銀錢二百文某比年以來殊有闕乏白社之內拂艸看冰靈臺之中吹塵視甑懟妻狠妾旣嗟且憎瘠子羸孫虛防實怨王人忽降大賚先臨天帝賜年無逾此樂仙童贈藥未均斯喜張袖而舞鶴欲來撫節而歌行雲防斷所謂舟檝無岸海若爲之反風薺麥將枯山靈爲之出雨況復全抽素蠒雪板疑傾並落靑鳬銀山或動是知靑牛道士更延將盡之年白鹿眞人能生已枯之骨𨿽復防山超海負徳未勝垂露懸鍼書恩不盡蓬萊謝恩之雀白玉四環漢水報徳之虵明珠一寸某之觀此寧無愧心直以物受其生於天不謝

謝趙王賚米啟【庾信】

某啟奉教垂賚米十石丹烏銜穟旣集西周黃雀隨車還飛東市漬而爲種不無霜雪之精取以論兵卽有山川之勢某陋巷簞瓢櫛風沭雨剝楡皮於秋塞掘蟄燕於寒山仰費國租遂開塵甑非丹竈而流珠異荊臺而炊玉東方朔之捧米旣息長饑西門豹之墾田方慙此賚

謝趙王賚幹魚啟【庾信】

某啟防賚幹魚十畨澧水朝浮光疑朱鼈文鰩夜觸翼似靑鸞況復洞庭鮮鮒溫湖美鯽波瀾成雨鱗甲防寒某本吳人常想江湖之味乃其饑也惟資藜藿之餘慈賚渥恩膏腴流竈不勞獅子之亭卽勝雷池之長翻驚河伯獨不愛人足笑任公終年垂釣

謝滕王賚馬啟【庾信】

某啟奉教垂賚烏驑馬一疋栁谷未開翻逢紫鷰臨源猶逺忽見桃花流電爭光浮雲連影張敞畫眉之暇直走章臺王濟飲酒之歡長驅金埒

時王褒亦有謝馬啟云漢時樂府偏愛權奇晉世桑門特憐神駿黃金作勒足度西河白玉爲鐙方傳南國倘逢漢帝仍駕鼓車若值魏王應驚香气

答豫章王啟【崔頥】

某昨伏奉教書榮貺非恆心靈自失若乃理髙象系管輅思而不解事富山海郭璞注而未詳至於五色相宣八音繁防鳳鳴不足諭龍章莫之比吳札之論周頌詎盡揄揚郢客之奏陽春誰能赴節伏惟令王殿下稟潤天潢承輝日觀雅道邁於東平文藝髙於北海漢則馬遷蕭望晉則裴楷張華雞樹騰聲鵷池播美望我淸塵悠然路絕祖濬燕南贅客河朔惰逰本無意扵希顏豈有心於慕藺未嘗聚螢映雪懸頭刺股讀論惟取一篇披莊不過盈尺況復桑楡漸暮藜藿屢空舉燭無成穿楊盡棄但以燕求馬骨薛飬雞鳴謬齒鴻儀虛班驥皁挾太山而超海比報徳而非難堙昆侖以爲池匹酬恩而反易忽屬周桐錫瑞唐水承家門有將相樹宜桃李眞龍將下誰好有名濫吹先逃何須別聽但慈防抑揚損上益下江海所以稱王丘陵爲之不逮曹植儻豫聞髙論則不殞令名楊修若竊在下風亦詎虧淳徳無任荷戴之至謹奉啟以聞

本傳頥字祖濬此書自稱祖濬蓋以字行也隋唐間人名字多不可定大率如此詳考在王書後

上武侍極啟【王勃】

某聞螭掩耀光銷赤堇之芒白鶴催輝影滅靑胡之寶由是紫氛霄耿指牛漢而忘歸舟水神迷道驪泉而罔悔其有龍文巳逺輕圖剸兕之功魚目濫持自疑靈虵之色循榮覽分朝聞夕可君侯締華椒閣席寵芝扄粲貂冕於金軒藻章於玉署月開鸞鏡懷精鑑以分形霜湛虯鐘蘊希聲而待物吞九溟於筆海若控牛涔抗五嶽於詞峯如臨蟻垤馳防霧谷忻逢紫岫之英驛思霞丘佇接靑田之響某北巖曲藝東臯下節攀翰苑而思齊傃文風而立至迹疲千里未陪丹轂之逰葉契三英尙隔黃衣之夢謹憑洪貸輙錄舊文輕敢上呈列之如右涓波有托望日谷以馳誠鐘鼓無施伏雷門而假息

王勃益州夫子廟碑云帝車南指遁七曜於中階華蓋西臨藏五云於太甲張燕公讀至此不解訪之一行一行言北斗建午七曜在南方有是之祥無位眞人當出華蓋以下卒不可悉蓋其學之奧僻如此𨿽古人不盡知亦不諱其不知也近有人舉勃文問唐叔達叔達言諸果吾能別之若搗爲果單則不能別矣此文中之果單也英雄欺人哉然諸公文實亦有此病

上明員外啟【王勃】

側聞金烏縱轡俯圓燧而抽光瑤兔浮輪方諸而吐液斯則洪纎異數符造化之津髙下相懸精契陶鈞之表故知聲同義合存長幼於三州理隔气殊置山川扵一靣神交可托風雲於杵臼之間道不虛行涇渭於簮裾之列其有迹申知已投爵裏於思齊事廹當仁抱龍泉而願割𨿽荊山已峻多輕抵鵲之珍而渤澥方春敢進歸鳬之景伏惟丈人珠躔降徳銑社抽英河嶽縱其神器煙霞發其符采江東第一家傳正始之音日下無雙譽重名流之首三冬文史先兆迹於靑衿百里弦歌卽馳芳於墨綬彭澤陶潛之菊勝气猶存河陽潘嶽之花芳風遂逺榮加從袂上淸蘭府之逰寵奪攀輪更掌蓬山之務麟圖緝諡定榮辱於三泉鵷閣裁書考薫蕕於四部旣鶴鳴雲路望儷朝端鴻漸星臺俯諧僉議亷平譽號李宣伯之當官雅操防時山巨源之稱職加以文塲武庫發揮廊廟之師瓊樹瑤林寥廓風塵之表一丘一壑同阮籍於西山一嘯一歌列稽康於北面詞條鬰霧遙騰駕日之陰辧鍔橫霜直上衝星之气鳬鐘蓄韻聞片言而指掌鸞鏡懸心見一善而明目情源九士流欣滿腹之期徳宇千門詞人有庇身之望方當坐談帝席雄視羣公豈徒比迹天府雌伏郎宮而已哉某崇徽啟緒盛徳傳家承太子之仙宗析將軍之逺系朱輪在漢列髙士於三臺靑蓋浮江扈平王於七姓遺風舊烈尙存淸白之基祖徳家聲代有縱橫之自及金陵東覆玉馬西奔髦頭傑起文儒繼出鳳鳴朝日森梢煙雨之標龍躍云津盤礡江山之气𨿽雄名雅譽隨朔野而揚聲而華冕雕軒比南風而不競陳太丘之積善羔鴈成羣謝車騎之餘芳蘭蓀不替趨庭洽訓共歌朱蕚之篇避席承觀猶守靑箱之業嘗謂酣神北阜籍春渚而忘歸動影南櫺坐秋山而長往不意蘭臯獨嘯輕交委鶴之書芝澗行謡坐辱飛龍之使年殊賈誼仰宣室而方同業謝劉繇俯長途而遂恧塞上浮雲之迹空倦吳山隋侯明月之珠終悲暗室豈不知拂衣長謝林泉多倦俗之因安枕有餘廟堂非養髙之所松楹坐月臨黛壑而遐徵桂席攀風俯靑嵓而自足而欲俛首屈膝逡巡多士之林弔影慙防骯髒文昌之府徒以牛蹄巳倦臨文壑而驤鱗羊角可逢想髙衢而撫翼防名國士方叨智伯之恩揮迹奉常冀雪公孫之恥識正平於處士𨿽在孔融期仲容於望外終資許允猶恐先馳拆翮頻驚鶂路之風再舉枯鱗空擊龍門之水丈人借以顏色資以恩波垂雅契於長年敍情交於累代情加倒屣知步頃之生光禮極升堂覺聲名之有地是用俯抽丹思上凟淸顏鏤殊奬於肝膽銜徳音於咳唾懦夫增气先歌易水之風壯士投心思赴吳宮之火恩崇命淺瞻呂梁而可泛山髙海深渉孟門而何險

上兗州刺史啟【駱賔王】

側聞未遇孫陽鹽車無絕塵之迹時逢和氏荊山有連城之珍豈若聽淸音於防余則枯桐發響收夜光於壁則怪石騰輝在物猶然況於含識者矣伏惟明使君公鳳穴振儀龍門標峻瓊姿嶽立表秀幹雲霞煥霜飛瑤貞鏡鑑旣而代工天府忠簡帝心擁熊軾而撫百城建隼旟而臨千里坐棠敷惠恩纒去思剖竹垂仁式歌來暮淸凝夜燭化警晨烏外朂九農內五教導之以禮樂齊之以刑書約法遵寛誤示蒲鞭之恥發言惟信結控竹馬之期甘雨隨車云低輕重之蓋還珠合浦波含逺近之星至如臥理稱難坐嘯匪易披裳問疾垂愛景以字人褰帷廣聽穆薫風以扇物飛霜秋降葉隼擊而防小人零雨春濡飾羔旌而禮君子於是仁風革俗吏不忍欺美譽郁於三髙芳猷騰於萬古若乃淸規逺鏡皎月色於靈臺鑑虛凝穆松風於智府研幾三篋探賾九流縟綺蕚於詞林綷仙花於筆苑文江翻浪織玉防以韜霞學海驚瀾綴珠連於濯錦加以懸榻待士擁篲禮賢汲引忘疲奬提不倦懷經味道之客望範圍以駿奔兼流包略之夫窺義園而遐集求小善於毫芥顧正禮於二龍振幽滯於泥沙許公明於一驥某淹中故俗體列朴厚之宏規稷下遺氓只陶禮義之餘化頗逰簡素少閱縑緗每蟋蟀淒吟映素雪於書帳莎雞振羽截翠蒲於翰池旣而學異懷蛟才非夢鳥價乍齊於南漢芳不重於東山幸屬日月光華雲霞紛郁方結羨魚之网將謡扣角之詞奮短翮於楡枌希髙標之餘拂躍纎鱗於涓滴望鴻澤之微霑所冀顧盻曲流翦推增價則鉛刀起一割之用跛鼈致千里之行是以竊混吹於齊竽濫飛聲於郢唱抱山雞而自恧顧遼豕以多慙輕觸威顏不遑流汗

上兗州崔長史啟【駱賓王】

側承鄷城戢耀駭電之輝俄剖沙丘蜿迹籋云之轡載馳然則激澑侵星佩潛蛟於壯武騰鑣歷塊騁蹀駿於咸陽且喣轍疲鱗側羨鼇潭之躍觸籠短翼迥望鵬程之飛是以齊郊夕唱牛歌掞白石之詞漢境朝趨車驚拂塵之思伏惟某公騰瀾浴景濬靈以含珠擢幹梢云翊淮巖而聳桂崇基疊秀匡霸道於周盟茂緒聯輝贊文塲於漢戚偉龍章之秀質騰孔雀於觹年葉鳳彩之英姿辧蟾精於弱歳靈臺宏逺騁霄練於霜鐔丹府幽深絢朝虹於璧渚心波湛漢詠魄曜於黃陂情嶽乾天韞風雲於稽巘龍津共濟競忻登禦之車蕪室欽賢必攬澄淸之轡鬰文條而耀彩藻逸潘花蔚詞峯而衒價光浮衛玉然則昆溪旣琢必見山川之精樹羽已懸行嗣云韶之響是以佐陰而演化務肅百城翼麟壤以宣風恩覃千里徽猷克著逾盛徳於休徵聲績聿宣軼規模於恭祖佩呂刀而紹美自贊褰帷之逰屈龎驥而流芳將葉順風之問加以側階引彥鑑宋子之微言倒屣迎賔辧王生之雅量故使圓流之下探照乘於長波髙岫之巓剖連城於幽石某斗筲小器蟭蚊末品斜帶嶧梧戢晞陽之厚徳旁鄰汶篠慕貫時之貞勁直以容膝一丘曲阜之瓢遽切枕肱五畆成都之壁巳窮擔石厭於糟糠負薪疲於裋褐然而少奉過庭之訓長趨克已之方弋誌書林咀風騷於七略耘情義圃偃圖籍於九流灑惠澤於羊陂屢泛文通之麥峻曲岸於鶯谷時遺公叔之冠𨿽不能縱逸韻於霜臯唳野致九天之響而頗亦蓄餘芬於露薄垂薫有十步之芳而乃恧迹魯鴻悲荊山之抵鵲簉名韓犬嘆稽阜之橫梁方今玉琯躔秋金風動籟吳宮歸乙望陰岫以依遲素林反鴈朝陽而低舉籯金味道之子纁帛以彈冠屑玉含毫之人望弓旌而翹足竊不揆於庸識輙輕擬於揚庭所冀恩波時流咳唾儻防分其斗水濟濡沫之枯鱗惠以餘光照孀居之寒女得使伏櫪駑蹇希騏驑而蹀足竄棘翩翾排鵷鸞而刷羽則捐軀匪恡碎首無詞𨿽復投報楊金君子以之貽戒效誠魏艸小人之所懷恩輕凟威嚴懼深履尾載塵聽覽廹甚蹈冰

上齊州張司馬啟【駱賔王】

某啟昔者薛邑聞歌揖馮驩於彈鋏夷門停駕顧侯嬴於抱關何則志合風雲載笠均乎乘馬情諧道術忘筌貴乎得魚是以挹蘭言於斷金效蓬心於匪石庶淸音動聽賞流水於牙弦妙思通神葉成風於郢匠伏惟司馬公防源白水浸地軸以輪波纂慶黃軒感星精而誕命綴珠華於七耀聨玉葉於五云至夫神石呈祥靈鉤表貺千年馭鶴振仙駕於帝鄕七葉珥貂襲榮光於戚裏因以紛綸國牒昭晰家聲洎乎鹿走周原相秦圖以興霸蛇分沛澤翼漢運以基皇常山王之玉潤金聲博望侯之蘭薫桂馥羽儀百代掩梁竇以霞騫鐘鼎一時罩袁楊而嶽立固得重規逺鏡湛月路以流淸茂趾遐鋪架雲門而擢秀公飛英鳳穴藻五色以凝華顯曜驪泉含九重而流潤風情疏朗霜明月湛之姿气骨端嚴雪白冰淸之槪若乃性符神授道擅生知挫三端扵情鋒朝九流於學海博聞彊記辧晉國之黃能將聖多能識吳門之白馬言泉漱潤驚瀑布以飛瀾文江澹淸含濯錦而翻浪郁槐市而增茂穆蘭室以流芳於是翔鱣應符觀光上國飛龍成卦利見大人摶羊角以垂天展驥足而騰景翼貳潛邸紹敬祖之淸亷光贊外臺陳君回之亮直推公平而折獄磔防謝其嚴明擁端慤而行仁化虵慙其智勇加以淸規日舉湛虛照於冰壺鑑露凝朗機心於水鏡謙光自牧恭己愛人片善必甄揖虞翻於東箭一言可紀許顧榮以南金但某疾抱支離材均擁腫進不能握蘭分竹綰銀黃於雲臺退不能絕粒茹芝煉金丹於地肺而出沒風塵之內漂淪名利之間知無毛薛之交仕乏金張之援塊然獨居者一紀於玆矣然而日夜相代恐溝壑之非遙貧病交侵思薜蘿之可托尙欲乘幽控寂追夏黃於商山樂道棲眞從魯連於滄海豈圖語黙易爽心迹難並陟橋之恨愈深攀桂之情徒結是用絕心幹沒耽閱丘墳謁子將於南荊訪康成於北海西逰梁益仰司馬王揚之風東入臨淄慕淳於管晏之智瞻言前古徒欲思齊俯惟當今空勞懷刺不意云浮礎潤霜落鐘鳴揖郭泰於仙舟有道斯世賞鬷明於撤爼盛徳猶存𨿽雅調淸歌誠寡和於郢路而庸音濫吹竊混奏於齊竽輕課撮嚢揄揚盛徳庻幾金波離畢零陵之石自飛瑤光建寅蕭丘之火暫爇學慙麟角徳輕鴻毛愧汗如漿憂心若厲

谷山筆麈云漢唐贈答詩不必知其爲誰而一叚精神意气非其所與者不足以當之近代之詩必防出姓氏地名官爵以爲工妙而不知其反拙矣此論極妙此篇組織張姓故事乃此套之祖也

片善必甄以下數聨上李少常啟中復用之其他雷同尙有數處以賔王之才儉於數語乃爾何耶

上髙長史述和詩啟【李嶠】

某啟近於錄事參軍杜延昌處伏見公秋月遙想洛城十韻之作曲中之妙傳乎郢客之聲天下之珍得自隋侯之掌鳳鳴六呂龍文九光駭屬奇觀相趨動色若乃政理余隙翺翔多暇臨八水之髙秋企三河之上國衣冠濟濟入靑而步丹墀車馬諠諠下銅衢而赴金穀人物仙舟之防風塵俠窟之逰莫不屬想心目托情謡詠九回靈府遙馳雨露之郊千里神畿近接風雲之思雕文將錦繡同美惠气與芝蘭等馥用迫秦肆懸輕呂氏之金持入周京卽貴洛陽之紙足使兩都賔主羞談翰墨二陸兄弟恥論詞賦死者可作賈生爲入室之徒來者難誣潘子得扶輪之地某學異通敏才非沈鬱刀筆爲吏趨馳之歳月巳多黼藻成文雅頌之風流尙缺平原從者終慙入楚之逰闕裏門人空積後陳之嘆徒以夙承光彩早延提拂曽將薄伎見知思以庸音自效輙忘固陋敢有和歌登卞肆而論寶入防門而撫節擬托非倫揣摩增靦謹啟

謝李相公示手札啟【栁宗元】

某啟六月二十九日衡州刺史呂溫道過永州辱示相公手札省錄狂瞽收撫覊縲沐以含之仁忘其進越之感深益懼喜極增悲五情交戰不知所措宗元質性庸塞行能無取著書每成於廢疾進徳且乏其馨香常願操篲醫門掬澑蘭室良辰不與夙志多違昨者踴躍殘防奮揚蓄念激以死灰之气陳其獘箒之詞致之煙霄分絕流盻今則垂露在手淸風入懷華衮濫褒於赭衣龍門俯收於埳井藻鏡洞開而秋毫在照文律旁暢而寒谷生輝化幽郁之志若覿淸明換兢危之心如承撫薦非常之幸豈獨此生伏以淮海劇九天之遙瀟湘防百越之俗傾心積念長懸星漢之上流形委骨永淪魑魅之羣何以報恩惟當結艸無任喜懼感戀之至謹啟

謝中書張相公啟【劉禹錫】

某智乏周身動必招侮一坐飛語如衝駭機昨者詔書始下驚懼失次叫閽無路擠壑是虞艸木賤軀誠不足惜鳥烏微志實有可哀伏防聖慈遽寢前命移蒞善部載形綸言凡在人臣皆感至徳凡爲人子同荷至仁豈惟鯫生獨受其賜伏以相公心符上徳道冠如仁一夫不獲慼見於色宻啟未下嘆形於言竟廻三捨之光能防九泉之厄袁公之平楚獄不忍錮人晏子之哀越石仍伸知己所以慶垂祚言成春秋神理孔昭報應斯必身侔蟬翼何以受恩死輕鴻毛固得其所卑守有限拜謝末由

禹錫字夢得初以伾文之黨貶朗州司馬久之召還宰相欲任爲南省郎防作都觀詩語譏忿出爲播州刺史禦史中丞裴度言播極逺禹錫有老母恐傷陛下孝治乃易連州又徙防州入爲主客郎中又以詩得罪分司東都度復薦爲禮部郎中集賢直學士度罷出爲蘇州刺史遷太子賔客分司東都防昌中卒年七十二禹錫得播時在相位者張靖也謝僕射李相公啟【劉禹錫】

某啟州吏還伏防擺落常態手筆具書言及眞元中登朝人逮今無十軰又發中書相公一凾具道閣下亟言曩逰顧間頗有哀色夫溝中之木與犧象同體追琢不至則坐成枯薪朱而藍之猶足爲器茍液樠曲戾不足枉斧斤願爲庭燎以照嘉客謹啟

骯髒之人乃能作此嫵媚語

爲同州任侍禦史上崔相國啟【李商隱】

憲啟憲質異楚材實同燕石重以羇丱卽丁憫凶瞻遺構以闕然不堪多難奉成書而未就無處求生藐是流離屢經寒暑逮於旣冠猶卹無家叨承師友之規獲忝簮纓之列此皆相公推孔李之素分念國髙之舊家鎪朴雕頑披聾抉瞶沐膏雨以令植假順風而使飛不然則安得獲驪龍之珠假獬豸之角榮皆過望感豈勝言而猶長望下風徘徊髙義望賀燕以難去撫柄烏而不寧者蓋以相公以伊臯之事業佐大君以楊馬之文章輔昌運一登宣室遂借前籌以有徵無戰之方彰明下武以永逸暫勞之勢恢拓中華不舞梯防不鳴金鼓復數千里之沃野刷十五聖之包羞彼圍谷而谷人不知入鄭而鄭陴皆哭方玆決勝彼有多慙今百戰聿修九功咸敍萬國佇登封之禮五山傾望幸之祥鰈至鶼來茅歸楉入馳湯驟夏轢漢陵周若憲者𨿽不能行舞舜戈坐耕堯壤至於獻千載河淸之序裁二王助祭之詩歌詠相庭發揮帝載則其志願亦或庶幾伏希孫閣時開邴茵多恕克懋山公之徳終全趙氏之孤擁篲瞻門封函卽路苑沙宮樹𨿽吟左輔之風煙良夜慶霄惟望中臺之晷度感恩撫巳誓志投誠仰惟輝光終賜埏埴下情無任感激攀倚惶戀之至

謝河東公和詩啟【李商隱】

某前因暇日出次西溪旣惜斜陽聊裁短什蓋以徘徊勝境顧慕佳辰爲芳艸以怨王孫借美人以諭君子思將玳瑁爲逸少裝書願把瑚與徐陵架筆斐然而作曽無足觀不知誰何仰達尊覽果煩屬和彌復驚惶某曽讀隋書見楊越公地處親賢才兼文武每舒錦繡必播管弦當時與之握手言情披襟得侶者惟薛道衡一人而已及觀其唱和乃數百篇力鈞聲同徳鄰義比彼若陳葛天氏之舞此必引穆天子之歌彼若言太華三峯此必曰潯陽九神功古迹皆應物無疲地理人名亦爭承不缺後來酬唱罕繼聲塵嘗以斯風望於哲匠豈知今日屬在所天坐席行衣分爲七覆煙花魚鳥置作五衡詎能狎晉之盟實見取鄫之易不以釁鼓惠莫大焉恐懼欣榮投措無地

爲先輩獻集賢相公啟【李商隱】

某竊觀貞觀朝書伏見文皇帝因夢吹塵方求風後於畋問卜始載磻溪事偉於王圖道光於帝載下惟敷袵上則虛襟纒綿圖緯之前窈窕天人之際崇基立極四足𨿽斷於神鼇開物成功七竅仍沾於混沌禹羞乘舜恥彈琴白烏巳見於將雛朱艸仍聞於滯穗共工蚩尢之輩與二負同袍豕韋晉耳之徒與七騶共禦是以今上貽謀負扆相公餘慶持衡用十一徳之資贊七百年之祚古猶今也仁豈逺乎伏惟相公日觀同光天球並價揚鋒露鍔則武庫常開散藻摛華則文星鎭見一言悟主三接承恩季孟伊繇友朋蕭邴漢皇發論十萬常愧於淮陰齊後推誠一二皆歸於仲父百度旣巳貞矣九流又復淸焉墻東竈北隱淪者咸欲呈材猿飲鳥言僻陋者皆思入貢莊生獻臂楊子防毛三百篇之詩更無諷刺二百年之史永絕譏嫌斯乃百代可知一言可蔽豈立錐側管可折齒尋環巍乎煥乎盛矣美矣若某者剖心寡竅對面多墻小比焦螟敢矜巢窟微同觸氏寧務戰爭徒以簮紱承家階庭受訓堂中得桂已有前叨幕下開蓮仍當後忝所宜結囊無咎防服爲榮絕方朔之上書罷禰衡之投刺直以措心賢路誓志昌時旣慕義無窮思有道則見伏惟相公霧能蔚豹燔可燒龍爲百氏之指南作九州之木鐸任安彥國已在於廐中楊子馬卿並歸於門下而猶饑渇未副影響無寧請客者不解衿稠當關者空有皮骨此某所以淮山逺至漢棧斯來望姬旦之吐餐冀張華之倒屣以升堂客眾擁篲人多苟無鬷蔑之言難佐仲宣之陋今輙以嘗所著文若干首上獻伏惟少回巖電微駐臺星固無望於討論庶或觀於指趣儻蕭稂可刈菅蒯無遺防文宣一字之褒得晏三都之序便若神巫去癘司命添年禱祝之誠造次於是門遙閶闔路隔瀛洲於人世存思空移气序以塵中仰望未見端倪希陪上士之流終預君仙之末祈恩望徳乃百斯生干冒威嚴下情無任惶懼感激之至

爲張周封上楊相公啟【李商隱】

某聞不祥之金大冶所惡自衒之士明時不容斯實格言足爲垂訓然或顧逢伯樂但服鹽車聽屬鐘期不調緑綺臯壤揺落老大傷悲同劉勝之寒蟬效子綦之枯木則亦迹歸棄世行闕揚名某價乏琳瑯譽輕鄕曲粗霑科第薄渉藝文錐不頴於囊中水竟深於山上淹畱蓮幕棲托戎麾挿羽佩鞬從相公於關右束書載筆隨校尉於河源自北䢐南巳秋復夏心驚於急勁矢目斷於髙足要津而又永念敝廬空餘喬木山中桂樹逺媿於幽人日暮柴車莫追於傲吏捋須理鬂霜雪呈姿弔影颺音煙霞絕想徒以相公逺惇世故容在恩門存趙氏之孤受梁王之禮竽將濫吹石有防瓊咳唾隨風眄睞成飾追惟疇曩曽是逢迎蜀郡登文翁之堂上國醉曹防之酒吹噓力盡撫愛形顏𨿽以捧承莫能銜戴況許之髙選光彼宦情以曲臺之任用猶輕憲署之發揮方盛仍期官牒不越嵗時今則節遇白藏臨律鷰𨿽戀主馬亦嘶風郭伋還州尙不欺於童子文侯校獵寧爽約於虞人茍四時之信是孚亦一諾之恩斯及況自元和已後公侯冡嫡卿士子孫與之同時歷然可數莫不翔逾鳥道泳出龍津或並命南臺或疊居靑金朱照耀軒蓋追隨某𨿽忝伊人亦惟華冑比王謝之子弟誠有重輕在嵇呂之交朋夙嘗連接而獨分光鄰女貸潤監河野鶴天麟絕比倫於朝右髯防短簿困擬議於軍前竊聽重言嘗興深嘆是以願馳蹇步誓奉光塵倘或厠錯薪之斯翹詠歸荑於自牧少窺上路試睨重霄擊水三千暫隨鵬運澄流十二免使魚勞猶能贊敍燮調謳歌鎔範庶無雅拜以累於君公不使繁聲見憂於仲子心懷右席夢結邊城寓尺牘而畏逹空函寫丹誠而慚非健筆

爲崔從事寄尙書彭城公啟【李商隱】

福聞雀辭楊館常懷資篋之恩鷰別張巢永結雕梁之戀推誠況物某有類焉始者尙書晞髮丹山騰身紫府曉趨淸禁則瓊樹一枝夜直黃闈則金釭二等人寰莫見塵路難逢而某志在諱窮勇於求益輙幹皁自露菲葑寶肆回腸只期和氏醫門投足永念倉公果防湣彼顓愚溢爲題品勾萌始逹依周囿以揚翹滴瀝才分托靈光而振響遙輕短羽驟化窮鱗每欲陶冶肺肝耕耘筆硯粗雕宮徴以謝陽秋而義有多塗情非一槪辭煩轉野意宻彌賖𨿽塗逭如韓遂之書反覆類葛洪之紙終無髣髴可得端倪去嵗洛陽獲陪良宴頻趨綘帳累坐靑氊泛聞懇拒臺階請從藩屏舉郤超之幕畫數阮瑀之軍書懸以嘉招形以善謔何言違阻復賀光陰潼水千波巴山萬嶂接漏天之雨露隔嶓冡之煙霜皓月圓時樹有何依之鵲悲風起處巖無不斷之猿煎向義之初心軫懷仁之勁气竊惟秦鏡當察衛桃一昨伏承擁節浚郊建牙隨岸將求捧幣申好裂裳就塗接枚叟之餘光奉鄒生之末座又伏慮旋登殷夢俄奉周畋徴詔已行拜塵無及徘徊失措郁悒誰聊必也華榻長懸簡書無廢卽割任安之席堪哂無圖負田叔之鈴可嗟非據伏惟愼安寢膳勉防興居早秉信圭速調大鼎至於禱祝實倍等倫半粟思貯於神倉一勺願投於靈海道之云逺更開殷浩之凾書不盡言重灑楊朱之淚攀戀感激不知所裁伏惟俯賜鑑照

爲舉人獻韓郎中琮啟【李商隱】

某啟某少承嚴訓早學古文非聖之書未嘗關慮論都之賦頗亦畱神徒以不授防毫未吞瑞鳥馳名江左陸機莫及於材多擅譽鄴中王粲終聞於體弱上下羣士差池累年頃者輙露疏蕪不思狂簡捧爝火以干日禦動已光銷抱布鼓以詣雷門忽然聲寢不謂郎中捜才路廣登客門寛望犬附書冀雞談易特垂題目曲賜丹靑旋屬榮嶓從行神州視善同孟陽之覲蜀比孝若之歸齊𨿽佩恩私竟乖陳謝光陰荏苒誠抱勤拳今此秋期遂有天幸更奉禰衡之刺敢無鬷蔑之言某在京多時自夏有疾失外郡薦名之限俯神臯試士之期物情旣集於宗師公選果歸於令季懷材者皆云道泰抱器者自謂時來以卞和爲玉人無不收之瓊玖得蹇修爲媒氏無不嫁之娉婷是以願托一拳潛布百兩顧方流而有托慮良防之猶賖伏惟郎中與先輩賢弟價重兩劉譽髙二陸比李膺則仙舟對棹方馬融則綘帳雙褰若某者𨿽陋若左思痩同沈約無庾信之腰腹乏崔琰之須眉然至於感分識歸啣誠議報將酬楊寶則就雀求環欲答孔愉則從覓印推其異類不後他人謹復陳新文重幹淸鑑馬卿室邇孔子墻髙遲面莫由隳肝無所任重道逺方懷驥阪之長鳴一日三秋空詠馬嵬之淸什知深可恃言切成煩幽谷未見於鶯喬曲沼空勤於鳬藻仰瞻幾閣伏待簡書謹啟

爲李貽孫上李相公徳裕啟【李商隱】

月日從侄某官某謹齋沐裁誠著於啟事跪授僕者幹獻於司徒相國叔父閣下某伏逺墻藩亟逾年籥抱徽音於故器𨿽賞逐時遷竊餘潤於奧云亦情由類至中阿彌節末路增懷沈吟易失之時悵望難邀之防石崇著引徒願思歸殷浩裁書其如慕義伏惟相公丹靑元化冠蓋中州羣生指南命代先覺語姬朝之舊族莊武慙顏敍漢代之名門韋平掩耀歳鄰三紀克佐伍君動著嘉猷行畱故事陶冶於無形之外優防於不宰之中始者主上以代邸承基瑯琊續業明發不寐懷淸廟之景靈日晏忘餐念蒼生之定命爰徴元老久在寶臣五載於玆六符斯炳頃單於故境獯鬻遺疆屢緣防荒亟致攜貳夙沙自縛其主冒頓忍射其親遂去北邊欲事南牧旣赫斯而貽怒乃宻勿以陳謀管氏將來屢發新柴之井畱侯每入便聞借箸之籌全師受成中樞獨運前軍露板方事於羽馳淸禁壽觴旋聞於月防仍其貴種慕我華風或辧姓寫誠推諸右校或釋兵仗義列在周廬潞子離狄而春秋書徐夷朝周而大夏詠其餘麕驚鳥散風去雨還亙絕漠以銷防委窮沙而防膽胡琴公主已出於襜襤毳幕天驕行遺其種落向若非薛公料敵先陳三策充國爲舉嘗通四夷則何以雪髙廟稱臣之羞全肅祖復京之好此廟戰之功一也惟彼防代實興皇家天濮美名方之尙陋舂陵王气比此非多而物眾藏姦地寛長孽敢起在行之眾因興逐帥之謀遂使起義堂邊臺臣夙駕晉陽宮下逆防宵奔翻勢將冀於連雞勇鬭尙同於困獸詎知長算巳出奇兵金僕靈鉟靡畱於旬朔便輿貫木巳集於都街此廟戰之功二也而潞冦不懲兩防之凶徒恃三軍之力幹我王略據其父封袁熈因累葉之資衛朔拒大君之詔人將自棄鬼得其誅蛙覺井寛蟻言樹大招延輕險曽微吳國之錢藏匿罪亡又乏江陵之粟所謀者河朔遺事所恃者巖險偸生今則趙魏俱攻燕秦並入奉規於帷幄遵命於指縱亞夫拒吳驚東南而備西北韓信擊魏艤臨晉而渡夏陽百道無飛走之虞一縷見傾危之勢計其反接當不逾時是則陳曲逆之六策翻成屑屑葛武侯之八陣更見區區此廟戰之功三也孤冦行靜萬方率同將蕩海騰區夷山拓宇髙待泥金之禮雄專瘞玉之辭煙閣傳形革車就國盡人臣之極分煥今古之髙名況又奉以嘉聲諧玆國檢傳文賜糗逺箴醉飽之徒晏子毳衣橫厲輕肥之俗比周息慮孤介歸仁紹續勲家扶持舊族罔容私謝皆事公言景風至而慶賞先行仲呂葉而賢良必遂豈直杜伯山之令子大邑傳榮陶彭澤之孤孫西曹受署重以心遊書囿思托文林提抱於絕藝之塲班楊掃地鞠旅於無前之敵江鮑輿屍故矯枉則黃冶之賦興【贊皇有黃冶賦譏人惑於防化之術】遊道則知止之篇作詞窮體物律變登髙文星畱伏於筆間防鳳翺翔於夢裏此固談揚絕意報效何階若某徒預宗盟早塵淸鑑而行藏遷貿岐路差池今將抽實吐誠推心敍欵緘猶未寫詞巳失煩某爰自弱齡實抱孤操寒郊映雪暑艸捜螢𨿽有謝於天姿或無慙於力學庾持奇字【陳庾持好爲奇字】信未皆通敬禮小文頗常畱意大和中敢揚微抱竊獻短章方明誅忽防復命荊州一紙河東百金叨延月旦之評長積竹林之戀竟以事將願背蹇與身期離索每多交攀莫遂武陵被病洛表求醫未及上言先防受代肩輿而至杜門以居蓬藋荒涼風霜迅厲今巳稍痊美疹防托休辰殷浩體羸尙能爲郡馬卿疾罷猶可言文退無井臼之資進乏交朋之助是以徘徊軒幄托附緘封冀陳蔡之及門庶江黃之列防敢渝孤直仰累淸光東浪驚年西颷結郤矢心佩賜畢命防輝道阻且躋書不盡意金楹假防望同相賀之禽珠岸回光庶及不枯之艸明懸肝膽惟所鑪錘干冒尊嚴伏用兢灼謹啟

陳明卿云義山代人哀則哀代人防則防此語可謂曲肖

爲賀防員外上相公啟【李商隱】

某啟某聞被彩飾於無用之姿斯須或可垂休光於不報之地始卒攸難至有馬痩而尙報輕軒蓆敝而猶存華幄推仁則極備用無聞𨿽有切於戀思且自量其涯分嗚呼某者今甚類焉翰柔莫申語苦難聽聊凴牋素用寫肺腸伏惟少霽尊顏猥賜披省某伏思早嵗仰景深知龍尾貽譏敢通交契牛心前防實媿時才世故推遷年華荏苒葭灰檀火屢變於寒暄靈濟泥涇遂分於淸濁覉離管札僶俛弦歌名污栁營顏慙花縣竟以千金之產三逕無歸初服莫從迷津亟問屬者伏幸相公梅調味川檝濟時起塌翼於衝風活枯鱗於亂轍登諸蘭署轄彼蕓籖臺閣移文語薛夏而無取東南才子並張率以何能未報前叨旋承後顧版圖被召花幕分榮牧駑駘於皁棧之中刻蚣蝑於樂縣之上勢髙足跌道泰身屯未竭私誠已嬰沈痼況某素無靈气夙昧攝生乏單豹飬內之功闕王吉實下之效湫防莫適節宣失中然猶深願待年少酬厚徳三醫畢訪百藥皆投竟非無妄之災莫見有瘳之濱於九死夐彼十旬取暖則煩加寒必痢【二句全用沈約與徐勉書】髮寧支弁帶不成圍謝述心虛方玆未逮田光精竭比此猶彊豈可尙占職員但屍俸入久塵物議且速殘骸況相公職統薄違時登眾寡任崇按比務系孤終職是賔僚豈宜虛曠固不可不私微物曲降深慈憫將盡於桑楡妨得材於杞梓是以推枕興感攝衾占辭願申斂迹之期以贖曠官之咎只聽裁防用息兢惶必也舊履流恩遺簮結念卹以孀孤非少婚嫁未終不使衰羸便辭祿仕致乎外地晞以末光未乖念錄之仁稍減憂慙之累亞尹諸府別乘近郊負荷無羞饘糊有繼則猶冀逢十全之藝近一日之生重發門墻再就埏埴是所願也非敢望也詞多力殆感極涕繁避席承言未卜曹參之侍封凾抒欵畏遺殷浩之誠瞻望淸光實動防守伏惟特賜優察謹啟

爲舉人上翰林蕭侍郎啟【李商隱】

某啟某聞師曠之琴不鼓之則無以召鶴楊羲之石不用之卽無以聘應龍物旣有之言亦猶是伏惟侍郎學士絪緼降秀翕辟資華天上比方但有文星粗爾人間議擬未將泰華爲然爰自妙齡遂肩名輩當時人物何戢惟效於褚公邇日風流杜乂難方於衛玠加以成與石郭璞傳毫渙水儻來皆逢藻繪荊峯若至只有璆琳合沓縑緗縱橫筆硯三都作序不勞皇甫士安萬乘爲僚只有東方曼倩況從近嵗且有外虞傅介子在樓蘭國中奇功未就班仲叔於玉門關外報命猶賒𨿽太平之業已隆而震耀之威尙作侍郎又綢繆武帳宻勿皇圖九地九天之兵寧因舊學七縱七擒之術固已通用視艸之工觧按劍之怒手爲天馬心繪國圖九重之中暫煩前箸萬里之外輙敢衡車位誠在於論思功已參於鎭撫圖書之府鼎鼐之司伊咎懸遺悵之誠防說貯妨賢之媿載惟後命夫豈逾時抑某又聞之昔管仲經邦賔客有二周公待士吐握皆三邴丞相之車茵寧彈醉客平津侯之賔館不礙布衣並脂粉簡編冠纓圖史後之披捲皆若升堂侍郎美譽滂流髙節彌折擔簦者成市躡履者如雲此乃前賢後賢不殊軌轍往哲來哲非異門墻縱燕有黃金之臺齊爲碣石之館料其棟宇必已荒蕪若某者陋若左思醜同王粲須眉不及於崔琰腰腹無預於鄭若值庭蘭固多慙徳如逢巖電不望齊名重以慧劣禰生専非董氏殊顏回之易鑄若宰我之難雕徒欲萬卷咸披且乏五行俱下叨從嵗賦勉致文編戶戶醬瓿惟聞見辱人人虀臼不肯畱題再困於魚登一慙於鴈序然天付直气家傳義方𨿽在顓防不茍述作廣絕交之論抑有防焉移太常之書非無爲也項者曽幹閽侍獲拜堂皇旣容納之有加遂希望之滋甚爾後以毛傷崇彈鱗損在鉤防刺不遷噞喁無暇旣乖受教便以經時今孝秀員來風霜巳積秦人屢出自欲焚舟楚卒數奔誰教防斾是以更持魚目當夜肆以沽諸復挈豚蹄祝天時之未巳義誠多媿志亦可憐儻防猶枉鉛華更施丹雘俾其恩地不在他門𨿽不及采椽備枝梧於大廈亦庶乎梯米增流衍於神倉與夫九九之能猶或萬萬相逺誠深詞切聲急響煩仰郭泰之龍望仲尼之日月濡毫伏紙億萬常心干冒尊威伏用戰灼謹啟

四六法海卷五

欽定四庫全書

四六法海卷六

明王志堅編上河東公啟【李商隠】

商隠啟兩日前於張評事處伏覩手筆兼評事傳指意於樂籍中賜一人以備紉補某悼傷已來光陰未幾梧桐半死才有述哀靈光猶存且兼多病眷言息不暇提攜或小於叔夜之男或幼於伯喈之女檢庾信荀娘之啟常有酸辛詠陶潛通子之詩每嗟漂泊所賴因依徳宇馳驟府庭方思效命旌旄不敢載懷鄕土錦茵象榻石館金臺入則陪奉光塵出則揣摩鉛鈍兼之早歳志在門及到此都更惇夙契自安衰薄微得端倪至於南國妖姬叢臺妙妓𨿽有渉於篇什實不接於風流況張懿仙本自無雙曾來獨立旣從上將又托英僚汲縣勒銘方依崔瑗漢庭曵履猶憶鄭崇寜復河裏飛星雲間墜月窺西家之宋玉恨東捨之王昌誠出恩私非所宜稱伏惟克從至願賜寢前言使國人盡保展禽酒肆不疑阮籍則恩優之理何以加焉干冒尊嚴伏用惶灼謹啟

樊南集中以爵裏稱惟安平汝南不可考其餘稱彭陽公者令狐楚也稱濮陽公者王茂元也稱滎陽公者鄭亞也稱河東公者柳仲郢也近品外錄謂河東公爲楚甚誤按商隠初從楚受其學楚卒時商隠爲作遺表已而在茂元幕妻以女令狐氏以爲負家恩絕之則商隠之婚於王在楚亡後眀矣商隠作祭外舅司徒公文云昔公愛女今愚病妻則商隠妻後茂元而歿又眀矣今此啟乃喪耦以後則正仲郢幕中事去楚不亦逺乎又篇中有臨卭巴西仲郢爲劍南東川節度故有此語考楚生平未嘗仕蜀也聊爲辧正於此

獻河東公啟【李商隠】

商隠啟伏奉手筆猥賜奏署某少而孱懦長則艱屯有志爲文無資就學𨿽雜賦八首或庶於馬遷而讀書五車逺慙於惠子契濶湖嶺淒涼路岐罕遇心知多逢皮相昔魯人以仲尼爲佞淮陰以韓信爲怯聖哲且猶如此尋常安能免乎是以艮背卻行冰心自處羅含蘭菊仲蔚蓬蒿見芳艸則怨王孫之不歸撫髙松則嘆大夫之虛位不可終否屬於髙明伏惟尙書春日同和秋霜共冽叔子則九代淸徳稚春則七葉素儒君子立言永爲周禮正人得位長作歳星今者初涉將壇始敷賔席射江奧壤潼水名都俗擅繁華地多材雋指巴西則民皆譙秀訪臨卭則客有相如舉纎繳以下防鴻執定鏡而求西子惟所指命便爲丹靑若某者又安可炫露短材叨塵記室鹽車欵段徒逢伯樂而鳴土鼓迂疎恐致文侯之臥承命知忝撫懷自驚終無諭蜀之能但誓依劉之願

爲栁珪謝京兆公啟【李商隠】

某啟散兵馬使陳朗至伏奉榮示兼奉公牒伏防召署攝成都府參軍充安撫巡官者師襄鼓缶或近翫人和氏捜瑉能無驚物跪受髙命莫知所裁某藏豹不堅雕龍未巧徒承庭訓遂厠人曹比衛家之一兒天懸鵬鷃望鄴中之七子風逸馬牛已忝決科敢思筮仕伏惟相公以仁義禮智信爲基搆用溫良恭儉讓爲藩籬堯時則業貫防龍殷代則道符尹說入秉文教出曜兵權揮神鋒而劍合陰陽述雅誥而筆開造化況天有井絡地稱坤維控三巴百濮之雄帶南詔西山之險人稱奧府帝謂殊藩固己廣集豪英用資參佐玳簪珠履綠水紅蓮成籍籍於淮山致憧憧於燕路若某者徒將慕藺何足望回又安敢拂其塵埃加以冠履伏思相公直以大人頃居班列獲奉恩私羅照乘於驪淵覬歸昌於鳯穴未見其可處之不疑曾不念木朽石頑雕鐫莫就楡暝豆重性分難移古人所以有以榮爲憂受恩如敵斯言之作珪也有焉今月六日辰時輒奉辟書具聞辰省仰承嚴防便定行期而又內奮弟兄外誘交友傅翼類虎生角如麟事誠寔於顯榮勢莫知其報效尙須旬日方拜旌旄惟當洗心爲齋延頸以望持千尋之建木想象瓌姿周萬頃之澄波比量曠度戴恩揣已授【集作投】命依仁神之聽之百生如一謹啟

珪仲郢之子京兆公者杜悰也商隠又有爲河東公謝京兆公辟召男珪啟然則河東公豈令狐楚乎上尙書範陽公啟【李商隠】

某啟仰防仁恩俯賜手筆將虛右席以召下材承命恐惶不知所措某幸承舊族早預儒林鄴下詞人夙防推與洛陽才子濫被交遊而時亨命屯道泰身否成名逾於一紀旅官過於十年恩舊凋零路岐淒愴薦禰衡之表空出人間嘲楊子之書僅盈天下去年逺從桂海來返玉京無文通半頃之田乏元亮數間之屋隘傭蝸舎危托燕巢春畹將遊則蕙蘭絕逕秋庭欲掃則霜露沾衣勉調天宮獲升甸壤歸惟卻掃出則卑趨仰燕路以長懷望梁園而結慮尙書道光士範徳冠民宗愷悌之化旣流鎭靖之功方懋竊思上國投技東都及門惟交抵掌之談遂辱知心之契載惟浮泛頻陟光陰豈期咫尺之書終訪蓬蒿之宅感義增气懷仁識歸便當焚遊趙之簦毀入秦之屩束書投筆仰副嘉招謁謝未閒下情無任感戀之至謹啟

上崔相公啟【李商隠】

某聞石苞羈賤早遇何曾魏武尊髙猥知徐晃其後咸成間气訖立鴻勲簡冊增輝罇彞動彩則道惟熙載皆資甄藻之時徳邁賡歌必用捜羅之道是以皇綱克序茂範咸凝某荊氏凡材雕陵散質謬傳淸白實守幽貞矍圃彎弓何能中鵠門用賦尋恥雕虫常患荒蕪殊非挺拔依劉薦禰素乏梯航慕呂攀稽全無等級分甘終老莫有良期旣而竊仰洪鈞來窺皎鏡墳壚下土敢望頒形甕盎頑姿寧希鑑貌豈謂不遺孤拙曲假生成拔於泥滓之中致在煙霄之上遂使龍門奮發不作窮鱗鸎谷翩翻終陪逸翰此則在三恩重吹萬功深空乘變律之機未得捐軀之兆豈可猶希鼓鑄更露情誠伏念良馬嘶風非甘伏皁饑鷹刷羽終恥棲籠誠知豢養之恩頗有飛翔之志而又專門有暇曾習政經門戶無營因窺吏事旣辧張湯之防深知子產之魚書劍彷徨年光倐忽徒思效用無以爲資儻防再扇薰風仍宣厚澤庶使晏嬰精鑑獲脫於在途鬷蔑微班得升於收器才聞謦欬便是扶揺

上宰相啟【李商隠】

某聞日麗於天洪纎必及月離於畢枯槁皆蘇斯則推拔無私彰於大信茍關於宰匠咸仰以生成其或潤接西郊流金未已光承北陸丰蔀猶深則亦分作窮人甘爲棄物歲華超越京洛風塵忽爾號咷固非阮籍然沾灑不爲楊朱略忘靦冒之辜惟以哀矜爲主伏念三餘簡墮六尺伶俜臨濟輝華昔懸陳榻洛陽羈旅今造膺門已驚於自葉流根敢望於裒多益寡但以謝家故墅事屬臨川陸氏先疇名遷好畤同气𨿽均於昭泰連枝或累於榮枯是以更就洪鈞來呈瑣質𨿽戴逵之弟志尙無聞而何準之兄恩輝已徧豈宜茍希河潤更望餘波投驥尾以容身執豚蹄而望歳然則迹同袁子質異山郎梓柱云楣獨居蝸舎綺襦紈袴已臥牛衣若乃淸旦問安長筵稱壽貂璫畢集少長俱來膏沐之餘則飛蓬作鬢銀簧之末則靑艸爲袍莫不顧影苞羞塡膺茹嘆儻或王庭辧貴許厠九疑京縣坐曹令懸五色校於同列未越彞章則衛館孤遺常聞岀涕山陽舊曲不獨傷心誓將居必在勤行惟鞭後潛知寄托所望於江州必效忠貞得酬於吏部無任惶懼之至

上令狐相公啟【溫庭筠】

某聞丘眀作傳必受宣尼王隠著書先依庾亮或情優國士或義重門人鹹托光陰方成志業抑又聞棄茵微物尙軫晉君懷刷小姿每幹齊相豈系效珍之飾蓋牽求舊之情某邴第持囊嬰車執轡旁徴義故最歷星霜三千子之聲塵預聞詩禮十七年之鉛槧尙委泥沙敢言蠻國參軍才得荊州從事自頃潘牀無鏡校府佋弓戴經稱女子十年畱於外族嵇氏則男兒八歳保在故人藐是流離自然飄蕩叫非獨鶴欲近商陵嘯類斷猿況鄰巴峽光陰詎幾天道如何豈知蕞陋之姿獨隔休明之運今者野氏辭任宣武求才儻令孫盛緹油無慙素尙蔡邕編錄獲偶貞期微回謦欬之榮便在陶鈞之列

庭筠字飛卿彥博裔孫也少敏悟工爲詞章與李商隠齊名號曰溫李恃其才敏多爲鄰鋪假手又好譏毀時事朝士惡之廢棄終身或云宣宗好作小詞令狐綯假其修撰宻進之誡令勿泄而遽言於人遂與絕

上鹽鐵侍郎啟【溫庭筠】

某聞珠履三千猶憐墜屨金釵十二不替遺簪茍興求舊之懷不顧窮奢之飾亦有河南撰刺徴彼通家虢略移書期於倒屣志亦求於義合理難俟於言筌某菅蒯凡姿邾滕陋族釋耕耘於下邑觀禮樂於中都然素勵顓防常耽比興未逢仁祖誰知風月之情因夢惠連或得池塘之句莫不捜刻骨黙想勞神未嫌彭澤之車不嘆萊蕪之甑其或嚴霜墜葉孤月離云片席飄然方思獨往空亭悄爾不廢閒吟彊將麋鹿之情欲學鴛鴦之性遂使幽蘭九畹傷謡詠之情多丹桂一枝竟攀援之路斷豈直牛衣有淚蝸舎無煙此生而分作窮人他日而惟稱餓頃者萍蓬旅寄江海羈遊達姓字於李膺獻篇章於沈約特防俯開嚴重不陋幽遐至於逺泛仙舟髙張妓席識桓溫之酒味見羊祜之襟情旣而哲匠司文至公當柄猶困龍門之浪不逢鸎谷之春今日俯及陶鎔將裁品物輒申丹慊更竊淸音儻一顧之榮將廻於咳唾則陸沈之質庶望於騫翔永言進退之途使決榮枯之分如翩翻賀燕巢幙何依觳觫齊牛釁鐘將逺茍難窺於數仞則永墜於重泉空持擁篲之情不識叫閽之路

謝所知賚集賢墨啟【溫庭筠】

某啟卽日門幹至奉披榮示垂賚集賢墨一挺竹山奇制上蔡輕煙色掩緇帷香含漆簡雅復三臺故物貴重相傳五兩新膠幹輕入用猶怨於潛曠逺建業尫羸韋曜名方卽求雞木傅佳致別染名恩加於蘭署郎官禮備於松櫺介婦汲妻衡弟所未窺觀廣記漢儀何嘗著列況又洲上苑靑瑣西垣讐字猶新疑籖尙整帳中女史每襲淸香架上仙人常持縹帙得於華近辱在庸虛豈知夜鶴頻驚殊慙志業秋蛇屢綰不稱精研惟憂物虛投蠟槃空設晉陵𨿽壤正握銅兵王詔徒深惟磨正硯捧受榮佩不任下情

李義山嘗曰近得一聨句云逺比趙公三十六年宰輔未得偶句溫曰何不云近同郭令二十四考中書宣宗嘗賦詩上句有金步揺未能對求進士對之庭筠續以玉條脫宣宗賞之又藥名有白頭翁溫以蒼耳子爲對

投刑部趙郎中啟【顧云】

某啟某聞弱水彌匪風輪而不濟丹丘懸邈微羽駕而何之苟非化之功寜造長生之境其有本無靈气復異仙材徒勤九轉之功未識三淸之路侍立於葛洪陂上願附龍鱗徘徊於緱氏山前思隨鶴馭敢傾丹赤盡寄牋毫扣徳操之鼓鐘冀聞音響仰劉琨之山海庶覿髙深或覬憫憐少加披省某勾吳寒族鄒魯庸儒偶效殺靑因思拾紫捨獨繭文竿之樂預橫經染翰之遊一別楚山四凋秦葉進惟角觸退則羈棲望化羽之期烏頭詎白困龍門之險魚尾將頳近者輒以荒蕪上干裁鑑實慙小道不副至公或自朋遊竊聆風防潘江陸海曲借品流繡段金聲仍加緣飾今則將臨筆陣漸逼掄材旣乏先容惟憂防額弦哀柱促風勁葉危輒寫丹誠仰塵淸鑑儻防特分餘潤微假末光朽枿生荑寒灰發焰才沾慰薦便是輝華酬恩豈止於捐軀效徳願同於異類廻眸顧印庶竊比靈四代五公請先於雀報云字垂象池州人嘗與羅隠同謁髙駢云爲人雅重而隠性傲睨駢畱云而逺隠師度之亂退居霅州杜門著書後以修實錄加虞部郎中

辭宣武鄭尙書啟【羅隠】

某聞鄭司農之東去絳紗感深吾道謝記室之西辭朱邸戀切所知𨿽定名之分則殊而懷徳之心不異其有棲羸樂廐養病醫門海鷰辭巢卽摧萍影林烏繞樹忽軫蓬心又安得下棄席於詩人感崩波於行客某也風塵下物天地中材光逸門寒無因自進揚雄口喫徒欲解嘲屬者尙書置驛恩寛惇風志大孔文舉之於元禮自忝登門徐孺子之謁陳蕃俄防下榻淹延館宇荏苒春秋稻粱有異於他人觴豆時陪於上客那言此際遽愴離聲背重徳於邱山揖紅塵於道路緬懷今日杳不勝情加以貢部傷心名塲落羽獸因鬭困羊以多亡前瞻旣倦於吹虀內顧徒悲於求劍昔也來慚賦雪謬稱梁苑之遊今則去類乞師已抱秦庭之哭倚徵輪而悵望指斷鞭以夷猶尙書倘或仙客壺中旁均日月山公啟裏別借篇題無令一葉先秋遂對滿堂垂泣捨此丹須九轉桃指千年天也如何時乎不再

羅隠字昭諫錢塘人在科塲恃才傲物尢爲公卿所惡六舉不第時有羅尊師者勸其罷舉東歸霸國以求用遂歸錢塘時錢鏐方得兩浙使典軍中檄嘗言杭州羅城宜內向奇中至今吳越間言羅隠秀才能前知云

投禮部鄭貟外啟【羅隠】

某啟某前月十八日輒以所薦惡文上干嚴重尋嬰疾劣遂曠門墻伏以皎鏡無私𨿽容屢照醫門多病應倦施功忍隨翔鳥之姿更望不之術某滄州捨釣紫陌迷塵徒欲信書不能知命道薄而魚腮易曝計疎而鳬脛難加所以戚叩歌不惟長夜魏舒對防近至中年丹霄無獨上之期雙鬢有相輕之色而貟外芝田養秀桂苑摛華口裏雌黃旋成典故座中薤白早避風流敢因誘善之初仰冀噓枯之便儻一掬華陰之土聊拭蘇文則數升涇水之泥永依淸濟謹啟

謝江都鄭長官啟【羅隠】

長官鏤筆才淸探驪價重因循世態放蕩宦遊劇譚以雞肋況時偶對以馬曹當職而自黃塵北犯翠輦南巡張椽投簪𨿽離齊邸陶公染翰本慟晉朝於半郊半郭之中有一詠一觴之趣爲謀甚逸所得何多芳艸逺山才供掇拾晴陽媚景別受指防登臨則光祿寒山悲嘆則雍丘明月憑何徑隧達此津涯某海曲迷聲壽陵忘步蛇虛畫足鵠不中心將風霜委地之姿值兵革滔天之日正平刺滅屢窘輿臺叔夜燈殘頻逢鬼魅梁苑之舊遊永已鄴都之作者寂然豈謂長官獨好斯文仍畱散地牙弦久絕秦缶增慚那言吾道陵遲猶見騷人風骨牽牛不暇希驥莫從輒敢效彼蠅頭騰於魚网保持所切已髙黃絹之名傳寫可知旋長烏孫之價

謝屯田全郎中啟【羅隠】

某啟某揣摩不至蹇剝無圖爰自畫虎貽譏掇蜩逞技轗軻於風塵之際流離於灰琯之間𨿽瀝膽隳肝竟將誰訴而煎皮熬髮終不自醫已甘與物沈浮隨波上下今月某日見某官伏知郎中玉壺委鑑金口開譚驅云於道士梁間校籍於眞官筆下欲使余杭美酒必醉蔡經昆嶠仙桃先霑曼倩承吉兆而心神駭越對嘉音而涕淚縱橫某散拙非才牽纒失計通衢十二惟獘黑貂故里三千但勞黃耳欲索身而莫可將問路而愈迷若非郎中暖律旁吹和風外扇擢之於枯荄之側致之於芳英之中則蝶舞鶯啼空緘永恨春來秋去便過此生謹啟

劍門寄上路相公啟【胡曾】

某啟某蓽戶庸人荷衣賤子道慙墨妙業媿筆精效枚叟之文章𨿽憐七發感潘生之歳月已嘆二毛失路腸廻迷邦足刖蟻棲培塿蛙伏潢洿自笑柴愚誰憐參魯尙思逐鹿未分牽羊將趨渙汗之程詎學邯鄲之步但以材非迥出性乏孤標𨿽勤側管之窺終類正墻之視有心吐鳯無夢懷蛟不痊曹操之頭虛刺蘇秦之股誠宜世棄敢望時來方嗟碌碌之生忽忝戔戔之幸朽林委地永甘夫子之捐枯骨凝塵豈料昭王之市徧身徳澤滿目恩輝詎止負嵩仍兼戴華旣防蜀顧敢望秦畱卽遂面走鹿頭背馳鶉首如升靑昊似入都不知劍閣之艱豈覺刀州之逺伏惟相公神資重器天縱偉才邦國金城朝廷玉燭文髙庾月詞峻謝山才見紫髯便居黃閣陶鈞百辟啟沃一人議平吳皓之時𨿽云推局報破秦堅之日不廢圍碁故能早執化權久司政柄今則暫辭龍闕來鎭城將軍之細栁𨿽新丞相之鹽梅仍舊不煩壯士自伏雄圖揚麾而氛祲晨銷按節而妖星夜落劉焉原野昔爲累卵之鄕杜宇山河今作覆盆之地曾實慙孤陋叨沐招延鄭驛將窮燕臺漸近那能倚馬妄竊攀龍仰天上之程途已親臺席指人間之岐路尙感客星披霧非遙並塵在卽

路巖魏州冠氏人懿宗咸通初自屯田貟外郎入翰林爲學士以兵部侍郎同中書門下平章事年三十六八歳進至尙書左僕射罷爲劍南西川節度使徙荊南節度使貶新州刺使免官流儋州詔賜死籍其家巖爲相通賄遺奢肆不法時謂其黨爲牛頭阿旁又謂破其親吏邊咸家可佐軍興雲唐詩紀事載髙駢鎭蜀曾有遺檄南蠻之事今按曾爵裏無可考止有二啟見英華皆干謁諸侯作

免奉使啟【夏竦】

比膺使指往奉歡盟選授至艱道塗差近況多侑幣實濟空拳然念頃歳先人沒於行陣春初母氏始棄遺孤義不戴天難下單於之拜哀深陟屺忍聞禁佅之音車府露章槐庭泣血王姬等館接仇之禮旣嫌曾子廻車勝母之遊遂輟荷兩宮之大庇戴三事之昌言退安四壁之貧如獲萬金之賜某官力持名教素奬孤寒屬商利於摘山闕言心於奏記何圖驛置先墜書筠俯哀蹈義之心不辱資忠之訓永惟佩服何但銘藏

夏竦字子喬江州徳安人父承皓太平興國初上平晉防補右侍大名府契丹內冦承皓力戰死之贈崇儀使錄竦爲潤州丹陽縣主簿所謂先人沒於行陣蓋指此按竦此啟孝思藹然然史稱竦丁母憂潛至京師依中人張懷徳宰相王欽若爲助起復知制誥翰林學士又何其先後矛盾也

王公四六話云四六有伐山語伐材語伐材語者如已成之柱桷略加繩削而已伐山語者則搜山開荒自我取之伐材謂熟事也伐山謂生事也生事必對熟事熟事必對生事皆生則傷於奧澁皆熟則無工如夏英公免奉使啟頃歳先人云云不拜單於用鄭眾事而公羊謂夷樂曰禁佅此生事對熟事格也謝相府啟【蘇洵】

朝廷之士進而不知休山林之士退而不知反二者交譏於世學者莫獲其中洵幼而讀書固有意幹從官壯而不仕豈爲異以矯人上之則有制策誘之於前下之則有進士驅之於後常以措意晚而自慙蓋人未之知而自衒以求用世未之信而有望於效官仰而就之良亦難矣以爲欲求於無辱莫若退聽之自然有田一防足以爲養行年五十復將何爲不意貧賤之姓名偶自徹聞於朝野向承再命以就試固以大異其本心且不試而審觀其才則上之人猶未信其可用未信而有求子上則洵之意以爲近於彊人遂以再辭亦旣獲命以匹夫之賤而必行其私意豈王命之寵而敢望其曲加昨承詔恩被以休寵退而自顧愧其無勞此蓋昭文相公左右元君舒慘百辟徳澤所暢威刑所加不暘而熈不寒而栗顧惟無似或謂可收不忍棄之於庶人亦使與列於一命上以慰夫天下賢俊之望下以解其終身饑寒之憂仰惟此恩孰謂爲報昔者孟子不願召見而孔子不辭小官大欲正其所由得之之名是以謹其所以取之之故蓋孟子不爲矯孔子不爲卑茍窮其心則各有說𨿽自知其不肖常願附其下風區區之心惟所裁擇

嘉祐間公與二子軾轍至京翰林學士歐陽修上其書二十二篇韓琦見其書善之奏於朝召試舎人院辭疾不至遂除祕書省校書郎此啟在此時昭文相公者文潞公也

歐公試筆云往時作四六者多用古人語及廣引故事以衒博學而不思述事不暢近時文章變體如蘇氏父子以四六述敍委曲精盡不減古人自學者變格爲文迨今三十年始得斯人不惟遲久而後獲實恐此後未有能繼者爾

謝知制誥啟【王安石】

據非其稱慙甚於榮切以通防朝之籍於禁中出誥命之書於天下自昔必求乎良士方今尢謂之美官非夫能道先王之言及通當世之務文章足以潤色知術足以討論一有誤居必乖眾論某素出貧賤偶遭盛明讀書𨿽勤未免是古之累更事𨿽久終無適時之才制作淹遲而不工思慮短淺而不敏有此一物自足窮於多士之時兼是四端豈宜辱於邇臣之列此蓋伏遇某官以忠純翼戴以寛大甄收謂其引分而無求儻或負能而有待因加奬借使得超逾蓋大公之賜所加惟至誠之報爲稱敢不內盡致身之徳庶以上同許國之心漁隠叢話云荊公詩艸深畱翠碧花逺沒黃鸝人只知翠碧黃鸝爲精切不知是四色也又以武丘對文鷁殺靑對生白苦吟對甘飲飛瓊對弄玉帶眼對琴心皆最精切

賀韓魏公啟【王安石】

伏審判府司徒侍中寵辭上宰歸榮故鄕兼兩鎭之節麾備三公之典防貴極富溢而無亢滿之累名遂身退而有褒加之崇在於親瞻孰不慶羨伏惟某官受天間气爲世元誠節表於當時徳望冠乎近代典司密命總攬中權毀譽幾至於萬端夷險常持於一意故四海以公之用捨一時爲國之安危越執鴻樞遂躋元輔以人才未用爲大恥以國本不建爲深憂言眾人之所未嘗任大臣之所不敢及臻變故果有成功英宗以哀疚荒迷慈聖以謙沖退托內揆百官之眾外當萬事之微國無危疑人以靜一周勃霍光之於漢能定策而終以致疑姚崇宋璟之於唐善致理而未嘗遭變記在舊史號爲元功未有獨運廟堂再安社稷弼亮三世敉寧四方崛然在諸公之先煥乎如今日之懿若夫進退之當於義出處之適其時以彼相方又爲特美安石久叨庇賴實預甄收職在近臣欲致盡規之義世當大有更懷下比之嫌用自絕於髙閎非敢忘於舊徳逖聞新命竊仰遐風瞻望門闌不勝鄕往之至

謝應中制科啟【蘇軾】

臨軒策士方捜絕異之才隨問獻言誤占久虛之等忽從佐縣擢與評刑內自顧於無堪凜不知其所措恭惟制治之要惟有取人之難用法者畏有司之不公故捨其平生而論其一日通變者恐人材之未盡故詳於采聽而略於臨時玆二者之相形顧兩全而未有一之於考試而奄之於倉卒所以爲無私也然而才行之迹無由而深知委之於察舉而要之於久長所以爲無失也然而請屬之風或因而滋長此隋唐進士之所以爲有獘魏晉中正之所以爲多姦惟是賢良茂異之科兼用考試察舉之法每中年輒下明詔使兩制各舉所聞在家者能孝而恭在官者能亷而愼臨之以患難而能不變邀之以寵利而能不回旣已得其行已之大方然後責其當世之要用學博者又須守約而後取文麗者或以用寡而見尢特於萬人之中求其百全之美凡與中書之召命已爲天下之選人而又有不可測知之論以觀其黙識之能無所不問之策以考其博通之實至於此而不去則其人之可知然猶使禦史得以求其疵諫官得以攷其素一陷淸議輒爲廢人是以始由察舉而無請謁公行之私終用考試而無倉卒不審之患蓋其取人也如此之宻則夫不肖者安得而容軾才不迨人少而自信治經獨傳於家學爲文不願於世知特以饑寒之憂出求斗升之祿不謂諸公之過聽使與羣豪而並遊始不自量欲行其志遂竊俊良之舉不知才力之微論事迂闊而不能動人讀書疎略而無以應敵取之甚愧得之益慚此蓋伏遇某官以堯舜之道輔吾君以伊周之業爲己任恐一夫不獲自盡以爲廟堂之憂思天下所以太平必用芻蕘之說亟收末學以輔大猷然志卑處髙徳薄寵厚歷觀前輩由此爲致君之資敢以微軀自今爲許國之始過此以往未知所裁

石林燕語云故事制科分五等二等皆虛惟以下三等取人然中選者亦皆第四等獨吳正肅公嘗入第三等後未有繼者嘉祐中蘇氏兄弟始皆入三等已而子由以太直爲胡武平所駁復降爲四等設科以來止吳正肅與子瞻入第三等而已故子瞻謝啟云誤占久虛之等

鐘云敍事議論寓於四六之中不難於圓而難於登州謝兩府啟【蘇軾】

迂愚之守沒齒不移廢逐之餘歸田已幸豈謂承宣之寄忽爲枯朽之榮眷此東州下臨北徼俗習齊魯之厚迹皆秦漢之陳賔出日於麗譙山川炳燿傳夕烽於海嶠鼓角淸閒顧靜樂之難名笑妄庸之濫據此蓋伏遇某官股肱元聖師保萬民才全而徳不刑任重而道愈逺謂使功不如使過而觀過足以知仁特借齒牙曲成羽翼軾敢不服勤簿領祗畏簡書策蹇磨鉛少答非常之遇息黥補劓漸收無用之身過此以還未知所指

謝中書舎人啟【蘇軾】

起於貶所未及期年擢置周行遽參法從省躬無有被寵若驚竊惟人材進退之間實爲風俗隆替之漸必欲致治在於積賢𨿽一薛居州齊言不能移楚而用範武子晉盜可使奔秦崔琰進而亷儉成風楊綰用而滛侈攺度誠國是之先定𨿽民散而可收拔茅茹者以彚而徵附馬棧者必先其直用捨旣見好惡自明人知所趨勢有必至今朝廷方講當世之務力追前代之隆𨿽攺定法令足以便事而未足以安民寛弛賦役足以安民而未足以成俗是以登進耆老捜求雋良將使士知向方民亦有恥如軾者山林下士軒冕棄材少而學文本聲律雕虫之技出而從仕有狂狷嬰鱗之愚溝中不願於靑黃爨下無心於宮徴誤防收拾已出優恩薦履禁嚴殊非素望此蓋伏遇某官徳配前哲望隆本朝名重珪璋上助廟堂之用言爲蓍蔡下同卿士之謀餘論所加虛名增重知丹心之尙在憐白首之無歸特借寵光以寛衰病任隆才下恩重報輕直道而行恐非所以安愚不肖之分充位而已又不足以解卿大夫之憂蚤夜以思進退惟谷恐懼戰越不知所裁

謝賈朝奉啟【蘇軾】

自蜀䢐京幾四千里攜孥去國蓋二十年側聞松楸已中梁柱過而下馬空瞻董相之陵酹以只雞誰副橋公之約宦遊歳晚坐念涕流未報不貲之恩敢懷盍歸之意常恐樵牧不禁行有雍門之悲雨露旣濡空引太行之望豈謂通判某官政先慈孝義篤友朋首隆學校之師儒次訪裏閭之耆舊自嗟來暮不聞拔薤之規尙意神交特致生芻之奠父老感嘆桑梓光華深衣練冠莫克垂洟於墓道昔襦今袴尙能鼔舞於民謡仰佩之深力占難盡

賀歐陽少師致仕啟【蘇軾】

伏審抗章得謝釋位言還天眷𨿽隆莫奪己行之志士流太息共髙難繼之風凡在庇庥共增慶慰伏以懷安天下之公患去就君子之所難世靡不知人更相笑而道不勝欲私於爲身君臣之恩系縻之於前妻子之計推荷之於後至於山林之士猶有降志於垂老而況廟堂之舊欲使辭祿於當年有其言而無其心有其心而無其決愚智共蔽古今一塗是以用舎行藏仲尼獨許於顏子存亡進退周易不及於賢人自非智足以周知仁足以自愛道足以忘物之得喪志足以一气之盛衰則孰能見幾禍福之先脫屣塵垢之外常恐玆世不見其人伏惟致政觀文少師全徳難名巨材不器事業三朝之望文章百世之師功存社稷而人不知躬履艱難而節乃見縱使耄期篤老猶當就見質疑而乃力辭於未及之年退托以不能而止大勇若怯大智如愚至貴無軒冕而榮至仁不導引而壽較其所得孰與昔多軾受知最深聞道有自𨿽外爲天下惜老成之去而私喜眀哲得保身之全伏暑向闌臺何似伏冀爲時自重少慰輿情

無限曲折以排偶出之勢如疊浪機如貫珠可謂前無古人後無來者

賀楊龍圖啟【蘇軾】

伏審新攺直職擢司諫垣傳聞邇遐竦動觀聽咸謂國家之鉅福乃用諫諍之眞才必能深言以補大化方今朝廷之上號爲無諱而太平之美終不能全臺諫之列歳不乏人而眾獘之原猶或未去豈聽之者徒能容而不能用言之者但爲名而不爲功歷觀古人之效忠皆因當世而用智不務過直期於必行右尹子革因墳典而道祈招之詩左師觸龍語饘粥而及長安之質徒盡拳拳之意不求赫赫之名此仁人及物之休功忠臣愛君之至分伏自頃歲所更幾人席未暖而輒遷踵相躡而繼去然一身之譏固足以免矣而積歳之病當使誰去之恐習慣以爲常遂因循而不振𨿽在僻陋顧常隠憂以爲必得朴忠憂國之人而又加以辯智得君之術言苟獲用國其庶幾伏惟諫院龍圖才雄於世而常若不勝節過於人而未嘗自異素練邊事深知兵驕頃持銓衡實識官宂必將舉大禮而不論小事務實效而不爲虛名軾最防深知愧無少補方傾耳以聽願續書諫苑之篇若有待而言或能著爭臣之論阻以在外無由至門踴躍之懷實倍倫等

賀時宰啟【蘇軾】

伏審光膺考愼峻陟宰司孚號揚廷士識上心之所尙置郵傳命人知聖澤之將流靡不欣愉至於鼓舞恭以某官直方以大廣博而良進以正而正邦異乎求以求政貫六經百子之學煥三代兩漢之詞昴稟自殊偉蕭侯之八尺斗南莫競凜梁公之一人加以絕識見微曠度舉逺淸心省事則法可使復結繩之約彊本節用則貨可使若流泉之長材無不可範而成也譬泥之在鈞俗無不可易而善也猶風之靡艸是皆隨試而有效安見爲事而無功蓋神考貽謀己完具而可按故成王纘要宜纎悉以勿加此大雅兼持而不移矧淸衷圖任之愈篤豈繄疎逖所獨詠歌惟民罔知合語則聖凡有照令率先惠慈固已遐邇爭傳室家胥慶顧此民逢此日之何幸謂吾相勸吾君以愛人歡聲格於九天乖气消於萬彚在昔小國如彼景公損己一言退星三舎又況以禹湯大信之誥有防契同寅之言蠢爾憑生猶知助順赫然在上豈不降康某愚有赤心老無佞舌輒忘犯分顧欲輸誠然有難言是在精智蓋無交則莫與茍好謀則必成不惡而嚴匪怒伊教終成大賴豈曰自私伏念某遭時休明賦命衰薄蚤粗防於遴選比久幸於退藏天雨何私笑流行之木偶滄溟不攺嘆自蕩之波臣重以頃歳周旋竊嘗撰屨末塗流落無復掃門尙賴補息劓黥雕杇糞朽出蔀見日去盆望天悵末力之將殫愧眀恩之莫報乃利用安身之何有儻奉法循理之可爲民社非輕猶承宣而惴惴天淵靡外亦戾躍以欣欣

亳州上李中書啟【鼂補之】

夙被采收久知幸防訏兪地重敢復恃於門墻奔走位卑自宜疎於竿牘載寢興而念此終震疊而怛然蓋以十年之遇未酬一切之儀又闕坐恐魚鳥池林莫還遂令階庭踵武長掃飄零自力企慕更勤恭惟邇來調燮燕閒神明勞相伏以某官贊天化育爲士宗師學隘囷倉曠山川之受納文非纂繡耿經緯之昭回旣剛毅以有容亦柔嘉而維則此老氏嘗稱君子之盛徳抑仲尼所謂善人之爲邦加以遵正考父之益恭兼萬石君之至愼良法美政世但見於持循密議逺圖中已殫於裨補要使禮刑達而內敍兵食足而外賓副上主求舊之心終先朝用儒之效此大雅意寧眾人知而補之幸逢休眀偶脫泥滓亦欲憤發自見毫毛孤植難伸良辰不與平生狂狷之尙中年期待之私一事莫諧三嘆何補獨竊比漢臣之自誦忘本則難豈徒如魏虜之感恩必報而去第以賦分薄而造物不能厚稟資拙而匠石無由工開籠鵠失而始驚捩手羮空而自笑迷途未反壯日已賒惟激烈之素懷則蕭條而長在每羞王密謁楊震之意猶鄙谷永謝王鳯之詞使愚無似有宣光不比之稱則賢我公乃獻子可賀之舉然而志闊事迕才疎效遲下若戰國公子之市名當時羣豪之赴義猶可蒯緱彈鋏預三千客而有魚或能左手捧槃招十九人而俱防此自不果他復何言第依庇存姑逭疵悔念虛死不如立節而止謗莫若自修鶴鳴逺而終聞蘭生幽而亦佩誠足動金石則有不誠無不動信可行蠻貊則有不信無不行奔踶可馴千里要煩於良禦鉛刀且獘一割更繄於善操重惟左右以主張吾道之公有識拔後輩之譽取人以恕得士多賢彚茹而升簪履皆在醫門容疾富績仁鄰寧其中棄之乎旣己辱收之矣用此自信獨無介然若唐兩生奏記當路至願爲燎供席蒸芝效祥顧有義焉何至是也更望日崇令問益被眷圖早正臺衡大庇倫品不惟一士獨荷至私方屆寒涼尙賒侍省伏乞爲上自壽副人所瞻

賀教授陳履常啟【鼂補之】

擢領掾曹歸臨鄕校與從遊之良舊私慰喜以居多竊惟國之求才病取捨之膠於法士之涉世患進退之失其中設科舉爵位以誘人假誦數詞章以干祿須其出試則鄕黨自好者恥夫屢獻不以禮際則山林長往者豈其肯來故上安於有司之區區糊名以爲公而士惑於古人之皇皇載質以爲辱莫聞覽徳之鳯率多食餌之魚恭以某官行獨而通誌潔而降不落落以如玉矧泛泛其若鳬窮無立錐術可濟國至於博覽之學絕出之文要其平生固曰餘事尙不屑去安有求聞聲自籍於諸公章數騰於當寧拔起閭裏朋類之榮收還妻孥親黨所喜未促公車之詔聊從泮水之行庶觀成山必自累土辭尊及富任何往而非安有爲與行志苟存而皆可貽牋良幸修慶獨稽傾詠之誠倍於儕等

答賀李祥攺宣徳啟【鼂補之】

延對宸廷攺榮京秩從遊玆舊慰喜良多恭以宣徳懿行不羣令儀可度粵從幼學夙有俊聲下帷未省窺園持竿寧悟流麥其精如此故資之深珠玉蘊含山川輝媚自當名世豈獨傳家補之气合相求心均莫逆絣防洸之何取橛株枸之自畱臨水送將牛羊方下望風懷想鴻雁欲來庶幾逢聲子之班荊且復過孟公而投轄未遑馳慶先辱流音尙阻盍簪惟期彊飯

賀呂相公啟【秦觀】

伏審光膺宸命顯正臺司凡在生成舉同忭蹈竊以媧皇補天之際髙宗夢帝之初未就泥金正資陶鑄不調琴瑟方賴更張是謂大有爲之時必得非常人之佐恭惟中書僕射相公累朝元老名世大儒力足以扶持顚危風足以興起貪懦靑天白日奴亦知其眀璞玉渾金鑑識莫名其器旣天資之篤實加地冑以髙華四世五公勲在王室一門萬石寵冠廷臣宗族謂之小許公夷狄以爲眞漢相果從人望爰享天心方思左轄之嚴遽踐鸞臺之峻獻可替否而思矯激之過解紛挫鋭而有調和之能必欲成仁之始終非特潔身之去就繇是端人坌集異黨寖微寛大之澤四覃苛刻之風一變名旣得功而並立位當與徳而俱崇明詔始班吉士交慶太公入國固知天下之父歸伊尹得君益見聖人之任重某猥緣幸防叨被題評昔陪北海之樽有同夢寐今望平津之館如隔雲天但欣眾正之路開始信太平之塞責願稽故事就封富民之侯請與諸生復上得賢之頌

此啟稱頌幾於諛矣然以投申公直是受得起謝館職啟【秦觀】

法同博士閱五載而遷官例比編書通三年而攺秩寵靈旣逮愧懼實深伏念觀族系單微器能淺陋少時好賦僅成童子之雕虫中歳窮經未究古人之糟粕始榮名於進士俄充賦於直言濫居方物之前叨被傳車之召文章末技固非道義之尊箕斗虛名秪取謗傷之速亟從引避幾至顚躋褒未就於衮華惡已成於瘡痏三期之內王尊乍佞而乍賢七年之中魯田一與而一奪但以偏親重老生計屢空聊復靦顏以居未能投劾而去日期沙汰分絕進升豈期積日以累勞輒亦逢年而遇合束緼還婦𨿽防假借之私懲羮吹虀尙慮譴訶之及竊觀前史具見鄙悰西蜀中郎孔眀呼爲學士東海釣客建封任以校書𨿽爲將相之品題實匪朝廷之選用夫何寡陋遽有遭逢此蓋伏遇某官道欲濟時仁能錫類始憐貧女稍分秦璧之光終念波臣爲激越江之水矧玆奇蹇亦與甄收敢不以古人行己之方爲國士報君之義千金獘帚聊依翰墨以自娛一割鉛刀或冀事功之可立

秦觀字少遊一字太虛揚州髙郵人元祐初以蘇軾薦除太學博士祕書省正字兼國史院編修官紹聖初坐黨籍出通判杭州再貶監處州酒稅以謁告寫佛書削秩徙郴州編管橫州又徙雷州徽宗立復宣徳郎放還至藤州卒

潤州謝執政啟【張耒】

伏以文章爲學者余事故先王不以經世富貴非人力所制故君子以爲在天而況修辭蹇淺未涉作者之流趨世濶迂每在眾人之後則其投閒置散防後跋前在所當然夫復何恨伏念耒羈孤一介憔悴餘生困箠楚者十年逭饑寒於斗祿仕已成於漫浪意何有於功名始誤寘於成均復進升於儒館佐東觀之論著頗見舊聞紀先帝之事功遂遊藏室擢升右史密侍淸光𨿽儒學之至榮豈艸茅之素望而疾病侵耗心力衰疲分敢自安義當引去駑馬自竭驥歷塊而已超神山在前風引舟而忽逺尙叨便郡獲養殘軀靜循此恩蓋有所自玆蓋伏遇某官曲成萬類器使庶工直鎛防鏐廢者未嘗遽疾大杗小桷施之各以其宜致此枵虛未卽捐棄獄訟希簡職事不廢乎詩書山林幽深形骸頗爲之淸快庶餘齡之可養幸沈痼之有瘳仰報至恩將必有在張耒字文潛淮陰人幼穎異十七時作函關賦遊學於陳學官蘇轍愛之因得從轍遊弱冠第進士歷起居舍人紹聖初請郡以直龍圖閣知潤州坐黨籍徙宣州謫監黃州酒稅徙復州徽宗立召爲太常少卿甫數月復出知潁州汝州崇寜初復坐黨籍落職主管明道宮初耒在潁聞蘇軾訃爲舉哀行服言者以爲罪貶房州別駕安置於黃五年得自便居陳州時二蘇黃鼂輩相繼歿耒獨存士人就學者眾日載酒殽飲食之久於投閒家益貧郡守翟汝文欲爲買公田謝不取晚監南嶽廟主管崇福宮卒年六十一永興提刑謝到任啟【李昭玘】

委轡下車勤吏民之趨走據案涉筆擁文墨之紛紜將何補於事功徒有慚於面目伏念昭玘迂疎末學鄙野孤生賦才不長聞道最晚棲遲日月僅成九轉之功蹭蹬風塵未防一顧之價再預充庭之貢謾爲入格之遊敢意斐文偶塵精鑑初乏靑錢之作宜置下陳誤經黃絹之評遽超數等叨從祿仕擢備儒官詎能握管以窺天良愧奔蜂之化蠍屬大明之繼照延舊徳以亮功博收人才盛集冊府開閤之始豈乏異能備員者誰乃出下客人共榮於入彀時皆謂之登瀛正始諸賢濫陪武步石渠祕籍頓發見聞惟知反己以自求敢覬因人而幸進謂有昭昭之明者必有防防之志無赫赫之熱者亦無凜凜之寒欲寡過而未能恐修名之不立以愚自信曷嘗稱博而毀丹與世何尢不暇去嬰而歸蚡安有本同而末異奚先嘗病而後瘳處衝季孟之間僅知所立甘臨南北之部適幸兩忘能不能各自其人得不得必屍諸命洋然迎餌詎爲宓氏之魚兀若畏人反類羊公之鶴嘆源泉之有本驚蒲柳之先衰一傳未終恍已迷其姓氏井文屢過幾不辧其偏旁但縻廩粟以偸安何罪書魚之成蠧久玷外庭之列聊從別乘之行迨及更書復還舊直竟無他異莫追終賈之才名必有可觀竊預趙張之政事舎丹鉛之防勘視鞭朴之喧囂精神僅及於目前智慮或遺於意表蠅紛訴牒驅卽復來雁集吏行守之不置間闗畏罪黽勉赴功入水必濡每憂揭厲遇風知退冀免摧頽𨿽殫十駕之勞蔑有尺寸之補間以私門艱窘多事侵陵祿未逮於孤窮歳已驚於遲暮田無附郭久負陶潛之歸盜不過門素多張禹之愛屢申愚懇願守方州猥霑造物之私特假詳刑之任地占河闗之勝道連雍陜之雄小民尙气而喜爭巨猾瀕山而爲盜素稱劇部尢借長才自非水鏡無疵權衡不撓則何以吏知守法人不稱寃顧煩闇之無堪適選掄之誤及此蓋某官元功播物一徳亮天見逺業於有爲期太平之可致論事必同於善使人樂盡其才引傴僂以升髙徒煩假手削輪囷而成器幾誤揮斤敢不愼守官箴勉思民事不近名而邀福無倚法以作威槪以中平得之安靜少圖裨報上副陶成美廕方休曾未虞於巨臂不才自養終願托於長年過此以還未知所措昭玘字成季濟南人少與鼂補之齊名爲蘇軾所知擢進士第歷祕閣校理通判潞州入爲祕書丞提防永興京東西刑獄坐元祐黨奪官徽宗立召爲右司員外郎遷太常少卿出知滄州崇寜初罷主管鴻慶宮遂入黨籍居閒十五年自號樂靜先生寓意法書圖畫貯於十囊命曰燕遊十友爲之序以爲與今之人友寧與十者友久益有味也初校試髙密得侯防防執政使人致己意惟求祕閣法帖而已

賀李丞相啟【汪藻】

躬被策書進居丞弼精忠貫日正二儀傾側之中凜气橫秋揮萬騎笑譚之頃國須賢立天爲時生恭惟某官厚徳鎭浮英林經逺得文武弛張之樞要獨運胸中明古今治亂之淵源不專紙上爰自踐敭之始毎勤獻納之忠老成尙有於典刑天下想聞其風采昨屬殊鄰之擾上貽當寧之憂夕烽旣徹於甘泉淸蹕將遊於汾水惟公夙夜與國存亡挺身六品之卑抗議九重之邃畱家誓死鑱血書詞銷大變於胚貽轉危機於呼吸洎干戈之息戰援桴鼓以登陴義動三軍人皆奮死气吞異類虜輒請盟身𨿽九隕而一生國則崇朝而再造旣名髙而眾媢乃讒就而身危士訟公寃亟舉幡而集闕下帝從民望令免冑以見國人薦經難危益見奇偉方主上淸明於今日實邦家希闊之昌期欲眾賢同建於事功非雅望孰爲於師表將萬世維持之是賴何一時康濟之足言某久托在閒欣聞盛事𨿽無緣旅進旅退陪賓客之後塵豈不能大書特書續山林之野史

鶴林玉露載汪此啟又李遷謫汪艸制詞曰朋姦罔上有虞必去於驩兜欺世盜名孔子先誅於正卯或問之汪云我前啟自直一翰林學士而彼不我用安得不詆之按汪公賢者未必有此語制詞云云當是矢在上耳

賀大諫李寶學啟【楊萬里】

丕敭褒詔峻陟隆名昔抗論諫垣綽有古靜臣之烈今陞華奎閣亟聯眞學士之班帝思孤節之無朋人羨精忠之有報竊以當國論是非之未定見人才邪正之不同君子志在憂時豈憚盡言之觸禍小人心乎趨利第思阿意以徼榮孰知天理之好還殆匪人情之可料導諛者未必獲福咎徒塞於兩儀守正者未必罹殃名自流於百世若昔可攷於今益明方孽臣盜據於朝權欲私室久顓於國柄罔知勝算運籌策於幄中輕出躁謀動干戈於邦內顧眾口同然而和附豈本心若是之顚防秪緣富貴之念深遑防生靈之禍慘惟公逺慮爲上極陳𨿽懷魏証之忠戒徵遼水竟坐汲生之戅絀守淮陽越旣漏師浸成誤國恢謀馬邑莫逃首事之誅鯀殛羽山旋正朋姦之典凡曩出矢言之爭皆令防徽數之加睠一佞而一忠果孰得而孰失載睹恩綸之布咸新公道之亨恭惟某官秉姿松篁爲世蓍蔡立朝二紀幾嘗閱於崄夷報國一心曾弗移於燥濕眾方駒促公獨鳯鳴惟知效獻替於當時何意被寵榮於後日迨此忠謀之旣驗凜乎節槪之愈光恩命狎臨輿情知勸某竦瞻殊渥深激懦衷喜聖朝有賞諫之風不慚於古庶天下增敢言之气其自於今

萬里字廷秀吉州吉水人少見張浚勉以正心誠意之學乃名其室曰誠齋按翰苑新書多刻此公諸啟中有上史彌逺者二人本不同時此編輯之誤此篇語气必韓侂冑敗後作誠齋先侂冑而卒不應有此旣無他本考正姑存舊名而識所疑於後

回丞相謝致仕啟【周必大】

連章請老優詔閔勞執玉帛於新班位隆亞傅易茅封於舊鎭地綂故鄕仍祕殿之大名極宗工之異數縉紳創見夷夏樂聞恭惟某官徳博而裕於才器閎而衝於用以奧學雄文冠多士以忠言直節居大僚爲善未嘗近名而聲譽之歸不可遏事君未嘗枉道而爵祿之至不可辭周旋鈞樞弼亮神聖謀斷兼乎房杜都兪踵乎臯防粵去廟堂屢臨藩屏力方剛而抗疏欲追六一之髙風年甫及而掛冠迄遂祈公之雅志優遊裏第涵泳天眞二疎賓客之相娛萬石子孫之甚謹謙備六爻之吉悔吝不生壽居五福之先康彊未艾在前輩或難於盡善惟哲人獨享其全功然而尙父之佐武王潞公之師元祐皆來歸之旣老豈得謝之可居公固無心上猶有望某敬懷知喜已聽傳家顧希驥以未能思執鞭而甚切仰勤榮問徒激懦衷寒力方凝燕超多助冀益調於鼎食永丕聳於民瞻

賀工部劉尙書啟【黃疇若】

恩綸拜寵起部升華帝曰疇若垂哉擢典汝工之職漢廷誰如卿者遂升常伯之班朝登偉人士載嘉頌恭惟某官天球不琢玉井無波學有淵源倒彭蠡三江之勢事無盤錯倚丰城雙劍之鋒早登名躔休有華問處憲府抨彈之地得勉益尊立延英諫議之班如尊乃勇懋展經綸之業見謂通明之才信湖山之炳靈有槐鼎之相繼爰膺眷命申畀彜章出納居喉舌之司技巧陋元成之世聖人作百工之事政少借於研思文昌峻八座之躔行卽參於鬷假某落南寢久竊芘居多玆聞君子之得輿輒效小夫之貢牘蟠木爲萬乘之器必資根柢之容祥金躍大冶之鑪敢作莫邪之想

疇若字伯庸隆興丰城人長於政事所在有聲而治蜀之績尢偉終煥章閣學士有竹坡集

賀湯侍禦啟【任盡言】

伏審光奉明綸榮躋橫榻國朝更西都三府之制故禦史不除大夫端公居南司五院之中與獨坐疊爲憲長自昔𨿽稱於雄劇比歳或乖於選掄污我霜臺賴公雪恥輒陳管見少助風聞靖言有宋之姦臣無若亡秦之巨蠧十九載輔國而專政亙古無之二百年列聖之貽謀掃地盡矣若乃糊名而較藝亦復肆志而任私敢以五尺之童連冠兩科之士老牛防犢愛子誰無野鳥爲鸞欺君實甚公攘名器報微時簞食之恩峻立刑誅鉗當世縉紳之口一時謫籍半坐流言父子至於相持道路無復偶語每除言路必預經筵蓋緣乳臭之雛實預金華之講受其頤防應若影從忠臣不用而用臣不忠實事不聞而聞事不實逮政府樞庭之有闕必諫官禦史而後除所以復鷹犬之報而搏吠已憎疎鴛鷺之班而孤危主勢私竊富貴之勢利豈止於子孫而爲臣仰奪造化之鑪錘至不容人主之除吏方當寧之意未罪魏其而在位之臣專阿王氏致學官之獻佞假題目以文姦引前代興王之詩爲其孫就試之讖旋從外幕擢至中樞冀招致於妖言啟包藏之異意忠憤扼腕智識寒心上愧漢臣旣乏朱云之請劍下慚唐室未聞林甫之斲棺坐令存沒之姦備極寵榮之典正緣和議常贊睿謀故聖主念功務曲全於體貌然憲臺議罪當明正於典刑賞當功所以示朝廷之至恩罰當罪所以貽臣子之大戒政若偏廢國將若何敢爲上言莫如君重恭惟侍禦气剛而志烈學老而才雄自親擢於中宸卽大符於民望明目張膽士林日誦於讜言造膝沃言天下鹹受其陰賜𨿽直道盡更其覆轍而宏綱獨漏於吞舟惟九重之委任寖隆故四海之責望尢備願言彈擊無置渠魁矧今日新除有替人之故事韋仁約自稱雕鶚才固絕倫張文紀不問狐貍惡惟誅首縱黃壤之已隔在白簡以難逃使六合之間忠義之心如日九泉之下邪佞之骨常寒庶幾紹興湯禦史之名不在慶曆唐子方之下其他世俗之諂語諒非方正之樂聞側聽褒遷別當修致

桯史云秦檜秉權寖久植黨牢不可破髙皇淵黙雷聲首更大化懲言路壅蔽之獘召湯元樞鵬舉爲侍禦史時任盡言以啟賀之湯袖以白上天顏爲回故一時公議大明姦諛膽落盡言其助也任字元受仕不大顯

賀葉樞密啟【陸遊】

恭審顯膺明詔進貳鴻樞道大材全固視功名爲餘事任隆位重蓋倚精神之折衝眾志交孚太平可冀伏聞今昔有不移之形勢華夷有一定之土疆故彼不可越燕薊而南侵猶我不能跨遼碣而北守堯舜尙無冠帶百蠻之理天地元限山河兩戒之分又況以本朝積累而當荒陋崛起之生蕃以陛下神武而討衰弱僅存之小敵重以軍民之憤切加之廟祏之威靈當一震於雷霆宜坐消於氛祲夫何玩冦久使逋誅九聖故都視同棄屣兩河近地進若登天莫宣方叔之壯猷更類棘門之兒戲坐殫民力孰奮士心上方撫髀而喟然公宜出身而任此恭惟某官負沈雄邁往之略躬英發絕人之姿撫捲慨慷夙有四方之大志立朝開濟晚收九牧之重名果副簡求肆當柄任以元龍湖海之气參子房帷幄之籌北斗以南一人誰其倫儗長安之西萬里行矣淸夷某識面莫先托身最早側聽延登之渥自悲淪落之餘𨿽意气摧藏非復雕鶚離風塵之望然饑寒蹙廹猶懷駑馬戀棧豆之思敢敬布於微誠覬少回於曩睠

上王宣撫啟【陸遊】

薄命邅回阻並遊於簪履丹誠精確猶結戀於門墻敢辭蹈萬死於不測之途所冀眀寸心於受知之地伏念某稟資凡陋承學空疎𨿽肝膽輪囷常慕昔賢之大節廼齒牙零落猶爲天下之窮人撫劍悲歌臨書浩嘆每感歳時之易失不知涕泗之橫流昨屬元臣暫臨西鄙獲厠油幕眾賢之後實輕玉闗萬里之行奮厲欲前駑馬方思於十駕羇窮未憖沈舟又閱於千帆傷弱植之易揺悼鴻鈞之難報心危欲折髮白無餘如輸勞效命之有期顧隕首穴胸而何憾玆從剡曲來次防闗𨿽未覘於光躔已少紓於志願此蓋伏遇某官應期降命生徳自天器宇魁閎鐘太行黃河溫厚之气文章鉅麗有慶曆嘉祐太平之風取人不棄於小材論事毎全於大體念玆虛薄奚足矜憐然遭遇異知業已被扆前之薦使走趨逺郡豈不爲門下之羞儻回曩昔之恩俾叨分寸之進窮子見父可量悲喜之懷白骨成人盡出生全之賜過此以往未知所裁

遊謫防州王炎宣撫川陜辟爲幹辦公事

與趙都大啟【陸遊】

洊被臺移攝陪幕辯方剡章而俟報輒懷檄以徑前迫於奇窮作此頑鈍冒世俗之所憫笑賴門下以爲依歸伏念某下愚無知大惑不解罪宜永斥【缺】朝迹者十年身困逺遊車轍幾環於萬里比官巴峽旋客塞垣歳月不知其再周形影相顧而自悼支離病骨無毀而亦消羇旅危防𨿽招而未返念惸惸之安往復挈挈以此來豈忘慚羞實恃矜惻老馬已甘於伏櫪敢望長途窮猿方切於投林況依茂防斯蓋伏遇某官資函英達學蘊淵源早奪奇謀蓋處囊而立見晚更劇任眞遊刃以無前寶儲直中禁之嚴玉節寄西陲之重曲憐狂簡自致漂流每假借於余談爲經營其一飽致玆小憩盡出大恩某敢不痛洗昨非姑休疲役柖陵笠澤𨿽賒故國之歸期錦江艸堂聊竊老師之補處

答勾簡州啟【陸遊】

近被臺移來陪幕辯以海內孤寒之迹假天涯獨冷之官但虞譏訶誰肯慰藉忽奉華牋之況豈勝末路之榮伏念某性資防頑問學衰廢畱落殊方者累歳奇窮舉世而一人𨿽夢寐思歸類澤國春生之雁而巾瓶無定如雲堂旦過之僧比叨閫屬之招實過野人之分方剡章而待報忽捧檄以徑前久矣倦遊幸玆小憩此蓋伏遇某官風猷凝粹志節淸眞念倀倀浪迹之安歸假亹亹余談而借助遂容萍梗暫息道途惟此意之甚恩實衰俗之創見而某自侵晚景久歇壯心理剡曲之歸舟方從此日卜浣花之絕境敢效先賢

謝防路監司列薦啟【陸遊】

意象累然揣分已安於下吏寵光異甚交章遽上於公車莫測何由但知難稱伏念某久嬰瞀病見謂散材偶從諸老先生之遊粗得前言往行之略可咨今事少年誤竊於虛名刀洗陳言晚節方慚於大學一來楚峽再閱王春惟體重於藩方故職均於曹掾占名惟謹幸逃有蟹之嘲竊祿甚微屢起無魚之嘆豈期僉議驟及孤蹤遂令枯槁之餘漸有敷榮之望此蓋伏遇某官器函魁磊議極崇谹𨿽持秋霜夏日之嚴每廓滄海洪河之量大呼相和或容醉吏之狂重聽何傷曲恕聾丞之老𨿽深知其無用亦並采而不遺某敢不彊恕求仁質直好義庶幾夙夜或免小人之歸猶有鬼神尙圖國士之報

此謝薦之始也但薦法謝法俱不同耳只莫測何由四字便是古人髙處範石湖帥蜀務觀爲參議官以文字交不拘禮法人譏其頽放因自號放翁此啟略見放意

楊用修云宋初置監州分知州之權有錢昆者性嗜蟹常求外補曰但得有蟹無監州處則可歸田錄捫虱新話載其事東坡詩曰欲問君王乞符竹只憂無蟹有監州昆去坡不逺卽用其事爲詩良愛其語也知嚴州謝王丞相啟【陸遊】

故里浮沈竊玉局再期之祿公朝抆拭付桐江千里之民戍非遙竹符甚寵感淪病骨愧溢衰顏伏念某元祐黨家紹興朝士池魚瀺灂本思自放於江湖社櫟支離久已難施於斤斧繇治生之素拙因從宦以忘歸頃自吳中久畱劍外顧彼衣冠之所萃頗以文字而相從方深去國之悲敢有擇交之意流偶殊於涇渭風自隔於馬牛睚眥見憎本出一朝之忿排擠盡力幾如九世之讎藐是羈孤孰爲別白縱免投荒之大罰亦宜置散以終身且定逺未歸惟望玉闗之生入輕車已老猶防北平之盛秋豈有朝爲閭閻廢斥之人暮竊畿輔承宣之寄玆蓋某官學窮窔奧勲塞堪輿南山巖巖冠公師之重任赤舄幾幾同宗社之閎休念人材之實難悼士气之不振埏陶至廣收拾無遺方與物以皆春憫向隅之獨泣燮和輿論闊略彜章起安國於徒中較恩未大還管寜於海外爲力尙輕而某少非列於通才晚徒專於朴學棄雞肋而猶惜𨿽仰戴於深仁續鳬脛則自悲恐難逃於薄命

除校書謝丞相啟【眞徳秀】

上翰林主人之對謬貢芻言陪瀛洲學士之班遽陳華選拜恩寵甚拊已然切以聖朝重英俊之儲冊府萃圖書之富匪特養以資望蓋將充乃見聞使旁捜博覽優遊文史之淸庶潛省黙觀磨礱器質之美觀作人之有道殆與天之同功故菁莪旣盛於一時而丰芑尙遺於數世大者光明魁壘足以翼邦家小者靖重端方可以善風俗深嗟流獘寖異前觀育才之意視以具文庇職其間指爲借徑至有身居儒館心別騖於髙華名在書林手弗親於讎校鄙習相仍而莫悟淸途沿是以反輕力回此風政在今日不有魁奇之彥孰堪采擇之公如某者防頑不靈孤苦自奮蚤服師資之訓粗知學問之方連歳科名似未忘於進取平生志願端不在於輕肥偶玷班行坐糜廩祿瞽宗殷學無補斯文博士秦官何裨末議𨿽本爲貧而漫仕未嘗枉道以求伸胡然誤恩陟是淸貫念昔脫身於塲屋益思鋭意於簡編然家無鄴侯揷架之藏徒日發董子下帷之憤今將徜徉東觀淩厲西昆閱河圖寶訓人間希有之珍窺金匱石室歷代不傳之祕刋訂譌謬含咀英華庶幾因文字以窺聖賢之用心夫豈假梯媒以爲富貴之張本昔楊雄之居天祿蓋二三世而不徙官而韋述之在集賢亦四十年而後卒業故能發揮大典焜燿方來此前修之所已行而小子之所願學迄成微志有賴洪私幸遇某官直道不回孤忠自許觝排羣枉已去虞朝之四凶汲引眾髦當思孟氏之三樂至於不佞亦在兼收且令身逺於塵埃得以神交於篇牘期待過矣銘感何如某敢不淬磨新功尋繹舊業丹鉛事防勘可勿殫是正之勞金石無燐緇尙克守初終之節

回孫榜眼啟【眞徳秀】

壁水蜚英夙髙士望玉階上對果亞掄魁新六館之榮觀壯七閩之盛事恭惟某官淸標絕俗勁气橫秋學探精微期欲造聖人之奧身居窮約常懷憂天下之心飭躬允蹈於規繩抗志弗渝於金石比承淸問獨罄丹衷鋪陳主徳隆替之由力辧國論是非之正𨿽明白峭直不爲媚俗之言而溫厚深醇自得告君之體眾共稱其卓偉公特出於緒餘夫旣都儒者之至榮要必慕古人之盛節昔仁皇帝旁捜於多士若韓魏公擢在於一人顧科第之相同不知其幾而勲名之有爛獨到於今願恢他日之逺圖罔俾前修之專美某濫陪較藝欽誦奏篇以直言取人蓋當寧畱心之方切得名士報國在有司何力之足云猥先枉駕之臨申賁長牋之貺念友直友諒旣素辱於心期不以頌以規其敢忘於古誼江東賑濟無罪可待謝丞相啟【眞徳秀】

巧語上聞方抗章而自列隆恩下逮況赦過以不誅捧詔淩兢拊躬感惕某本慚通敏徒抱闊疎入侍軒墀每見玉色憂民之切出乘使簿復觀璽書卹下之頻誓竭駑材秪承徳意屬江左並罹於旱暵而桐川尢慘於雕殘防賑贍之特優懼奉行之弗稱夙宵一念民饑奚啻於已饑經畫百爲王事殆同於家事所冀推仁恩而均被靡遑顧文法以自營頃當原隰驅馳之時備睹田野焦熬之實欲糴則人苦靑蚨之寡欲濟則官無紅粟之儲抑立視其死與旣有負求芻之托苟利專之可也又難逃矯制之刑與其失職以偸安寜若殞身而任責勉效便宜之舉亟防問可之音顧小臣敢越於拘攣見盛世素行於寛大是乃彰朝廷之美何至幹堂陛之嚴以王命而賙民囏本其所職貪天功而爲己力焉有此心豈虞止棘之讒乃出剖符之守情狀深藏而叵測有愧先知語言妄發以不倫本無足辯荷天日照臨之赫免風波淪陷之危玆蓋伏遇某官以至公而秉化鈞以深仁而培邦本謂羣臣之善亦王之善齊人嘗有格言而眾職之功乃相之功柳子誠爲確論凡悉力以裨荒政乃盡忠以報公朝肯令譛愬之得行馴致是非之易位特加全防俾逭譴訶某敢不仰佩洪私益堅素守徳秀爲江東轉運副使旱蝗廣徳太平爲甚徳秀與畱守憲司分所部大講荒政而自領廣徳太平親至廣徳與太守魏峴以便宜發廩使教授林庠賑給先是都司胡槻薛極誚徳秀迂儒至是政譽日聞因倡言旱傷本輕監司賑贍太過使峴劾庠以撼徳秀徳秀上章自明朝廷悟與峴祠授庠幹官

賀鄭丞相啟【魏了翁】

出命九重登庸二府崇甘盤之舊學著調鼎之新功方玆地節新政之年赫然天章責治之意丕平所感端命維休竊觀易道之微無如時義之大玩理於防通之分沈幾於變化之神方處時之未然寧藏器以有待故幹在下則潛龍勿用屯其膏則乘馬班如或需於沙或需於泥或賁其須或賁其趾或且安於坎坎或退守於謙謙脫事防之方來豈幾微之可失故坤之三以時而發復之四惟道是從解旣得中著有往夙吉之戒益𨿽居下實利用大作之時井而汔至有羸瓶之凶豫而勿疑爲盍簮之得嘗原天地之運化以驗古今之屈伸何示人之昭昭而聽我之藐藐蓋狃於前失者闇大體而安於小成者乏逺圖敢因師友之舊聞仰贊朝廷之先務竊惟仁哲親政之始實踵章宣稱制之餘皆靜觀者十年而奮發於一日然而或以更張爲一代之興辟或以踵誤生百年之厲階乃知聽斷之初實系安危之判矧一二日萬幾之遝至乃四十年大柄之倒持士習於放利皇卹其他俗忲於積威不知有上典章浸泯廉恥蔑聞不及今解弦而速更將自後噬臍而無及擬效涓塵之報敢修固陋之辭且三省有造令出令之殊自王蔡擅朝以後重在都司而三省之屬不能制其可否二府有同班合班之異自秦韓專國以來惡人異已而二府之事未嘗更相是非尙書特奉命之司胡爲有先勾之筆都堂爲聚議之所何者開略入之端臺諫耳目之官但見書名於紙尾給舎喉舌之寄未聞駁正於詞頭於是有韓盧俱斃之嘲有時被五伯之謗又其甚者請終言之翰苑受命於禁中掖垣代言於閤下今或先數旬而呈槁斷無楊大年因三壤而求歸或後累月而艸詞亦非劉原父以九制而被遇凡曰論思之彥例防獻納之譏目善類爲好名指直言爲歸過於是禁廷宣召經幄畱身二史直前百官輪對帥守監司之陛奏臣民庶士之匭封例曰具文習成結舌火旣燃而彊寢疾已劇而忌醫彼躬處休莫肯念亂河北列二十四郡獨無忠臣雲南喪數十萬師反以捷告奚暇爲事君安社稷之慮大抵皆全軀保妻子之臣幸積曀之劃劙值大明之臨照剝之無咎一陽久處於五陰之間剛長乃窮一陰宜決於五陽之末於皇盛舉久屬通儒恭惟某官精誠足以慮微訏謨足以經逺有嘉謀而告於內尙周臣良顯之風持眾美以效之君得唐相彌縫之用𨿽光塵之外合而冰蘗之獨持自建學於中興旣閱年之九十豈無大科異等由此而致通顯亦有文人才士隨世以就功名然而章章乎正大之名卓卓乎廉隅之行揆之親見夐若前聞是膺一徳之求絕出羣臣之右當軸處中曾幾何日拔姦扶善已若而人子儀徹樂黎幹滅騶莫匪精忠之觀感承宗削地韓討賊咸欽處分之得宜某尙陳狂瞽之言仰贊盛明之政公卿幸得遭遇不勝王陽長防之憂經制有所持循切陳賈傅太息之請以是知我罪我惟公進之退之

了翁字華父卭州蒲江人理宗立了翁以議濟王事忤史彌逺黜外彌逺死鄭淸之代相始召用正人眞魏等然終不盡其用此啟卽上淸之作也按宋事至此已不可爲了翁猶上章論十獘大防與此啟同此實賢者心事也當時惟崔與之終身不出

賀範左相啟【劉克莊】

斷自宸衷付之魁柄惟辟作威作福方親攬於大權有臣同徳同心爰超居於端揆識者相慶翕然同詞於惟華宗厥有名宰忠宣當元祐之世不主一偏覺民在建炎之初有功再造惜也經綸之日淺甚哉遇合之際難孰如我公自結明主十載雷聲之淵黙一朝地辟而天開國其庶幾政將焉往恭惟某官稟元化之精粹蹈聖人之中庸貴處廟堂臞如山澤其秉心誠實故君子咸附其蓄徳深厚故小人不疑屬者諸公欲手版下新亭之拜時惟元老獨舉扇障武昌之塵然後太阿之柄還然後九鼎之勢重十全無遺慮矣一變猶反手然斯謀斯猷惟君陳之告我朕夢朕卜以汝說而賚予必能容折檻之人必不罪舉播之士必開密网必革副封必斥絕羊張湯必追還陽城陸贄魯安得削隠然儒無敵之功吳未可圖良以彼有人之故綿基圖於箕翼紀勛績於旂常某流落十年侵尋六袠福建子是惡旣不可以逃鄕江西社盛行又無從而入派分爲農而沒世忽逢知己之秉鈞敢云茅拔而彚徵不覺籟鳴而機動希文得政豈無守道之獻詩司馬當朝不待器之之通問

賀魏右史啟【危稹】

恩渙席前班髙柱下祕書不是監昔有是言右史用名流實聯法從除音誕布歡頌沸騰某官北斗天樞西川石筍等五誥三盤而上文可同規自八索九丘以來書皆有用不隨時而俱靡自與道以偕行幾年嗟蜀道之難一旦覺長安之近龍墀入覲蔚爲華國之儒雞舌含香快吐濟時之略惟斯文之未墜知上眷之益隆禮樂司存冠九卿之妙選蓬萊身到總三館之淸流才與地以雙淸命自天而三錫屈司記注以闡才猷振乃嘉聲厥有故實論事闓切逺追唐相之遺風致主厲精佇見漢臣之治行某自慙末學無補明時每聞閎譏之軒昻但覺懦衷之警策適觀峻擢益倍歡悰玉立雙螭已喜端人之得路符分半虎更祈厚徳之包藏

稹字逢吉撫州臨川人嘗知漳州爲義冢葬無主旅櫬二千三百有奇又嘗以通書徐僑罷宮僑紫陽門人也

賀史丞相除太傅啟【李劉】

師臣巽命帝傅升班七十從心公亦何心於極品二千同徳獨髙崇徳之紹勲葉朱衣介幘之祥增黃耳玉鉉之重竊以傅者傅之徳義不惟其官惟其人臣哉臣作股肱罕有是父有是子若西京厚王陵之寵及東都旌卓茂之年𨿽加衡紞以鞶纓俱匪箕裘之鼎鼐於皇孝廟舊學越倫當淳熙丙午之壽上皇以正月戊子而進亞父今專槐之正位有喬木之世臣父子一家兩兩齊三臺之色君臣千載重重聚四紀之間賁然綠綈之新復此靑氊之舊恭惟某官淸和而任直大以方禹以功臯以謨遹全絕徳絳之果霍之勇難擬修能無敵知儒者之眞可久見賢人之徳一柱障黃河之決兩手洗白日之光三登二十七年萬機幾於百變內除狗防旋安鴻雁之居外殄狼防顯築鯨鯢之觀風震雨淩而棟梁自若火炎水潤而鼎實各調蓋享天心非要人爵陶侃之指紋貫徹猶三遜以滋髙丁固之松夢畱連甘十年之不調上念慈闈之訓日思元老之功無官酬公維師尙父猶堅謙抑力反渙揚姑隆絕席之班式舉戴輿之典虹明帶玉龜顧印金備衮冕之上儀增衣冠之盛事攺容而禮論道以經平淮用八千兵更酬謝傅蒼生之志辭齊封三萬戶防尋畱侯黃石之盟某久累播鈞遐瞻巖石聳聽上公之一命阻陪潭府之羣才斐然成章是以有慶乘雪邊之節傳無因拜壽杖之尊窺【缺】上之階符願長輔化樞之運

史彌逺字同叔浩之子紹定五年拜太傅初彌逺誅韓侂冑相寜宗十有七年寜宗崩廢濟王立理宗又獨相九年擅權用事專任僉壬理宗徳其立已𨿽臺諫言其姦惡弗卹也濟王不得其死識者羣起而論之彌逺用李知孝梁成大等爲鷹犬一時君子貶斥殆盡其拜太傅去死無幾而此啟猶極其諂諛如此賀史丞相除少師啟【李劉】

巽避公槐升魁師棘萬世策定盍徑躋萬石之班三臺色齊乃退位三孤之長寸心如此千載無之恭惟某官厚大而裕和端凝而洪毅周拜乎前魯拜乎後邁韋平父子之榮陟格於帝尹格於天續堯舜君民之業自開禧之末一麾九日相嘉定之治十有七年於我如浮雲心本遊於澹泊用汝作霖雨身爰佩於安危旣難挽鼎湖之龍乃力洗咸池之日周勃之誅呂迎代尙觀望於軍情霍光之擁昭立宣幾動揺於庭議未有獨運於掌上不煩執事之顏行爲天下得人與生民立極導憑幾之命而晏然仍幾輔垂簾之政而遄己徹簾三邊絕赤白之囊萬國布黃朱之乘風雷屏息日月重光宜神聖建道徳之師見輔弼爲社稷之寶比播維垣之命允孚巖石之瞻乃執防謙力回成渙弗敢基命定命正倚弼諧若曰父師少師何拘等級姑冠班於洪化卽顓面以經邦坤載物而承天蓋得下裳之吉鼎以木而巽火實存上鉉之虛九重尊李泌以先生四海戴子儀爲尙父黃河如帶山如礪豈惟難拒於公珪靑櫺有洞石有牕恐合紹開於王社某夙勤壞冶自抵簡書泥塗久隔於朝紳夢寐尙隨於賀臆輒憑魚繭之素恭布燕雀之私亮天地而弼一人諒益基無窮之聞理陰陽而遂萬物尙祈澤不獲之夫

賀洪郎中除察院啟【李劉】

親擢郎潛進司臺察十年去國安泉石之膏肓一札起家任朝廷之耳目公無欣戚邦有榮懷恭惟某官行守宮庭道探壼奧養以剛大獨扛百斛之龍文出其緒餘連中八科之麟角惟其守專而退勇是以任重而進難社下之肉旣均尋拜防軍之曲逆治中之足未展願令乘障於陰平儀粉省以歸班對皂囊而論事回天有力方將批徑尺之鱗偃月生疑已不容立仗之馬曾令考功一出息之頃遂見拾遺九鉆火之明星旣坼於中臺席遂前於半夜甫登表著徑拜裏行獬豸觸邪難置豺狼而不問鷹隼始擊尢闗龍象之共觀聳聞破頭已定落膽刋九山滌九川陂九澤通地气以上騰辟四門明四目達四聰發天光而下濟此眞禦史矣豈憂匈奴哉鑄金鼎以圖姧不難調鼎察玉衡而齊正然後保衡某一寒曹冰六暑戌雪將返閭閻而防日喜聞臺閣之生風雕鶚之在秋天倘或寛於西擊烏鵲之繞夜月願姑聽其南飛

上趙茶馬啟【李劉】

訪火井於臨卭偶逃水厄望星槎於仙漢行拜月【缺】慰江湖渴夢之深瞻原濕華鑣之沃伏念某地寒而根淺年邁而骨髙斟酌胸中固欠可人之風味局促轅下粗知範我之馳驅與其包裹供權幸之鉆不若蹭蹬任風塵之老況乏揮毫之百斛固應病顙之十年懶問蓬萊羣仙之司遂叱卭徠九折之馭其甘如薺豈必眾嘗言刈其蔞願爲君禦恭惟某官雲龍气局天驥風標架屋桃源三椀澆五千之捲乘軺僰道一雄將十萬之雌卻笑前丁後蔡之籠加安得超範軒欒之繳繞加臭味而厚賓客漫令策兔褐之功畫骨相而遺毛皮諒必察驪黃之外如某者不持圭璧未洗袴袍特窘城南晏食之謀遂入冀北暮取之數味已輸於第一價敢望於倍三艸茶無賴空有名敢妄希於前祓塞馬未必不爲福或可備於走趨

通篇用茶馬語作對遂開後人影略假借法門然科塲表不能不用此體姑存此篇以見所自

賀給事鄒帥啟【王邁】

緑底借綸紅牙易閫煩公防太子久焉思羽翼之功借君重淮陽示以歸禁闥之漸湘靈起舞嶽後前驅恭惟某官道傳亞聖大賢之心文續先秦古書之脈虎榜首登鳯池身到固地位之宜然鼇頭寵重鶴髮恩深尢人生之鮮儷付科名於餘事守節誼之大閒方防穴權門趨者成市而螭坳眞筆屹然如山及調更化之弦時方多事獨衛出疆之璧義不辭難入還班行進掌封駁誰不批勑鮮有如何郯之力爭因此結知故每見殷浩而輒喜居中未久丐外卽行國事日新比貞觀初年而何若君子一去覺貞元朝士之無多心戀闕以常丹髮憂邊而漸白惟有甘棠之蔽芾逺到海頭最宜叢桂之婆娑久畱春腳驩聲無地可著最課爲天簡知太史夜占喜長沙之星見行人朝發趨衡嶽之雲開寶閣陞大學士之班輕車奉太夫人之養眾皆爭先而稱賀僕知大用之有階蓋當夷夏消長之交未決和戰依違之策春秋復讎之義大乃素學之欲行英俊在朝則本彊正善類之所屬有以中書何無冦公爲問者當以吾國卽相司馬而答之初立本奇更好黃花之晚節倘來不計直垂汗竹之芳名伏念某讀書不多合世更寡比奉槐楓之對空意盡言不知艸茅之疎轉喉觸諱甘輸三籌而不悔僅忝一命以進身冬已及於期夏方趨於蓮幕始仕曰筮或曰卽初而覘終事長必忠安敢以順而爲正竦聞元帥來鎭此方幸以鄰壤之諸生得爲油幢之末吏𨿽素於左右本無介紹然見之方冊不昧半生況進士題名旣接鳯雛之武而小人有母敢希燕喜之榮倘推老吾老幼吾幼之心當無中不中才不才之間曲憐臭味俾托帡幪待我不以眾人倘少垂於冀盻因主可以信客竊自激於懦衷

邁字貫之興化仙遊人理宗時輪對言君不可欺天臣不可欺君厚權臣而薄同气爲欺天之著帝爲攺容言者以他事劾去攺通判漳州此啟是時作也賀林直院啟【王邁】

楓陛疏榮槐防進直絲綸獨掌更無他學士之除簪紱一新咸賀老先生之遇繼有是詔居然卽眞切以詞命之出於禁林輕重實闗於國體矧當多事屢驚夜響之鈴縧豈比平時臥看日移於磚影慰撫河北則大手筆可無於徳裕調發闗西則凡號令宜付之遜能起詔艸若湧泉惟陸相始當於機務發徳音如時雨必韋公乃福於生人求如在昔之前修庶可當上之遴選舉世所望非公其誰恭惟某官學力與天相融聲名無地可著筆有活法珠走於盤而不出於盤派接古文冰生於水而尢寒於水凡名山大川之偉觀與浮屠老子之靚居皆藻飾以雄詞盡膾炙於眾口帝謂琳瑯散落至煩雷電之取將孰如琬琰編摩要與日星而爭耀乃攽天防寵畀冰銜吏部二百年之文已歸中禁瀛洲十八士之選皆避一頭比者演西鄙之恩言下中原之防布脫略駢儷表裏詩書孤鳯凰倐爾一鳴頓驚眾聽飛龍馬爲之增气矧在班行佇看正閣老之名旋卽陪臺司之位某李蹊晚出蓮幕逺遊自聞渙號之攽實倍等倫之喜乘槎無便遙瞻仙嶺之浮鼇賀廈有心願附玉堂之喜鵲

回史督相啟【方嶽】

邊城分梱曾微赤羽之勞書殿通班忽峻紫宸之寵無因至此何徳以堪豈有方辭大常伯之除而廼驟躋眞學士之冠已控陳於免牘滋愧負於賀言伏念某本乏修能誤膺重寄敵敢窺邊而淩中夏端繇防塞之非人嫠不防緯而憂宗周竊憤臨淮之多壘使當扆莫安於丙枕趣兵符亟下於庚牌如有老熊當道之威安得佛貍窺江之事興言及是厥咎安歸顧𨿽肆戮其鯨鯢抑已大驚於鴻雁慨煙火萬里之气象幾不聊生撫山河兩戒之輿圖可爲痛哭思欲自拘於司敗孰云薦被於贊書躐登麟趾之華愈重狐冰之懼玆遇某官潤澤以霖雨之手包涵於云夢之胸以其介圭入覲於王自任天下之重得諸傅巖爰立作相每嘆人材之難微如腹背之毛亦玷齒牙之論然端殿所以昭異數而大梱所以重中權顧惟何人敢當玆選某抗章之懇得請爲期人欲天必從之諒無勤於再命波及君之餘也覬乃贊於一辭是謂玉成敢忘環報

謝江樞密啟【文天祥】

領祠宮之香火敢望彈冠掌冊苑之丹鉛誤防推轂薦非由於識面事眞可以語人頂踵銜私額手奏記切以觀逺臣以所主孟子以言進退之閒遇大賢而相知韓公以爲遭逢之盛蓋受恩非天下之所少而知已得君子之爲難乃若初無左右之先容獨受門墻之隆遇以古道之相與尢人生之至榮伏念某才不逾人學未聞道𨿽家庭疇昔之教動欲行其本心然山林朴野之資知無補於當世執經而後承恩以來念景行在四海之達尊而科第非終身之能事頗欲自拔於常人之類庶幾無負於上帝之衷頃趨闕下之時適際江幹之警主憂臣辱念我生之不時外阻內訌繄禍至之無日因撫躬而思奮遂投匭而獻言當時破腦而刳心何啻焦頭而爛額有倉卒等死之慮無毫髮近名之心六太息之陳豈曰賈生少年之過三十字之獻幸寛郇模東市之誅逮時事之旣平滋人言之無據小體者戚其失措好事者髙其得名痛癢無知者以文采爲賢操挾不正者以嘩競爲意匪躬之故俱莫諒於初心尙口乃窮嘆難行於直道旣奉詞而竊祿專閉門而讀書未可與俗人言姑盡吾分內事不謂見知於長者遂勤延譽於諸公承明之廬著作之庭未嘗夢想寂寞之濱寛閒之野遽沐寵光非華衮有一字之褒何獘帚增千金之重𨿽深慚於負乘然幸出於鈞陶永堅乃心欲報之徳玆蓋伏遇某官淸朝碩輔昭代眞儒胸中括石渠東觀之藏海內仰天球河圖之瑞睠惟世道深屬我公整頓乾坤共屹江流之柱獻納日月入旋斗極之樞非徒耀不世之功名將有意太平之禮樂凡今小往大來之防多出前推後挽之功遂使疎庸例叨拔擢某敢不力持素節勉企前修稱彥博於都堂幸借郇公之譽薦仲淹於館職敢忘元獻之知

謝閻學士啟【袁桷】

東觀英遊久欽諸老南州俚士獨守陳編念相望之迥然知無因而至爾何期銓鑑俾預薦揚惟淸切之司存實作成於俊乂王言之制曰七史官之長有三風動四方必訓詞之溫雅詔垂萬世在書法之簡嚴維班馬之良不能繼獲麟之筆而燕許之體難以推倚馬之才藝不兩能物無全美筆則筆削則削非曲學之可爲見所見聞所聞恐直情而難致古有斗米而作傳近多千金以致詞好惡成一己之私褒貶失當時之實掩長卷以竊嘆抱遺經而自娛故魏收以輕薄寡才咸稱穢史王通𨿽隠淪不仕獨著元經方今偉績無前太平有象大禮略封禪之記純誠汰郊丘之儀聲教萬邦文質二代追皇猷創業之永傳丕基嗣服之初必屬鴻文以揚駿徳彰施作繪極妙巧於羣工雜比成音合天和於眾耳拔犀之選非易聚毛之長亦難如桷者學不逮人志徒師古獻漢家三雍之頌庶或可能續周書王防之篇良非所任揆小材之雕鏤幸大冶之作成忘其顓防倍以踴躍玆蓋伏遇某官儒林冠冕文藪準繩桃李不言以成眾芳之春松栢後雕而貫四時之气官僚愼簡載籍肇新爭名於朝難後來之居上修身以道匪平進以依流深虞同升之譏上辱大賢之舉幸相知於气味迄無假於聲容桷敢不益勵討論上酬奬拔求識李邕之面當已有期效彈貢禹之冠不幾於贅因風輸感執筆寫情歳律云更神休所屆庸致茵憑之禱密調鼎鼐之和袁桷字伯長慶元人爲麗澤書院山長大徳初閻復等薦爲翰林國史院檢閱官

四六法海卷六

欽定四庫全書

四六法海卷七

明王志堅編與吳質書【魏文帝】

季重無恙途路𨿽局官守有限願言之懷良不可任足下所治僻左書問致簡益用增勞每念昔日南皮之遊誠不可忘旣妙思六經逍遙百氏彈棊間設終以博奕髙談娛心哀箏順耳馳騁北塲旅食南館浮甘於淸泉沈朱李於寒水白日旣匿繼以朗月同乘並載以遊後園輿輪徐動參從無聲淸風夜起悲笳微吟樂往哀來淒然傷懷余顧而言斯樂難常足下之徒咸以爲然今果分別各在一方元瑜長逝化爲異物每一念至何時可言方今防賔紀時景風扇物天气和暖眾果具繁時駕而遊北遵河曲從者鳴笳以啟路文學托乘於後車節同時異物是人非我勞如何今遣騎到鄴故使枉道相過行矣自愛

質字季重以才學博通爲五官將及諸侯所禮愛質亦善處其兄弟之間若樓君卿之遊五侯也時質爲元城令太子南在孟津小城與質書

鐘伯敬云文帝書往往於沒要處口角低回具有情理又云參從無聲四字想見文士放遊之妙無富貴气

報龎惠恭書【應瑒】

夫蕭艾之歌發於信宿子衿之思起於嗣音況實三載能不有懷𨿽萱艸樹背臯蘇在側悒憤不逞秪以增毒朝隱之官賔不往來喬木之下曠無休息抱勞而巳足下剖符南面振威千里行人子羽朝夕相斷曾不枉咫尺之路問蓬室之舊過意賜書辭不半紙慰藉輕於繒縞譏望重於丘山是角弓之詩所以爲刺也值鷺羽於苑丘騁駿足於株林發明月之輝光照妖人之窈窕斯亦所以耳目之觀聽亡聲命於知友者也

瑒字徳璉與王粲等號建安七子初爲魏武掾屬終五官將文學弟璩亦以文章顯而不在七人之列與滿公琰書【應璩】

璩白昨者不遺猥見照臨𨿽昔侯生納顧於夷門毛公受眷於逆旅無以過也外嘉郎君謙下之徳內幸頑才見誠知己歡欣踴躍情有無量是以奔騁禦僕宣命周求陽晝諭於詹何揚倩說於範武故使鮮魚出自潛淵芳防發自幽巷繁爼綺錯羽爵飛騰牙曠髙徽義渠哀激當此之時仲孺不辭同產之服孟公不顧尙書之期徒恨宴樂始酣白日傾夕驪駒就駕意不宣展追惟耿介迄於明發適欲遣書會承來命知諸君子復有漳渠之會夫漳渠西有伯陽之館北有曠野之望髙樹翳朝云文禽蔽緑水沙塲夷敞淸風肅穆是京臺之樂也得無流而不反乎適有事務須自經營不獲侍坐良增邑邑

璩字休璉博學好屬丈文明之世歷官散騎常侍齊王卽位遷侍中大將軍長史曹爽秉政爲詩以諷復爲侍中典著作滿炳字公琰爲別部司馬公琰曾過璩明日璩欲遣書謝值公琰使人來召璩璩事不得往故爲報

與廣川長岑文瑜書【應璩】

璩白頃者炎旱日更增甚沙礫銷鑠艸木焦捲處涼臺而有鬱蒸之煩浴寒水而有灼爛之慘宇宙𨿽廣無陰以憇云漢之詩何以過此土龍矯首於寺泥人鶴立於闕裏修之歷旬靜無徵效明勸教之術非致雨之備也知卹下民躬自暴露拜起靈壇勤亦至矣昔夏禹之解陽旰殷湯之禱桑林言未發而水旋流辭未卒而澤滂沛今者云重積而復散雨垂落而復收得無賢聖殊品優劣異姿割髮宜及膚翦爪宜侵肌乎周徵殷而年丰衞伐邢而致雨善否之應甚於影響未可以爲不然也想雅思所未及謹書起予應璩白

廣川縣旱祈雨不得璩作書戲之

與侍郎曹長思書【應璩】

璩白足下去後甚相思想叔田有無人之歌闉闍有匪存之思風人之作豈虛也哉王肅以宿徳顯授何曾以後進見拔皆鷹揚虎視有萬里之望薄援助者不能追參於髙妙復斂翼於故枝塊然獨處有離羣之志汲黯樂在郎署何武恥爲宰相千載揆之知其有由也徳非陳平門無結駟之迹學非揚雄堂無好事之客才劣仲舒無下帷之思家貧孟公無置酒之樂悲風起於閨闥紅塵蔽於幾榻幸有袁生時步玉趾樵蘇不防淸談而已有似周黨之過閔子夫皮朽者毛落川涸者魚逝春生者繁華秋榮者零悴自然之嘆豈有恨哉聊與大弟陳其苦懷耳想還在近故不益言璩白

答從兄安成王書【陸景】

奉告淸言溢目眷逮周委炎光巳盛願此勝宜仰承發止巳次新林引邁務殷無妨怡賞三湘奧區九嶷形勝浮洲動浪聞眠鷗之舊說安流洞浦憶采石之遺風昔景伯出蕃髙風振古叔英之部淸約見稱兄政譽平宣威和兼濟加以夏石奇云秋江迥月翰飛紙落理丰辭賦賞末興余時希逮憶暌離方遠川途修曠炎涼方攺願加珍朂緑宇可傳白雲終間心傷淚灑投筆無宣景字士仁抗之次子抗卒與兄晏弟機云分領抗兵拜偏將軍中夏督澡身好學著書數十篇後爲王濬軍所殺安成王不可考

與諸葛恪書【薛綜】

山越恃阻不賔歷世緩則首鼠急則狼顧皇帝赫然命將西徵神防內授武師外震兵不染鍔甲不沾汗元惡旣梟種黨歸義蕩滌山藪獻戎十萬野無遺冦邑防殘姦旣埽凶慝又充軍用藜蓧稂莠化爲善艸魑魅魍魎更成虎士𨿽實國家威靈之所加亦信元帥臨履之所致也𨿽詩美執訊易嘉折首周之方召漢之衞霍豈足以談功軼古人勲超前世主上歡然遙用嘆息感四牡之遺典思飲至之舊章故遣中臺近官迎置犒賜以旌茂功以慰劬勞

恪領丹陽太守招撫山賊期歲盡降其人恪自領萬人余分給諸將孫權嘉其功遣尙書僕射薛綜勞軍綜先移恪書云云綜字敬文仕吳爲太子少傅答伏義書【阮籍】

承音覽防有心翰迹夫九蒼之髙迅羽不能尋其巓四溟之深幽鱗不能測其底矧無毛分所能論哉且云無定體應龍不常儀或朝濟夕捲翕忽代興或泥潛天飛晨降宵升舒體則八維不足以暢迹促節則無間足以從容是又瞽夫所不能瞻璅虫所不能解也然則修淵邈者非近力所能究矣靈變神化者非局器所能察矣何吾子之區區而吾眞之務求乎人力勢不能齊好尙舛異鸞鳳淩雲漢以舞翼鳩鵷悅蓬林以翺翔螭浮八濵以濯鱗鼈娛行潦而羣逝斯用情谷從其好以取樂焉據此非彼胡可齊乎夫人之立節也將舒网以籠世豈樽樽以入罔方開模以範俗何暇毀質以適檢若良運未協神機無準則騰精抗志邈世髙超蕩晴舉於區之表攄妙節於九垓之外而翺翔之乘景躍踸踔陵忽慌從容與道化同逌逍遙與日月並流交名虛以齊變及英祗以等化上乎無上下乎無下居乎無室出乎無門齊萬物之去畱隨六气之虛盈總网於太極撫天一於寥廓飄埃不能揚其波飛塵不能垢其潔徒寄形軀於斯域何精神之可察𨿽業無不聞略無不稱而明有所逮未可怪也觀吾子之趨欲衒傾城之金求百錢之售制造天之禮儗膚寸之檢勞玉躬以役物守臊穢以自畢沈牛迹之浥薄慍河漢之無根其陋可愧其事可悲亮規略之懸逾信大道之幽且局步於常衢無爲思逺以自愁比連疹憒力諭不多阮籍白嗣宗嘗著大人先生傳略云世之所謂君子惟法是修惟禮是克手執圭璧足履繩墨行欲爲目前檢立欲爲無窮則少稱鄕黨長聞鄰國上欲圖三公下不失九州牧獨不見羣虱之處褌中逃乎深縫匿乎壞絮自以爲吉兆也行不敢離縫際動不敢出褌襠是以爲得繩墨也然炎丘火流焦邑滅都羣虱處乎褌中而不能出也君子之處域中何異夫虱之處褌中乎此書不出此意

與嵇茂齊書【呂安】

昔李叟入秦及關而嘆梁生適越登嶽長謡夫以嘉遁之舉猶懷戀恨況乎不得巳者哉惟別之後離羣獨遊背榮宴辭倫好經迥路渉沙漠鳴雞戒旦則飄爾晨徵日薄西山則馬首靡托尋歷曲直則沈思紆結乘髙逺眺則山川悠隔或乃廻飈狂厲白日寢光﨑嶇交錯陵隰相望徘徊九臯之內慷慨重阜之巓進無所依退無所據渉澤求蹊披榛覓路嘯詠溝渠良不可度斯亦行路之艱難然非吾心所懼也至若蘭傾頓桂林移植根萌末樹牙淺急常恐風波潛駭危機宻發斯所以怵惕於長衢按轡而嘆息者也又北土之性難以托根投人夜光鮮不按劍今將植橘柚於朔蔕華藕於修陵表龍章於裸壤奏韶武於聾俗固難以取貴矣夫物不我貴則莫之與莫之與則傷之者至矣飄颻逺遊之士托身無人之鄕總轡遐路則有前言之艱懸鞍陋宇則有後慮之戒朝霞啟暉則身披於遄徵太陽戢曜則情劬於夕惕肆目平隰則遼廓而無覩極聽修原則淹寂而無聞吁其悲矣心傷悴矣然後乃知步驟之士不足爲貴也若乃顧影中原憤气云踴哀物悼世激情風烈龍睇大野虎嘯六合猛气紛紜雄心四據思躡雲梯橫奮八極披艱掃穢蕩海夷嶽蹴昆侖使西倒蹋泰山令東覆平滌九區恢廓宇宙斯亦吾人之鄙願也時不我與垂翼遠逝鋒距靡加翅翮摧屈自非知命誰能不憤悒者哉吾子植根芳苑擢秀淸流布葉華崖飛藻云肆俯據潛龍之淵仰防遊鳳之林榮曜昡其前艷色餌其後良儔交其左聲名馳其右翺翔倫黨之間弄姿帷房之裏從容顧盻綽有餘裕俯仰吟嘯自以爲得志矣豈能與吾同大丈夫之憂樂者哉去矣嵇生永離隔矣防防飄寄臨沙漠矣悠悠三千路難渉矣攜手之期邈無日矣思心彌結誰云釋矣無金玉爾音而有遐心身𨿽胡越意在斷金各敬爾儀惇履璞沈繁華流蕩君子弗欽臨書悢然知復何云

呂安字仲悌嵇蕃字茂齊時太祖逐安於遠郡在路作書與嵇康紹以安父與康同誅懼時所疾故移此書於趙景眞考其始末是安所作故以安爲定答車茂安書【陸云】

云白前書未報重得來況知賢甥石季甫當屈鄮令尊堂憂灼賢姊涕泣上下愁勞舉家慘慼何可爾耶輙爲足下具說鄮縣土地之快非徒浮言華艶而巳皆有實徵也縣去郡治不出三日直東而出水陸並通西有大湖廣縱千頃北有名山南有林澤東臨巨海往往無涯汜船長驅一舉千里北接靑徐東洞交廣海物惟錯不可稱名遏長川以爲陂燔茂艸以爲田火耕水種不煩人力決泄任意髙下在心舉鈒成云下鈒成雨旣浸旣潤隨時代序也官無逋滯之谷民無饑乏之慮衣食常充倉庫恆實榮辱旣明禮節甚備爲君甚簡爲民亦易季冬之月牧旣畢嚴霜隕而蒹葭萎林鳥祭而罻羅設因民所欲順時遊獵結罝繞堽宻罔彌山放鷹走犬弓弩亂髮鳥不得飛獸不得逸眞光赫之觀盤戲之至樂也若乃斷遏海浦隔截曲隈隨潮進退采蜯捕魚鱣鮪赤尾防齒比目不可紀名鱠鰡鰒炙防鯸烝石首臛絮眞東海之俊味肴膳之至妙也及其蜯蛤之屬目所希見耳所不聞品類數百難可盡言也昔秦始皇至尊至貴前臨終南退燕阿房離宮別館隨意所居沈綸涇渭飲馬昆明四方奇麗天下珍玩無所不有猶以不如吳會也鄕東觀滄海遂禦六軍南巡狩登稽嶽刻文石身在鄮縣三十餘日夫以帝王之尊不憚爾行季甫年少受命牧民武城之歌足以興化桑弧蓬矢丈夫之志經營四方古人所嘆何足憂乎且彼吏民恭謹篤愼敬愛官長鞭朴不施聲敎風靡漢吳以來臨此縣者無不遷變尊夫人賢姊上下當爲喜慶歌舞相送勿爲慮也足下急啟諭寛慰眞說此意吾不虛言也停及不一一陸云白

困學紀聞云車永茂安外甥石季甫見使爲鄮令茂安與士龍書云昨全伯始有一將來具說此縣旣有短狐之疾又有沙害人聞此消息倍益憂慮足下可具示土地之宜企望來報云答書云云茂安又答云卽日得報輙於母前伏讀三周舉家大小豁然忘愁足下此書足爲典誥𨿽山海經異物志二京南都殆不復過也愚謂士龍之書筆勢縱放可以補四明郡乘之遺故詳著之

與桓祕書【習鑿齒】

吾以去五月三日來達襄陽觸目悲感略無歡情痛惻之事故非書言之所能具也每定省家舅從北門入西望隆中想臥龍之吟東眺白沙思鳳雛之聲北臨樊墟存鄧老之髙南眷城邑懷羊公之風縱目檀溪念崔徐之友肆睇魚梁追二徳之逺未嘗不徘回移日惆悵極多撫乘躊躇慨爾而泣曰若乃魏武之所置酒孫堅之所隕斃裴杜之故居繁王之舊宅遺事猶存星列滿目瑣瑣常流碌碌凡士焉足以感其方寸哉夫芬芳起於椒蘭淸響生乎琳瑯命世而作佐者必垂可大之餘風髙尙而邁徳者必有明勝之遺事若向八君子者千載猶使義想其爲人況相去之不逺乎彼一時也此一時也焉知今日之才不如疇辰百年之後吾與足下不並爲景行乎

鑿齒字彥威襄陽人桓袐字穆子溫之弟初鑿齒與其舅羅崇羅友俱爲州從事及遷別駕以坐越舅右屢經陳請溫後激怒旣盛乃超防二舅相繼爲襄陽都督出鑿齒爲滎陽太守溫弟祕有才气素與相親善鑿齒罷郡歸與祕書其風期俊邁如此

與王僧防書【檀珪】

五常之始文武爲先文則經緯天地武則撥亂定國僕一門𨿽謝文通乃忝武達羣從姑叔三媾帝室祖兄二世糜軀奉國而致子侄餓死艸壤去冬今春頻荷二勑旣無中人屢見蹉奪經涉五朔逾歷四晦書牘十二接覲六七遂不荷潤反更曝鰓九流繩平自不宜獨苦一物蟬腹腸爲日已久饑虎能嚇人遽與肉餓麟不噬誰爲落毛去冬乞豫章丞爲馬超所爭今春防勑南昌縣爲史偃所奪二子勲蔭人才有何見勝若以貧富相奪則分受不如𨿽孤微百世國士姻媾位宦亦不後物尙書同堂妹爲江夏王妃檀珪同堂姑爲南譙王妃尙書婦是江夏王女檀珪祖姑嬪長沙景王尙書伯爲江州檀珪祖亦爲江州尙書從兄出身爲後軍參軍檀珪父釋褐亦爲中軍參軍僕於尙書人地本懸至於婚宦不肯殊絕今通塞𨿽異猶參气類尙書何事乃爾見苦泰始之初八表同逆一門二世粉骨衞主殊勲異績巳不能叨常階舊途復見侵抑

檀珪字伯玉道濟之孫也僧防元徽中爲吏部尙書珪訴僧防求祿不得遺書云云僧防乃用爲安成郡丞評曰如此筆亦復文通亦復饑虎

登大雷岸與妹書【鮑照】

吾自發寒雨全行日少加秋潦浩汗山溪猥至渡沂無邊險徑遊曰棧石星飯結荷水宿旅客貧辛波路壯濶始以今日食時僅及大雷塗登千里日逾十晨嚴霜慘節悲風斷肌去親爲客如何如何向因涉頓慿觀川陸遨神淸渚流睇方曛東顧五洲之隔西眺九之分窺地門之絕景望天際之孤雲長圖大念隠心者久矣南則積山萬狀爭气負髙含霞飲景參差代雄淩跨長隴前後相屬帶天有匝橫地無窮東則砥原逺隰亡端靡際寒蓬夕捲古樹云平旋風四起思鳥羣歸靜聽無聞極視不見北則陂池潛演湖脈通連薴蒿攸積菇蘆所繁棲波之鳥水化之虫智吞愚彊捕小號噪驚防紛牣其中西則廻江永指長波天合滔滔何窮漫漫安竭創古迄今舳艫相接思盡波濤悲滿潭壑煙歸八表終爲野塵而是注集長寫不測修靈浩蕩知其何故哉西南望廬山又特驚異基壓江湖峯與辰漢連接上常積雲霞雕錦縟若華夕曜巖澤气通傳明散防赫似絳天左右靑靄表裏紫霄從嶺而上气盡金光半山以下純爲黛色信可以神居帝郊鎭控湘漢者也若潨洞所積溪壑所射鼓怒之所豗擊湧澓之所宕滌則上窮荻浦下至狶洲南薄鷰北極雷澱削長埤短可數百里其中騰波觸天髙浪灌日吞吐百川寫泄萬壑輕煙不流華鼎振涾弱艸朱靡洪漣隴蹙散渙長驚電透箭疾穹溘崩聚坻飛嶺覆回沫冠山奔濤空谷碪石爲之摧碎碕岸爲之落仰視大火俯聽波聲愁脇息心驚慓矣至於繁化殊育詭質怪章則有江鵞海鴨魚鮫水虎之類豚首象鼻芒須鍼尾之族石蟹土蚌燕箕雀蛤之儔折甲曲牙逆鱗返舌之屬掩沙漲被艸渚浴雨排風吹澇弄翮夕景欲沈曉霧將合孤鶴寒嘯遊鴻遠吟樵蘇一嘆舟子再泣誠足悲憂不可說也風吹雷飈夜戒前路下內外望達所屆寒暑難適汝專自愼夙夜戒防勿我爲念恐欲知之聊書所覩臨塗艸蹙辭意不周明逺妹名令暉有文才能詩見鐘嶸詩品明逺嘗答孝武云臣妹才自亞左芬臣才不及太衝耳大雷在舒州望江縣水經注所謂大雷口也晉有大雷戍陳置大雷郡庾亮報溫嶠書無過雷池一步

報羊希書【周朗】

羊生足下豈當適使人進哉何卿才之更茂也宅生結意可復佳耳屬華比采何更工耶視已反覆慰亦無已觀諸紙上方審卿復逢知已動以何術而能每降恩明豈不爲足下欣耶然更憂卿不知死所處耳夫匈奴之不誅有日皇居之亡辱舊矣天下孰不憤心悲腸以忿胡人之患靡衣媮食以望國家之師自智士鉗口雄人蓄气不得議圖邊之事者良淹歲紀今天子以炎軒之徳冢輔以姬呂之賢故赫然發怒將以匈奴釁旗惻然動仁欲使余氓被恵及取士之令朝發宰士暮登英豪調兵之詔夕行主公旦升雄俊延賢人者固非一日況復加此焉夫天下之士砥行磨名欲不辱其志气選奇蓄異將進善於所天非但有建國之謀不及安民之論不與至反以孝潔生議於鄕曲忠烈起謗於君寀身不絓王臣之籙名不厠通人之班顚倒國門湮銷丘裏者自數十年以往豈一人哉若吾身無他伎而出值明君變官望主嵗增恩價竟不能柔心飾帶取重左右校於向士則榮巳多料於今識則笑亦廣而足下方復廣吾以馳志之時求予以安邊之術何足下不知言也若以賢未登則今之登賢如此以才應進則吾之非才若是豈可欲以殞海之鬐望鼓鰓於豎鱗之肆墜風之羽覬振翮於軒毳之間其不能俱陪淥水並負靑天可無待於明見若乃闕奇謀深智之術無悅主狎俗之能亦不可復稍爲卿說但觀以上國再毀之臣望府一逐之吏當復是天下才否此皆足下所親知吾𨿽疲冗亦嘗聽君子之餘論豈敢忘之凡士之置身有三耳一則云戶岫寢欒危桂榮秣芝浮霜剪松沈雪憐肌蓄髓寶气愛魂非但土石侯卿腐鴆粱錦實廼竚意天后睨目羽人次則刳心掃智剖命驅生橫議於雲臺之下切辭於宣室之上衍主徳而批民患進貞白而酖姦猜委玉入而齊聲禮揭金出而烹勍冦使車軌一風甸道共徳令功日濟而巳無迹道日富而君難名致諸侯斂手天子攺觀其末則饜而出望旃而入結冕兩宮之下鼔袖六王之間俛眉脇肩言天下之道徳瞠目扼腕陳縱橫於四海理有泰則止而進調覺迕則反而還閒居違官交造頓罷捐慕遺憂夷毀銷譽呼噏以補其气繕嚼以輔其生凡此三者皆志士仁人之所行非吾之所能也若吾幸病不及死役不至身蓬藜旣滿方杜長者之轍谷稼是諮自絕世豪之顧塵生牀帷苔積階月又檐中山木時華月深池上海艸歲榮日蔓且室閒軒左幸有陳書十篋席隅與右頗得宿酒數壺按弦拭徽讐方校石時復陳局露初奠爵星晚驩然不覺是羲軒後也近春田三頃秋園五畦若此無災山裝可具候振飲之罷俟封勒之畢當敬觀邠酆肅尋伊鄗傍眺燕隴邪履遼衞我周之軫迹弔他賢之憂天當其少渉未休此欲但理實詭固物好交加或徴勢而笑其言或觀謀而害其意夫楊朱以此猶見嗤於梁人況才滅楊子之器物甚魏君之意者哉若如漢宗之言李廣此固許天下之有才又知天下之時非也豈若黨巷閭裏之間忌見貞士之遭遇便謂是臧獲庸人之徒耳士固願呈心於其主露奇於所歸卿相末事也若廣者何用侯爲至廼復有致謁於爲亂之日被訕於害正之徒心奇而無由露事直而變爲枉豈不痛哉豈不痛哉若足下可謂冠負日月籍踐淵海心支身首無不通照今復出入燕河交闗衞整笏振豪巳議於帷筵之上提鞭鳴劍復呵於軍埸之間身超每深恩之所集心動必明主之所亮可不直議正身輔人君之過誤明目張膽謀軍家之得失操志勇之將薦俊止之士此乃足下之所以報也不爾便擐甲修戈徘徊左右衞君王之身當馬首之鏑闗必固之壘交死進之戰使身分而主豫冦滅而兵全此亦報之次也如是則系匈奴於北闕無日矣亡但黙黙窺寵而坐謂子有心敢書薄意

朗字義利爲江夏王義恭太尉參軍朝議遣義恭出鎭彭城爲北討大統朗聞解職希爲府主簿與朗書戲之勸令獻奇進防朗報書援引古義辭意倜儻孝武卽位朗以上書忤防大明中丁母憂每哭必慟其餘頗不依居喪常節帝使有司奏其居喪無禮傳送寧州於道殺之

答竟陵王書【劉虯】

虯四節臥病三時營灌暢余陰於山澤托暮情於魚鳥寧非唐虞重恩周召宏施虯進不研機入無洙泗稷館之辧退不凝心出累非冢間樹下之節遠澤旣灑仁規先著謹收樵牧之嫌敬加軾鼃之義

虯字靈預少抗節好學須得祿便隠宋泰始中仕至晉平王驃騎記室當陽令罷歸永明三年徴爲通直郎不就竟陵王致書虯答云云精信釋氏衣粗布禮佛長齋以江陵西河州去人遠乃居之建武二年冬正晝有白雲徘徊檐戶之間又有香气磬聲其日卒爲庾杲之與劉居士虯書【任昉】

自別荊南迄將二紀杲之牽滯形有推遷物役丈人沒志外身超然獨善𨿽心懸咫尺而事阻山河悠悠白雲依然有道金涼佇運想恆納宜衝明在襟履候無爽體道爲用蹈理則和杲之牽綴疲朽愧心巳多訪徳則山林窅然觀道則風雲自逺歲暮之期指塗衡嶽神虛气懋無待怡和江湖相望安事行李司徒竟陵王茂於神者言象所絕接乎士者遐邇所宗鐘石非禮樂之本纓褐豈朝野之謂想闇投之懷不以形體爲阻一日通籍梁邸親奉話言夢想淸塵爲歲巳積以大人非羔雁所榮故息蒲幣之典勝寄防運諒有風期之遲君王卜居郊郭縈帶川阜顯不絢功晦不標迹從容乎人野之間以窮二者之致且防爲心廣孚眞俗思聞系表共剖眾妙皆式筵山阿虛館川涘實望賁然少酬側遲昔東平樂善旌君夫於東閣今王愛素致吾子於西山豈不盛歟百齡飄驟凝滯自物千載一朝爲仁由已且淩雪戒塗非滅迹之郊鴻鐘在禦豈銷聲之道巳標異人之迹故有同物之勞夫山水無情應之以會愛閒在我觸目蕭條衡嶽何親鐘嶺何薄想思有在不俟繁言杲之字景行淸貧自業食惟有韮葅瀹韭生韭雜菜任昉嘗戲曰誰謂庾郎貧食鮭嘗有二十七種嘗對魏使使問曰百姓那得家家題門帖賣宅答曰朝廷旣欲掃蕩京洛尅復神州所以家家賣宅耳

與陳伯之書邱遲

遲頓首陳將軍足下無恙幸甚幸甚將軍勇冠三軍才爲世出棄燕雀之小志慕鴻鵠以髙翔昔因機變化遭遇明主立功立事開國稱孤朱輪華轂擁旄萬里何其壯也如何一旦爲奔亡之虜聞鳴鏑而股戰對穹廬以屈膝又何劣耶尋君去就之際非有他故直以不能內審諸已外受流言沈迷猖獗以至於此聖朝赦罪責功棄瑕錄用推赤心於天下安反側於萬物此將軍之所知不假僕一二談也朱鮪渉血於友於張繡剚刄於愛子漢主不以爲疑魏君待之若舊況將軍無昔人之罪而勲重於當世夫迷途知反往哲是與不遠而復先典攸髙主上屈法申恩吞舟是漏將軍松柏不翦親戚安居髙臺未傾愛妾尙在悠悠爾心亦何可言今功臣名將雁行有序佩紫懷黃贊帷幄之謀乘軺建節奉疆埸之任並刑馬作誓傳之子孫將軍獨靦顏借命馳驅氈裘之長寧不哀哉夫以慕容超之彊身送東市姚之盛面縛西都故知霜露所均不育異類姬漢舊邦無取雜種北虜僭盜中原多歷年所惡積禍盈理至燋爛況僞嬖昏狡自相夷戮部落攜離酋豪猜貳方當系頸蠻邸懸首槁街而將軍魚遊於沸鼎之中鷰巢於飛幕之上不亦惑乎暮春三月江南艸長雜花生樹羣鶯亂飛見故國之旗皷感生平於疇日撫登陴豈不愴悢所以亷公之思趙將吳子之泣西河人之情也將軍獨無情哉想早勵良規自求多福當今皇帝盛明天下安樂白環西獻楛矢東來夜郎滇池解辮請職朝鮮昌海蹶角受化惟北狄野心倔彊沙塞之間欲延歲月之命耳中軍臨川殿下明徳茂親總玆戎重弔民洛汭伐罪秦中若遂不攺方思僕言聊布往懷君其詳之

伯之故齊將也梁武起兵說降之建康平使鎭江州別駕鄧繕等恣行姦利武帝遣人代之伯之不奉詔繕勸伯之反兵敗遂降魏天監四年臨川王宏北侵命邱遲與之書伯之擁眾八千來降復用爲平北將軍永新縣侯伯之不知書得文牒惟作大諾不知此書何以得解當是幕中有人然如此書正可使頑石防頭

與尙書令王儉書【張充】

吳國男子張充致書於瑯琊王君侯侍者頃日路長愁霖韜晦涼暑未平想無虧攝充幸以漁釣之閒鎌采之暇時復以卷軸自娛逍遙前史從橫萬古動黙之路多端紛綸百年升降之徒不一故以圓行方止用之異也金剛水柔性之別也善禦性者不違金石之質善爲器者不易方圓之用所以北海掛簪帶之髙河南降璽言之貴充生平少偶不以利欲幹懷三十六年差得以棲貧自澹介然之志峭聳霜崖確乎之情峯橫海岸彯纓天閣旣謝廊廟之華綴組雲臺終慙衣冠之秀所以擯迹江臯徉狂隴畔者實由气岸疏凝情塗狷隔獨師懷抱不見許於俗人孤秀神崖每邅回於斯世故君山直上蹙壓於當年叔陽夐舉乎千載充所以長羣魚鳥畢影松阿半頃之田足以輸稅五畆之宅樹以桑麻嘯歌於川澤之間諷詠於澠池之上泛濫於漁父之遊偃息於卜居之下如此而巳充何識焉若夫驚巖罩日壯海逢天竦石崩尋分危落仞桂蘭綺靡叢雜於山幽松柏森陰相繚於澗曲元卿於是乎不歸伯休亦以玆長往若廼飛竿釣渚濯足滄洲獨浪煙霞髙臥風月悠悠琴酒岫逺誰來灼灼文談空罷方寸不覺郁然千里路阻江川每至西風何嘗不眷聊因疾隙略舉諸襟持此片言輕枉髙聽丈人歲路未彊學優而仕道佐蒼生功橫海望入廟則協長倩之誠出議則抗仲子之節可謂盛徳維時孤松獨秀者也素履未詳斯旅尙眇茂陵之彥望冠蓋而長懷覇山之氓佇衣車而聳嘆得無惜乎若鴻裝撰禦鶴駕軒空則岸不辭枯山被其潤奇禽異羽或巖際而逢迎弱霧輕煙乍林端而庵藹東都不足奇南山豈爲貴充昆西之百姓岱表之一民蠶而衣耕且食不能事王侯覓知己造時人騁遊說蓬轉於屠博之間其歡甚矣丈人早遇承華中逢崇禮肆上之眷望溢於早辰鄕下之言謬延於造次然舉世皆謂充爲狂充亦何能與諸君道之哉是以披聞見掃心胸述平生論語黙所以通夢交魂推衿送抱者其惟丈人而已闗山夐阻書罷莫因儻遇樵者妄塵執事

充字延符緒之子少好逸遊緒嘗歸至吳逢充獵右臂鷹左牽狗遇緒船至放紲脫鞲拜於水次緒曰一身兩役無乃勞乎充跪曰充聞三十而立今充二十九矣請至來歲及明年便修攺多所該通歷尙書殿中郎時尙書令王儉方聚親賔充縠巾葛帔至便求酒言論放逸及聞武帝欲以緒爲尙書僕射儉執不可充慍與儉書云云儉以書示緒緒杖之百禦史中丞到防奏免官久之爲司徒諮議參軍遷義興太守爲政淸靜梁臺建以爲大司馬諮議參軍天監初爲吏部尙書居選以平允稱遷國子祭酒登臺講說皇太子皆出聽出爲吳郡太守下車卹貧老故舊莫不欣悅卒諡曰穆

與荊州隠士劉虯書【蕭子良】

玉燭登年金商在律炎涼始貿動靜惟安勤味道腴幸遵雅尙豈不樂哉僕誠幸甚百姓一心眾生不疾比屋可封將又何求但良書獨擁善談無析願言之子實痗我心所以不遠千里尺書道意自淳淸旣辧澆漓代襲隠顯之術參差黙語之途紛互或飾智以警愚或激情以悟俗或穢巳以闇通或謬歌以明道屠羊駔馬未足燐其堅佯狂如愚豈能緇其白官楚蕃魏人外之气逾邈入漢遊梁區中之韻彌少及權其輕重品其得失則淵懷洞賞寧或符之僕夙養閒襟長慕出槪迹塵珪組心逸江湖未面自親聞風如舊而廻駕之念徒軫式閭之禮無階固巳佇軸深傾筐遐路者矣君矯然獨逺確乎難防素志與白雲同悠髙情與靑松共爽宣習質文緇林枯而重防昭辧空有連河壅而復滔所謂忘言之人可論天人之際豈能鳳舉鶴翻有心儀萃髙逾愛海比防禪衢沾濠射之防遊屈祗鷲之法侶闡三乘於窮子發二諦於困蒙有是因也何其暢歟今皇風具穆至道被四海不溢五嶽無塵膠序肇修經法敷廣人賤璣璜家習禮讓樵蘇必時郊林全郁罿綱有節鱗羽偕翔至於層山絕澗環帶畿畎膏田沃野亙望無纒信可以招往隠淪棲集勝寄故文舉築室冶城之阿次宗植木西山之麓葛洪考槃於海岫釋逺肥遁於鐘幽每踐其遺蹤輙深九原之嘆若髙步可遷復何懷乎四子昔宣尼之見伯雪師利之往維摩豈不知相忘之道哉諒有以也未敍之間爲道自愛一二令淩琚之口具子良字靈英武帝第二子少有淸尙禮才好士天下才學皆遊集焉嘗宻啟請原除逋租寛刑卹役武帝不豫遺詔使子良輔太孫明帝知尙書事子良素仁厚不樂時務乃推明帝詔云事無大小與鸞參懷隆昌元年薨年三十五噫如子良者可謂有子臧之節矣

與交友論隠書【江淹】

淹者海濵窟穴弋釣爲伍自度非奇力異才不足聞見於諸侯每承梁伯鸞臥於會稽之墅髙伯達坐於華陰之山心常慕之而未能及也嘗感子路之言不拜官而仕無靑組紫紱紐虎符之志但欲史歷巫卜爲世俗賤事耳而彯然十載竟不免衣食之敗何則性有所短不可韋者有五一則體本疲緩臥不肯起二則人間應修酷嬾作書三則賔客相對口不能言四則性甚畏動事絕不行五則愚婞妄發輙被口語有五短而無一長豈可處人間耶知短而不可易者所謂輪椎分定也猶如雞鶩之有毛不能得鸞鳳之光彩矣況今年巳三十白髮雜生長夜輾轉亂憂非一以溘至之命如星殞天促光半路不攀長意徒自欺取筋駑髓冷殊多災恙心頑質堅偏好防黙旣信神農服食之言久固天竺道士之說守淸淨煉神丹心甚愛之行善業度一世意甚美之今但願拾薇藿誦詩書樂天理性斂骨折步不踐過失之地耳猶以妻孥未奪桃李須陰望在五畆之宅半頃之田鳥赴檐上水匝階下則請從此隠長謝故人若乃登峨眉度流沙飱金石讀仙經嘗聞其驗非今日之所言也誰謂難知靑鳥明之貴布筆墨然亦焉足道哉

文通自敍及此二書皆閒退止足之語𨿽仕宦終身其素心微尙可想而知也晚節委蛇自食其報較之沈範何啻霄壤

報袁叔明書【江淹】

僕知之矣髙臯爲別執手未期浮雲色曉悵然防飛前辱贈書知命僕息心越地采藥稽山友人幸甚去歲廹名茂才冬盡不獲有報引領於邑情詎可及足下推僕者不一二談也僕聞狂士之行有三竊嘗志之其奇者則以紫天爲宇環海爲池裸身大笑被髮行歌其次則堅坐崩岸僵臥深窟朝飡松屑夜誦仙經其下則辭榮城市退耕巖谷塞逕絕賔杜墻不出然者皆羞爲西山之餓夫東國之黜臣而況其鄕黨乎或有社稷之士入而忘歸則爭論南宮之前衞主於邪伏身北闕之下納君於治至乃一說之奇驚畏左右一劍之功震栗鄰國夫能者惟橫議漢庭怒髮燕路且猶不數而況於鄰里乎若僕之行止巳無可言矣材不肖文質無所直徒以結髮遊學備聞士大夫言曰在國忠處家孝取與亷交友義故拂衣於梁齊之館抗手於楚趙之門且十年矣容貌不能動人智謀不足自逺竟慙君子之恩卒離饑寒之禍近親不言左右莫教涼秋陰陰獨立閒館輕塵入戶飛鳥無迹命保琴書而守妻子其可得哉故國史小官也而子常爲之執防下位也而子云居之僕非有輕車驃騎之略交河云險之功幸以盜竊文史之末因循卜祝之間故俛首求衣斂眉寄食耳若十口之去於饑寒從疾舊裏斥歸故鄕箕坐髙視舉酒極望𨿽五侯交書羣公走幣僕亦在南山之南矣此可爲智者道難與俗士言也方今仲秋風飛平原飄色水鳥立於孤洲蒼葭變於河曲寂然淵視憂心辭矣獨念賢明早世英華殂落僕亦何人以堪久長一旦松柏被地墳壠刺天何時復能銜杯酒者乎忽忽若狂願足下自愛也袁炳字叔明陳郡陽夏人歷國常侍員外郎府功曹臨湘令卒年二十八有傳在文通集

與何書【昭明太子】

園公道勝漢盈屈節春卿明經孝莊北面況乃義兼乎此而顧揆不肖哉但經途千里眇焉莫因何嘗不夢姑胥而郁陶想具區而杼軸心往形畱於玆有年載矣方今朱明受謝淸風戒寒想攝養得宜與時休適耽精義味理息囂塵玩泉石激揚碩學誘接後進志與秋天競髙理與春泉爭溢樂可言乎樂可言乎豈與口厭芻豢耳聆絲竹之娛者同年語哉方今泰階端平天下無事修日養夕差得從容每鉆閱六經泛濫百氏研尋物理領略淸言旣以自慰且以自警而才性有限思力匪長熱疾憤其神風獘其體多慙過目釋卷便忘是以防求之懷於玆彌軫

答湘東王求文集詩苑書【昭明太子】

得防知須詩苑英華及諸文制發函伸紙閱覽無輟𨿽事渉烏有義異擬倫而淸新卓爾殊爲佳作夫文典則累野麗則傷浮能麗而不浮典而不野文質彬彬有君子之致吾嘗欲爲之但恨未遒耳觀汝諸文殊與意會至於此書彌見其美遠兼邃古傍槪典墳學以聚益居焉可賞吾少好斯文迄玆無倦譚經之暇斷務之餘陟龍樓而靜拱掩鶴闗而髙臥與其飽食終日寧遊思於文林或日因陽春具物韶麗樹花發鶯鳴和春泉生暄風至陶嘉月而熈遊借芳艸而眺矚或朱炎受謝白藏紀時玉露夕流金風時扇悟秋士之心登髙而逺托或夏條可結倦於邑而屬詞冬雪千里覩紛霏而興詠宻親離則手爲心使昆弟宴則墨以硯露又愛賢之情與時而篤冀同市駿庶匪畏龍不追子晉而事似洛濵之遊多愧子桓而興同漳川之賞漾舟圃必集應阮之儔徐輪博望亦招龍淵之侶校覈仁義源本山川防酒盈罍嘉肴益俎曜靈旣隠繼之以朗月髙舂旣夕申之以淸夜並命連篇在玆彌博又往年因暇搜采英華上下數十年間未易詳悉猶有遺恨而其書巳傳𨿽未爲精覈亦粗足諷覽集乃不工而並作多麗汝旣須之皆遣送也某啟

太子嘗使劉孝綽撰錄文集爲十卷隋經籍志云古今詩英華十九卷梁昭明太子撰

與蕭臨川書【梁簡文帝】

零雨送秋輕寒迎節江楓曉落林葉初黃登舟巳積殊足勞止解維金闕定在何日八區內侍厭直禦史之廬九棘外府且息官曹之務應分竹南川剖符千里但黑水初旋未申十千之飲桂宮旣啟復乖雙闕之宴文雅縱橫卽事分阻淸夜西園眇然未尅想徵艫而結嘆望桂席而霑衿若使農書疏脫還鄴下河南口占儻歸鄕裏必遲靑泥之封且覯朱明之詩白雲在天蒼波無極瞻之岐路眷慨良深愛防波潮敬朂光彩

胡孝轅云書記洞詮云蕭子顯宗正卿爲臨川內史子云太府卿爲臨川內史未定爲何今考中大通二年帝以雍州刺史徴爲揚州刺史三年立爲皇太子子云則以是年出爲臨川內史故書雲黑水初旋未申十千之飲桂宮旣啟復乖雙闕之宴尙書黑水惟雍州漢書孝成皇帝元帝太子也初居桂宮若子顯則先子云爲臨川帝爲太子時巳歷侍中國子祭酒矣

答張纘謝示集書【梁簡文帝】

綱好文章於今二十五載矣竊嘗論之日月參辰火龍黼黻尙且著於象章乎人事而況文辭可止詠歌可輟乎不爲壯夫楊雄實小言破道非謂君子曹植亦小辯破言論之科刑罪在不赦至如春庭落景轉蕙承風秋雨且晴檐梧初下浮雲生野明月入樓時命親賔乍動嚴駕車渠屢酌鸚鵡驟傾伊昔三邊久畱四戰胡霧連天徵旗拂日時聞塢笛遙聽塞笳或鄕思淒然或雄心憤薄是以沈吟短翰補綴庸音寓目寫心因事而作

答定襄侯餉臥簟書【梁簡文帝】

筠篁多品篠簜雜名校色比奇獨此爲貴自含蒼紫似久暴於柯亭乍舒黝素若屢沾於湖水三伏余炎九折成用便可旅食南館髙臥北窓

答南平嗣王餉舞簟書【梁簡文帝】

濯龍之木文飾壇淮南之臺紫羅爲薦未若五離九折出桃枝之翠筍綺爛霞舒制雲母之修竹南湘防淚諭此未奇東宮赤花擬之非妙

答蕭子云上飛白書屏風書【梁簡文帝】

得所送飛白書縑屏風十牒冠六書而獨美超二篆而擅奇乍寫星區時圖鳥翅非觀觸石巳覺雲飛豈待金璫便覩蟬翼間諸衣帛前哲未巧懸彼帳中昔賢掩色

答新渝侯和詩書【梁簡文帝】

垂示三首風雲吐於行間珠玉生於字裏跨躡曹左含超潘陸雙鬢向光風流巳絕九梁挿花步揺爲古髙樓懷怨結眉表色長門下泣破粉成痕復有影裏細腰令與眞類鏡中好面還將畫等此皆性情卓絕新致英奇故知吹簫入秦方識來鳳之巧鳴瑟向趙始覩駐云之曲手持口誦喜荷交並也

與湘東王論文書【梁簡文帝】

吾軰亦無所遊賞止事披閱性旣好文時復短詠𨿽是庸音不能閣筆有慙伎癢更同故態比見京師文體懦鈍殊常競學浮疎爭爲闡緩冬修夜思所不得旣殊比興正背風騷若夫六典三禮所施則有地吉凶嘉賔用之則有所未聞吟詠情性反擬內則之篇操筆寫志更摹酒誥之作遲遲春日翻學歸藏湛湛江水遂同大傳吾旣拙於爲文不敢輕有掎摭但以當世之作歷方古之才人逺則楊馬曹王近則潘陸顏謝而觀其遣辭用心了不相似若以今文爲是則古文爲非若昔賢可稱則今體宜棄俱爲盍各則未之敢許又時有效謝康樂裴鴻臚文者亦頗有惑焉何者謝客吐言天防出於自然時有不拘是其糟粕裴氏乃是良史之才了無篇什之美是爲學謝則不屇其精華但得其冗長師裴則蔑絕其所長惟得其所短謝故巧不可階裴亦質不宜慕故胸馳臆斷之侶好名忘實之類方分肉於仁獸逞郤步於邯鄲入鮑忘臭效尢致禍決羽謝生豈三千之可及伏膺裴氏懼兩唐之不傳故玉徽金銑反爲拙目所嗤巴人下裏更合郢中之聽陽春髙而不和妙聲絕而不尋竟不精討錙銖覈量文質有異巧心終愧妍手是以握瑜懷玉之士瞻鄭邦而知退章甫翠履之人望蠻鄕而嘆息詩旣若此筆又如之徒以煙墨不言受其驅染紙札無情任其揺襞甚矣哉文之橫流一至於此至如近世謝朓沈約之詩任昉陸倕之筆斯實文章之冠冕述作之楷模張士簡之賦周升逸之辯亦成佳手難可復遇文章未墜必有英絕領袖之者非弟而誰每欲論之無可與語思言子建一共商防辯玆淸濁使如涇渭論玆月旦類彼汝南朱丹旣定雌黃有別使夫懷防知慙濫竿自恥譬斯袁紹畏見子將同彼盜牛遙羞王烈相思不見我勞如何

永明中王融謝朓沈約文章始用四聲以爲新變至是庾徐父子轉拘聲韻彌爲麗靡簡文論及之此依梁書本續文選依南史比此少數語古諺有雲山川而能語葬師食無所肺腑而能語醫師色如土此書煙墨一聨實用此

答齊國餉雙馬書梁【元帝】

名重桂條形圖柳谷襄陽地穴近求未易滇池水裏逺訪猶難價疋龍媒聲齊驥子河精曜采似伏波之鑄銅震象飛文笑東瀛之刻玉加以控斯銀勒利此金銜鞍揭鏤衢光含兩月纒縈紫縷色麗雙絲方嗤晉後恆乘鄭國之駟更鄙曹君經餉蜀王之馬

胡孝轅云齊興值梁季嵗元帝承制江陵稱臣於齊至承聖二年始講敵國交聘之禮

與武陵王書【梁元帝】

皇帝敬問假黃鉞太尉武陵王自九黎侵軼三苗冦擾天常喪亂獯醜憑陵防劉象魏黍離王室朕枕戈東下泣血西浮殞愛子於二方無諸侯之八百身被屬甲手貫流矢俄而風樹之酷萬恨始纒霜露之悲百憂繼集叩心飲膽志不圖全直以宗社綴旒鯨鯢未剪嘗膽待旦龔行天討獨運四聰坐揮八柄𨿽復結壇待將褰帷納士拒赤壁之兵無謀於魯肅燒烏巢之米不妨於荀攸才智將殫金貝殆竭傍無寸助險阻備嘗遂得斬長狄於駒門挫蚩尢於楓木怨恥旣雪天下無塵經營四方專資一力方與嶽牧同玆淸靜隆暑炎赫弟比如何文武具僚當有勞獘今遣散騎常侍光州刺史鄭安忠指宣往懷

又與武陵王書【梁元帝】

甚苦大智季月煩暑流金鑠石聚蚊成雷封狐千里以玆玉體辛苦行陣乃眷西顧我勞如何自獯醜憑陵羯胡叛渙吾年爲一日之長屬有平亂之功膺此樂推事歸當璧儻遣使乎良所遲也如曰不然於此投筆友於兄弟分形共气兄肥弟瘦無復相見之期讓棗推梨長罷歡愉之日上林靜拱聞四鳥之哀鳴宣室披圖嗟萬始之長逝心乎愛矣書不盡言

武陵王紀武帝第八子帝特愛之以爲都督益州刺史曰天下方亂惟益州可免故以處汝帝崩紀稱帝於蜀元帝再與紀書又遣人諭意許其專制岷方紀報如家人禮巳而兵屢敗遣使論和元帝不許樊猛獲紀紀曰卿送我一見七官猛曰天子何由可見並其子殺之大智武陵小字也

每覽蕭氏自相屠僇輒爲酸鼻當時諸人若不著天子癖於胸中不失爲長安布衣也

答謝中書書【陶景】

山川之美古來共談髙峯入云淸流見底兩岸石壁五色交暉靑林翠竹四時俱備曉霧將歇猿鳥亂鳴夕日欲頹沈鱗競躍實是欲界之仙都自康樂以來未復有能與其奇者

答虞仲書【陶景】

棲六翮於荊枝望綺雲於靑漢者有日於玆矣而春華來被艸石開鮮辭動情端志交衿曲信知鄰徳之談無虛往牘夫子𨿽迹躔朱閤而心期岱嶺豈但散髮乎髙岫似將飛霜於絕谷良爲欽哉野人幸得托形崇阜息影長林每對月流嘆臨風軫慨徒事累可豁而髮容難待自非齊生死於一致者孰不心熱者乎舉世悠悠孰云同此儻遇知己相與共憂朅來虞公玆焉可邁何爲棲棲空勞鼓缶迨及暇日有事還童不亦皎潔當年而無忸前修也

與何論止殺書【周顒】

丈人所以未極遐蹈惑在於不全菜耶挫折之升鼎俎网罟之興載冊其來實逺誰敢幹議觀聖人之設膳羞乃復爲之品節蓋以茹毛飲血與生民共始縱而勿裁將無崖畔善爲士者豈不以恕己爲懷是各靜封疆罔相陵轢況乃變之大者莫過死生生之所重無過性命性命之於彼極切滋味之於我可賒而終身朝晡資之以永歲彼就怨酷莫能自伸我業長久吁哉可畏且區區微卵脆薄易矜歂彼弱麑顧步宜湣觀其飲啄飛沈使人憐悼況可甘心撲搋加復恣意吞嚼乃至野牧成羣閒豢重圈量肉揣毛以俟支剝如土委地僉謂常理可爲愴息事豈一途若云三世理誣則幸矣良快如使此道果然而受形未息一往一來生死常事雜報如家人天如客過客日少在家日多吾修信業未足常免則傷心之慘行亦自念丈人於血气之類𨿽不身殘至於晨鳬夜鯉不能不取備屠門財貝之一經盜手猶爲亷士所棄生性之一啟鸞刀寧復慈心所忍騶虞𨿽饑非自死之艸不食聞其風豈不使人多愧恥

顒字彥倫晉左光祿顗七世孫也解褐肥鄕成都二縣令仍爲府主簿時宋明帝頗好理以顒有辭義引入殿內親近宿直元徽中詔爲剡令有恩恵百姓思之泛渉百家長於佛理於鐘山西立隠捨休沐則歸之每賓友會問虛席晤語辭韻如流聽觀者忘倦淸貧寡欲終日長蔬𨿽有妻子獨處山捨初何侈於味食必方丈後稍去其甚者猶食白魚防脯糖蟹顒遺書云云末年遂絕血味

與何炯書【王僧孺】

近別之後將隔暄寒思子爲勞未能忘弭昔李叟入秦梁生適越猶懷悵恨且或吟謡況岐路之日將離嚴网辭無可憐罪有不測蓋畫地刻木昔人所悲叢棘旣累於何可聞所以握手戀戀離別珍重弟愛同鄒季淫淫承睫吾猶復抗手分背羞學婦人素鐘肇節金飈戒序起居無恙動靜履宜子云筆札元瑜書記信用旣然可樂爲甚且使目明能袪首疾甚善甚善吾無昔人之才而有其病癲屢動消渴頻增委化任期故不復呼醫飲藥但恨一旦離大辱蹈明科去皎皎而非自污抱鬱結而無誰告丁年蓄積與此銷亡徒竊髙價厚名橫叨公器人爵智能無所報筋力未之酬所以悲至撫膺泣盡而繼之以血顧惟不肖文質無所底蓋困於衣食迫於饑寒依隠易農所志不過鐘庾久爲尺板斗食之吏以從皁衣黑綬之役非有奇才絕學雄略髙謨吐一言可以匡俗振民動一議可以固邦興國全璧歸趙飛矢救燕偃息藩魏甘臥安郢腦日逐髓月支擁十萬而橫行提五千而深入將能執圭裂壤功勒景鐘錦繡爲衣朱丹被轂斯大丈夫之志非吾曹之所能及巳直以章句小才虫篆末藝含吐緗縹之上翩躚樽俎之側委曲同之鍼縷繁碎譬之米鹽孰致顯榮何能至到加性疎澀拙於進取未嘗去來許史遨遊梁竇俛首脇肩先意承防是以三葉靡遘不與運並十年未徙孰非能薄及除舊布新淸晷方旦抱樂銜圖訟謳有主而猶限一吏於岑石隔千里於泉亭不得奉板中涓預衣裳之會提戈後勁厠龍豹之謀及其投劾歸來恩均舊隸升文石登玉陛一見而降顏色再覩而接話言非借左右之容無勞羣公之助又非同席共研之夙逢笥餌巵酒之早識一旦陪武帳仰文陛備佚之柱下充嚴朱之席上入班九棘出專千里據操撮之雄官參人倫之顯職𨿽古之爵人不次取士無名未有逾景追風奔驟之若此者也蓋基薄墻髙途遙力躓傾蹷必然顚匐可俟竟以福過災生人指鬼瞰將均宥器有驗傾巵是以不能早從曲影遂乃取疑邪徑故司懍懍思得應譬縣廚之獸如離繳之鳥將充庖鼎以餌鷹鸇𨿽事異鉆皮文非刺骨猶復因玆舌杪成此筆端上可以投畀北方次可以論輸左校變爲丹赭充彼舂薪幸聖主畱善貸之徳紆好生之施解网祝禽下車泣罪湣玆奊詬憐其觳觫加肉朽胔布葉枯株輟薪止火得不銷爛所謂還魂斗極追气泰山止復除名爲民幅巾家巷此五十年之後人君之賜焉木石感陰陽犬馬識厚薄員首方足孰不戴天而竊自有悲者蓋士無賢不肖入朝見嫉女無美惡入宮見妬家貧無苞苴可以事朋類惡其鄕原恥彼戚施何以從人何以狥物外無奔走之友內乏彊近之親是以構市之徒隨相媒孽及一朝捐棄以快怨者之心呼悲可矣蓋先貴後賤古富今貧季倫所以發此哀音雍門所以和其悲曲又迫以嚴秋殺气具物多悲長夜展轉百憂俱至況復霜銷艸色風揺樹影寒虫夕叫合輕重而同悲秋葉晚傷雜黃紫而俱墜蜘蛛絡幕熠燿爭飛故無車轍馬聲何聞鳴雞吠犬俛眉事妻子舉手謝賓遊方與飛走爲鄰永用蓬蒿自沒愾其長息忽不覺生之爲重素無一防之田而有數口之累豈曰匏而不食方當長爲傭保糊口寄身溘死溝渠以實螻蟻悲夫豈復得與二三士友抱接膝之歡履足差肩摛綺縠之淸文談希微之道徳惟吳馮之遇夏馥範彧之值孔嵩湣其畱賃憐此行乞耳儻不以垢累時存寸札則𨿽先犬馬猶松喬焉去矣何生髙樹芳烈裁書代面筆淚俱下

僧孺東海郯人梁武帝嘗問以妾媵之數對曰臣室無傾視及在南徐州友人以妾寓之行還妾懷妊爲王典簽所糾逮詣南司坐免官久之不調友人何炯猶爲王府記室僧孺乃與炯書以見意炯之從弟父喪借地腰腳虛腫醫勸服豬蹄湯炯以有肉味不肯服遂以毀卒

答江琰書【王僧孺】

猥恵嘉音用蠲疾首發函伸紙朗若披云等嶰谷之淸音比洞庭之髙曲辭則美矣而擬其非倫譬享海鳥以醇醪嘉膳棲林以崇楹曾栱茍非其實立有驚怖況復以一離斥棄賓實漼然豈復能使一笥可輕八廚斯引且登淸漢乍棄黃污望影折支爭塗再楫其或蹲林臥石籍卉班荊不過田畯野老漁父樵客酌醴焚枯嗚嗚相勞羮藜含糗果然滿腹寧有幡旗貴客車馬大賔獻書盡先賢之徳作頌罄前皇之美豈不俯拾靑紫坐享大夫況復詠髙梧而賦修竹背淸淮而遊長苑畱東閣以從容登石室而髙視豈與夫身沒名隕同年而共毀譽哉

答劉之遴借類苑書劉峻

九冬有隟三餘暇時多遊書圃代樹萱蘇若夫采亹亹於湘紈閱微言於殘竹嗢飫膏液咀嚼英華不知地之爲輿天之爲蓋靡測回塘莫辯輿馬烏足以言乎是用周流墳索詳觀圖牒搦管聨冊纂玆英奇蛩蛩之謀止於善艸周周之計利在銜翼故鳩集斯文蓋自綴其漏耳豈冀藏山之名播於士大夫哉

初劉峻爲安成王戶曹參軍使撰類苑一百二十卷武帝惡峻命學士撰華林類略以髙之之遴字思貞虯之子好屬文多學古體元帝嫉其才宻送藥殺之乃自制志銘厚其賻贈

與宋玉山元思書【劉峻】

驅馬金張之館飛蓋許史之廬習匡鼎之說詩騁谷云之雕篆賓徒波湧輿輪靡息當是時也樂可言哉然靜思夫君愀焉軫嘆何則方鑿圓枘鉏鋙難從翔鳥遊魚蹉不狎是以賈生懷琬琰而挫翮馮子握璵璠而鎩羽天誕英逸獨擅民秀心貞筠箭徳潤珪璋信人之水鏡一性之鎔範而荊南雄曲髙音鮮和河西名驥滅沒誰賞故若先生者進有三難退有三樂竊觀先生未能鴻翔鸞起騰霞躋漢將由囿空桑麻田無負郭俛眉翕肩以斯故爾今賢弟賓從抗鱗奮翼或衣繡江塘或鳴騶洛渚連騎方驅擊鐘乃食蕚跗若是吾子復何憂哉惟當纂兩仲之微迹襲二疏之風流生與漁父同嬉死葬要離墓側金石可碎聲華無寂斯道坦坦先生幸其朂與劉峻字孝標少與母兄俱被掠至魏與母並出家旣而逺俗自課讀書魏孝文盡選物望江南人士有才學者咸見申擢峻兄弟不防選授齊永明中俱奔江南兄孝慶以應梁武歷官顯重峻獨所向坎防梁武嘗與臣下防錦被事咸言巳盡試呼峻峻疏十餘事帝防前遂惡之乃著辧命論以寄懷晚居東陽紫巖山卒門人諡曰靖先生

追答劉沼書【劉峻】

劉侯旣重有斯難值予有天倫之慼竟未之致也尋而此君長逝化爲異物緒言餘論蘊而莫傳或有自其家得而示餘者餘悲其音徽未沫而其人巳亡靑簡尙新而宿艸將列然不知涕之無從也𨿽隙駟不畱尺波電謝而秋菊春蘭英華靡絕故存其梗槪更酬其防若使墨翟之言無爽宣室之談有徴冀東平之樹望咸陽而西靡蓋山之泉聞弦歌而赴節但懸劍空壠有恨如何

峻旣著辧命論中山劉沼致書難之凡再反峻並爲申析會沼卒不見峻後報者峻乃爲書以序其事劉沼字明信博學善屬文終秣陵令

北使還與永丰侯書【劉潛】

足踐寒地身犯朔風暮宿客亭晨炊謁捨飄颻辛苦迄屇氊鄕雜種覃化頗慕中國兵傳李緒之法樓擬衞律所治而毳幙難淹酪漿易厭王程有限時及玉闗射鹿胡奴乃共歸國刻龍漢節還持入塞馬銜苜蓿嘶疑故墟人獲蒲萄歸種舊裏稚子出迎善鄰相勞倦握蟹螯亟覆蝦椀未攺朱顏略多自醉用此終日亦以自娛周書蕭防字智遐在梁封永丰侯南史武帝紀大同四年使兼散騎常侍劉孝儀聘於東魏

答湘東王書【劉孝綽】

伏承自辭皇邑爰至荊臺未勞刺舉且摛髙麗近𨿽預觀尺錦而不覩全玉昔臨淄詞賦悉與楊修未殫寶笥顧慙先哲渚宮舊俗朝衣多故李固之薦二邦徐珍之奏七邑威懷之道兼而有之當欲使金石流功恥用翰墨垂迹𨿽乖知二偶達聖心爰自退居素裏卻掃窮閈比楊倫之不出譬張摰之杜門昔趙卿窮愁肆言得失漢臣郁志廣敍盛衰彼此一時擬非其匹竊以文豹何辜以文爲罪由此而談又何容易故韜翰吮墨多歷寒暑旣闕子幼南山之歌又微敬通渭水之賦無以自同獻笑少酬襃誘且才乖體物不擬作於根事殊宿諾寧貽懼於朱亥顧巳反躬載懷累息但瞻言漢廣邈若天涯區區一心分宵九逝殿下降情白屋存問相尋食椹懷音矧伊人矣

孝綽辭藻爲後進所宗每作一篇朝成暮徧流聞河朔亭苑柱壁莫不題之然仗气負才多所陵忽由此多忤於物前後五免嘗起爲湘東王諮議參軍此其在府時作兄弟及羣從子侄一時有七十人並能屬文三妹亦並有才學

爲衡山侯與婦書【何遜】

昔人遨遊洛汭會遇陽臺神女髣髴有如今別𨿽帳前微笑涉想猶存而幄裏餘香從風且歇掩屏爲疾引領成勞鏡想分鸞琴悲別鶴心如膏火獨夜自煎思等流波終朝不息始知萋萋萱艸忘憂之言不實團團輕扇合歡之用爲虛路邇人遐音塵寂絕一日三秋不足爲諭弗陳往翰寧寫款懷遲枉瓊瑤慰其杼柚

遜字仲言天監中爲尙書水部郎南平王偉薦之武帝與吳均俱進幸後稍失意帝曰吳均不均何遜不遜吾有朱異信則異矣自是希復得見卒南平王迎其柩而殯藏焉衡山侯恭南平王子也善解吏事所在見稱而性尙華侈尢好賔友酣宴終辰嘗謂元帝曰下官歷觀時人多有不好懽興乃仰眠牀上看屋梁著書千秋萬嵗後誰傳此者豈如臨淸風對朗月登山泛水肆意酣歌也按衡山不好文如此乃不免乞靈詞客以媚閨闥使閨闥具眼謂此書渾不似牀頭捉刀人所爲柰何

與徐勉書【伏挺】

昔士徳懷顧戀興數日輔嗣思友情勞一旬故知深心所系貴賤一也況復恩隆世親義重知己道庇生人徳覆蓋而朝野懸隔山川邈殊𨿽咳唾時沾而顏色不遘東山之嘆豈云旋復西風可懷孰能無思加以靜居廓處顧影莫酬秋風四起園林易色涼野寂寞寒虫吟叫懷抱不可直置情慮不能無托時因吟詠動輙盈篇楊生沈鬱且猶覆盎恵子五車彌多蹐駁一日聊呈小文不期過賞還逮隆渥累牘兼翰紙縟字磨誦復無已徒恨許與過當有傷凖的昔子建不欲妄贊陳琳恐見嗤哂後代今之過奢餘論將不有累淸談挺竄迹艸萊事絕聞見借以謳謡得之輿牧仰承有事砭石仍成簡通娛腸悅耳稍從擯落宴處榮觀務在滌除綺羅絲竹二列頓遣方丈圓案三桮僅存故以道變區中情衝域外操彼弦誦賁玆觀損追畱侯之卻粒念韓卿之辭榮睠想東都屬懷南嶽鉆仰來貺有符下風𨿽云幸甚然則未諭𨿽復帝道康寧走馬行卻由庚得所寅亮有歸悠悠之人展氏猶且攘袂浩浩白水寗叟方欲褰裳是知君子拯物義非狥已思與赤松子遊誰其克遂願驅之仁壽綏此多福𨿽則不言四時行矣然後黔首有庇薦紳靡奪白駒不在空谷屠羊豫防其賚豈不休哉豈不休哉昔杜眞自閉深室林宗絕迹幽野難矣誠非所希井丹髙潔相如慢世尙復遊渉權門雍容鄕邑常此道爲泰每竊慕之方念擁箒延思以陳侍者請至農隙無待邀求挺誠好屬文不會今世不能促節局步以應流俗事等昌菹謬被偏嗜是用不羞固陋無憚龍門昔敬通之賞景卿孟公之知仲蔚止乎通人猶稱盛美況在時宗彌爲未易近以蒲槧勿用箋素多闕聊效東方獻書丞相須得善寫更請潤訶儻逢子侯比復削牘

報伏挺書【徐勉】

復覽來書累牘兼翰事苞出處言兼語黙辭義周悉意致深逺發函伸紙倍增憤嘆卿雄州擢秀弱冠升朝穿綜百家佃漁六學觀眸表其韶慧視色見其英朗若魯國之名駒邁雲中之白鶴及占顯邑試吏腴壤將有武城弦歌桐鄕謡詠豈與卓魯斷斷同年而語耶方當見賞良能有加寵受飾玆簪帶置彼周行而欲遠慕捲舒用懷愚智旣知益之爲累爰悟滿則辭多髙蹈風塵良所欽挹況以金商戒節素秋禦序蕭條林野無人相樂偃臥墳籍遊浪儒物我兼忘寵辱誰滯誠乃歡羨用有殊同今逖聽傍求興懷寤宿白駒空谷幽人引領貧賤爲恥鳥獸難羣故當捐此薜蘿出從鵷鷺無乖隠顯不亦休哉吾智乏佐時才慙濟世稟承朝則不敢荒寧力弱途遙愧心非一天下有道堯人何事得因疲病思從閒逸若使車書混合尉候無警作樂制禮紀石封山然後乃返服衡門實爲多幸但夙有風欬遘玆虛瘠類士安羸同長孺簿領沈廢臺閣未理娛耳爛腸因事而息非闗欲追松子逺慕畱侯若乃天假之年自當靖恭所職擬非倫匹良覺辭費覽復循環爽焉如失淸塵獨逺白雲飄蕩依然何極猥降書札示之文翰覽復成誦流連縟紙昔仲宣才敏借中郎而表譽正平穎悟賴北海以騰聲望古料今吾有慙徳儻成卷帙力爲稱首無令獨耀隨掌空使辭人扼腕式閭願見宜事掃門亦有來思赴其懸榻輕苔魚网別當以薦城闕之嘆曷日無懷所遲萱蘇書不盡意

伏挺字士標平昌安丘人爲縣令罷還仍於東郊築室少有盛名又善處世不能久事隠靜時徐勉以疾假還宅挺致書以觀其意勉答之挺後復爲南臺治書侍禦史納賄被劾因出家後又還俗侯景之亂死焉挺初出家劉之遴爲詩笑之曰可憐伏不鬭化爲支道林及之遴遇景亂亦爲僧以逃焉

與施從事書【吳均】

故鄣縣東三十五里有靑山絕壁乾天孤峯入漢緑嶂百重靑川萬轉歸飛之鳥千翼競來企水之猿百臂相接秋露爲霜春蘿被逕風雨如晦雞鳴不巳信足蕩累頤物悟衷散賞

與顧章書【吳均】

僕去月謝病還覓薜蘿梅溪之西有石門山者森壁爭霞孤峯限日幽岫含云深溪蓄翠蟬吟鶴唳水響猿啼英英相雜綿綿成韻旣素重幽居遂葺宇其上幸富菊華偏饒竹實山谷所資於斯已辦仁智所樂豈徒語哉均字叔庠吳興故鄣人家世寒賤至均好學有俊才柳惲薦之臨川王王稱之於武帝召見賦詩奉朝請嘗撰齊春秋稱帝爲齊明佐命帝惡其實錄勑付省焚之後令作通史未成卒

與朱元思書【吳均】

風煙俱淨天山共色從流飄蕩任意東西自富陽至桐廬一百許裏奇山異水天下獨絕水皆縹碧千丈見底遊魚細石直視無礙急湍甚箭猛浪若奔夾嶂髙山皆生寒樹負勢競上互相軒邈爭髙且指千百成峯泉水激石泠泠作響好鳥相鳴嚶嚶成韻蟬則千轉不窮猿則百叫無絕鳶飛戾天者望峯息心經綸世務者窺谷忘反橫柯上蔽在晝猶昏疎條交映有時見日

使東魏值侯景亂與北齊尙書令求還書【徐陵】

夫一言所感凝暉照於魯陽一志防通飛泉湧於疏勒況復元首康哉股肱良哉鄰國相聞風教相期者也天道窮剝鐘亂本朝情計馳惶公私哽懼而骸骨之請徒淹歲寒顚沛之祈空盈卷軸是所不圖也非所仰望也執事不聞之乎昔分鼇命鳸之世觀河拜洛之年則有日烏流災風禽騁防天傾西北地缺東南盛旱坼三川長波含五嶽我大梁應金圖而有亢纂玉鏡而猶屯何則聖人不能爲時斯固窮通之恆理也至如荊州刺史湘東王機神之本無寄名言陶鑄之餘猶爲堯舜𨿽復六代之舞陳於總章九州之歌登於司樂虞防拊石晉曠調鐘未足頌此英聲無以宣其盛徳者也若使郊禋楚翼寧非祀夏之君勘定艱難便是匡周之霸豈徒豳王徙雍期月爲都姚帝遷河周年成邑方今越裳藐藐馴雉北飛肅眘茫茫風牛南偃吾君之子含識知歸而答旨云何所投身斯其未諭一也又晉熙等郡皆入貴朝去我潯陽經塗何幾主於鐺鐺曉漏的的宵烽隔漵浦而相聞臨髙臺而可望泉流寶盌遙憶湓城峯號香罏依然廬嶽日者鄱陽嗣王治兵滙派屯戌淪波朝夕牋書春秋方物吾無從以躡屩彼何路而齊鑣豈其然乎斯不然矣又近者邵陵王通和此國郢中上客云聚魏都鄴下名卿風馳江浦豈盧龍之徑於彼新開銅駞之街於我長閉何彼途甚易非勞於五丁我路爲難如登於九折地不私載何其爽歟而答旨云還路無從斯所未諭二也晉熙盧江義陽安陸皆云款附非復危邦計彼中途便當靜晏自斯以北桴鼓不鳴自此以南封疆未壹如其境外脫殞輕軀幸非邊吏之羞何在匹夫之命又此段賓遊通無貨殖忝非韓起聘鄭私買玉環吳札過徐躬要寶劍由來宴錫凡厥囊裝行役淹畱皆巳虛罄散有限之微財供無期之久客斯可知矣且據圖刎首愚者不爲運斧全身庸流所鑑何則生輕一髮自重千鈞不以賈盜明矣骨肉不任充鼎俎皮毛不足入貨財盜有道焉吾無憂矣又公家遣使脫有資須本朝非隆平之時遊客豈皇華之勢輕裝獨宿非勞聚之儀微騎間行寧望輶軒之禮歸人將從私具驢騾緣道亭郵惟希蔬粟若曰畱之無煩於執事遣之有費於官司或以顚沛爲言或云資裝可懼固非通論皆是外篇斯所未諭三也又若以吾徒應還侯景侯景凶逆殲我國家天下含靈人懷憤厲旣不獲投身社稷衞難乘輿四冢磔蚩尢千刀剸王莽安所謂俛首頓膝歸奉冦讐佩弭腰鞬爲其皂日者通和方惇曩睦凶人狙詐遂駭狼心頗疑宋萬之誅彌懼荀防之請所以奔蹄勁角專恣憑陵凡我行人徧膺讎憾政復葅筋醢骨抽舌探肝於彼凶情猶當未雪海內之所知也君侯之所具焉又聞本朝王公都人士女風行雨散東播西流京邑丘墟葌蓬蕭瑟偃師還望咸爲艸萊防陵回首俱沾霜露此又君之所知也彼以何義爭免冦讎我以何親爭歸委質昔鉅平貴將懸重於陸公叔向名流深知於鬷蔑吾𨿽不敏常慕前修不圖明庶有懷翻其以此量物昔魏氏將亡羣凶挺爭諸賢戮力想得其朋爲葛榮之黨耶爲邢杲之徒耶如曰不然斯所未諭四也假使吾徒還爲凶黨侯景生於趙代家自幽恆居則臺司行爲連率山川形勢軍國彛章不勞請箸爲籌便當屈指能算重以逋逃小醜羊豕同羣身寓江臯家畱河朔舂舂井井如鬼如神其不然乎抑又君之所知也且夫宮闈祕事並若雲霄英俊訏謨寧非帷幄或陽驚以定防或焚槁而奏書朝廷之士猶難參預羇旅之人何階耳目至於禮樂沿革刑政寛猛則謳歌已遠萬舞成風不知手之舞之足之蹈之也安在揺其牙齒爲間諜者哉若謂復命西朝終奔東虜𨿽齊梁有隔尉候奚殊豈以河曲之難浮而曰江闗之可濟河橋馬度寧非宋典之姦關路雞鳴皆曰田文之客何其通蔽乃爾相妨斯所未諭五也又兵交使在𨿽著前經儻同狥僕之尢追肆寒山之怒則凡諸元帥並釋縲囚爰及偏裨同無翦馘乃至鐘儀見赦朋笑遵途襄老防歸虞歌引路吾等張拭玉修好尋盟渉泗之與浮河郊勞至於贈賄公恩旣被賓敬無違今者何翻防貶責若以此爲言斯所未諭六也若曰妖氛永久喪亂悠然哀我奔波存其形魄固已銘玆厚徳戴此洪恩譬渤澥而俱深方嵩華而猶重但山梁飲啄非有意於籠樊江海飛浮本無情於鐘鼓況吾等營魂巳謝餘息空畱悲黙爲生何能支久是則𨿽防養防更天天年若以此爲言斯所未諭七也若云逆豎殲夷當聽反命髙軒繼路飛蓋相隨未解其言何能善謔夫屯亨治亂豈有意於前期謝常侍今年五十有一吾今年四十有四介巳知命賓又杖鄕計彼後生肩隨而巳豈銀臺之要彼未從師金竈之方吾知其訣政恐南陽菊水竟不延齡東海桑田無由佇望若以此爲言斯所未諭八也足下淸襟勝托書囿文林凡自洪荒終乎幽厲如吾今日寧有其人爰至春秋微宜商略夫宗姬殄墜覇道昏凶或執政之多門或陪臣之涼徳故臧孫有禮翻囚與國之賓鄭伯無空怒天王之使遷箕卿於兩館縶驥子於三年斯匪貪亂之風耶寧當今之髙例也至於雙崤且帝四海爭雄或搆趙而侵燕或連韓而謀魏身求盟於楚殿躬奪璧於秦庭輸寶鼎以托齊王馳安車而誘梁客其外膏唇販舌分路揚鑣無罪無辜如兄如弟逮乎中陽受命天下同規巡省諸華無聞幽辱及三方之霸也孫甘言以娬媚曹屈詐以羈縻旍軫歲到於句吳冠蓋年馳於庸蜀則客嘲殊險賔戲巳深共盡遊談誰云猜忤若使搜求故實脫有前蹤恐是叔世之姦謀而非爲邦之勝略也抑又聞之云師火帝澆淳乃異其風龍躍麟驚王霸𨿽殊其道莫不崇君親以詔物惇敬養以治民預有邦司曾無隆替吾奉違溫凊仍屬亂離冦虜猖狂公私播越蕭軒靡禦王舫誰持瞻望鄕闗何心天地自非生憑廩竹源出空桑行路含情猶其相湣常謂擇官而仕非曰孝家擇事而趨非云忠國況乎欽承有道驂駕前王郎吏明經鴟鳶知禮巡方省化咸問髙年東序西膠皆尊耆耋吾以圭璋玉帛通聘來朝屬世道之屯期鐘生民之否運兼年累載無申元直之祈銜泣吞聲長對公閭之怒情禮之訴將同逆鱗忠孝之言皆應齚舌是所不圖也非所仰望也且天倫之愛何得忘懷妻子之情誰能無累夫以淸河公主之貴余姚書佐之家莫限髙卑皆被驅略自東南醜虜抄販饑民臺署郎官俱餒墻壁況吾生離死別多歷暄寒孀室嬰兒何可言念如得身還鄕土躬自推求猶冀提攜俱免凶虐夫四聰不達華陽君所謂亂臣百姓無寃孫叔敖稱爲良相足下髙才重譽參贊經綸非豹非貔聞詩聞禮而中朝大議曾未矜論淸禁嘉謀安能相及諤諤非周捨容容類胡廣何其無諍臣哉嵗月如流半生何幾晨看旅鴈心赴江淮昏望牽牛情馳揚越朝千悲而掩泣夜萬緒而回腸不自知其爲生不自知其爲死也足下素挺詞鋒兼長理窟匡丞相解頤之說樂令君淸耳之談向所諮疑誰能曉諭若鄙言爲謬來旨必通分請灰釘甘從斧鑊何但規規默默齰舌低頭而巳哉若一理存焉猶希矜眷何必期令我等必死齊都足趙魏之黃塵加幽並之片骨遂使東平拱樹長懷向漢之悲西洛孤墳恆表思鄕之夢千祈以屢哽慟增深

陵字孝穆太淸二年以通直散騎常侍使魏侯景之亂陵父摛先在圍城陵不奉家信便蔬食布衣苦居哀卹會齊受魏禪梁元帝承制於江陵陵復通使於齊陵累求復命不遣乃致書於僕射楊遵彥不報及魏平江陵齊送貞陽侯爲梁嗣乃遣陵隨還祈請之書至數千言可謂嘔出心肝矣然無一語失體與王僧辯書【徐陵】

昔者云師火帝非無戰陣之風堯誓湯徵咸用干戈之道至於揺山蕩海驅電乘雷殲厥凶渠無虧皇極若夏鐘夷羿周厄犬戎漢委珠囊秦亡寶鏡然則皆聞之矣未有膺龍圖以建國禦鳳邸以承家二後欽明三靈交泰而天崩地坼妖冦橫行者也自古銅頭鐵額興防皇年檮杌窮奇流災中國王彌石勒吞噬闗河綠林靑犢之羣黑山白馬之眾校彼兵荒無聞前史八王故事曾未混淆九州春秋非云禍亂我皇受命中興光宅天下泰寧瑣瑣安敢執鞭建武棲棲何其扶轂抑又聞之陶唐旣作天歸鳥喙之臣丰畢將興特挺鷹揚之佐明公量苞金鉉神表玉璜儷衮欽才平階佇徳固以畱連管樂惆悵風雲濡足維時投竿斯在去嵗凶徒不騁言次巴丘鼓聲聞一柱之臺烽火照三休之殿公則懸麾羽扇猶對投壺戎羯咸奔鯨鯢俱翦樓船萬軸還系昆明胡馬千羣皆輸長樂於是乎夏首西浮雲行電邁彭波東滙谷靜山空扼鵲尾而據王畿登牛頭而掃天闕漸臺僞帥仍傳首於帝京郿塢元凶咸刳腸於軍市靑赤狄同畀豺狼胡服夷言咸爲京觀公園林盡拜忠貫長沙神主咸安勳逾髙宻重以秦宮旣獲魯殿猶存辟綠艸於應門開靑槐於武庫長安五陵之族鄠杜六遷之民𦇤負而歸都防斯滿鬻脂藏脯遊騎擊鐘故市新城飛甍華屋東筦舊宅人識桑楡南頓荒田家分禾黍豈以鄕名谷熟邑號禾興而巳哉若夫卦起龍文書因鳥迹劬勞王室大拯生民自開辟以來未之有也𨿽十六才子明允篤誠八百諸侯專心同徳中宗佐命俱畫丹靑光武功臣皆懸星象棧道木閣田單之奉霸齊綰璽將兵周勃之扶彊漢壤虫之比黃鵠轍鮒之仰河宗未足云也孤子階緣多幸叨簉皇華鄕國屯危公私焦迫邳彤之切長亂心胸徐庶之祈終無開允旣而屏居空館多歷嵗時釁犯幽祗躬當勦滅何圖釁咎災極蒼旻號慕煩寃肝腸屠殞酷痛柰何無狀柰何惟桑與梓翻若天涯杖柏栽松悠然長絕明明日月號叫無聞茫茫宇宙容身何所窮劇柰何自忝膺嘉聘仍屬亂離上下年尊偏嬰此酷昔人迎門請盜恆懷廢寢之憂當挽輿親猶有危途之懼況乎逆冦崩騰京師播越興居動止長隔山河溫凊饘誰經心眼程糜不繼原粟何資瞻望風雲朝夕嗚咽固乃遊魂巳謝非復全生餘息空畱非爲全死同冰魚之不絕似蟄燕之猶蘇良可哀也良可哀也自東都紹漢南亳興殷修好徵兵彌畱星琯韓宣範武方駕連鑣蘇秦張儀朱輪華轂而孤子三危是擯四罪同科聽別馬而長號杖歸旍而永慟王稽反命旣無托乘之恩椒舉相逢誰爲班荊之位昔人違齊處魯時降徵求亡晉奔秦猶防招請問管寧於遼左追王朗於浙東並物譽時賢卿門公族懸須應務深挾情祈斯豈庸賤之儔耶非餘生之敢望也但預在輶軒誠爲過誤珪璋特達通聘河陽貂珥雍容尋盟漳水差有黃門啟封非無靑紙詔書郡將州司郊迎負弩鄕亭裏候飾館陳兵豈是復介而奔齊寧當竊妻而逃晉已焉哉羌難得而言也漢之谷吉捐軀者幾人楚之申胥埋魂者何極孤子何所嘆焉但頓伏苫廬徒延光晷夫以啁噍燕雀躑躅鳴號含識懷情未有其痛且夫曾耕雨雪猶尙悲歌蘇使幽囚無馳哽咽公履忠孝冠冕縉紳化感煙雲量標海嶽行縻仲月王政無塞分谷髙年仁風斯逺固以衣纓仰訓黎庶投懷今日憔惶彌布洪澤𨿽復孤骸不返方爲漠北之塵營魄知歸終結江南之艸

答周處士讓書【徐陵】

辱去年三月二十七日告仰披華翰甚慰翹結承歸來天目得肆閒居差有弄玉之俱仙非無孟光之同隠優遊俯仰極素女之經文升降盈虛盡軒皇之圖藝𨿽復考盤在阿不爲獨宿詎勞金液惟飲玉泉比夫煮石紛紜終年不爛燒丹辛苦至老方成及其得道防眞何勞逸之相懸也又承有方生亦在天目理當仰稟明師總斯祕要豈如張陵弟子自墜髙巖孫泰門人競投滄海何其樂乎聖朝虛心版築尙想丘園若彼能赴嘉招便當謹申髙命但其人往嵗亦望至京師觀此風神確乎難拔故以忘懷爵祿詎持犧牲之談髙視公卿獨騁蠟蛵之訓所恐有道三辟公車十徵若斯者終當不屈此旣然矣請復詳言昔楚國兩龔同時紆組漢陰二老相攜抱甕兄之幽貞若其鑿坯負石方同形影結綬彈冠無容越楚況乎糞土夔龍羶臊名器已所不欲非應及人忽承來音良以多感何則潁陽巢父不曾令薦許由商洛園公未聞求徵綺季斯所未諭髙懷而躊躇於矛楯也惟遲山阿近信更恵芳音如或誠言謹便聞奏第夙勞比劇不復多呈

讓遺書薦方圓陵答之如此讀此書令人難以置對足令充隠之徒汗顏

與李那書【徐陵】

籍甚淸徽常懷虛眷山川緬邈河渭象於經星顧望風流長安遠於朝日靑葽戒節白露爲霜君子惟宜福履多豫雍容廊廟獻納便蕃畱使催書駐馬成檄車騎將軍賓客盈座丞相長史瞻對有勞脫惠箋繒慰其翹想吾棲遲茂陵之下臥病漳水之濱迫以崦嵫難爲砭藥平生壯意竊愛篇章忽覿髙文載懷勞佇此後殷儀同至止王人授館用阻班荊常在公筵敬析名作獲殷公所借陪駕終南入重陽閣詩及荊州大乘寺宜陽石像碑四首鏗鏘並奏能驚趙鞅之魂輝煥相華時瞬安丰之眼山澤晻靄松竹參差若見三之峯依然四皓之廟甘泉鹵簿盡在淸文扶風輦路悉陳華簡昔魏武虛帳韓王故臺自古文人皆爲詞賦未有登玆舊閣嘆此幽宮標句淸新發言哀斷豈止悲聞帝瑟泣望羊碑一詠歌梁之言便掩盈懷之淚至如披文相質意致縱橫才壯風雲義深淵海方今二乘斯悟同免化城六道知歸皆逾火宅宜陽之作特會幽衿所覩黃絹之詞彌懷白雲之頌但恨耆闍遠嶽擅特髙峯開士羅浮康公懸澑不獲銘玆雅頌耀彼幽巖循環省覽用忘饑渴握之不置恆如趙璧翫之不足同於玉枕京師長者好事才人爭造蓬門請觀髙制軒車滿路如看太學之碑街巷相塡無異華陰之市但丰城兩劍尙不俱來韓子雙環必希皆見莫以好龍無別木鴈可嗤載望瓊瑤因乏行李金風巳勁玉質宜調書不盡言但聞爻系徐陵頓首胡孝轅云那周人爵裏無考周武帝遣治禦正殷不害等使陳孝穆從不害見那重陽閣詩荊州宜陽碑文因與那書知書中殷儀同卽不害以那答書稱殷禦正又云按那失撰別集碑文不傳其重陽閣詩云銜悲向玉闗垂淚上瑤臺舞閣懸新网歌梁積故埃紫庭生緑艸丹墀生碧苔金扉晝常掩珠簾夜暗開方池含水思芳樹結風哀行雨歸將絕朝云去不回獨有西陵上松聲薄暮來書所云一詠歌梁之言是也閣周明帝所建武成二年落成帝是年崩故詩云云殷使陳卽其明年文苑英華誤作重適陽闗詩詩紀因之復竄入隋代遂轉不可曉

報尹義尙書【徐陵】

別離二國雲雨十年目懸河陽追銅爵而無遠神遊漳水與金鳳而俱飛北使還辱去冬十月十一日告忽同言敍循環巧制欣慰良深河朔年芳𨿽當淹晚白溝凂凂春流巳淸紫陌依依長楊稍合體中何如豈無鄕思弟三秦世冑六輔良家文武兼能志懷開逺谷永之筆無慚古人蓋延之功髙視前彥而淹畱趙魏亟歷寒暄企望鄕闗理多悲切聖朝欽明纂歷大拯生民戮巨海之奔鯨殲中原之封豕晉君之說長安遠於日邊揚雄有言交州在於天際則輸賝王府屈膝閶門川洞酋豪彊梁溟海神兵一指率土咸康方當偃伯於靈臺韜戈於武庫變大風於五禮驅蒸民於昌辰物色英聲搜揚俊傑投竿負鼎馳步蒼龍巖穴丘園爭趨金馬而弟畱河北義等周邵懷此殊才實可傷嗟吾崦嵫旣暮容鬢皤然風气彌畱砭藥無補追惟疇昔共備行人室家安危賓禮升降懸壺代哭俱歷春冬移館於箕同玆辛苦鳴蜩抱樹亟見藏冰歸鴈銜蘆多經寒食靖言念此如何可忘握翫來書彌其承臉夫以臃腫之木得免因於不才觳觫之牛自保由其無用以余鄙陋未友龔生惟嘆吾賢不同蘧瑗耳若推溝拯溺每切皇衷逸翮飄鱗見優機檻所以降尺一之書馳輶軒之使心期與國必遂還途寧謂親鄰更成難請言尋雅告所及縲囚便訪鴻臚幸無淹使聞諸司寇或有邊俘前嵗中流是維同惡燕禽望闕冀馬臨江裁頓云羅自投天网京觀之冢宜彰武功周丑之門方申明罰而聖朝好生惡殺收雷寢電兵車所獲𨿽同長萬之來恩澤從容無異荀防之禮方之於弟況擬非倫伊昔梁朝共奉嘉聘張玆大帛處彼髙閎庭奏歌鐘座延僑肸賓客之敍方於阼階田獵之禽同於君膳正以鄕闗阻亂致爾拘畱家國隆平義應旋反況復韓宣屢至宰孔頻還翻爾遲回豈云鄰睦弟遂鐘儀之操對此皇華髙厚之詩一何非類闗徐亷樂之況三戰七擒之言此日借子之矛攻子之室彼之使客猶尙不還此於齊都豪門貴戚周行匪例事義相懸豈與大弟同年而語吾本自凡流以復衰老稍近東岱不奢擊壤之年惟欣堯俗若耶之復長保安臥時思之不棄忝亞宗卿非得侵官天扆但當今芃芃在詠濟濟盈朝才冠卿云智同荀郭文辭富於江海髙論薄於雲霄趨走丹墀之門侍奉淸規之內弟來款言至欲附所聞聨類非宜更其多惑若使良有猶希贈鯉之書郵驛方通復行飛鶬之信執筆澘然不知何向

四六法海卷七

欽定四庫全書

四六法海卷八

明王志堅編與徐陵薦方圓書【周讓】

吾荷朝恩得安丘壑身名兩泰夫復奚言但願沐浴堯風遨遊舜日安服飽食以送余齒然性靈未能灰弭其間復須友生言晤後來英俊並出方爲時生林谷之中鮮逢退逸惟趙郡方圓棲遲天目年過彊仕不慕時榮文史足用學藝優敏中歲暫遊宛洛防弟識異其人方儲之衣冠未絕雅奉閒逸得性丘林與吾朋遊積有年嵗今復同在巖壑畢志風雲琴按淸商詩題空谷比幽貞道缺考槃絕詠賁五履二兩爻無聞方今公旦作輔億兆攸賴激貪懲競儻自圓起弟以摉揚佐世水鏡求賢脫能登此仄陋綸言是屬翹弓逺賁則山谷咸勸足令廉風復振懦夫能立豈不哉圓若防此旌招未必不鑿壞而達於廊廟之用脫不能賁然來思而於退讓之道於斯爲貴恐弟未究東川人士聊復起予今言吾家上宰之貴無以微裨萬一此舉脫復入聽少得不負夙心周讓白

讓顒之族孫與兄正弟直號三周始仕不得志隠句容茅山頻徵不出巳而爲侯景中書侍郎人問其故曰吾畏死耳承聖中爲國子祭酒入陳天嘉初以白衣領太常光祿大夫

答王襃書【周讓】

甚矣悲哉此之爲別也雲飛泥沈金鑠蘭滅玉音不嗣瑤華莫因家兄至自鎬致書於穹谷故人之迹有如對面開題申紙流臉沾膝江南燠熱橘柚冬靑渭北沍寒楊楡晚葉土風气候各集所安餐衞適時寢興多福甚善甚善與弟分袂西陜言反東區𨿽保周陵還依蔣徑三姜離防二仲不歸麋鹿爲曹更多悲緒丹經在握貧病莫諧芝朮可求恆爲采掇昔吾壯日及弟富年俱值邕熙並歡衡泌南風雅操淸商妙曲弦琴促坐無乏名晨玉瀝金華冀獲難老不虞一旦翻覆波瀾吾巳愒陰弟非茂齒禽尙之契各在天涯永念生平難爲胸臆且當視陰數箭排愁破涕人生樂耳憂戚何爲豈能遽悲次房逰魂不反遠產骸柩無托但願愛玉骸珍金箱保期頤享黃髮猶冀蒼鷹頳鯉時傳尺素淸風朗月俱寄相思子淵子淵長爲別矣握管操觚聲淚俱咽

與周處士書【王襃】

嗣宗窮途楊朱岐路徵蓬長逝流水不歸舒慘殊方炎涼異節木皮春厚桂樹冬榮想攝衞惟宜動靜多豫賢兄入闗敬承款曲猶依杜陵之水尙保池陽之田鏟迹幽蹊銷聲穹谷何其愉樂幸甚幸甚弟昔因多疾亟覽九仙之方晚渉世途常懷五嶽之舉同夫闗令物色異人譬彼客卿服膺髙士上經說道屢聽牝之談中藥養神每稟丹砂之說頃年事遒盡容發衰謝蕓其黃矣零落無時還念生涯繁憂總集視陰愒日猶趙孟之䢐年負杖行吟同劉琨之積慘河陽北臨空思鞏縣霸陵南望還見長安所冀書生之魂來依舊壤射聲之鬼無恨他鄕白雲在天長離別矣會見之期邈無日矣援筆攬紙龍鐘橫集

王襃字子淵規之子從元帝在江陵兵敗帝出降襃與王克等數十人至長安周文帝甚禮之建徳以後頗參朝議凡大詔冊皆令襃具艸北史襃傳云初襃與周讓相善及讓兄正自陳來聘帝許襃等通親知音問襃贈正詩並書今按此書云與弟分袂西陜似讓與襃同入周者史偶不載耳襃姓名字皆同漢王襃近人刻僮約直書北史一段於後按僮約首句卽云蜀郡王子淵此王襃乃瑯琊人何可混也

答徐陵書【李那】

繁霜應管能響丰山之鐘云觸石又動流泉之奏矧伊物候且或防符況乃衿期相忘道術楚齊風馬吳會浮雲行李無因音塵不嗣殷禦正銜命來歸嘉言累札江南橘茂薊北桑枯陰慘陽舒行止多福足下稽山竹箭浙水明珠海內風流江南獨步扶風計吏議折祥禽平陵孝亷辧詶文豹況復麗藻星鋪雕文錦縟風雲景物義盡緣情經綸憲章辭殫表奏久以京師紙貴天下家藏調移齊右之音韻攺河西之俗豈直楊云藻翰獨畱千金嗣宗文雅惟傳好事僕世傳經術才謝劉歆家有賜書學匪班嗣弱年有意頻愛雕虫歲月三餘無忘肄業戶牖之間時安筆硯嚬眉難巧學步非工恆經牧孺之譏屢被陳思之誚羞逢仲子類居山之鼓琴屢見子將同本初之車服不謂殷侯虛談成價遂同布鼓輕向雷門燕石空雕終慙比徳楚軍𨿽拂實愧棲桐豈若邯鄲舉袖惟聞變曲協律飛塵必應不顧是以日南寶貝遙望歸秦合浦文犀更希還漢芳春行獻鸎其鳴矣懸豫章之牀置長安之驛厚築墻垣思逢鄭僑之聘工歌周頌佇奏延陵之樂書繒有復道意無伸

與徐僕射書【尹義尙】

義尙白漳濱江涘眇若天涯去鴈歸鴻雲飛難寄瞻言鄕國泣珠淚而盈懷寢寐徳音仰煙霞而疾首旣而暑往寒來愁雲滿塞河冰自結非由漢後之軍艸霧恆嚴寧假公超之術霜飄虎渠詎知朔野之寒雪覆龍岑徒憶淸江之暖眷言疇昔邈矣遐哉系仰淸顏願常丰勝雍容廊廟時宣匡泰之風偃息康莊無廢怡神之道義尙望國窮魂繁憂積歲𨿽其未殞豈曰生年日者謬忝後車陪遊上國曾觀禮樂見季子之知音經奉侍言嗟鄭僑之博物如軍書愈疾之制碑文妙絕之詞猶貴紙於鄴中尙傳聲於許下逮乎百六之年仍離再三之酷吉凶禮數綿歷歲時嘗膽茹辛備同艱險每冀穹蒼有感大國矜憫以禮言歸馭驛俱反何期毳毛湮淪墜灑漳濵之水逸翮摩霄輕托蓬萊之頂信知有幸無幸見生死之殊倫才與不才驗沈浮之異趣昔秦歸趙璧還得連城晉失楚材直亡其寶自國祚中絕行李不通等避世於桃源同畱寓於仙嶺每占牛候馬想金陵之聖人今覩皇華知有熊之建國賔堯仕舜猶是八才緯武經文方儔四貴幸甚幸甚昔楊朱岐路悲始末之長離蘇李河梁嘆平生之永別𨿽復音塵可嗣終隔風雲夢想時通無因覯止依依望楚寸陰有待百年將半輕生若是命也如何今車書同軌行李相繼猥荷文移通賜論及輶軒旣以復命義尙未被哀矜竊以晉楚釋囚共成親好今乃拘彼來此不亦難乎夫以匹夫投分猶須坦蕩況兩國二君那宜細計彼若才如廉樂猶恐不習禁兵茍非其人畱之何益然三戰三敗卒成彊霸之功七縱七擒終仗天威之力由此言之彼此如耳徐元直西蜀之謀士闗雲長劉氏之驍將須歸卽遣知叛弗追今之與古何其異趣且二國葉和長江共有如首如尾可以同規或貳或猜豈名唇齒是以隔河分防君子知其不終衷甲尋盟春秋貶其行詐伏承聖上欽明英賢佐輔方知解网之气用表無偏之化若彼之俘虜猶且防歸此之南冠何辭不遣如其茍相猜貳信不由衷𨿽篤親鄰義尙何罪不任辛酸之念輕陳萬一之情伏願仁人少存疇昔承閒之便希復開言昔張子餘年誠稱吳王之賜微躬邁影實仰含之澤載筆漣洏罔知所運

與徐陵請王琳首書【朱瑒】

竊以朝市遷貿時傳骨鯁之風歷運推移間表忠貞之迹故典午將滅徐廣爲晉家遺老當塗巳謝馬孚稱魏室忠臣用能播美前書垂名後世梁故建寧公琳洛濱余冑沂州舊族立功代邸效績中朝當離亂之辰總藩伯之任爾乃輕躬殉主以身許國實追蹤於往彥信踵武於前修而天厭梁徳尙思匡救𨿽繼包胥之念終遘萇之眚洎王業光啟鼎祚有歸於是遠迹山東寄命河北𨿽經旅臣之嘆猶懷客卿之禮感玆知己志此捐軀至使身沒九原頭行萬里誠復馬革裹屍遂其平生之志原野暴體全彼人臣之節然身首異處有足悲者封樹靡立良可愴焉瑒早簉末僚預參下席荷公之吐握感君之知遇是用沾巾拭袂痛可識之顏回腸疾首切猶生之面伏惟聖恩博厚明詔爰發赦王經之哭許田橫之葬瑒𨿽芻賤竊亦有心琳往蒞壽陽頗存遺愛曾遊江左非無舊徳比肩東閣之吏繼踵西園之賔願歸元彼境還塋窀穸庶孤墳旣築或飛銜土之燕丰碑式樹時畱墮淚之民近故舊王維等巳有論牒仰防制議不遂所陳昔廉公告逝卽肥川而建塋域孫叔云亡仍芍陂而植楸檟由此言之抑有前例不使壽春城下惟傳報葛之人滄洲島上獨有悲田之士昧死陳祈伏待刑憲

琳字子珩元帝寵姬兄也事元帝爲將元帝忌其得眾出之嶺外魏平江陵琳屯兵長沙傳檄諸方上游諸將推爲盟主陳武帝旣簒梁遣兵討之反爲所敗乃奉永嘉王莊爲梁主齊亦遣兵爲之聲援兵敗與莊同入齊齊孝昭令鎭壽陽陳將吳明徹攻之被執百姓泣而從明徹懼爲變殺之傳首建康故吏朱瑒致書於陵陵啟陳主許之瑒持首還淮南瘞八公山側尋有揚州人茅智勝等密送喪柩達鄴琳輕財愛士得將士心屢經喪亂雅有忠義之節𨿽本圖不遂齊人以此重之隋書柳顧言傳晉王好文雅招引才學之士諸葛潁虞世南王冑朱瑒等百餘人以充學士

答貞陽侯書【裴之橫】

之橫白足下定國等至枉雅誨具髙氏致送之旨卽彼行人遠到京城太尉應有成命但江山夐阻未奉朝廷報辭第下國之麟趾先朝所寄借彼鄰好義深主祀自宜單車入境端委還朝而朱斾啟行戎旌望國江東士子未達髙懷僕早預簪裾夙叨眷與矢旣暌江淮成阻靑藜裁封𨿽斷西鳥之辭白雪在天豈無北風之嘆但變故紛紛忠貞宜顯寒松負雪誠愧節者之徒勁艸疾風寧忘烈士之槪齊師若反斾淮路退舍淝水彼之敬送止縉紳之徒此之奉迎則軒蓋而巳伏聽朝旨遲申展敬之橫白

之橫邃之兄子侯景之亂初鄱陽王範入援範薨之橫歸元帝從王僧辯破景除吳興太守齊挾貞陽侯攻東闗晉安王承制命之橫都督諸軍守蘄城歿於陣贈司空諡忠壯此書侃然直詞想見其人烈丈夫也

爲梁上黃侯世子與婦書【庾信】

昔仙人導引尙刻三秋神女將梳猶期九日未有龍飛劍匣鶴別琴臺莫不銜怨而心悲聞猿而下淚人非新市何處尋家別異邯鄲那應知路想鏡中看影當不含啼欄外將花居然俱笑分杯帳裏卻扇牀前故是不思何時能憶當學海神逐潮風而來往勿如織女待塡河而相見

一時倩筆遺婦遂有三人豈借彼雕龍助其射雉不知此事豈可使卿有功耶

上髙祖請置學書【沈不害】

臣聞立人建國莫尙於尊儒成俗化民必崇於教學故東膠西序事隆乎三代環林璧水業成於兩京自淳源旣逺澆風以扇物之感人無窮人之逐物無節是知施設訓範啟導心靈譬彼染藍類諸琢玉然後人倫以正卑髙有序忠孝之禮旣明君臣之道攸固執禮自塞魯公所以難侮歌樂巳細鄭伯於前知亡干戚舞而有苗至泮宮成而淮夷服長想洙泗之風載懷淹稷之盛有國有家莫不尙巳梁太淸季年數載否剝戎狄外侵姦回內奰朝振鼓鼙夕照烽火鴻儒碩學解散甚於坑夷五典九丘湮滅逾於灰燼蓋成均自斯墜業瞽宗於是不修褒成之詞不陳祼享釋菜之禮無稱俎豆頌聲寂寞遂逾一紀後生惇悅不見函丈之儀晚學鉆仰徒深倚席之嘆陛下繼歷馭統握籙臨防道洽寰中威加無外濁流巳淸重氛載廓含生熙阜品庶咸亨宜其振禮樂建立庠序式稽古典行迹儒宮選公卿嗣子皆入於學助教博士朝夕講肄使擔簦負笈鏘鏘接袵方領矩步濟濟成林如切如磋聞詩聞禮一年可以倍功三冬於是足用故能擢秀雄州揚廷觀國入仕登朝資優學以自輔蒞官從政有經業以治身輜駕列廷靑紫拾地古者王世子之貴猶與國子齒降及漢儲玆禮不墜曁乎兩晉斯事彌隆蓋所以見師嚴而道尊者也皇太子天縱生知無待審諭猶宜晦迹俯同傳經請業奠爵前師肅若舊典昔闕裏之堂艸萊自辟舊宅之內絲竹流音前聖遺烈深以相戒況復江表無虞海外有截豈得不開辟大猷恢至道寧可使教儒風弗興聖世盛徳大業遂偃堯年臣末學小生詞無足算輕獻瞽言伏追竦汗

沈不害字孝和吳興武康人陳天嘉初除衡陽王府記室參軍兼嘉徳殿學士自梁季喪亂至是國學未立不害上書請崇建儒宮帝優詔答之太建中爲光祿卿通直散騎常侍尙書左丞卒不害博綜經典而家無卷軸每制文操筆立成曾無尋檢汝南周正曰沈生可謂意聖人乎

爲王寛與婦義安主書【伏知道】

昔魚嶺逢車芝田息駕𨿽見妖淫終成揮忽遂使家勝陽臺爲歡非夢人慙蕭史相偶成仙輕扇初開欣看笑靨長睂始畫愁對離籹猶聞徙佩顧長廊之未盡尙分行幰冀迥陌之難回廣攝金屏莫令愁擁恆開錦幔速望人歸鏡臺新去應餘落粉燻鑪未徙定有餘煙淚滴芳衾錦花長濕愁隨玉軫琴鶴恆驚巳覺錦水丹鱗素書稀逺玉山靑鳥仙使難通防筆試操香牋遂滿行雲可托夢想還勞九重千日詎想倡家單枕一宵便如蕩子當令照影雙來一鸞羞鏡勿使窺獨坐嫦娥笑人

上隋髙祖革文華書【李諤】

臣聞古先哲王之化民也必變其視聽防其嗜欲塞其邪放之心示以淳和之路五教六行爲訓民之本詩書禮易爲道義之門故能家復孝慈人知禮讓正俗調風莫大於此其有上書獻賦制誄鐫銘皆以褒徳序賢明勛證理茍非懲勸義不徒然降及後代風敎漸薄魏之三祖更向文詞忽君人之大道好雕虫之小藝下民從上有同影響爭騁文華遂成風俗江左齊梁其獘彌甚貴賤賢愚惟務吟詠遂復遺理存異尋虛逐微競一韻之奇爭一字之巧連篇累牘不出月露之形積案盈箱惟是風雲之狀世俗以此相髙朝廷據玆取士祿利之路旣開愛向之情愈篤於是閭裏童昏貴遊總丱未窺六甲先制五言至如羲皇舜禹之典伊傅周孔之說不復闗心何曾入耳以傲誕爲淸虛以緣情爲功業指儒素爲古拙用詞賦爲君子故文筆日繁其政日亂良由棄大聖之軌模構無用以爲用也捐本逐末流徧天壤遞相師祖久而逾扇及皇隋受命聖道聿興屏黜輕浮遏止華僞自非懷經抱質志道依仁不得引預縉紳參厠纓冕開皇四年普照天下公私文翰並宜實錄其年九月泗州刺史司馬幼之文表華艷付所司治罪自是公卿大臣咸知正路莫不鉆仰墳素棄絕華綺擇先王之令典行大道於玆世如聞外州遠縣仍踵獘風選吏舉人未遵典則宗族稱孝鄕裏歸仁學必典謨交不茍合則擯落私門不加收齒其學不稽古逐俗隨時作輕薄之篇章結朋黨而求譽則選充吏職舉送天朝蓋由縣令刺史未行風教猶挾私情不存公道臣旣爲憲司職當糾察若聞風卽劾恐掛网者多請勒有司普加搜訪有如此者具狀送臺

諤字士恢趙郡人後周時拜天官都上士諤見隋文帝有帝王志操深自結納及受禪賜爵南和伯性公方明時務遷書侍禦史嘗以當官好自矜伐上疏陳其獘上以諤前後所秦頒示天下在職數年以年老出拜通州刺史有惠政諤此文去當時習尙無幾耳起獘維風不應如是

與陽休之書【祖鴻勲】

陽生大弟吾比以家貧親老時還故郡在本縣之西界有雕山焉其處閒逺水石淸麗髙巖四匝良田數頃家先有野捨於斯而遭亂荒廢今復經始卽石成基憑林起棟蘿生映宇泉流繞階月松風艸緣庭綺合日華雲實傍沼星羅檐下流煙共霄气而舒捲園中桃李雜椿柏而蔥蒨時一褰裳涉澗負杖登峯心悠悠以孤上身飄飄而將逝杳然不復自知在天地間矣若此者久之乃還所住孤坐危石撫琴對水獨詠山阿舉酒望月聽風聲以興思聞鶴唳以動懷企莊生之逍遙慕尙子之淸曠首戴萌蒲身衣緼襏出藝粱稻歸奉慈親緩步當車無事爲貴斯巳適矣豈必撫塵哉而吾生旣系名聲之韁鏁就良工之剞劂振佩紫臺之上鼔袖丹墀之下采金匱之漏簡訪玉山之遺文敝精神於丘墳盡心力於河漢摛藻期之鞶繡發議必在芬香玆自美耳吾無取焉嘗試論之夫昆峯積玉光澤者前毀瑤山叢桂芳茂者先折是以東都有掛冕之臣南國見捐情之士斯豈惡梁錦好蔬布哉蓋欲保其七尺終其百年耳今弟官位旣達聲華巳逺象由齒斃膏用明煎旣覽老氏谷神之談應體畱侯止足之逸若能翻然淸尙解佩捐簪則吾於玆山莊可辦一得把臂入林掛巾垂枝攜酒登巘舒席平山道素志論舊款訪丹法語書斯亦樂矣何必富貴乎去矣陽子途乖趣別緬尋此旨杳若天漢已矣哉書不盡意

鴻勲涿郡範陽人臨淮王彧薦其文學除奉朝請竟不詣謝人怪之曰爲國舉才臨淮之務祖鴻勲何謝焉彧聞而喜齊神武嘗徵至並州作晉祠記官至髙陽太守在官淸素妻子不免饑寒

休之字子烈右北平無終人歷齊左光祿大夫正中書監

上牛書【王孝籍】

竊以毒螫噆膚則申旦不寐饑寒切體亦卒歲無聊何則痛苦難安貧窮易感況懷抱之內水火鑠脂膏腠理之間風霜侵骨髓安可齰舌緘唇吞聲飲气惡呻吟之響忍酸辛之酷哉惟明公尙書動哀矜之色開寛裕之懷咳唾足以濟活枯鱗吹噓可以騰飛窮羽芬以椒蘭之气暖以布帛之詞許小人之請開大君子之聽𨿽復山川不逺神明在玆信而有徵言無不履猶恐拯溺遲於援手救縊緩於扶足待越人之舟檝求魯匠之云梯則必懸於喬樹之枝沒於深泉之底矣夫以一介貧人七年直省課役不免慶賞不沾賣貢禹之田供釋之之費有弱子之累乏彊兄之親加以老母在堂光陰遲暮寒暑違侍闗山迢遙齧臂爲期前途邈矣倚閭之望朝夕巳勤謝相如之病無官可以免發梅福之狂非仙所能避愁疾甚乎厲鬼人生異夫金石營魂且散恐筮予無徵賫恨入防則虛緣恩顧此乃王稽所以致言應侯爲之不樂也潛鬢髮之內居睂睫之間子野未曾聞離朱所不見沈淪東觀畱滯南史終無薦引永同埋殯三世不移𨿽由寂寞十年不調實乏知已夫不世出者信聖明之君也不萬一者誠賢良之臣也以夫不世出而逢不萬一此小人所以爲明尙書幸也坐人物之源運銓衡之柄反披狐白不好緇衣此小人爲明尙書不取也昔荊玉未剖刖卞和之足百里未用碎禽息之首居得言之地有用能之資增日月之明無手足之戚憚而不爲孰知其解大官或不稱其能士或未伸其屈一夫竊議語流天下勞不見圖安能無望倘病未及死往還勉念眄窮愁之間矚離憂之詞托志於前修通心於來哲使千載之下哀其不遇追咎執事有玷淸塵則不肖之軀死生爲累小人之罪方且未成願少加矜湣畱心無忽

孝籍平原人開皇中召入祕書助王劭修國史劭不之禮在省數年不免輸稅孝籍不得志奏記於亦知其有學業而竟不調後歸鄕裏以教授爲業終於家牛字裏仁封奇章郡公

遺崔頥書【隋豫章王暕】

昔漢氏西京梁王建國平臺東苑慕義如林馬卿辭武騎之官枚乘罷農之守每覽史傳嘗竊怪之何乃脫略官榮棲遲藩邸以今望古方知雅志彼二子者豈徒然哉足下博聞彊記鉤深致逺視漢臣之三篋似渉蒙山對梁相之五車若吞云夢吾兄欽賢重士敬愛忘疲先築郭隗之宮常置穆生之醴今者重開土宇更誓山河地方七百牢籠曲阜城兼七十苞舉臨淄大啟南陽方開東閣想得奉飛蓋曵長裾籍瑇筵躡珠履歌山柱之偃蹇賦池竹之檀欒其崇貴也如彼其風流也如此幸甚幸甚何樂如之髙視上京有懷徳祖才謝天人多慙子建書不盡言寧俟繁詞

北史崔頥傳略云頥字祖濬開皇初爲河南豫章二王侍讀更日往來及河南王爲晉王轉記室參軍自此去豫章王遺頥書頥答之王入東宮除太子齋帥兼舍人及元徳太子薨以疾歸徵起居舍人宇文化及弒帝引爲著作佐郎稱疾不起在路發病卒按河南王爲晉王巳而入東宮者隋煬帝子元徳太子也豫章王者煬帝子齊王暕先封豫章王也品外錄以爲齊豫章王嶷不惟地分南北亦且時懸四代亟宜正之

暕小字阿孩元徳大子薨朝野以暕當嗣帝暕頗驕恣帝亦以他事怒求暕過失自是寵衰帝每慮暕生變化及作亂帝顧蕭后曰得非阿孩也化及復令人殺暕暕亦謂出帝意至死竟不知殺者爲誰

答王績書【杜之松】

辱書知不降顧嘆恨何巳僕幸恃故情庶回髙躅豈意康成道重不許太守稱官老萊家居羞與諸侯爲友延佇不獲如何如何奇迹獨全幸甚幸甚敬想結廬人境植杖山阿林壑地之所丰煙霞性之所適防丹桂借白茅濁酒一杯淸琴數弄誠足樂也此眞髙士何謂狂生僕憑藉國恩濫屍貴部官守有限就學無因延頸下風我勞何極前因行縣實欲只尋誠恐燉煌孝廉守琴書而不出酒泉太守列鐘鼓而空還所以遲回遂攬轡也僕𨿽不敏頗識前言道旣知尊榮何足恃豈不能正平公之坐敬養亥唐屈文侯之膝恭師子夏𨿽齊桓徳薄五行無疑眭誇故人一來何損防借家禮今見披尋微而精簡而備誠經傳之典略閨庭之要訓也其喪禮新義頗有所疑謹用條問具如別帖想荒宴之餘爲銓釋也遲更知聞杜之松白

之松正觀中爲河中刺史

答刺史杜之松書【王績】

月日博士陳龕至奉處分借家禮並帙封送【闕】請領也又承欲相招講禮聞命驚笑不能巳巳豈明公前眷或徒與下走相知不熟也下走意疎體放抑有由焉兼棄俗遺名爲日久矣淵明對酒非復禮義能拘叔夜攜琴惟以煙霞自適登山臨水邈矣忘歸談虛語忽焉終夜僻居南渚時來北山兄弟以俗外相期鄕閭以狂生見待歌去來之作不覺情親詠招隠之詩惟憂句盡帷天席地友月交風新年則柏葉爲罇仲秋則菊花盈把羅含宅內自有幽蘭數叢孫綽庭前空對長松一樹髙吟朗嘯挈榼攜壺直與同志者爲羣不知老之將至欲令復整理簪屨修束精神揖讓邦君之門低昂刺史之坐逺談糟粕近棄醇醪必不能矣亦將恐芻狗貽夢櫟社見嘲去矣君侯無落吾事王君白

呂才東臯子集序云貞觀中京兆杜之松淸河崔善繼爲本州刺史皆請與君相見君曰柰何悉欲坐召嚴君平竟不見崔杜髙君調趣卒不敢屈但歲時贈以美酒鹿脯詩書往來不絕

召永嘉山居書【朗禪師】

自到靈溪泰然心意髙低峯頂振錫常遊石室巖龕拂巾宴坐靑松碧沼明月自生風掃白雲縱目千里名花異果蜂鳥銜來猿嘯長吟逺近皆聽鉏頭當枕細艸爲氊世上崢嶸競爭人我心地未達方乃如斯倘有寸陰願垂相訪

朗禪師住婺州浦陽縣佐溪山此書見永嘉集答書大有妙理以非是編所急故不錄

上絳州上官司馬書【王勃】

月日龍門百姓某謹再拜奉書於司馬上官公足下蓋聞靈化出於窈冥帝圖寄於寥廓聖人生而萬物覩太階平而四國會故曰有非常之後者必有非常之臣有非常之臣者必有非常之績至今雷奔雨嘯風旋電轉拾靑紫於俯仰取公卿於朝夕雲臺迫漢南宮列元宰之圖霜防羅門北闕據名臣之第嘗見之矣至若時非我與雄略頓於窮途道不吾行髙材屈於卑勢孔宣父之英達位未列於陪臣管公明之傑秀名僅終於郡屬有時無主賈生獻流涕之書有志無時孟軻養浩然之气則亦有焉豈非妙造無端盛衰止乎其域神期有待動靜牽乎所遇向使太公失於周伯則旗亭之屠父韓信屈於蕭何則轅門之餓又焉得鷹揚豹變吐納風雲者哉故曰知與不知用與不用觀夫得失之際亦窮達之有數乎其有邀時譽忘亷恥狥茍得設向背於朝廷立縱橫於勢利舉三寸之舌屈辱豪門奉咫尺之書逡巡下席皆自謂材足以動俗智足以濟時鐘鼎輝其顧盼冠蓋生其籍甚豈知夫四海君子攘袂而恥之乎五尺微童所以固窮而不爲也此蓋莊周有言所以得意而忘象得象而忘言語曰談何容易易稱書不盡言知談之不易而欲言之盡以是思之良可知矣下官者康衢之賤耳嘗聞闕裏之言頗掛平輿之目豈不知塵形俗狀游水鏡而多慙抱鼓援鼙偶雷門而自失而欲刻鵠飾鳬唐突扃余【疑】者耶徒以登山泛海庶測髙深執炬傳螢希增日月三奔九合下官聞管仲之風千載一時君侯受鮑卿之托是以敢陳其徑庭不然則秋風明月西江畱獨往之因桂嶠松巖南山有不羣之地矧區區者而重髙明之閫閾君侯極天分構振瓊樹而韜霞帶地疏源握珠胎而冠月鱗軒羽殿瑤臺降卿相之榮鵲印蟬簪金社發公侯之始靑臯獨唳望鴻漸而翻霞丹穴髙鳴對鵷池而矯霧嚴助以賢良待詔未厭承明汲黯以方正拾遺終榮臥理藩維克振旣參來暮之歌邦國不空自有康沂之相加以雄材廣度散琬琰於胸懷逸气遒文運風霜於掌握迫靑霄而構捨煙霞之涯涘莫尋振滄渤以流謙江漢之波瀾未測耀靈珪於趙席垂棘知歸辯羣籟於莊軒懸匏自托賓階夕敞淸河銷驥贄之虞虛榻晨披心【疑】禮得龍驅之地方當翊贊宸極羽儀臺屏豈徒偃仰州縣勞事藩庭而巳哉借如僕者言不滿於鄕黨聲不出於堂閾東海取樂於簞瓢南山畢志於文史餐花佩葉入蘭室而談挹露攀霞坐松扃而嘯逸楊子云之澹泊心竊幕之嵇叔夜之逍遙眞其好也未嘗露才揚巳飾小智以驚愚假勢憑時托中人而樹迹徧遊天下寒心於將相之門獨守太側身於名利之境嘗謂奉琴巵於北牖詠詩禮於南陔坐商洛而折雲英臨江湖而采煙液生願畢矣而屬鸞扃停逸頻虛不次之階鶴板徵賢累發非常之詔天下有道吾豈匏承達人一顧之榮辱公車再辟之禮平津侯之博物終屈奉常賈大夫之才名猶逢絳灌況庸者而可免於此乎君侯要津先據圖海盛於當時下官覆蕢方勤爲山始於今日𨿽陵深谷變終非入室之賔而晝詠宵吟敢預升堂之列夫以幽明不測尺標見天下之心巨細相傾寸管合羲舒之度豈非道存斯貴理在必亨霸略近發於輿歌皇圖不隔於芻議故有榮枯絕等奉推轂而欣然年勢不侔受分庭而防愧風規可接惟君侯體之今古未殊則下官願矣常恨霜松列澗萬尋無罩月之期露艸滋山寸莖有稍云之望斯則聲實困於兼濟才位難於俱立況乎地勢不足以誇俗容貌不足以動人遑遑藪澤安足以奉髙明之咳唾也所冀蠅階賤質附云足而追飈蚋序輕姿托霜毛而絕海委名勵己蛟鐔申獨斷之能偶迹當仁驪珠鮮闇投之懼天衢可望指鵬程而三休巨壑難遊伏龍門而一息死罪【云云】

與博昌父老書【駱賓王】

某月日駱賓王謹致書於博昌父老等承並無恙甚善甚善雲雨俄別封壤異鄕春渚靑山載勞延想秋天白露幾度光陰古人云別易防難不其然也自解攜襟袖將十五年交臂存亡略無半在陸處士溘先朝露辟閭公倐掩夜臺故舊門人多遊蒿裏耆年宿徳但見松丘嗚呼泉壤殊途幽防永隔人理危促天道奚言感今懷舊不覺涕之無從也況過隙不畱藏舟難固追維逝者浮生幾何哀緣物興淚因情感𨿽防莊一指殆先覺於勞生秦佚三號遽忘情於怛化啜其泣矣尙何言哉又聞移縣就安樂故城廨宇邑居咸徙其地裏門阡陌徒有其名荒徑三秋蔓艸滋於舊館頹墉四望拱木多於故人嗟乎仙鶴歸來遼東之城郭猶是靈烏代謝漢南之陵谷巳非昔吾先君出宰斯邑淸芬𨿽逺遺愛猶存延首城池何心天地𨿽則山河四望是稱無棣之墟松檟千秋有切維桑之裏故每懷宿昔尙想經過於役不遑駕言徒極今西成有望東戶無爲野老淸談怡然自得田家濁酒樂以忘憂故可洽賞當年相歡卒歲寧復心存舊好追思昔遊所恨跂予望之徑途密邇佇中衢而空軫巾下澤而莫因風月虛心形畱神往山川在目地邇人遐以此懷勞增其嘆息情不遺舊書何盡言

上吏部裴侍郎書【駱賓王】

四月一日武功縣主簿駱賓王謹再拜奉書裴公執事易曰書不盡言言不盡意然則理存乎象非書無以達其微詞隠乎情非言無以詮其旨僕誠鄙人也頗覽前事每讀古書見髙堂九仞曾參負北向之悲積粟萬鐘季路起南遊之嘆未嘗不廢書輟捲流涕霑衣何者情蓄於哀事符則感形潛於內迹應斯通是布腹心罄瀝肝膽庶大雅含之量矜小人悃款之誠惟君侯察焉賓王一藝罕稱十年不調進寡金張之援退無毛薛之遊亦何嘗獻防幹時髙談王霸衒才揚已歷詆公卿不汲汲於榮名不戚戚於卑位蓋養親之故也豈謀身之道哉不圖君侯忽垂過聽禮以弓招之恩任以書記之事擬人則多慙阮瑀入幕則髙謝郤超昔聶政荊卿刺客之流也田光豫讓烈士之分也咸以勢利相傾意气相許尙且捐軀燕趙甘死齊韓今君侯無求於下官見接以國士正當陪麾後殿奉節前驅賈餘勇以求榮效輕生而報施所以逡巡於成命躊躇於從事者徒以夙遭不造幼丁閔凶老母在堂常嬰羸恙糲糗無甘旨之膳松檟闕遷厝之資撫躬存亡何心天地故寢食夢想噬指之戀徒深歲時烝嘗崩心之痛罔極若僕者固名教中一罪人耳何面目以奉三軍之事乎況屬天倫之喪奄逾七月違膝下之養忽至三年而凶服之制將終哀疚之情未泄興言永慕舉目增傷夫怨於中者哀聲可以應木石感於情者至性可以通神明故徐元直指心以求辭李令伯陳情以窮訴上以棄興王之佐命下以全奉親之篤誠而蜀主不以爲非晉君待之逾厚此二者豈貪貧賤惡榮華厭萬乘之交甘匹夫之辱也蓋有不得巳者哉儻有幹沒爲心脂韋成性捨慈親之色養許明主以驅馳內忘顧復之私外存傅會之眷薄骨肉厚榮寵茍背恩而自效則君侯何以處之且義士期乎貞夫忠臣出乎孝子旣不能推心以奉母亦焉能死節以事人假物議之無嫌實吾斯之未信也流沙一去絕塞千里子愴入塞之魂母切倚閭之望就令歡以卒歲仰南薰之不貲而使憂能傷人迫西山而何幾君侯深情錫類道葉天經明恕待人慈心應物儻矜犬馬之微願憫烏鳥之私情寛其負恩遂其終養則窮魂有望老母知歸賓王死罪再拜

裴侍郎卽行儉嘗以賔王等浮躁衒露斷其不良死何取而欲納之幕中賔王與人書大半望人汲引何不肯就行儉之辟豈萬里從戎非所以寧親而平日干請不過求目前寸祿以爲養耶又豈從敬業時母巳天年終耶是皆不可知也此書在駱集又是一體

上雍州髙長史書【李嶠】

八月十五日三原縣尉趙國李某謹再拜奉書長史明公執事蓋聞諸師曰君子或出或處蓋君子與時消息從道污隆故其處則閉重坐虛白龍盤鳳跱桂郁蘭芬下生川嶽之气上發星辰之象其出則摛景光吐文質風雲相召日月爭明撫八翼而登泰階提七星而酌元气夫然故終始亨吉進退利貞某當休明之期推去就之分滄洲密邇未徵嘉遁之爻閶闔洞開不列亨衢之步顧嘗希仕尺寸狥祿斗升胥僕之與鄰奔走之爲役婆娑塵垢之中踸踔藩籬之際區區短懷亦云可見矣抑貧賤實須降志顚沛不可違仁是用終夜九回一朝三省懼斯言之或玷將細徳之爲累至於有文無害之政得玉喪寶之譚服以周旋庶乎聞達然以守其愚直任此拙宦𨿽入門爲無言之侶出谷罕求聲之援生平琴曲惟以下調相哀疇昔朋遊詎有中人見識誠不幾乎幽蘭芬蕙實不愧乎枯木朽株自獲忝微班預聞賤事佩紛綸之雅訓承肅穆之淸塵有日矣亦曾越嚴亭趨下風希口吻之芳音候眉宇之陽气而堂上百里鬷明無撤器之因門下三千毛遂乏處囊之地𨿽願披心膽進款誠云漢逾邈風流遂逺夫客果有能不孤彈劍之食士實難盡誰知執矢之工此昔人所以慷慨於神交殷勤於知己者也伏惟君侯日門翔照天池撫翼廚開銘鼎座列歌鐘吐娓娓之言植堂堂之望河陽春樹開四照於詞林洞庭秋水淸九流於心鏡若夫標置度量權衡物理蕭公畫防不探逺之規孟子持籌未及精微之數粵若登金閣排玉堂利見九五差蹤二八或奏昌言伏丹墀而心啟乃回天奬憑紫樞而目送南宮祕署出入生光西京神輔指麾成俗固巳羽儀振鷺黼藻羣龍某家本燕南居臨趙北負書懷刺方致維桑之禮賁帛翹車幸枉錯薪之駕愷悌之慈允洽敷腴之好不忘洎解褐中林辭農下邑希光東壁猶是貧女舊鄰激水西江非復達人前惠鄙賤之質未攺提奨之恩巳別昔時姜桂早得因地而生今玆桃李翻以無言受棄豈非時亨其會命塞其通者乎今余秩無幾解巾有日便當斂襟初服藏拙後塵何去何從罷策之臧否自開自落任天地之榮枯宜其捲舌吞聲滅影削迹不幹執事之紀無煩左右之聽徒恨勤誠累歲而丹慊不通服道彌年而白頭成諺所以低回岐路杼軸蓬心搦翰操觚而不能已者也夫引往納來江海所以深廣損上益下乾坤所以光大是故虛已之求有屈位而申道泛接之愛或開懷而受物若乃崇峻宮垣扃鑰閫奧使屬睇之目隔逾深而照窮仰止之心限彌髙而望絕禦賔以之失位篲客以之無門將恐慕義之夫思爲黃鶴之舉企景之客不作眞龍之遊願君侯垂古人之風申國士之分假其白璧之契接以黃金之言不忽當年要之卒歲則重如熊掌府中饒取義之賔輕若鴻毛節下有狥生之士敢薦狂妄惟君擇焉

上蕭至忠論史書【劉知幾】

僕自策名仕伍待罪朝列三爲史臣再入東觀竟不能勒成國典貽彼後來者靜言思之其不可有五何者古之國史皆出一家未聞借功於眾惟漢東觀大集羣儒然纂述無主條章靡建繇是伯度訝其不實公理以爲可焚今史司取士有倍東京人自爲荀袁家自爲政駿每記一事載一言閣筆相視含毫不斷頭白可期汗靑無日一不可也前漢郡國計書先上太史副上丞相後漢公卿所撰先集公府乃上蘭臺故史官載事爲廣今史臣編錄惟自詢采二史不注起居百家罕通行狀卽仲尼猶且管窺況中材豈能博物二不可也史局通籍禁門幽居九重所以杜顏面防請謁也今館中作者如林皆願長喙無聞齚舌一示褒貶曾未絕口而朝野具知孫盛取嫉權門王韶見讐貴族常人之情不能無畏三不可也古者史氏各有指歸故尙書以疏通知逺爲主春秋以懲惡勸善爲先今史官注記類稟監修或謂尙須直辭或謂宜當隠惡十羊九牧其令難行一國三公適從誰在四不可也夫言監者蓋總領之義耳宜明立科條審定區域庶人思自免書可立成今監者不肯指授修者又不遵奉用使爭學茍且務相推避坐變炎涼徒延歲月五不可也凡此不可其流實多𨿽威以刺骨之刑朂以懸金之賞終不能得僕所以屢辭載筆之官願罷記言之職者正爲此耳當今朝號得人國稱多士蓬山之下良直差肩蕓閣之中英奇接武僕旣功虧刻鶴筆未獲麟徒殫大官之膳虛索長安之米乞以本職還其舊居多謝簡書請避賢路惟明公哀而許之劉子名知幾以字行擢進士第累遷鳳閣舍人兼修國史時宰相韋巨源紀處訥楊再思宗楚客蕭至忠皆領兼修子病長官多意尙不一而至忠數責論次無功乃奏記求罷去

河淸頌【有序鮑照】

臣聞善談天者必徵象於人工言古者先考績於今鴻犧以降遐哉邈乎鏤山嶽雕篆素昭徳垂勛可謂多矣而史編唐堯之功載格於上下樂登文王之操稱於昭於天素狐玉聿彰符命朴牛文螾爰定祥歷魚鳥動色禾雉興讓皆物不盈眥而美溢金石頌聲爲之而寢詩人於是不作庸非惑與自我皇宋之承天命也仰符龍木之精俯協河龜之靈君圖帝寶粲爛瑰英固業光曩代事華前徳矣聖上天飛踐極迄玆二十四載道化周流澤汪濊地平天成上下含熈文同軌通表裏釐福燿徳中區黎庶知讓觀英遐表夷貉懷惠秩禮防勤散露臺之金振民舒國傾鉅橋之粟約違迫脇奢去泰甚防無畱飲畋不槃樂物色異人優遊鯁直顯靡失心幽無怨魄精照日月事洞天情故不勞仗斧之使號令不嚴而自肅無辱鳳舉之事靈怪不召而自彰萬里神行飈塵不起農商野廬邊城偃柝冀馬南金塡委內府馴象棲爵充羅外苑阿紈纂組之饒衣覆宗國魚鹽杞梓之利傍贍荒遐士民殷富繁溢五陵宮宇宏麗崇冠三川閭閈有盈歌吹無絕朱輪疊轍華冕重肩豈徒世無窮人民獲休息朝呼韓罷酤鐵而已哉是以嘉祥累仍福應尢盛靑丘之狐丹穴之鳥棲阿閣遊禁園金芝九莖木禾六秀銅池發膏畝腴宜以謁薦郊廟和協律呂煙霏霧集不可勝紀然而聖上猶昧旦夙興若有望而未至閎規遠圖如有追而莫及神明之貺推而弗居也是以琬碑鏐檢盛典蕪而不治朝神省方大化抑而未許崇文協律之士蘊儛頌於外坐朝陪宴之臣懷揄揚於內三靈佇睠九壤注心旣有日矣歲宮幹維月邅蒼陸長河巨濟異源同淸澄波萬壑潔瀾千里斯誠曠世偉觀昭啟皇明者也語曰影從表瑞從徳此其效焉宣尼稱鳳鳥不至河不出圖傳曰俟河之淸人壽幾何皆傷不可見也然則古人所不見者今殫見之矣孟軻曰千載一聖是旦暮也豈不信哉夫四皇六帝樹聲長世大寶也澤浸羣生國富刑淸鴻徳也制禮裁樂惇風遷俗文教也誅華逋羯束顙絳闕武功也鳴禽躍魚滌穢河渠至祥也大寶鴻徳文教武功其崇如此幽明協贊民只與能厥應如彼惟天爲大堯實則之皇哉唐哉疇與爲讓抑又聞之勢之所覃者淺則美之所傳者近道之所感者深則慶之所流者逺是以丰功韙命潤色縢策盛徳形容藻被歌頌察之上代則奚斯吉甫之徒鳴玉鸞於前視之中古則相如王褒之屬防金羈於後絕景揚光淸埃繼路班固稱漢成之世奏禦者千有餘篇文章之盛與三代同風由是言之斯廼臣子舊職國家通義不可輟也臣𨿽不敏敢不勉乎乃作頌曰窺刋崩石捃逸殘竹巢風寂寥羲埃綿邈鉅生大年贍學淵聞鞶繡成景粉繢顓軒徒翫井科未覩天河亙古通今明鮮晦多千齡一見書史登歌旋我皇駕揆景方塗淩周躐殷蹶唐轢虞如彼七緯累璧重珠髙祖撥亂首物定靈更開天地再鑄羣生帝禦三傑龍步八坰朔南曁敎海北騰聲淪深格髙浹遐洞防讒鼎遷宋圭告成大明方徽鴻光中微聖命誰堪皇歷攸歸謀從筮協神與民推黃旗西映紫蓋東輝納瑞螭玉升政衡璣金輪豹飾珠冕龍衣正位北辰垂拱南面天下何思日用罔倦復禮歸仁觀恆通變一物有違戚言毀膳菲躬簡法厚下安宅謙徳彌光損道滋益孝崇饗祀勤隆耕籍饘酎秋羊封墐春骼嬰耄兼梁鰥孤重帛體由學染俗以敎遷禮導刑淸樂鬯風宣分衢讓齒折訟推田野旌伏彥朝賞登賢儒訓優柔武節猋鷙文憲精戎容犀利樞鈐明審程彠周備吏礪平端民羞幸覬桴鼓凝埃烽驛垂轡銷我長劍歸爲農器閩外水鄕鄣表炎國隴首西南渤尾東北赩赩嶺丹渾渾泉黑移琛云勉轉隼卭僰狼歌薦功鳥譚陳徳治博化光民阜財盛班白行謡靑綺髙詠云表幽和物章明慶麗植雕質蠢行藻性仁艸晨莩徳宿宵映海無隠飇山有黃落牛羊內首閭戶外拓瑞木朋生祥禽軰作薰風蕩閨飴露流閣器範神妙劑調象藥匪直也斯偉慶芳溱注彼四瀆媚此雙川伏靈遙紀閟貺遐年澄波海嶽鏡流防山泉室凝澱水府淸涓俛瞰夷都降眡驪淵朱宮潛耀紫閣陰鮮昔在爽徳王風不昌廼溢廼竭或壅或亡潔源濫壑曾是未央先民永慨大道悠長云何其瑞實鐘我皇聞諸師說天竦聽密介焉如響匪逺惟疾矧是皇心妙夫貞一左右天經戶牖人術訏謨布簡絲言盈室歲有綿祀淸豈崇日一人之慶吹萬稟和靈根方固修源重波副睿貳哲帝體皇柯景云蔚嶽秀星騎羅垂光九野騰響四遐輔居鼎足槃石虎牙世匹周室基永漢家泰階旣平洪河旣淸大夫在上區宇文明樵夫議道漁父濯纓臣照作頌鋪徳樹聲

照字明逺東海人宋元嘉中河濟俱淸照爲此頌初照謁臨川王義慶未見知欲貢詩言志人止之照曰大丈夫豈可遂蘊智能使蘭艾不辧於是奏詩王奇之文帝時爲中書舍人上好文章自謂莫及照悟其旨爲文多鄙言累句咸謂照才盡是不然也照或作昭唐人爲武后避諱故今宜攺正

馬寶頌【並序梁簡文帝】

皇帝應百姓之心副四海之願復履玉衡還臨億兆天地交泰日月貞明至理惟新隆平方始遐邇壹體中外禔福含生欣欣若耘耰之逢夏雨懷情坎坎譬艸木之值春風帝王之道超邁開辟睿聖之功殫歷邃古軒羲不足鑿枘堯舜不足憲章至哉大哉無得而稱也五月丁酉朔絲竹會於徳陽之堂於時日進內宮星次鶉首仲夏之晷稍極陽城之圭蕤賔之鐘初應潁川之律縉雲旦捲南風晚扇惠气入帷淸陰周宇玉輿云罕照日充庭羽林中權分階列校簪笏成行貂纓在席昭天之樂金石鏗鏘報地之禮威儀肅省詔以馬寶示羣臣太僕效官趣馬掌贊三令五申丞聨事舉八麗四圍給役相趨暉煜金鑣陸離寶勒天地無疆之徳永星致逺之功鸞盻善鳴龍儀美稱沸毅權奇之威趨攄抑揚之態足轉驚電眼流含燭霧噴紛霏流沬飄灑數千爲壽豈待原蠶之禁萬里一息不借杜蘅之艸王良不能控其銜防伯樂不能辧其文機方知總轡昆岑周非吾馭張樂大野夏有慙徳豈止沈河用璧獨有緑文之稱盛徳在木偏受蒼龍之名至於幹將寶劍遙服晉鄭之軍蓮花烏玉騰威大海之際況乎馬寶義實逾之方當夙沙自歸滑橋屈膝款闗入塞偃武修文去病無出師之勞充國罷議邊之略五律成珍九河如鏡臣謹按瑞應經彌勒成佛經中阿含經覽愚經並稱第三之馬者三千歲華子云堯漢皆得馬者堯漢皆火徳正斗南方乘徳而至也豈非聖徳汪濊皇風洋溢研機洞元備禮達義是以天不愛道白馬嘶風王澤效祥朱鬛降祉比夫圓蹄方足躑躅在郊風嘯電奔聲遨處囿五彩依樹三雀登巢安髣髴於當今弗擬議於休應百辟卿士咸稱萬歲伊臣不佞結慶雲霄親承詔旨預觀寶瑞手舞足蹈贊揚不足宴禮斯畢退而作頌其辭曰

帝廣運徳欽明儀郊升道形聲徳爲軌仁作經璇璣正太階平割五禮和六英開四攝行八政轉輪皇飛行聖湣含識資惠命引蒼生歸法性菩提眞般若淨七寶均萬邦寧逖惇史觀陳詩域中大惟聖期聞妙復孝慈解流澤隨因時刑巳措績咸熙三農盛九谷滋萬隻悅八神怡律有節歷得天景星曜慶雲連珠爲月醴爲泉民何幸值皇年乾道應坤馬來度玉闗升玉臺鏤錫煥鸞鑣回槃云轉堞塵開千天駟百龍媒永伏皁掃騊駼秣瑤粟秀芳芻九夷款四表淸甿胥樂輿頌興

佛經言轉輪聖王處不一大略言此王福徳壽命最髙惟刼初始出世所謂馬寶者謂一旦能周四天下不知蕭氏之馬能周幾何而遽可謂之寶也大率蕭氏父子以文士之浮誇襲釋典之糟粕以子頌父至再至三皆用佛書爲文而不知妄言綺語爲佛所訶也悲夫

神雀頌【並序許善心】

臣聞觀象則天乾元合其徳觀法審地域大表其尊雨施雲行四時所以生殺川流嶽立萬物於是裁成出震乘離之君紀鳸司鳳之後玉錘玉斗而降金版金縢以傳並陶冶性靈含煦動植眇珠於赤水寂明鏡乎虛堂莫不景福氤氳嘉貺雥集馳聲南薫越響云韶粵我皇帝之君臨闡大方抗太極負鳳邸據龍圖不言行焉攝提建指不肅淸焉喉鈴啟閉括地復夏截海翦商就望體其尊登咸昌其防綿區浹宇遐至邇安騰實飛聲直暢傍施無體之禮威儀布政之宮無聲之樂綴兆總章之觀上庠養老躬問百年下土字民心爲百姓月棲日浴熱阪寒門吹鱗沒羽之荒赤蛇靑馬之裔解辮請吏削袵承風豈止呼韓北場頫勒狼居之岫熄愼南境近表不耐之城故使天不愛道地寧恡寶川嶽展異幽顯效靈狎素遊頳團膏潄醴半景靑赤孳歷虧盈足足懷仁般般擾義祥祐之來若此升降之化如彼而登封盛典云亭佇白檢之儀致治成功柴燎靡珪之告𨿽奉常定禮武騎艸文天子抑而未行推而不有允恭克讓其在斯乎七十二君信蔑如也故神禽顯賁應特昭白爵主鐵象之奇赤爵銜丹書之貴班固神爵之頌履武戴文曹植嘉爵之篇棲庭集牖未若於飛武帳來賀文防刷彩靑蒲將翺赤罽玉几朝禦取翫軒楯之間金門旦開兼畱翚翟之鑑終古曠世未或前聞福召冥徵得之玆日歲次上章律諧大呂枵會節英統時至尊未明求衣晨興於含章之殿爰有瑞雀翺翔而下載行載止當扆寧而徐前來集來儀乘軒墀而顧步夫瑞者符也聖主之休徵雀者爵也聖人之大寶謹按考異郵曰軒轅有黃爵赤頭立日傍占云土精之應又禮稽命徵云祭祀合宜則黃爵集昔漢集泰畤之殿魏下文昌之宮一見雍丘之祠三入平東之府並旁觀回矚事陋人微奚足稱矣抑又聞之不刳胎剖卵則鸞鳳馴鳴不漉浸焚原則螭龍盤蜿是知陛下止殺故飛走宅心皇慈好生而浮潛育徳臣面奉綸綍垂示休祥預承嘉宴不勝藻躍李防僻處西土陸機少長東隅微臣慙於往賢逢時盛乎曩代輒竭庸瑣敢獻頌云

太素式肇大徳資生功不器道要無名質文鼎革沿習因成祥圖瑞史赫赫明明天保大定於鑠我君武義廼武文教惟文橫塞宇宙旁凝射汾軒物重造姚風再薰煥發王防昭彰帝道禦地七神飛天五老山只吐祕河靈孕寶黑羽升壇靑麟伏皁丹烏流火白雉從風棲阿徳邵鳴岐祚隆未如神爵近賀王宮五靈何有百福攸同孔圖獻赤荀文表白節節奇音行行瑞迹化玉黼扆銜環陛防上天之命明神所格綏應在旃伊臣頌焉永緝丹素方流管弦頌歌不足蹈舞無宣臣拜稽首億萬斯年

許善心字務本陳禎明中加通直散騎常侍聘隋陳平勑以本官直門下省遷虞部侍郎上神雀頌賜物二百段大業初轉禮部侍郎後從幸江都宇文弒逆以不屈遇害

拜南郊頌【並序王勃】

微臣上稽龍繇下閱謀觀天地之至道考皇上之大節武宣七徳未嘗逾息亂之鄕文招九功未嘗出升平之域並能懸日月而髙視駕雷雨而先鳴或皮幣而踐泰階或干戈而躡幹步至於理定創禮功成作樂振長防以敍諸侯設靈機而制羣動猶虞階巳泰不能息洞庭之誅夏載克寧不能罷會稽之戮故將體剛柔而立本法震曜而崇威一戎而防縣平四罪而華夷服然後皇旗大輅詔殊號於圜丘電轉云回奏符於孝理天下黎人知四海之安樂寰中殊域奉三靈之康泰徳兼祥風灑道與和气遊不言而大寶用貞無事而元功有立捨彼代也其誰與哉若夫應運而生繼天而作鼓動千載之下超騰百王之上遂能發軒庭之景曜躡隋運之頽風揖讓而取文明指麾而淸幽夏則吾皇唐得之矣髙祖以黃旗錫瑞靜云火之橫氛太宗以赤羽登期補星辰之絕縷授瑤圖於斯邑付璿歷於鈞臺人更三聖道昭千古於是俛臨睿極趨四荒於鳳闕之前端委廟堂調萬國於龍軒之下八鸞徐動頓湯文於後塵九駿長驅佇堯舜於中路邦家之具得矣易簡之業存矣猶有朱防戾俗違光蓬艾之間靑激遺甿假气鈞陶之內背熊山而搆虐擁狼潭而稽誅竊瀛海之風波弄乾坤之綱紀漢圖西返惟收五郡之名魏律東窮未出三韓之險姦謀蓄於有漸逆節成於不悔長蚊蚋之雷霆附豺狼之羽翼豈知夫至人無外撫天下以爲家眞數有歸弔羣方而罪已三門遁甲黃公成不戰之師五壘神兵女下先登之防肅牙璋而按律輝旄節而分麾降南宮之元老裂西營之毅卒良將首路偏戎竟野軸轤萬里旌旗四合金緗玉匱司空憑首勝之威鶚視龍趨將軍仗萬全之略負鼇丘而峻壁據黿壑而深溝一鼓而亭塞無塵七縱而江山失險伐罪以明而不以眾懷逺人於絕境均惠化於殊鄰登若木以照臨折紅桃以延佇然後分州列鎭對明月以收營返斾旋戈部云而振旅望神都而獻捷仰靈社以書功辛亥謁於昭陵癸丑告於太廟時乘黑帝月旅枵大唐有國之五十一年皇帝有天下之一十九載也元惡旣殄萬宇淸矣元勲旣輯萬寶成矣以爲周郊上帝裁延肅愼之賔漢禮甘泉未拯朝鮮之亂想功而反側奉先旨以遲回思答上靈之心以洽庶黎之望爰考吉日遂靜行宮有司具典乘輿乃出撫蚪戴翠鳳鼉鼓按節鯨鐘疏響千乘嶽動萬騎林回星陳而天行雷震而霧合是時未登夫太壇也廼齋帷宮宿帳殿華蓋移影鉤陳從蹕千營夕布亙蒼野而煙凝萬幕霄懸背黃闉而霧列旣而屏翳淸曉飛廉警旦孫叔奉轡王良聳防雲藏星謐宇曠山明旌旗具照簫笳互凝陟名嶽以告成歷神丘而展事國容象物而動朝章視令而肅宸儀有晬虛徐大帝之庭列侍無嘩髣髴華胥之國於是襲衮服戒俎豆端瑞班儼華旒樂懸六代禮備三古奠惟蒼璧借用白茅鳴孤竹之簫管奏空桑之琴瑟感格以誠不以事動植咸驩敬神以道不以華天人合應然後駐聲名於上邑反文物於仙宮因雷雨而作施法雲天而用響風行電舉未寸景而浹九埏野抃途歌不崇朝而晏六合我之極建矣我之能事畢矣趨帝寰而振足越皇衢以驤首不其然乎𨿽睿化無方比神圖而絕唱而小臣不佞撫洪筆而當仁敢作頌曰

遼河巨浸碣石危峯城分菟塞接黃龍憑遐作梗恃險忘恭人殘鬼哭主闇臣凶有晉不綱戎麾內逐帝隋失禦皇輿外騖九縣塵徵三靈霧黷長玆下慢逋我天戮五材無隕千齡有聖武創元基文淸寶命波恬四海明宣七政息眾以寧綏荒以令飛龍繼迹鳴鳳重光遂均夷夏疊用柔剛戈船泛月劍騎橫霜風驅海石電掃辰陽帝師無戰神兵有伐丞相陪麾司空仗鉞危云旦起長星夜發萬壘爭屠千城自蹷功超薄代義極兼該殊方底定善陣徐回歸俘獻捷課績分材建侯淸廟偃伯靈臺考事謨凝淸鳳扆仰觀俯察享神作祀道則推天功非在已丰隆旦出招揺夕指神壇嶽立齋館云深鑾旗曉引葆吹晨吟山明野澈日降天臨鏘鏘盛服肅肅珪簪爼豆畢陳笙鏞間撫玉觴分獻金錞暢矩靑帝鳴琴朱靈會舞上和下悅神歆神聚收驩巨野反斾靈躔思周宇宙樂極寰埏徳因時立頌以詞宣帝之功也臣何飾焉

勃本傳言麟徳初數獻頌闕下今所傳者此篇與九成宮乾元殿頌是也九成乾元皆萬餘言窮盡工巧乾元頌序至頌皇后頌太子又陰頌諸王公主冀以媚後後又雅好文詞然於勃漠不動意至鬭雞一檄而黜不旋踵帝後可謂具眼勃可謂枉了做小人矣余於簡文菩提大法勃九成乾元諸頌先嘗錄之後乃汰去曰汰簡文爲佛法懲妄語也汰王勃爲文壇懲無恥也

陜州鐵牛頌【並序賈至】

乾象元地勢坤稽謀惟觀察孰見元善利物純陰隲而不仁坤順爲牛或剛克以殊用彼見於陜郛者其陰隲歟其剛克歟寓精堅彊壯趾愼固內習坎窞外形端倪居於道周惇兮若朴謂爲首匪如山之狀謂爲角匪如栗之象曾覽古史罔徵其由深不可識孰知其故吾將本自然歸神功豈謀人力役鬼傭哉東臨周畿西盡虢略載厚地而莫聳拒長河而不崩向使非神或微憑子之力則城復隍矣人其魚乎乃詢耆耋聽輿誦僉曰此之鎭其日固久人由是怙恃物由是生資嘗欲掘地及源以觀其徼庀徒執用大臻於玆橫縻林綆匹進云鍤尋下體之極達純陰之精其於退諸泉而入於穴俾圍木靡拉懸絙絕縋旣致乃穽其見如初五丁力拔而不及方舟鎖曳而奚可虎無所措其爪猛焉能噬兵無所容其刃投豈皆虛鏕鏕行人無住蒞下當函闗之路望若隨仙俯桃林之墟時得歸獸若以匹敵必於其倫則長蛇繞閬風而周巨鼇負蓬萊而抃可明徴矣且察內以外觀逺以近在端鋩而末固未可量也亦何知不磅礡數州之間日用有迷其力矣夫能利於物帝之念擇善而爲臣之忠是以我國家咸秩無文發天使以祀我明牧謀始有作招墨客以頌頌者誦也容也誦令徳昭厥容冀穆如淸風敢刋之貞石頌曰

杳冥精兮混茫气凝爲伏牛載厚地巨靈西掌屹贔屭長河東流泙沸渭堅立不動神之至層城固防人大庇徳合無疆其可旣昔人無述今之是志

至字幼鄰會之子從宗幸蜀拜起居舍人知制誥帝傳位至當譔冊帝曰昔先天誥命乃父爲之詞今玆命冊又爾爲之可謂繼美矣至頓首嗚咽

北山移文【孔稚圭】

鐘山之英艸堂之靈馳煙驛路勒移山庭夫以耿介拔俗之標瀟灑出塵之想度白雪以方潔幹靑雲而直上吾方知之矣若其亭亭物表皎皎霞外芥千金而不盻屣萬乘其如脫聞鳳吹於洛浦值薪歌於延瀨固亦有焉豈期始終參差蒼黃反覆淚翟子之悲慟朱公之哭乍回迹以心染或先貞而後黷何其謬哉嗚呼尙生不存仲氏旣往山阿寂寥千載誰賞世有周子雋俗之士旣文旣博亦亦史然而學遁東魯習隠南郭偶吹艸堂濫巾北嶽誘我松桂欺我云壑𨿽假容於江臯乃纓情於好爵其始至也將欲排巢父拉許由傲百氏蔑王侯風情張日霜气橫秋或嘆幽人長往或怨王孫不遊談空空於釋部覈於道流務光何足比涓子不能儔及其鳴騶入谷鶴書赴隴形馳魄散志變神動爾乃眉軒席次袂聳筵上焚芰制而裂荷衣抗塵容而走俗狀風雲淒其帶憤泉石咽而下愴望林巒而有失顧艸木而如喪至其組金章綰墨綬跨屬城之雄冠百里之首張英風於海甸馳妙譽於浙右道帙長殯法筵久埋敲朴諠囂犯其慮牒訴倥裝其懷琴歌旣斷酒賦無續常綢繆於結課每紛綸於折獄籠張趙於往圖架卓魯於前籙希蹤三輔豪馳聲九州牧使其髙霞孤映明月獨舉靑松落陰白雲誰侶磵戶摧絕無與歸石徑荒涼徒延竚至於還飇入幕寫霧出楹蕙帳空兮夜鶴怨山人去兮曉猿驚昔聞投簪逸海岸今見解蘭縛塵纓於是南嶽獻嘲北隴騰笑列壑爭譏攢峯竦誚慨遊子之我欺悲無人以赴弔故其林慙無盡澗愧不歇秋桂遣風春蘿罷月騁西山之逸議馳東臯之素謁今又促裝下邑浪拽上京𨿽情投於魏闕或假步於山扃豈可使芳杜厚顏薜荔無恥碧嶺再辱丹崖重滓塵遊躅於蕙路污淥池以洗耳宜扃岫幌揜云闗斂輕霧藏鳴湍截來轅於谷口杜妄轡於郊端於是叢條瞠膽疊穎怒魄或飛柯以折輪乍低枝而掃迹請廻俗士駕爲君謝逋客

初周顯隠於北山後出爲山陰令秩滿入京復經此山故徳璋代山移文以絕之

人生在世出之與處如寒暑晝夜然顧其所挾何如耳豈處之必髙於出哉如謝朏何以山林爲妒媒亦安在其爲髙隠也自有此文而杜鎬以譏種放王一介以譏王安石漸成濫套矣安石一生仕宦譬如幼女許嫁而責其守節尢理之不通者也

移齊文【徐陵】

獲去月二十日移承羯寇平殄同懷慶悅眷言鄰穆深副情佇夫天网之大固無微而不擒神武之師本無徵而不克至如戎王傾其部落逆豎道其鄕闗非厥英圖殆難戡戮況復洞庭遐曠兵食殷阜西窮版屋北罄氊廬聲冠苻姚勢兼聰勒庸蜀寶馬彌山不窮巴漢樓船陵波無際我之元戎上將協力同心承稟朝謨致行明罰爲風爲火殪彼防衝如霆如雷擊其舟艦羌兵楚賊赴水沈沙棄甲則兩岸同奔橫屍則千里相枕江川盡滿譬睢水之無流原隰窮胡等陰山之長哭於是黑山叛邑諸城洞開白虜連羣投戈請命長沙鵩鳥靡復爲妖湘川石燕自然還儛克翦無算縲擒不貲欲計軍俘終難巧歷所獲龍駒驥子百千其羣更開苜蓿之園方廣騊駼之廐於是衞霍甘陳虯髭瞠目心馳壠路志飲河源乘勝長驅未知所限豈如桓溫不武棄彼闗中殷浩無能長玆羌賊方且西逾酒郡抵我境而置邊亭東略鹽池爲齊朝而反侵地此政亦翦妖氛未窮巢窟便聞慶捷愧佩良深

爲東魏檄梁文【杜弼】

觀夫辰象麗天山嶽鎭地建之以邦國樹之以君長日月於是莫二宇宙所以總一𨿽五運相推百王革命此道之行孰之能攺皇家承統光配彼天義洽幽明化周動植舞干戚於兩階執玉帛於萬國惟彼吳越獨阻聲教而元首懷止戈之心上宰薄兵車之會遂解縶南冠諭以好睦舟車遵川陸光華亭徼息奔走之勞屯戌無逼卒之變𨿽嘉謨長算爰自我始而罷兵息民彼獲其利侯景豎子本無事業乃枉道於人間遂幹沒於世上鳴伏於爾朱之門鎭守於普泰之日曾無爲主之識詎有挈瓶之智旣而投命義旗歸身幕府殊異雍齒有類丁公時逢寛政得免大戮棄其瑕滓收其力用預在行伍參迹驅馳及秦隴逋誅每事經略以河南是空虛之地漢陽非兵戰之衝薄存犄角聊示旗鼓豈資實效寄以遊聲而愚褊有積驕憤遂甚禍心潛搆翻成亂階負恩棄徳罔卹天計不義不暱厚而必顚委慈母似脫屣棄寵弟如遺芥龍鐘稚子痛苦成行孌彼諸姬破亡爲伍滅伯春之婉轉慕姜兒之爽言不與狼虎同仁而共豺貍等惡及逺托闗隴依憑姦異逆主定君臣之分賊臣結兄弟之親解其倒懸仰人鼻息一日無恩終成難養俄而易慮躬擐干戈釁暴惡盈側首無托以金陵逋逃之藪江南流離之地甘辭卑體進贄圖身讒言浮說抑可知矣叛豎投命豈將擇音而僞朝大小幸災忘義主荒於上臣蔽於下逐雀去艸曽不是圖竊寶叛邑椒蘭比好人而無禮其能國乎亦旣失信不亡何待今帝道休明皇猷允塞故丞相材標國楨道潤時雨內外齊心上下同徳摩日則車懸轉捨排山則龍門洞開吞云夢於胸中運天下於掌內𨿽有賊臣去國亡卒出境何異一毛之落牛體雙鳬之飛海濵彼旣連結姦惡斷絕鄰好追兵保境縱盜侵國蓋物無定方事無常勢或乘利而受害或因得而更失是以吳侵齊境遂致句踐之師趙納韓地終有長平之役矧有鞭撻疲民侵軼徐部築壘擁川捨信邀利此而可忍孰不可懷是以援乘麾殞之將投石拔距之士含怒作色如赴私讎意存涉血義不旋踵攻戰之利實若有神徵兵聚眾依山傍水舉螳螂之斧被結蜣之甲當窮轍以待輪坐積薪而候燎及其鋒刃蹔援埃塵旦接便巳亡防棄戈土崩瓦解貞陽以從子之親爲戎首之任非獨力屈道窮亦將無路還蜀兼亦挾子垂翅俱在籠樊將士以昧禍之心爲助亂之事皆掬指舟中披甲鼓下同宗異姓累累相望曲直旣殊彊弱不等父出子孤自取其敗違卜愎諫何以辭責誠旣往之難迹猶將來之可追景以鄙俚之夫遭風雲之會位登三事邑啟萬家揣身量分久當止足而周章向背離披不巳夫豈徒然意亦可見彼乃示之以利器悔之以慢藏使其勢得容姦令其時堪乘便恐尾大於身踵麤於股倔彊不掉狠戾難馴呼之則反速而釁小不懲則叛遲而禍大會應遙望廷尉不肯爲臣自據淮南亦欲稱帝彼梁主操行無聞輕險有素工用其短以少爲多反覆山淵顚倒冠履射爵論功蕩舟稱力年旣老矣耄又及之政荒民流禮崩樂壞履霜有漸堅冰且至必將禍生骨肉難起腹心彊弩衝城長防指闕徒探雀無救府藏之虛空請熊蹯詎延晷刻之命外崩中潰今實其時鷸蚌相危我乘其獘方使髙旗舒斾長轂啟行迅騎追風精甲耀日四七並列百萬爲羣風飄雲動星羅海運猶爲岸上之虎當作水中之龍以轉石之形爲破竹之勢將使錦帆渡江靑蓋入洛荊棘生建業之宮麋鹿遊姑蘇之館但恐兵車之所轥轢劍騎之所蹈踐杞梓於焉傾斬竹箭以此摧殘若吳之王孫蜀之公子順時以動見幾而作面縛銜璧肉袒牽羊歸款軍門委命下吏當使焚櫬而出拂席相待必以楚材將爲晉用固乃喜得異度實自利獲衡龍卽援客卿之族將加驃騎之號斯盡壯士封侯之日丈夫立節之秋冬冰可折時不再來先事預懷有如皎日王侯無種工拙在人凡百君子勉求多福若不攺迷坐待淪沒一旦暴骨艸莽流血成川猶且不悟噬臍何及故宣往意馳此簡書檄文到彼咸共申省

弼字輔性好名理長於筆札齊神武引掌機密甚見信待或造次不及書敎直付空紙卽令宣讀破芒山軍命爲露布弼卽書絹曾不起艸性質直在霸朝多所匡正文襄嘗曰王左右賴此人天下防利豈獨吾家也後以忤文宣被殺藝文類聚作魏収梁武末年之事此文若爲語讖

討侯景檄文【梁元帝】

夫剝極生災乃及龍戰師貞終吉方制豶豕豈不以侵陽蕩薄源之者亂階定龕艱難成之者忠義故羿澆滅於前莽卓誅於後是故使桓文之勲復興於周代溫陶之績彌盛於金行粵若梁興五十餘載平壹防內徳惠悠長仁育羣生義徵不服左伊右瀍咸皆仰化濁涇淸渭靡不向風建翠鳳之旗則六龍驤首擊靈鼉之鼓則百神警肅風牧方邵之賢衞霍辛趙之將羽林黃頭之士虎賁緹騎之夫叱吒則風雲興起鼓動則嵩華倒拔自桐柏以北孤竹以南碣石之前流沙之後延頸舉踵交臂屈膝胡人不敢牧馬秦士不敢彎弓葉和萬邦平章百姓十堯九舜曷足云也賊臣侯景匈奴叛臣鳴鏑余噍懸瓠空城本非國寶壽春畿要賞不逾月開海陵之倉賑常平之米檄九府之費錫三官之錢冒幹貨賄不知紀極敢興逆亂梗我王畿賊臣正徳阻兵安忍日者結怨江芊逺適單於簡牘屢彰彭生之魂未弭聚斂無度景卿之誚已及爲虎傅翼逺相招致虔劉我生民離散我兄弟我是以董率臯貔躬擐甲冑霜戈照日則晨離奪暉龍騎蔽野則平原掩色信與江水同流气與寒風俱憤凶醜畏威委命下吏乞活淮肥茍存徐兗渙汗旣行絲綸爰被我是以班師凱歸休牛息馬賊猶不悛遂復矢流王屋兵躔象魏總章之觀非復聽訟之堂甘泉之宮永乖避暑之地坐召憲司臥制朝宰矯托天命僞作符書重增賦斂肆意裒剝生者逃竄死者暴屍道路以目庶僚鉗口刑戮失衷爵賞由心老弱波流士女塗炭臧獲之人五宗及賞縉紳之士三族見誅谷粟騰踴自相吞噬惵惵黔首路有銜索之哀蠢蠢黎民家隕常山之泣偃師南望無復儲胥露寒河陽北臨或有穹廬氊帳南山之竹未足言其愆西山之兔不足書其罪外監陳瑩之至伏承先帝登遐宮車晏駕奉諱驚號五內摧裂州寃本毒無地容身景阻饑旣甚民且狼顧遂侵軼我彭蠡馮陵我郢邑竊據我江夏掩襲我巴丘我是以義勇爭先忠貞盡力斬馘凶渠不可稱算沙同赤岸水似絳河任約泥首於安南化仁面縛於漢口子仙乞活於鄢郢希榮敗績於柴桑侯景奔竄十鼠爭穴郭黙淸夷晉熙附義計窮力屈反殺後主畢原酆郇並離禍患凡蔣邢茅皆伏鈇鑕是可忍也孰不可容幕府據有上流實惟分陜投袂荷戈志在畢命昔周依晉鄭漢有虛牟彼惟末屬猶能如此況聨華日月天下不賤爲臣爲子兼國兼家者哉咸以義旗旣建宜須總一共推幕府實用主盟粵以不佞謬董連率遠惟國艱不遑寧處中權後勁龔行天罰提戈防險隕越以之天馬千羣長防百萬驅賁獲之士資智勇之力大楚逾荊山淺原度彭蠡舳艫泛水以掎其南輜軿委輸以衝其北華夷百濮贏糧影從雷震風駭直指建業按劍而叱江水爲之倒流抽戈而揮皎日爲之退舍方駕長驅百道俱入夷山殄谷充原蔽野挾輈曳牛之侶拔距磔石之夫騎則逐日追風弓則吟猿落鴈捧昆侖而壓卵傾渤海而灌熒如駟馬之載鴻毛若奔牛之觸魯縞以此眾戰誰能禦之脫復蜂蠆若毒獸窮則鬭謂山蓋髙則四郊多壘謂地蓋逺則三千弗違如彼怒蛙譬諸鼷鼠豈費萬鈞無勞百溢加以日臨黃道兵起絳宮三門旣啟五將咸發舉整整之旗掃亭亭之气故以臨機密運非賊所解奉義而誅何罪不服今遣使持節大都督徵東將軍開府儀同三司江州刺史尙書令長寧縣開國侯王僧辯率眾十萬直掃金陵鳴鼓聒天摐金振地朱旗夕建如赤城之霞起戈船夜動若滄海之奔流計其同惡不盈一旅君子在野小人比周荷校滅耳匪朝伊夕舂長狄之喉系郅支之頸今司寇明罰鑕鈇所誅止侯景而已黎元何辜一無所問諸君或世樹忠貞身荷寵爵羽儀鼎族書勲王府俛眉猾豎無由自效豈不下慙泉壤上愧皇天失忠與義難以自立想誠南風廼睠西顧因變立功轉禍爲福有能縛侯景及送首者封萬戶開國公絹布五萬疋有能率動義眾以應官軍保全城邑不爲賊用上賞方伯下賞剖符並裂山河以紆靑紫昔由余入秦禮同卿佐日防降漢且珥金貂必有其才何防無位若執迷不反拒逆王師大軍一臨刑玆罔赦孟諸焚燎芝艾俱盡宣房河決玉石同沈信賞之科有如皎日黜陟之制事均白水檄布逺近咸使聞知

太淸元年東魏司徒侯景以河南十三州內屬武帝封爲河南王二年帝與東魏結和景懼舉兵反臨賀王正徳率眾附之進攻都城三年與景爲城下之盟時勤王之師畢集元帝時爲湘東王次武成未進有勑班師景違盟攻圍益急城陷帝以憂憤崩景悉兵西上帝遣王僧辯先後擒其將任約宋子仙景遁歸弒簡文並害諸王子尋僭大號六年二月王僧辯眾軍討景王馳檄告四方湘東法曹參軍蕭賁讀檄至偃師而望四語曰如體目朝廷非闗序賊帝收付廷尉遂以餓終更著懷舊傳謗之

爲李密移郡縣檄【祖君彥】

大魏永平元年四月二十七日魏公府上國公元帥府左長史邴元眞大將軍左司馬楊徳方等布告天下人倫衣冠士庶等自元气肇辟厥初生人樹之帝王以爲司牧是以羲農軒頊之後堯舜禹湯之君靡不秖畏上愛育黔首幹幹終日翼翼小心馭朽索以同危履薄冰而自懼故一物失所若納隍而愧之一夫有罪遂下車而泣之謙徳軫於責躬憂勞切於罪已普天之下率土之濵蟠木距於流沙瀚海窮於丹穴莫不鼓腹擊壤鑿井耕田致之升平驅之仁壽是以愛之若父母敬之若神明固能享國多年祚延長世未有暴虐臨人克終天位者也隋氏往因周末預奉綴衣狐媚而圖聖寶胠篋而取神器及纘戎負扆狼虎其心始曀明兩之暉終幹少陽之位先皇大漸侍疾禁中遂爲梟獍便行鴆毒於是辠深於莒僕釁酷於商臣天地難容人神嗟憤加以州吁安忍閼伯日尋劍閣所以懷凶晉陽所以興亂甸人爲罄淫刑斯逞夫九族旣睦唐帝闡其欽明百世本枝文工表其光大況乃隳壞盤石勦滅維城唇亡齒寒寧止虞虢欲其長久其可得乎其罪一也禽獸之行在於聚麀人倫之禮別於內外而蘭陵公主逼幸告終誰謂敤首之賢【敤首舜女弟名】翻見齊襄之恥逮於先皇嬪禦並進銀環諸王子女咸貯金屋牝雞鳴於詰旦雄雉恣其於飛衵服戲陳侯之朝穹廬同冒頓之寢爵賞之出女謁遽成公卿宣淫無復綱紀其罪二也平章百姓一日萬機未曉求衣昃晷忘食是以大禹不重於尺璧光武無隔於反支體此憂勤深慮幽枉而荒湎於酒俾晝作夜式號且呼酣嗜聲伎常居窟室每借糟丘朝謁罕見其身羣臣希覩其面斷決自爾不行敷奏於是停擁中山千日之飲酩酊無知襄陽三雅之杯畱連詎比又廣召良家充選宮掖潛爲九市親駕四驢自比商人見要逆旅殷紂之譴爲小漢靈之罪更輕內外驚心遐邇失望其罪三也上棟下宇著在易爻茅茨采椽陳諸史籍聖人本意惟避風雨詎待珠玉之華寧須綈錦之麗故璿室崇構商辛以之滅亡阿房崛起秦族以之傾覆而不遵古典不念前車廣立池臺多營宮觀金鋪玉戶靑瑣丹墀蔽虧日月隔閡寒暑窮生人之筋力罄天下之資財使鬼尙難爲之勞人固其不可其罪四也公田所籍不過十畝人力所供才止三日是以輕徭薄賦不奪農時寧積於人無藏於府而科稅繁猥不知紀極猛火屢燒漏巵難滿頭會箕斂逆折十年之租杼軸其空日損千金之費父母不保其赤子夫妻相棄於匡牀萬邦則城郭空虛千室則煙火斷絕西蜀王孫之室翻同原憲之貧東海糜竺之家俄成鄧通之鬼其罪五也古先哲王卜徵巡狩唐虞五載周則一紀本欲親問疾苦觀省方俗乃復廣積薪芻多聚饔餼年年曆覽處處登臨從臣疲獘供頓辛苦而飄風凍雨聊竊比於前驅車轍馬迹遂周行於天下秦皇之心未巳周穆之意難窮宴西母以歌云浮東海以觀日家苦納稭之勤人阻來蘇之望且夫天子有道守在海外夷不亂華在徳非險長城之固戰國所爲乃是狙詐之風非闗稽古之法而乃追蹤秦代版築更興襲其基墟延袤萬里遂使屍骸蔽野血流成河積怨比於丘山號哭動於天地其罪六也遼水之東朝鮮之地禹貢以爲荒服周王棄而不臣示以羈縻達其聲教茍欲愛人非求拓土又彊弩末矢理無穿於魯縞衝風餘力詎能動於鴻毛石田得而無堪雞肋食而何用而恃眾怙彊窮兵黷武惟在並吞不務長策夫兵猶火也不戢將自焚遂使億兆夷人隻輪莫返夫差喪國寔爲黃池之盟苻堅滅身良由壽陽之役欲捕鳴蟬於前不知黃雀於後復矢相顧髽弔成行義夫切齒壯士扼腕其罪七也直言啟沃王臣匪躬惟木從繩若金須礪唐堯建鼓思聞獻替之言夏禹懸鞞時聽箴規之美而乃愎諫違卜妒賢嫉能直士正人皆由屠戮左僕射齊國公髙熲上柱國宋國公賀若弼或文昌上相或細柳功臣暫吐良藥之言翻加屬鏤之賜龍逢無罪便遭夏癸之誅王子何辜濫被商辛之戮遂令君子結舌賢人緘口指白日而爲盛射蒼天而敢欺不悟國之將亡不知死之將至其罪八也設官分職貴在銓衡察獄問刑無聞賂鬻而錢神起論銅臭爲公梁冀受黃金之虵孟佗薦葡萄之酒遂使彞倫攸斁政以賄成君子在野小人在位積薪居上驗汲黯之言囊錢不如傷趙壹之賦其罪九也宣尼有言無信不立用命賞祖義豈食言自獨夫嗣位每歲行幸南北巡狩東西徵伐至如浩釁陪蹕東都守固閿鄕野戰鴈門解圍自外徵夫不可勝紀旣立功勲須酬官爵而志懷翻覆言亦浮詭臨危則勲賞懸授克定則絲綸不行異商鞅之賚金同項王之刓印芳餌之下必有懸魚惜其重賞求其死力走丸逆阪譬此非難凡百驍雄莫不讎忿至於匹夫蕞爾宿諾不虧旣在乘輿二三其徳其罪十也有一於此未或不亡況四維不張三空總萃無小無大愚夫愚婦共識殷亡咸知夏滅罄南山之竹書罪無窮決東海之波流惡難盡是以窮奇災於上國猰防暴於中原三河縱封豕之貪四海被長虵之毒百姓殲亡殆無遺類十分之計才一而巳蒼生凜凜咸憂杞國之崩赤縣嗷嗷俱愁歷陽之陷且國祚將攺必有常期六百喪殷之年三十終姬之數故讖籙皆云隋氏三十六年而滅此則厭徳之象已彰代終之兆先見皇天無親惟徳是輔況乃欃槍竟天申繻謂之除舊歲星入井甘公以爲義興兼以朱雀門燒正陽日食狐鳴鬼哭川竭山崩並是宗廟爲墟之妖荊棘旅庭之事夏氏則災釁非多殷人則咎徵更少牽牛入漢方知大亂之期王良防馬始驗兵車之會今者順人將革先天不違大誓孟津陳盟景亳三千列國八百諸侯不謀而同辭不召而自至轟轟隠隠如霆如雷雕虎嘯而谷風生應龍驤而景雲起我魏公聰明神武齊聖廣淵備七徳而在躬包九功而挺出周太保魏國公之孫上柱國蒲山公之子家傳盛徳武王承季歷之基地啟元勲世祖嗣元皇之業篤生白水日角之相更彰載誕丹陵天表之文斯著加以姓符圖緯名協歌謡六合所以歸心三陵於焉攺卜文王厄於羑里赤雀方來髙祖隠於碭山彤雲自起兵誅不道赤伏至自長安鋒鋭難當黃星出於梁宋九五龍飛之始大人豹變之初歷試諸囏大敵彌勇上柱國司徒東郡公翟讓功宣締搆翼亮經綸伊尹之贊成湯蕭何之輔髙帝上柱國總管歷城公孟讓上柱國左武侯大將軍單雄信上柱國右武侯大將軍徐績柱國大將軍左長史邴元眞絳國公裴行儼等並運籌千里勇冠三軍系劍則截蛟斷鼇彎弧則啼猿落鴈韓彭絳灌成沛公之基冦賈吳馮奉蕭王之業復有防輪挾輈之士拔距投石之夫冀馬追風吳戈照日魏公屬當期運撫玆億兆躬擐甲冑跋渉山川櫛風沐雨豈辭勞倦遂興西伯之師將問南巢之罪百萬成旅四七爲名呼吸則河渭絕流叱吒則嵩華自拔以此攻城何城不克以此擊陣何陣不摧譬猶決滄海而濯殘熒舉昆崘而壓小卵鼓行而西百道俱進以四月二十一日屇於東都而昏朝文武畱守段達韋津皇甫無逸等昆吾惡稔蜚廉姦佞尙迷天數敢拒義師驅率醜徒眾有十萬自回洛倉北遂來舉斧於是熊羆角逐貔虎爭先因爾倒戈之心乘我破竹之勢曾未旋踵瓦解冰消坑卒則長平未多積甲則熊耳爲小達等助桀爲虐嬰城自固梯衝亂舞徒設九拒之謀鼓角潛鳴空憑百樓之險燕巢衞幕魚遊宋池殄滅之期匪朝伊夕然興洛虎牢國家儲積我並先據爲日久矣又得回洛復取黎陽天下倉儲盡非隋有四方赴義萬里如雲足食足兵無前無敵裴光祿仁基雄才上略受脤專徵遐邇攸憑安危是托乃識機知變遷虞事夏袁謙擒於藍水張須陁獲在滎陽竇慶戰沒於睢陽郭絢授首於河北隋之亡候斷可知也淸河公房彥藻近秉戎律略地東南師之所臨風行電擊安陸汝潁隨機蕩定淮安濟陽俄然送款徐圓朗已平魯郡孟海公久破齊陰於是海內英雄咸來響應封民瞻取平原之境郝孝徳據黎陽之倉李士雄虎視於長平王徳仁鷹揚於上黨滑郡公李景考功郎中房孝基發自臨渝劉興祖起於北朔崔伯駒自潁川起房獻伯以譙郡來各擁數萬之兵俱期牧野之會滄溟之右函谷以東牛酒溢於軍前壺漿迎於道左諸君等並衣冠世冑杞梓良材歆神靈澤之秋裂地封侯之始豹變雀起今也其時鼉鳴應見機而作各宜鳩率子弟共建功名耿弇之赴光武蕭宗之奉髙帝當以金章紫綬華蓋朱輪富貴以重當年忠貞以傳奕葉豈不盛哉若隋代官人同夫桀犬尙荷王莽之恩仍懷蒯瞶之祿審配死於袁氏不如張郃歸曹範增困於項王未若陳平從漢魏公推以赤心當加好爵擇木而處幸不自疑脫其猛虎猶與舟中敵國夙沙之民共縛其主彭寵之僕自殺其君髙官上賞卽以相授如暗於成事守迷不返昆崗縱火玉石俱焚爾等噬臍悔將何及黃河帶地明余旦旦之言皎日麗天知我勤勤之志布告天下咸使聞知

祖君彥珽之子也容貌短小言辭澀訥而有才學薛道衡嘗薦之隋文帝帝曰是非殺斛律明月人兒耶朕無用之煬帝立尢忌知名士調宿城令負其才常思亂及爲密艸檄乃深斥主闕密敗世充見之曰汝爲賊罵國足未令撲之世充中悔命醫視之郎將王拔柱曰弄筆生有餘罪乃蹙其心卽死

爲李密檄滎陽守郇王慶文【魏徵】

早挹芳猷未諧披展甚爲翹佇興寢增勞寒勢轉嚴比得淸吉及處危城無乃憂悴自猜狂嗣位多歷歲年剝削黔黎塗毒天下瓊室瑤臺之麗未極驕奢糟丘酒池之荒非爲淫亂加以違忠臣之諫從婦人之言殺戮忠良科稅無巳是以蝟毛而起豹變其文共舉義旗同翦凶虐今者屯營鞏洛開發太倉賑卹饑羸咸從充健吳戈電照首算而無窮冀馬云屯羊計而難盡是以八方並湊萬里俱來莫不期入闗以亡秦爭渡河而滅紂東窮海岱南洎江淮凡厥遺黎承風慕義唐公起兵晉陽軍臨灞岸三秦父老千里犒師葉義同心共爲犄角元寶藏武陽興義卽取黎陽燕趙之郊來蘇成詠惟榮陽一郡仍獨守迷爰以宗盟尙疑銜璧敬陳鍼藥冀愈膏肓夫微子紂之元兄親實爲重項伯籍之季父戚乃非疎然猶去朝歌而處周背西楚而歸漢豈不眷戀宗祊畱連骨肉但爲識寶鼎之將移知神器之先攺河決不可壅樹顚不可維所謂覽通人明鑑君子者矣而王之先代家住山東本姓郭氏乃非楊族止爲宿與隋朝頗有勲舊遂得預沾磐石名在葭莩婁敬之與漢髙殊非血呂布之於董卓良異天親芝焚蕙嘆事不同此又王之昏主心若豺狼讎忿同胞有逾沈閼惟勇及諒咸罄甸師魏文之毒任城漢武之鴆河獻假使宗祧是一疎不間親況乃族類爲非有何疑阻王之爲臣無所獻納不能曲突徙薪除煩去惑致令四海鼎沸百姓亂麻髙壘深溝自固而巳藩屏之寄豈若是乎欲免大責其可得也爲王計者莫若舉城從義開門送款識幾知變足爲美談乃至子孫長守富貴今王世充屢被摧破偸存漏刻段達守東都窘迫自救無聊世充朝亡彼便夕死又江都荒酣酒色流湎忘歸內外崩離人神怨憤上江米船皆被抄截士卒饑餒半菽不充事切析骸義均煮弩舉烽火於驪山諸侯莫至浮膠船於漢水還日未期近得朱粲啟詞鋭師百萬已破襄陽總帥熊羆沿流東下尅期指日定滅江都分項籍於五侯切王莽於千段王獨守孤城援絕千里餱糧之計僅有月餘獘卒之多才盈數百有何恃賴欲相抗拒求枯魚於市肆卽事非遙因歸鴈以運糧竟知何日然城中雄傑王之腹心思殺長吏將爲內應只恐禍生匕首釁起蕭墻枉以七尺之形徒償千金之購可爲寒心可爲酸鼻者也今貔貅百萬馬首欲東惟待王世充破了鼓行東邁梯衝亂舞鼓角潛鳴笑虢叔之死馬悲襄陽之噍類南陽首齮封侯之事杳然東門逐獵臨行之嘆何晚深相愛惜裂帛裁書幸可三思自求多福

慶隋郇王之子爲文帝從祖弟武元帝與周文帝在闗中適在鄴因冒郭氏周滅齊始入闗文帝委以腹心旣代周封爲河間王煬帝初追封郇王子慶嗣慶傾曲善候時變帝猜忌骨肉惟慶得全遷滎陽太守李密反慶拒守密遺慶書慶遂降攺姓爲郭密破歸東都又爲楊氏越王侗不之責也王世充僭號降爲郇公復姓郭世充敗歸唐復姓楊仍封郇公然則慶實楊氏密書不過說之降耳而慶反覆於羣雄間倐楊倐郭極爲可笑然卒以得全其亦幸也夫

代徐敬業傳檄天下文【駱賔王】

僞臨朝武氏者人非和順地實寒微昔充太宗下陳曾以更衣入侍洎乎晚節穢亂春宮密隠先帝之私陰圖後房之嬖入門見嫉蛾眉不肯讓人掩袖工讒狐媚偏能惑主踐元後於翚翟陷吾君於聚麀加以虺蜴爲心豺狼成性近狎邪僻殘害忠良殺姊屠兄弒君酖母人神之所同嫉天地之所不容猶復包藏禍心竊窺神器君之愛子幽之於別宮賊之宗盟委之以重任嗚呼霍子孟之不作朱虛侯之已亡燕啄皇孫知漢祚之將盡龍漦帝後識夏庭之遽衰敬業皇唐舊臣公侯冢奉先君之成業荷本朝之舊恩宋微子之興悲良有以也袁君山之流涕豈徒然哉是用气憤風雲志安社稷因天下之失望順宇宙之推心爰舉義旗誓淸妖孽南連百越北盡三河鐵騎成羣玉軸相接海陵紅粟倉儲之積靡窮江浦黃旗匡復之功何遠邊聲動而北風起劍气沖而南斗平喑嗚則山嶽崩頹叱吒則風雲變色以玆制敵何敵不摧以此圖功何功不克公等或居漢地或葉周親或膺重寄於爪牙或受顧命於宣室言猶在耳忠豈忘心一抔之土未幹六尺之孤安在儻能轉禍爲福送往事居共立勤王之功無廢舊君之命凡諸爵賞同指山河若其眷戀窮城徘徊岐路坐昧先機之兆必貽後至之誅請看今日之域中竟是誰家之天下移檄州郡咸使聞知

後得此檄讀之但嘻笑至一抔之土未幹六尺之孤安在矍然曰誰爲之或以賔王對後曰宰相安得失此人

會友人遊山檄【失名】

人有殘縑敗素繪一山一水愛之若寶售之必千金至於目與眞景會則略不加喜毋乃貴僞而賤眞耶求眞之樂今日正在我軰春雪旣霽春風亦和或坐釣於鷗邊或行歌於犢外百年瞬息懽樂幾何肴核杯盤隨意所命無以丰約拘也檄書馳告盍勇而前

此檄載林昉田間書惜失名氏姑附於此

文之有檄與彈事也皆殺機也彈以甘蕉終檄以遊山終殺機之幻者也噫天下事皆幻也可以恍然思矣

四六法海卷八

欽定四庫全書

四六法海卷九

明王志堅撰兵部奏姚州破逆賊諾沒弄楊防栁露布【駱賓王】

尙書兵部臣聞北辰列象六合奉天子之尊南面乘幹一統成聖人之業是知衣裳所防義有輯於殊鄰霜露所均誠兼育於異類故塗山萬國誅後至者防風丹浦一戎緩前禽者就日然則陳弧矢以威天下法雷霆而震域中四時行焉天道不能去殺五兵備矣皇業所以勝殘𨿽事切救焚茍順時而濟物恩深祝网不獲已而用兵伏惟皇帝陛下登翠嬀以握圖憲紫微而正象功不宰混太始以凝神至道無名佇華胥而得夢闡文教以淸中夏崇武功以制九夷環海十洲通波太液之水鄧林萬里交影甘泉之樹反衝穿胸之域襲冠帶以來王奇肱儋耳之酋奉正朔而請吏逆賊防儉和捨等浮竹遺沈水余苗邑殊禮樂之鄕人習貪殘之性日者皇明廣燭帝道遐融頗亦削左袵而被朝衣解椎髻而升華冕而豺狼有性梟獍難馴遂敢亂我天常變九隆而背誕負其地險攜七部以稽誅搔動邊疆冦攘州縣是用三門授律長驅無戰之師五月渡瀘深入不毛之地去月二十一日軍次三朏昆侖鎭前後捕得生口知守捉山羌傍山連結十部蠻首徒五萬眾此山卽南郡中之巨防也岡巒千里西通大荒之郊谿谷萬重南極炎洲之境聳喬林而挿月陰兔有假道之標拔崇巖以隠天陽烏無回翼之地峯危束馬路絕懸車賊據臨岱之形乘建瓴之利徵風召雨蝟起蜂飛驅雜種以挺妖封狐千里肆沈黎而作孽雄虺九頭臣以爲制敵以權柔逺者理或存於徳教伐叛以義決勝者不必在於干戈於是廣布朝恩恭宣帝徳申之以安撫曉之以存亡信重蠻陬無負黃龍之約賞隆漢爵不逾白馬之盟地接冉駝詞屢殫於諭蜀俗通槃瓠聲不輟於吠堯臣遣左三軍子總管寜逺將軍前守右驍騎萬安府長史折衝都尉上柱國劉防基率檢校果毅驍騎尉井陘縣開國男劉暕等銜枚逺襲捲甲前驅偃危斾而設潛兵疑從天落乘間道而掩不備似出地中又遣右三軍子總管明威將軍行右武衛翊府中郎將上柱國髙奴弗率左武衛天水府折衝都尉張仁樣等涉南山之南衝其要害之路又遣左一軍子總管前右金吾衛翊府左郎將上柱國孫仁感率衛尉府右果毅都尉王文雅等陵北山之北絕其飛走之途賊首領楊防栁諾沒弄諾覽斯等振螳螂之力拒轍當輪肆蚊蚋之羣彌山滿谷劉防基髙奴弗孫仁感等並忠勤克著智略逺聞識明君之重恩輕生有地提太阿之雄劍視死無時彎弧而凶黨土崩舉刃而妖徒瓦解𨿽危苕沸鼎未窮梟首之誅救死扶傷猶致析骸之請二十二日臣遣副總管兼安撫副使定逺將軍前左驍騎翊府中郎將令狐智通率右武衛良將壯府左果毅都尉韓惠徳等擁貔豹之雄順天機而左轉遣管內安撫副使朝議大夫使持節守銀州刺史上柱國宜春縣開國李大志率前左武衛靜初府右果毅都尉上柱國陳義等驅象犀之卒乘地軸以右回又遣行軍司馬朝散大夫守巂州都督府長史上柱國梁待璧率守右金吾衛宜昌府果毅都尉閻文成等總投石拔距之材蹈中權而拊其背又遣前守右威衛龍西府果毅都尉康畱買等騰躍鐵歕金之騎犯前茅而扼其喉臣等率守左衛淸官府左果毅許懷秀等橫玉弩以髙臨縱金鉦而直進云結陣影密西郊赤蓳揮鋒气沖南斗颺煙塵而匝地白日爲之晝昏積氛祲以稽天蒼防爲之晦色兵交刃接鳥散魚驚自卯及申追奔逐北斬首千餘級轉戰三千里激流膏而爲泉似變萇之血委亂骸而擠壑若沈鼈令之屍旣而照盡髙舂云昏乙夜賊乃收集餘眾保據重巖臣度彼遊魂慮其宵遁使三軍齊進四面合圍二十三日乘魚爛之危啟虵形之陣揚麾誓眾仗節訓兵一鼓先登賞必懸於芳餌九攻失律罪無救於嚴誅五部材雄三河俠少或生居燕地尢工卽墨之圍或家本秦人早習昆明之戰叱吒則江山揺蕩慷慨則林壑飛騰舉鵬翼以揚威耀羣渠而賈勇澄氛廓祲回夏景以潰春冰滅迹掃塵若霜風之捲秋籜戰逾百里時歷三期前後生擒四千餘人斬首五千餘級諾沒弄楊防栁等殞死行陣懸首旌門蒙儉和捨等委眾奔馳脫身挺險𨿽復刑以止殺丁壯咸伏於誅夷禮不重傷班白必存於寛宥昔魏成伐蜀徒聞蒟醬之奇漢使開卭才通卭杖之利豈若膺紫泥而弔伐指丹徼以臨戎一戰而孟獲巳擒再舉而哀牢授首斯顯皇威逺暢廟略遐宣奉徳以配天徒知帝力掩黃輿而辟地豈曰臣功無任慶快之誠謹遣某奉露布以聞軍資器械別簿條上姚州在昆明之弄棟川武徳四年安撫大使李英以此川人多姓姚故置姚州麟徳中置都防府按賓王露布二篇考之髙宗時皆無影響

兵部奏姚州破賊設蒙儉等露布【駱賓王】

臣聞七緯經天星墟分張翼之野八紘紀地炎洲限建木之鄕曲距大秦雜金莖而孕气南通交阯枕銅柱以爲鄰俗帶白狼人習貪殘之性河淪赤虺川多風雨之妖水積炎氛山涵毒霧竹浮三節肇興外域之源木化九隆頗爲中國之患年將千祀代歷百王鄭純之化不追孟獲之風猶扇故三年疲眾徒聞定笸之譏五月出師未息渡瀘之役然則大人拯物上聖乘期法乾坤以握樞體剛柔而建極知仁義不能禁暴設刑网以勝殘知揖讓不可濟時用干戈而靖亂伏惟皇帝陛下神摛載玉出地軸以登皇道契書繩掩天綋而踐帝云入戶纂靈慶於丹陵蒼籙升壇薦禎圖於翠渚垂衣裳以朝萬國崇玉帛而禮百神昭儉防奢露臺惜中人之產宣風布政明堂法上帝之官致羣生於太和登品物於仁壽四神踐雪五老飛星君囿祥麟樂班文於先卉女牀鳴鳳韻歸昌於帝梧四隩同文五風異色配林萬里才疏苑囿之基層城九重未浚池隍之域合璧照臨之地候月歸琛大鑪覆載之所占風納賮蠢玆夷貊敢亂天常橫赤熛以疏疆背朱提而設險石林萬仞巖邑千重望秦阜以相傾崤陵失四塞之阻對梁山而錯峙劍門成一簣之峯自謂絕壤幽荒中外足以迷聲教憑深負固江山可以逃靈誅殊不知玉弩垂芒涵水無九嬰之沴瑤階舞戚洞庭有三苖之墟臣等謬以散材忝専分閫白招乘候順秋帝以揚旌絳節臨邊通夜郎而解辮自營開巂穴斾轉卭山峻岐折阪之危盡亡衿帶滇池漏江之固曽失藩籬惟逆賊設蒙儉等未革狼心仍懷豖突陸梁放命旅拒偸安地接祠雞竟無心於攺旦山多神鹿終未息於擇音臣以大帝宣威有徵無戰明王杖鉞先徳後刑聖澤於中孚緩天誅於大造庶南薫解慍仰云闕以翔魂東律和音扣轅門而頓顙祝禽疏网徒開三面之恩毒虺挻妖愈肆九頭之暴乃鳩集餘眾蟻結凶徒儋耳椎髻之渠千里霧合鑿齒雕題之孽一呼云屯疊石菌以開營拒巖椒而峻壘崇巒切漢若登藏寶之山絕壑憑霄似瞰封泥之谷去前月十七日連營布陣據險揚兵東西三十餘里馬步二十餘萬聚蚊蚋而成響聲若雷霆縱虵豖以爲羣气稽宇宙臣遣中郎將令狐智通等擁拔山超海之師當其步陣遣銀州刺史李大志等驅躍景騰雲之騎乘其馬軍遣巂州都督府長史行軍司馬梁待璧等領勁卒二千絕其飛走之路遣臨源府果毅馬仁靜等勒精兵九百斷其潛伏之軍臣率行軍長史韓余等負霜威而直指掃云陣以長驅庶令斬馘七擒將士挾雷公之怒伏屍百里蠻夷識天子之尊於是三略訓兵五申誓眾先登陷敵惟標大樹之功後拒亂行必致曲梁之罰楚人三戶蜀郡五丁气擁云精貫白日喑嗚則乾坤搖蕩呼吸則海嶽沸騰列旗影以云舒似長虹之東指橫劍鋒而電轉疑大火之西流刃接兵交洞胸達臆自辰逾午魚爛土崩沸殘息於層峯更切守陴之哭積顱於重阜殆成京觀之封惟賊帥誇幹未悟傾巢之兆敢懷拒轍之心猶率馬軍平川轉鬭驚塵亂起六合爲之寢光殺气相稽四溟爲之變色副總管李大志忠惟狥國義則忘軀臨危而貞節愈明制敵而機謀獨逺丹誠自守𨿽九死其如歸白刃交前豈三軍之可奪投袂則妖徒霧廓搴旗而逆黨冰摧於是乘利追奔因機深入困獸猶鬭似化廩君之魂窮鳥尙飛如驚杜宇之魄斬甲卒七千餘級獲裝馬五千餘疋僵屍蔽地臨赤阪而非遙流血灑途視丹徼而不遠首領和捨等並計窮力屈面防軍門寛其萬死之誅以再生之路惟蒙儉脫身挺險委命窮山顧巢穴以靡依延晷漏其何幾況妖徒革面荒外非復他人部落離心舟中皆爲敵國瞻言梟首指日可期凡所歸降隨事招撫與之更始復其故業首丘懷戀疑臨舊國之墟安堵知歸似入新丰之市然後班師遁水振旅禺山建鴻業於武功暢猷於文教庶荒陬襲中邦之禮邊疆息外冦之虞華人祝堯兆皇基於千載夷歌頌漢美王澤於三章宜與夫天帝前星廣賜秦公之冊坤元益地遙聞王母之圖蓋示有云曽何足紀斯並謀廣運妙略遐覃一戰而荒景肅淸再鼓而邊隅底定豈臣等提幹擐甲克全百勝之功杖節揚麾能通九變之防謁槁街而獻捷大帝成規聞杕杜以勞還小臣何力不勝慶快之至謹遣行軍司馬朝散大夫守巂州都督府長史上柱國梁待璧奉露布以聞軍資器械別簿條上

雲谷雜記云隋禮儀志後魏每攻戰克捷欲天下知聞乃書帛掲於竿上名爲露布其後相因施行按袁虎倚馬爲桓溫作北伐露布賈洪爲馬超作伐曹操露布前此巳有之豈書帛掲竿實自魏始耶

爲河南郡王武懿宗平冀州賊契丹等露布【張說】

气祲薄宵戎狄謀夏則武庫兵動中國有弧矢之威文昌將飛邊城用金革之事蓋以式遏姦暴大庇黎人震蠻蕩夷明罰耀武者也伏惟天防金輪神聖皇帝陛下仁覆有截化行無外皇圗未臣之黨帝載不庭之俗罔不依被聲教浸潤雍熙望云向風密邇遐裔而契丹凶醜奴余苗非冒頓之雄族異單於之貴種徒以錯居逺郡漸化平時田牧混於四甿貿遷通於三市戍人解甲邊馬垂轡禽獸飽而忘恩蜂蠆養而恣毒敢孤亭育自絕生成乃狼心干紀鴟誼竊發虐我邊吏覆我鎭軍大棘殘於夷落孤竹淪於荒虛陛下震赫斯之怒授決勝之符天地合謀鬼神助伐六狄舉國百蠻整眾運欃槍而掃除從列缺而焚蕩臣飲冰受斧指日揚麾𨿽謝河間之學竊慕任城之勇誓將首冒鋒刃躬先士卒上假神兵之威下定鬼方之罪凶醜狂悖素無大志因乘便利扇動姦回去嵗嘗師疑一軍之盡化今春輕敵見三帥之不歸蟻聚寔繁豺狼益厲結山戎以四冦連島夷而深入臣乃廣開形勢大振軍聲移告郡邑金湯固守傳檄諸軍猗角相應淸邊道大總管建安郡王攸宜杖鉞薊門作鎭燕國當要害之地挫犬羊之羣髙壘深溝臥舊營而不動山虵云鳥陣死地而無疑總管沙吒忠義王伯禮安道買等兵臨易水使接桑河犀渠衝壯士之髮雕騎識將軍之箭四面當敵九拒乘城禦史大夫婁師徳總管髙再牟薛思行扞敵中山折衝分侮訓厲鷹揚之士輯穆震驚之師其餘部散校分離綱別緒兵車星布巡太行而綴碣石介馬云羅挾衡漳而連海浦山川積雨盡消胡騎之塵艸木長風咸有王師之气淸邊士馬稍南驅而擁蹙神兵甲卒漸北逐以威臨但合圍而持重未輕挑而卽戰重以藩臣黙啜統率氊裘控逾於萬騎帶甲彌於千里長驅松漠掩集栁城巢穴是空胎卵皆覆於時賊眾兵馬屯逼幽州聞其塞外之敗懼有舟中之敵勢力外窘心服內乖建安郡王攸宜蓄銳淵停乘機電發援桴作气則山嶽動搖書箭一飛則酋渠相滅兵才接刃元凶授首舂喉蔽野京觀起於中州積甲成山組練收於外府𨿽本根斯拔巳蕩滌於一隅而余蔓所滋尙聨延於數刻賊師何阿小等頑凶是極奢儈爲資授其署置肆行驅掠幽陵之下不知首惡之巳擒兩河之間仍謂遊魂之可恃士女遭其逼脇軍城被其屠陷以殺戮爲事戶積防劉之悲以刼奪爲心家盈剝割之痛鹿城縣令李懷璧衣冠貴冑令長崇班背我朝恩歸城狄冦潛修甲杖輸以利器之資見委兵權當其上將之任蠢玆狂亂暫同燎火言事剪除方申沃雪臣乃盛兵刑趙塞井陘之隘命虎賁之將遏其衝突之鋒長史唐奉一馳使洛魏據阿曹之津縱羽林之雄挫其侵軼之勢臣又遣將軍總管忠武將軍行左衛翊府中郎將上柱國定陽郡開國公楊基押飛騎營中郎將李鐸子總管云麾將軍行玉鈐衛翊府中郎將康國公阿防那毗伽子總管冠軍大將軍行左玉鈐衛翊府中郎將宋拔延子總管冠軍大將軍行左金吾衛府郎將回鶻果別勑行人云麾將軍康戡誕子總管定逺將軍左威衛長李當義壯武將軍何義本子總管忠武將軍何利深子總管壯武將軍俱羅罹淮宣威將軍行左玉鈐衛翊府郎將蘇達侯斤度施子總管定王府典軍成善威子總管押飛騎定逺將軍平原府左果毅長上穆仙童子總管劉尙珪子總管防川府左果毅鹿思讓押飛騎左玉鈐衛隊正長上賈楚珪左鷹揚衛長上花匡鼎押飛騎李言忠押飛騎沮忠揚鎭副張元敬押飛騎康景休押飛騎左監門衛司戈竇九臯別奏右武威衛長上楊仁爽左武威衛長上楊裔原州崇岡鎭副康戌子右監門衛長上傳阿毛左監門衛長史殷承範右衛長上王仁奬右衛執防嚴琰右金吾衛羅元讓潭州花石戌王蘇元暉前右武威衛長鄭嘉祥左衛司戈鄭彥湊嬀州威寜戌主崔思暕押步兵子總管左玉鈐衛長上張忠儼別奏首領蘇農婆羅三品子首領宋義本別奏遊擊將軍左玉鈐衛宿衛哥咄施注比別奏鄭思疾左衛潞州府果毅員外置同正阿史皎子總管王城府檢校果毅任誓別奏檢校虞任處寂別奏裴光嗣等狥其東北又遣子總管遊擊將軍玉鈐左司階伏羌縣開國男李顏子總管刑州司戶防軍飛鳥縣開國男常元楷子總管原州廣牧領將軍元寂子總管右武衛員外置同正武元禮子總管前潞州防軍武其別出行人張景扶州刺史舊鎭副崔敬一右武衛中郎將阿史徳奉職右鷹威衛將軍業卹啜刺俟斤右豹韜衛柔遠府長史長果毅吐火羅決斯右金吾衛果毅執失守直右鷹揚郎將員外置同正阿所那左玉鈐衛長上借緋金元濟東天竺國王子僧伽杖摩右鷹揚衛郎將僕固郡骨支左金吾衛郎將阿康地具右武衛威郎將東河察使左豹韜衛髙城府長上果毅阿史徳伏麾支右玉鈐衛郎將路驢駒左金吾衛長上阿史徳伏麾支右玉鈐衛郎將路欲谷遊擊將軍葛羅枝延防擊將軍契苾木昆折衝都尉車施俟斤防州猶口鎭副白善徳晉州仁壽府果毅侯義威子總管左武威衛侯神城府果毅杜隠押後隊長上張徳峻天官常選王暠常彥緯押千騎三交戌董景河州安喬戌主王才龕別奏康寂押千騎隊楊待封前冀州堂陽縣丞溫待禮別勑行人白君等略其西南或折衝其前或乘躡其後整貔貅之佐奮猛毅之倫長防林回髙旗云繞賊黨晷窮漏急命窄途殫執無全支心投必死之計以今月一日何阿小等帥不悛之旅擁脇從之眾結聚數萬抗拒官軍自寅及午前後九陣基等並鋒鏑爭先戈鋋遞躍抗足而鮮卑之血塗地攘臂而扔【人蒸切因也】烏丸之首積野摧同冰陷裂若山焚窮其孑遺無復噍類斬獲逆賊冀州三品大總管何阿小逆賊河北道招慰大使冀州刺史馬行感逆賊冀州道副大總管楊奉節逆賊冀州長吏王逆賊總管劉伏念逆賊十二衛大將軍見任鹿城縣令李懷璧逆賊信都縣令楊志寂總管胡六郎逆賊總管王知先逆賊帥馬明誓逆賊三品總管姬目等魁首巨蠧三百餘人所有戎羯憑陵殘毀之處臣皆宣布制防撫集其人咸懷聖恩俱得復業羣凶旣定冀方砥平二載逋誅一朝泯滅數州然毒俄爾淸弭舞溢河冀歌達塞垣截風浪以息滄溟廓氛埃而覩白日卻縠何力敢推羣帥之勞叔向有言實在明君之徳臣憑藉睿略忝當戎政神機密運不待橫艸之功天贊防符恭承破竹之勢伏瞻廟勝速奉朝歡抃躍之情倍萬恆品不勝慶快之至謹遣傔人天官常選李佑別奏左衛長上校尉張徳俊奉露布以聞其軍資器械別簿條上謹言

神功元年孫萬榮破王孝傑詔懿宗爲神兵道大總管討之婁師徳沙叱忠義並爲總管凡二十萬次趙州懿宗聞賊且至懼欲棄軍走或曰虜無輜重以抄掠爲資若按兵拒守勢必離散從而擊之可有大功懿宗不從退據相州契丹遂屠趙州防萬榮爲奴所殺懿宗復與婁師徳撫循河北史所載事實如此露布所稱不亦矯誣甚乎

爲裴中丞代黃賊轉牒【栁宗元】

天啟昌期大功畢集神開興運微惡盡除黃少卿等歷稔逋誅舉宗肆暴恃狡免之穴跧伏偸安憑孽狐之丘跳踉見怪以爲威弧不射天网可逃侵逼使臣隳犯王略恣其毒虐速我誅鋤敵國盡在於舟中過師巳期於席上謂宜投戈頓顙面縛乞身歸郡邑於王官效黎獻於天吏而乃繕兵補卒增壘閉途正當天討之辰更積鬼誅之罪眾輕鬭蟻勇劣怒蛙縞矢當彊弩之初孤豚僨肥牛之下事同拾芥力易摧枯杪忽蜂腰虛見辱於齊斧突梯鼠首濫欲寄於旄頭勦絕有時不索何獲某拱稽致命執銳忘生車甲旣備於小戎鯨鯢豈逃於誅僇切觀上略總帥中權戰士義激於身心列校勢成於臂指蹶張之技盡出於山林投距之材徧徵於川洞賞懸香餌令布疾雷莫不鼓舞戎行防恭師律投軀不於羽檄跂足惟俟於牙璋今月某日奏事官米蘭回捧受詔命神飛首勇足蹈心馳懽聲洽於萬夫勝气橫於千里國容不入屨且及於寢門家事勿關土巳墳於左闔卽以日月全軍出次分道並進所司戮力敢告同心孔大夫貞直冠時淸明格物全體許國一心在公兵精日浮爲食固久容府揚中丞以義烈爲巳任勲襲太常安南李中丞以英武爲家風業傳彞器並膺邦寄克達皇威南則浮海濟師共集堂堂之陣東則橫江誓眾用成善善之功以此鼓行坐觀盡敵刑惟勿喜誅有可哀徵則之勇冠一方竟就伏波之戮呂嘉之威行五嶺終摧下瀨之師嗟此陋微自貽擒滅勉成良畫速致殊勲𨿽荒徼之地固不勞於有徵而升平之年將自比而何事書之竹帛實謂揚名事須移牒鄰管以成犄角讀姚州露布二篇如入五都之市令人目不給賞然一再讀意味亦只如此子厚此牒未嘗不麗未嘗不艷然卻不必如此矜炫此其塵垢粃糠猶將陶鑄王駱也裴行立爲桂管觀察使黃家洞叛討平之豪士賦序【陸機】

夫立徳之基有常而建功之路不一何則循心以爲量者存乎我因物以成務者系乎彼存夫我者隆殺止乎其域系乎物者丰約惟所遭遇落葉俟微飈以隕而風之力蓋寡孟嘗遭雍門以泣而琴之感以末何者欲隕之葉無所假烈風將墜之泣不足繁哀響也是故茍時啟於天理盡於民庸夫可以濟聖賢之功斗筲可以定烈士之業言遇時也故曰才不半古而功巳倍之蓋得之於時勢歷觀古今徼一時之功而居伊周之位者有矣夫我之自我智士猶嬰其累物之相物昆虫皆有此情夫以自我之量而挾非常之勲神气暉其顧盼萬物隨其俯仰心玩居常之安耳飽從諛之說豈識乎功在身外任出才表哉且好榮惡辱有生之所大期忌盈害上鬼神猶且不免人主操其常柄天下服其大節故曰天可讐乎而時有袨服荷防立乎廟門之下援旌誓眾奮於阡陌之上況乎代主制命自下裁物者哉廣樹恩不足以敵怨勤興利不足以補害故曰代大匠斲者必傷其手且夫政由寧氏忠臣所爲慷慨祭則寡人人主所不久堪是以君奭怏怏不悅公旦之舉髙平師師側目博陸之勢而成王不遣嫌吝於懷宣帝若負芒刺於背非其然與嗟乎光於四表徳莫富焉王曰叔父親莫暱焉登帝天位功莫厚焉守節沒齒忠莫至焉而傾側顚沛僅而自全則伊生抱明允以嬰戮文子懷忠敬而齒劍固其所也因斯以言夫以篤聖穆親如彼之懿大徳至忠如此之盛尙不能取信於人主之懷止謗於眾多之口過此以往惡覩其可安危之理斷可識矣又況乎饕大名以冒道家之忌運短才而易聖哲所難者哉身危由於勢過而不知去勢以求安禍積起於寵盛而不知辭寵以招福見百姓之謀巳則申宮警守以崇不畜之威懼萬民之不服則嚴刑峻制以賈傷心之怨然後威窮乎震主而怨行乎上下眾心日陊危機將發而偃仰瞪盱謂足以誇世笑古人之未工忘巳事之巳拙知曩勲之可矜暗成敗之有會是以事窮運盡必於顚僕風起塵合而禍至常酷也聖人忌功名之過巳惡寵祿之逾量蓋爲此也夫惡欲之大端賢愚所共有而遊子狥髙位於生前志士思垂名於身後受生之分惟此而巳夫蓋世之業名莫大焉震主之勢位莫盛焉率意無違欲莫順焉借使伊人頗覽天道知盡不可益盈難久持超然自引髙揖而退則巍巍之盛仰邈前賢洋洋之風俯冠來籍而大欲不乏於身至樂無愆乎舊節彌效而徳彌廣身愈逸而名愈劭此之不爲彼之必昧然後河海之迹堙爲窮流一簣之釁積成山嶽名編凶頑之條身厭荼毒之痛豈不謬哉故聊賦焉庶使百世少有寤云

齊王冏矜功自伐受爵不讓機惡之作豪士賦以刺焉冏不之悟而竟以敗

陸文定公云陸士衡豪士賦序云身危由於勢過而不知去勢以求安禍積起於寵盛而不知辭寵以招福石季倫金穀澗詩序云感性命之不永懼凋落之無期二人者考其終所及秪自道也

王文憲集序【任昉】

公諱儉字仲寶瑯邪臨沂人也其先自秦至宋國史家諜詳焉晉中興以來六世名徳爲海內冠冕古語云仁人之利天道運行故呂防歸其佩刀郭璞誓以淮水若離翦之止殺吉駿之誠感蓋有助焉公之生也誕受命世體三千之茂典踐得二之庶幾信乃昴宿垂芒徳星降祉有一於此蔚爲帝師況乃淵角殊祥山庭異表望衢罕窺其術觀海莫際其瀾宏覽載籍博遊才義若乃金版玉匱之書海上名山之防沈鬱澹雅之思離堅合異之談莫不總制淸衷遞爲心極斯固通人之所包非虛明之絕境不可窮者其惟神用者乎然檢鏡所歸人倫異表云屋天構匠者何工自函洛不守憲章中輟賀生達禮之宗蔡公儒林之亞闕典未補大備玆日至若齒危髮禿之老含經味道之生莫不北面人宗自同資敬性托夷逺少屏塵雜自非可以奬風流增益標勝未嘗畱心也期嵗而孤叔父司空簡穆公早所器異年始志學家門禮訓皆折衷於公孝友之性豈伊橋梓夷雅之體無待韋汝郁之幼挺淳至黃琬之早標聰察曽何足尙年六嵗襲封豫寜侯拜日家人以公尙幼弗之先告旣襲圭組對揚王命因便感咽若不自勝初宋明帝居藩與公母武康公主素不協及卽位有詔毀發舊塋投棄棺柩公以死固請誓不遵奉表啟酸切義感人神太宗聞而悲之遂無以奪也初拜祕書郎遷太子舍人以選尙公主拜駙馬都尉元徽初遷祕書丞於是采公曽之中經刋度之四部依劉歆七略更撰七志蓋嘗賦詩云稷契匡虞夏伊呂翼商周自是始有應務之迹生民屬心矣時司徒袁粲有髙世之度脫落風塵見公弱齡便望風推服嘆曰衣冠禮樂盡在是矣時粲位亞臺司公年始弱冠年勢不侔公與之抗禮因贈粲詩要以嵗暮之期申以止足之戒粲答詩云老夫亦何寄之子照淸襟服闋拜司徒右長史出爲義興太守風化之美奏課爲最還除給事黃門侍郎旬日遷尙書吏部郎防選昔毛珍之公淸李重之識防兼之者公也俄遷侍中以湣侯始終之職固辭不拜補太尉右長史時聖武定業肇基王命寤寐風雲寔資人傑是以宸居膺列宿之表圖緯著王佐之符俄遷左長史齊臺旣建以公爲尙書右僕射領吏部時年二十八宋末艱虞百王澆季禮紊舊宗樂傾恆軌自朝章國紀典儀備物奏議符策文辭表記素意所不蓄前古所未行皆取定俄頃神無滯用太祖受命以佐命之功封南昌縣開國公食邑二千戶建元二年遷尙書左僕射領選如故自營郃分司盧欽兼掌譽望所歸允集玆日尋表解選詔加侍中又授太子詹事侍中僕射如故固辭侍中攺授散騎常侍餘如故太祖崩遺詔以公爲侍中尙書令鎭國將軍永明元年進號衛將軍二年以本官領丹陽令六輔殊風五方異俗公不謀聲訓而楚夏移情故能使解劍拜仇歸田息訟前郡尹溫太眞劉眞長或功銘鼎彞或徳標素尙臭味風雲千載無爽親加弔祭表薦孤遺遠協神期用彰世祀時簡穆公薨以撫養之恩特深恆慕表求解職有詔不許國學初興華夷慕義經師人表允玆望實復官領國子祭酒三年解丹陽尹領太子少傅余悉如故掛服捐駒前良取則臥轍棄子後予胥怨皇太子夙挺天姿俯同人範師友之義穆若金蘭又領本州大中正頃之解職四年以本號開府儀同三司余悉如故謙光愈遠大典未申六年又申前命七年固辭選任帝所重違詔加中書監猶防掌選事長輿追專車之恨公曽甘鳳池之失夫奔競之徒有自來矣以難知之性協易失之情必使無訟事深誘公提衡惟允一紀於玆拔奇取異興微繼絕望側階而容賢候景風而式典春秋三十有八七年五月三日薨於建康官舍皇朝軫慟儲鉉傷情有識銜悲行路掩泣豈直舂者不相工女寢機而巳哉故痛深衣冠悲纒教義豈非功深砥礪道邁舟航沒世遺愛古之益友追贈太尉侍中中書監如故給節加羽葆鼓吹增班劍六十人謚曰文憲禮也公在物斯厚居身以約玩好絕於耳目布素表於造次室無姬姜門多長者立言必雅未嘗顯其所長持論從容未嘗言人所短長風流許與气類𨿽單門後進必加善誘朂以丹霄之價以靑防之期公銓品人倫各盡其用居厚者不矜其多處薄者不怨其少窮涯而反盈量知歸皇朝以治定制禮功成作樂思我民譽緝熙帝圖𨿽張曹爭論於漢朝荀摯競爽於晉世無以仰模淵旨取則後昆每荒服請罪遠夷慕義宣威授指寔寄宏略理積則神無忤往事感則悅情斯來無是巳之心事隔於容諂罕愛憎之情理絕於毀譽造理常若可幹臨事每不可奪約巳不以廉物量不以容非攻乎異端歸之正義公生自華宗世務簡隔至於軍國逺圗刑政大典旣道在廊廟則理擅民宗若乃明練庶務鑑達治體懸然天得不謀成心求之載籍翰牘所未紀訊之遺老耳目所不接至若文案自環主者百數皆深文爲吏積習成姧畜筆削之刑懷輕重之意公乘理照物動必研幾當時嗟服若有神道豈非希世之儁民瑚璉之宏器昉行無異操才無異能得奉名節迄將一紀一言之譽東陵侔於西山一盼之榮鄭璞逾於周寶士感知巳懷此何極出入禮闈朝夕舊館瞻棟宇而興慕撫身名而悼恩公自幼及長述作不倦固以理窮言行事該軍國豈直雕章縟采而巳哉若乃統體必善綴賞無地𨿽楚趙羣才漢魏眾作曽何足云昉嘗以筆札見知思以薄技效徳是用綴緝遺文永貽世範爲如幹捲所撰古今集記今書七志爲一家之言不列於集集錄如左南史儉本傳薨時年四十八此序年三十八按儉父僧綽爲元凶劭所害時方期嵗明年爲孝建元年計至齊武帝永明七年正三十八史所書謬也明帝欲毀儉母墓爲元凶巫蠱事也僧綽本傳尙東陽公主而儉傳及此文皆作武康巫蠱事中絕無武康名考之齊書南史並同不知何故聞見寡昧不足通知姑記於此以問之識古者

陶淵明集序【梁昭明太子】

夫自衒自媒者士女之醜行不忮不求者明達之用心是以聖人韜光賢人遁世其故何也含徳之至莫逾於道親巳之切無重於身故道存而身安道亡而身害處百齡之內居一世之中倐忽比之白駒寄寓謂之逆旅宜乎與大塊而盈虛隨中和而任放豈能戚戚勞於憂畏汲汲役於人間齊謳趙女之娯八珍九鼎之食結駟連騎之榮侈袂執圭之貴樂旣樂矣憂亦隨之何倚防之難量亦慶弔之相及智者賢人居之甚履薄冰愚夫貪士競之若泄尾閭玉之在山以見珍而終破蘭之生谷𨿽無人而自芳故莊周垂釣於濠伯成躬耕於野或貨海東之藥艸或紡江南之落毛譬彼鵷雛豈競鳶鴟之肉猶斯雜縣寜勞文仲之牲至於子常寧喜之倫蘇秦衛鞅之匹死之而不疑甘之而不悔主父偃言生不食五鼎死則五鼎烹卒如其言豈不痛哉又楚子觀周受折於孫滿霍侯驂乘禍起於負芒饕餮之徒其流甚眾唐堯四海之主而有汾陽之心子晉天下之儲而有洛濱之志輕之若脫屣視之若鴻毛而況於他人乎是以至人達士因以晦迹或懷釐而謁帝或被褐而負薪鼓枻淸潭棄機漢曲情不在於眾事寄眾事以忘情者也有疑陶淵明詩篇篇有酒吾觀其意不在酒亦寄酒爲迹者也其文章不羣辭彩精拔跌宕昭彰獨超眾類抑揚爽朗莫之與京橫素波而傍流漧靑雲而直上語時事則指而可想論懷抱則曠而且眞加以貞志不休安道苦節不以躬耕爲恥不以無財爲病自非大賢篤志與道污隆孰能如此乎余素愛其文不能釋手尙想其徳恨不同時故加搜校粗爲區目白璧微瑕惟在閒情一賦揚雄所謂勸百而諷一者卒無諷諫何足搖其筆端惜哉亡是可也並粗防定其傳編之於錄嘗謂有能觀淵明之文者馳競之情遣鄙吝之意袪貪夫可以亷懦夫可以立豈止仁義可蹈抑乃爵祿可辭不必傍遊泰華遠求柱史此亦有助於風教也

昭明太子集序劉孝綽

臣竊觀大易重明之象著焉抑又聞之匕鬯之義存焉故書有孟侯之名記表元良之徳歷選前古以洎夏周可得而稱啟誦而巳𨿽徹聖挺賢光乎二代髙文精義閴爾無聞漢之顯宗晉之肅祖昔自春宮益好儒術或專經止於區易或持論窮於貞假子桓𨿽摛藻銅省集講肅成事在藩儲理非皇貳未有正位少陽多才多藝者也粵我大梁之二十一載盛徳備乎東朝若乃有縱自天惟睿作聖顯仁立孝行於四海如珪如璋不因琢磨之義爲臣爲子寜待觀諭之言惟性道難聞而文章可見故俯同志學用晦生知以弦誦之餘辰總鄒魯之儒墨徧綈緗於七閣彈竹素於九流地居上嗣實副元首皇帝垂拱巖廊委咸庶績時非從守事或監撫𨿽一日二日攝覽萬幾猶臨書幌而不休對欹案而忘怠況復迄納侍講討論經紀去聖滋遠愈生穿鑿枝分葉散殊路偆馳靈臺辟雍之疑禋宗祭社之繆明章申老之議通顏理王之說量覈然否剖析同異察言抗論窮理盡微於時淹中稷下之生金華石渠之士莫不過衢樽而挹多少見斗極而曉西東與夫盡春卿之道贊仲尼之宅非賈誼於蘇林問蕭何於棗據區區前史不亦恧歟加以學貫總持辯同無硋五時密教見猶鏡像一乘妙防觀若掌珠及在布金之園處如龍之眾開示有空顯揚權實是以徧動六地普雨四華豈直得解纓須提捨缽瓶沙騰曇言徳梵志依風而巳哉若夫天文以爛然爲美人文以煥乎爲貴是以隆儒雅之大成遊雕虫之小道握牘持筆思若有神曽不斯須風飛雷起至於宴遊西園祖道淸洛三百載賦該極連篇七言致擬見諸文學博奕興詠並命從遊書令視艸銘非潤色七窮煒之說表極逺大之才皆諭不備體詞不掩義因宜適變曲盡文情竊以屬文之體鮮能周備長卿徒善旣累爲遲少孺𨿽疾俳優而巳子淵淫靡若女工之蠧子云侈靡異詩人之則孔璋詞賦曹祖勸其修今伯喈答贈摯虞知其頗古孟堅之頌尙有似贊之譏士衡之碑猶聞類賦之貶深乎文者兼而善之能使典而不野逺而不放麗而不淫約而不儉獨擅眾美斯文在斯假使王朗報箋卞蘭獻頌猶不足以揄揚著述稱贊才章況在庸才曽何彷佛然承華肇建濫齒時髦居陪出從逝將一紀譬彼登山徒仰峻極同夫觀海莫際波瀾但職官書記預聞盛藻歌詠不足敢忘編次謹爲一帙十卷第目如左日升松茂與天地而偕長壯思英詞隨嵗月而增廣如其後錄以俟賢臣

玉臺新詠集序【徐陵】

陵云槪日由余之所未窺千門萬戶張衡之所曽賦周玉璧臺之上漢帝金屋之中玉樹以珊瑚作枝珠簾以瑇瑁爲柙其中有麗人焉其人也五陵豪族充選掖庭四姓良家馳名永巷亦有潁川新市河間觀津大家嬌娥曽名巧笑楚王宮內無不推其細腰衛國家人俱言訝其纎手閱詩明禮非直東鄰之自媒婉約風流無異西施之被教弟兄協律自小學歌少長河陽由來能舞琵琶新曲無待石崇箜篌雜引非因曹植傳鼓瑟於楊家得吹簫於秦女以至寵聞長樂陳后知而不平畫出天山閼氏覽而遙妬且如東鄰巧笑惟侍寢於更衣西子微顰將橫陳於甲帳陪遊馺婆騁纎腰於結風長樂鴛鴦奏新聲於度曲妝明蟬之薄鬢照墜馬之垂鬟反挿金蓮橫抽寶樹南都石黛最發雙蛾北地燕支偏開兩靨亦有嶺上仙童分丸魏帝腰中寶鳳授歷軒轅金星與婺女爭華麝月共姮娥競爽驚鸞冶袖時飄韓椽之香飛燕長裾宜結陳王之佩𨿽非圖畫入甘泉而不分言異神仙戲陽臺而無別眞可謂傾國傾城無對無雙者也加以天情開朗逸思雕華妙解文章尢工詩賦琉璃研匣終日隨身翡翠筆牀無時離手淸文滿篋非惟芍藥之花新制連篇寜止葡萄之樹九日登髙時有緣情之作萬年公主非無累徳之辭其佳麗也如彼其才情也如此旣而椒宮宛轉柘館陰岑絳劍晨嚴銅鋪晝淨三星未夕不事懷衾五日猶賖誰能理曲優遊少托寂寞多閒厭長樂之疎鐘勞宮中之緩箭輕身無力怯南宮之搗衣生長深宮笑扶風之織錦𨿽復投壺玉女爲歡盡於百嬌爭博齊姬心賞窮於六齒無怡神於暇景惟屬意於新詩可得代彼蘐蘇微蠲愁疾但往世名篇當今巧制分諸麟閣散在鴻都不務連章無由披覽於是然脂暝冩弄筆晨書選錄艷歌凡爲十卷曽無參於雅頌亦靡濫於風人涇渭之間若斯而巳也麗以金繩裝之寶軸三臺妙札亦龍伸蠖屈之書五色花牋皆河北膠東之紙髙按鉛粉仍定魯魚之文辟惡生香聊防羽陵之蠧雲飛六甲髙禪玉函鴻烈仙方長推丹枕至如靑牛帳裏余曲旣終朱鳥牕前新妝巳竟方當開玆縹帙散此緗編永對玩於書帷長循環於纎手如鄧學春秋儒者之功難習竇傳卻老金丹之術不成固勝西蜀豪家托情窮於魯殿東臺甲館流詠止於洞簫孌彼諸姬聊同棄日猗與彤管麗矣香奩

隋經籍志玉臺新詠十卷徐陵撰起古詩古樂府盡梁代

佛祖統紀載陵嘗聴智者講經因立五願一臨終正念二不墮三塗三人中托生四童眞出家五不墮流俗之僧唐貞觀中生縉雲朱家年十六將納婦路逢梵僧謂曰少年何意欲違昔誓因示其宿因少年聞已不復還家卽往天臺國淸寺投章安法師咨受心要證法華三昧按孝穆於生死自在乃爾作此一序不慮犯綺語戒耶因而推求之如宋之韓魏公範文正張忠定司馬溫公王荊公皆鐵心石腸人而皆有艷詞乃知彭澤閒情不足爲瑕也

詩品序【鐘嶸】

气之動物物之感人故搖蕩性情形諸舞詠照燭三才暉麗萬有靈祗待之以致饗幽微借之以昭告動天地感鬼神莫近於詩昔南風之辭卿云之頌厥義夐矣夏歌曰郁陶乎予心楚謠曰名余曰正則𨿽詩體未全然是五言之濫觴也逮漢李陵始著五言之目矣古詩眇邈人代難詳推其文體固是炎漢之制非衰周之倡也自王揚枚馬之徒詞賦競爽而吟詠靡聞從李都尉迄班媫妤將百年間有婦人焉一人而巳詩人之風頓巳缺喪東京二百載中惟有班固詠史質木無文降及建安曹公父子篤好斯文平原兄弟郁爲文棟劉楨王粲爲其羽翼次有攀龍托鳳自致於屬車者蓋將百計彬彬之盛大備於時矣爾後陵遲衰微迄於有晉太康中三張二陸兩潘一左勃爾復興踵武前王風流未沫亦文章之中興也永嘉時貴黃老稍尙虛談於時篇什理過其辭澹乎寡味爰及江表微波尙傳孫綽許詢桓庾諸公詩皆平典似道徳論建安風力盡矣先是郭景純用雋上之才創變其體劉越石仗淸剛之气贊成厥美然彼眾我寡未能動俗逮義熙中謝益壽斐然繼作元嘉中有謝靈運才髙辭盛富艷難蹤固巳含跨劉郭陵轢潘左故知陳思爲建安之傑公幹仲宣爲輔陸機爲太康之英安仁景陽爲輔謝客爲元嘉之雄顏延年爲輔斯皆五言之冠冕文詞之命世也夫四言文約意廣取效風騷便可多得每苦文繁而意少故世罕習焉五言居文詞之要是眾作之有滋味者也故云會於流俗豈不以指事造形窮情寫物最爲詳切者耶故詩有六義焉一曰興二曰比三曰賦文巳盡而意有餘興也因物諭志比也直書其事寓言寫物賦也斯三義酌而用之幹之以風力潤之以丹彩使味之者無極聞之者動心是詩之至也若專用比興則患在意深意深則詞躓若但用賦體則患在意浮意浮則文散嬉成流移文無止泊有蕪漫之累矣若乃春風春鳥秋月秋蟬夏雲暑雨冬月祁寒斯四候之感諸詩者也嘉防寄詩以親離羣托詩以怨至於楚臣去境漢妾辭宮或骨橫朔野或魂逐飛蓬或負戈外戍或殺气雄邊塞客衣單孀閨淚盡文士有解佩出朝一去忘返女有揚蛾入寵再盼傾國凡斯種種感蕩心靈非陳詩何以展其義非長歌何以釋其情故曰詩可以羣可以怨使窮賤易安幽居靡悶莫尙於詩矣故詞人作者罔不愛好今之士俗斯風熾矣才能勝衣甫就小學必甘心而馳騖焉於是庸音雜體各爲家法至於膏腴子弟恥文不逮終朝防綴分夜呻吟獨觀謂爲警防眾覩終淪平鈍次有輕蕩之徒笑曹劉爲古拙謂鮑昭羲皇上人謝朓今古獨步而師鮑昭終不及日中市朝滿學謝朓劣得黃鳥度靑枝徒自棄於髙聴無渉於文流矣嶸觀王公縉紳之士每博論之餘何嘗不以詩爲口實隨其嗜欲商確不同淄澠並泛朱紫相奪喧議競起準的無依近彭城劉士章俊賞之士疾其淆亂欲爲當世詩品口陳標榜其文未遂嶸感而作焉昔九品論人七略裁士校以賓實誠多未值至若詩之爲技較爾可知以類推之殆均博奕方今皇帝資生知之上才體沈鬱之幽思文麗日月學究天人昔在貴遊已爲稱首況八紘旣掩風靡云蒸抱玉者聫肩握珠者接武固以睨漢魏而不過吞晉宋於胸中諒非農歌轅議敢致流別嶸之今錄庶周旋於閭裏均之於談笑耳

嶸字仲偉潁川長社人天監中衡陽王引爲朔寜記室專掌文翰嘗品古今五言詩論其優劣各爲詩評駙馬都尉喬君集序【盧照鄰】

昔文王旣沒道不在於玆乎尼父克生禮盡歸於是矣其後荀卿孟子服儒者之褒衣屈平宋玉弄詞人之柔翰禮樂之道巳顚墜於斯文雅頌之風猶綿聨於季葉痛乎王澤旣竭諸侯爲麋鹿之塲帝圖伊梗天下作豺狼之國秦人一滅舊章大愚黔首羣書赴火化昆嶽之髙煙儒士投坑變蓬萊之巨壑樂沈於海河間王初睠睠於古篇禮適諸夷齊叔孫區區於綿蕝安國討論科斗五典葉從史遷祖述獲麟八書爰創衣冠禮樂重聞三代之風玉帛謳歌無墜六經之業郁其興詠大雅於是爲羣自此迄今年逾千祀聖門論賦相如爲入室之雄闕裏裁詩公幹卽升堂之客陸平原龍驚學海浮天泉以安流鮑防軍鶴翥文塲代黃金之平埒臨曲臺之上路面通衢之小苑蓮紅水碧堪釣叟之淹畱桂白山靑宜王孫之攀折香車貴士不掩龍闗縫掖書生時通驛騎坐蘭徑敞松扉北牖動而淸風來南軒幽而白雲起欣然命駕弔曲江之隑淵興盡而歸聆伊川之笙吹三朝慶謁趨劍履於南宮五日歸休聞歌鐘於北裏雍容車騎屢動雕章嘯傲煙霞仍涵寶思奢不敗徳笑金穀之羅紈儉不邀名悲蘭陵之芻布榮期三樂君實四之平子四愁我無一矣君教訓子弟不讀非聖之書撫愛家僮常恐名奴之辱婚嫁已畢欲就金丹輪蓋非榮猶思道樹明霞曉挹終登不死之庭甘露秋團儻踐無生之防凡所著述多以適意爲宗雅愛淸靈不以繁詞爲貴足以傳諸好事貽厥孫謀故撰而存之凡爲若干捲云爾

照鄰字升之範陽人爲鄧王府典籖王愛重比之相如調新都尉病去官餌方士丹父喪號嘔丹出由是疾益甚乃去具茨山下買園數十畝疏潁水周捨復預爲墓偃臥其中自以當髙宗時尙吏巳獨儒武后尙法巳獨黃老後封嵩山屢聘賢士巳巳廢著五悲文以自明病旣久與親屬訣自沈潁水

按喬君無可攷唐公主列傳髙祖女廬江公主下嫁同州刺史喬師望秇文志有喬備集不知誰是洛州張司馬集序【張說】

夫言者志之所之文者物之相雜然則心不可蘊故發揮以形容辭不可陋故錯綜以潤色萬象鼓舞入有名之地五音繁雜出無聲之境非窮神體妙其孰能與乎洛州司馬張公名希元中山人也族髙辰象气壯河山神作銅鉤天開金印孝友內植禮樂外滋勵行閨庭鄕人謂之曽子飛名都邑諸儒號曰聖童下帷覃思穿牀嗜古蓬山蕓觀之書羣玉懸金之記魯宮藏篆汲冡遺編無不日覽萬言暗識三篋博學吞九流之要處盈若虛雄辯敵四海之鋒退藏於密漢王問防知帝者之師楚子聞名實諸侯之選故得雄飛白簡鷹揚丹筆捲襜帷於天郡設鉤距於皇州若乃抗埋輪之章執驚馬之議旌賢有通徳之教疾惡存署背之文繼軌前途遇物成興理闗刑政咸歸故事之臺義涉箴規盡入名臣之奏加以許與气類交遊豪傑仕遘夷險身更否泰昔嘗攝戎幽易謫居卭巂亭臯漫漫興去國之悲旗鼓洶洶助從軍之樂時復江鸎遷樹隴鴈出云夢上京之臺沼想故山之風月發言而宮商應搖筆而綺繡飛逸勢標起寄情新抜靈仙變化星漢昭回感激精微混韶武於金奏天然壯麗綷雲霞於玉樓當代名流翕然崇尙自大夫之頌成室太史之賦京都魏則十龍儒雅晉則三陽藻綴【張載字孟陽弟協字景陽亢字季陽並有才藻屬綴英華誤作楊】朝分南北運迄周隋文人才子重世間出豈止柟橊體物陳琳得以示人鷦鷯寄辭阮籍稱其王佐故以開國籍鱗次乎史傳之首入文場羽儀乎天下之半公增繁榮葉桂林之一枝彌廣源流荊江之九泒宗門多士斯爲盛典且如承家舊徳之基賓王歷官之序玉琯銅渾之數黃公女之符落猿殪兕之巧顧鵲回鸞之妙詳諸別傳可略言焉某室邇蘭芬族聨棣蕚荷千里之嘉奬接四友之良遊謹撰令引式題前集七子賦詩期取類於鄭志一家垂範庶齊衡於孔藂來日新文請諸君子起儀鳳之後景龍以前凡若干捲列之如目

張司馬無可攷唐藝文志亦無此書名乃知當世巋然巨帙不轉盼間化爲泠風卽名人之序不過木蘭之櫝而巳

上官昭容集序【張說】

臣聞七聲無主律呂綜其和五彩無章黼黻交其麗是知气有噎郁非巧辭莫之通形有萬變非工文莫之寫先王以是繼天地究人神聞寂寞鑑幽昧文之時義大矣哉上官昭容者故中庸侍郎儀之孫也明淑挺生才華絕代敏識聰聴探微鏡理開卷海納宛若前聞搖筆云蜚如同宿搆初沛國夫人之方娠也夢巨人俾之大秤曰以是秤量天下旣而昭容生彌月夫人弄之曰秤量天下豈在子乎孩遂啞啞應之曰是生而能言蓋爲靈也越在𦇤褓入於掖庭天寔啟之故毀家而資國運將興也故成惪而受任自則天久視之後中宗景龍之際十數年間六合淸謐內峻圖書之府外辟修文之館摉英獵俊埜無遺才右職以精學爲先大臣以無文爲恥每豫遊宮觀行幸河山白雲起而帝歌翠華飛而臣賦雅頌之盛與三代同風豈惟聖後之好文亦云奧主之協贊者也古者有女史記功書過復有女尙書決事宮閤昭容兩朝專美一日萬機顧問不遺應接如響𨿽漢稱班媛晉譽左嬪文章之道不殊輔佐之功則異迹祕九天之上身沒重泉之下嘉彼令範代罕得聞庶幾後學嗚呼何仰然則大君挺四海之圖懸百靈之命喜則九圍挾纊怒則千里流血靜則黔黎乂安動則蒼甿罷獘入耳之語諒其難乎貴而勢大者疑賤而禮絕者隔近而言輕者忽逺而章忠者忤惟窈窕柔曼誘掖善心妄味九惪之衢傾情六藝之圃故登昆巡海之意寢剪胡刈越之威息璿臺珍服之態消從禽嗜樂之端廢獨使溫柔之教漸於生人風雅之聲流於來葉非夫黃毓粹貞明助思眾妙抉識羣靈挾志誕異人之資授興王之瑞其孰能臻斯懿乎鎭國太平公主道髙帝妹才重天人昔嘗共遊東壁同宴北渚倐來忽往物在人亡憫雕琯之殘言悲素扇之空曲上聞天子求椒掖之故事有命史臣敍蘭臺之新集凡若干捲列之如左昭容名婉兒儀之孫儀坐死與母配掖庭韶警工文武后命掌詔命嘗有罪當誅後惜其才而黥之中宗卽位大被信任進拜昭容昭容通武三思詔書推右武氏節湣太子舉兵叩肅章門索婉兒太子敗乃免婉兒勸帝引大臣名儒數賜宴賦詩婉兒常代帝後諸主眾篇並作而采麗益新又差第羣臣所賦退而心服是時內職皆聴出外婉兒至營外宅與崔湜亂遂引知政事宗誅韋庶人斬於闕下有集二十卷按昭容不祥之人也此文下語有斟酌可味

神龍歷序【李嶠】

昔者龍負河圖八卦列明時之象龜呈洛字九疇開葉紀之文靑巖啟而六甲飛黃壤堙而五行缺故知乾防逺坤符靈祕法效用常邀乎聖期研幾測深必貫於神道皇軒於是乎合而不死帝皥於是乎推而致福自重黎並命叔仲分官理八節而調四時部三元而齊七政權衡度律在虞夏而兼修正朔陰陽及殷周而備舉旣而王風版蕩戰國縱橫瞽史忘三家之言疇人失二官之業履端闕而歸余壊攝提差而孟陬殄廢時亂日非直羲和湎淫亡甲喪子豈惟商辛暴虐漢興艸創肇謀紀綱而方士異詞天官橫議張蒼從甲乙之術未葉變通鄧平用丁丑之元旋聞疎闊當塗圯隔典午陵遲戎狄升僭僞之壇防縣乏神祗之主三辰九野壓柝景而分躔二象七衡孰當期而合度建元髙而不競沿木火而無譏興百代之闕文復千齡之大統匪我昌運疇能離此國家艸昧區夏權輿品物萬方同防獄訟之往河南五緯運謀神靈之入東井然珪受命紫籙登樞回玉斗而察璇璣把珠囊而膺歷數勤於水土大禹之平滌山川禮乎方圓髙辛之迎送日月應天神龍皇帝大橫纂極元良繼體乃神乃聖三王接袂而扶轂允武允文五伯連衡而擁篲於是乎東明捧日西掖占風南震雄王之防北淸驕子之落粟同水火人類胥庭犴圄徒施干戈不用上庠講道而宣化比屋畊田而鑿井功成理定之業協律登歌疇徳瑞聖之符陳郊謁廟萬官咸事百度巳康猶且存省闕遺徵求典故以爲欽爲歷象哲後之恭天事神敬授人時明君之勸農辟土自麟徳創紀四十餘年𨿽斗憲未移而渾儀漸變蔡伯喈所謂術無恆是洛下閎所謂歷後當差昔太初肇規使易髙皇之制元和新造旋移孝武之法因時通變厥有前聞爰命典司更從刋正金紫光祿大夫行祕書監駙馬都尉上柱國楊愼交鐘鼎貴遊山河寶气赤泉疏社軒裳接於五公朱輪贈言翰墨連於七子資玉環之舊徳擁金埓之新慶簫吹鳳管朝升鳷鵲之樓漸【疑】閱龍章暮下麒麟之閣臨西山典籍之府總東壁文章之事九源百氏之說盡入胸襟六家三統之書咸歸掌握永言董率實竚詳明左散騎常侍兼修國史上柱國陳畱縣開國公栁衝望重簪纓才髙瑚璉家風推其直道帝範籍其謨明吐白鳳而艸言垂紫貂而步黃閣防司國典時望允諧副掌天書朝寄斯在鎭國大將軍右驍衛將軍知太史局事迦行志中散大夫守禮部侍郎上騎都尉嚴善思正議大夫行太史令上防軍傅志忠等或禮閣兵鈐以賢才而入用或天門地理緣道術而見知皆學富偃韋藝超甘石窮神盡智之妙闇落銅丸測逺窮髙之方懸裁玉表朝請大夫行太史局令瞿曇悉達朝請郎行司曆徐保文承議郎行司曆南宮說等或善分天部或工言算法稽長短之效無煩於驗防被圖察休咎之徵非假於登臺上庫凡此眾哲各承朝委悉達等則專司課務據覈其眞志忠等則監共討論用禆其闕𨿽異禮而各術並用心而合契於是精研六位徧考十端立東西之定儀采南北之遺事防數於天九地十起元於子二丑三追日暮之行按星分之度以推四時之發生以步三元之盈縮然後分至啟閉無愆於玉衡望躔離必應於銅史才窺幽室巳見飛灰雜候淸臺仍看合璧追論古法師驗前章八十一寸爲日分徒言精密六百八年爲嵗紀終非允當歷祀之所紕繆異端之所穿鑿莫不裁之繩準格以銓衡究天道之精微開日官之軌憲容成再出不能添黍累之功壽王重生無以議分毫之失豈比夫時乖兩閏始載鄒人之語亥有二首方聞絳老之年序臨安寜嵗次彊圉皇帝撫天下之三載也珍圖攺禦寶歷初調授以丹鳳之官頒以鳥之署候耕耘之節非借杏花亶昏夕之期詎須蓂葉參幽明而制術邁古今而垂範玉儀旣正金鏡逾明知聖祉之無疆識懷生之永大元符允合可以觀天地之心能事畢甄可以爲帝王之式盛矣美矣無得而稱紀次勒成名曰大唐神龍歷云爾

地誌圖序【呂溫】

廣陵李該博達士也學無不通尢好地理患其書多門歷世浸廣文詞浩蕩學者疲老由是以獨見之明法先聖之制黜諸子之序記述仲尼之職方防源流考同異務該暢從體要倬然勒成一家之說猶懼其奧未足以昭啟後生乃裂素爲方儀據書而畫隨方面以區別擬形容而訓解命之曰地誌圖觀其粉散百川黛凝羣山元气剖判成乎筆端任土之毛有生之類大鈞變化不出其意然後列以城郭羅乎陬落內自五侯九伯外洎要荒蠻貊禹迹之所窮漢驛之所通五色相宣萬邦錯峙毫釐之差而下正乎封略方寸之界而上當乎分野乾象坤勢炳焉可觀與夫聚米擬其端倪畫地陳乎梗槪固不可同年而語詳略也每虛室燕居薄帷晴褰普天之下盡在屋壁戶納四海牕籠八極名山大川隨顧奔走殊方絕域舉意而到髙視華裔坐橫古今觀帝王之疆理見宇宙之寥廓出遐入幽曽不崇朝與夫役形神於嵗月窮轍迹於區外又不可並軌而論勞逸也且夫刪百代之獘綜羣言之首繁而不亂疎而不漏才識以潤之丹靑以炳之使嗜學之徒未披文而見義不由屍而觀奧斯訓道之明也窮地而述舉世而載事極鴻纎理通皦脈混一家之文軌張大國之襟帶覈人物之虛實總山川之要防表皇威之有截明王道之無外斯乃功用之大也見蒼梧塗山則思舜禹卹民之艱覩窮邊大漠則悟秦漢勞師之獘覽齊墟晉壤則見桓文勤王之霸觀洞庭荊門則知苖蜀恃險之敗王者於是明乎得失諸侯於是鑑於興替斯又懲勸之逺也然則本之所以廣學流申之足以贊鴻業垂之可以示後世豈徒由近觀逺以智自樂爲室中之一物哉而時無知音道不虛行舉地成圖聞天無路此志士儒林所以爲之嘆息也某久從君遊辱命序述庶明作者之意俾好事君子知其所以然

唐書藝文志無此書名

唐丞相太尉衛國公李徳裕防昌一品制集序【鄭亞】

綸紼之興載籍之始先王發號施令明罰勑法蓋本於此也唐虞之盛二典存焉夏殷之隆厥有訓誥自徵甘誓乃有誓命之書皆三代之文一王之法也虞夏之際代祀綿逺其代工掌制之名氏莫得而知至於成湯太甲則有仲虺伊尹爲之訓誥髙宗得傅說則有說命之篇周公召公相成王則有洛誥酒誥周官顧命秦始皇帝並一區宇丞相李斯寔掌其言漢興當秦焚書之後侍從之臣皆不習文史蕭曹之輩又乏儒墨之用每封功臣建子弟其辭多天子爲之縱委於執翰者亦非彰灼知名之士武帝使司馬相如視艸率皆文章之流以相如非將相器也厥後寖微寖長下於魏晉亦代有其人我髙祖革隋文物大備在貞觀中則顏公師古岑公文本興焉在天后時則李公嶠崔公融出焉燕許角立於宗之朝常楊繼美於代宗之世洎憲宗皇帝英武啟運雄圖赫張中興之業髙映前古其時則先太師忠公翺翔內署有密勿贊佐之績平吳定蜀寔惟其功及登樞衡作霖雨尊王室卑諸侯圖蔡料齊外定內理顯王言於典誥彰帝範於圖籍紀在徽冊播於無窮特進太子少保分司東都衛公長慶中事惠皇爲翰林學士訓誥之業彰於傳聞昭肅皇帝統握乾符寤寐良弼詔自淮海復升臺庭盡付機允厭神度每彤墀奏罷別承天睠帝亦講伊訓說命之防定元首股肱之契以太平之制度上古之文教咸屬於公焉防先太后懿號未立帝明發有永懷之痛公述沙麓神井之瑞贊繞樞懷日之慶懋遵聖緒光慰孝思於是承命有宣懿祔廟之制及武宗郊昊天拜淸廟文物胥備朝廷有禮華夷述職河朔修貢乃顯神休薦徽號奉揚一徳以示萬方於是撰仁聖文武至神大孝之冊封域無虞天子翛然有求之思乃範貞金模聖表隆凖日角燭於宮庭中外臣寮咸欲以頌山河而褒日月也公於是有聖容之贊天街之北獯鬻攸居因饑憑陵怙眾彊禦嚴之以刁鬥而勃爾無懼申之以文告又腆然不率天子震怒旋命徵之公獨運沈機上資宸斷萬里勝負決於帷中雷霆旣震犬羊遂潰疣贅披抉鮏羴解離遁其名王復我貴主公於是有討北狄之詔天寶末薊門爲首亂之地瘡痏榛棘襲世未平至是漁陽帥仲武掃除妖孽臧獲仇讎奉揚威神乃底康靖仍願勒石於盧龍之塞以敍聖功飛章上聞帝用允若公秪應明命舒展格言呼嘯神祗吐納嵩華當晝而文星現不寐而白鳳來成諸侯不朽之勲尊元後無私之化公於是有幽州紀聖功之碑洛帥劉從諫死其子因闗河之險恃甲兵之眾請爵爭地屢聞王庭中外疑迷牙撓天聴帝將耀神武公累獻忠謀且言曰重耳在喪不聞利父雄渠受戮祗以拒君況明皇舊宮天井內地跨連河北脇倚山東豈可行有匪人坐爲污俗若是可忍孰不可容沃心無疑躡足乃定又曰上黨居天下之脊當河朔之喉今漳水雄兵常山勁卒是爲唇齒實懼因依不若乘於未萌制其將動帝兪其奏乃妙選使臣以勞諭之嚴立刑賞以勸戒之魏侯鎭侯戮力從命絕壼闗之右臂收泜水之上游獲玆渠魁在此成算又轅門叛將橫水余凶竊上相之旌旗盜晉陽之管鑰帝怒斯赫人心愈疑咸以師老於郊梟巢尙固議罷兵者蚊聚請宥過者雷同公又揚笏而言曰彼地則義師帥分宗室是祖勤商之邑后稷造周之邦瓞具存堂構斯在茍虧防畫不襲仇讎則是奬彌牟逐主之風長冒頓射親之俗詩稱築室於道書謂疑謀勿成由是洞啟宸衷大破羣議運籌制勝舉無遺防防微慮逺必契神機授鉞之臣服膺承命謝安之圍棋尙刼曹參之飲酒方酣果有軍書繼聞我捷砥磨周鉞水淬鄭刀萬里來袁紹之頭顱二塜葬蚩尢之肩髀懽聲𨿽震於朝市喜气不見於形容何其纂立功勲鎭定風俗若是之重也公於是有伐上黨之制平晉陽之勑宗英可污獻琛輸賮越自絕域通於本朝文畢伯士之呼韓鹿蠡之師或執玉而朝靈囿或解辮而拜甘泉並垂於冊書光彼明命公於是有諭回鶻之命五慰堅昆之書四文章等於訓傳機事出於神明固將偃仰邳石之符傲睨鬼籍之錄聞之者可以祛聾瞶得之者可以弼邦國每牙管旣拔芝泥將熟嘗於前席親授筆札公亦分陰可就落簡如飛時有急宣闗於宻畫內庭外制皆不與聞或勢切疾雷機難終日宣室未召武帳莫開公則手疏封章達於旒衮當乙夜觀書之際未嘗不稱美再三此又豈可與賦洞簫而諷於後庭聞子虛而嗟不同世者論功較徳耶嵗在乙丑羣公常伯以天子之道貫於神祗一年而風雨攸序災沴不作二年殱丑虜興北伐之詩四年誅狡童詠東徵之歌而又伐摩尼之風壊浮圖之俗偃兵返朴四海胥定思欲增鴻名光下武公乃觀東序之圖按西昆之牒鋪敍名實藻縟文采類於上帝爲唐神宗公於是纂章天成功神徳明道之冊文號位旣畢華夷防同方將命禮官召儒者訪匡衡后土之儀采公玉明堂之圖考肆覲之禮於梁生叩封禪之書於犬子盡皇王之盛事極臣子之殊功而軒鼎將成禹書就掩然猶進先嘗之藥獻髙手之醫藏周旦請代之書追漢宣易名之美作於大誥祈於昊天始終一朝紹續九徳其攻伐也旣如彼其制作也又如此故合武宗一朝冊命典誥奏議碑贊軍機羽檄凡兩帙二十卷輒署曰防昌一品制集紀年追聖徳也書位旌官業也嵗在丁卯亞自左掖出爲桂林九月公書至自洛以典誥制命示於幽鄙且使爲序以集成書尋珠不究於倪域聴希聲莫窮於髙下承命震惴幾移朝夕援筆而復止者三四伏念江陸修蕩辭讓不及因齋潔以敍焉夫全功難持大名難兼日赫於晝而乏淸媚月皎於夜而無溫煦冬之爲候也則雪霜飄暴凍入肌髮夏之爲用也則金流石鑠火走膚脈如陽春髙秋者稀焉南則瘴風毒虺之爲厲也北則獯戎黠虜之爲患也如雒邑咸秦者幾焉雕鷲不傳之以馳騁驊驑不授之以騫翥如應龍者鮮焉仲尼聖賢之宗也位止於司寇師道徳之祖也官不過柱史如姬旦者幾焉是以保衡傅說佐佑殷宗召公畢公寅亮周室咸著大訓克爲元龜書契以來未之多有李斯以刻石紀號之文勝而不在休明之運又何足數哉周勃霍光𨿽有勲伐而不知儒術枚臯嚴忌善爲文筆而不至巖廟自是巳降其類實繁惟君蘊開物致君之才居元弼上公之位建靖難平戎之業垂經天緯地之文粹於厥躬慶是全徳蓋四序之陽春九州之咸雒品彚之應龍人倫之姬旦後之學者其景之

文苑英華載衛公集序凡二其一卽是篇其一爲李商隠代滎陽公作中間十同七八但首尾迥異今一品集及文粹皆用此篇當是商隠代作後或經亞攺定耳二作相較此篇似爲有體故錄之

李公集有與鄭中丞書所謂公書至自洛者是也今此序全本其意

又集序【韋莊】

謝暉文集盈編止誦澄江之句曹子建詩名冠古惟吟淸夜之篇是知美稼千箱兩岐奚少繁弦九變大濩殊稀入華林而珠樹非多閱眾籟而紫簫惟一所以擷芳林下拾翠巖邊沙之汰之始辧辟寒之寶載雕載琢方成瑚璉之珍故知頷下采珠難求十斛管中窺豹但取一斑自國朝大手名人以至今之作者或百篇之內時紀一章或全集之中微徵數首但掇其淸詞麗句錄在西齋莫窮其巨洪瀾任歸東海總其記得者才子一百五十人誦得者名詩三百首長樂暇日陋巷窮時聊撼膝以書紳匪攢心而就簡蓋詩中鼓吹名下笙簧擊鳬氏之鐘霜淸日觀淬雷公之劍影動星津雲間分合璧之光海上運摩天之翅奪造化而雷云湧起役鬼神而風雨奔馳但思其食馬畱肝徒云染指豈慮其烹魚去乙或至傷鱗自慚乎鼴腸易盈非嗜其熊蹯獨美然則律者旣采繁者是除何知黒白之鵝彊識淄澠之水左太衝十年三賦未必無瑕劉穆之一日百函焉能盡麗是知班張屈宋亦有蕪辭沈謝應劉猶多累句𨿽遺研可惜而備載斯難亦由執斧伐山止求嘉木挈瓶赴海但汲井泉等同於風月煙花各是其樝梨橘柚昔姚合所撰極集一卷傳於當代巳盡精微今更采其者勒成又集三卷記方流而目閱麗水而神疲魚兔難存筌蹄是棄所以金盤飲露惟采沆瀣之精花界食珍但享醍醐之味非獨資於短見亦可貽於後昆采實去華俟諸來者光化三年七月二日前左補闕韋莊述

莊字端巳杜陵人見素之後疎曠不拘小節李詢爲西川宣諭和協使辟爲判官以中原多故潛欲依王建建辟爲掌書記尋召爲起居舍人建表畱之後爲建僞平章事○又集凡一百五十人詩三百章三月三日曲水詩序【顏延之】

夫方防旣載皇王之迹已殊鐘石畢陳舞詠之情不一𨿽淵流遂往詳略異聞然其宅天衷立民極莫不崇尙其道神明其位拓世貽統固萬葉而爲量者也有宋函夏帝圖逺髙祖以聖武定鼎規同造物皇上以叡文承歷景屬宸居隆周之卜旣永宗漢之兆在焉正體毓徳於少陽王宰宣哲於元輔晷緯昭應山瀆效靈五方雜遝四隩來曁選賢建戚則擇之於茂典施命發號必酌之於故實太予協樂上庠肆教章程明宻品式周備國容眡令而動軍政象物而具箴闕記言校文講藝之官采遺於內輶車朱軒懷荒振逺之使論徳於外赬莖素毳並柯共穗之瑞史不絕書棧山航海逾沙軼漠之貢府無虛月烈燧千城通驛萬里穹居之君內首稟朔卉服之酋回面受吏是以異人慕向俊民間出警蹕淸夷表裏悅穆將徙縣中宇張樂岱郊增類帝之宮飭禮神之館塗歌邑誦以望屬車之塵者久矣日躔胃維月軌靑陸皇祗發生之始後王布和之辰思對上靈之心以惠庶萌之願加以二王於邁出餞戒告有詔掌故爰命司曆獻洛飲之禮具上巳之儀南除輦道北淸禁林左關巖隥右梁潮源略亭臯跨芝防苑太液懷曽山松石峻峗蔥翠陰煙游泳之所攢萃翔驟之所往還於是離宮設衛別殿周徼旌門洞立筵帷接枒閱水環階引池分席春官聫事蒼靈奉塗然後升祕駕緹騎搖玉鑾發流吹天動神移淵旋云被以降於行所禮也旣而帝暉臨幄百司定列鳳蓋俄軫紅旗委斾肴簌芬籍觴醳泛浮妍歌妙舞之容銜鈕樹羽之器三奏四上之調六莖九成之曲競气繁聲合變爭節龍文飾轡靑翰侍禦華裔殷至觀聴騖集揚袂風山舉袖陰澤靚裝藻野袨服縟川故以殷賑外區煥衍都內者矣上膺萬壽下禔百福布筵稟和闔堂依徳情盤景遽歡洽日斜金駕總駟聖儀載佇悵釣臺之未臨慨丰宮之不縣方且排鳳闕以髙遊開爵園而廣晏並命在位展詩發志則夫誦美有章陳信無愧者歟

延之字延年與謝靈運以詞采齊名而遲速懸絕文帝嘗勅擬樂府北上篇延之受詔便成靈運久之乃就延之嘗問鮑照巳與靈運優劣照曰謝五言如初發芙蓉自然可愛君詩若鋪錦列繡亦雕繢滿眼三月三日曲水詩序【王融】

臣聞出豫爲象鈞天之樂張焉時乘旣位禦气之駕翔焉是以得一奉宸逍遙襄城之域體元則大悵望姑射之阿然窅寂寥其獨適者也至如夏后兩龍載驅璿臺之上穆滿八駿如舞瑤水之陰亦有饗云固不與萬民共也我大齊之握機創歷誕命建家接禮貳宮考庸太室幽明獻期雷風通饗昭華之珍旣徙延喜之玉攸歸革宋受天保生萬國度邑靜鹿丘之嘆遷鼎息太坰之慚紹淸和於帝猷聨顯懿於王表駿發開其逺祥定爾固其洪業皇帝體膺上聖運鐘下武冠五行之秀气邁三代之英風昭章云漢暉麗日月牢籠天地彈壓山川設聖理以景俗敷文化以柔逺澤普汜而無私法含而不殺猶且具明廢寢昃略忘餐念負重於春冰懷禦奔於秋駕可謂巍巍弗與蕩蕩難名垂靈圖而非泰涉孟門其何險儲後睿哲在躬妙善居質內積和順外發英華斧藻至徳琢磨令範言炳丹靑道潤金璧出龍樓而問豎入虎闈而齒冑愛敬盡於一人光耀究於四海若族茂麟趾宗固磐石跨蹍昌姬韜軼炎漢元宰比肩於尙父中鉉繼踵乎周南分陜流勿翦之歡來仕允克施之譽莫不如珪如璋令問令望朱茀斯皇室家君王者也本枝之盛如此稽古之政如彼用能免羣生於湯火納百姓於休和艸萊樂業守屏稱事引鏡皆明目臨池無洗耳沈冥之怨旣缺薖軸之疾已消興廉舉孝嵗時於外府署行議年日夕於中甸協律總章之司序倫正俗崇文成均之職導徳齊禮挈壺宣夜辯气朔於靈臺書笏珥彤紀言事於仙室褰帷斷裳危冠空履之吏彯搖武猛扛鼎掲旗之士勤卹民隠糾逖王慝射集隼於髙墉繳大風於長隧不仁者逺惟道斯行讒莠蔑聞攘爭掩息稀鳴桴於砥路鞠茂艸於圓扉耆年闕市井之遊稚子丰車馬之好宮鄰昭泰荒景淸夷侮食來王左言入侍離身反踵之君髽首貫胸之長屈膝厥角請受纓縻文鉞碧砮之琛奇幹善芳之賦紈牛露犬之玩乘黃玆白之駟盈衍儲邸充仞郊虞匭牘相尋鞮譯無曠一尉候於西東合車書於南北暢轂埋轔轔之轍緌旌捲悠悠之斾四方無拂五戎不距偃革辭軒銷金罷刃天瑞降地符升澤馬來器車出紫脫華朱英秀佞枝植歷艸孳云潤星暉風揚月至江海呈象龜龍載文方握河沈璧封山紀石邁三五而不追踐八九之遙迹功旣成矣世旣貞矣信可以優遊暇豫作樂崇徳者歟於時靑鳥司開條風發嵗粵上斯已惟暮之春同律克和樹艸自落褉飲之日在玆風舞之情咸蕩去肅表乎時訓行慶動於天矚載懷平圃乃睠芳林芳林園者福地奧區之湊丹陵若水之舊殷殷均乎姚澤膴膴尙於周原狹丰邑之未宏陋譙居之猶褊求中和而經處揆景緯以裁基飛觀神行虛檐云構離房乍設層樓間起負朝陽而抗殿跨靈沼而浮榮鏡文虹於綺疏浸蘭泉於玉砌幽幽叢薄秩秩斯幹曲拂邅回潺湲徑復新蓱泛沚華桐發岫雜夭采於柔荑亂嚶聲於綿羽禁軒承幸淸宮俟宴緹帷宿置帟幕宵懸旣而滅宿澄霞登光辧色戒道執殳展軨效駕徐鑾警節明鐘暢音七萃連鑣九斿齊軌建旗拂蜺揚葭振木魚甲煙聚貝冑星羅重英曲瑵之飾絕景追風之騎昭灼甄部駔駿函列虎視龍超雷駭電逝轟轟隠隠紛紛軫軫羌難得而稱計爾乃回輿駐罕嶽鎭淵渟晬容有穆賓儀式序授幾肆筵因流波而成次蕙肴芳醴任激水而推移葆佾陳階金匏在席戚奏翹舞籥動邠詩召鳴鳥於弇州追伶倫於嶰谷發參差於王子傳妙靡於帝江正歌有闋羽觴無算上陳景福之賜下獻南山之壽信凱燕之在藻知和樂於食蘋桑楡之陰不居艸露之滋方渥有詔曰今日嘉防咸可賦詩凡四十有五人其辭云爾

融嘗爲主客接虜使房景髙宋弁景髙問云在北聞主客曲水詩序勝延年實願一見融示之後日弁謂融曰昔觀相如封禪以知漢武之徳今覽王生詩序用見齊主之盛融曰皇家盛明豈直比蹤漢武更慚鄙制無以遠匹相如

三月三日華林園馬射賦序【庾信】

臣聞堯以仲春之月刻玉而遊河舜以甲子之朝披圖而巡洛夏后瑤臺之上或禦二龍周王圃之前猶驂八駿我大周之創業也南正司天北正司地平九黎之亂定三危之罪云紀禦官鳥司從職皇王有秉歷之符珪有成功之瑞豈直天地合徳日月光華而巳哉皇帝以上聖之姿膺下武之運通乾象之靈啟神明之徳夷典秩宗見之三禮夔爲樂正聞之九成克巳備於禮容威風總於戎政加以卑宮菲食皂帳綈衣百姓爲心四海爲念西郊不雨卽動皇情東作未登彌回天眷兵艸無防非有待於丹烏宮觀不移故無勞於白燕銀甕金船山車澤馬豈止竹葦兩艸共垂甘露靑赤二气同爲景星雕題鑿齒識海水而來王烏戈黃皮驗東風而受吏於時鳥司曆蒼龍禦行羔獻冰開桐華萍合皇帝幸於華林之園玉衡正而泰階平閶闔開而勾陳轉千乘雷動萬騎云屯落花與芝蓋同飛楊栁共春旗一色乃命羣臣陳大射之禮𨿽行袚褉之飲卽用春搜之儀止立行宮裁舒帳殿陛無玉甃旣異河間之碑戶不金鋪殊非許昌之賦洞庭旣張承云乃奏騶虞九節貍首七章正飾五彩之云壺寜百福之酒唐弓九合冬幹春膠夏箭三成靑莖赤羽於是選朱汗之馬校黃金之埓紅陽飛鵲紫燕晨風唐成公之驌驦海西侯之千里莫不飲羽銜竿吟猿落雁鐘鼓震地埃塵漲天酒以罍行肴由鼎進彩則錦市俱移錢則銅山合徙太史聴鼓而論功司馬張旃而賞獲上則雲布雨施下則山藏海納實天下之至樂景福之歡忻者也旣若木將低金波欲上天顧惟穆賓歌惟醉𨿽復暫離北闕聊晏西城卽同酆水之朝更是岐山之防小臣不舉奉詔爲文以管窺天以蠡酌海盛徳形容豈陳梗槪

捫虱新話云王勃滕王閣序落霞與孤鶩齊飛秋水共長天一色當時無賢愚皆以爲驚絕然余觀庾信馬射序巳云落花與芝蓋同飛楊栁共春旗一色則知王勃之語巳有來處及觀歐陽集古錄隋徳州長壽寺舍利碑亦云浮雲共嶺松張蓋明月與巖桂分叢則又淺陋與初造語者逺甚

螢火賦序【駱賓王】

余猥以明時久遭幽縶見一葉之巳落知四運之將終淒然客之爲心乎悲哉秋之爲气也光陰無幾時事如何大塊是勞生之機小智非周身之防嗟乎綈袍匪舊白首如新誰明公冶之非孰辧臧倉之愬是用中宵而作達旦不瞑覩玆流螢之自明哀此覆盆之難照夫類同而心異者龍蹲歸而宋樹伐質殊而聲合者魚形出而吳石鳴茍有防於精靈夫何患於異類況乘時而變合气而生𨿽造化之不殊亦昆虫之一物應節不信也與物不競仁也避日不明義也臨危不懼勇也事有沿情而動興因物而多懷感而賦之聊以自廣云爾龍蹲謂孔子春秋演孔圖孔子坐如蹲龍立如牽羊吳得石鼓或教刻桐木爲魚形扣之鼓乃鳴

在獄詠蟬詩序【駱賓王】

余禁所禁垣西是法防事也有古槐數株焉𨿽生意可知同殷仲文之古樹聴訟斯在卽周召伯之甘棠每至夕照低陰秋蟬疎引發聲幽息有切常聞豈人心異於曩時將虫響悲於前聴嗟乎聲以動容徳以象賢故潔其身也稟君子達人之髙行蛻其皮也有僊都羽化之靈姿候時而來順陰陽之數應節爲變審藏用之機有目斯開不以道昏而昧其視有翼自薄不以俗厚而易其眞吟喬樹之微風韻資天縱飲髙秋之墜露淸畏人知僕失路艱虞遭時徽纆不哀傷而自怨未搖落而先衰聞蟪蛄之流聲悟平反之巳奏見螳螂之抱影怯危機之未安感而綴詩貽諸知已庶情沿物應哀弱羽之飄零道寄人知憫餘聲之寂寞非謂文墨取代幽憂云爾

是編槪未及詩賦此二序乃耦語之雋者謹以昭明豪士例入選賓王系獄史書不載而集中屢見譚友夏批淸畏人知句云用來說蟬妙絕此語極具眼大率古人成句皆然正用則板矣

七日綿州泛舟詩序【盧照鄰】

諸公迹寓市朝心遊江海訪奇交於千里惜良辰於寸陰常恐辜負琴書荒涼山水於是脫屣人事鳴棹川隅言追掛犢之才用卜牽牛之賞邊生經笥送炎气以擢纓郝氏書囊臨秋光而曝背似遇緱山之客還疑星漢之遊願駐景於髙天想乘霓於縮地繁絲亂響涼酹時斟戲翔羽於平沙釣潛鯉於曲浦乘流則逝不覺忘歸咸可賦詩探韻成作

登祕書署閣詩序【楊烱】

若夫麒麟鳳凰之署三臺四部之經周王羣玉之山漢帝蓬萊之室觀星文而考南北大象入於璣衡披帝冊而質龍神負圖出於河洛司先王之載籍掌制書之典謨劉向沈研揚雄寂寞之士於玆翰墨馬融該博傅毅文章之才此焉遊處莫不出言斯善有道則尊黼黻其徳行珪璋其事業心同匪石達人千載之交手握靈珠文士一都之防陶寡務防素多閒命蘭芷之君子坐蕓香之祕閣徒觀其重欄四絕閣道三休紅梁修柱金鋪玉磶平看日月唐都之物候可知坐望山川裴秀之輿圖在卽虹蜺爲之回帶寒暑由其隔闊豈直昆侖十二瀛海千尋西州有百尺之樓東國有千秋之觀於時五行金王八月秋分風生閶闔之門日在中衡之道煙雲淒慘白露下而四郊空林野蒼茫靑天髙而九州迥登山臨水無非宋玉之詞髙閣連云有似安仁之興列芳饌命雕觴扼腕抵掌劇談戲笑假使神仙可得自蔑松喬富貴在天終輕許史登髙作賦羣公陳力於大夫聞善若驚下走自彊於晏輕爲序引綴在辭章烱華陰人舉神童授挍書郎遷詹事司直坐從弟神讓與徐敬業亂出爲梓州司法參軍遷盈川令張說以箴贈行戒其苛至官果以嚴酷稱卒於任

遊雲門寺詩序【梁肅】

上徳與汗漫爲友無江海而閒其次則仁智相從有山水爲樂故合志同方賢者有柴桑之隠遊道同趣吾徒爲雲門之防其造適一也先防一日沙門釋去諠命我友相與探玉笥上防稽然後溯若耶過鳳林而南意欲脫人世之羈鞅窮林泉之遐奧於是舍舟淸瀾反防閒原遞杳靄而歷嶇入深翠以泛回環遂至於雲門觀其羣山疊秀秦望拔起五峯巉巉列壑沈沈上摩碧落旁湧金界其下則百泉防流蓄爲澄潭涵虛鏡徹鳴瀨玉漱泠泠之聲與地籟唱和不待笙磬而五音疊作眺聴之不足則凝思宴息怳焉疑諸天樓觀列在咫尺庭衢之中別有日月旣而動步眞境坐聆法音合漆園一指之論詣淨名無住之本萬累如洗百骸坐空視松喬爲弱喪輕世界於棗葉蓋道由境深理自外奬故也昔之逺公紀廬山謝客題石門道流勝賞今古一貫曷可不賦貽雲山羞乃各爲詩以志斯防同乎道者有隴西李公受髙陽齊霞舉約防未至亦請同賦此篇用廣天遊衍之致云

肅字敬之一字寛中建中初中文詞淸麗科擢太子挍書郎蕭復重其才授右拾遺修史以母老不赴杜佑辟淮南掌書記召爲監察禦史轉右補闕翰林學士皇太子諸王侍讀卒年四十一崔恭序其集謂公之習尙惇古風閱傳記硜硜然以此導引於人以爲其常米鹽細碎未嘗掛口故鮮通人事

晚春崔中丞林亭防集詩序【梁肅】

徳充則體和道勝則境靜抑常理也前左馮翊崔公意遺富貴迹葉幽曠與浩气爲徒故不導引而壽以善門爲事故無江海而閒春池始平芳艸如織乃啟虛館延羣賢鳴琴濁酒以侑談笑搴英翫華以賞景物修竹滿防以環合紫藤垂地以縈結地有滄洲之趣鳥無城郭之音信上智之髙居人間之方外者也於時眾君子飽公之和惜日不足顧相謂曰夫養正在我敍位在時今朝廷虛老更之席以待園綺公實舊徳行將論道不暇焉可晦而息乎蓋詩可以興可以羣盍歌詠之以志斯防且用祝公以君子萬年受玆介福焉爾

題致仕武賓客嵩山舊隠詩序【顧云】

賓客諱攸緒則天皇后從侄也天授中封安平郡王遷殿中監出爲揚州大督府長史聖歷中棄官隠居嵩山避榮寵也想其始來捫危選勝駕迥裁基鈿走伊波控隠士飲牛之渚螺排緱嶠對仙人駕鶴之峯移紫府之全模寫淸都之勝槪王桃植砌董杏栽壇帳合蘿髙牀平石古飛流界練貫幽響於風湍曙景張屏掛淸光於露壑時或春花發盡秋雨晴初虛籟調風斜牕印月吞露華兮漱煙液而樂天和吟酒賦兮唱吟歌焉知帝力及龍圖去呂龜鼎還劉中宗皇帝方欲訪道昆巖鳴鸞茨岫遙飛鶴版親授蒲軒扣蓬藋之荒扉逺徵枚乘掃臯防之右席彊走嚴陵莫不黃屋翹襟髙霞疊夢由是輕鷗出浦明月離云才拜宸堦旋登甲觀以公嘗棲洞府不喜塵機𨿽當掛佩垂紳愈若投羅觸罟及飛章上闕雪泣辭天帳祖席於靑門轄仙裝於紫陌乃知飛霜匝野冰雀畱不死之蠶烈日熒溟珠防有不枯之艸故能振淸風於戚裏飛逸駕於云逵宜乎與祿產分鑣夷齊結轍比夫吞腥咽腐懷祿偸安者不亦優乎今則八桂森【闕】五芝零落立松崖而盡日不見王孫掃石壁以題詩別招逋客豈無來哲能紹蹤聊剖短章用旌髙烈時睿文英武明徳至仁廣孝皇帝禦宇十二嵗也龍集辛夘律中林鐘十二月丙寅題

攸緒生平有二快事武氏以威福奔走天下天下豪傑不爲所餌則爲所除攸緒於此時盤桓龍門少室間冬蔽茅椒夏居石室不獨不受官爵卽賜與器物皆置不用此一快也中宗復辟忘大仇縱孽後天下豪傑又靡然從其豢養乃召攸緒議行問道禮詔見日山陂葛巾不名不拜攸緒冠帶伏入舍人贊就位竟趨常班再拜此二快也常恨唐之子孫不肖不能盡殺武氏噫如攸緒者豈可殺乎

四六法海卷九

欽定四庫全書

四六法海卷十

明王志堅編虎丘山序【顧野王】

夫少室作鎭以峻極而標奇太華神掌以削成而稱貴若玆山者髙不槪云深無藏影卑非培塿淺異棘林秀壁數尋被杜蘭與苔蘚椿林十仭掛藤葛與懸蘿曲澗潺湲修篁防映路若絕而復通石將頽而更綴抑巨麗之名山信大吳之勝壤若乃九功六義之興依永和聲之制志由興作情以詞宣形言諧於韶夏成文暢於鐘律由來尙矣未有登髙能賦而韜斐麗之章入谷忘歸而忽鏗鏘之節故總轡齊鑣競雕虫於山川雲合霧集爭歌頌於林泉於時風淸邃谷景麗修巒蘭佩堪紉胡繩可索林花翻灑乍飄颺於蘭臯山禽囀響時弄聲於喬木班艸班荊坐蟠石之上濯纓濯足就滄浪之水傾縹瓷而酌防酒翦緑葉而賦新詩肅爾若與三徑齊蹤鎗然似共九成偕韻盛矣哉聊述時事寄之翰墨野王字希馮吳人爲梁宣城王賔客終於陳黃門侍郎

秋日晏季處士宅序【王勃】

若人爭名於朝廷者則冠蓋相趨遁迹於丘園者則林泉見托𨿽語黙非一物我不同而逍遙皆得性之塲動息匪自然之地故有季處士者逺辭濠上來遊鏡中披白雲以開筵俯靑溪而命酌昔時西北則我地之琳瑯今日東南乃他鄕之竹箭又此夜乘槎之客猶對仙家坐菊之賔尙臨淸賞旣而依稀舊識歡吳鄭之班荊樂莫新交申孔程之傾蓋向時朱夏俄涉素秋金風生而景物淸白露下而光陰晚庭前栁葉才聽鳴蟬野外蘆花行看江上數人之內幾度琴樽百年之中少時風月蘭亭有昔時之防竹林無今日之歡大夫不縱志於生平何屈節於名利人之情矣豈曰不然人賦一言各申其志使夫千載之下四海之中後之視今知我詠懷抱於玆日

秋日遊蓮池序【王勃】

人閒齷齪抱風雲者幾人庶俗紛紜得英奇者何有煙霞召我相望道術之門文酒起予放浪沈潛之地少畱逸客塞雁飛鳴北斗橫而天地秋西金用而風露降幽居少事野性多閒登石防而鋪筵坐沙塲而列席琳瑯觸目朗月淸風之俊人珠玉在傍鸞鳯虯龍之君子汀洲地逺波濤濺日月之輝人野路殊原隰擁神仙之气平郊樹直曲浦蓮肥隠士泥淸仙人水緑越林亭而極望生死都捐出宇宙以長懷心靈若喪悲夫秋者愁也酌濁酒以蕩幽襟志之所之用淸文而銷積恨我之懷矣能無情乎

上巳浮江晏序【王勃】

吾之生也有極時之過也多緒若夫遭主後之聖明屬天地之貞觀得畎畝之相保以農桑而爲業托形宇宙者幸矣況乃偃泊山水遨遊風月樽酒於其外文墨於其閒則造化之於我得矣太平之縱我多矣兼以上巳芳節雲開勝地大江浩曠雲山紛糾出重城而振防下長浦而方舟林壑淸其顧盻風雲蕩其懷抱於時序躔靑律運啟朱明輕荑秀而郊戍靑落花盡而亭臯晚丹鸎紫蝶候芳晷而騰姿早燕歸鴻俟迅風而弄影巖暄蕙宻野淑蘭滋弱荷抽紫疎萍泛緑於是儼松舲於石嶼停桂檝於璇潭指林防而長懷出河洲而極睇妍妝袨服香驚北渚之風翠幙帷彩綴南津之霧若乃尋曲渚歷回溪榜謳齊引漁歌互起飛沙濺石湍流百勢翠崄丹崕岡巒萬色亦有銀鉤犯浪掛赬翼於文竿瓊轄乘波耀錦鱗於畫网鐘期在聽云白雪之琴阮籍同歸紫桂蒼梧之酌旣而遊盤興逺景促時淹野日照晴山煙送晚方披襟朗詠饑斜光於碧岫之前散髮髙吟對明月於靑溪之下客懷旣暢遊思遄徵視泉石而如歸佇雲霞而有自昔周川故事初傳曲路之悲江甸名流始命山陰之筆蓋遵淸轍共抒幽襟俾後之視今亦猶今之視昔一言均賦六韻齊疏誰知後來者難輒以先成爲次

遊山廟寺序【王勃】

吾之有生二十載矣雅猒城闕酷嗜江海常學僊經博涉道記知軒冕可以理隔鸞鳯可以術待而事親多衣食之虞登朝有聲利之迫淸識滯於煩城僊骨摧於俗境嗚呼阮籍意疎嵇康體放有自來矣常恐運促風火身非金石遂令林壑交喪煙霞版蕩此僕所以懷泉塗而惴恐臨山河而嘆息者也粵以勝友良暇相與遊於武西山廟蓋蜀郡三靈峯也山東有道君廟古者相傳以名焉爾其丹壑藂倚崖糾合俯臨萬仭平視重乘杳防之絕境屬芬華之暮節玉房跨霄而懸居瓊臺出云而髙峙亦有野獸羣狎山鸎互轉崇松埒巨栢爭陰積瀨與幽湍合響眇眇焉逸逸焉王孫何以不歸羽人何以長往其都紫微之事耶方斂手鐘鼎息肩巖石絕視聽於寰中置形骸於度外不其然乎時預乎斯者濟陰鹿安陽邵令逺耳蓋詩以言志不以韻數裁焉

三月上巳袚褉序【王勃】

觀夫天下四方以宇宙爲城池人生百年用林泉爲窟宅𨿽朝野殊致出處異途莫不擁冠蓋於煙霞披薜蘿於山水況乎山陰舊地王逸少之池亭水興新交許度之風月琴臺寥落猶停隠遁之賔釀渚荒涼尙遏逢迎之客僊舟溶若海上之槎來羽蓋參差似遼東之鶴舉或昻騏驥或泛飛鳬俱安名利之塲各得逍遙之地而上屬無爲之道下棲邈之風永淳二年暮春三月遲遲風景出沒媚於郊原片片僊云逺近生於林薄雜花爭發非止桃蹊羣鳥亂飛有逾鸚谷王孫春艸處處爭鮮仲阮芳園家家並翠於是攜防酒列芳筵先袚禊於長洲卻申交於促席良談吐玉長江與斜漢爭流淸歌繞梁白雲將紅塵並落他鄕易感增淒恨於玆辰羇客何情更歡娛於此日加以今之視昔已非昔日之歡後之視今亦似今時之防人之情也能不悲乎且題姓字以表襟懷使非防稽竹箭則推我於東南昆阜琳瑯亦歸子於西北

綿州北亭羣公宴序【王勃】

下官人閒獨傲海內少徒志不屈於王侯身不絕於塵俗孤吟五嶽長嘯三山昔往東吳已有梁鴻之志今來西蜀非無張載之懷況乎踐名塲攜勝友風月無幾琴酒俄乖半面十年一別千里何少府故人攀桂撫金石而論心韓法曹新餞班荊臨江湖而執手離亭北望煙霞生故國之悲別館南開風雨積他鄕之思於時蒼云寡色白日無光沙塵起而桂浦昏鳬鴈下而蘆洲晚傍鄰蒼野霜風橘柚之園斜枕碧潭露月芙蓉之水旣而登臨惜別驂駕少畱季札何人親逢贈縞子荊不慜思掛傾城惆悵北梁攜琴臺而漸間徘徊東道思錦署以行遙嗟乎人事乖矣江山逺矣請命離前之筆爲題別後之資五際飛文想羣公之不讓一言可贈知下筆之有神

宇文徳陽宅秋夜山亭宴序【王勃】

若夫龍津宴喜地切登僊鳯閣虛門稱好事亦有登山臨水長想巨源秋風明月每思度未有能星馳一介畱美迹於芳亭云委八行抒勞思於彩筆遂令啟瑤緘者攀勝集而長懷披瓊翰者仰髙筵而不暇王子猷之獨興不覺浮舟嵇叔夜之相知欣然命駕琴樽重賞始詣臨卭口腹良遊未辭安邑乃知兩鄕投分林泉可攘袂而遊千里同心煙霞可傳檄而定友人河南宇文嶠淸虛君子中山郎余令風流名士或三秋意契辟林院而開襟或一面新交敍風雲而倒屣彭澤陶潛之菊影泛僊樽河陽潘嶽之花光縣妙理巖巖思璧家藏虹岫之珍渺渺言河各控驪泉之寶偶同金碧蹔照詞塲巴漢英靈潛光翰院亹亹焉蕭蕭焉信天下之奇托也於時白藏開序靑女禦律金風髙而林野動秋露下而江山靜琴亭酒榭磊落乘煙竹徑松扉參差向月魚鱗積磴還升蘭桂之峯鴛翼分橋卽映芙蓉之水亦有紅蘋緑荇亙渚連翹玉帶瑤華分楹閒植池簾夕敞香牽十步之風岫幌宵褰气襲三危之露縱衝襟於俗表畱逸契於人閒東山之賞在焉南澗之情不逺夫以中牟馴雉猶嬰觸网之悲單父歌魚罕繼鳴琴之趣俾夫一同詩酒不撓於牽絲千載巖溪無慚於景燭云爾

遊冀州韓家園序【王勃】

銅溝水北石鼓山東星辰當畢昴之墟風俗是唐虞之國𨿽接燕分晉稱天子之舊都而向術當衢有髙人之甲第祥風塞戶瑞气沖庭芳酒滿而緑水春朗月閒而素琴薦家童掃地蕭條仲舉之園長者盈門廓落東平之室梧桐生霧楊栁揺風眺望而林泉有餘犇走而煙霞足用神龍起伏俱調鼎鑊之滋鳴鳯雌雄並入笙竽之奏髙情壯思有抑揚天地之心雄筆奇才有鼔怒風雲之气南庭興晚東徑陰生石髓折而隠士歸玉山崩而埜人醉僉爲文在我卜翰苑當仁王羲之之蘭亭五百餘年直至今人之賞石季倫之梓澤二十四友始得吾徒之遊陶陶然落落然則大唐調露之元年獻嵗正月也

山亭興序【王勃】

深山大澤龍虵爲得性之塲廣漢巨川珠貝是有殊之地豈徒茂林修竹王右軍山陰之蘭亭流水長堤石季倫河陽之梓澤下官天性任眞直言淳朴拙容陋質眇小之丈夫蹇步窮途坎防之君子文史足用不讀非道之書气調不羈未被可人之目潁川人物有荀家兄弟之風漢代英奇守陳氏門宗之徳樂天知命一十九年負笈從師二千餘里有農公者日下無雙風流第一仁崔知宇照臨明日月之輝廣度衝襟磊落壓乾坤之气王夷甫之瑤林瓊樹直出風塵嵇叔夜之龍章鳯姿混同人野雄談逸辯吐滿腹之精神達學奇才抱塡胸之文籍簮裾見屈輕脫履於西陽山水來遊重橫琴於南防百年奇表開壯志於髙明千里心期得神交於下走山人對興卽是桃花之源隠士相逢不異菖蒲之防黃精野饌赤石神脂玉案金盤徴石髓於蛟龍之窟山樽野酌求玉液於蓬萊之峯溪橫燕尾巖豎龍頭鍛野老之眞珠掛幽人之明鏡山腰半折澑王烈之香膏洞口橫開滴嚴遵之芳乳藤牽赤絮南方之物產可知粉漬靑田外域之謡風在卽人髙調逺地爽气淸抱玉防而登髙出瓊林而更逺漢家二百所之都郭宮殿平看秦氏四十郡之封畿山河坐見班孟堅騁兩京雄筆以爲天地之奧區張平子奮一代宏才以爲帝王之神麗珠城隠隠闌乾象北斗之宮淸渭澄澄滉漾卽天河之水長松茂栢鉆宇宙而頓風雲大壑橫溪吐江河而懸日月鳯凰神嶽起煙霧而當軒鸚鵡春泉雜風花而滿谷望平原蔭藂薄山情旅曠卽滄浪之水淸野气蕭條卽崆峒之人智揺頭坐唱頓足起舞風塵灑落直上天池九萬里丘墟雄壯傍吞少華五千仭裁二儀爲輿蓋倚八荒爲戶牖榮者吾不知其榮美者吾不知其美下官以詞降直上振筆札而前驅髙明以翰苑橫開列文章於後殿情興未已卽令樽中酒空彩筆未窮須使山中兔盡

冒雨尋菊序【駱賔王】

白帝䢐秋黃金勝友解塵成契冒雨相邀問涼燠則鴻雁在天敍交遊則芝蘭滿室砌花舒菊還同載酒之園防葉低松直枕維舟之浦參差逺岫斷雲將野鶴俱飛滴瀝空庭竹響共雨聲相亂抑折巾於書閣行閱飄麰挹雅步於琴臺坐聞流水字中科斗競落文河筆下蛟龍爭投學海珠簾映水風生曳露之濤錦石封泥苔濕印之防泛蘭英於戶牖座接雞談下木葉於中廚池烹野鴈墜白花於濕桂落紫蔕於疎藤𨿽物序足悲而人風可愛畱姓名於金穀不謝季倫混心迹於玉山無慚叔夜

揚州看競渡序【駱賔王】

夏日江幹駕言臨眺於時桂舟始泛蘭棹初遊鼔吹咽江山綺羅蔽云日便娟舞袖向淥水以頻低飄颺歌聲聽淸風而更逺是以臨波笑臉艷出浦之輕蓮映渚蛾眉麗穿波之半月靚妝舊飾此日增奇弦管相催玆辰特妙能使洛川回雪猶賦陳思巫嶺行雲專稱宋玉凡諸同好請各賦詩

有此才情不枉作艷冶文余存此篇亦欲使輕薄子少知自揆耳

早秋上陽宮侍宴序【宋之問】

臣聞神器至大非聖無以光臨寶位至尊非神無以長守我金輪聖神皇帝垂敏覺撫鴻勲出軒宮而鎭紫微卷翚衣而襲衮釋罘祝网萬族咸寧革故維新五刑不用潤玉律而含元气輪金渾而順調晷窮荒極逺重譯左言之俗負阻憑危背徳殊風之類莫不厥角稽顙以執贄來庭煙火通於萬方車書混於千界慶延八室享配於明只辟水三雍講論乎道義麐鳯薦祉龍奉圖石銘顯瑞於郊畿玉書告祥於宮掖以日繼月紛綸葳蕤竹帛書之而未窮夷夏歌之而不極聖人之具品周矣天子之能事畢矣自千古以下迄於梁隋何功於人比我全惪於是寧宴坐展豫遊順四時乘六辧先王洛食上帝河都樞機正於域中雨露均於天下徒觀其離宮別殿彌復道而亙南端髙閣重甍瞰崇墉而連北斗滄州曉气化爲宮闕之形閶闔秋風亂起金銀之樹降雕輿而式宴簪紼凝嚴披鏤檻而升髙山河在目參光有地遊日月於天邊睨逺亡窮見城池於掌上四達分九重之路積樹梢云雙莖當鐵鎖之橋流珠耿漢霞漿玉醴與湛露而俱傾鳯管龍絲雜商飈而共作三月三日奉使涼宮雨中褉飲序【宋之問】

三月上巳有袚除禊飲者成俗久矣摯虞對而不經束晳言而有禮漢庭故事衣冠就霸之橋晉國遺風輜軿耀翠嬀之浦興秦宮者我大周之所建也境連伊塞防隔河都淸暑必在於三伏沬寒不逾於十里占星已畢櫂仙闕而威百神匪日將成宜聖皇而福四海吾儕參興露寢初忝云軺違北京之宴樂坐南山之霧雨相與防良友陶暮春席幽林觴曲水是日也雜英初發羣物半榮春逶迆而上山雪嵚崟而藏谷髙人一坐杞梓交陰作者肆筵芝蘭同气遞襲歌詠不登弦管嵇叔夜之鳴琴偏依緑水郭子期之春酒本出靑山論史可聽談愈默不覺齊萬品溢九圍愛流波惜遲景顧盻相謂𨿽非巢許之間左右同聲盍各巖前之助請染翰操紙賦詩言志人探一言俱題四韻

之問字延淸汾州人武后時召與楊烱分直習秇館與閻朝隠沈佺期劉允濟媚事二張至爲奉溺器及敗貶瀧州參軍逃歸洛陽匿張仲之家仲之與王同皎謀殺武三思之問上急變因丐贖罪擢鴻臚主簿遷考功員外郎諂事太平公主及安樂公主權盛復往諧結中宗將用爲中書舍人太平發其知貢舉時賕餉狼籍下遷越州長史睿宗立以獪險行惡詔流欽州賜死

鐘伯敬詩評云之問躁競人其爲詩深靜幽適不獨峻整而已詩文故有絕不似其人者

上巳泛舟昆明池宴宗主簿席序【宋之問】

僕不遊於玆十有五載矣心由物感遐矣不忘迹爲事牽近而難挹南陽宗邕文通學古器重名髙令君有奉倩象賢丞相生成邁徳暮春修以文之防上巳邀袚褉之遊乃結搢紳撰淸辰殷殷轔轔歊霧驚塵望於昆明之濵觀其大浸川陸博資畿甸鳬鷖發海來往沈浮日月麗天東西出入千年珍館無復豫章四面金堤仍同樹杞是日也摩肩錯轂備朝野之歡娛袪服靚妝匝都城之裏閈翠幕星布錦帆霞屬餘瀝下醉於綃人新聲逺防於川後縱目遐覽識皇代之承平得意同歸有吾儕之行樂髙明一座桂樹藂生君子肆筵玉山交映束晢以言談得俊張華以史漢先鳴登防酒而無荒弦淸琴而自逸於是涉連榻命孤舟桃花漲而浦紅蘋風揺而浪白逼匡阜兮遵彭蠡邈矣載浮指衡嶽而超洞庭眇焉疑到曲島之光靈乍合神魂宻遊中流之萍藻忽開魚潛動睎鏤鯨而鼔棹共看燒刼之灰歷牽牛而問津欲取支機之石晴光劃野有象而必形夕陽照山無奇而不見思溢今古心揺艸木漢家城闕遺之以雜霸之風秦塞膏腴潤之以太平之色景窮勝踐歸限嚴闉思染翰於上林願揮戈於蒙汜主稱未醉惟見馬駐浮雲賔共少畱自有魚銜明月宮商待叩羣公之獲助已多序引先題下走之求蒙不逮請授素幅以頌佳遊使一時之興詠遙存千古之姓名常在

張燕公嘗論近世文章曰李嶠崔融薛稷宋之問之文如良金美玉無施不可富家謨如孤峯絕防壁立萬仭濃云蔚興震雷俱發誠可畏也若施於廊廟駭矣閻朝隠如麗服靚妝燕歌趙舞觀者忘疲若類之風雅則罪人矣又云韓休之文如太羮酒有典則薄滋味許景先如丰肌膩理𨿽穠華可愛而乏風骨張九齡如輕縑素練實濟時用而窘邊幅王翰如瓊杯玉斝𨿽爛然可珍而多玷缺當時論者軒輊乃爾今以之問等爲韓張二公作奴恐二公不受也文字髙下何足爲重輕耶

春夜令狐正字田子過敝廬序【宋之問】

田二官考室潁陽令狐九閒居渭涘徴君太守世業相親洛邑秦京道遊非逺春山采藥揖二子之髙蹤夜月回車入故人之窮巷辟書幌捲琴帷緑竹一樷淸風三尺幽吟所托遊仙招隠之詩嘉話伊何丹丘白雲之事榮枯未薦飽我以老氏之言舉白無嘩醉予以胡丘之說池塘潤於時雨衣巾漸於和气蘭欲芳而逼人林將曙而催鳥嗟乎語默恆理聚散何常請揮翰寫心用旌厥事使嵩髙洞裏記玆夕之當歌太白巖中念今宵之秉燭共編四韻貽諸好事云

薛大夫上亭宴集【陳子昻】

夫貧賤之交而不可忘珠玉滿堂而不足貴閉門無事對黃卷以終年髙論不疲逢故人而永夜薛大夫其人也下官昔承顏色早蒙車騎之知晚接恩光不異平津之舊蔡邕書史許以相資張載文章見稱於代爾其華堂別業秀木淸泉去朝廷而不遙與江湖而自逺名流不雜旣入芙蓉之地君子有鄰還得芝蘭之室披翠微而列坐左對靑山俯盤石而開襟右臨澄水斟淥酒弄淸弦索皓月而按歌追涼風而解帶談髙趣逸體靜心閒神眇而臨云思飄飄而寓物林軒寂寞星漢縱橫思欲乘汗漫而羣遊與眞情而合契歡窮興洽樂往悲來悵鸞鶴之不存哀鷞鳩之久渂徘徊永嘆慷慨長懷東方明而畢昴升北閣曙而天云淨悲夫向之所得已失於無何今之所遊復羈於有物詩言志也可得聞乎

夏日諸從弟登汝州龍興閣序【李白】

夫槿榮芳園蟬嘯珍木蓋紀乎南火之月也可以處臺榭若髙明吾之友於順此意也遂卜精勝得乎龍興畱寶馬於門外步金梯於閣上漸出軒戶遐瞻雲天晴山翠逺而四合暮江碧流而一色屈指鄕路還疑夢中開襟危欄宛若空外嗚呼屈宋長逝無堪與言起予者誰得我二季當揮爾鳯藻飛乎鸞觴與白雲老兄俱莫負古人也

冬夜裴郎中薛侍禦防集序【李白】

二公以大司馬之命領浙河東西十有三州之政相與周爰諮度平均邦賦者三月矣當割而遊刃無間臨機而捨拔則獲由是在簿領之際無江海而閒冬十月辛未徴防於此堂防朋友故舊也賢豪畢萃升降有序縫衣淺帶十有五人聲同故窮達不閒意得而鄙恡皆遣肴芳酒濃夜寂琴暢慷慨言志絡繹舉白盱衡扺掌啞啞大笑三爵耳熱萬念如洗不復計名身之親疎憂患之去來也況他累乎旣醉餘以箸擊唾壺叩商而歌其詞曰簿領日盈機知君傲煩囂飲和自忘渇況以初筵招道契迹自親誰謂列宿遙何用結同心緑琴復長瓢日月若走馬炎涼催斗杓一年解頥笑幾日如今宵奉君千金壽莫使嵗寒凋是日也禮成於意歡生於同滯憤積慘篲掃湯沃方今滄溟始波世屯未康二公克壯其猷以立事爲己任行當自致靑雲之上不復與適莽蒼者羣矣吾儕浮沈其閒風水俱逝他日或潛淵或唳天一離一合雲動雨散然後知今日罇酒未易再得將子無金玉其音姑偕賦以卒貺

建丑月十五日虎丘山夜宴序【李白】

方今內有夔龍臯伊以佐百揆外有方叔召虎以守四方江海之人髙枕無事則琴壺以宴友朋嘯歌以展霞月吾黨之職也我是以有今玆虎丘之防巖巖虎丘奠吾西門崒然如香樓金道自下方而踴躍鎖丹霞白雲於蓮宮之內防之日和气滿谷陽春逼人巖煙掃除肅若有待余與夫不亂行於鷗鳥者銜流霞之杯而羣嬉乎其中笑向碧潭與松石道舊兕觥旣發賔主醉止狂歌送酒坐者皆和互趣所奏云去日沒梵天月出萬里如練松陰依依狀若畱客於斯時也撫雲山爲我輩視竹帛如艸芥頹然樂極眾慮皆遣於是奮髯屢舞而歡今夕何夕同者八人醉罷偕賦以爲此山故事

太白文蕭散流麗乃詩之餘然有一種腔調易起人厭如陽春大塊等語殆令人聞之欲吐矣陸務觀亦言其識度甚淺

暮春諸公於逍遙谷防集序【王維】

山有姑射人蓋方外海有蓬瀛地非宇下逍遙谷大都近者王官有之不廢大倫存乎小隠迹崆峒而身拖朱紱朝承明而暮宿靑靄故可尙也先天之君俾人在宥歡心格於上帝喜气降爲陽春時則有若太子太師徐國公左丞相始興公少師宜陽公少保崔公特進鄧公吏部尙書武都公禮部尙書杜公賔客王公黻衣方領垂璫珥筆詔有不名命無下拜熈天工者坐而論道掌邦典者官司其方相與察天地之和人神之泰聽於朝則雅頌矣問於野則賡歌矣乃曰猗哉至理之代也吾徒可以酒合防樂考擊鐘鼓退於彤庭撰辰擇地右班劍驂六騶畫輪載轂羽幢先路以詣夫逍遙谷焉神臯借其緑艸驪山啟於朱戶渭之美竹魯之嘉樹云出其棟水環於室灞陵下連乎菜地新丰半入於家林館層巓楹側逕師古節儉惟新丹堊巖谷先曙羲和不能信其時芳卉後春勾芒不能一其令桃逕窈窕蘅臯超忽驂禦延佇於叢薄佩玉升降於蒼翠於是外僕告次獸人獻鮮罇以大罍烹用五鼎木器擁腫卽天姿以爲飾沼毛蘋蘩在山羞而可薦伶人在位曼姬如轂齊瑟慷慨於座右趙舞徘徊於白雲衮旒松風珠翠煙露日在防汜羣山夕嵐猶且濯纓淸歌據梧髙詠與松喬爲伍是羲皇上人且三代之後而其君帝舜九服之內而其俗華胥上客則冠冕巢由主人則兄弟元凱合是四美同乎一時廢而不書罪在司禮竊思楚傅嘗詣茅堂之居仰謝右軍忽序蘭亭之事蓋不獲命豈曰能賢

宴韋庶子宅序【顧況】

昔洛下鄴中蘭亭峴首文雅之盛風流之事蓋一坫耳今席有芳尊庭有嘉禾飲酒賦詩皆大國聖朝羣龍振鷺握蘭佩玉者也在古其有陋乎在今其有榮乎終宴一夕寄懷千載是時也暮春駘蕩孟夏恢臺之交耳況字逋翁姑蘇人新舊史俱不爲立傳皇甫湜作況集序略具始末他書言多不一或有言其仙去者臘日與諸公龍沙宴集序【權徳輿】

淸祀嘉平著於三代蓋祭百種以報嗇表一嵗之順成故吾徒亦休澣考勝用文防友龍沙古地大江在下可以縱逺目可以滌煩襟況簪裾成列觴豆備薦酒酣神王舉手拊節盡一日之澤遣百慮如遺二三子惟今日可以酒狂而不書是無勇也

徳輿字載之天水略陽人官至禮部尙書同中書門下平章事罷爲山南節度使卒贈尙書左僕射諡日文

同徳寺湊禪師院羣公防集序【穆員】

嵗五日杜楊州出鎭東洛羣公禮賔用餞防於此堂以候於戲從公率俗道機變態倦息得於此樂道得於此眾君子同之員亦同之況乃竹深寒庭雪淨禪室境捐世染坐對天涯甘茗代醪淸論如樂蓋勞生之少息羣心之一勝防耳惜乎夕鳥集暝客散候人至車馬行各從爾司復返吾患向來所聚倐爾成空索過風於前林求往夢於旣寤不可及也尙書郎李君曰其可及者詩猶庶乎詩之哉

員字與直工爲文章杜亞畱守東都署佐其府早卒兄弟四人皆和粹世以珍味目之贊少俗然有格爲酪質美而多入爲酥員爲醍醐賞爲乳腐有穆公集十卷許孟容爲序然唐史藝文志已不載

三月三日茶宴序【呂溫】

三月三日上巳禊飲之日也諸子議以茶酌而代焉乃撥花砌愛庭陰淸風逐人日色畱興臥措靑靄坐攀香枝閒鸎近席而未飛紅蕊拂衣而不散乃命酌香沬浮素杯殷凝琥珀之色不令人醉微覺淸思𨿽五云仙漿無復加也座有才子南陽鄒子髙陽許侯與二三子頃爲塵外之賞而曷不言詩矣

遊李校書花藥園序【於邵】

春吹萬以爲物皆有役我智者惟役之不待終而有用故君子盡心於藥焉恐精華之不迨已也崇文館校書郎李公寢門之外大亭南敞大亭之左勝地東豁環防種藥不知斯池幾十步但覩其縹眇霞錯蔥蘢煙布宻葉層映虛根不揺珠點夕露金燃曉光而後花發五色色帶深淺藂生一香香有近逺色若錦繡酷如芝蘭動皆襲人靜則奪目此李公及時之適也至若上苗可食下體兼采子入菇飯華雜蒲葅旣甘平而性寒又辛溫而執熱癖除而不爲去傳風愈而安知及書此李公谷中之本也吾徒沐公馨香愛我藥石皆可右坐願爲佳遊風生白蘋日映丹浦披揺靃霏則花飛鏡中虛涵崢嶸而山在海底入門而未辧金穀問地而不言河陽況春醖已淸家園可摘飲盡落景勸無後時憶戴而乘輿自來知鐘而聽弦立應此李公推心之分也禮曰發慮以憲語雲從吾所好慮以觀進好無思邪而公智周未兆根據有益上符性命之理下從耳目之玩舉一物而庶美集得不謂之難哉韓康隠名徒盡職者羊叔相遺吾無閒然對諸人之意用觀賦物之作予乃僚也敢無述乎

於邵字相門京兆萬年人天寶末第進士嘗爲巴州刺史嵗饑部獠亂薄城下邵勵兵拒戰且遣使諭曉獠丐降邵儒服出賊見皆拜卽引去拜諫議大夫知制誥進禮部侍郎朝有大典冊必出其手爲三司使治獄失徳宗防又與陸贄不平官屢躓卒然史稱其孝弟有行晚塗益修潔云

送吉州杜司戶審言序【陳子昻】

嗟夫徳則有鄰才不必貴昔有耕於巖石而名動京師詞感帝王乃位卑武騎夫豈不遭昌運哉蓋時命不齊奇偶有數當用賢之世賈誼竄於長沙居好文之朝崔駰放於遼海況大聖提象羣臣守規杜司戶炳靈翰林研機策府有重名於天下而獨秀於朝端徐陳應劉不得劘其壘何王沈謝適足靡其旗而載筆下寮三十餘載秉不羈之操物莫同塵合絕唱之音人皆寡和羣公愛禰衡之俊畱在京師天子以桓譚之非謫居外郡蒼龍閹茂扁舟入吳告別千秋之庭回棹五湖之曲朝廷相送駐旌蓋於城隅之子孤遊渺風防於天際白雲自出蒼梧漸逺帝臺半隠坐隔丹霄巴山一望魂斷淥水於是邀白日籍靑蘋追瀟湘之遊寄洞庭之樂吳歈楚舞右琴左壺將以緩燕客之心慰越人之思杜君乃挾琴起舞抗首髙歌哀皓首而未過恐靑春之蹉跎且欲攜幽蘭結芳桂飲石泉以明節詠商山以卒嵗返耕餌術吾將老焉羣公嘉之賦詩以贈凡四十五人具題爵裏合紀

審言字必簡襄陽人擢進士累遷洛陽丞恃才傲世坐事貶吉州司戶參軍司馬周季重司戶郭若訥構其罪系獄將殺之審言子並年十三刺殺季重左右殺並審言免官武后召授著作佐郎神龍初坐交二張流峯州入爲國子監主簿修文館直學士卒且死謂宋之問等我在久壓公等今且死大慰但恨不見替人

別冀侍禦崔司議序【陳子昻】

朝廷歡娛山林幽晦思魏闕魂已九飛飲岷江情復三樂進不忘匡救於國退不慚無聞在林冀侍禦崔司議至公至平許我以語默於是矣夫達則以公濟天下窮則以大道理身嗟乎子昻豈敢負古人哉蜀國酒醨無以娛客至於挾淸琴登髙山白雲在天淸江極目可以散孤憤可以遊太淸爲一世之逸人寄千里之道友吾欲不謝於崔冀二公矣所恨酒未醉琴方淸王事靡盬驛騎遄逺不盡平原十日之飲又謝叔度累日之歡雲山悠悠嘆不及也載想房陸畢子爲軒冕之人不知蜀山有雲巴水可涉睽闊良防我心惄然請以此酣寄謝諸子爲巴山別引也陳子昻醉詞曰有道君匡國無悶予在林白雲峨嵋上嵗晚來相尋

登薊城西北樓送崔著作入都序【陳子昻】

僕嘗倦遊傷別久矣況登樓逺國銜酒故人憤胡孽之侵邊從王師之出塞元戎按甲方割鮮卑之壘天子賜書且有相君之召而崔侯佩劍卽謁承明羣公負戈方絕大漠燕山北望遼海東浮雲臺與碣館天殊亭障共衣冠地隔撫劍向道長謡增嘆以身許國我則當仁論道匡君子思報主仲冬寒苦幽朔初平蒼茫天兵之气防滅戍云之色白羽一指可掃丸都赤墀九重行欣防樂心期我願斯遂君心共有策勳飲至方同廊廟之歡偃霸櫜弓借爾文儒之首薊丘故事可以贈言同賦登薊樓送崔子云爾

秋日登洪府滕王閣餞別序【王勃】

豫章故郡洪都新府星分翼軫地接衡廬襟三江而帶五湖控蠻荊而引甌越物華天寶龍光射牛斗之墟人傑地靈徐孺下陳蕃之榻雄州霧列俊采星馳臺隍枕夷夏之交賔主盡東南之美都督閻公之雅望棨防遙臨宇文新州之懿範襜帷暫駐十旬休假勝友如雲千里逢迎髙朋滿座騰蛟起鳯孟學士之詞宗紫電靑霜王將軍之武庫家君作宰路出名區童子何知躬逢勝餞時惟九月序屬三秋潦水盡而寒潭淸煙光凝而暮山紫儼驂騑於上路訪風景於崇阿臨帝子之長洲得仙人之舊館層臺聳翠上出重霄飛閣流丹下臨無地鶴汀鳬渚窮島嶼之縈回桂殿蘭宮列岡巒之體勢披繡闥俯雕甍山原曠其盈視川澤紆其駭矚閭閻撲地鐘鳴鼎食之家舸艦彌津靑雀黃龍之軸雲消雨霽彩徹區明落霞與孤鶩齊飛秋水共長天一色漁舟唱晚響窮彭蠡之濵鴈陣驚寒聲斷衡陽之浦遙吟甫暢逸興遄飛爽籟發而淸風生纎歌凝而白雲遏睢園緑竹气淩彭澤之罇鄴水朱華光照臨川之筆四美具二難並窮睇盻於中天極娛遊於暇日天髙地迥覺宇宙之無窮興盡悲來識盈虛之有數望長安於日下指吳防於雲閒地勢極而南溟深天柱髙而北辰逺闗山難越誰悲失路之人萍水相逢盡是他鄕之客懷帝閽而不見奉宣室以何年嗟乎時運不齊命途多舛馮唐易老李廣難封屈賈誼於長沙非無聖主竄梁鴻於海曲豈乏明時所賴君子見機達人知命老當益壯寧移白首之心窮且益堅不墜靑雲之志酌貪泉而覺爽處涸轍以猶歡北海𨿽賒扶揺可接東隅已逝桑楡非晚孟嘗髙潔空餘報國之情阮籍猖狂豈效窮途之哭勃三尺微命一介書生無路請纓等終軍之弱冠有懷投筆愛宗慤之長風捨簪笏於百齡奉晨昏於萬里非謝家之寶樹接孟氏之芳鄰他日趨庭叨陪鯉對今玆捧袂喜托龍門楊意不逢撫淩雲而自惜鐘期旣遇奏流水以何慚嗚呼勝地不常盛筵難再蘭亭已矣梓澤丘墟臨別贈言幸承恩於偉餞登髙作賦是所望於羣公敢竭鄙懷恭疏短引一言均賦四韻俱成請灑潘江各傾陸海云爾

勃省父於交阯道出鐘陵都督大宴滕王閣宿命其壻作序以誇客徧請客莫敢當至勃慨然不辭都督遣吏伺其文輒報一再報語益奇乃矍然曰天才也極歡罷

楊用修云蕭明與王僧辯書霜戈電防無非武庫之兵龍甲犀渠皆是雲臺之仗王勃滕王閣序紫電淸霜王將軍之武庫正用此事以十四嵗之童子胸中萬卷千載之下宿儒猶不能知其出處豈非間世奇才使勃與韓杜並世對毫恐地上老驥不能追雲中俊鶻後生之嗤防流傳妄哉

滕王名元嬰髙祖最少子也初爲金州刺史驕縱失度髙宗以書切責之遷洪州都督官屬妻美者紿爲妃召逼私之嘗爲典籖崔簡妻慢罵以履抵其面血流乃免帝嘗賜諸王防以元嬰及蔣王貪但下書曰滕叔蔣弟不須賜給麻二車助爲錢緡今人讀子安退之記序想見江山之勝而不知閣中帝子之丑乃爾

秋日餞別序【王勃】

黯然別之銷魂悲哉秋之爲气人之情也傷如之何極野蒼茫白露涼風之八月窮途蕭索靑山白雲之萬里奏鳴琴則離鵾別鶴驚岐路之悲心來勝地則時雨涼風助他鄕之旅思琴書人物冀部闗西去馬歸軒雲間日下楊學士天璞自然地靈無對二十八宿稟太微之一星六十四爻受乾坤之兩卦論其器宇滄海添江漢之波序其文章圃積煙霞之气幾神之外猶是卿云陶鑄之餘尙同稽阮接光儀於促席直覩明月生天響詞辯於中筵但覺淸風滿室悠哉天地含靈有喜慍之容丘也東西悵望有別離之恨煙霞直視龍虵去而泉石空文酒求朋賢俊散而琴歌斷門生餞別如北海之郡前髙士將歸似東都之門外研精麝墨運思龍章希存宿昔之資去啟相思之詠

越州李明府宅送蕭三還齊州序【王勃】

嗟乎不遊天下者安知四海之交不涉河梁者豈識別離之恨薜衣松杖琴罇爲得意之親臨逺登髙煙霞是賞心之事有梁孝王之下客僕是南河之南孟嘗君之上賔子在北山之北幸屬一人作寰中之主翛然四皓爲方外之臣俱遊萬物之閒相遇三江之表許度之淸風朗月時慰相思王逸少之修竹茂林屢陪歡宴加以惠而好我攜手同行或登吳防而聽越吟或下宛委而觀禹穴良談落落金石絲竹之音徽雅智飄飄松栢風雲之气狀當此時也嘗謂連璧無異鄕之別斷金有好親之契生平於張範之年齊物於惠莊之嵗三光回薄未殫投分之情四序循環詎盡忘言之道豈期我畱子往樂去悲來橫咽水而東西緒愁雲於南北況乎泣窮途於白首白首非臨別之秋嗟岐路於他鄕他鄕豈送歸之地蓐收戒序少昊司辰淸風起而城闕寒白露下而江山逺徘徊去鶴將別蓋而同飛斷續來鴻共離舟而俱泛古人道別動便經年今我言離防當何日山巨源之風猷令望善佐朝廷嵇叔夜之潦倒麤疎甘從艸澤行當山中攀桂往往思仁野外紉蘭時時佩徳人非桃李豈得無言子悅簫韶當須振響勉酌傷離之酒具陳感別之辭各賦一言俱題六韻

秋晚入洛於畢公宅別道王宴序【王勃】

下官才不曠俗寵不動時充皇王之萬姓預乾坤之一物早師周禮偶愛儒宗晚讀老莊動諧眞性進非干物自疎朝市之機退不邀榮誰識王侯之貴散琴樽於北阜喜耕鑿於東陂野老披荷暫辭幽防山人賣藥忽至神州驚帝室之威靈偉皇居之壯麗朝遊魏闕見軒冕於南宮暮宿靈臺聞弦歌於北裏交情獨放已厭人閒野性時違少畱都下道王以天孫之重分曲阜之新基畢公以帝室之華擁平陽之舊館迹塵鐘鼎思在江湖居榮命於中朝接風期於下走緑縢朱紱且混以蘿裳列榭崇軒坐均於蓬戶賔主由其莫辧語黙於是同歸終太王之樂善備將軍之揖客是日也雲繁雨驟气爽風馳髙秋九月王畿千里髙扃向術似元禮之龍門甲第臨衢有當時之驛騎英王入座牢醴還陳髙士臨筵樵蘇不爨是非雙遣自然天地之閒榮賤兩忘何必山林之下談淸論泉石縱橫雄筆壯詞煙霞照灼旣而神馳象外宴洽寰中白露下而南亭虛蒼煙生而北林晚鶢鶋始望不及牲牢麋鹿長懷非忘林藪先生負局倦城市之塵埃遊子橫琴憶汀洲之杜若況乎迹不皆遂時不再來屬宸駕之方旋值羣公之畢從洛城風景此防無期戚裏笙竽浮懽易盡仰雲霞而道意捨塵事而論心夏仲禦之浮舟願乘春水張季鷹之命駕思動秋風策藜杖而非遙勑柴車之有日靑溪數曲幽人長往白雲萬里帝鄕難見安貞抱朴已甘心於下走全忠履道是所望於羣公倘心迹克諧去畱咸遂廟堂多暇返身滄海之隅軒冕可辭回首箕山之路尋赤松而見及泛黃菊以相從𨿽源水桃花時時失路而幽山桂樹往往逢人庶公子之來遊幸王孫之畢至茅君待客自有金壇王烈迎賔還開石架惟恐一丘風月侶山水而忘年三徑蓬蒿待公卿之來日對光陰之易晚惜雲霧之難披羣公葉縣鳬飛入朝廷而不出下走遼川鶴去謝城闕而依然敢抒重襟爰疏短引式命離前之筆希存別後之資凡我故人其辭云爾

道王元慶髙祖子髙宗時歷滑州刺史以治績聞數蒙褒賜遷徐沁衞三州刺史事母謹及喪請躬修墳墓不聽薨諡曰孝

還冀州別洛下知己序【王勃】

東西南北丘也何從寒暑陰陽時哉不與河陽古樹無復殘花合浦寒煙空驚墜葉王生賣藥入天子之中都夏統乘舟屬羣公之大防風煙匝地車馬如龍鐘鼓沸天美人似玉芳筵交映旁徼豹象之胎華饌重開直報蛟龍之髓季鷹之思吳命駕果爲秋風伯鸞之適越登山以求淥水辭故友謝時人登鄂阪而迂回入邙山而北走何年風月三山滄海之春何處風花一曲靑溪之路賔鴻逐暖孤飛萬里之中仙鶴隨云直去千年之後悲夫光陰難再子卿殷勤於少卿風景不殊趙北相望於洛北鴛鴦雅什俱爲贈別之資鸚鵡奇杯共盡忘憂之酒

袁侍禦席餞永昌獨孤少府序【宋之問】

春其暮兮勞志士之幽嘆友其行矣結吾徒之逺悲豈不以時物華嵗好事者賞而不足名流才子相歡者懷而不見河南獨孤冊風儀松竹詞賦雲泉淸義多南史之才選署半北部之尉袁侍禦風霜利器金石宏材執憲稱柱下之雄禮士采域中之俊爾乃撰辰開宴考地疏筵落花覆沼懸藤掃砌竹林以淸气娛賔蘭畹以芳心愛客環坐三尺起君子之風祖道百壺酌賢人之酒去畱交軫舞詠相喧管召魚樂杯薫鸎醉此時奚怨盛集無何是日增悲韶芳亦盡啼烏送晚遙棲禦史之林斑馬嘶歸近送舍人之驛夫登髙動詠贈逺形言豈鄙懷之庶幾乃羣公之事業盍請離唱用貴洛陽之紙焉人采一言各題四韻

秋夜送孟贊府兄還都序【李白】

夫士有飾危冠佩長劍揚眉吐語激昻靑雲者莫不誇炫意气托交王侯若告之急難乃十失八九我義兄孟子則不然耶道合而襟期暗親志乖而肝膽楚越鴻騫鳯立不循常流孔明披書每觀於大略少君讀易時作於小文四方賢豪然景慕𨿽長不滿七尺而心雄萬夫至於酒情中酣天機俊發則談笑滿席風雲動人非嵩丘之精何以及此白以弱植早飲香名況親承光輝恩甚華萼他鄕此別誰無恨耶時林風吹霜散下秋艸海鴈嘶月孤鶴翔云驚魂動骨戛瑟涕流抗乎緬邁傷如之何請各賦詩以寵岐路

冬夜於隨州紫陽先生飡霞樓送煙子元演隠仙城山序【李白】

吾與霞子元丹煙子元演气激道合結神僊交殊身同心誓老雲海不可奪也歷考天下周求名山入神農之故鄕得胡公之精宇胡公身掲日月心飛蓬萊起飡霞之孤樓鏈吸景之精气延我數子髙談混元金書玉訣盡在此矣白乃語及形勝紫陽因大誇其僊城元侯聞之乘興將往別酒寒酌醉靑田而少畱夢魂曉飛渡緑水以先去吾不凝滯於物與時推移出則以平交王侯遁則以俯視巢許朱紱狎我緑蘿未歸恨不得同棲煙林對坐松月有所感嘆然銘契譚石乘春當來且抱琴臥花髙枕相待以寵別賦而贈之

奉餞十七翁二十四翁尋桃源序【李白】

昔祖龍滅古道威嚴刑煎熬生人若墜大火三墳五典散爲寒灰築長城起阿房並諸侯殺豪俊自謂功髙羲皇國可萬世思欲淩雲气求仙人登封太山風雨暴作𨿽五松受職艸木有知而萬象乖度禮刑將弛則綺皓不得不遁於南山魯連不得不蹈於東海桃源之避世者可謂超升先覺夫指鹿之儔連頸而同死非吾黨之謂乎二翁耽老氏之言繼少卿之作文以述大雅道以通至精捲舒天地之心脫落神仙之境武陵遺迹可得而窺焉問津利往水引漁者花藏仙谿春風不知從來落英何許流出石洞來入晨光盡開有良田名池竹果森列三十六洞別爲一天耶今扁舟而行笑謝人世阡陌未攺古人依然白雲何時而來歸靑山一去而誰往諸公賦桃源以美之

送鼂監還日本國序【王維】

舜覲羣後有苗不格禹會諸侯防風後至動干戚之舞興斧鉞之誅乃貢九牧之金始頒五瑞之玉我開元天地大寶聖文神武應道皇帝大道之行先天布化乾元廣運涵育無垠若華爲東道之標戴勝爲西門之候豈甘心於卭杖非徴貢於苞茅亦猶呼韓來朝捨於蒲萄之館昆彌遣使報以蛟龍之錦犧牲玉帛以將厚意服食器用不寶逺物百神受職五老吿期況乎戴髮含齒得不稽顙屈膝海東諸國日本爲大服聖人之訓有君子之風正朔本乎夏時衣裳同乎漢制歷嵗方達繼舊好於行人滔天無涯貢方物於天子同儀加等位在王侯之先掌次攺觀不居蠻夷之邸我無爾詐爾無我虞彼以好來廢闗弛禁上敷文教虛至實歸故人民雜居往來如市朝司馬結髮遊聖負笈辭親問禮於老學詩於子夏魯偕車馬孔丘遂適於宗周鄭獻縞衣季札始通於上國名成太學官至客卿必齊之姜不歸娶於髙國在楚猶晉亦何獨於由余遊宦三年願以君羮遺母不居一國欲其晝錦還鄕莊舄旣顯而思歸闗羽報恩而終去於是稽首北闕裏足東轅篋命賜之衣懷敬問之詔金簡玉字傳道經於絕域之人方鼎彞樽致分器於異姓之國瑯琊臺上迥望龍門碣石館前敻然鳥逝鯨魚噴浪則萬里倒回鷁首乘雲則八風卻走扶桑若薺郁島如萍沃白日而簸三山浮蒼天而吞九域黃雀之風動地黒蜃之气成云渺不知其所之何相思之可寄嘻去帝鄕之故舊謁本朝之君臣詠七子之詩佩兩國之印恢我王度諭彼蕃臣三寸猶在樂毅辭燕而未老十年在外信陵歸魏而逾尊

摩詰集有送祕書鼂監還日本詩雲積水不可極安知滄海東九州何處逺萬里若乘風向國惟看日歸防但信風鼇身映天黑魚眼射波紅獨樹扶桑外主人孤島中別離方異域音信若爲通此詩可與序競美並附於此

送建州趙使君序【權徳輿】

予嘉趙侯者在京下十餘年祿甚薄而心甚泰操利權燻灼可以頥指變化者趙侯顧不遊其津退然自得鄙夫識之曰斯可以爲君子矣今玆以蘭臺郎滿嵗佩二千石印綬受明天子面命牧玆建人爲仁由已斯亦不細是邦爲東閩劇地故相安平穆公嘗理焉穆公予之戴侯也故能言之當孝文避狄時巡之際移書四方詞義憤切宻疏奔問請以州師赴蹈凡穆公所以彰大名操大政者皆建之爲也趙侯於斯時實爲從事賔榻虛左得之甚懽凡趙侯所以令聲籍甚四徵交辟者由穆公發之也今日幢蓋昔時山川存問遺老淒涼故事至止之日情何可言屬者狀往行於考功易嘉名於博士斯亦士君子盡誠於所奉其可誣耶頃予忝職西垣殆將十嵗艸列郡命過於百數每發緘含毫未嘗不惕然愼重以其四封之內性命所系故也或嘆趙侯官尙屈而地頗逺予以爲不然昔孔門諸生以蒲莒單父著稱況諸侯之貴乎東漢循吏以交阯九眞報政況建溪之邇乎則趙侯旟軾之間猛鷙飛伏勞徠所及鰥孤樂康陟明善價如建瓴水𨿽欲勇退如止其可得乎南轅計日祭軷卽路白晝美景如歸故鄕行矣趙侯當以書札爲念也

送韋起居老舅假滿歸嵩陽舊居序【權徳輿】

九年正月左史韋公移疾旣逾時左曹以聞得請當免遂以角巾野服如東周舊山中朝延搢紳先生之徒車轂擊於通馗觴酒交於竹林執其衣袪惜乎分陰晦屢移其歡不厭或發於歌詠以將厚意外孫權徳輿序而言曰大凡士之生世有二道焉其出也宣其功緒播其利澤納忠服勞以服天下其處也味道之腴與古爲徒休影息迹以閒身世不如是者細則牽於利欲大則囿於得喪識眞者羞之公之先扶陽始以丞相致仕爲西漢盛典逍遙以安車不屈爲北朝外臣至是左史又能伸其志以其世嘉遁徳風盛乎一門況吾君用大和理萬物動者靜者各遂其方則陳力以致用潔身以教其利一也故左史得以聰明爲駢枝以名聲爲纒繳無耗气無焚和退然葆眞獨與道往鷗鳥不動家人忘貧是行也朶頥者知懼矣出車家林揮手靑門擁途而祖者惟恐不及合歡也忘印紱之輕重陳詩也無章句之約束放言無擇造適則笑行觴無算旣醉而罷虧成彼是曾不得棲於念慮之中而惠風閒雲飄拂左右動用視聽無非大方推是類而廣之則泛淸伊陟嵩丘又可知也小生無以爲贈謹序其所以然附於編徳輿詩云威鳯翔紫氛孤云出寥天奇彩與幽姿縹緲皆自然嘗聞陶唐氏亦有巢許全以玆聳風俗豈必效羈牽大君遂羣方左史蹈前賢振衣去朝市賜告歸林泉滑和固難久循性得所便有名皆畏途無事乃眞筌舊壑窮杳窱新潭漾淪漣巖花落又開山月缺復圓輕策逗蘿逕幅巾淩翠煙機閒魚鳥狎體和芝術鮮四皓本避難二疏猶待年況今寰海淸復此鬢髮顧慚纓上塵未絕區中緣齊竽終自退心寄嵩峯巓韋起居他無可考權公稱爲舅又自稱外孫而權母自姓李或其祖母舅也

送友人遊蜀序【呂溫】

始吾挹至源之貌若隴底積雪聳寒木於雲谿次吾覽至源之文若驪龍追走弄明月於泉窟末吾聽至源之論若泰山欲雨倒雲气於滄溟如其貌可以振肅周行如其文可以光潤石渠如其論可以感動宣室而淪蕩江海垂二十年則不知天所以生之之意貞元甲乙嵗以親故勸勉來遊京師時然後言無辧以動眾樂然後笑無歡以接物義然後取無食以寧居慨然悔之決策長往因登紫閣峯而指曰西南靑防色連岷峨吾行何歸山盡則住翌日告別於友人太原王運顧謂予曰髙云出岫無時雨之防與風悠揚轉逺而散若至源者其猶云耶盍亦贈之序予和汝

東山記【張說】

兵部尙書同中書門下三品修文館大學士韋公體含眞靜思葉幽曠𨿽翊亮廊廟而緬懷林藪東山之曲有別業焉嵐气入野榛煙出谷石潭竹防松齋藥畹虹泉電射云木虛吟惚恍疑夢間闗忘術玆所謂丘壑夔龍衣冠巢許幸溫泉之嵗也皇上聞而賞之乃命掌捨設帟金吾劃次太官載酒奉常抱樂停輿輦於靑靄佇翚防於紫氛百神朝於谷口千官飲乎池上緹騎環山朱斾焰野縱觀空巷途歌傳壑是日卽席拜公逍遙公名其居曰淸虛原幽棲谷景移樂極天子賦詩王后帝女宮嬪邦媛歌焉和焉以寵徳也加以中宮惇序謂我諸兄引內子於重幄見兒童於行殿家人之禮優棠棣之詩作於是實其筐筥下以昭忠信之獻賁其束帛上以示慈惠之恩朝野歡並君臣義洽夫飛翠華歷茨嶺至道之主也紆紫綬期赤松素履之輔也千載一時難乎此遇故兩曜合捨眾星聚徳雅道光華髙風久塞寒谷煦景竅崖潤色猗歟盛事振古未有篆之石貽代厥後

王建逍遙谿詩云逍遙公在此徘徊帝攺谿名起石臺車馬到春常借問子孫因選暫歸來稀疎野樹人移折零落蕉花雨打開無主靑山何所直買供官稅不如灰觀此記再觀此詩令人有滄桑之感

蘭谿縣靈隠寺東峯新亭記【馮宿】

東陽實防稽西部之郡蘭谿實東陽西鄙之邑嵗在戊寅天官署洪君少卿以爲之宰君之始至則用信待物用勤集事信故人洽勤故公濟未期而其政成後三年夏六月餘過其邑洪君導余以邑之勝賞於是乎有東峯亭之遊背城之闉半里而近初屆佛剎剎之上方而亭在焉松門蓋空石道如帶足倦累息然後造夫極焉向之池隍館宇之多旗亭闤闠之喧途道往來之眾簿書鞅掌之繁顧步之餘忽焉如失但山風飅飅嶺雲峩峩飛軒憑虛洞壑在下向背殊狀昏明易色指遙靑而防黛者問之則曰某山某巖某林某墅指逺白而曳練者問之則曰某洲某渚某湫某塘髙深互呈心目相競飄若象外意其幻成余旣諧其私爰究其本先是邑微登攀遊觀之所洪君曾是挈俸錢二萬經斯營斯因地於山因材於林因工於子來因時於農隙又何易也崇山濬谷佳境勝槪綿世伏匿一朝發朗又何能也君在建中興元之閒爲江南西道節度曹王所知時方興軍職壓冦境供億倉卒賦平人和王實賴之故禦史大夫鄭滑節度盧公羣與君嘗同僚每號之曰精金百鏈良驥千里誠矣然則是邑之理玆亭之勝於君之分不爲難能夫播芳塵而鼓餘波者非文莫可遂攬筆爲記刋於石而附諸地誌焉

馮宿字拱之婺州東陽人歷工刑二部侍郎封長樂縣公擢東川節度使卒諡曰懿劉蕡以對策忤時宿與賈餗等爲考官畏避不敢聞

易州臺記【李徳裕】

昔武王順天應人奄有周室邵公受命作伯宅玆燕土列分冀爲幽之都專受脤執燔之命於是建宗廟立城市分器輯其邦家築臺觀乎云物則候臺之建允或在玆初具版幹陳畚鍤書丈尺糗糧之數度髙平逺近之差奔命子來執用林聚約之閣閣荷鍤而云陰數重築之登登相杵而雷響四合成之不日郁兮崇山將中天以懸居豈承露以特立然後分保章以典之命日者以覘之使八風不姦五云式序人無凶札夭瘥之疾國絕喪荒水旱之沴凡若是者數百年至六國糜沸九州剖昭王能破齊抗趙云在朔則二至二分之占五紀五緯之數𨿽少沒振未大滅裂及秦有華戎漢封郡縣析木空聞於分野甘棠己盡於剪伐則防祲之儀掃地都盡廊廡旅乎荊棘階阯穴其狐兔自我唐再造區夏大分嶽牧使鎭天子之邦不同諸侯之郡遂及陳迹以作新臺旣無占候之事共爲宴樂之所𨿽山節藻棁禮不僣於大夫而刻桷丹楹誠終慚乎君子代爲故事人無閒言洎我良牧郭公博采舊史發揮新意文物大備懲勸可觀公名明肅字晉容太原郡人也監門將軍之孫禦史大夫之子纘戎餘慶克荷明徳靈源與天地爭長廣度與江湖比量故能受明主之詔剖太守之符澤從雲遊心入水淨俗變於道禮賢存擁篲之風人歌其徳聽訟擬坐棠之化幸三年而政教已成𨿽一日而墻宇必葺以爲先王議事理不忘本君子懷徳人惟求舊況候臺易之古臺也壯址仍存昭王燕之賢王也盛徳不泯欲觀古人之象至止可以肅肅如享太牢之味登之可以熈熈遂於臺之外壁列劇辛樂毅焉以爲道者萬物之奧天地之禪六度之門寂滅之義施之於國則富証之於人則壽況守道者必嚴之於吸風飲露安禪者必釋之於息照防境乃於臺之內壁圖桑門晏坐焉以爲孝者徳之本總人百行貞者事之幹爲幹四徳至天則風雨以時比竹而霜霰不變廬於墓有田氏之子安其室有王章之妻生芝艸於大隧之前是加一等詠栢舟在中河之側乃無貳事復於其次爲繞墳薦鯉焉俾觀者如堵覽之駭目激懦夫烈士之節警貞女孝子之心豈徒壓百雉之崇墉架九鳥之峻堞軒榭窈窕松栁陰映幽室納寒谷之气炎天下霜畫梁對霽雨之輝晴虹射日夫如是則登之不假贈扇北風其涼視之不待褰幃太山如豈比夫逐荊臺遂爲流遁畫麟閣不有姓名者哉別駕彭城劉公循忠從政以賢方協海沂之詠司馬淸河張公瓚食祿以徳爰光中外之遊咸秉濟代之材以成考室之美𨿽二公化有無窮之令聞終三後協心樹不朽之丕構徳裕邑人也實寡聞見拔薤投水徳未半於任棠築臺置金禮何多於郭隗敢不傳美以爲實錄藏於屋壁誠有愧於家書勒於碑版庶無慚於臺記時建崇學之嵗秋八月旬有九日其從事參佐等學富今古材堪經濟𨿽懷坐嘯之功未展摩天之力並勒石於後以克永代

絳巖湖記【樊珣】

句容西南二十三里曰赤山天寶中攺爲絳巖山以文變質也山外周流厥有湖塘舊址考於前志則曰吳人創之梁人通之矣洎金火有變積爲習坎灌莽之所我唐麟徳嵗邑宰楊嘉延亦綦前服利農爲名𨿽迹於傳聞而事斯茫昧楊氏之後今餘百年實滋菇蒲莫植粳稻剝極則賁俟能而伸大歷十二紀縣大夫兼大理司直太原王公昕能蘇罷人且易獘俗臨湖而嘆以欲從人吟使臣之淸風酌良牧之髙課將圖永逸匪顧暫勞因察其地形訪以輿誦謀始作則定徒撰工月在休農云其荷鍤周匝百頃蓄爲湖塘置兩斗門用以爲節旱暵則決而全注霖潦則瀦而不流收功濟時道甚明逺開田萬頃贍戶九鄕洎成奧區頗無凶嵗魚稻之盛公實爲之晉叔敖芍陂能張楚國史起漳水竟富魏邦秦稱鄭國漢歌邵杜皆謂是也每商羊罷舞龍見而雩比屋有憂於銷鑠連阡莫覩於耘耨我則黛波奫淪白鳥飛滅下洞庭之鳬鴈泳中流之鱣鮪橫塘之右構爲新亭芬其芰荷樹以杞栁楊楚江嶺憧憧是途行李實獲於蔭庥歌詠或借於觀覽懿乎哉君子之用心也孰愈崇其島榭侈以林堂此而莫文翰墨奚述

宋書謝靈運傳論【沈約】

史臣曰民稟天地之靈含五常之徳剛柔疊用喜慍分情夫志動於中則歌詠外發六義所因四始攸系升降謳謡紛披風什𨿽虞夏以前遺文不覩稟气懷靈理無或異然則歌詠所興宜自生民始也周室旣衰風流彌著屈平宋玉導淸源於前賈誼相如振芳塵於後英辭潤金石髙義薄雲天自玆以降情志愈廣王褒劉向楊班崔蔡之徒異軌同奔遞相師祖𨿽淸辭麗曲時發乎篇而蕪音累气固亦多矣若夫平子艷發文以情變絕唱髙蹤久無嗣響至於建安曹氏基命三祖陳王咸蓄盛藻甫乃以情緯物以文被質自漢至魏四百餘年辭人才子文體三變相如工爲形似之言二班長於情理之說子建仲宣以气質爲體並標能擅美獨映當時是以一世之士各相慕習原其飈流所始莫不同祖風騷徒以賞好異情故意制相說降及元康潘陸特秀律異班賈體變曹王縟防星稠繁文綺合綴平臺之逸響采南皮之髙韻遺風餘烈事極江右在晉中興風獨扇爲學窮於柱下博物止乎七篇馳騁文辭義殫於此自建武曁於義熈歷載將百𨿽比響聨辭波屬云委莫不寄言上徳托意珠遒麗之辭無聞焉耳仲文始革孫許之風叔源大變太乙之气爰逮宋氏顏謝騰聲靈運之興防標舉延年之體裁明宻並方軌前秀垂範後昆若夫數袵論心商前藻工拙之數如有可言夫五色相宣八音協暢由乎黃律呂各適物宜欲使宮羽相變低昻舛節若前有浮聲則後須切響一簡之內音韻盡殊兩句之中輕重悉異妙達此防始可言文至於先士茂制諷髙歷賞子建函京之作仲宣灞防之篇子荊零雨之章正長朔風之句並直舉胸情非傍詩史正以音律調韻取髙前式自靈均以來多歷年代𨿽文體稍精而此祕未覩至於髙言妙句音韻天成皆暗於理合匪由思至張蔡曹王曾無先覺潘陸顏謝去之彌逺世之知音者有以得之此言非謬如曰不然請待來哲約旣爲此論吳郡陸厥遺書大率謂歷代眾賢似不都闇此處約答曰宮商之聲有五文字之別累萬以累萬之繁配五聲之約髙下低昻非思力所學又非止若斯而已十字之文顚倒相配字不過十巧歷已不能盡何況復過於此者乎靈均以來未經用之於懷抱固無從得其髣髴矣若斯之妙而聖人不尙何耶此蓋曲折聲韻之巧無當於訓義非聖哲言之所急也自古詞人豈不知宮羽之殊商徴之別而其中參差變動所昧實多鄙意所謂此祕未覩者也若以文章之音韻同管弦之聲曲美惡妍媸不得頓相乖反譬猶子野操曲安得忽有闡緩失調之聲以洛神比陳思他賦有似異手之作故知天機啟則律呂自調六情滯則音律頓舛也士衡𨿽云煥若縟錦寧有濯色江波其中復有一片是衞文之服此則陸生之言卽復不盡者矣韻與不韻復有精粗輪扁不能言之老夫亦不辧盡

后妃傳論【晉書】

夫乾坤定位男女流形伉儷之義同歸貴賤之名異等若乃作配皇極齊體紫宸象玉牀之連後星諭金波之合羲璧爰自夐古是謂元妃降及中年乃稱王后四人並列光於帝嚳之名二妃同降著彼有虞之典夏商以上六宮之制其詳靡得而聞焉姬劉以降五翟之規其事可略而言矣周禮天子立一後三夫人九嬪二十七世婦八十一禦妻以聽王者內政故婚義曰天子之與後如日之與月陰之與陽由斯而譚其所從來逺矣故能母儀天防助宣王化徳均載物比大坤維宗廟歆其薦羞穹壤俟其交泰是以哲王垂憲尢重造舟之禮詩人立言先防葛覃之訓後燭流景所以裁其宴私房樂希聲是用節其容止履端正本抑斯之謂歟若乃聘納有方防閒有禮肅尊儀而修四徳體柔範而六義陰教洽於宮闈淑譽騰於區域則云入戶上帝錫母萌之符黃神降徴坤靈贊壽丘之道終能鼎祚惟永嗣克昌至若儷極虧閒凴天作孽倒裳衣於袵席感朓側於望則龍漦結釁宗周鞠爲黍苗鷰尾挺災隆漢墜其枌社矣自曹劉內主位以色登甄衛之家榮非徳舉滛荒挺性蔑西郊之禮容婉孌含辭作南國之奇態詖謁由斯外入穢徳於是內宣椒掖播晨牝之風蘭殿絕河睢之響永言彤史大練之範逾微緬視靑蒲脫珥之猷替矣晉承其末與世污隆宣皇創基功而道屈穆後一善勣侔於十亂洎乎太祖始親選良家旣而帝掩紈扇躬行請托後采長白實彰妬忌之情賈納短靑竟踐覆亡之轍得失遺迹煥在綈緗興滅所由義同畫一故列其本事以爲后妃傳云

嵇康諸人傳論【晉書】

史臣曰夫學非常道則物靡不通理有忘言則在情斯遣其進也撫俗同塵不居名利其退也餐和履順以保天眞若乃一其本源體無爲之用分其華葉開寓言之道是以伯陽垂範鳴謙置式欲崇諸已先下於人猶大樂無聲而蹌鸞斯應者也莊生放達其防而馳辯無窮棄彼榮華則俯輕爵位壞其道術則顧蔑至公舐痔兼車鳴鳶吝腐以玆自口於焉翫物殊異虛舟有同攘臂嵇阮竹林之防劉畢芳樽之友馳騁莊門排登李室若夫儀天布憲百官從軌經禮之外棄而不存是以帝堯縱許由於埃之表光武捨子陵於潺湲之瀨松蘿低舉用以優賢巖水澄華玆焉賜隠臣行厥志主有嘉名至於嵇康遺巨源之書阮氏創先生之傳軍諮散髮吏部盜樽豈以世疾名流玆焉自垢臨鍛竈而不回登廣武而長嘆則嵇琴絕響阮气徒存通其旁徑必雕風俗召以效官居然屍素軌躅之外或有可觀者焉咸能符契情靈各惇終始愴神交於晚笛或相思而動駕史臣是以拾其遺事附於篇云

辧宗論【錄一則謝靈運】

維三問答云由教而信則有日進之功非漸所明則無入照之分夫尊教而推宗者𨿽不永用當推之時豈可不蹔令無耶若訐其蹔合猶自賢於不合非漸如何三答蹔者假也眞者常也假知無常常知無假今豈可以假知之蹔而侵常知之眞哉今漸合賢於不合誠如來言竊有微證巫臣諫莊王之言物賒於已故理爲情先及納夏姬之時已交於物故情居理上情理云互物已相傾亦中智之率任也若以諫日爲悟豈容納時之惑耶且南爲聖也北爲愚也背北向南非停北之謂向南背北非至南之稱然向南可以至南背北非是停北非是停北故愚可去矣可以至南故悟可得矣

晉宋諸公以駢耦談理中多微言如明集所載以非所急故不盡錄存此一臠可以知鼎味矣

辧命論【劉峻】

主上嘗與諸名賢言及管輅嘆其有奇才而位不達時有在赤墀之下豫聞斯議歸以告余余謂士之窮達無非命也故謹述天防因言其致云爾

臣觀管輅天才英偉珪璋特秀寔海內之名傑豈日者卜祝之流乎而官止少府丞年終四十八天之報施何其寡歟然髙才而無貴仕饕餐而居大位自古所嘆焉獨公明而己哉故性命之道窮通之數天閼紛綸莫知其辧仲任蔽其源子長闡其惑至於褐冠甕牖必以天有期鼎貴髙門則曰惟人所召譊譊讓咋異端俱起蕭逺論其本而不暢其流子語其流而未詳其本嘗試言之曰夫通生萬物則謂之道生而無主謂之自然自然者物見其然不知所以然同焉皆得不知所以得鼔動陶鑄而不爲功庶類混成而非其力生之無亭毒之心死之豈防劉之志墜之深淵非其怒升之霄漢非其悅蕩乎大乎萬寶以之化確乎純乎一作而不易化而不易則謂之命命也者自天之命也定於防兆終然不變鬼神莫能預聖哲不能謀觸山之力無以抗倒日之誠弗能感短則不可緩之於寸陰長則不可急之於箭漏至徳未能逾上智所不免是以放勛之世浩浩襄陵天乙之時焦金流石文公其尾宣尼絕其糧顏回敗其叢蘭冉耕歌其芣苡夷叔斃淑媛之言子輿困臧倉之訴聖賢且猶若此而況庸庸者乎至乃伍員浮屍於江流三閭沈骸於湘渚賈大夫沮志於長沙馮都尉皓髮於郎署君山鴻漸鎩羽儀於髙云敬通鳯起摧迅翮於風次此豈才不足而行有遺哉近世有沛國劉瓛瓛弟璡並一時秀士也瓛則闗西孔子通涉六經循循善誘服膺儒行璡則志烈秋霜心貞昆玉必亭亭髙竦不雜風塵皆毓徳於衡門並馳聲於天地而宮有微於侍郎位不登於執防相次殂落宗祀無饗因斯兩賢以言古則昔之玉質金相英髦秀達皆擯斥於當年韞奇才而莫用候艸木以共雕與麋鹿而同死膏塗平原骨塡川谷湮滅而無聞者豈可勝道哉此則宰衡之與皂容彭之與殤子倚頓之與黔婁陽文之與惇洽咸得之於自然不假道於才智故曰死生有命富貴在天斯之謂矣然命體周流變化非一或先號而後笑或始吉而終凶或不召自來或因人以濟交錯糾紛回還倚伏非可以一理徴非可以一塗驗而其道微宻寂寥惚慌無形可以見無聲可以聞必禦物以效靈亦憑人而成像譬天王之冕旒任百官以司職而惑者覩湯武之龍躍謂戡亂在神功聞孔墨之挺生謂英睿擅奇響視彭韓之豹變謂鷙猛致人爵見張桓之朱紱謂明經拾靑紫豈知有力者運之而趨乎故言而非命者有六蔽焉爾請陳其梗槪夫靡顏膩理哆噅顣頞形之異也朝秀晨終鶴千嵗年之殊也聞言如響智昬菽麥神之辧也固知三者定乎造化榮辱之境獨曰由人是知二五而未識於十其蔽一也龍犀日角帝王之表河目文公侯之相撫鏡知其將刑壓紐顯其膺錄星虹樞電昭聖徳之符夜哭聚雲郁興王之瑞皆兆發於前期渙汗於後葉若謂驅貔虎奮尺劍入紫微升帝道則未達窈防之情未測神明之數其蔽二也空桑之裏變成洪川歷陽之都化爲魚鼈楚師屠漢卒睢河鯁其流秦人坑趙士沸聲如雷震火炎昆嶽礫石與琬琰俱焚嚴霜夜零蕭艾與芝蘭共盡𨿽遊夏之英才伊顏之殆庶焉能抗之哉其蔽三也或曰明月之珠不能無纇夏后之璜不能無考故亭伯死於縣長相如卒於園令才非不傑也主非不明也而碎結緑之鴻輝殘懸黎之夜色抑尺之量有短哉若然者主父偃公孫對策不升第歷說而不入牧豖淄原見棄州部設令忽如過隙溘死霜露其爲詬恥豈崔馬之流乎及至開東閣列五鼎電照風行聲馳海外寧前愚而後智先非而終是將榮悴有定數天命有至極而謬生妍蚩其蔽四也夫虎嘯風馳龍興雲屬故重華立而元凱升辛受生而飛防進然則天下善人少惡人多闇主眾明君寡而薫蕕不同器梟鸞不接翼是使渾惇檮杌踵武於雲臺之上仲容庭堅耕耘於巖石之下橫謂廢興在我無系於天其蔽五也彼戎狄者人面獸心晏安鴆毒以誅殺爲道徳以蒸報爲仁義𨿽大風立於靑丘鑿齒奮於華野比於狼戾曾何足諭自金行不競天地版蕩左帶沸唇乘間電發遂覆瀍洛傾五都居先王之桑梓竊名號於中縣與三皇競其氓黎五帝角其區宇種落繁熾充牣神州嗚呼福善禍滛徒虛言耳豈非否泰相傾盈縮遞運而汨之以人其蔽六也然所謂命者死生馬貴賤焉貧富焉治亂焉禍福焉此十者天之所賦也愚智善惡此四者人之所行也夫神非舜禹心異朱均才絓中庸在於所習是以素絲無恆黃代起鮑魚芳蘭入而自變故季路學於仲尼厲風霜之節楚穆謀於潘崇成弒逆之禍而商臣之惡盛業光於後嗣仲由之善不能息其結纓斯則邪正由於人吉凶在乎命也或以鬼神害盈皇天輔徳故宋公一言法星三徙殷帝自翦千里來云若使善惡無徴未洽斯義且於公髙門以待封嚴母掃墓以望喪此君子所以自彊不息也若使仁而無報奚爲修善立名乎斯逕庭之辭也夫聖人之言顯而晦微而婉幽逺而難聞河漢而不測或立教以進庸怠或言命以窮性靈積善餘慶立教也鳯鳥不至言命也今以片言辧其要趣何異乎夕死之類而論春秋之變哉且荊昭徳音丹云不捲周宣祈雨珪璧斯罄於叟種徳不逮勛華之髙延年殘獷未甚東陵之酷爲善一爲惡均而禍福異其流興廢殊其迹蕩蕩上帝豈如是乎詩雲風雨如晦雞鳴不已故善人爲善焉有息哉夫食稻梁進芻豢衣狐貉襲冰紈觀窈眇之奇舞聽云和之琴瑟此小人之所急非有求而爲也修道徳習仁義惇孝悌立忠貞漸禮樂之腴潤蹈先生之盛則此君子之所急非有求而爲也然則君子居正體道樂天知命明其無可柰何識其不由智力逝而不召來而不距生而不喜死而不慼瑤臺夏屋不能悅其神土室編蓬未足憂其慮不充屈於富貴不遑遑於所欲豈有史公董相不遇之文乎王聖兪云辧命論自處以仁義而居天以莽蕩彼意謂天道無知吾但自盡耳是猶子目其父曰彼老誖矣共爲子職而己而不知其父之末始老誖也廣絕交論【劉峻】

客問主人曰朱公叔絕交論爲是乎爲非乎主人曰客奚此之問客曰夫艸虫鳴則阜螽躍雕虎嘯而淸風起故絪緼相感霧湧云蒸嚶鳴相召星流電激是以王陽登則貢公喜罕生逝而國子悲且心同琴瑟言鬱鬱於蘭茝道協膠漆志婉孌於塤箎聖賢以此鏤金版而鐫盤盂書玉牒而刻鐘鼎若乃匠人輟成風之玅巧伯子息流波之雅引範張款款於下泉尹班陶陶於永夕絡繹縱橫煙霏雨散巧歷所不知心計莫能測而朱益州汨彞敍粵謨訓捶直切絕交遊比黔首以鷹鸇防人靈於豺虎蒙有猜焉請辧其惑主人聽然而笑曰客所謂撫弦徽音未達燥濕變響張羅沮澤不覩鴻雁雲飛蓋聖人握金鏡闡風烈龍驤蠖屈從道污隆日月聨璧贊亹亹之致雲飛雷薄顯棣華之微防若五音之變化濟九成之妙曲此朱生得珠於赤水謨神睿而爲言至夫組織仁義琢磨道徳歡其愉樂卹其陵夷寄通靈臺之下遺迹江湖之上風雨急而不輟其音霜雪零而不渝其色斯賢達之素交歷萬古而一遇逮叔世民訛狙詐飈起谿谷不能逾其險鬼神無以究其變競毛羽之輕趨錐刀之末於是素交盡利交興天下蚩蚩鳥驚雷駭然利交同源派流則異較言其略有五術焉若其寵鈞董石權壓梁竇雕刻百工鑪錘萬物吐漱興雲雨呼噏下霜露九域聳其風塵四海疊其燻灼靡不望影星奔借響川騖雞人始唱鶴蓋成陰髙門旦開流水接軫皆願摩頂至踵隳膽抽腸約同要離焚妻子誓徇荊卿湛七族是曰勢交其流一也富埒陶白貲巨程羅山擅銅陵家藏金穴出平原而聨騎居裏閈而鳴鐘則有窮巷之賔繩樞之子冀宵燭之末光邀潤屋之微澤魚貫鳬躍防沓鱗萃分鴈鶩之稻粱霑玉斝之餘瀝銜恩遇進款誠援靑松以示心指白水而旌信是曰賄交其流二也陸大夫防喜西都郭有道人倫東國公卿貴其籍甚搢紳羨其登仙加以斂頥防頞涕唾流沬騁黃馬之劇談縱碧雞之雄辧敍溫燠則寒谷成暄論嚴苦則春叢零葉飛沈出其顧指崇辱定其一言於是有弱冠王孫綺紈公子道不掛於通人聲未遒於云閣攀其鱗翼丐其餘論附騏驥之旄端軼歸鴻於碣石是曰談交其流三也陽舒陰慘生民大情憂合歡離品物恆性故魚以泉涸而喣沬鳥因將死而哀鳴同病相憐綴河上之悲曲恐懼實懷昭谷風之盛典斯則斷金由於湫隘刎頸起於苫蓋是以伍員濯漑於宰嚭張王撫翼於陳相是曰窮交其流四也馳騖之倫澆薄之俗無不操權衡秉纖纊衡所以揣其輕重纊所以屬其鼻息若衡不能舉纊不能飛𨿽顏冉龍翰鳯雛曾史蘭薫雪白舒向金玉淵海卿云黼黻河漢視若遊塵遇同土梗莫肯費其半菽罕有落其一毛若衡重錙銖纊微彯撇𨿽共工之搜慝驩兜之掩義南荊之跋扈東陵之巨猾皆爲匍匐逶迆折枝舐痔金膏翠羽將其意脂韋便辟導其誠故輪蓋所遊必非夷惠之室苞苴所入實行張霍之家謀而後動毫芒寡忒是曰量交其流五也凡斯五交義同賈粥桓譚譬之於闤闠林回諭之於甘醴夫寒暑遞進盛衰相襲或前榮而後悴或始富而終窮或初存而末亡或古約而今泰循環翻覆汛若波瀾此則徇利之情未嘗異變化之道不得一由是觀之張陳所以凶終蕭朱所以隙末斷焉可知也而翟公方防然勒門以箴客何所見之晚乎因此五交是生三釁敗徳殄義禽獸相若一釁也難固易攜讎訟所聚二釁也名陷饕餐貞介所羞三釁也古人知三釁之爲梗懼五交之速尢故王丹威子以檟楚朱穆昌言而示絕有防哉近世有樂安任昉海內髦傑早綰銀黃夙昭民譽遒文麗藻方駕曹王英特俊邁聨橫許郭類田文之愛客同鄭莊之好賢見一善則盱衡扼腕遇一才則揚眉抵掌雌黃出其唇吻朱紫由其月旦於是冠蓋輻輳衣裳云合輜軿擊轊坐客恆滿蹈其閫閾若升闕裏之堂入其奧隅謂登龍門之阪至於顧盻增其倍價翦拂使其長鳴彯組雲臺者摩肩趨走丹墀者疊迹莫不締恩狎結綢繆想莊惠之淸塵庶羊左之徽烈及瞑目東粵歸骸洛浦繐帳猶懸門罕漬酒之彥墳未宿艸野絕動輪之賓藐爾諸孤朝不謀夕流離大海之南寄命瘴癘之地自昔把臂之英金蘭之友曾無羊舌下泣之仁寧慕郈成分宅之徳鳴呼世路崄巇一至於此太行孟門豈曰嶄絕是以耿介之士疾其若斯裂裳裹足棄之長騖獨立髙山之頂歡與麋鹿同羣皦皦然絕其雰濁誠恥之也誠畏之也

昉不事生產旣卒諸子不能自振生平舊交莫有收卹次子西華冬月著葛帔練裙道逢劉孝標然矜之曰我當爲卿作計乃著此論彭城到漑故與昉爲山澤遊見其論抵之地終身恨之按史稱昉有盛名遊其門者昉必推薦裴子野於昉爲從中表獨不至昉亦恨焉故不之善觀此則到漑輩固爲負心而昉於取士之道亦未盡也

神思篇【劉勰】

古人云形在江海之上心存魏闕之下神思之謂也文之思也其神逺矣故寂然凝慮思接千載悄焉動容貌通萬里吟詠之間吐納珠玉之聲眉睫之前卷舒風雲之色其思理之致乎故思理爲妙神與物遊神居胸臆而志气統其關鍵物沿耳目而辭令管其樞機樞機方通則物無隠貌闗鍵將塞則神有遁心是以陶鈞文思貴在虛靜疏瀹五藏澡雪精神積學以儲寶酌理以富才研閱以窮照馴致以懌辭然後使解之宰尋聲律而定墨獨照之匠闚意象而運斤此蓋馭文之首術謀篇之大端夫神思方運萬塗競萌規矩虛位刻鏤無形登山則情滿於山觀海則意溢於海我才之多少將與風雲而並驅矣方其搦翰气倍辭前曁乎篇成半折心始何則意翻空而易奇言徴實而難巧也是以意授於思言授於意宻則無際疎則千里或理在方寸而求之域表或義在咫尺而思隔山河是以秉心養術無務苦慮含章司契不必勞情也人之稟才遲速異分文之制禮大小殊功相如含筆而腐毫楊雄輟翰而驚夢桓譚疾感於苦思王充气竭於思慮張衡研京以十年左思練都以一紀𨿽有巨文亦思之緩也淮南崇朝而賦騷枚臯應詔而成賦子建援牘如口誦仲宣舉筆似宿構阮瑀據案而制書禰衡當食而艸奏𨿽有短篇亦思之速也若夫駿發之士心總要術敏在慮前應機立斷覃思之人情饒岐路鑑在疑後研慮方定機敏故造次而成功慮疑故愈久而致績難易𨿽殊並資博練若學淺而空遲才疎而徒速以斯成器未之前聞是以臨篇綴慮必有二患理郁者苦貧辭溺者傷亂然則博聞爲饋貧之糧貫一爲拯亂之藥博而能一亦有助乎心力矣若情數詭雜體變遷貿拙辭或孕於巧義庸事或萌於新意視布於麻𨿽云未費杼軸獻功煥然乃珍至於思表纖防文外曲致言所不追筆固知止至精而後闡其妙至變而後通其數伊摯不能言鼎輪扁不能語斤其微矣乎

黃文節與王觀復書與此相駁而實相發選在委編中可以互觀

風骨篇【劉勰】

詩總六義風冠其首斯乃化感之本源志气之符契也是以怊悵述情必始乎風沈吟鋪辭莫先於骨故辭之待骨如體之樹骸情之含風猶形之包气結言端直則文骨成焉意气駿爽則文風淸焉若丰藻克贍風骨不飛則振采失鮮負聲無力是以綴慮裁篇務盈守气剛健旣寔輝光乃新其爲文用譬徵鳥之使翼也故練於骨者析辭必精深乎風者述情必顯捶【朶】字堅而難移結響凝而不滯此風骨之力也若瘠義肥辭繁雜失統則無骨之徴也思不環周索莫乏气則無風之驗也昔潘朂錫魏思摹經典羣才韜筆乃其骨髓峻也相如賦仙气號淩雲蔚爲辭宗乃其風力遒也能鑑斯要可以定文玆術或運無務繁采故魏文稱文以气爲主气之淸濁有體不可力彊而致故其論孔融則云體气髙妙論徐幹則云時有齊气論劉楨則云時有逸气公幹亦云孔氏卓卓信含異气筆墨之性殆不可勝並重气之防也夫翚【輝】翟備色翾【諼】翥百步肌丰而力沈也鷹隼【筍】乏采翰飛戾天骨勁而气猛也文章才力有似於此若風骨乏采則鷙集翰林采乏風骨則雉竄文囿惟藻耀而髙翔固文筆之鳴鳯也若夫鎔鑄經典之範翔集子史之術洞曉情變曲昭文體然後能孚甲新意雕畫奇辭昭體故意新而不亂曉變故辭奇而不黷若骨采未圓風辭未練而跨略舊規馳騖新作𨿽獲巧意危敗亦多豈空結奇字紕繆而成輕矣周書云辭尙體要弗惟好異蓋防文濫也然文術多門各適所好明者弗授學者弗師於是習華隨侈流遁忘反若能確乎正式使文明以健則風淸骨峻篇體光華能研諸慮何逺之有哉

楊升庵評左氏論女色曰美而艷美猶骨也艷猶風也文章風骨兼全如女色之美艷兩致矣又云此論發自劉子前無古人徐季海移以評書張彥逺移以評畫同此理也又云引文明以健尢切明卽風也健卽骨也詩有格調格猶骨也調猶風也

情采篇【劉勰】

聖賢書辭總稱文章非采而何夫水性虛而淪漪結木體實而花萼振文附質也虎豹無文則鞹同犬羊犀兕有皮而色資丹漆質待文也若乃綜述性靈敷寫器象鏤心鳥迹之中織辭魚网之上其爲彪炳縟采名矣故立文之道其理有三一曰形文五色是也二曰聲文五音是也三曰情文五性是也五色雜而成黼黻五音比而成韶夏五情發而爲辭章神理之數也孝經垂典喪言不文故知君子嘗言未嘗質也老子疾僞故稱美言不信而五千精妙則非棄美矣莊周云辯雕萬物謂藻飾也韓非云艷采辯說謂綺麗也綺麗以艷說藻飾以辯雕文辭之變於斯極矣研味孝老則知文質附乎性情詳覽莊韓則見華寔過乎滛侈若擇源於涇渭之流按轡於邪正之路亦可以馭文采矣夫鉛黛所以飾容而盻倩生於淑姿文采所以飾言而辯麗本於情性故情者文之經辭者理之緯經正而後緯成理定而後辭暢此立文之本源也昔詩人什篇爲情而造文辭人賦頌爲文而造情何以明其然蓋風雅之興志思蓄憤而吟詠情性以諷其上此爲情而造文也諸子之徒心非郁陶茍馳誇飾鬻聲釣世此爲文而造情也故爲情者要約而冩眞爲文者滛麗而煩濫而後之作者采濫忽眞逺棄風雅近師辭賦故體情之制日疎逐文之篇愈盛故有志深軒冕而泛詠臯壤心纒幾務而虛述人外眞宰弗存翩其反矣夫桃李不言而成蹊有寔存也男子樹蘭而不芳無其情也夫以艸木之微依情待實況乎文章述志爲本言與志反文豈足徴是以聨辭結采將欲明經采濫辭詭則心理愈翳固知翠綸桂餌反所以失魚言隠榮華始謂此也是以衣錦褧衣惡文太章賁象窮白貴乎反本夫能設模以位理擬地以置心心定而後結音理正而後摛藻使文不滅質博不溺心正采耀乎朱藍間色屏於紅紫乃可謂雕琢其章彬彬君子矣

升庵評予嘗戲云美人未嘗不粉黛粉黛未必皆美人奇才未嘗不讀書讀書未必皆奇才又云屈原楚詞有疾而呻吟也東方朔以下擬楚詞彊呻吟而無疾痛者也

誇飾篇【劉勰】

夫形而上者謂之道形而下者謂之器神道難摹精言不能追其極形器易寫壯辭可得諭其眞才非短長理自難易耳故自天地以降豫入聲貌文辭所被誇飾恆存𨿽詩書雅言風格訓世事必宜廣文亦過焉是以言峻則嵩髙極天論狹則河不容舠說多則子孫千億稱少則民靡孑遺襄陵舉滔天之目倒戈立漂杵之論辭𨿽己甚其義無害也且夫鴞音之醜豈有泮林而變好荼味之苦寧以周原而成飴並意深褒贊故義成矯飾大聖所錄以垂憲章孟軻所云說詩者不以文害辭不以辭害意也自宋玉景差誇飾始盛相如憑風詭濫愈甚故上林之館奔星與宛虹入軒從禽之盛飛防與鷦鷯俱獲及楊雄甘泉酌其餘波語瓌奇則假珍於玉樹言峻極則顚墜於鬼神至東都之比目西京之海若驗理則理無不驗窮飾則飾猶未窮矣又子云校獵鞭宓妃以饟屈原張衡羽獵困防於朔野孌彼洛神旣非蝄蜽惟此水怪亦非魑魅而虛用濫形不其疎乎此欲誇其威而其事義暌剌也至如气貌山海體勢宮殿嵯峨掲業熠燿焜煌之狀光采煒煒而欲然聲貌岌岌其將動矣莫不因誇以成狀沿飾而得奇也於是後進之才奬气挾聲軒翥而欲奮飛騰躑而羞局步辭入煒燁春藻不能程其艷言在萎絕寒谷未足成其凋談歡則字與笑並論慼則聲共泣偕信可以發蘊而飛滯披瞽而駭聾矣然飾窮其要則心聲鋒起誇過其理則名實兩乖若能酌詩書之曠防翦揚馬之甚泰使誇而有節飾而不誣亦可謂之懿也

【鷦鷯本賦作焦明】

物色篇【劉勰】

春秋代序陰陽慘舒物色之動心亦揺焉蓋陽气萌而駒步陰律凝而丹鳥羞微虫猶或入感四時之動物深矣若夫珪璋挺其惠心英華秀其淸气物色相召人誰獲安是以獻嵗發春悅豫之情暢滔滔孟夏郁陶之心凝天髙气淸陰沈之志逺霰雪無垠矜肅之慮深嵗有其物物有其容情以物遷辭以情發一葉且或迎意虫聲有足引心況淸風與明月同夜白日與春林共朝哉是以詩人感物聨類不窮流連萬象之際沈吟視聽之區寫气圖貌旣隨物以宛轉屬采附聲亦與心而徘徊故灼灼狀桃花之鮮依依盡楊栁之貌杲杲爲出日之容瀌瀌擬雨雪之狀喈喈逐黃鳥之聲喓喓學艸虫之韻皎日嘒星一言窮理參差沃若兩字連形並以少總多情貌無遺矣𨿽復思經千載將何易奪及離騷代興觸類而長物貌難盡故重沓舒狀於是嵯峨之類聚葳蕤之羣積矣及長卿之徒詭勢瓌聲模山範水字必魚貫所謂詩人麗則而約言辭人麗淫而繁句也至如雅詠棠華或黃或白騷述秋蘭緑葉紫莖凡摛表五色貴在時見若靑黃屢出則繁而不珍自近代以來文貴則似窺情風景之上鉆貌艸木之中吟詠所發志惟深逺體物爲妙功在宻附故巧言切狀如印之印泥不加雕削而曲寫毫芥故能瞻言而見貌印字而知時也然物有恆姿而思無定檢或率爾造極或精思愈疎且詩騷所標並據要害故後進鋭筆怯於爭鋒莫不因方以借巧卽勢以防奇善於適要則𨿽舊彌新矣是以四序紛回而入興貴閒物色𨿽繁而析辭尙簡使味飄飄而輕舉情曄曄而更新古來辭人異代接武莫不參伍以相變因革以爲功物色盡而情有餘者曉防通也若乃山林臯壤實文思之奧府略語則闕詳說則繁然屈平所以能洞監風騷之情者抑亦江山之助乎

贊曰山沓水匝樹雜云合目旣往還心亦吐納春日遲遲秋風颯颯情往似贈興來如答

勰字彥和東筦筥人早孤篤志好學家貧不婚娶依沙門僧祐居遂博通經論天監中兼東宮通事舍人兼步兵校尉深被昭明太子禮接初勰撰文心雕龍五十篇未爲時論所稱欲取定於沈約乃負書候約於車前狀若貨鬻約取讀大重之謂深得文理勰爲文長於佛理都下寺塔及名僧碑志必請勰制文後求出家勑許之名慧地云

家訓論文章【顏之推】

夫文章者原出五經詔命策檄生於書者也序述論議生於易者也歌詠賦頌生於詩者也祭祀哀誄生於禮者也書奏箴銘生於春秋者也朝廷憲章軍旅誓誥敷顯仁義發明功徳牧民建國施用多途至於陶冶性靈從容諷諫入其滋味亦樂事也行有餘力則可習之然而自古文人多陷輕薄屈原露才揚己顯暴君過宋玉體貌容冶見遇俳優東方曼倩滑稽不雅司馬長卿竊貲無操王褒過章僮約楊雄徳敗美新李陵降辱夷虜劉歆反覆莽世傅毅黨附權門班固盜竊父史趙元叔抗竦過度馮敬通浮華擯壓馬季長佞媚獲誚蔡伯喈同惡受誅吳質詆訶鄕裏曹植悖慢犯法杜篤乞假無厭路粹隘狹已甚陳琳實號麤疎繁欽性無檢格劉禎屈彊輸作王粲率躁見嫌孔融禰衡誕傲致殞楊修丁廙扇動取斃阮籍無禮敗俗嵇康淩物凶終傅忿鬭免官孫楚矜誇淩上陸機犯順履險潘嶽幹沒取危顏延年負气摧黜謝靈運空疎亂紀王元長凶賊自貽謝暉悔慢見及凡此諸人皆其翹秀者不能悉紀大較如此至於帝王亦或未免自昔天子而有才華者惟漢武魏太祖文帝明帝宋孝武帝皆負世議非懿徳之君也自子遊子夏荀況孟軻枚乘賈誼蘇武張衡左思之儔有盛名而免過患者時復聞之但其損敗居多耳每嘗思之原其所積文章之體標舉興防發引性靈使人矜伐故忽於持操果於進取今世文士此患彌切一事愜當一句淸巧神厲九霄志淩千載自吟自賞不覺更有傍人加以砂礫所傷慘於矛防諷刺之禍速乎風塵深宜防慮以保元吉

此篇爲一種無行文人鍼砭膏肓大有禆益但人品難齊有托之狂簡而不屑修飾者有偏於剛介而動與禍防者如屈宋東方司馬嵇阮孔謝之徒皆賢者也今槪以爲輕薄而譏之可謂莨莠不分者矣按之推字介初爲梁湘東王參軍飲酒任縱時論少之旣爲世子方諸掌管記遇侯景陷郢州屢欲殺之遇救得免江陵敗入周爲李逺書翰出奔齊文宣悅之以爲中書舍人崔季舒等諫之推取急還宅故不連署得免遷黃門侍郎齊亡入周爲禦史上士隋開皇中太子召爲文學尋卒詳之推生平不知於古文士中當屬何等也

勞生論【慮思道】

莊子曰大塊勞我以生誠哉斯言也余年五十羸老云至追惟疇昔勤矣厥生乃著玆論因言時云爾罷郡屏居有客造餘者少選之頃盱衡而言曰生者天地之大徳人者有生之最靈所以作配兩儀稱貴羣品妍蚩愚智之辯天壤懸隔行己立身之異入海登山今吾子生於右地九葉卿族天授俊才萬夫所仰學綜流略慕孔門之遊夏辭窮麗則擬漢日之卿云行藏有節進退以禮不諂不驕無慍無懌偃仰貴賤之間從容語默之際何其裕也下走所欣羨馬余莞爾而笑曰未之思乎何所言之過也子其淸耳請爲左右陳之夫人之生也皆未若無生在余之生勞亦勤止紈綺之年伏膺教義規行矩步從善而登巾冠之後濯纓受署繮鎖仁義籠絆朝市失翹陸之本性喪江湖之逺情淪此風波溺於倒躓憂勞總至事非一緒何則地冑髙華旣致嫌於管庫才識美茂亦受嫉於愚庸篤學彊記聾瞽於焉側目淸心河瀉木訥所以疚心豈徒蠱惜春漿防恡腐鼠相江都而永嘆傅長沙而不歸固亦魯值臧倉楚逢靳尙趙壹爲之哀歌張升於是慟哭有齊之季不遇休明申脰就鞅屏迹無地段珪張讓金貝是視賈謐郭淮腥臊可饜淫刑以逞禍近池魚耳聽惡來之讒足踐龍逢之血周氏末葉仍值僻王斂笏升階汗流浹背莒客之踵躋焦原匹玆非險齊人之手執馬尾方此未危若乃羊腸句注之道據鞍振防武落雞田之外櫛風沐雨三旬九食不敢稱獘此之爲役蓋其小小者耳今泰運肇開四門以穆冕旒司契於上夔龍佐命於下岐伯善捲恥徇幽憂由隨務光悔從木石餘年在秋方已迫知命情禮宜退不獲晏安一葉從風無損鄧林之攢植雙鳬退飛不虧渤澥之游泳耕田鑿井晚息晨興候南山之朝云擥北堂之明月汜勝九谷之書觀其節制崔寔四人之令奉以周旋晨荷蓑笠白屋黃冠之伍夕談谷稼霑體塗足之倫濁酒盈罇髙歌滿席恍兮惚兮天地一指此野人之樂也子或以是羨余乎客曰吾子之事旣聞之矣他人有心又請論其梗槪余答曰雲飛泥沈卑髙異等圓行方止動息殊致是以摩霄運海輕罻羅於藪澤五衢四照忽斤斧於山林余晚值昌辰遂其弱尙觀人事之隕獲覩時路之邅危冬修夜靜言長想可以累嘆悼心流涕酸鼻人之百年脆促已甚奔駒流電不可爲辭顧慕周章數紀之內窮通榮辱事無足道而有識者鮮無識者多褊溢凡近輕險躁薄居家則人面獸心不孝不義出門則諂諛讒佞無愧無恥退身知足忘伯陽之烱戒陳力就列棄周任之格言悠悠逺古斯患已積迄於近代此蠧尢深範卿防謙之風搢紳不嗣夏書昬墊之罪執政所安朝露未晞小車盈董石之巷夕陽且落皁蓋塡閻竇之裏皆如脂如韋俯僂匍匐噉惡求媚防痔自親美言諂笑好其愉樂詐泣佞哀卹其喪紀近通防酒逺貢文蛇艷姬美女委如脫屣金銑玉華棄同遺迹及鄧通失路一簪之賄無餘梁冀就誅五侯之貴將起向之求官買職晚謁晨趨刺促望塵之舊遊伊優上堂之夜客始則亡魂褫魄若牛兄之遇獸心戰色沮似葉公之見龍俄而抵掌揚眉髙視闊步結侶棄防公之第攜手哭聖卿之門華轂生塵來如激矢雀羅蹔設去等絕飴蜜非甘山川未阻千變萬化鬼出神入爲此者皆衣冠士族或有藝能不恥不仁不畏不義靡愧友朋莫慙妻子外呈厚貌內蘊百心繇是則紆靑佩紫牧州典郡冠幘刼人厚自封殖妍歌妙舞列鼎撞鐘耳倦絲桐口飫珍防𨿽素論以爲非而時宰之不責末俗蚩蚩如此之獘余則違時薄官屏息窮居甚恥驅馳深畏幹沒心若死灰不營勢利家無儋石不費囊錢偶影聨官將數十載駑拙致笑輕生所以告勞也眞人禦宇斲雕爲朴人知榮辱時反邕熈風力上宰內敷文教方邵重臣外揚武節被之大道洽以淳風舉必以才爵無濫授稟斯首鼠不預衣簪阿黨比周掃地俱盡輕薄之儔滅影竄迹礫石變成瑜瑾莨莠化爲芝蘭曩之扇俗攪時駭耳穢目今悉不聞不見莫余敢侮易曰聖人作而萬物覩斯之謂乎

北史言思道不持操行故宦途淪滯唐張燕公撰碑文稱其更臣三代易官十七再降一免二去職八平除遷擢者四而已又言其臨難無懾在黜無慍休明有賔禮之盛顚覆無淪胥之禍𨿽其孫所請未爲實錄然如此時代如此歷官如此持論不持操行之目吾亦未之敢信也

唐人文字以世爲代以民爲人以虎爲獸以治爲理以淵爲泉皆避諱故也前人文經其傳寫亦多攺就此篇如牛兄之遇獸是已讀者須詳之

三國論【王勃】

論曰漢自順桓之間國統屢絕姧回竊位閹宦滿朝士之蹈忠義履冰霜者居顯列則陷犯忤之誅伏閭巷則嬰黨錮之戮當是時也天下之君子掃地將盡𨿽九伊周十稷契不能振已絕之綱舉土崩之勢明矣嘉平中大黃星見楚宋之分遼東殷馗曰其有眞人起於譙沛之間以知曹孟徳不爲人下事之明驗也先時秦帝東遊亦云金陵當有王者興董扶求出又曰益州有天子气從玆而言則長江劍閣作吳蜀之限天道人謀有三分之兆其來尙矣然廢興有際崇替遞來每攬其書曷能不臨捲而永懷撫事而伊郁也嘗試論之曰向令何進納公業之言而不追董卓催汜棄文和之策而不報王允則東京焚如之禍闗右亂麻之屍何由而興哉至使乘輿防塵於河上天子露宿於曹陽百官饑死於墻壁六宮流離於道路蓋由何公之不明賈詡之言過也於是劉岱喬瑁張超孔伷之徒舉義兵而天下響應英雄者騁其驍悍運其謀能海內囂然於玆大亂矣袁本初據四州之地南向爭衡劉景升擁十萬之師坐觀成敗區區公路欲居列郡之尊瑣瑣伯珪謂保易京之業瓚旣窘斃術亦憂終譚尙離心琮琦失守其故何哉有大賢而不能用覩長策而不能施便謂力濟九區智周萬物天下可指麾而定宇宙可大呼而致也嗚呼悲夫余觀三國之君咸能推誠樂士忍垢藏疾從善如不及聞諫如轉規其割裂山河鼎足而王宜哉孫仲謀承父兄之餘事委瑜肅之良圖泣周秦之痍請呂蒙之命惜休穆之才不加其罪賢子布之諫而造其門用能南開交趾驅五嶺之卒東界海隅兼百越之眾地方五千里帶甲數十萬若令登不早卒休以永年神器不移於暴酷則彭蠡衡陽未可圖也以先主之寛仁得眾張飛闗羽萬人之敵諸葛孔明管樂之儔左提右挈以取天下庶幾有濟矣然而喪師失律敗不旋踵奔波謙瓚之閒羈旅袁曹之手豈出於用武將遇非常敵乎初備之南也樊鄧之士其從如雲比到當陽眾十萬餘操以五千之卒及長阪縱兵大擊廓然霧散脫身奔走方欲逺竄用魯肅之謀然殺身夏口於時諸葛適在軍中向令帷幄有謀軍容肅練包左車之計運田單之奇操懸軍數千夜行三百輜重不相繼聲援不相聞可不一戰而擒也坐以十萬之眾而無一矢之備何異驅犬羊之羣餌豺虎之口固知應變將略非武侯所長斯言近矣周瑜方嚴兵取蜀防物故於巴丘若其人尙存恐玉壘銅梁非劉氏有也然備數困敗而意不折終能大啟西土者其惟雅度最優乎武侯旣歿劉禪舉而棄之睹譙周之懦詞甘忿憤而忘食聞姜維之立事又慷慨而言憙惜其功垂成而智不濟豈伊時喪抑亦人亡乃知徳之不修棧道靈闗不足恃也魏武用兵髣髴孫吳臨敵制奇鮮有喪敗故能東擒狡布北走彊袁破黃巾於壽張斬眭固於射犬援戈北指蹋頓懸顱擁斾南臨劉琮束手振威烈而淸中夏挾天子以令諸侯信超然之雄傑矣而獘於褊刻失於猜詐孔融荀彧終罹其災孝先季珪卒不能免愚知操之不懷柔巴蜀砥定東南必然之理也文帝富於春秋光膺禪讓臨朝恭儉博覽墳籍文質彬彬庶幾君子者矣不能恢崇萬代之業利建七百之基骨肉齊於匹夫衡樞委乎他姓逺求珠翠廢禮諒闇之中近抱辛毗取笑婦人之口明帝嗣位繼以奢滛徵夫困於兵革人力殫於臺榭髙貴鄕公明決有餘而深沈不足其雄才大略經緯逺圖求之數君並無取焉山陽公之墳土未幹陳畱王之賔館已啟天之報施何其速哉故粗而論之式備勸戒俾夫來者有以疾諸者焉

史通斷限篇【劉知幾】

夫書之立約其來尙矣如尼父之定虞書也以舜爲始而云粵若稽古帝堯丘明之傳魯史也以隠爲先而云惠公元妃孟子此皆正其疆裏開其首端因有沿革遂相交互事勢當然非爲濫軼也過此以往可謂狂簡不知所裁者焉又子曰不在其位不謀其政若漢書之立表志其殆侵官離局者乎考其濫觴所出起乎司馬氏按馬記以史制名班書持漢標目史記者載數千年之事無所不容漢書者紀十二帝之時有限斯極固旣分遷之記判其去取紀傳所存惟畱漢目表志所錄乃盡犧年舉一反三豈其若是膠柱調瑟不亦繆歟但固之踳駁旣往不諫而後之作者咸習其途宋史則上括魏朝隋書則仰包梁代求其所書之事得什一於千百一成其例莫之敢移永言其理可爲嘆息當魏武乘時撥亂電掃羣雄鋒鏑之所交网羅之所及者蓋惟二袁劉呂而己若進鴆行弒燃臍就戮總闗王室不涉霸圖而陳壽國志引居傳首夫漢之有董卓猶秦之有趙髙昔車令之誅旣不列漢史何太師之斃遂獨刋於魏書乎兼復臧洪陶謙劉虞孫贊生於季末自相吞噬其於曹氏也非惟理異犬牙固亦事同風馬漢典所具而魏冊仍編豈非流宕忘歸迷而不悟者也亦有一代之史上下相交若已見他記則無宜重述故子嬰降沛其詳取驗於秦紀伯符死漢其事斷入於吳書沈錄金行上羈劉主魏刋水運下列髙王惟蜀與齊各有國史越次而載孰曰攸宜自五胡稱制四海殊宅江左旣承正朔斥彼魏胡故氐羌有錄索虜成傳魏本出於雜種竊亦自號眞君其史黨附本朝思欲淩駕前作遂乃南籠典午北吞諸僞比於羣盜盡入傳中但當有晉元明之時中原秦趙之代元氏膜拜稽首自同臣妾而反列之於傳何厚顏之甚邪又張李諸姓據有涼蜀其於魏也校年則前後不接論地則參商有殊何預魏氏而橫加編載夫尙書者七經之冠冕百氏之襟袖凡學者必先精此書次覽羣籍譬夫行不由徑非所聞焉修國史者若旁采異聞用成博物斯則可矣如班書地理誌首遂全寫禹貢一篇降爲後書持續前史蓋以水濟水牀上施牀徒有其煩竟無其用豈非惑乎音春秋諸國賦詩見意左氏所載惟錄其章名如地理爲書論自古風俗至於夏世宜云禹貢已詳何必重述古文益其辭費也若夷狄本系種落所興北貊起自淳維南蠻出於槃瓠髙句麗以鼈橋獲濟吐谷渾因馬鬭徙居諸如此說者求之歷代何書不有而作之者曾不知前撰已著而後修宜輟遂乃百世相傳一字無攺蓋駢枝在手不加力於千鈞附贅居身非廣形於七尺爲史之體有若於斯茍濫引他事丰其部帙以此稱博異乎吾黨之所聞陸士衡有云𨿽有愛而必捐善哉斯言可謂達作者之致矣夫能明彼斷限定其折中歷選自古惟蕭子顯近諸然必謂都無其累則吾未之許也

低碁戀子劣文多愛天下事皆然不獨史也

史通載文篇【劉知幾】

夫觀乎人文以化成天下觀乎國風以察興亡是知文之爲用逺矣大矣若乃宣僖善政其美載於周詩懷襄不道其惡存於楚賦讀者不以吉甫奚斯爲諂屈平宋玉爲謗者何也蓋不虛美不隠惡故也是則文之將史其流一焉固可以方駕南董俱稱良直矣爰洎中葉文體大變樹理者多以詭妄爲本飾辭者務以淫麗爲宗譬以女工之有綺縠音樂之有鄭衛蓋語曰不作無益害有益至如史氏所書固當以正爲主是以虞帝思理夏后失禦尙書載其元首禽荒之歌鄭莊至孝晉獻不明春秋錄其大隧狐裘之什其理讜而切其文簡而要足以懲惡勸善觀風察俗者矣若馬卿之子虛上林揚雄之甘泉羽獵班固兩都馬融廣成諭過其體詞沒其義繁華而失實流宕而忘返無裨勸奬有長姧詐而前後史漢皆書諸列傳不其謬乎且漢代詞賦𨿽云虛矯自余他文大抵猶寔至於魏晉已下則僞繆雷同防而論之其失有五一曰虛設二曰厚顏三曰假手四曰自戾五曰一槪何者昔大道爲公以能而授故堯咨爾舜舜以命禹自曹馬已降其取之也則不然若乃上出禪書下陳讓表其間勸進殷勤惇諭重沓迹實同於莽卓言乃類於虞夏且始自納陛迄於登壇彤弓盧矢新君膺九命之錫白馬侯服舊主蒙三恪之禮徒有其文竟無其事此所謂虛設也古者兩軍爲敵二國爭雄自相稱述言無所隠何者國之得喪如日月之食焉非由飾辭矯說所能掩蔽也逮於近古則不然至如曹公嘆蜀主之英略曰劉備吾儔周帝美齊宣之彊盛云髙歡不死或移都以避其鋒或斲冰以防其渡及其申誥誓降移檄便稱其智昏菽麥識昧黃列宅建都若鷦鷯之巢葦臨戎賈勇猶螳螂之拒轍此所謂厚顏也古者國有詔命皆人主所爲故漢光武時第五倫爲督鑄錢椽見詔書而嘆曰此聖主也一見決矣至於近古則不然凡有詔勑皆責成羣下但使朝多文士國富辭人肆其筆端何事不錄是以每發璽誥下綸言申惻隠之渥恩敍憂勤之至意其君𨿽有返道敗徳惟頑與暴觀其政令則辛癸不如讀其詔誥則勛華再出此所謂假手也蓋天子無戲言茍言之有失則取尢天下故漢光武謂龎萌可以托六尺之孤及聞其叛也乃謝百官曰諸君得無笑朕乎是知褒貶之言哲王所愼至於近古則不然凡百具僚王公卿士始有褒崇則謂其珪璋特達善無可加旋有貶黜則比斗筲下才罪不容責夫同爲一士之行同取一君之言愚智生於倐忽是非變於俄頃帝心不一皇鑑無恆此所謂自戾也夫國有否泰世有污隆作者形言本無定準故觀猗歟之頌而驗有殷方興覩魚藻之刺而知宗周將殞至於近代則不然夫談主上之聖明則君盡三五述宰相之英偉則臣皆二八國止方隅而言並吞六合福不盈眥而稱感致百靈𨿽人事屢攺而文理無易故善之與惡其說不殊欲令觀者疇爲準的此所謂一槪也於是考玆五失以尋文義𨿽事皆形似而言必憑虛夫鏤冰爲璧不可得而用也畫地爲餅不可得而食也是以行之於世則上下相蒙傳之於後則示人不信而世之作者復不之察聚彼虛說編而次之剙自起居成於國史連章畢錄一字無廢非復史書更成文集若乃類選眾作求其穢累王沈魚豢是其甚焉裴子野何之元抑其次也陳壽幹寶頗從簡約猶時載浮訛未盡機要惟王邵撰齊隋二史其所取也文皆詣實理多可信至於悠悠飾詞皆不之取此寔得去邪從正之理損華摭實之義也蓋山有木工則度之況舉世文章豈無其選但苦作者書之不讀耳至如詩有韋孟諷諫賦有趙壹嫉邪篇則賈誼過秦論則班彪王命張華述箴於女史張載題銘於劍閣諸葛表主以出師王昶書家以誡子劉向谷永之上疏鼂錯李固之對策荀伯子之彈文山巨源之啟事此皆言成軌則爲世鏡求諸歷代往往而有茍書之竹帛持以不刋則其文可與三代同風其事可以五經齊列古猶今也何逺近之有哉昔夫子修春秋別是非申黜陟而賊臣逆子懼凡今之爲史而載文也茍能撥浮華采眞實亦可使夫雕虫小技者聞義而知徙矣此乃禁淫之隄防持雅之管轄凡爲載削者可不務乎

史通一書持論多有不當處謂孔子稱昭公爲愛憎由已稱顏子爲不能忘私謂子長當爲陶伊尹說仲山甫立傳謂蕭何不當稱韓信爲賢此等皆可發笑至其摘抉瑕疵令人無可置辯眞史家之爭臣也黃山谷以配文心雕龍爲學者要書誠哉是言余故各采其勝列於編而雕龍深逺矣

四六法海卷十

欽定四庫全書

四六法海卷十一

明王志堅編頭陀寺碑文【王中】

蓋聞挹朝夕之池者無以測其淺深仰蒼蒼之色者不足知其逺近況視聽之外若存若亡心行之表不生不滅者哉是以掩室摩竭用啟息言之津杜口毘邪以通得意之路然語彞倫者必求宗於九疇談陰陽者亦研幾於六位是故三才旣辧識妙物之功萬象已陳悟太極之致言之不可以己其在玆乎然爻系所筌窮於此域則稱謂所絕形乎彼岸矣彼岸者引之於有則髙謝四流推之於無則俯六度名言不得其性相隨迎不見其終始不可以學地知不可以意生及其涅盤之蘊也夫幽谷無私有至斯響洪鐘虛受無來不應況法身圓對規矩防立一音稱物宮商潛運是以如來利見迦維托生王室憑五衍之軾拯溺逝川開八正之門大庇交喪於是闗幽鍵感而遂通遙源濬波酌而不竭行不捨之檀而施洽羣有唱無緣之慈而澤周萬物演勿照之明而鑑窮沙界導亡機之權而功濟塵刼時義逺矣能事畢矣然後拂衣雙樹脫履金沙惟恍惟惚不皦不昧莫系於去來復歸於無物因斯而談則棲遑大千無爲之寂不撓焚燎堅林不盡之靈無歇大矣哉正法旣沒象教陵夷穿鑿異端者以違方爲得一順非辯僞者比微言於目論於是馬鳴幽贊龍樹虛求並振頽綱俱維絕紐蔭法云於眞際則火宅晨涼曜慧日於康衢則重昏夜曉故能使三十七品有樽俎之師九十六種無藩籬之固旣而方廣東被教肄南移周魯二莊親昭夜景之鑑漢晉兩明並勒丹靑之飾然後遺文間出列剎相望澄什結轍於山西林逺肩隨乎江左矣頭陀寺者沙門釋慧宗之所立也南則大川浩汗雲霞之所沃蕩北則層峯削成日月之所回薄西眺城邑百雉紆余東望平千里超忽信楚都之勝地也宗法師行潔珪璧擁錫來遊以爲宅生者緣業空則緣廢存軀者惑理勝則惑亡遂欲捨百齡於中身殉肌膚於猛鷙班荊蔭松者久之宋大明五年始立方丈茅茨以庇經象後軍長史江夏內史防稽孔府君諱覬爲之薙艸開林置經行之室安西將軍郢州刺史江安伯濟陽蔡使君諱興宗復爲崇基表剎立禪誦之堂焉以法師景行大迦葉故以頭陀爲稱首後有僧勤法師貞節苦心求仁養志纂修堂宇未就而沒髙軌難追藏舟易逺僧徒閴其無人榱椽毀而莫構可爲長太息矣惟齊繼五帝洪名紐三王絕業祖武宗文之徳昭升嚴配格天光表之功啟興復是以惟新舊物康濟多難步中雅頌驟合韶濩炎區九譯沙場一候粵在於建武焉乃詔西中郎將郢州刺史江夏王觀政藩維樹風江漢擇方城之令典酌蒙之故實政肅刑淸於是乎在寧逺將軍長史江夏內史行事彭城劉府君諱諠智刄所遊日新月故道勝之韻虛往實歸以此寺業廢於已安功墜於幾立慨深覆簣悲同棄井因百姓之有餘閒天下之無事庀徒揆日各有司存於是民以悅來工以心競亙丘被陵因髙就逺層軒延袤上出云霓飛閣逶迆下臨無地夕露爲珠网朝霞爲丹艧九衢之艸千計四照之化萬品崖谷共淸風泉相渙金姿實相永借閒安息心了義終焉遊集法師釋曇珍業行淳修理懷淵逺今屈知寺任永奉神居夫民勞事功旣鏤文於鐘鼎言時稱代亦樹碑於宗廟世彌積而功宣身逾逺而名劭敢寓言於雕篆庶髣髴乎眾妙辭曰質判黃气分淸濁涉器千名含靈萬族淳源上澆風下黷愛流成海情塵爲嶽皇矣能仁撫期命世乃睠中土聿來迦衛奄有大千遂荒三界殷鑑四門幽求六嵗亦旣成徳妙盡無爲帝獻方石天開淥池祥河輟水寶樹低枝通莊九折安步三危川靜波澄龍翔雲起耆山廣運給園多士金粟來儀文殊戾止應干動寂順民終始法本不然今則無滅象正𨿽防希夷未缺於昭有齊式揚洪烈釋网更維津重枻惟此名區禪慧攸托倚據崇巖臨睨通壑溝池湘漢堆阜衡霍膴膴亭幽幽林薄媚玆邦後法流是挹气茂三明情超六入眷言靈宇載懷興葺丹刻翚飛輪奐離立象設旣辟睟容已安桂深冬燠松疎夏寒神足遊息靈心往還勝幡西振貞石南刋

梵語頭陀此云精進大迦葉於諸弟子中頭陀第一王巾字簡棲說文通釋以爲王屮

作空門文字須曾於宗教畱心始得簡棲生平不詳於史傳觀其所作𨿽不可謂門外漢然亦僅入門而已自來以文字作佛事者唐有王摩詰梁敬之栁子厚宋有蘇氏兄弟黃魯直若王子安輩隔靴搔癢而已

齊故安陸昭王碑文【沈約】

公諱緬字景業南蘭陵人也稷身佐唐虞有大功於天地商武姬文所以膺圖受籙蕭曹扶翼漢祖滅秦項以寧亂魏氏時乘於前皇齊握符於後靈源與積石爭流神基與極天比峻祖宣皇帝雄材盛烈名蓋當時考景皇帝含道居貞捲懷前代公含辰象之秀徳體河嶽之上靈气蘊風雲身負日月立行可模置言成範英華外發淸明內昭天經地義之徳因心必盡簡久逺大之方率由斯至挹其源者游泳而莫測懷其道者日用而不知昭昭若三辰之麗於天滔滔猶四瀆之紀於地六幽允洽一徳無爽萬物仰之而彌髙千里不言而斯應若夫彈冠出仕之日登庸蒞事之年軍麾命服之序監督方部之數斯固國史之所詳今可得略也水徳方衰天命未攺太祖龍躍俟時作鎭淮泗如仁夕愓之志中夜九回龕世拯亂之情獨用懷抱深圖宻慮眾莫能窺公陪奉朝夕從容左右蓋同王子洛濵之嵗實惟辟疆內侍之年起予聖懷發言中防始以文學遊梁俄而入掌綸誥蘭桂有芬淸暉自逺帝出於震日衣靑光方軌茅社俾侯安陸受瑞析珪遂荒云野式掌儲命帝難其人公以宗室羽儀允膺嘉選恊隆三善仰敷四徳博望之苑載暉龍樓之門以峻獻替帷扆實掌喉唇奉待漏之書銜如絲之防前暉後光非止恆授公以宻戚上賢俄而奉職出納惟允劍璽增華伊昔帝唐九官咸事熊豹臨戭納言是司自此迄今其任無爽爰自近侍式贊權衡而皇情眷眷慮深求瘼姑蘇奧壤任切闗河都防殷負提封百萬全趙之袨服叢臺方此爲劣臨淄之揮汗成雨曾何足稱乃鴻騫舊吳作守東楚義讓以朂君子振平惠以字小人撫同上徳綏用中典疑獄得情而弗喜宿訟兩讓而同歸𨿽春申之大啟封疆鄧攸之緝熈氓庶不能尙也夏首藩要任重推轂衿帶中流地殷江漢南接衡巫風雲之路千里西通鄾鄧水陸之塗三七是惟形勝閫外莫先建麾作牧明徳攸在乃暴以秋陽威以夏日澤無不漸螻蟻之穴靡遺明無不察容光之微必照由近而被逺自己而及物惠與八風俱翔徳與五材並運逺無不懷邇無不肅邑居不聞夜吠之犬牧人不覩晨飲之羊譽表六條功最萬里還居近侍兼饗戎秩候府寄隆儲端任顯東西兩晉玆選特難羊琇願言而匪獲謝琰功髙而後至升降二宮令績斯俟禁旅尊嚴主器彌固禹穴神地埒分陜江左以來常逓斯任東渚鉅海南望秦稽淵藪胥萃雚蒲攸在貨殖之民千金比屋郛防之內云幄萬家刑政繁舛舊難詳一南山羣盜未足云多渤海亂繩方斯易理公下車敷化風動神行誠恕旣孚鉤距靡用不待赭污之權而姦渠必翦無假裏端之籍而惡子咸誅被以哀矜孚以信順南陽葦杖未足比其仁潁川時雨無以丰其澤公攬轡升車牧州典郡感達民只非待期月老安少懷塗歌裏詠莫不歡若親戚芬若椒蘭麾斾每反行悲道泣攀車臥轍之戀爭塗忘逺去思一借之情愈久彌結方城漢池南顧莫重北指崤潼平塗不過七百西接峣武闗路曾不盈千蠻陬夷徼重山萬里小則俘民略畜大則攻城剽邑晉宋迄今有切民患烽鼔相望嵗時不息椎埋穿掘之黨阡陌成羣傲法侮吏之人曾莫禁禦累藩咸受其獘歷政所不能裁加以戎羯窺窬伺我邊隙北風未起馬首便以南向塞艸未衰嚴城於焉早閉永明八載疆場大駭天子乃心北眷聽朝不怡揚斾漢南非公莫可於是驅馬原隰捲甲遄徵威令首塗仁風載路軌躅淸晏車徒不擾牛酒日至壺漿塞陌失義犬羊其來久矣徴賦嚴切惟利是求首鼠疆界災蠧彌廣公扇以防風孚以誠徳盡任棠置水之情郭伋待期之信金如粟而弗覩馬如羊而靡入雛雉必懷豚魚不爽由是傾巢舉落望徳如歸椎防髽首日拜門闗卉服滿塗夷歌成韻禮義旣敷威刑具舉彊民獷俗反志遷情風塵不起囹圄寂寞富商野次宿秉停菑蝝蝗弗起豺虎逺迹北狄懼威闗塞謐靜偵諜不敢東窺駝馬不敢南牧方欲振策燕趙席捲秦代陪龍駕於伊洛侍紫蓋於咸陽而遘疾彌畱歘焉大漸耕夫釋耒桑婦下機參請門衢並走羣望維永明九年夏五月三十日辛酉薨春秋三十有七城府颯然庶僚如霣男女老幼大臨街衢接響傳聲不逾時而達於四境夷羣戎落幽逺必至望城拊膺震動郛邑並求入奉靈襯藩司抑而弗許𨿽鄧訓致劈面之哀羊公深罷市之慕對而爲言逺有慚徳神駕東還號送逾境奉觴奠以望靈仰蒼天而自訴震響成雷盈塗咽水公臨危審正載貽話言楚囊之情惟幾而彌固衛魚之心身亡而意結二宮軫慟遐邇同哀贈侍中領衛將軍給鼓吹一部諡曰昭侯時皇上納麓在辰登庸伊始允副朝端兼掌屯衛聞凶哀震感絕移時因遘沈屙緜畱气序世祖日夜憂懷備盡寛譬勉膳禁哭中使相望上𨿽外順皇防內殷私痛獨居不禦酒肉坐臥泣涕霑衣若此移年臒瘠攺貌天倫之愛振古莫儔及俯膺天眷入纂絕業分命懿親臺牧並建對繁弱以流涕望曲阜而含悲攺贈司徒因諡爲郡王禮也惟公少而英明長而潤風標秀舉淸暉映世學徧書部特善言鞶帨之麗篆籀之則窮六義於懷抱究八體於毫端奕思之微秋儲無以競巧【舊注言王之奕𨿽秋之儲精無以競其巧王伯原云儲當亦是善奕人】取暌之妙流睇未足稱奇至公以奉上鳴謙以接下撫僚庶盡盛徳之容交士林忘公侯之貴虛懷博納幽闗洞開宴語談笑情瀾不竭譽滿天下徳冠生民蓋百代之儀表千年之領袖曾不憖畱梁摧奄及豈惟僑終蹇謝興謡輟相而已哉凡我僚舊均哀共戚怨天徳之無厚痛棠陰之不畱思所以克播遺塵敝之穹壤乃刋石圖徽寄情銘頌其辭曰

天命鳥降而生商是開金運祚始玉筐三仁去國五曜入房亦白其馬侯服周王本枝別因菜命氏涉徐而東義均梁徙自玆以降懷靑拖紫崇基巖巖長瀾濔濔惟聖造物龍飛天步載鼎載革有除有布髙皇赫矣仰膺幹顧景皇蒸哉實啟洪祚喬嶽峻峙命世興賢應期誕徳絕後光前幾以成務覺在民先位非大寶爵乃上天爰始濯纓淸猷濬發升降文陛逶迆魏闕惠露霑吳仁風扇越涉夏逾漢政成期月用簡必從日新爲盛在上哀矜臨下莊敬艸木不天昆虫得性我有芳蘭民胥攸詠羣夷蠢蠢巖別嶂分傾山盡落其從如雲挈妻荷子負戴成羣回首請吏曾何足云昔聞天道仁罔不遂彼蒼如何興山止簣四牡方馳六龍頓轡斯民曷仰邦國殄悴齊隕晏平行哭致禮趙䢐昌國列邦揮涕況我君斯皇之介弟哀感徒庶慟興雲陛階毀畱攢川泛歸軸競羞野奠爭攀去轂遵渚號追臨波望哭無絕終古惟蘭與菊塗由帝渚朱軒靡駕東首塋園卽宮長夜逝川無待黃金難化鐘石徒刋芳猷永謝

南史緬傳甚略並歷官亦多不載然大意皆同桐栢山金庭館碑銘【沈約】

夫生靈爲貴有識斯同道夭云及終天莫反故仙學之祕上聖攸尊啟玉笈之幽文貽金壇之妙訣駐景蒙谷還光上枝吐吸煙霞變煉丹液出沒無方升降自已下棲洞室上賔羣帝覩靈嶽之驟啟見滄波之屢竭望洲而駿驅指蓬山而永騖芝蓋三重駕螭龍之蜿蜒云車萬乘載旗斾之逶迆此蓋棲靈五嶽未曁夫三淸者也若夫上奧逺言象斯絕金簡玉字之書霜綘雪之寶俗士所不能窺學徒不敢輕慕且禁誓嚴重志業艱劬自非天裏上才未易可擬自惟凡劣識鑑鮮方徒抱出俗之願而無致逺之力卑尙幽棲屏棄情累畱愛巖壑托分魚鳥塗愈逺而靡倦年旣老而不衰髙宗明皇帝以上聖之徳結宗之念忘其菲薄曲賜提引末自夏汭固乞還山權憩汝南縣境固非息心之地聖主纉歷復蒙縶維永泰元年方遂初願遂逺出天臺定居玆嶺所憩之山實惟桐栢實靈聖之下都五縣之餘地仰出星河上參倒景髙崖萬防邃澗千回因髙建壇憑巖考室飾降神之宇置朝禮之地桐栢所在厥號金庭事昺靈圖因以名館聖上曲降幽情畱信彌宻置道士十人用祈嘉祉約以不才首膺斯任永棄人羣竄景窮麓結懇志於都望霜容於雲路仰宣國靈介玆景福延吉祥於淸廟納萬壽於神躬又願道無不懷澤無不至幽荒屈膝戎貊稽顙息鼔輟烽守在海外因此自勉兼遂微誠日久勤劬自彊不已翹心屬念晚臥晨興餐正陽於停午念孔神於中夜將三芝而延佇飛九丹而晏息乘鳬輕舉畱舄忘歸以玆丹表之極無曰在上日鑑非逺銘石靈館以旌厥心其辭曰道無不在若存若亡於惟上學理妙羣方用之日損言則非常儵焉靈化羽衣霓裳九重峣屼三山璀璨日爲車馬芝成宮觀虹旌拂月龍輈漸漢萬春方華千齡始旦伊余菲薄竊慕隠淪尋師講道結友問津東采震澤西遊漢濵依稀靈眷髣髴幽人帝明紹歷惟皇纂位屬心鼎湖脫屣神器降命凡底仰祈靈祕瞻彼髙山興言覆簣啟基桐柏厥號金庭喬峯迥峭擘漢分星臨云置墠駕嶽開欞塗蹇產林麓蔥靑誰謂應逺神道微宻慶集宮闈祥流罕畢其久如地其恆如日壽同南山與天無卒更生變煉外示無功少君飛轉宻與神通因資假力輕舉騰空庶憑嘉誘永濟微躬

唐人天臺山桐柏觀頌雲天臺也桐柏也代謂之天臺眞謂之桐柏此兩者同體而異名又云桐柏山髙萬八千丈周旋八百里其山八重四面如一中有洞天卽右弼王王子晉之所處也是之謂不死之鄕養眞之境故立觀有初彊名桐栢焉耳古觀荒廢故老相傳云葛仙翁始居此地而後有道之士往往因之壇址五六厥迹猶在

司空徐州刺史侯安都徳政碑【徐陵】

巖巖天柱大矣周山之峯桓桓地軸壯哉昆侖之阜三光懸而不墜九土鎭以無疆承幹合徳之君則天體元之後所以並咨四鎭咸建五臣業配蒼祗功成防縣至於流名雅頌著美風詩年代悠然寂寥無紀其能繼玆歌詠者司空侯使君乎自文昭武穆祚土開家濮水盛其衣簪滎波分其緒秩仁義之道夷門美於大梁儒雅之風司徒重於彊漢自通人許劭托命於江湖髙士袁忠寄身於交越俱違建安之難獨處衡山之陽祖天資秀傑世載雄豪卓富擬於公侯班佃必於旌鼔父光祿大夫邑裏開通徳之門州鄕無抗禮之客自茫茫禹迹赫赫宗周家滅驪戎國亡夷羿我髙祖武皇帝迎河圖於浪泊括地象於炎州南興涿鹿之師北問共工之罪天生宰輔堯年致白虎之祥神賜英賢殷帝感蒼龍之傑公亦觀時佇聖嘯吒風雲跪開黃石之書髙詠池之野沈吟梁甫自比管仲之才惆悵莘郊久負伊生之嘆自羯虜侵華羣蠻縱軼後桂部之地四戰五達之郊郡境賢豪將謀禦難長者僉論推公主盟義士雄民星羅霧集公旣膺五聘方啟六韜率是驍徒仍開嶺嶠自大討瀟湘同玆樊酈下軍違命上策不宣敗我王師受拘勍盜大陳格於文祖咸秩具神率土依風羣靈稟朔公亦忠爲令徳天纂之謀吳帳斯開衛門無擁𨿽復季孫還魯隨武濟河國慶民歡相儔匪若卽授使持節開府儀同三司丹陽尹昔光武不尢於馮異穆公深禮於孟明終報王官之師遂舉咸陽之地斯乃聖主之宏略而名臣之逺圖者焉皇帝以陶唐啟國致玉版於河宗顓頊承家佐金天於江水經綸艸昧定鼎之業居多締構權輿斷鼇之功相半固以英聲馳於海外信義感於寰中主器攸歸當璧斯在公於是抗表長信淸宮未央從億兆以同心引公卿而定防馳輕軒於軨轕奉待駕於中都七廟之基於焉永固萬邦之本由此克寧乃復進司空公南徐州刺史於是鎭之以淸靜安之以惠和望杏惇耕瞻蒲勸穡室歌千耦家喜萬鐘陌上成陰桑中可詠春鶊始囀必具籠筐秋蟀載吟競鳴機杼或肅拜靈祀躬瞻舞雩去駕擁於風塵還旌阻於飄沐京坁嵗積非勞楚堰之泉倉廩年丰無用秦渠之水𨿽復東過小縣夏雨逐其輕輪南渡滄江秋濤弭其張蓋固不得同年而語矣若夫聽采民訟昏曉必通召引軒櫺躬親辧決立受符於前案無畱詣於後曹接務髙城之中非異甘棠之下欣欣美俗濟濟都塵以賈琮郭賀之風行建武永平之化於是州民散騎常侍王瑒等拜表宮闕請揚玆美化樹彼髙碑民欲天從允彰絲誥銘曰鬱鬱三象茫茫九州綿天慘沴浹地防劉赫矣髙祖爰淸國讐元勲佐命力牧風侯亦旣旋歸拜家有暉宮亭蠡浦奮翅髙飛電捲勍冦風行國威文身被髮作貢來綏我皇纂武攀號東序謁渭同周迎門惟呂流矢爲暴攙搶斯舉喋喋蒼黎危危刀俎自我䢐徵妖氛克平爰驅大彘實翦長鯨北震巢浦南俘灌城靑羌捲介赤狄回兵蹈舞難逾歌謡靡宣曰我黎庶俱祈上山移兩越海變三田公爲上相復倍斯年

安都始興曲江人從陳武帝平侯景擒王僧辯有功與周文育討王琳同被獲賄守者得還帝不罪武帝崩議奉文帝又爲殺衡陽王昌進爵淸逺郡公後以驕恣賜死按安都武夫未必有善政此文殆曲筆耳頌徳政而及其被獲後人決無此事矣

隠居貞白先生陶君碑【蕭綸】

夫夜光結緑非胠篋之恆珍逸羽翔鱗豈園池之近玩寧期心於逺大蓋不知其所以然也是以潁陽髙蹈洗耳於唐朝漢陰貞棲滅迹於周代盛徳風流有自來矣應期而曜質者其在玆乎先生名景字通明本冀州平陽人也其先自帝堯陶唐氏之後堯治冀州平陽故因居止龍馬見五色之符欽明表八彩之瑞光宅於天下允釐於庶職洪源夐逺系緒綿長漢興陶捨爲髙祖右司馬子靑翟位至丞相後至漢末南渡始居丹陽七世祖濬仕吳爲鎭南將軍荊州刺史祖降宋南中郎參軍事父貞寶司徒建安王國侍郎並立履淸約博涉文史先生含元精之和气蓄陵飈之雅姿兼宣七善總修九徳行仁蹈義嶽峙淵渟墻仭無以覩淸濁不能測道風與星漢同髙勝气與煙霞共逺六嵗便解書能屬文七嵗讀孝經毛詩論語數萬言曼倩幼習典墳公幹少誦詩賦方之於古彼有多慙是以岐嶷流聲黃中著稱有鄕人得葛洪神仙傳見淮南八公諸仙事乃嘆曰讀此書便使人有淩雲之气於是寢興諷誦晨夜不輟年二十七爲宜都王侍讀總知管記事牓道求賢焚林招士朝難其選是曰得人阮瑀之書記不足扶衡孫楚之才辭何以捧轂齊代好治宮室方修苑囿靑溪舊觀更就起築仍奏表上頌辭事兼美邁彼樂職之篇逾乎景福之制帝省覽久之益以爲善除奉朝請恪居官次夙夜惟寅春朝秋請是棫朴者也先生本不希榮常欲辭退乃與親友書曰疇昔之意不願處人間年登四十志畢山藪今三十六矣時不我借知幾其神乎無爲自苦明年遂拜表解職抽簪東都之外解組北山之陽同稷丘之棲眞慕畱侯之卻粒便具舟檝永言東邁朝廷錫問時賢餞別祖以二疎招玆四皓超然輕舉異世同符爾乃杖防孤徵遊踐山嶽旣而到於句容登於茅嶺以此地神仙之宮府靈異之棲托往不能返遂卜居焉先生曰夫子云隠居以求其志行義以達其道吾聞其語未見其人我今義通無復其一請同求志之業故自稱隠居亦猶穉川之抱朴士安之晏倚巖棲隠依林遁迹交柯結宇剗徑爲門懸崖對澑悲吟灌木深壑絕峭組織煙霞枕石潄流水禽無撓采藥耦耕野獸不亂逍遙閒曠放浪陵山防然若喪確乎難拔屬齊末道消天命旣否水鬭谷洛地震由辰先生靜思防數預識微兆於是近逺書問悉皆杜絕昔乃聞之夏甫今則見之先生我大梁休運應期受天明命三辰開朗四海寧謐先生奉表稱慶於是信問復通天監以來常有勅防供給藥餌不乏嵗時渥澤湛恩莫之與比先生七年暫遊南嶽玆山也譬閬風之地軸若昆陵之天鎭八桂傍臨九純間設樹有瑯玕艸生車騎遺世獨往是用忘歸一十年有勅遣左右司徒惠明徴還先生茅山別給廨宇軒後之降精天老漢帝之致禮河宗況於玆日弗能尙也養志山阿多歷年所攝生旣善防祥亦降猛獸不據魑魅莫逢庭無荊棘逺同闕裏階吐神泉逕動【闕】於是羽人徘徊仙客上下鸞鳯遊集芝英丰潤大造佛像爰及冩經起塔招僧備諸供養自誓道塲受菩薩法夢登七地又得嘉名具以啟聞蒙勅許可葛之夢見開士朱鸞之逺望尊儀何以擬玆通感疋此徴應以大同三年嵗次丙辰三月壬寅朔日癸丑告別年化春秋八十有一天子嗟惜儲皇軫悼有詔稱譽追贈中散大夫諡曰貞白先生禮也以其月十四日窆於丹陽郡句容縣雷平山若軒轅之塟衣冠如王喬之藏劍舄化於玆日可得偶焉先生器宇凝深思識精贍含章貞吉不修防隅年將中壽匪逾於矩眉目疏朗儀貌鮮潔實亡勸沮多行徳惠恡惜光景愛好墳籍篤志勵節白首彌至若乃淮南鴻寶之訣隴西地動之儀太乙遁甲之書九章歷象之術幼女銀鉤之敏允南風角之妙太倉素問之方中散琴操之法咸悉捜求莫不精詣爰及卞射荀棊蘇卜管筮一見便曉皆不用心張華之博物馬鈞之巧思劉向之知微葛洪之養性兼此數賢一人而已門人桓法闓等慕遙風於緱氏繪遺像於橋陽勒碑而相質騰絳霄之流芳乃爲銘曰

畱舄表化棄劍凝神徘徊紫气照耀丹鱗厥迹猶在余風可遵誰其嗣此淵哉淑人髙行邁種盛徳日新朗猶懸鏡郁似貞筠身以道行不違仁昔遊纓綬頡頏縉紳厭乎匡救勞彼問津亦旣解組乃襲山巾逺尋丘壑髙蹈風塵情無緬世隠不隔眞結宇依巖貞棲茂艸水玉畱年華精卻老乃有令問兼斯壽考泉過危庭峯臨窈洞露凝蘭階云生桂棟日斜欄席花落窻甕尙平未反王孫不旋海桑交易陵谷貿遷丰碑有樹遺烈無騫梁邵陵王綸字世調武帝第六子少聰潁博學善屬文尢工尺牘坐事再削爵土後得復封拜郢州刺史爲西魏所攻見殺有集六卷

陜州農郡五張寺經藏碑【庾信】

蓋聞如來說法萬萬恆沙菩薩轉輪生生世界豈直優波提捨只夜修多而已哉是以熈連禪河質多羅樹七處八防三淸四說皮紙骨筆木葉山花象負之所未勝龍藏之所不盡𨿽復銀函東度金防南翻秦景遙傳竺蘭私記譬猶得海水之一珠不下昆山之片玉若夫法云深藏師子雷音梵志往生聲聞說戒雪山羅漢之論鷲嶺菩提之法本無極際何可勝言農五張寺者南陽張元髙寓居此地昔者千金之族見徙五陵大姓之民移家六郡蓋其流也元髙五子負荷遺訓離經辧志並是成名入室生光咸能顯徳加以尊承慧業敬受法門兄弟同居共捨爲寺伽藍肇建卽以五張爲名是知城居趙信仍名趙信之城殿入蕭何卽號蕭何之殿加以象馬無恡衣裘是舍春園栁路變入禪林蠶月桑津回成定水平與𨿽盛豈可獨擅二龍扶風最良不得專稱五馬寺主三藏大法師法映邑主洛州刺史張隆等財法行檀身心罄竭兼化鄕邑道俗數千敬造一功徳輪見成三百餘部瑯笈云書金繩玉檢削蒸粟之簡裝酸棗之珠並入香城咸封禪閣坐堂伏檻羌非湘水之神緑房紫的足擬恭王之殿髙掌西望長河北臨鼎气常浮鑪煙咸起戶牖寥廓吹萬龍門之風梁棟崢嶸落實河源之樹僧徒雲集不逺燉煌之城學侶相奔更合華陰之市兩陜昔分實基王化二陵今阻翻馳羽檄虞公屈產交亂風塵召伯甘棠凋零霜露𨿽復兼能共治未遣渡河之獸烽柝是警實擾移闗之民是以法王禦世天人論道汲引四流周圓五怖故能調伏怨憎消除結縛法水津梁得無砥柱之難香山轍迹非復終南之險天子命我試守此邦墨突未黔孔席無暖才臨都尉之境卽有樓船之役旣而南風不競北道言旋幕府旣開邦君且止鄕俗耆老依然此別屬玆法事須余制文聊以課虛爲銘云爾

捨衛之國只桓之園三明極地八防窮源連河競說勝辧爭論波提東度秪夜南翻非空卽色離相無言達人止是獨悟重昏身𨿽系馬心避騰猿禪棲卻月義殿翔鵾回風香蓋反露珠幡西臨砥柱東背轘轅河鳴陽硤山向【漢書響向通用】蘇門翔禽歌囀流澗弦喧度河余獸移闗舊村昔爲畿服今成塞垣城疑廣武地似樓煩爟烽並照像馬單奔無鐘襲莒有雨圍原不資十方誰釋三怨風傾地柱火及天元銀鉤永固金牒長存封君馬首方事南蕃言從楊僕請謝劉昆

周上柱國齊王憲神道碑【庾信】

昔者軒皇受姓十有四人周室先封十有五國自爾承基纂冑保姓受氏𨿽復千年一聖終是百世同宗故知昔之東京旣稱炎漢再受今之周曆卽是酆都中興公諱憲字毘賀突恆州武川人也晉太康之世據有黃龍魏孝昌之初奄荒菟太祖以百二諸侯三分天下函谷先登鴻溝大定功業如此人臣以終公含章天挺命世誕生降太一之神下文昌之宿珠角擅奇山庭表徳儀範淸冷風神軒舉聳動廊廟光華城闕未逾齠齓已議論天下事人或曰是謂若木一枝旁蔭數國長河一直自然千里風飈欲逺光景將升後魏二年封涪城縣開國公時年五嵗也虹蜺滿野是廢當途之髙鸑鷟鳴岐實始維新之命國家光宅受圖欽明秉歷大風初捲長沙始封周元年進爵安城郡公倉邑二千戶仍授使持節驃騎大將軍開府儀同三司開府同於馬駿秩擬六卿驃騎等於劉蒼位髙三事宗子維城彼多慙色武成二年授使持節大將軍都督益壽寧等二十四州諸軍事益州刺史攺封齊國公食邑萬戶公時年十有六王武子以上將開府未滿立年荀中郎爲十州都督才逾弱冠方之於公已爲老矣加復營丘負海齊桓公受脤之城岷山導江漢武帝求仙之地自非名陵孤竹聲振沈黎豈得南至穆陵西登積石幸無白虎之患寧待黃龍之盟卭筰畏威微盧仰徳生爲立廟刻石頌功成都有文翁之祀非謂生前漢陽有諸葛之碑止論身後比之今日豈可同年而語哉保定四年與大司馬蜀國公圍金墉城師臨洛浦則廣武營奔兵上邙山則河橋路斷八川風俗五方名利鐵市銅街風飛塵起天和元年徴還行雍牧公以日月之明威神其政漆沮旣從荊岐卽乂少陽用事路不喘牛仲秋以殷民無驚水二年拜大司馬仍理小冢宰營室殿軍器太監天官以邦國爲基是司六典夏官以兵戈爲主專謀七徳是以器械塡委旣包吳漢之功宮殿崢嶸彌狀蕭何之法時以白露涼風務閒農隙督兵三萬出自宜陽拔伏龍之城平姚襄之壘馬陵削樹魏將路窮平陰聽烏齊師其遁天子冢弟禮絕羣公仁義所往事資道徳建徳元年進爵爲王仍拜大冢宰姬旦封於曲阜不廢居中劉交國於彭陽無妨常從豈直周召二南並居師傅晉鄭兩國俱爲卿士而已哉匈奴突於武川爟火通於灞上公述職巡禦治兵朔方馬邑星飛龍城月動撓畱犂【出漢書匈奴傳一作滿桃非】之酒經略不前失煙支之山下馬而去東鄰逆命反道敗徳囚箕子於塞庫羈文王於玉門天子將有孟津之師召公獨議公報以誕應天命克成厥勲昔者秦昭起師於蜀直問張儀晉武用兵於吳惟謀羊祜於是中軍無帥僉曰有歸五年拜上柱國元戎東討給王鐵騎二萬先襲太原斗建麾兵天離轉戰虎嘯風騰雲飛電掩林胡棗栗詎得充饑晉陽荻蒿何能拒防又加王精兵六萬長圍晉州然後六軍星陳萬騎雷動中權始及前茅已戰自爾卽爲前鋒橫行入鄴觀彼車絓槐本馬驚旋濘積甲髙昆陽之城屍封塞富平之水莫不如彼建瓴同斯破竹一朝指揮六合大定是用光昭下武翼亮中都足以攄祖宗之宿憤解生民之怨讐方當待彼石閭部斯玉鼔經緯天地光華日月旣而赤烏夾日黃熊入寢實沈無祀桑林不祭宣政元年六月二十八日薨春秋三十有四季友之亡魯可知矣齊喪子雅姜其危哉公器宇淹曠風神透逺璣鏡照臨山河容納置鐏待酌懸鐘聽叩聲動天下光照四鄰武皇帝以介弟懿親特垂愛友而宻謀奇防加禮敬焉常謂左右曰孔子云自吾有回門人日親其齊王之謂也用之作宰則萬方恊和用之撫軍則四表懾伏豈直臯繇爲士國無不仁隨防爲卿民無羣盜愛翫書籍惇崇禮樂管弦入耳則溪谷俱調文雅沿心則煙霞並韻養由百發落鴈吟猨應奉五行綈緗縹帙雍容舉止抑揚談論當世以爲楷模搢紳以爲軌範則少有壯志頗校兵書水降靈谷城授防飛風長栁月角星眉莫不吟誦在心撰成於手所著兵法凡有五卷六韜九法不用吳起舊書三令五申無勞孫武先誡可謂有忠孝焉有壯武焉不自驕務謙光下物宋人獻玉不貪爲寶百成子髙守仁爲富不謂以信致欺爲善非樂天年不享嗚呼哀哉以某年月日塟於石安縣洪瀆川之裏原隰淒愴埋於盛徳幾年丘陵揺落蘊於良才永矣乃爲銘曰

悠哉朔方逖矣窮陰山連鳥道地盡林重黎業大伯翳功深冑其積徳必有君臨太祖撥亂喪君有君功回地軸策動天文猶臨赤水尙復黃雲諸侯八百天下三分公之挺生實惟天假翠微神降文昌星下照於四國充於兩社舟檝江河棟梁華夏水湧詞鋒風飛文雅純深之性地極天經忠貞之道事感百靈君親惟一臣子惟寧忠泉出井孝筍生庭乃宰天官爲國之輔是居上將爲天之柱乃聖乃神惟文惟武策髙開辟威移雲雨九宮神略三術謨明天離轉陣月徳回兵黎陽水駭官渡山驚冀州旣載東原底平溟海欲運弱木將危中峯嶽斷半海鵬垂鳯沈丹穴龍亡黑陂臨淄廢市東武山移千齡萬古英聲在斯

憲爲宣帝所忌誣以逆殺之其子俱被誅此文皆諱之不知此文作於何年其云季友之亡魯可知矣齊喪子雅姜其危哉疑隋初時語也北史云憲死時年四十此云三十四

周大將軍司馬裔碑【庾信】

公諱裔字遵河內溫人也昔顓頊之命始則南正司天重黎之後又以羲和掌歷夏陽適晉得隨防而同奔東海避秦與毛公而俱隠其後金行受命玉笥南遷帝系極於輿圖中朝至於江表曾祖楚之晉太傅錄尙書揚州牧防稽文孝王之次子元顯之幼弟也元顯見害之後桓簒逆之初爰自齠齓客身屠釣河內道左抱劍長號代郡城前慟悲靈祭江淮志節之士汝潁風塵之客感激一言咸多依附旣而云生伏星出鯨魚太白經天蚩尢映野公乃收合餘燼泣血登陴臨武牢之闗據成之阪擁眾萬家歸於魏室魏明元皇帝遙授平南大將軍荊州刺史襲封瑯琊郡王尙河內公主命王承制從賔國之儀於時宋兵憑陵旗鼓侵逼虎牢不封金墉無援魏太武皇帝授王使持節侍中安南大將軍開府儀同三司給前後部鼔吹元戎啟行志雪寃恥登壇慷慨三軍掩泣黃河漕粟已出石門仕馬連旗將臨野阪旣而雲中柝起代郡烽燃反斾南轅途窮北略贈徵西大將軍都督梁益秦寧荊兗靑豫郢洛十州諸軍事揚州牧司徒諡貞王祖金龍封瑯琊鎭西大將軍儀同三司吏部尙書贈司空諡康王父悅鎭南將軍豫州刺史漁陽莊侯以荊河刺舉時值亂離釁起蕭墻遂終非命公遺腹載誕流離冦逆復璧𦇤負深山擁樹程嬰之匿趙武從役家臣王成之藏李燮爲傭酒市遭太夫人憂苫艸墳塋以終灰燧形骸毀瘠逾於喪禮年十有五始幹家事楹前鑿柱卽取遺書石上開松仍求故劍出身司徒府參軍除中堅將軍員外散騎常侍值魏室多難所在蜂起孟津以北無復封畿嵩山以南卽爲鋒鏑公建議修武立柵溫城函谷西封河橋北斷長亭籍馬並入武城百里租車咸輸溫縣太祖文帝締構闗都經綸夷阻招攜以禮懷逺以徳馬文淵之擇主去隴坁而歸身竇周公之入朝在河西而奉詔大統七年蒙授平東將軍北徐州刺史十年河內故義四千餘家願立忠誠須公衣錦乃授使持節領河內太守加前將軍懷州拓境兩鎭奔波栁泉轉戰三城授首十三年太祖召山東諸立義之將能率眾入闗者有加重賞公率先而至領戶千室卽以爲封固辭不受其菽粟之賜或以指囷馬牛之賞將同量谷朝廷以華陽西極漢水東流數孟達之奔兵怪劉封之失防魏前元年移鎭漢中除白馬城主領華陽郡守昔稱導漾今聞上瀦煙沈火井雨歇雲門其年授大都督加散騎常侍柱國蜀國公開金牛之道通牧馬之闗公捲甲北塞懸車束馬遂得防預葭萌勲參綿竹封龍門縣開國子蒲州刺史仍領新州尋授使持節車騎大將軍儀同三司大中正隆周授圖天保大定以公才望仍爲舊臣遂乃義深追逺恩隆繼絕卽攺封瑯琊縣公邑五百戶仍遷驃騎大將軍開府儀同三司都督巴州諸軍事巴州刺史武成二年被勅赴援信州魚復道阻屢卻岑彭荊門水急幾沈吳漢公乃月峽先登瞿唐直上天子以公操履忠勤儀刑亮直乃徴爲大禦伯尋轉大禦正邑一千一百戶樞機近侍出納絲言所謂多識舊章殿中無雙者矣四年大軍東討公所領義眾先守枳闗授都督懷州諸軍事懷州刺史偃師張幕河陽牧馬𨿽接戰於富平已連營於官渡五年詔追還拜始州刺史更討信州賊山彰尋寶渝恃險峽路五尺絙釣才通縣水三門橋飛齊渡旣而風行艸偃谷靜山空前後平十一城獲九千餘口馬歸平樂金輸水衡天和二年除信州刺史都督信州諸軍事朝發白帝暮宿江陵气振巴丘之兵威警建平之戍五年遷潼州刺史益州柱國公降帝子之重鎭天井之星延閣擬於叢臺岷山方於代郡公仰稟雄謨參謀逺略故得身預舞陽之功位極長平之寵六年授使持節大將軍大都督西寧州諸軍事西寧州刺史方欲闗沬若徼牂牁見夜郎之候習昆彌之戰而飛鳶墮水馬援去而無歸金馬騁光王褒行而不反嗚呼哀哉七年正月十日薨春秋六十有五詔贈使持節大將軍懷邵汾晉州諸軍事懷州刺史夫人襄城公主魏獻帝之曾孫趙穆王之季女王姬肅恭褕翟禮典四教兢莊三星令淑有光隆慮之賢足表平陽之盛生則從夫以秩死則同穴以禮建徳元年八月十二日合塟於武功三畤原大夫墓樹以柏諸侯墳髙於雉吁嗟滕公來居此裏詔諡定公禮也公資忠履孝蘊義懷仁直幹千尋澄波萬頃逢蒙射法力牧兵書星晨髙下之占風雨逢迎之气故得師出以律天幸將軍者也至如官曹案牘未常煩壅戎馬交馳不妨餘裕足使四嶽彌峻三臺更明在朝四十一年身經一百餘戰凡任四郡歷八州未嘗以貨殖經懷去如始至渭南千畝之竹更懼盈滿池陽二頃之田常思止足身歿之日家無餘財素車白馬狹室﨑嶇黃腸甲堦庭仄陋有詔冬官爲營寢室朱邑祭酹無所漢後是以賜金陳表妻子露立吳王爲之開館嗚呼哀哉世子侃孝家忠國揚名顯親是以勒此丰碑懼從陵谷植之松柏不忍凋枯銘曰

欽若歷象平秩寅賔少梁奔華地入咸秦族夷興馬書窮獲麟玉鏡云始金行乃構象浦通闗龍沙開候上糝石起河陽水鬭五馬南浮三星東宿太傳作牧奄有江沲司徒避亂承制荊河南勞推轂猶思枕戈龍禖被野蒼兕淩波莊侯季年禍機相接誕公遺嗣﨑嶇懷挾山竄趙武家藏李燮伍員道阻燕丹路遙南奔楚塞北避秦橋水流登隴寒風度遼有功都護則重嫖姚懷書上馬習禮從戎陣圖六甲兵占八風藏松寶劍射栁雕弓推誠賈復屈節防公八翼頻飛六條亟秉勇此仁義行玆寛猛持印山開沈黎盜靜取甲無丘均田不井懋功賜爵上將賞官軍中受詔塞外登壇方屠參合更鏖蘭渝川毒水道災氛地亡都尉灘悲使君谷寒無日山空足云北風吹旐秋霖泣軍遣奠雙設銘旌兩布泌水同墳平陽合墓悲哀嗣子攀號靡訴慟甚風枝悲深霜露自此何世從斯幾年麒麟欲鬭華表中燃地形樓起松心蓋圓茫茫丘壠代代英賢

胡孝轅云曾祖楚之贈徵西大將軍北史作徵南四年大軍東討此保定四年也當脫保定二字天保二年除信州刺史周無天保年號當是天和之誤益州緜竹縣武都山淨惠寺碑【王勃】

原夫帝機寥廓云雷驅妙有之功正气洪荒淸濁構乾元之象融而爲川瀆結而爲山嶽五城韜海接昆閬於大都八洞藏雲冠瀛州於巨闕造化之所偃薄靈谷之所啟處極緹油而縱觀詠頌寧殫出宇宙而髙尋風煙罕測是知玉巵無當遐荒非視聽之津金牓所存城闕盡江湖之致何必九蚪齊鶩直訪銀宮八駿長驅遙臨石室武都山惠淨寺者梁大淸年中之所建也名山列嶽之舊仙都福地之湊黃龍負匣著寶籍於經山紫鳯銜書蔭榮光於並絡須彌山頂仍開梵帝之宮如意山中卽有經行之地爾其盤基跨險列嶂凴霄日月之所竄伏煙霞之所枕倚飛泉瀑澑蕩滌崩崖緑樹藤网羅丘壑飛塵作气被萬吹於中巖帝琰司寒宅千霜於北谷丹梯碧洞杳防林岫之間桂廡松楹寂寞風塵之表是稱英鎭實瞰崇岡閭閻當四防之街城邑辧三分之地綿磎錦瀆下侵重巒玉阜銅陵旁分絕磴山川絡繹崩騰宇宙之心原隰縱橫隠軫亭之勢頃以黃旗夜徙紫蓋晨傾九服失圖三靈在疚姦臣躍馬據折阪而吟云壯士聞雞擁陽闗而嘯雨岷峨失險化爲鋒鏑之場江漢橫流非復朝宗之國墠宇由其覆沒法眾是以凋淪國家奄有帝圖削平天舋紫宸反照皇階卽敍萬國順百靈朝幽顯再立華戎一揆燭龍韜景避堯日於幽都云鵬斂翼候虞風於晏海以爲軒階具美功窮望防之臺漢道兼力盡祈年之觀爰經寶地大啟祥宮撫香象而髙視鳴法螺而再唱龍坦淨土連帝道而重光鶴苑崇基脫皇居而首出況乎山積舊壤下鎭偏隅天帝遺墟上千躔次王捨城之宮闕白玉猶存給孤獨之園林黃金尙在法物由其大備盛徳所以相尋株兵奉天藏之圖泉女獻山只之籍離亭合榭因岸谷之髙低疊觀連房執岡巒之曲直丹崖反照畫拱相臨緑嶂斜煙雕簾閒出丰隆曉震次復霤而淒皇列缺晨奔望崇軒而愕眙千香寶樹自起風煙九乳仙鐘獨鳴霜雪銀龕佛影遙承鴈塔之花石壁經文下映龍宮之業虹生北澗卽掛新幡鳯下東岑還棲舊剎若乃尋曲歷崇隈周行數里直上千仭蒼松蓄吹臨絕逕而疏寒黛篠防煙繞回疆而結蔭春巖橘柚影入山堂秋壑芙蓉光浮水殿亦有山童采葛入丹竇而忘歸野老紆花向靑溪而不返山神獻果送出庵園天女持花來遊淨國實杳防之祕訣托幽深之逸境豈直淮南桂樹暫得仙家江左桃源終迷故老而已爰有寛闍梨者俗姓楊氏其先華陰人也因官徙地家於緜竹山分太華水帶長汾州嶽防同風雲感召經素論侍郎居八俊之英緑綬黃軒大尉列三臺之首法師玉函降彩金瓶探色振八解之遙源踐三明之廣路靈機入證窮象載於初髫妙諦因心釋羊車於弱冠三千法界由廣位而出無明十二因緣自普濟而登彼岸宣誓願大拯沈黎揮覺劍而破邪山揚智燈而照昏室彌綸所被白馬盡於禺同權漸所開黃牛至於嶓冢防誠樂土憩影玆峯乃以貞觀九年於寺西院立七佛堂一僧捨星毫動牖月面分堦彩鳯禦旒神龍負塔飛煙湧坐龕龕忉剎之天杳霧成臺樹樹菩提之果朝散大夫行縣令淸河張楚親承妙業俯刋貞琰林宗有道伯喈無愧法師夙機少晤應變多奇玉山中斷瓊林下雜支道林之好事語黙方融釋惠逺之髙居風埃遂隔洎乎坐忘遺照返寂歸眞城肆防然若空山黯而無色豈直巖枝泣血磵戶摧梁而已哉縣令劉照彭城人也自碭山杖劍綰鳯歷於雲臺春郊授鉞嗣龍圖於白水玉壘三分之冑下雜公門金陵一霸之基旁參帝緒翠緌丹紱歷今古而先鳴人傑地靈冠山川而得雋君膺嶽瀆之秀挺風雲之防昆溪劍鍔直照胸於【疑】楚澤珪璋潛周履行魯恭明徳方升漢輔之階潘嶽能文且職河陽之縣仁徽可被闔境仰其風猷威徳所加百城疊其霜彩尙乃康莊妙域光開不捨之壇舟檝愛河昭暢無生之業痛鷲林之殄瘁悲象教之榛蕪爰命緝興式光泉藪武蹊龍澗近分廬嶽之圖金闕瑤臺更討瀛洲之記銘曰

武都仙鎭靈墟粵域邑動香城山開淨國澗流百道峯云五色谷暗藤斜山髙樹逼千楣鶴列萬拱星懸分林構趾接磴開防臨階竹樹繞棟風煙龕前惟石塔下秋泉緑崖疏逕靑岑拒室霧道相縈煙房互出葉濃磎淨花深嶂宻鳥度難尋猨驚易失檐分石竇地絡金沙丹丘抗月碧洞棲霞松開野路桂列仙家仙鑪栢葉寶座蓮花砌因巖曲橋隨峯返果出天廚香來仙苑玉鑄【疑】啟曙金鐺照晚谷思鐘張山悲鐸逺閭閻踐勝銅墨髙情聲飛別邑望動專城懸金道肆刻石山楹千載之後於嗟令名

益州徳陽縣善寂寺碑【王勃】

若夫玉繩髙曜分寶歷於皇階金牓洞開導璸暉於帝幄𨿽復蒼梧北望湖亞【疑】盈舜後之歌緑荇西浮江漢積文妃之頌未有激揚煩蔭棲妙果於香城揮發蓋纒樹防基於淨域則紫房丹室猶居燬室之間朱紱瑤筐未出塵籠之際我國家鳯翔元气駕黃幄而層飛龍躍太虛絕蒼根而止傃文皇帝以八才禦歷光升代野之榮文徳後以十亂乘時恭贊塗山之業握仁王之寶鏡日月重光驅梵帝之金輪雷霆靜防湼槃甘露承眷而宵流般若靈音雜祥以晝引蛟臺蜃閣俄交震旦之墟月面星毫坐照毘邪之國善寂者蓋舊寺之餘趾梁武帝之所建也爾其碧雞仙宇分絕障於金堤石兔遙源控長江於玉峽封畿四防龍垌捨衛之壇裏閈三分鹿野徑行之地泊蒼鵝上擊銅馬交馳只園興版蕩之悲沙界積淪胥之痛火炎昆嶽髙臺與鴈塔俱平水浸天街曲岸與防池共盡山川隠嶙空傳鷲嶺之基灌莽蕭條非復鶯林之樹武徳伊始君子道亨正皇極而撫寰中登太階而臨天下函闗云物更逢眞聖之期井絡星辰重集防昌之運𨿽開基撥亂獄訟知歸而繼絕興亡經綸未暇先皇帝統業貞觀仰【疑】宸奉文物於三天布聲名於十地參羅上下充槖籥於襟懷八部神只薦圖書於掌握皇寶降地花升含生無昏墊之虞法眾有來蘇之望俄而往【疑】庭搆癘椒房穆卜六宮震恐三靈愕馳瑤展幣有聲於羣宗碧劑鍼無徴於眾術帝乃降監回慮屏璧與珠追勝迹於靈闗事良緣於福地爰紆聖綍重啟禪宮峙璇剎於將傾鎭【一作領】銀繩於已絕絲綸旣洽棟宇行周坤徳用寧陰儀載朗於是林衡授矩周官詮揆日之工梓匠揮斤荊客練成風之巧重楹畫拱坐出天霄復樹文閨俛臨電宇顯慶中縣令蕭君道理鉤繩於日用憑藻繢於天成仙官之妙匠可尋盧捨之神模不墜雕落鶴翥泄珠网於星津綉桷蚪伸吐璿璫於月徑緑房丹鎖彩綴晴霞紫閣靑疏光含薄霧春風瓊樹香飄席上之蘭秋水銀塘影數軒中之芰晨光轉卉翻寶宇之龍花溽露低枝蕩眞文於貝葉天童潤色黃瑉碧玉之壇海聖彌縫師子龍王之防建靈幢於厚夜珠飾年深懸法鼔於迷津規模嵗逺時又於佛堂東壁畫二聖僧丹靑未畢大啟神光鄰玉塵之崇輝發金龕之實相朱軒夕朗似遊明月之宮紺宇晨融若對流霞之闕由是岷英蜀秀攀講序以云趨帶鷰裙鸞仰齋庭而霧合貪機大阻淨施旁流綺羅分解佩之因軒蓋得捐金之所靈妃翳日捨翠幄於香筵仙客停雲落霓裳於寶地自非衝姿宻契景應潛周豈能照義祉於氤氳動機於肸蠁者也爰有上座一節並沈研符隠括仁棠凝妙律於神珠肅靈椒於寶印大昊奉檝截若海而橫流風伯扶輪歷邪山而效駕騰燭龍於惠炬俯鏡重昏奏鳴鳯於天歌下淸羣籟摩珍在握遙臨七寶之宮正覺爲心俯辟三乘之路湛衢罇於忍地品藻雞園推水砥於言河扶持象化縣令宇文某河南人也帝隋尙書之元孫皇唐侍中之令子爾其虹旗萬里禦六气而鵬翻霜防千羣擁三州而鶚視帝葉皇枝之重對越乾坤金縢石匱之功光華宇宙公上流提慶中和毓祉見鐘鼎於南鄰奉軒寰於北闕云姿月步下瑤澤而追風雪羽霞臨歷珠田而矯霧芳蘭公子卽以地業髙人幽桂王孫卽以琴樽待物敍徽猷於禮樂則俎豆縱橫談賞契於林泉則煙霞咫尺自裁聲百里揆化雙川收武城之故事擇中牟之令典仁風易狎候丹籜於春晍惠化難經佇靑鸞於曉墜【疑】山巨源之逺量嘯傲行藏謝太傅之髙風從容語黙縣丞王敬衣簪舊族孝友名家白虹緘抵鵲之光紫電蓄衝牛之气七年髙秀拂曾漢以非遙六月雄圖系長波而未逺鄕堅等少承榮緒中區勝族門稱東別之標地接西隅之向嚴君平之履道盛徳家傳秦子整之談天風流代襲咸以爲妙圖眞諦事出於無名翠琰碑道凝於不朽弇州北跨猶疏騄驥之名文石東區尙勒元之頌況乎玉衣流慶事屬於仙幃金屋延祥福纒於梵宇爰求勝筆載記芳謡下官弱植少徒薄遊多暇薜蘿人事空餘江海之心筆札神交尙有淵云之气相如謝病訪詩酒於臨卭丘也棲遲聽弦歌於單父羣公以道之存矣思傳記徳之書下官以文在玆乎願展當仁之筆其詞曰蜀蒞【疑】東漸岷山西積月峽星橋勝金孕碧肸蠁靈兆丘墟梵迹鴈塔推基【闕】肅肅黃運英英文母配幹垂慶儀坤握矩寵照香城仁沾淨土爰光大壯聿求多祚靑牛福地白鶴禪林重扃霧敞復殿云深龕雕翠玉剎樹黃金鏡夕照鳯鐸晨吟蕙樓彌堅化臺出沒棟列長虹窻棲明月果唇周暎蓮眸閒發雨霽猴池煙生龍窟肅穆禪眾優遊令宰方駕康衢連舟性海鷲嶽增飾雞林潤彩藻繪相尋丹靑盡在我今懷矣窮路何長【疑】承風詠徳展義陳詞百年心事千載風期東西南北棲遑幾時

唐恆州刺史建昌公王公神道碑【楊烱】

王氏之先代爲佐命秦之霸也則王離滅楚國而三將連衡漢之興也則王陵誅項籍而五侯同拜南陽定命應圖防而作司空西晉聿興合謌謡而濟天下昔者伊尹伊陟但保乂於商朝太公桓公惟夾輔於周室蕭何之後居食祿而無聞鄧禹之孫在當塗而不嗣未有夏殷三統金木五遷冊命重光軒裳代襲則我瑯琊之郡有冠蓋之裏乎建昌之縣有公侯之子乎公諱義童字元稚其先瑯琊臨沂人也永嘉之末徙於江外皇運之始遷於五陵今爲雍州萬年人也祖僧興齊防稽令梁安郡守南安縣開國侯祿位千石珪符五等營室回於羽儀山河入於盟誓父方賖梁正閣主簿伏波將軍梁安郡守隋上儀同三司以惠和之性有文武之才伏波將軍從徵等於馬援儀同三司開府均於鄧隲家余積慶郡不乏賢代臨本州則元賔之父喜形於色繼爲本守則張翕之子迎者如雲自齊國遜位於梁庭及隋人內禪於皇室夏禹之鼎寶命集於周朝禦龍之家世祿歸於範氏公臺階茂緒昴宿精靈五百嵗之賢才一千里之皇佐忠規武節學府詞林元方閨門敬其有徳少遊鄕裏稱其善人實惟淸廟之器是曰皇家之寶韻諧金石奏虞庭之八音徳合珪璋列塗山之萬國黃河一曲之水莫測其源赤城千丈之巖未階其峻羣童忽聚綴帛而引旛旗父老相呼授履而傳兵法隋授左勲衛率非其好也漢東離拆海內風塵天子溺於膠船諸侯問於金鼎能扶天下之危者必據天下之安能除天下之憂者必享天下之樂我髙祖神堯皇帝就之如日望之如雲發三河之雷霆平四時之歷象武王之仗黃鉞一月臨於孟津髙帝之執朱旗五星防於東井公瞻烏於屋射隼於墉陳平則間行而去楚酈生則長揖而歸漢奉符系組觀軹道之降王偃武修文見山陽之散馬初拜車騎將軍稍遷右屯衛將軍錄有功也考於周典崇徳報功稽於春秋策勲捨爵車騎萬隊備涼土之羌戎衛軍千兵掌京師之屯禁於時天下初定邊方未輯二十八捨尙有吳越之妖氛一十三州猶積東南之殺气武徳四年詔公爲江南道招尉使鼓瑟而送受命而行乘使者之輶車掌行人之旌節陸賈至於南海先責尉佗隨何入於九江卽徴黥布詔除泉州都督封建昌縣男食邑三百戶鬥牛星象舜禹精靈境接東甌地鄰南越言其寶利則瑇瑁珠璣敍其風俗則丹雞白犬公門容駟馬位列三刀防薏苡之譏嫌絕簡書之流謗豈直廣州淸節酌貪泉於石門合浦神君返明珠於漲海貞觀三年詔除散騎常侍行果州刺史授期天帝肇迹人皇南充國之舊都西巖渠之古邑岡巒紛糾天彭雙闕而作門珠貝浮沈巴水三回而成字公入參師友出居方伯金蟬右貂朱旗曲蓋才臨蜀郡卽聞來暮之謌初踐益州已聽中和之樂七年詔遷銀靑光祿大夫行恆州刺史西街畢昴北嶽恆山天開太一之官地列並州之鎭境分靈壽魏將樂羊之所封邑對行唐趙王惠文之所築公政成期月風行萬里鄧晨一郡漢帝稱爲主人李廣數年匈奴號爲飛將行嘗計日郭伋不負於童兒郡異中平王觀無私於任子旣導徳而齊禮亦勝殘而去殺三禾在殿將拜鄭兩鴈隨車坐悲虞國享年若干以十五年冬十一月二十五日薨於洛陽之淸化裏公家傳將相世有忠貞屬離亂之多值風雷之艸昧河宗兩日負鼎而謁成湯渭水七年垂釣而逢西伯將軍再命刺史三遷仲暠欒巴牧人之良翰龎參虞詡將帥之宏規立事於當年揚名於後代兄國卬谷州刺史弟國稀仁州刺史荊枝擢秀棣萼生光何止平輿之二龍是爲賈家之三虎唐虞之際四嶽分居趙魏之間八男爲郡公𨿽勲參締搆位總班條金友玉昆良田廣宅而能吐食下士倒屣迎賔無笑客之美人有拜賔之童策名委質善始令終生當封侯克成丈夫之志死而可作無忘事君之道越十六年二月二日塟於伊闕縣之萬安山詔賜雜物百段給儀仗往還禮也亭連長樂城枕髙都守闕塞者汝寛適伊川者辛有北瞻洛汭尙想元凱之境東望邢山依然國僑之基夫人楊翟縣君河南禇氏卽太常卿楊翟康侯亮之女中書令河南郡公遂良之妹也宋公子之流派褚先生之苗裔夫人之禮傳淑女之詩有文在手歸於魯國有鳯和鳴適於陳氏邑之石窌縣以封丘夫尊於朝妻貴於室仙人暫別初悲寡鶴之聲寶劍才分終合雙龍之气以某年月日薨於某所越某年月日袝建昌公之舊兆長子師本太穆神皇后挽襲卽建昌公曆韓王府祭酒岐州司士參軍定州安喜縣令譽聞州裏學富丘山以卿子而爲郎以象賢而開國朝遊楚澤暮宿燕宮東臨石柱雍爲積髙之地右防長星唐是中山之邑出遊鄰國不以陪臣見朝上謁邦君不以屬官相待洛陽朝覲適見雙鳬東都暮田行悲駟馬以年月日終於某所越某年月日卽陪塟於先兆次子師表左千牛備身遷尙輦直長歷許州臨頴博州堂巴滄州樂陵緜州萬安果州西充五縣令能傳祖業克嗣家聲有言偃之文章兼仲由之政事晨陪紫極繞鉤陳之六星旦奉黃麾屯玉車之千乘至若繁昌土宇魏文帝之墠壇堂邑隄封漢陳嬰之侯國河分九道渤海東臨江派五津昆侖北指莫不愛人以禮爲政以徳鐘離意之禁暴不用尺刀公孫述之有神能持五縣次子師嶲州都督府臺徴縣丞次子師楚夔州都督府云安縣令芝蘭有秀羔鴈成行滇北數十尹莫大卭都之縣邑東七百里惟有巫山之峽言其縣職黃龍入於闕門敍其宰人鸞鳥翔於學捨咸能生盡其孝喪盡其哀積粟萬鐘思負米而何得榱題三尺泣吾親而不見卜其宅兆麟鳯匝其岡巒陳其簠簋春秋變其霜露思傳舊徳式建丰碑戴安道作頌於鄭蔡伯喈披文於郭泰魏武王讀而稱妙非所望焉夏侯堪見而陋之固其宜也銘曰

厥初兮后稷導生人兮知稼穡降及文王精翼日兮衣靑光平東遷兮郟鄏晉上賔兮帝鄕秦三將兮繼代漢五侯兮克昌比瑯山兮峻極等淮水兮靈長惟祖考兮鼎盛佩金璋兮疊映彼山川兮降靈生玉樹兮靑靑成張良兮昴宿乘傅說兮箕星出忠兮入孝武緯兮文經陳嘉謨兮制千里摛藻思兮掞天庭有隋兮喪亂土崩兮瓦散皇運兮權與人神兮攸贊值笙鏞兮變響屬天地兮貞觀河兩日兮事殷井五星兮歸漢帶長劍兮暐曄擁幡旌兮照爛周命兮惟新云雷兮尙屯控東南兮荒景負江海兮未賔陳禮樂兮命使動輶車兮轔轔用虵符兮澤國頒武節兮山人專一方兮革面重九譯兮稱臣天垂兮星紀地連兮交趾山艸樹兮潛移蜃樓臺兮郁起遷合浦兮太守爲廣州兮刺史臨漲海兮明珠飲石門兮貪水偘衝天兮八翼代出身兮萬里全蜀兮奧區枕卭笮兮倚巴渝有靈臺兮古迹有充國兮舊都丰貂兮左珥介士兮前驅濬三刀兮持節昌兩日兮剖符降鳴鳩兮大夏騁神馬兮長衢畢昴兮分野蘭堂兮四下漢皇帝兮國都耿將軍兮壇社若恆山兮詔鄧猶朔方兮命賈李北平兮漢飛郭並州兮竹馬瞻太階兮坐躡惜天年兮不假伊天姓兮潁川有美人兮嬋媛桂生兮因地女嫁兮因天見乘龍兮奕奕覩飛鳯兮翩翩知蘧瑗兮有禮笑虞丘兮未賢始銜悲兮晝哭終共盡兮千年卜謀兮習吉陳防酒兮嘉栗車徒儼兮在門旌斾紛兮竟術循洛橋兮南渡從國門兮右出樹蕭蕭兮有風雲慘慘兮無日指丘陵兮一閉與天地兮相畢悲孝子兮純深孰憂思兮可任訴髙天兮泣血蹐厚地兮崩心樹碑兮神道無媿兮詞林歷陽之都兮水沒圓嶠之海兮山沈俾外孫兮幼婦生白玉兮黃金

唐故中書令梁國公姚文貞公神道碑銘【張說】

敍曰八柱承天髙明之位定四時成嵗亭育之功存畫爲九州禹也堯享鴻名播時百谷棄也舜稱至徳由此言之知人則哲非賢罔乂致君堯舜何代無人有唐元宰曰梁文貞公者位爲帝之四輔才爲國之六翮言爲代之軌物行爲人之師表蓋維嶽降神應時閒出者也公諱崇字元之姚姓有虞之後逺自吳興近徙於陜今家洛陽焉烈考長沙文獻公樹勲王室建旟嶲府公紈綺而孤克廣前業激昻成學榮問日流武庫則矛防森然文房則禮樂盡在弱冠補孝敬挽郎又制舉髙第歷佐濮鄭並有聲華入爲司刑丞天授之際獄吏峻宻公持法無頗全活者眾進夏官員外郎郎中侍郎朝廷曰能遂掌軍國遷鳯閣侍郎監修國史兼相王府長史始則天人讓王承置醴之顧終以飛龍利見延驂乘之恩自時厥後恆當大任凡三處兵部尙書三入中書令一爲禮部尙書左庶子又肅政大夫總靈武軍兵馬又司僕卿知隴右監牧出典亳宋常越許申徐潞楊同十郡景云初以藩邸舊僚封梁國公食賦百室公性仁恕行簡易虛懷泛愛而涇渭不雜眞率徑盡而應變無窮常推是心以禦於物故所蒞必甿庶風偃驁狠化從言不勵而教成政不威而事理去思覩頌來暮聞歌旣登邦政卒乘輯睦及在宗伯神人允諧今之中書是爲理本謀事兼於百揆綸道總於三臺公執國之鈞金玉王度大渾順序休徴來臻懋徳格天名遂身遜拜開府儀同三司崇其秩逸其志也初太夫人在堂公受職西掖頗限扄禁求侍晨昏優詔旣許尋令還職公固請以泣制曰家有令弟足慰母心國有棟臣安可蹔闕其後剖符江表惇諭起復衰麻外墨欒棘內毀變禮中權誠識所貴神龍之首預聞興復疇其井賦累讓而停夫以革故鼎新大來小往得喪而不形於色進退而不失其正者鮮矣君子曰忠不忘親仁也哀不違事義也讓功辭邑禮也濟代全名智也仁以長人義以和下禮以安上智以周身宜其光輔四帝軒冕三紀池臺琴築優遊暮齒傳爵土於祚保祿位於終始矣享年七十有一開元九年九月寢疾薨於東都慈惠裏皇上悼焉國人慕焉撫牀輟舂曾未云比制贈揚州大都督諡曰文貞禮也十年二月塟於萬安山之南原在疾也王人賜膳禦醫視藥於薨也中使弔臨羽儀哀送君臣之義厚莫重焉子異子奕思綴遺美以寘罔極有詔掌文之官敍事盛徳之老銘功將以寵宗臣揚英烈帝乃灑恩仙翰鏤澤丰防日月臨照於佳城煙雲變態於神道寶其文字別爲羣玉之山禁其樵蘇卽表三司之墓銘曰

源深自虞派別從吳避地魯陜居家洛都神明逺契嶽瀆冥符翊聖斯偶生賢不孤仁將勇濟孝與忠俱學刄攢植文鋒迅驅才安卑位卽騁長途惟實惟有若虛若無再三軍國一二訏謨戎柄尢重王綸最樞兼司任切久政榮殊黼藻彌煥丹靑靡渝以寛容物以鑑分區外或形放中恆禮拘箴𨿽誡口諍亦忘軀但覩渾璞誰詳瑾瑜伊臯尺寸管樂錙銖名正身遂言誠願孚方辭漢祿更辱齊組旣積而散窮歡盡娛川歸東極日去西晡上惻旒扆旁悲路衢藍田美玉荔浦明珠載廣休慶爰典謨丰碑乃立盛業其鋪帝念頻軫仙毫特紆鐫金刻石鳯篆龍圖七耀光動三泉澤濡銓能敍事理郁詞敷求舊銘實慙殫恧蕪緬思雲霧尙想江湖有道之徳其何以逾延陵之墓空此嗚呼存歿終始遐哉邈乎小說載姚崇與張說有隙崇病戒諸子吾沒後張必來弔汝具陳吾生平服玩張若不顧汝家族無類矣若顧當錄致之仍以神道碑爲請旣獲其文登時錄進先礱石以待至便鐫刻崇卒悉如其言不數日文成敍致該詳時謂極筆數日果遣使取本欲加刪攺姚氏諸子引視碑仍告以奏禦使者復命張悔恨曰死姚崇能算生張說吾今日方知才之不及逺矣按姚崇以開元九年九月丁未卒於東都時張說在並州九月癸亥說進兵部尙書同中書門下三品時帝在長安說亦應至長安明年二月帝至東都則崇已塟矣未塟以前說無由赴弔旣塟而弔去崇死已半年說在帝左右已三四月不應久不修隙至碑文旣成而後悔之也唐書通鑑俱不取此極有見

冠軍大將軍郭知運神道碑【張說】

四敍平分淸秋之气勁五方異俗崆峒之人武故隴上多豪山西出將其有雲龍感召星象特生金鼔登壇隠如敵國麾幢指塞自比長城得之於太原公矣公諱知運字逢時其先太原著姓今則晉昌人也本乎文武之弟是爲虢叔虢或云郭因而氏焉自燕昭尊隗以築宮漢祖封亭以列國其侯於陽曲宅彼太原舊矣亭之孫友從太原徙隴西昭帝分隴西置平郭氏又爲郡之右族友之昆孫武威太守憲憲之猶子散騎常侍芝其有名迹見於魏晉則晉昌諸宗散騎之後也爾乃一門連譽時人號曰三儒四海名齊天下謂之八顧光祿派分於馮翊廷尉世茂於潁川孝則天錫釡金忠則帝章冕服仁則猛獸不害信則童兒不欺豈但介休見有道之碑洛陽聞立徳之傳而已曾祖欽州大黃府統軍上柱國祖才朝議郎州常樂縣令上柱國父師朝散大夫上柱國贈伊州刺史磧鹵之地戎馬生郊業戰鬭而勲仕州縣而爲達啟莫京之繇福不在於其身積無聲之善慶必流於後嗣公太白之精雷泉之靈膺家之禎爲國而生身長七尺力能扛鼎猿臂虎口虯須鶚瞬射穿九札劍敵萬人子卿路逢遙識將軍之相唐舉一見足辧封侯之骨解褐以善戰授昭武校尉秦州三度府左果毅以販狄北庭加遊擊將軍沙州龍勒府折衝兼右金吾郎將瀚海軍副使尋攺朝散大夫伊州長史伊吾副使以軍累破虜卽授其州刺史進當軍經略使朝廷以未愜前除且有後命遷本衛中郎將仍舊爲州軍使黙啜之冦北庭也公奔命解圍軍聲大振加云麾將軍右府衛將軍封介休縣開國公食邑二千戶開元二年吐蕃入隴右掠垌牧公兵以奇勝冦不復蹤積甲山齊而有餘牧馬谷量而未盡歸功廟算朝議多之授羽林將軍持節隴西諸州節度大使兼鄯州都督河源軍使鎭西陲信國之藩屏坐北洛亦王之爪牙故入奉期門而出寄分閫於是料敵無備閒其師老潛軍一舉大俘九曲鎖甲文劍僰馬防牛旣獻戎捷遂頒朝賜乃兼鴻臚卿攝禦史中丞攺封太原郡開國公加前食邑三千戶執憲總軍典屬乘障增爵益邑遇厚恩深俄而六州羣胡相率大叛命公統隴右之騎濟河曲之師鋒鏑爭先玉石俱碎拜左武衛大將軍授一子官賜金銀器百事雜防千段班師臨洮遘玆虐疾嗟呼匈奴未滅宿志不申生也有涯死而猶視開元九年十月二十二日薨於軍捨春秋五十有五蕃夷邊鎭血面椎心悲慘風雲號慟山谷豈非良將視人如子人亦視猶父乎皇帝閔焉詔贈京州都督米粟五百石錦帛五百段命都水使者張景佚備物護塟遵朝典也惟公气猛而性和量寛而精鋭沈謀可以掩蓍蔡雄斷可以奪鬼神故常糟粕韜鈴芻狗風角然其樹恩結信立威用武烜赫如風濤震蕩如雷雨戰必克攻必取每有奏謁帝特稱嘆孝文之得魏尙虜不足憂太祖之見郭嘉知成吾事前後錫錦衣寶帶文馬素女爛其盈門長鳴在廐感知己之主陳必死之力皇情西顧則九羌舋鼔詔書北伐則六狄焚旗上成聖君之鑑下效武臣之素節其竟也如此夫爲人子立廟致敬祖考來格不亦孝乎爲人臣恢疆禦侮以勞定國不亦忠乎若然者歸義方於先人揚令名於後代可也嗣子英傑起復定逺將軍左領軍衛翊府中郎將借紫服金章河西節度副大使英奇朝散大夫前尙輦奉禦英恊遊擊將軍前京兆勵行府右果毅都尉英彥朝議郎前左衛冑曹參軍等咸善居喪而過哀或從王事而奪禮則知辛賢父子繼位將軍祭彤兄弟並參戎律去本不戀達也而新是謀權也嘉此武功創其宅兆以十月七月塟我公太原夫人燉煌索氏袝焉禮也皇上念功以惜逝厚終以遇存有詔詞人爲其碑志介士送塟卽封徵虜之墳單於入朝當祭度遼之墓銘曰

洸洸將軍雄略冠羣平西徵北震戎懾獯亭障臥鼔屯田饋軍防此白刄致彼靑雲郭侯防喜旣多受祉牡黼衣淸廟蠲祀鼎食金奏炮鼈繪鯉旣來不庭有嚴天子流沙博望羽林飛騎河曲回兵臨洮舊防手握金節魂沈玉帳千里送喪三軍淒愴詔塟禮崇恩碑義丰生爲神將死爲鬼雄身世一滅榮華萬空祁連之墓長旌武功

唐書本傳知運二子英傑英乂此文有三子而無乂歐公集古錄亦疑此碑爲燕公奉紹撰定不誤或卽奇彥攺名耳英乂代宗時貴幸爲父請諡初議曰威爲崔廈所駁攺曰恭而唐書作諡威恐史書亦未可盡信

撥川郡王神道碑【張說】

珠玉無逺而登輦輅之飾寶也松秳無幽而入殿堂之搆材也物貴其用人亦如之撥川王論弓仁者源出於疋末城吐蕃贊普之王族也曾祖贊祖尊父陵代相蕃國號爲東贊戎言謂宰曰論因而氏焉公有由余之深識日防之先見陋偏荒之韋毳慕上國之衣冠聖歷二年以所統吐渾七千帳歸於我是嵗吐蕃大下公勒兵境上縱諜招之其吐渾以論家世恩又曰仁人東矣從之者七千人朝家大勲授左玉鈴衛將軍封酒泉郡開國公食邑二千戶國語曰犬戎樹惇【國語作惇】守終純固今其俗獷而輕死其法折而不撓故前代無降人中國無童僕自公之拔身向化首變華風澤潞之閒始見我州矣若夫河南胡苑坰牧所利每嵗冰合虜騎是虞中軍必謀於元老亞將固選於時傑神龍三年以爲朔方軍前鋒遊奕使景云二年換右驍衛將軍開元五年兼歸徳州都督使皆如故八年遷本衛大將軍攺朔方節度副大使公之理兵也堅三甲利五刄偶拳勇齊足力信賞罰分甘苦六轡如手千夫一心接獯獫猶蚊蚋臥沙塞猶袵席薦居露食垂二十年雨畢而成師冰泮而休卒寒气入於肌骨夜霜入於須鬢人不堪其勤公不攺其節韓公之建三城也公洗兵諾眞之水刷馬艸心之山以爲外斥而叛徒安堵鄭卿之和黙啜也公授館李陵之臺致饗光祿之塞以爲內侯而賔至如歸九姓之亂單於也公四月度磧過白檉林收火拔部帳納多眞種落彌川滿野懷惠忘亡漠南諸軍韙其計也降戶之叛河曲也公千騎奮擊萬虜奔走戡剪略定師旅方旋而延陁跌復相嘯聚上軍敗於靑岡嶺元帥沒於赤栁澗公越自新堡奔命冦塲贏糧之徒不滿五百凶醜四合眾寡萬倍公殺牛爲壘噉虜爲餉決命再宿衝潰重圍連兵躡踵千里轉戰全薛公於河外反知運於冦手朔方諸軍壯其戰矣研磨之奔也邀於黒山口覆其精鋭布思之背也追至紅桃帳掩其輜重乳洎之防刜蘭池之狂胡木盤之役縲右渠之逋冦凡前後大戰數十小戰數百算無遺策兵有全聲是以六狄逃遁三垂乂寧聲暴露於天下業光華於世載信皇威之所加亦武臣之力也故錦衣寶玉允答戎功甲第良田丕承王命語其智效未甚優寵黃頭黒齒比價齊名積戰多瘡累勞生疹恩命尙藥馳往診之晉竪己深秦醫無及十一年四月十五日薨於位享年六十有六制贈爲撥川王稱故國本其志也太常議諡曰忠由舊典昭其行也長子云忠襲官封繼事業次子舊久特拜郎將十二年四月詔塟於京城之南懷逺人也大常鼔吹介士龍旂虎帳貂裘封犛殉馬吉凶之義舉夷夏之物備長安令總徒以護事鴻臚卿序賔以觀禮哀榮之道著矣君臣之義厚矣有命國史立碑表墓吾嘗同寮敢陳遺烈銘曰

黃河接天靑海殊壤舉世安裕拔俗誰敢倬哉論侯利有攸往奮飛橫絕摶空直上以眾欵塞因敵立勲吐渾萬戶吟嘯成羣精感天地气合風雲旣封酒泉乃位將軍朔方陰塞直彼獯虜帝命先鋒闞爲虓虎山北加電漢南擊鼓數年之間耀國威武我有師旅將軍鞠之我有邊甿將軍育之栁澗亡師一劍復之蘭池叛胡三戰覆之武節方壯朝露不待王爵送終宿恩未攺時來世往人亡物在銘勲諡忠以告四海

自古中國威徳行於四夷惟唐爲盛漢與三代皆不及究其所以𨿽非一術而推誠番將實其大端如史所載阿史社爾契苾何力黒齒常之論弓仁及弓仁之孫惟貞其人才皆中國所罕卽如此文所稱臥沙塞猶袵席夜霜入於須鬂中國之人還堪此否此實有志攘夷者所當知至於林甫將番一段公案因駕禦失宜不可因噎廢食也

六祖能禪師碑銘【王維】

無有可捨是達有源無空可住是知空本離寂非動乘化用常在百法而無得周萬物而不殆鼔栧海師不知菩提之行散花天女能變聲聞之身則知法本不生因心起見見無可取法則常如世之至人有證於此得無漏不盡漏度有爲非無爲者其惟我曹溪禪師乎禪師俗姓盧氏某郡某縣人也名是虛假不生族姓之家法無中邊不居華夏之地善習表於兒戲利根發於童心不私其身臭味於耕桑之侶茍適其道羶行於蠻貊之鄕年若干事黃梅忍大師願竭其力卽安於井臼素刳其心獲悟於稊稗每大師登座學眾盈庭中有三乘之根共聽一音之法禪師黙然受教曽不起予退省其私迥超無我其有猶懷渇鹿之想尙求飛鳥之迹香飯未消獘衣仍覆皆曰升堂入室測海窺天謂得黃帝之珠堪授法王之印大師心知獨得謙而不鳴天何言哉聖與仁豈敢子曰賜也吾與汝不如臨終遂宻授以祖師袈裟謂之曰物忌獨賢人惡出已予且死矣汝其行乎禪師遂懷寶迷邦銷聲異域眾生爲淨土雜居止於編人世事是度門混農商於勞侶如此積十六載南海有印宗法師講涅槃經禪師聽於座下因問大義質以眞乘旣不能酬翻從請益乃嘆曰化身菩薩在此色身肉眼凡夫願開惠眼遂領徒屬盡詣禪居奉爲掛衣親自削髮於是大興法雨普灑客塵乃教人以忍曰忍者無生方得無我始於成初發心以爲教首至於定無所入惠無所依大身過於十方本覺超於三世根塵不滅非色滅空行願無成卽凡成聖舉足下足長在道場是心是情同歸性海商人告倦自息化城窮子無疑直開寶藏其有不植徳本難入頓門妄系空花之狂曾非惠日之咎常嘆曰七寶布施等恆河沙億刼修行盡大地墨不如無爲之運無礙之慈濟四生大庇三有旣而道徳徧覆名聲普聞泉館卉服之人去聖歷刼塗身穿耳之國航海窮年皆願拭目於龍象之姿忘身於鯨鯢之口駢立於戶外趺坐於牀前林是旃檀更無雜樹花惟薝卜不嗅餘香皆以實歸多離妄執九重延想萬里馳誠思布髮以奉迎願乂手而作禮則天太后孝和皇帝並勅書勸諭徴赴京城禪師子牟之心敢忘鳯闕逺公之足不過虎溪固以此辭竟不奉詔遂送百衲袈裟及錢帛等供養天王厚禮獻玉衣於幻人女後宿因施金錢於化佛尙徳貴物異代同符至某載月日忽謂門人曰吾將行矣俄而異香滿室白虹屬地飯食訖而敷坐沐洛畢而更衣彈指不畱水流燈焰全身永謝薪盡火滅山崩川竭鳥哭猿啼諸人唱言人無眼目列郡慟哭世且空虛某月日遷神於曹溪安坐於某所擇吉祥之地不待靑烏變功徳之林皆成白鶴嗚呼大師至性淳一天姿貞素百福成相眾妙防心經行晏息皆在正受談笑語言曾無戲論故能五天重迹百越稽首修蛇雄虺毒螫之气銷跳殳彎弓猜悍之風變畋漁悉罷蠱酖知非多絕羶腥效桑門之食悉棄罟网襲稻田之衣永惟浮圖之法實助皇王之化弟子曰神防遇師於晚景聞道於中年廣量出於凡心利智逾於宿學𨿽末後供樂最上乘先師所明有類獻珠之顧世人未識猶多抱玉之悲謂余知道以頌見托偈曰

五蘊本空六塵非有終生倒計不知正受蓮花承足楊枝生肘曷離身心孰爲休咎至人達觀與佛齊功無心捨有何處依空不著三界徒勞八風以玆利智遂與宗通湣彼偏方不聞正法俯同惡類將興善業教忍斷嗔修慈捨獵世界一花祖宗六葉大開寶藏明示衣珠本源常在妄轍遂殊過動不動離俱不俱吾道如是道豈在吾道徧四生常依六趣有漏聖智無義章句六十二種一百八諭悉無所得應如是住

舊唐書本傳云維兄弟俱奉佛居常蔬食不衣文防得宋之問藍田別墅在輞口輞水周於舍下別漲竹洲花塢與道友裴迪浮舟往來彈琹賦詩嘯詠終日在京師日飯十數名僧以談爲樂齋中無所有惟茶鐺藥臼經案繩牀而己退朝之後焚香獨坐以禪誦爲事妻亡不再娶三十年孤居一室屏絕塵累臨終與親故書多惇厲奉佛修心之防捨筆而絕按公著作如與魏居士書胡居士諸詩及此碑皆見地超絕宜其去來自在乃爾非鸚鵡禪所可髣髴也此碑實不減子厚作以四六敍事至執役槽廠混迹獵夫一一皆冩出豈非化工手

唐故特進贈開府儀同三司揚州大都督南府君睢陽廟碑【栁宗元】

急病讓夷義之先【臧文仲曰賢者急病讓夷夷平也】圖國忘死貞之大利合而動乃市賈之相求恩加而感則報施之常道睢陽所以不階王命橫絕凶威超千祀而挺生奮百代而特立者也時惟南公天與拳勇神資機智藝窮百中豪出千人不遇興詞郁尨眉之都尉數奇見惜挫猨臂之將軍天寶末冦劇憑陵隳突河華天旋虧斗極之位地圮積狐貍之穴親賢在庭子駿陳謩以佐命元老用武夷甫委師而勸進惟公與南陽張公巡髙陽許公逺義气懸合訏謀大同誓鳩武旅以遏橫潰裂裳而千里來應左袒而一呼皆至柱厲不知而死難狼瞫見黜而奔師忠謀朗然萬夫齊力公以推讓且專奮擊爲馬軍兵馬使出戰則羣校同彊入守而百雉齊固初據雍丘謂非要害將保江淮之臣庶通南北之奏復拔我義類扼於睢陽前後捕斬要遮凶气連沮漢兵已絕守疏勒而彌堅虜騎𨿽彊頓盱眙而不進賊徒乃棄疾於我悉眾合圍技𨿽窮於九攻志益專於三板偪陽懸布之勁汧城鑿穴之奇息意牽牛羞鄭師之大臨甘心易子鄙宋臣之病告諸侯環顧而莫救國命阻絕而無歸以有盡之疲人敵無己之彊冦公乃躍馬潰圍馳出萬眾抵賀蘭進明乞師進明乃張樂侑食以好聘待之公曰敝邑父子相食而君辱以燕禮獨何心歟乃自噬其指曰噉此足矣遂慟哭而返卽死孤城首碎秦庭終懵無衣之賦身離楚野徒傷帶劍之辭至徳三年十月城陷遇害無傅燮之嘆息有周苛之慷慨聞義能徙果其初心烈士抗詞痛臧洪之同日直臣致憤惜蔡恭於累旬朝廷加贈特進揚州大都督定功爲第一等與張氏許氏並立廟睢陽嵗時致祭男在𦇤褓皆受顯秩賜之土田塟刻鮑信之形陵圖龎徳之狀納官其子見勾踐之心羽林字孤知孝武之志舉門闗於周典徴印綬於漢儀王猷以光寵錫斯備於戲睢陽之事不惟以能死爲勇善守爲功所以出奇以恥敵立慬以怒冦【慬音謹勇也立慬出列子】俾其專力於東南而去備於西北力專則堅城必陷備去則天討可行是故卽城陷之辰爲尅敵之日世徒知力保於江淮而不知功靖乎醜虜論者或未之思歟公諱霽云字某範陽人有子曰承嗣七嵗爲婺州別駕賜緋魚袋歷施涪二州服忠思孝無替負荷懼祠宇久逺徳音不形願斵堅石假辭紀美惟公信以許其友剛以固其志仁以殘其肌勇以振其气忠以摧其敵烈以死其事出乎內者合於貞行乎外者貫於義是其所以奮百代而超千祀者矣其志不亦宜乎廟貌斯存碑表攸托洛陽城下思鄕之夢儻來麒麟閣中卽圖之詞可繼銘曰

貞以圖國義惟急病臨難忘身見危致命漢寵死事周崇死政烈烈南公忠出其性控扼地利奮揚兵柄東護吳楚西臨周鄭婪婪羣凶害气彌盛長蛇封豕踴躍不定屹彼睢陽制其要領橫潰不流疾風斯勁梯衝外舞缶穴中偵鈐馬非艱析骸猶競浩浩烈士不聞濟師兵食殱焉守逾三時公奮其勇單車載馳投軀無告噬指而歸力窮就執猶抗其辭圭璧可碎堅貞不虧冦力東盡凶威西恧【恧女六切】孤城旣拔渠魁受戮雷霆之誅由我而速巢穴之固由我而覆江漢淮湖羣生咸育倬焉勲烈孰與齊躅天子震悼陟是元功旌褒有加命秩斯崇位尊九牧禮視三公建玆祠宇式是形容牲牢伊碩黍稷伊丰防防孝嗣望慕無窮刋碑河滸萬古英風柱厲叔事莒敖公自以爲不知已去居海上及公有難乃往死之曰以丑後世之人主不知其臣者晉襄公縛秦囚使萊駒以戈斬之囚呼萊駒失戈狼瞫取戈斬囚遂以爲右箕之役先軫黜之狼瞫怒及彭衙旣陳以其屬馳秦師死焉此二事用於霽云碑是子厚微意徐師川詩開元天寶中衮衮見諸公不聞張與許名在臺省中亦子厚指也

三受降城碑銘【呂溫】

夏后氏遏洪水駈龍蛇能禦大菑以活黔首周文王城朔方逐獫狁能捍大患以安中區若非髙岸峻防重門擊柝𨿽有盛徳曷觀成功然則持璿璣而弛張萬象昊穹之妙用扼勝勢以擒縱八極王者之宏圖道𨿽無外權則有備變化消息存乎其人三受降城皇唐之勝勢者也昔秦不量力北築長城右扼臨洮左馳碣石生人盡去不足乘障兩漢之後頽爲荒丘退居河滸歷代莫進矯亡秦之獘則可矣盡中國之利則未然唐興因循未暇經啟有拂云祠者在河之北地形雄坦控扼樞防虜伏其下以窺域中禱神觀兵然後入冦甲不及擐突如其來鯨一躍而吞舟虎數步而擇肉塞艸落而邊甿懼河冰堅而羽檄走爰自受命至於中興國無寜嵗景龍二年黙啜彊暴瀆鄰構怨掃境西伐漢南空虛朔方大總管韓國公張仁願躡機而謀請築三城奪據其地跨大河以北向制胡馬之南牧中宗詔許橫議不撓於是畱及之戍斬姦命之卒六旬雷動三城嶽立以拂云祠爲中城東西相去各四百里過朝那而北辟斥候疊望幾二千所損費億計減兵萬人分形以據同力而守東極於海西窮於天納陰山於寸眸拳大漢於一掌驚塵飛而烽火燿孤鴈起而刁鬥鳴涉河而南門用晏閒韓公猶以爲未也方將建大斾提金鼓馳神笇鞠虎旅看旄頭明滅與太白進退小則貢琛賮受厥角定保塞一隅之安大則倒狼居竭瀚海空苦塞萬里之野犬略方運元勲不集天其未使我唐無北顧之憂乎厥後賢愚疊任工拙異勢剛者黷武柔者敗律城隳險固冦得淩軼或駈馬飲河而去或控劘壘而旋吾知韓公不瞑目於地下矣今天子誕敷文徳茂育羣生戢兵和親北狄右袵然而軍志有受降如敵大易有安不忘危崇墉言言其可弛柝亦宜鎭以元老授之廟勝俾述舊職而恢遺功外勤撫綏內謹經略使其來不敢仰視去不敢反顧永詟猛气無生禍心聳威馴恩禽息荒外安固萬代術何加焉敢勒銘城隅庻復隍而光烈不昧銘曰

韓侯受命志在朔易北方之彊制以全策亙漢橫塞掲玆雄壁如三鬭龍躍出大澤並分襟帶各閉風雷俯視陰山仰看昭回一夫登陴萬里洞開日晏秋盡纎塵不來時惟韓侯方運神妙觀釁則動乃誅乃弔廓乎窮荒盡日所照天乎未贊不防淸廟我聖耀徳罷扃北門優而柔之用息元元曷若皃守推亡固存於襄於夷永裕後昆

三受降城皆在黃河北岸今河套之北也中城南直朔方安北都護府在焉東城在勝州之北西城在丰城之北此唐史注也宋初曰中城南直朔方西城南直靈武東城南直楡闗宋白曰東城本漢雲中郡地中城本漢五原郡地西城本漢臨河縣地三說微有不同如宋白所考則東受降當與大同相近去黃河逺矣或者漢雲中郡地廣西接楡闗非止大同府境也大抵漢築朔方守在河南唐築三城守在河北今河南已爲虜巢矣況河北乎右谷山筆麈

故太子少保贈尙書左僕射京兆韋府君神道碑【呂溫】

山之大者匿峯巒含气象積髙無倪而不見其險孕粹有物而不知其神此其所以爲大也徳之全者毀圭方黜皎厲靈機宻運而智不驚愚遐標特立而迹無變俗此其所以爲全也然則太山髙而可陟全徳近而難知我求其倫見之於少師公矣公諱某字某京兆杜陵人其先帝堯光宅讓徳儲慶建國命氏列於夏商相冑卿族繁於漢魏代濟不殞煥焉盛門大王父諱某皇朝主客郎中萊濟商三州刺史王父諱某倉部郎中太原少尹贈祕書監烈考諱某檢校都官郎中嶺南節度行軍司馬贈同州刺史或以瑚璉之器才施郡政或以巖廊之姿僅及戎佐與時俱息從道而污屈不試於當年啟莫京於身後公生而岐嶷弱而老成渾粹不散淸明虛映朱弦遺音而宮商自韻大圭不琢而符彩溢發邈矣天爵爛乎人文鼓鐘之聲日逺卿典之譽來逼釋褐太子正字與仲弟正卿以賢良偕徴策入異等冥鴻雙舉當代榮之授髙陵主簿遷監察禦史攺殿中內供奉東都畱守判官卽拜東臺殿中侍禦史參畫惟允持繩不回河洛之間風聲尙在徳宗躬決庶政本於尙書責成曹郎綜練材實薦出方伯時超貳卿二十年間斯爲極選公由是前後遷刑部吏部員外郎吏部郎中奏議推美彌綸成績南宮之故事存焉於時戡復日近勲勤者眾都市惰遊盡垂金組邦畿豪奪半賜丹書輕禽逸於疎网悍馬駭於柔轡上思懲抑必假良能公由是前後歷奉天長安二縣令仁護鰥惸智鈐豪右輿人之遺詠在焉望由實濟任以望重選曹未幾遷給事中旣居駁正之司不撓當官之論屬東南嵗歉俾乂惟難出爲常州刺史天寶之後中原釋耒輦越而衣漕吳而食一隅重困五紀於玆公臨之淸貞結以忠恕固存惠寡務嗇勤分一法以去其侵漁多方以備其災患以逸道而使繕完允濟以與道而取賦入先期聲聞天朝考績連最轉蘇州刺史二境之閒百里而近靈源自出殊派其淸膏澤所霑異壤同潤下車期月報政如初加秩賜金借畱累嵗無何彭沛防師兵驕地偪安危所系朝論難之乃以公檢校祕書監兼禦史中丞賜紫金魚袋充徐泗節度行軍司馬重其威望將委旄鉞而未命程伯徐方之軌旣同不見賈生宣室之徴遽至擢吏部侍郎倫品甄明通簡節適勢有探湯之熱我以靜濯眾有鼔簧之喧我以心聽馴致其美闇然日彰不求無失職之人人自以爲不失職矣輟拜京兆尹徳刑交修寛猛相濟匪設鉤距物無遁情匪曜鋒鋩機無滯斷浩穰之理不肅而成不求無不欺之吏吏自以爲不能欺矣俄攺太子賔客辭劇就閒圖南之勢一息選徳求舊居東之命惟重遷檢校工部尙書兼禦史大夫充東都畱守東都畿汝州都防禦使自盜起幽陵兵屯諸夏涉淮而北軍國異容分陜以東古今殊寄公講信修睦外張保釐之政完備訓戎內寓折衝之令矛防不露徳耀藹然遐邇頓首以承風彊暴革心而知懼今上嗣統就加檢校吏部尙書方入諧僉屬毘贊大化不幸嬰疾表求退頤優詔除太子少保冀其休復將有後命神只竟昧藥禱無眞以元和元年三月十二日薨於東都履信裏之私第享年六十有四寵贈尙書左僕射輤車西歸制使賻弔太常褒議諡曰某公哀榮備矣夫人河東裴氏侍中耀卿之孫給事中之女徳門鐘美淑問充塞蕣華早落蓍兆葉期卽以是年五月二十一日合塟於萬年縣髙平鄕少陵原禮也公孝悌天至行有餘力仁義性徳匪俟服膺不飾表以近明每縱心而中矩淸虛簡淡而應物不倦通曠夷易而及門無雜不尙意气而然諾篤志不好臧否而鑑識超倫與故相國齊江西映穆宣州贊贊弟侍禦史員爲文章道義之友可以視其所親矣今吏部郎中扶風竇羣抗迹毗陵退身進道公三揖郡榻之上一振天墀之下不數嵗閒蔚爲重器可以視其所舉矣分正東郊開府辟土則有今右司郎中燉煌段平仲倉部員外郎安定皇甫鎛禮部員外郎淸河張賈京兆尹韋嗣隴西李景儉中山衞中行平陽路隨皆羣彥之秀出一時之髙選可以觀其所任矣加以志尙幽逺冥捜好古所居第必有松石之致退公暇日常以圖籍自娛一字愜心金玉不顧片言同趣布褐無閒亹亹然若見道之所存陶陶然不知嵗之云晏於戲防名從事四十餘年朋友罕聞得防之言家人莫見喜慍之色坦懷以處推分而行無怨於人人亦無怨無猜於物物亦無猜履信順以優遊保福祿而終始其名教之大雅者歟有九子長曰元貿前常州義興縣尉次曰谷前邠州司倉次曰璋鄕貢進士能修詞立誠克家致美茂揚風訓休有令問其次某某等皆殊資異識登於童齒慶善之餘也以某獲窺墻仭見托篆述究賢人之業信而無媿申孝子之志直而不文其詞曰

利建於商介圭作寶爰立於漢緇衣攺造克昌厥亂奕世載考亞尹擅名郎中懷道莫躋貴仕莫享難老蘊靈儲休以啟少保不顯少保其徳愔愔有綽遐姿曠哉靈襟顯仁山立藏用淵沈煦如冬陽藹若春陰白圭三復克保明心黃鐘九變莫匪和音靜專動直謙進柔克冝踐公輔以楨王國促路頓軌中天墜翼少陵右原拱樹寒色窮壤可獘惟名不失金石垂之以慰罔極

碑文不著韋名考竇羣傳云蘇州刺史韋夏卿薦之不召後夏卿入爲京兆尹復言之徳宗入爲左拾遺合之此碑其爲夏卿無疑但竇羣皇甫鎛非佳士化光爲羣所厚故稱之非公論也靈機宻運二語世豈有斯人其惟聖人乎

幽州紀聖功碑銘【李徳裕】

幽州盧龍軍帥檢校左僕射張公仲武往年修獻捷之禮今嵗有銘勲之請二者君子韙之豈不以諸矦有四夷之功獻其戎捷春秋舊典也宗周納肅愼之貢銘於楛矢天子令徳也斯可以爲元侯表可以爲後代法聖上嘉其動而中禮乃命宰臣采其元功傳於惇史臣徳裕敢颺言曰夫兵者所以除暴害也愛人則惡其爲害禁暴則惡其爲亂𨿽叡智不殺化之以神至徳允懷招之以禮然書有猾夏之戒傳有修刑之訓虞舜四罪乃成大功文王一怒以至無侮非徳教之助歟仁聖文武章天成功神徳明道大孝皇帝熈我文典煥乎光明極象外之微臻於至道鼔天下之動致於中和慮必鉤深退而藏宻故能神幾獨照成未兆之謀威光逺震制不羈之虜當其時也烽燧疊警羽書狎至人心大揺羣師沮气皇帝以軒後之威神漢髙之大略光武之雄斷魏祖之機權合而用之以定王業此議臣所以不敢望於淸光也倬哉天地應而品物生君臣應而功業成故龍躍而雲從鶴鳴而子和方叔伐獫狁蠻荊來威安逺擊車師西域震服宜有良將殿於朔邊張公禮悅戰器書成傳癖張仲孝友子孺塞泉流落不耦光景未耀明主雅聞奇志持印而拜將軍遙推赤心築壇而命元帥拔自雄武授之薊門果能精誠奮發防慮偪臆千里獻籌一心憂國則知龍顏善將任人傑而不疑日角好謀嘆敵國而彊意回鶻者本北狄之裔也或曰獯狁或曰山戎五帝所不能臣三王所不能制前史載之悉矣曁薛延陀之敗也酋帥吐迷度率眾欵塞太宗幸靈武納降立回鶻部落置瀚海都督因我封殖遂雄北方肅宗之戡內難也葉護以射雕之士親扈戎旌亦由羌髳率師以翼周北貊梟騎以助漢旣滅大憝乃疇厥功特拜葉護司空嵗贈繒二萬匹厥後飾宗女以配之立宮室以居之其在京師也滛祠云構甲第棊布棟宇輪奐衣冠縞素交利者風偃挾邪者景附其翎侯貴種則被我文繢帶我金犀悅和音厭珍膳蠍蠧上國百有餘年旣而桀驁無親天命不祐僭侈極欲神道惡盈本國薦饑畜產耗半黠戞斯因利乘便遂焚龍庭墟落蕭條陰燐靑熒今之烏介可汗亡逃失國竊號沙漠非我策命自爲假王其來也羨漫陰山睥睨髙闕塞之下氛霧蔽天質貴主以前驅依大國而求援或丐我米救其饑人或邀我甲兵復其故地外𨿽柔服內有桀心因行人致辭徴呼韓故事願居光祿塞急保受降城其下有二部曰赤心宰相那頡啜特勒赤心者天性忿鷙戎馬尢盛初與名王嗢沒斯首謀內附俄而負力怙气潛圖厲階爲嗢沒斯所紿誘以俱謁可汗戮於帳下其眾大潰東逼漁陽上乃賜公璽書授以方略公以室韋悍亟之兵近我邊鄙俾其偵邏且禦內侵尋以徴役不供爲虜所敗由是介馬數萬連亙幽陵伏精甲於松樠布穹廬於磧鹵散若飛鳥止如長云火燎於原不可向邇公激義气以虹貫發精誠而右開奇計兵權宻授髦儁乃命介弟仲至與禆將遊奉寰王如淸左敵萬李君慶張自榮髙守素李志操率鋭兵三萬建斾而前介冑雪照戈矛林植命以義殉壯由師直聲隆隆而未泄欲逐逐而不食戢以聽命嚴而有威公曰險道傾仄且馳且射胡兵所以無敵也致之平原勒以方陣我師可以逞志也於是據於莽平環以武剛首尾虵伸左右翼張輕騎旣合奇鋒橫騖如摧枯株如搏畜兔攝詟者弗取陸梁者皆僕虜矦王貴人計以千數然後盡羅服聽悉數系累谷靜山空靡有孑遺橐駞駃騠風澤而散旃檀羅幕布野畢收馬牛幾至於谷量虜血殆同於川決徑路寶刀祭天金人奇貨珍器不可殫論乃命從事李周曈馳傳上奏又命牙門將國從玘繼獻戎俘皇帝受而勞之羣臣畢賀昔長平七徑驃騎六舉竇憲合氐羌之眾陳湯檻城郭之兵或生靈減耗士馬痡傷邀功救罪矯命專徵然猶告類上帝薦功淸廟顧視二漢不其恧歟以公威動蠻貊功在漏刻因命公爲東面招撫回鶻使先是奚契丹皆有虜使監護其國責以嵗遺且爲漢諜自回鶻嘯聚靡不鴟張公命禆將石公緒等諭意兩部戮回鶻八百人𨿽介子討罪於玆班超行誅於鄯善未足儔也回鶻又遣宣門將軍等四十七人詭辭結歡潛伺邊隙公宻賂其下盡得陰謀且欲馳入五原大敺雜虜公逗畱其使緩彼師期竟得人病馬瘏縮衂而退挫鋭解紛繄公善計今烏介自絕皇澤莫敢近邊並丁令以圖安依康居而求活盡死余種屈意黑車寄托逺遁流離饑凍黒車亦倚其威重迫脇諸戎造謀籍兵解仇交質自謂約賷深入漢將取而未期渡幕輕畱王師往而非利公以壯猷逺禦長計羈縻不媮避嫌之便終盡致敵之術將時動而得儁豈嵗數而勝微矧乎明主仗將帥爲爪牙視戎狄爲鼠彘方獵猛敵不翫細娛非周宣無以成召虎之勲非漢宣無以聽營平之計朂哉上將光我中興公前後受降三萬人特勒二人可汗泲一人都督外宰相四人其他禆王騎將不可備載王褒以日遂歸徳稱爲人瑞班固以稽落蕩冦大振天聲孰若天子神武百蠻震慴乘其蹙困臨以兵鋒刈單於之旗納休屠之附非萬里之伐無三年之勤巍乎成功輝焯後代宜刻金石以揚鴻休銘曰

大和之初赤气宵興開成之末彤雲暮凝異鳥南來胡滅之徴北夷飈掃厥國土崩逼迫遷徙震我邊鄙長蛇云穴奔鯨失水上郡薊門兵連千里曾不畏天猶爲驕子丐我邊谷邀我王師假我一城建彼幡旗歸計彊漢郅支嫚辭狼顧朔野伏莽見羸鴈門之北羌戎雜處濈濈羣羊茫茫大鹵縱其梟騎驚我牧圉暴若犲狼疾如風雨皇赫斯怒羽檄徴兵謀而泉黙斷乃雷聲沈機變化動若神明沙漠之北虜無隠情漁陽突騎燕歌壯气﨣﨣元戎眈眈虎視金鼓誓眾幹旄蔽地爰命介弟屬之大事翩翩飛將董我三軍稟兄之制代帥之勤威略火烈胡馬星分戈回白日劍薄浮雲天街之北旄頭已落絕轡之野蚩尢未縛俾我元侯恢逺略取彼單於系之徽索陰山寢烽亭徼櫜弓萬里昆夷九譯而通蠻夷旣同天子之功儒臣篆美刋石垂鴻

平淮西碑於諸將相皆稱官稱名蓋歸功主上自合如此此文以紀聖爲題而篇中稱仲武爲公非體也豈至此而藩鎭之勢愈重耶困學紀聞云唐五代之際以文紀事者多用故事而作史者因而舛謬回鶻烏介可汗走保黑車子族李徳裕碑文云烏介並丁令以圖安依康居而求活所謂康居用漢書郅支事也而舊史云烏介依康居求活北漢鄭珙卒於契丹王保衡晉陽見聞錄虜俗𨿽不飲酒如韋曜者亦加灌注韋曜卽吳孫皓時韋昭也而路振九國誌云髙祖鎭河東命韋曜北使曜不能飲酒虜人彊之此殆類癡人說夢也按此一段讀四六文者不可不知附錄於此

周故大將軍豳國公墓銘【庾信】

公諱廣字幹歸邵惠公之元孫豳孝公之長子若木拂日長虵委天龍圖幕河之光神鼎連云之气六辯搆字五運徴祥是以維嶽降神自天生徳凝脂防漆日角珠庭爲子則名髙五都爲臣則光照千里華蓋中天之峯未階其峻虞淵浴日之水不盡其源嵗在雕車年方竹馬月中桂樹切問能訓石上木生懸思卽悟年十一孝公薨防防在疚孺慕過禮泉驚孝水竹動寒林三行克宣八翼斯舉大周建國宗子維城設壝封人分司典命開國天水郡公食邑二千戶元年授使持節驃騎大將軍開府儀同三司其年四月授都督秦州刺史孝公久牧汧隴遺愛在人今玆見撫我君之子豈獨司之臺鮑宣累葉丞相之府韋賢重代二年拜大將軍方衛靑之張幕冊重元勲譬韓信之登壇榮髙獨拜武成元年遷都督興梁等十九州諸軍事梁州刺史嶓冢導漾乃濟漢之東流蔡蒙旅平實華陽之西極其年九月攺封蔡國公食邑萬戶地接韓城闗鄰楚鄣戶封八縣恩深冦恂之功邑啟萬家事極曹參之賞保定元年授小司冦犴戶苔生囹闗籥動載酒屬車幸無寃气觀囚軍府或聽鳴琴二年轉守蒲城都督潼闗等六防諸軍事其年閏月遷都督秦渭等十二州諸軍事秦州刺史公亟牧冀城頻藩隴坻豪傑斂手貪殘解印加以上谷精兵漁陽噪鼓北臨髙栁南望長楡匈奴下馬之山貴相藏酒之谷莫不逺慕威聲遙承風化二年奉詔向甘州迎皇后有文書手仲子之歸紀裂繻來卿爲君逆自非名髙絕國威被和鄰豈得稱族而行尊君之命四年授柱國大將軍昭陽以功髙見用項梁以名將當官以今方之彼有慙徳天和三年授都督陜虞等八州甘防諸軍事陜州刺史屈產垂棘旣有滅虢之兵王官羈馬非無絕秦之路公以正正鼔旗閒閒車軌服叛威邊算無遺防但以中外久勞積斯災疾山川則並走羣望賔客則諸矦在門是以請謁承明言歸湯沐方詢夏郊之祀或辯桑林之崇更除秦州刺史仍襲父爵豳國公分流之嶺未登晚塞之城空望太夫人以公羸瘠悲泣相守胸气交衝奄捐館捨公頓伏苫寢水漿不入𨿽王人勸奪瘡鉅愈增母死於子子死於親慈孝之道一朝總集大漸之辰春秋二十有九四闗罷市三軍行哭言尋聽訟猶見寒棠還顧空營惟餘衰栁諡贈某官禮也六年六月歸塟於秦州之某原甲啟路追軫驃騎之功龍旂贈行深悼東平之逺公亮直惟忠溫恭惟孝居之仁義飾以禮樂風神機警聰叡精明有仭於宮墻無形於喜慍金版玉防之記枕籍忘疲蘭葉芝花之圖膏映必舉碣石秋云昭陽落月思風含臆言泉流吻翩翩書記則阮瑀陳琳荏荏風流則王蒙謝尙語其百發弓絕於猿吟論其百中劍深於鴈陣枚乘之望梁苑不憚棄官樂毅之求燕路無辭千里至如應變將略雷電立成帷帳謀猷孫吳闇合有品藻人理之志有淸平天下之心鵬路忽摧龍津逐壅嗚呼哀哉大宰早茂三荊長辭萬始撫養遺孤連枝同气馬援之誡兄子義存謹飭王況之事世叔情深愛敬同徳比義此之謂乎乃爲銘曰禦幹從紀乘離作聖白環讓徳珪受命平一地紐增輝天鏡傍廕數國前臨七政地屬先登時逢下武玉璜撥亂金縢光輔衛晉承家邢茅胙土波分建木派流滬景命寅敍徽猷淵塞忠有令圖孝爲全徳山節蒞政桓珪守國瀚海將臨燕山行勒平樂髙晏金華說經論儒璧水親禮明庭相風待賦承露須銘乘舟向日防馬隨星徳舉克明能賢允淑上將授脤元戎推轂趙失東漁胡亡南牧箭下遼城泥封函谷衮衣頻露丹襜亟捲約法情推繁辭理遣盜烏懸察疑蛇立辯人共官園家同野繭薾云推景轉風落仭星裂中臺山傾左鎭夏楹捨爵殷階啟殯縿幕躐行明旍庭引秦川直望隴水分飛山河滿目容衛靈歸陵圖石馬車畫衮衣小山揺落長林變衰淒愴原隰荒涼宅兆樹宻人稀山多路少十里松城千年華表夜臺方寂窮泉無曉

周書豳國公廣大祖長兄顥之孫

周大將軍懷徳公吳明徹墓志【庾信】

公諱明徹字通昭兗州秦郡人也西都列國長沙王功被山河東京貴臣大司空名髙霄漢豈直西河有守智足抗秦建平有城威能動晉而己也祖尙南譙太守父樹右軍將軍抗拒淮沂平夷濟漯代爲名將見於斯矣公志气縱橫風情倜儻圮橋取履早見兵書竹林逢援偏知劍術故得勇爵登朝材官入選起家東宮直後除左軍葛瞻始嗣兵戈仍遭蜀滅陸機才論功業卽值吳亡公之在梁未爲達也自梁受終齊卿得政禮樂徵伐咸歸舜後是以威加四海徳教諸矦蕭索煙雲光華日月公以明略佐時雄圖贊務鱗翼更張風飈遂逺冠軍矦之用兵未必師古武安君之養士能得人心擬於其倫公之謂矣爲左衛將軍尋遷鎭軍丹陽尹北軍中總政六師河南京尹冠冕百郡文武是寄公無愧焉瀟湘之役憑陵島嶼風船火艦周瑜有赤壁之兵蓋舳襜艫魏齊有橫江之戰仍爲平南將軍開府儀同三司都督湘衡桂武四州刺史遂得左廣回扃轔車反暢長沙楚鐵更入兵欄洞浦藏犀還輸甲庫𨿽復戎歌屢凱軍幕猶張淮南望廷尉之囚合淝稱將軍之冦莫不失穴驚巢沈水陷火爲使持節侍中司空車騎大將軍都督南北兗靑譙五州諸軍事南兗州刺史南平郡開國公食邑八千戶鼔吹一部中臺在武之宮上將列文昌之宿髙蟬臨鬢吟鷺陪軒平陽之邑萬家臨菑之馬千駟坐則玉案推食行則中分麾下生平若此功業是焉旣而金精气壯師出有名石鼓聲髙兵交可逺故得艫舳所臨蓋於淮泗旌旗所襲奄有蒙魏將已奔猶書馬陵之樹齊師其遁空望平陰之烏俄而南仲出車方叔蒞止暢轂文茵鉤膺鞗革遂以天道在北南風不競昔者禆將失律衛將軍於是待罪中軍爭濟荀桓子於焉受戮心之憂矣胡以事君宣政元年屆於東都之亭有詔釋其鸞鑣蠲其釁社始就館之禮卽受登壇之防拜持節大將軍懷徳郡開國公邑二千戶歸平津之館時聞櫪馬之嘶捨廣城之傳裁見諸侯之客亷頗眷戀寜聞更用之期李廣盤桓無復前驅之望霸陵醉尉侵辱可知東陵故侯生平已矣大象二年七月二十八日气疾增暴奄然賔館春秋七十七卽以其年八月十九日寄瘞於京兆萬年縣之東郊詔贈某官諡某禮也江東八千子弟從項籍而不歸海島五百軍人爲田橫而俱死焉嗚呼哀哉毛修之埋於塞表流落不存陸平原敗於河橋死生慙恨反公孫之柩方且未期歸連尹之屍竟知何日遊魂羇旅足傷溫序之心夜思歸終有蘇韶之夢遂使廣平之裏永滯寃魂汝南之亭長聞夜哭嗚呼哀哉乃爲銘曰

九河宅上三江貢職彼美中邦君之封殖負才矜智乘危恃力浮磬戢鱗孤桐垂翼五兵早竭一鼔前衰移營減竈空幕禽飛羊皮詎贖畫馬何追荀防永去隨防無歸存沒俄頃光陰愴淒嶽裂中臺星空上將眷言妻子悠然亭障魂或可招喪何可望壯志沈淪雄圖埋沒西隴足抵黃塵碎骨何處池臺誰家風月墳羇逺營魂流寓霸防無封平陵不樹壯士之隴將軍之墓何代何年還成武庫

陳書大建九年司空吳明徹破周將梁士彥眾數萬於呂梁十年北討眾軍敗績於呂梁明徹及將卒己下並爲周軍所獲又南史明徹窮蹙就執周封懷徳郡公位大將軍以夏搆疾卒於長安後故吏盜其柩歸

周趙國公夫人紇豆陵氏墓志銘【庾信】

夫人諱含生本姓竇扶風平陵人魏其朝議列侯則莫能抗禮安丰奉圖功臣則咸推上席外戚列傳旣聞建武之書仲山古鼎或表單於之獻祖略少保建昌郡公父熾柱國大將軍大宗伯鄧國公孟津大誓常預同徳之臣咸陽違約克贊先登之主並得位入六府功參八柄夫人有文在手有象應圖榮曜夙彰徽華早茂肅恭以禮受教於公宮言容以徳有聞於師氏及乎進賢君子內主邯鄲琴瑟在堂輜軿是服長久於節不無秋菊之銘履端於始或有椒花之頌豈止莊姬掩笑楚相知慙定姜問兆齊兵不入武成二年冊拜趙國公夫人漢王聞立義之婦邑以延鄕齊侯見有禮之妻封之石窌異代同榮差無慙徳柱國殿下居若木之一枝在天潢之別派揚旌玉壘驅傳銅陵南通向日之民東被無雷之國夫人從政月峽贊徳雲門錦濯江波還臨織室山明石鏡卽對妝樓旣而玉律頻移金鑪不變胡香四兩嗟西域之使稀靈艸一枝恨瓊田之路絕天和五年四月二十二日薨於成都之錦城春秋二十孫子荊之傷逝怨起秋風潘安仁之悼亡悲深長簟況復仙臺永別無復簫聲傅母長歸惟畱琴曲七年二月日歸塟於長安之洪瀆原詔贈趙國夫人禮也雲雨去來旣畱連於楚後光陰離合實惆悵於陳王銘曰

河西斗絕觀津孤起章武賢臣安丰賢仕木樓千仭金山萬里紹慶邢姨基昌宋子施衿趙北待姆秦南弦綖禮數楡狄騑驂義超江泛仁流葛覃玉筐迎鷰金籠助蠶敬愛純深端莊淑問有光國史無形喜慍舉案外恭停機下訓馨馥於蘭年華於舜風雨消散神靈離絕婺女還星姮娥歸月左楹夕奠髙堂朝發空揚淩波更無回云下平曰隰髙平曰原西臨火井北望塞門猶垂雉服尙駕魚軒平原忽矣天道何言山回地市路沒滕城松悲鶴去艸亂螢生新云別起舊月孤明賢墳永式節隴常貞

周書趙王招初封趙國公竇熾其先仕魏賜姓紇豆陵氏

周儀同松滋公拓跋競夫人尉遲氏墓志銘【庾信】

夫人諱某河南洛陽人也祖父太師柱國公魏室喪亂經綸夷阻周朝建國匡翊揖讓圖諜帝系卽有內外之親分裂山河仍爲舅甥之國夫人容範端莊儀型淑令六義觀徳南風有夫人之詩八卦成形東方有少女之位姆傅習言公宮教業箴管綫纊佩帨蘭年十有二出適儀同拓跋競衣其翟服旣得宗婦之儀乘其魚軒還從列國之禮標梅三實無闕其時夭桃九華能修其政某年某月冊拜回洛縣君母金明公主魏文帝長女春則帝女采桑秋則王姬築館夫人出入主家遨遊戚裏濯龍園苑長門宮殿旣而膏腴美疢華茂傷年沈痼牀帷蒸離寒暑三世之術無乏於醫門百艸之本徒窮於藥性建徳三年五月七日亡春秋三十昔西河女子值九節之菖蒲東海婦人得三山之芝艸無由再遇悲矣如何卽以其年十月十五日塟於京兆之北陵原筮告辰丘陵啟奠西臨織女之廟南望湘妃之墳嗚呼哀哉乃爲銘曰

父曰帝師母曰王姬車服不系江漢無思是生令淑觀禮惇詩聲超宋子徳茂邢姨繼世盛徳思賢克舉奠鴈迎門濡蘋實俎奉盥如事移茵卽序春冰浴蠶秋機秉杼帝鄕近親帝城近臣濯龍親戚平陽主人金波回月玉樹臨春弄玉鳯皇昌容紫艸自此千年無人得道舜華榮曜飄零何早渭水北原平陵故園才通谷口卽望寒門吁嗟此地去矣歸魂孟冬十月長松九年親賔掩淚淒愴何言

周書尉遲迥尙魏文帝女金明公主夫人迥之女了無意味之題冩得燦花相似眞化工手也

唐故邢國公李宻墓志銘【魏徴】

觀夫天造艸昧之初有聖經綸之始原鹿逐而猶走瞻烏飛而未定必有異人間出命世挺生負問鼎之雄圖郁拔山之壯气控禦英傑鞭撻區防志逸風飈勢傾海嶽或一丸請封函谷或八千以割鴻溝夏殷資以興亡楚漢由其輕重懋功隳乎旣立奇防敗於垂成仰龍門以摧鱗望天池而墜翼求之前載豈代有其人者哉公諱宻字邃隴西成紀人自種徳降祉道垂風導碧海之長瀾竦閬峯之遙構家傳餘慶明哲繼軌諭文徳則弼諧舜禹語武功則經綸秦漢其餘令望且公且侯垂翠緌拖鳴玉者蓋亦耆舊未得盡傳良史莫能詳載矣曾祖弼周大師八柱國衛公祖曜周太保魏公父寛隋上柱國大將軍涼州總管蒲山郡公並匡周之美呂望愧其嘉謀平吳之功杜預慙其逺略公渥窪龍種丹穴鳯鶵降列象之精稟成形之秀气云生五色一日千里起家左親衛府東宮千牛備身趨馳武帳暉映廊廡出入龍樓光生道路隋文帝精華已竭義不斷恩始開淩長之源將致覆宗之禍公見機而作謝病言歸優遊經史晦明藏用風塵靡雜賔友簡通交必一時之俊談必霸王之略尙書令景武公楊素崖岸峻峙天資宏亮壁立千仭直上萬尋嗣闗西之孔子追陜東之姬旦深謀逺鑑獨步當時公年甫弱冠時人未許景武一見風神稱其傑出乃命諸子從而友焉並結以始終之期申以死生之分曁有隋二世肆虐黔首三象霧塞五嶽塵飛妖災所臻匪惟血落星隕怨讟所動寜止石言鬼哭轍迹徧於天下徭戍窮於海外寃魂塞宇宙白骨蔽原野墳壠發掘城郭丘墟萬里蕭條人煙斷絕公與楚公葉契共拯橫流未息溟海之波幾及昆岡之火亡自道中竄身艸澤奮臂大呼羣雄向起豹變梁楚鳯翔鞏洛據敖庾而塞轘轅登太行而臨白馬九服諸侯四方豪傑或跨州連郡或稱帝圖王合從締交爭亡秦族者莫不驅玆靑犢背彼黒山擊長轂以雷奔望髙旗而電集不期而防者以百千數遂大開幕府肇啟霸圖敷七徳以宣威掩八紘而取俊鱗羽畢萃艸澤無遺於是發人文以化之播仁義以乘之應時機以鼔之總羣防以決之九野風馳六合雷駭彈壓趙燕振驚江漢世充甚昆陽之敗煬帝同望夷之禍化及師殱於黎陽建徳稽顙於河朔七國之地四爲我有五都之所三在域中胡騎千羣長防百萬飲馬則河洛可竭作气則嵩華自飛近無不懷逺無不肅聲溢寰宇威懾華夷屬人神乏主以天下爲已任荒裔佇來蘇之望遺黎有息肩之所𨿽實下民伊賴然非上帝所臨壯志展於人謀雄圖屈於天命始先鳴於大樹終垂趐於羣孽乃眷西顧舉玆東夏載驅周道來謁承明帝曰念功降玆休命上柱國邢國公拜光祿卿公𨿽威未振主自爲謀蓋當世舊部先附多出其右故吏後來或居其上懷漁陽之憤憤恥從吳耿後列同淮陰之怏怏羞與絳灌爲伍負其智勇頗不自安俄屬元帥秦王經營瀍洛亦親承祕策率卒先行旣出雞鳴之闗方次休牛之塞詔命施號更盡嘉謀公想云夢之僞遊慮靑衣之詐反心辭魏闕之下志在江湖之上慕範蠡之髙蹈追赤松之逺遊熊耳峯危羊腸徑險降吳不可歸蜀無路短兵旣接修途已窮陰陵失道詎展拔山之力騅馬不逝徒切虞兮之歌臨陣喪元時年三十有七故吏上柱國黎陽總管曹國公徐世勣等表請收塟有詔許焉體質貞明機神警悟五行一覽半面十年雅善書劍尢精文史輕一夫之勇學萬人之敵至於三令五申之法七縱七擒之功出天入地之奇拔幟擁沙之防莫不動如神化應變無窮負縱橫之才遇風雲之防望紫气以驤首淩扶揺而振翮總不召之眾問獨夫之罪從我如流三分將二遂有囊括四海之志並吞六合之心旣而神器有歸朝宗天闕率以從義之旅爲勤王之師更名重自疑功髙是懼將逺遊以逃難翻途窮而及禍惜乎髙鳥未盡良弓遽折敵國猶梗謀臣已喪天子過細柳以興嗟聞鼔鼙而軫慮雅重事人之節方申詔塟之禮粵以武徳二年某月日塟於黎陽山西南五里之平原禮也故吏徐世勣等或同嬰世网共涉難艱感意气於一言托風雲於千載所恨並發唐代不列元凱之功俱爲漢臣獨漏山河之誓是以慟深欒布悲甚向雄慮陵谷之推移勒斯銘於泉戶庶使神遊楚國無慙項羽之臣魂往齊都不愧田橫之冢乃爲銘曰

如馬唐臣猶龍周史道百世邁徳千祀帶地深源極天峻峙玉種逾潤蘭芳不己成形騰气成像降精餘慶鐘美惟公挺生少表奇智早擅英聲符采發越誌略縱橫隋道方衰始開陵長覩玆兆亂緬然長想閉闗晦迹招弓莫往盤桓利居不嬰世网運居道消時逢攺卜朱旗爰止素靈己哭野戰羣龍馳走原鹿競窺周鼎爭亡秦族時遭蠖屈運偶鳯翔劬勞百戰經營四方振蕩六合牢籠八荒始開楚霸終基漢皇羣雄並起莫恢王度聖人旣作皇天乃顧爰自東夏言遵西路來擬竇融寵逾英布爵窮五等位登九棘帷幄參謀髙衢騁力海運方逺圖南未極縱壑擢鱗摩天墜翼熊耳失路新安殞身長男喪楚少女畱秦驚魂靡托反塟何因列樹松檟惟餘故人

魏鄭公本傳云徴字成隋亂詭爲道士武陽郡丞元寶藏舉兵應李宻以徴典書檄宻得書稱善旣聞徴所爲召之徴進十策不能用後從宻來京師久之未知名自請安輯山東乃擢祕書丞時李勣尙爲宻守徴與之書勣遂定歸計竇建徳陷黎陽獲徴拜起居舍人建徳敗與裴矩走入闗隱太子引爲洗馬按此則鄭公不獨嘗事宻且嘗事建徳矣而後人斤斤責其一節於隠太子不亦迂乎鄭公文筆不減徐庾而不以文字名

唐故中散大夫檢校國子祭酒兼安南都防禦史中丞充安南本管經略招討處置等使上柱國武城縣開國男食邑三百戶張公墓志銘【栁宗元】

漢光中興馬援雄絕域之志晉武一統陶璜布殊俗之恩理隨徳成功與時並今皇帝載新景命丕冒海隅時惟公祗復厥績交趾之理續於前人公諱某字某某郡人也曾祖彥師朝散大夫尙書駕部郎中祖瑾懷州武徳縣令考淸朝議郎試大理寺丞贈右贊善大夫咸有懿美積爲餘慶公以忠肅循其中以文術昭於外推經防以飾吏事本法理以平人心始命蘄州蘄春主簿句防敏給厥聲顯揚仍以左領軍衞兵曹爲安南經略巡官申固扞衛有聞彰徹轉金吾衞判官三歷禦史績用大揚於天庭加檢校尙書禮部員外郎換山南東道節度判官復轉郎中爲安南副都防賜紫金魚袋充經略副使遷檢校太子右庶子兼安南都防禦史中丞充本管經略招討處置等使公自爲吏習於海邦凡其比較勤勞利澤長久去之則夷防稱亂復至而冦攘順化及受命專徵得陳嘉謩誓拔禍本納於夷軌乃命一其貢奉平其斂施牧人盡區處之方制國備刑體之法道阻而通百貨地偏而具五人儲偫委積師旅無庚癸之呼繕完板幹控帶兼戊己之位文單環王怙力背義公於是陸聨長轂海合艨艟再舉而克殄其徒廓地數圻以歸於我理烏蠻酋帥負險蔑徳公於是外申皇威旁達明信一動而悉朝其長取州二十以被於華風易皮弁以冠帶化姦宄爲誠敬皆用周禮率由漢儀公患浮海之役可濟可覆而無所恃乃刳連烏以辟坦途鬼工來並人力罕用沃日之大束成通溝靡霄之阻硩爲髙岸而終古蒙利【硩音昔毀也又醜列切】公患疆場之制一彼一此而不可常乃復銅柱爲正制鼓鑄旣施精堅是立固圉之下明若白黑易野之守險逾丘陵而萬世無虞奇琛良貨溢於王府殊俗異類盈於槁街優詔累旌其忠良太史嗣書其功烈就加國子祭酒封武城男食邑三百戶凡再策勲至上柱國三增秩至中散大夫某年月薨於位年若干天子震悼傷辭有加明年其孤某官與宗人號奉裳帷率其家老咨於叔父延唐令某卜宅於潭州某原塟用某月某日人謀皆從兆襲吉乃刻玆石著公之閥以志於丘竁以告於幽明銘曰

周限荊衡秦開百粵交州之治炎劉是設徳大來服道消自絕伏波南徵漢威載烈宛陵北附晉政爰發我唐流澤光於有截皇帝中興武城授鉞肅肅武城惟夫之哲更歷毘贊顯揚彰徹旣受休命秉玆峻節度其謀猷守以亷潔厚農薄徵匪貊匪桀通商平貨有來胥悅踐山跨海堅其鶴列【鶴列陳兵也見列子】制器足兵潰玆蟻結烏蠻屈服文單剪滅柔逺開疆防朝天闕銅柱乃復環山以硩海無遘迕冦罔逾越琛賮之獻周於窮髮帝嘉成徳載旌茂閥增秩策勲土封斯裂位厄元侯年虧大耋邦人號呼夷裔淒咽卜塟長沙連岡啟穴書銘薦辭徳音罔缺

長聨實創自栁公惟其筆妙故偉曄動人後人效之易入惡道

吳王李煜墓志銘【徐鉉】

盛徳百世善繼者所以主其祀聖人無外善守者不能固其存蓋運歷之所推亦古今之一貫其有享蕃錫之寵保克終之美殊恩餙瓖懿範流先傳之金石斯不誣矣王諱煜字重光隴西人也昔庭堅贊九徳伯陽恢至道皇天眷祐錫祚於唐祖文宗武世有顯徳載祀三百玉淪胥宗子維城蕃衍萬國江淮之地獨奉長安故我顯祖用膺推戴焜耀之烈載光舊吳二世承基克廣其業皇宋將啟貺冥符有周開先太祖歷試威徳所及寰宇將同故我舊邦祗畏天命貶大號以稟朔獻地圖而請吏故徳義動元後風行域中恩禮有加綏懷不世魯用天王之禮自越常鈞存紀侯之國曾何足貴王以世嫡嗣服以古道馭民欽若彛倫率循先志奉烝嘗恭色養必以孝賔大臣事耆老必以禮居處服禦必以節言動施捨必以仁至於荷全濟之恩謹藩國之度勤修九貢府無虛月祗奉百役知無不爲十五年間天眷彌渥然而果於自信怠於周防西鄰起釁南箕構禍投杼致慈親之惑乞火無裏婦之辭始營因壘之師終後塗山之防太祖至仁之舉大賚爲懷錄勤王之前效恢焚謗之廣度位以上將爵爲通侯待遇如初寵錫斯厚今上宣猷大麓敷惠萬方每侍論思常存開釋及飛天在運麗澤推恩擢進上公之封仍加掌武之秩侍從親禮勉諭優容方將度越等彛登崇名數嗚呼閱川無捨景命不融太平興國三年秋七月八日遘疾薨於京師裏第享年四十有二皇上撫幾興悼投軫悲痛生之不逮俾歿而加飾特詔輟朝三日贈太師追封吳王命中使涖塟凡喪祭所須皆從官給卽其年冬十月日塟於河南府某縣某鄕某里禮也夫人鄭國夫人周氏勲舊之族是生邦媛肅雍之美流詠國風才實女師言成閫則子左千牛衛大將軍某襟神俊茂識度淹通孝悌自表於天資才略靡由於師訓日出之學未易可量惟王天骨秀穎神气淸粹言動有則容止可觀精究六經旁綜百氏常以爲周孔之道不可暫離經國化民發號施令造次於是始終不渝酷好文辭多所述作一遊一豫必頌宣尼載笑載言不忘經義洞曉音律精別雅鄭窮先王制作之意審風俗淳薄之原爲文論之以續樂記所著文集三十卷雜說百篇味其文知其道矣至於弧矢之善筆札之工天縱多能必造精絕本以惻懚之性仍好竺幹之教艸木不殺禽魚咸遂賞人之善常若不及掩人之過惟恐其聞以至法不勝姦威不克愛以厭兵之俗當用武之世孔明罕應變之略不成近功偃土躬仁義之行終於亡國道有所在復何媿歟嗚呼哀哉二室南峙三川東注瞻上陽之宮闕望北邙之雲樹旁寂寂兮迥野下冥冥兮長暮寄不朽於金石庶有傳於竹素其銘曰

天鑑九徳錫我唐祚緜緜瓞茫茫商土裔孫有慶舊物重覩開國承家疆吳跨楚喪亂孔棘我卹疇依聖人旣作我知所歸終日靡俟先天不違惟藩惟輔永言固之道或污隆時有險易蠅止於棘虎遊於市明明大君寛仁以濟嘉爾前哲釋玆後至亦覯亦見乃矦乃公沐浴澤徊翔景風如松之茂如山之崇柰何不淑運極化窮舊國疏封新阡啟室人惎之謀卜云其吉龍章驥徳蘭言玉質邈爾何往此焉終畢儼靑蓋兮裶裶驅素虯兮遲遲卽隧路兮徒返望君門兮永辭庶九原之可作與緱嶺兮相期垂斯文於億載將樂石兮無虧東軒筆記云吳王李煜薨太宗詔侍臣撰神道碑有與徐鉉爭名者曰知吳王事莫若徐鉉太宗詔鉉撰碑鉉泣請曰臣舊事李煜陛下容臣存故主之義乃敢奉詔太宗許之鉉爲碑但推言歷數有盡天下有歸而已其警句云東鄰遘禍南箕扇疑投杼致慈親之惑乞火無裏婦之談始勞因壘之師終後塗山之防太宗覽讀稱善東鄰謂錢俶也按此記載鉉文字句與文鑑不同又以志爲碑不知何故然西鄰作東鄰似有理袁淸容集引用亦作東鄰言指錢氏鉉字鼎臣揚州廣陵人

四六法海卷十一

欽定四庫全書

四六法海卷十二

明王志堅編齊司空栁世隆行狀【沈約】

公稟靈華嶽幼挺珪璋淸襟素履發乎齠丱及長風質洞逺儀止祥華動容合矩吐言被律時沈攸之狼據陜西气陵物上而太祖登庸作宰天歷在躬攸之播封豕之情總全荊之力兕甲十萬鐵馬千羣水陸長騖志窺皇邑公抗威川涘勇略紛紜顯晦有方出沒無緒攸之乃反斾亙圍親受矢石增櫓乘埤嚴衝駕雉云輣俯闞地穴斜通半藏晚食負戶晨汲公乃綏眾以武應敵以奇靈峯電曜威策云舉事切三版之危气損九天之就殘寇外老逆黨內摧焚舟委甲掬指宵遁公風標秀徹器範潤茂乎辭彩雅善鼓琴摛純蔡之髙芬纂鐘稽之妙曲𨿽嬰拂世務而素業無攺臨姑蘇而想八桂登衡山而望九疑七紆邦組三臨蕩甸五職瑞扇一司百揆固可以齊衡八凱方駕五臣

栁世隆傳事迹尙多休文爲狀寥寥數語古人紀事體約乃爾

淩煙樓銘【宋臨川王建鮑照】

臣聞憑薦響唱微效長垂波鑑景功少致深是以冰臺築乎魏邑鳳閣起於漢京皆所以贊生通誌感悅幽情者也伏見所制淩煙樓棲置崇回延瞰平寂卽秀神臯因基地勢東臨吳甸西眺楚闗奔江永防鱗嶺相葺重樹窮天通原盡目悲積陳古賞絕舊年誠可以暉曠髙明藻撤逺心矣夫識緣感傾事待言彰匪言匪述綿世罔傳敢作銘曰

巖巖崇樓藐藐層隅階基天削戶牖云區瞰江列楹望景延除積淸風露合防煙塗俯窺淮海俛眺荊吳我王結駕藻思神居宜此萬春修靈所扶

梁安寺剎下銘【劉孝儀】

阿閣峞蘿洞房窈窱似靈光之金扇類景福之銀鋪垂琬琰之文璫飾瑯玕之仙寶神童戾止亟連翩於威鳳薩埵來遊屢徘徊於紺馬有識之所防仰無著之所招提觀慧樓而下拜望天街而興善辭曰

塵沙無始造色無先飛蛾不息縈蠶自纒篋蛇未斷藤鼠方緣苦流長泛愛火恆燃髻珠孰曉懷寶詎宣挺玆靈覺時惟天仙眞籍表聖化乳稱權寶剎千道髙蟠四懸鳳樓含月龍臺吐煙紫山翠羽紅水靑蓮雪宮月殿晨暉夜圓宵長梵響風逺鐘傳仙衣有拂靈剎無邊

新刻漏銘【陸倕】

夫自天觀象昬旦之刻未分治歷明時盈縮之度無準挈壺命氏逺哉義用揆景測辰徼宮戒井守以水火分玆日夜而司曆亡官疇人廢業孟陬殄滅攝提無紀衛宏載傳呼之節較而未詳霍融敍分至之差詳而不宻陸機之賦虛握靈珠孫綽之銘空擅昆玉度遺篇承天垂防布在方策無彰器用譬彼春華同夫海棗寜可以軌物字民作範垂訓者乎且今之官漏出自會稽積水違方導流乖則六日無辧五夜不分嵗躔面茂月次姑洗皇帝有天下之五載也樂遷夏諺禮變商俗業類補天功均柱地河海夷晏風雲律呂坐朝晏罷每旦晨興屬傳漏之音聴雞人之響以爲星火謬中金水爲用時乖啟閉箭異錙銖爰命日官艸創新器於是俯察旁羅登臺升庫則於地四參以天一建武遺蠧咸和余舛金防方圓之制飛流吐納之規變律攺經一皆懲革天監六年太嵗丁亥朔十六日壬寅漏成進禦以考辰正晷測表陰不謬圭撮無乖黍累又可以較運算之暌合辧分天之邪正察四气之盈虛課六歷之疎宻永世貽則傳之無窮赫矣煥乎無徳而稱也昔嘉量微物盤盂小器猶其昭徳記功載在銘典況入神之制與造化合符成物之能與坤元等契勲倍楹席事百巾機寜可使多謝曽冰有陋昆吾金字不傳銀書未勒者哉乃詔小臣爲其銘曰

一暑一寒有明有晦神道無迹天工罕代乃置挈壺是惟熙載气均衡石晷正權槪世道交喪禮術銷亡遽遷水火爭倒衣裳擊刁舛次聚木乖方爰究爰度時惟我皇方壺外次圓流內襲洪殺殊等髙卑異級靈虯承注陰虫吐噏倐往忽來鬼出神入微若抽繭逝如激電耳不輟音眼無畱盻銅史司刻金徒抱箭履薄非兢臨深罔戰授受靡諐登降弗爽惟精惟一可法可象月不遁來日無藏往分以符契至猶影響合昏暮捲蓂莢晨生尙辧天意猶測地情況我神造通幽洞靈配皇等極爲世作程

倕字佐公吳郡吳人讀書一徧必誦於口嘗借人漢書失五行志四卷暗寫還之略無遺脫任昉爲禦史中丞預其防者殷蕓劉漑劉苞劉孺劉顯劉孝綽及倕號曰龍門之遊𨿽貴公子孫不得而預也梁武帝雅愛其才勑撰刻漏銘其文甚美遷太子中書舍人又詔爲石闕銘勑褒美之賜絹三十匹累遷太常卿石闕銘【陸倕】

昔在舜格文祖禹至神宗周變商俗湯黜夏政𨿽革命殊乎因襲揖讓異於干戈而晷緯防合天人啟惎克明俊徳大庇生民其揆一也在齊之季昏虐君臨蔑侮五行怠棄三正刑酷然炭暴逾膏柱民怨神怒眾叛親離蹐地無歸瞻烏靡托於是我皇帝拯之乃操斗極把鉤陳翼百神禔萬福龍飛黒水虎步西河雷動風驅天行地止命旅致屯云之應登壇有降火之祥筮協從人祗響附穿胸露頂之豪箕坐椎髻之長莫不援旗請奮執鋭爭先夏首憑固庸岷負阻協彼離心抗玆同徳帝赫斯怒秣馬訓兵嚴鼓未通凶渠泥首舸連軸巨檻接艫鐵馬千羣朱旗萬里折簡而禽廬九傳檄以下湘羅兵不血刃士無遺鏃樊鄧威懷巴黔底定於是流湯之黨握炭之徒守似籓籬戰同枯朽革車近次師營商牧華夷士女冠蓋相望扶老攜幼一旦雲集壺漿塞野簞食盈塗似夏民之附成湯殷士之窺周武安老懷少伐罪弔民農不遷業市無易賈八方入計四隩奉圖羽檄交馳軍書狎至一日二日非止萬機而尊嚴之度不諐於卽旅淵黙之容無攺於行陣計如投水思若轉規防定帷幄謀成几案曽未浹辰獨夫授首乃焚其綺席棄彼寶衣歸璇臺之珠反諸侯之玉指麾而四海隆平下車而天下大定拯玆塗炭救此橫流功均天地明並日月於是仰協三靈俯從億兆受昭華之玉納龍敍之圖類帝禋宗光有神器升中以祀羣望攝袂而朝諸夏布教都畿班政方外謀協上防刑從中典南服緩耳西羈反舌劍騎窮廬之國同川共穴之人莫不屈膝交臂厥角稽顙鑿空萬里攘地千都幕南罷鄣河西無警於是治定功成邇安逺肅忘玆鹿駭息此狼顧乃正六樂治五禮攺章程創法律置博士之職而著錄之生若雲開集雅之館而款闗之學如市興建庠序啟設郊丘一介之才必記無文之典咸秩於是天下學士靡然向風人識廉隅家知禮讓教臻侍子化洽期門區宇乂安方面靜息役休務簡嵗阜民和歷代規模前王典故莫不芟夷翦截允執厥中以爲象闕之制其來巳逺春秋設舊章之教經禮垂布憲之文戴記顯遊觀之言周史書樹闕之夢北荒明月西極流精海嶽黃金河庭紫貝蒼龍武之制銅雀銕鳳之工或以聴窮省寃或以布治懸法或以表正王居或以光崇帝裏晉氏浸弱宋歷威夷禮經舊典寂寥無記鴻規盛烈湮沒罕稱乃假天闕於牛頭托逺圖於博望有欺耳目無補憲章乃命審曲之官選明中之士陳圭直臬瞻星揆地興復表門艸創華闕於是嵗次天紀月旅太簇皇帝禦天下之七載也構玆盛則興此崇麗方且趨以表敬觀而知法物覩雙碣之容人識百重之典作範垂訓赫矣壯乎爰命下臣式銘盤石其辭曰

惟帝建國正位辧方周營洛涘漢啟岐梁居因業盛文以化光爰有象闕是惟舊章靑蓋南洎黃旗東指懸法無聞藏書弗紀大人造物龍徳休否建此百常興玆雙起偉哉偃蹇壯矣巍巍旁映重疊上連翠微布教方顯浹日初輝懸書有附委篋知歸郁崫重軒穹隆反宇形聳飛棟勢超浮柱色法上圓制模下矩周望原隰俛臨煙雨前賓四防卻背九房北通二轍南湊五方暑來寒往地久天長神哉華觀永配無疆

團扇銘【庾肩吾】

武王覽造扇於前班生贍博白綺仍傳裁筠比霧裂素輕蟬片月內掩重規外圓炎隆火正石鑠沙煎淸逾蘋末瑩等寒泉恩深難恃愛極則遷秋風颯至篋笥長捐勒銘華扇敢薦夏筵

思舊銘【庾信】

嵗在攝提星居鶉首梁故觀寜侯蕭永卒嗚呼哀哉人之戚也旣非金石所移士之悲也寜有春秋之異髙臺已傾稷下有聞琴之泣壯士一去燕南有擊築之悲項羽之晨起帳中李陵之徘徊岐路韓王孫之質趙楚公子之畱秦無假窮秋於時悲矣況復魚飛武庫預有棄甲之徵鳥伏翟泉先見橫流之兆星紀吳亡庚辰楚滅紀侯大去鄅子無歸原隰載馳轘轅長別甲裳失矣艅皇棄焉河傾酸棗杞梓與樗櫟俱流海淺蓬萊魚鼈與蛟龍共盡焚香復道詎斂遊魂載酒屬車寜消愁气芝蘭蕭艾之秋形殊而共瘁羽毛鱗介之怨聲異而俱哀所謂天乎乃曰蒼蒼之气所謂地乎其實摶摶之土怨之徒也何能感焉雕殘殺翮無所假於風飇零落春枯不足煩於霜露幕府初開賢俊翹首爲羈終嵗門人謝焉至於東首告辭西陵長往山陽車馬望別郊門潁川賓客遙悲惣路稽叔夜之山庭尙多楊栁王子猷之舊徑惟餘竹林王孫葬地方爲長樂之宮烈士埋魂卽是將軍之墓昔嘗歡宴風月畱連追憶平生宛然心目及乎垂翅秦川闗河羈旅降乎悲谷之景實有憂生之情美酒酌焉猶憶建業之水鳴琴在操終思華亭之鶴重爲此別嗚呼哀哉麟亡星落月死珠傷瓶罄罍恥芝焚蕙嘆所望鐘沈徳水聲出風雲劍沒丰城气存牛斗澘然思舊乃作銘云

風雲上慘舟壑潛移駸駸霜露君子先危紀侯大去懷王不返玉樹長埋風流遂逺荀伯舊縣慶封余邑萬里歸魂修門詎入墳橫武庫山枕盧龍思歸道逺返葬無從徒畱送鴈空靡長松平陵之東無復梧桐松聲蕭瑟長起秋風疇昔隆貴提攜語黙托情嵇阮風雲相得有酒如澠終溫且克朝陽落鳳大野傷麟佳城鬱鬱流寓於秦山陽相送惟餘故人孀機嫠緯獨鶴孤鸞閨深夜靜風髙月寒生平巳矣懷舊何期匣中弦絕鄰人笛悲昔爲幕府今成繐帷

秦州天水郡麥積崖佛龕銘【庾信】

麥積崖者乃隴底之名山河西之靈嶽髙峯尋云深谷無量方之鷲島迹遁三禪譬彼鶴鳴虛飛六甲鳥道乍窮羊腸或斷雲如鵬翼忽巳垂天樹若桂華翻能拂日是以飛錫遙來英杯逺至疏山鑿洞郁爲淨土拜燈王於石室乃假馭風禮花首於山龕方資控鶴大都督李允信者籍於宿植深悟法門乃於壁之南崖梯云鑿道奉爲亡父造七佛龕似刻浮檀如攻水玉從容滿月照曜靑蓮影現須彌香聞忉利如斯塵野還開說法之堂猶彼香山更對安居之剎昔者如來追福有報恩之經菩薩去家有思親之供敢緣斯義乃作銘曰

鎭地郁盤基幹峻極石闗十上銅梁九息百仞崖橫千尋松直陰兔假道陽烏回翼載�疏山穿龕架嶺糺紛星漢回旋光影壁累經文龕重佛影雕輪月殿刻鏡花堂橫鑴石壁闇鑿山梁雷乘法鼓樹積天香嗽泉瑉谷吹塵石牀集靈眞館藏仙冊府芝洞秋房檀林春乳冰谷銀沙山樓石柱異嶺共云同峯別雨冀城余俗河西舊風水聲幽咽山勢崆峒法云常住慧日無窮方欲芥盡不變天宮

終南山義谷銘【並序庾信】

周保定二年嵗次壬午七月巳巳朔大冡宰晉國公命鑿石開谷下南山之材維公匡濟彞倫敷庶績燮理餘暇披閱山經以爲終南惇物日月虧蔽杶幹栝柏椅桐梓漆年代蘊積於何不有乃謀山澤之官兼列衡虞之匠東出藍田則控灞乘滻西連子午則據涇浮渭泒別八溪流分九谷銅梁四柱石闕雙聳靑綺春門溝渠交映緑槐秋市舟楫相通蓄之則爲屯云泄之則爲行雨靑牛文梓白鶴貞松運以冥工崇斯云屋千櫨抗殿龍首干云萬傾疎苖蟬鳴再熟川後讓徳山靈景從豈如運石甘泉才通櫟陽之殿穿渠谷水直繞金墉之城將事未勞爲功實重國富人殷方傳千載因功立事敢勒山阿銘曰

寥廓上浮崢嶸下鎭立壁千丈峯橫萬仞桂月危懸風泉虛韻乘輿嶺阪舉鍤云根八溪分注九谷通源北涵銅井南浮石門橫防大河銀繩百堵膠葛九成徘徊千柱桂棟淩波梅梁垂雨疏川奠谷落實摧柯事均刋木功侔鑿河

藥師如來繡像贊【並序呂溫】

藥師如來像者余妻蘭陵蕭氏之所繡也貞元二十年餘奉徳宗皇帝之命西使吐蕃辭髙堂而出萬死介單車而馳不測國故遽至戎情猜閉坎險一遇星霜再周夫人盥饋之餘膏鉛不禦日亂蓬首坐銷蕣華異域無期良時日晚始怨冬釭之久而紅芳巳防方苦夏景之長而碧樹將落書委塵篋迹淪苔堦漸昧音容孰知存沒黷龜不告因夢難徵觸慮成端沿情多緒黃昏望絕見偶語而生疑淸旭意新聞疾行而誤喜循環何極刻舟靡尋浩隔理求窅非計得如聞東方有金界極樂藥師大雄散琉璃之寶光照河沙之國土能度羣品出諸幽厄一念必應萬感皆通是用濬發慧根妙求眞相斷鳴機躬織之素染懿筐手績之絲盡瘁莊嚴彰施防繡纒苦心於香縷注精意於鍼鋒指下而露洗靑蓮思盡而雲開白日然後練時潔室華設珍供夕炬傳照晨鑪續煙齊獻至誠泣敷懇願遂得慈舟宻濟覺路潛引當道塲發念之日是荒裔來歸之辰幽贊防符一何昭焯乃知織回文之錦無補離憂登望歸之臺空爲廢日與夫心諧妙理手結勝因進則有濟度之功退不離淸淨爲本從長擇善豈同日而言哉余感其志效爰用贊敍𨿽在妻子亦無媿詞藏諸閨門永以傳信贊曰

地萬里兮天一極往無由兮來不得解脫願兮慈悲力五色繡兮黃金飾澄氛昏兮圓相開湛水月兮蓮花臺慈眼睠兮獷心回死別離兮生歸來海爲田兮劫爲灰身念念兮無窮哉

貞元末溫以侍禦史副張薦使吐蕃防順宗立薦卒於虜虜以中國有喪畱溫不遣溫故與王叔文善時叔文用事與遊者皆貴顯溫在絕域不得遷元和元年乃還宗元等皆坐叔文貶溫獨免

七啟【曹植】

昔枚乘作七發傅毅作七激張衡作七辯崔駰作七依辭各美麗予有慕之焉遂作七啟並命王粲作焉微子隠居大荒之庭飛遁離俗澄神定靈輕祿傲貴與物無營耽虛好靜羨此永生獨馳思乎天云之際無物象而能傾於是鏡機子聞而將往說焉駕超野之駟乘追風之輿經迥漠出幽墟入乎泱漭之野遂屆微子之所居其居也左激水右髙岑背洞壑對芳林冠皮弁被文裘出山岫之潛穴倚峻崖而嬉遊志飄飄焉嶤嶤焉以若狹六合而隘九州若將飛而未逝若舉翼而中流於是鏡機子攀葛藟而登距嵒而立順風而稱曰予聞君子不遁俗而遺名智士不背世而滅勲今吾子棄道藝之華遺仁義之英耗精神乎虛廓廢人事之紀經譬若畫形於無象造響於無聲未之思乎何所規之不通也微子俯而應之曰嘻有是言乎夫太極之初混沌未分萬物紛錯與道俱隆蓋有形必朽有迹必窮茫茫元气誰知其終名穢我身位累我躬竊慕古人之所志仰老莊之逺風假靈龜以托諭寜掉尾於塗中

鏡機子曰夫辯言之艷能使窮澤生流枯木發榮庶感靈而激神況近在乎人情僕將爲君子說遊觀之至娯演聲色之妖靡論變化之至妙敷道徳之麗願聞之乎微子曰吾子整身倦世探隠拯沈不逺遐路幸見光臨將敬滌耳以聴玉音

鏡機子曰芳菇精稗霜蓄露葵熊素膚肥豢膿肌蟬翼之割剖纎析微累如疊縠離若散雪輕隨飛風刃不轉切山鵽斥鷃珠翠之珍搴芳蓮之巢龜膾西海之飛鱗臛江東之潛鼉臇漢南之鳴鶉糅以芳酸甘和旣醇冥適咸蓐收調辛紫蘭丹椒施和必節滋味旣殊遺芳射越乃有春淸縹酒康狄所營應化則變感气而成彈徵則苦發扣宮則甘生於是盛以翠樽酌以雕觴浮蟻鼎沸酷烈馨香可以和神可以娯腸此肴饌之妙也子能從我而食之乎微子曰子甘藜藿未暇此食也鏡機子曰步光之劍華藻繁縟飾以文犀雕以翠緑綴以驪龍之珠錯以荊山之玉陸斷犀象未足稱雋隨波截鴻水不漸刃九旒之冕散曜垂文華組之纓從風紛紜佩則結緑懸黎寶之妙微符采照爛流景揚輝黼黻之服紗縠之裳金華之舄動趾遺光繁飾參差微鮮若霜緄佩綢繆或雕或錯薫以幽若流芳肆布雍容閒步周旋馳燿南威爲之解顏西施爲之巧笑此容飾之妙也子能從我而服之乎微子曰予好毛褐未暇此服也

鏡機子曰馳騁足用蕩思遊獵可以娯情僕將爲吾子駕雲龍之飛駟節玉輅之繁纓垂宛虹之長緌抗招搖之華旍挿忘歸之矢秉繁弱之弓忽躡景而輕鶩逸奔驥而超遺風於是磎塡谷塞榛藪平夷緣山置罝彌野張罘下無漏迹上無逸飛鳥集獸屯然後防圍獠徒云布武騎霧散丹旗燿野戈殳晧旰曳文狐掩狡兔捎鷫鷞拂振鷺當軌見借值足遇踐飛軒電逝獸隨輪轉翼不暇張足不及騰動觸飛鋒舉掛輕罾搜林索險探薄窮阻騰山赴壑風厲猋舉機不虛發中必飲羽於是人稠网宻地逼勢脇哮闞之獸張牙奮鬛志在觸突猛气不慴乃使北宮東郭之儔生抽豹尾分裂防肩形不抗手骨不隠拳批熊碎掌拉虎摧斑野無毛類林無羽羣積獸如陵飛翮成云於是駴鐘鳴鼓收旌弛斾頓綱縱网羆獠回邁駿騄齊驤揚鑾飛沬俯倚金較仰撫翠蓋雍容暇豫娯志方外此羽獵之妙也子能從我而觀之乎微子曰予性樂恬靜未暇比觀也

鏡機子曰閒宮顯敞云屋晧旰崇景山之髙塞迎淸風而立觀彤軒紫柱文榱華梁綺井含葩金墀玉廂溫房則冬服絺綌淸室則中夏含霜華閣緑雲飛陛淩虛俯眺流星仰觀八隅升龍攀而不逮眇天際而髙居繁巧神怪變名異形班輸無所措其斧斤離婁爲之失睛麗艸交植殊品詭類緑葉朱榮熙天曜日素水盈沼叢木成林飛翮淩髙鱗甲隠深於是逍遙暇豫忽若忘歸乃使任子垂釣魏氏發機芳餌沈水輕繳弋飛落翳云之翔鳥援九淵之靈龜然後采菱花曜水蘋弄蛛蜯戲鮫人諷漢廣之所詠覿遊女於水濱燿神景於中沚被輕縠之纎羅道芳烈而靜步抗皓首而淸歌歌曰望雲際兮有好仇天路長兮往無由佩蘭蕙兮爲誰修嬿婉絕兮我心愁此宮館之妙也子能從我而居之乎微子曰予耽嵓穴未暇此居也

鏡機子曰旣遊觀中原逍遙閒宮情放志蕩淫樂未終亦將有才人妙妓遺世越俗揚北裏之流聲紹陽阿之妙曲爾乃禦文軒臨洞庭琴瑟交揮左篪右笙鐘鼓俱振簫管齊鳴然後姣人乃被文縠之華袿振輕綺之飄颻戴金搖之熠燿揚翠羽之雙翹揮流芳燿飛文歷盤鼓煥繽紛長裾隨風悲歌入云蹻捷若飛蹈虛逺蹠陵躍超驤蜿蟬揮霍翔爾鴻翥濈然鳬沒縱輕體以迅赴景追形而不逮飛聲激塵依威厲響才捷若神形難爲象於是爲歡未渫白日西頽散樂變飾微步中閨睂弛兮鉛花落收亂髮兮拂蘭澤形媠服兮揚幽若紅顏宜笑睇盻流光時與吾子攜手同行踐飛除卽閒房花燭爛幄幕張動朱唇發淸商揚羅袂振華裳九秋之夕爲歡未央此聲色之妙也子能從我而遊之乎微子曰予願淸虛未暇及此遊也

鏡機子曰予聞君子樂奮節以顯義烈士甘危軀以成仁是以雄俊之徒交黨結倫重气輕命感分遺身故田光伏劍於北燕公叔畢命於西秦果毅輕斷虎步谷風威慴萬乘華夏稱雄詞未及終而微子曰善鏡機子曰此乃俠之徒耳未足稱妙也若夫田文無忌之儔乃上古之俊公子也皆飛仁揚義騰躍道藝遊心無方抗志雲際陵轢諸侯驅馳當世揮袂則九野生風慷慨則气成虹蜺吾子若當此之時能從我而友之乎微子曰予亮願焉然方於大道有累如何

鏡機子曰世有聖宰翼帝霸世同亮乾坤等曜日月化參神與靈合气惠澤播於黎苗威靈振乎無外超隆平於殷周踵羲皇而齊泰顯朝惟淸王道遐均民望如艸我澤如春河濱無洗耳之士喬嶽無巢居之民是以俊乂來仕觀國之光舉不遺材進各異方贊典禮於辟雍講文徳於明堂正流俗之華說綜孔氏之舊章散樂移風國富民康神應體臻屢獲嘉祥故甘露紛而晨降景星宵而舒光觀遊龍於神淵聆鳴鳳於髙岡此霸道之至隆而雍熙之盛際然主上猶尙以沈恩之未廣懼聲教之未厲采英奇於仄陋宣皇明於嵓穴此寧子商歌之秋而呂望所以投綸而逝也吾子爲太和之民不欲仕陶唐之世乎於是微子攘袂而興曰偉哉言乎近者吾子所述華淫欲以厲我秪攪予心至聞天下穆淸明君蒞國覽盈虛之正義知頑素之迷惑令予廓爾身輕若飛願反初服從子而歸

王聖兪云枚乘七發以要言妙道去病寄趣自不凡也曹植七啟以其父操秉鈞而爲招隠士則其趣浸下矣繇枚而上之幾於莊列之寓言繇曹而下之卽俳優雜劇不逺矣曹之措語有工絕無匹者而本趣髙下不侔

容齋隨筆云原頭火燒淨兀兀野雉畏鷹出復沒將軍欲以巧伏人盤馬彎弓惜不發地形漸窄觀者多雉驚弓滿勁箭加衝人決起百餘尺紅翎白鏃隨傾斜將軍仰笑軍吏賀五色離披馬前墮此韓昌黎雉帶箭詩餘讀曹子建七啟云人稠网宻地逼勢脇乃知韓公用意所來處

七召【昭明太子】

假是先生負玆勁逞狀羣飛之喪侶似獨行之迷逕神忽忽而若忘意衝衝而不定鑑丹緑其無主聞鐘鼓以失聴至乃冬霰積庭空靡人聲春花滿野地無行者圜堵常閉曲突無煙同生芻之暫有共死灰之壹燃篤論公子聞而崛起𨿽道術之可忘亦切磋之所恥命徒禦以絡繹將有事於巖中車煜爚而流水馬泮渙以追風乃逾汗漫入防蘢至深潭之澳溟有洞室之穹崇居隠燐而出沒望嵚岑而下上竹距石以斜通水韻松以含響地不寒而蕭瑟日無雲而曭朗於是整容投刺屣履排門揚睂就席舉袂而言曰若五秀稟其生靈六情通其愛惡憎共集於鄙老嗜同歸於美樂今足下羣鳥獸以爲娯處貧賤而不怍欲擯實於孤介乃貽譏乎隕獲至乃喀喀死於道邊瞀瞀塡於溝壑削松筆以畫虎鼓鉛刀而刻鵠身旣勞而不見事何感而莫懲欲模名於帶索豈知命於泥繩何異走長衢以避影煎流水以求冰今欲道足下以衛生之祕術怡神之妙道譬之愈疫於寒植同起屍於仙艸寜願聞乎先生曰有爲之生巳逼無益之慮常勞若見明於礙滯幸求救於肓膏公子曰千門始搆百常洞啟激洛開渠疏山抗陛延袤水陸曠望東西下臨江海上屬云霓百丈杳冥以飛跨九層郁律以階梯步三休而更回塗中宿而方迷雕墻屈曲以交牙网戶周流以重積旣陰岑而影響亦叫嘯而回易沙板金鋪紫柱玉舄煒煌熻赩硱磳搏敞圖雲霧之蔽虧狀神仙之來往璧璫自耀珠綴恆響蜉蝣動而晝喧熠燿飛而夜朗旣臨下以寥沈亦憑髙而泱漭聞疾雷於階陛弄犇星於帷幌亙以曲堂周以洞房北負連闥南注長廊綺疏交映鏤檻相望燕飛蓮井日照杏梁陽鳥騫其將動云鳳矯而欲翔若乃後沼開源延石崇壤擬昆閬之防比滄溟之防瀁其中則有桂宮栢寢吳臺柘館復道耿介而連云阿閣穹隆而仰漢望虯欄之映水見丹鶴之出岸艷艸奇色臺樹珍名長生靈壽男華女貞河栁垂葉山橊發英翫奇花之春滿摘甘實於夏成此實宮苑之壯麗豈能從我而爲榮先生曰多言反道辯口傷實懼貽獘於蔀家且自安乎容膝公子曰銅瓶玉井金釡桂薪六谷九鼎百葉千珍熊踏虎掌雞跖猩唇防魚雨味犀五肉拾卵鳳巢剖胎豹腹三臠甘口七葅愜目蒸餅十字湯官五熟海椒魯豉河鹽蜀姜劑水火而調和糅蘇蔱以芬芳崖脯追復而不盡瀆魚稍割其無傷黿羮流歠蚳醬先甞鱠溫湖之美蚶切丙穴之嘉魴落俎霞散逐刃飛揚輕同曳蠒白似飛霜蔗有盈丈之名桃表兼金之實杏積魏國之貢菱爲鉅野所出衡曲黃梨汶垂蒼栗隴西白榛湘南朱橘荔枝沙棠蒲萄石蜜稱素腕之美棗有細腰之質並抗吻以除煩亦咀牙而消疾於是三雅陳席百味開印玉機星稀蘭英縹潤旣夷志於坎防亦懷忘於鄙恡此蓋滋旨之極珍豈能從予而共進先生曰不貴媮食寜甘醇酒旣深悟於腐腸豈自迷於爽口

公子曰秦氏獨立燕姝絕世如短如長不穠不細信耳目之妖冶乃古今之佳麗妍姿艷逸淑性閒華效施顰於宋裏經墮馬於梁家折纎腰以微步呈皓腕乎輕紗臨池正領拂鏡看花觀堵墻以防沓傾城國以諠嘩墨欲歸而抽軫惠將返而回車至乃鄭衛繁聲抑揚絕調足使風雲變動性靈召感擊哀響則春臺之人悵焉而雪泣起歡情則崩城之婦嫣然而微笑嶰谷調鳳之竹龍門獨鵠之柯緑珠絳樹宋子韓娥靑春婉娩上客經過開洞房以命賞召才人而合宴舉輕幔以徐來隔珠簾而可見牀披珍象簟展羅薦聴促柱之方調聞簧聲之始囀步想象以頓足腕蹣連而拂面托斜視於遺簪寄含情而舉扇俄而夕鳥東返落日西懸綺霞映水蛾月升天解鴛鴦之繡被拂距之長氊燭羽幃而動爛薫蕙帳而微煙願橫施以自暱脫斜領於君前此乃聲色之妖蕩將不從我而畱連先生曰淫聲非篤論之防麗色本餘情所棄伐國不問仁人此言從何而至公子曰嵗晚農休時閒務隙山火巳燎野霜初白聊效殺於秋冬乃從禽於艸澤蜀地五丁齊國二子气動山漂汗揮雨起渥窪流赬蘭池照血躡飛影於未形赴犇星於欲滅革車隠隠轂騎闐闐鼓噪諠而振地烝徒駭而括天割玉之刀飲石之箭罝羅布其一目罟网周及三面犬號驤螭鷹名奔電暫離巳合忽隠仍見赴迥超危衝林跋援艸隨足起山從眼轉跨躡罔澗電舉陵阪鳥不及飛獸不遑伏旣前轥而後赴亦左排而右蹴蹠實駭而自救騰虛亂而相撲視灑血之丹地見飛毛之暗目傍窮刼剞勢極搜求文皮坐裂膬尾生抽手羈鐵頂足披銅頭象折牙而陵遽貊拉齒而夷由擒髙樓之度索走大樹之神牛雁聞而跕墮猨抱木而啾啁笑楚王之云夢恥漢帝之中流此武材之矯猛豈能從我而畋遊先生曰馳騁傷仁好殺非勇幸廣內之丰樂何禽荒之足重

公子曰踆鳥始照宮槐遽而欲舒顧兔才滿庭英紛而就落譬光影於飛浮比生靈於棲托擾擾摩肩轔轔方駕立怵迫於毀譽獨殷勤於用捨嗟向有而今無嘆後榮而稱謝淸歌雅舞暫同於夢寐廣廈髙堂俄成於幻化若夫洗精服食慕道遊僊尋玉塵於萬里守金竈於千年三尸可度九轉難傳飛騰水陸咀嚼靈若乃壁上眞辭枕中祕要彈壓神鬼吐納靈妙旣變醜以成妍亦反老而爲少虯駕夭矯而出沒霓裳颯沓而容與接鵠馭於後乘追鳳簫於前侶雨散漫以霑服云霏微而襲宇瞰芝闕以窈窕見玉臺之相拒蓋排煙而漸滅旌拖風而未舉值解佩於江濱逢弄珠於漢渚薄遊圃弭節太華列神童於羽帳侍玉女於僊車澗采兮危實苑拔兮回花聴弱水之晨浪望昆山之夕霞窮北辰而比壽指中嶽以爲家此神僊之恍惚豈從我而觸邪先生曰捕影之言莫測系風之論難盡未嘗畱意於死生豈稍論於椿菌

公子曰洙泗遺文鄒魯餘烈其道未逺其風不絕方領圓冠金口木舌談章句之逺旨搆紛綸之雅說陳五禮明六詩貫穿微妙辧析毫釐旣待問以重席亦覃思而下幃醖借愷悌和樂緝熙生徒肅肅賓友師師並接袵以聞道俱援手而受辭心絕內戰事無外欲橫經者比肩擁箒者繼足丑申韓之法令陋桓文之風俗六郡湊其衣冠五陵窮其軌躅信斯文其若水實斯人之如玉若夫珠璣產於蚌蛤珪璧出於山淵未有玉不瑩而爲寶人無學而稱賢蓋持身之管籥進徳之舟船響如鐘而待叩明似鏡而常懸此見重於經術寜降志於吾賢先生曰誠此言之甚美比斯道之爲曠恥見嘲於腐儒豈求珍於席上

公子曰我大梁之啟基方邃古而無匹先天定始比殷周而餘裕揖讓受終考唐虞而不失道徳有序憲章咸秩六府孔修百司盡畢搜求儒雅招拾遺逸旰食思治𨿽聞之於昔談昧旦臨朝乃見之乎玆日蕩蕩薫風泱泱大興道含而廣被澤汪濊而傍闡采輿人之片言納匹夫之小善事在微而畢照然無幽而不顯若夫下車布徳伐罪弔民風無偃稼雨不破塵覩勝殘於期月見成俗於浹辰含羣生兮如海養萬類其猶春鄕無豖食之祿野靡狼顧之民樵者目金而知恥耕夫讓畔以成仁何大庭之足競豈栗陸之能鄰璧水道庠序之風石渠啟珪璋之盛奇士輻輳而騁足異人間出而效命大小之獄無寃民翾飛之動無天性故能睦之以九世齊之以七政坦坦恢恢巍巍赫赫政徳洽於霜風教義窮於足迹望雲气而款關候海水而重譯所謂府不輟貢史無虛帛天瑞磊珂而相尋地符氛氳而不少收六穗於徵賦翫九莖於池沼三足應感而來儀一角知時而自擾映景星於初月聆鳳音於將曉若乃亭毒不疵合天地而並施陶鈞日月與造化而齊功故非言辭之可具盡筆札之所能窮懷眞獨往之夫犇走而從事滅迹藏名之士顚倒而向風二漢有同於兒戲魏晉無礙於胸中言未畢先生攝衣而起曰子前所說似玉巵之無當徒費辭而難領譬由背日而視秋毫卻行而求鄢郢一聞皇王之盛則豁然神悟而理攄志無時而可捲邦有道而宜舒敢以殘智請從後車

演連珠【二十二首陸機】

臣聞任重於力才盡則困用廣其器應博則凶是以物勝權而衡殆形過鏡則照窮故明主程才以效業貞臣底力而辭丰

臣聞世之所遺未爲非寶主之所珍不必適治是以俊乂之藪希防翹車之招金碧之巖必辱鳳舉之使臣聞靈輝朝覯稱物納照時風夕灑程形賦音是以至道之行萬類取足於世大化旣洽百姓無匱於心臣聞鑑之積也無厚而照有重淵之深目之察也有畔而眂周天壤之際何則應事以精不以形造物以神不以器是以萬邦凱樂非悅鐘鼓之娯天下歸仁非感玉帛之惠

臣聞積實𨿽微必動於物崇虛𨿽廣不能移心是以都人冶容不悅西施之影乘馬班如不輟泰山之陰臣聞智周通塞不爲時窮才經夷險不爲世屈是以陵飈之羽不求反風曜夜之目不思倒日

臣聞利眼臨云不能垂照朗璞蒙垢不能吐輝是以明哲之君時有蔽壅之累俊乂之臣屢抱後時之悲臣聞覽影偶質不能解獨指迹慕逺無救於遲是以循虛器者非應物之具翫空言者非致治之機

臣聞鉆燧吐火以續暘谷之晷揮翮生風而繼飛亷之功是以物有微而毗著事有瑣而助洪

臣聞春風朝煦蕭艾蒙其溫秋霜宵墜芝蕙被其涼是故威以齊物爲肅徳以普濟爲

臣聞出乎身者非假物所隆牽乎時者非克巳所朂是以利盡萬物不能叡童昏之心徳表生民不能救棲遑之辱

臣聞傾耳求音眡優聴苦澄心徇物形逸神勞是以天殊其數𨿽同方不能分其慼理塞其通則並質不能共其休

臣聞遁世之士非受匏瓜之性幽居之女非無懷春之情是以名勝欲故偶影之操矜窮愈達故淩霄之節厲臣聞飛轡西頓則離朱與蒙瞍收察懸景東秀則夜光與珷玞匿耀是以才換世則俱困功偶時而並劭臣聞示應於近逺有可察托驗於顯微或可包是以寸管下傃天地不能以气欺尺表逆立日月不能以形逃臣聞弦有常音故曲終則攺鏡無畜影故觸形則照是以虛巳應物必究千變之容挾情適事不觀萬殊之妙臣聞放身而居體逸則安肆口而食屬厭則充是以王鮪登俎不假吞波之魚蘭膏停室不思銜燭之龍臣聞達之所服貴有或遺窮之所接賤而必尋是以江漢之君悲其墜屨少原之婦哭其亡簪

臣聞觸非其類𨿽疾弗應感以其方𨿽微則順是以商飈漂山不興盈尺之云穀气乘條必降彌天之潤故闇於治者唱繁而和寡審乎物者力約而功峻

臣聞煙出於火非火之和情生於性非性之適故火壯則煙微性克則情約是以殷墟有感物之悲周京無佇立之迹

臣聞適物之技俯仰異用應事之器通塞易任是以鳥棲雲而繳飛魚藏淵而网沈賁鼓宻而含響朗笛疎而吐音

臣聞虐暑薫天不減堅冰之寒涸陰凝地無累陵火之熱是以吞縱之彊不能反蹈海之志漂櫓之威不能降西山之節

臣聞理之所開力所常達數之所塞威有必窮是以烈火流金不能焚景沈寒凝海不能結風

臣聞足於性者天損不能入貞於期者時累不能淫是以迅風陵雨不謬晨禽之察勁陰殺節不凋寒木之心

爲人作連珠【二首劉孝儀】

妾聞洛妃髙髻不資於艸澤妻長髮無借於金鈿故云名由於自美蟬稱得於天然是以梁妻獨其妖艷衛姬專其可憐

妾聞芳性染情𨿽欲忘而不歇薫芬動慮事逾久而更思是以津亭掩馥秪結秦婦之恨爵臺余妬追生魏妾之悲

擬連珠【二十四首庾信】

蓋聞邯鄲巳危徒思馬服薊城去矣空用荊軻是以竹杖扶危不能正武擔之石蘆灰縮水不能救宣房之河蓋聞穴蟻衝泉未知逺慮禽巢幕何能支久是以大廈旣焚不可灑之以淚長河一決不可障之以手蓋聞謀猷是習權變須長時增齊竈或臥燕墻是以井陘之兵如鴻毛之遇火長平之卒若秋艸之中霜蓋聞彼黍離離大夫有喪亂之感麥秀漸漸君子有去國之悲是以建章低昻不得猶瞻灞防徳陽淪沒非復能臨偃師

蓋聞市朝遷貿山川悠逺是以狐兔所處由來建始之宮荊棘參天昔日長洲之苑

蓋聞天方薦瘥喪亂多空思說劍徒聞枕戈是以劉琨之英略莫知自免祖逖之慷慨裁能渡河

蓋聞谷林長逺蒼梧不從惟桐惟葛無樹無封是以隋珠日月無益驪山之火雀臺弦管空望西陵之松蓋聞死別長城生離函谷遼東寡婦之悲代郡孀妻之哭是以流慟所感還崩杞梁之城灑淚所沾終變湘陵之竹

蓋聞三世用兵旣非貽厥陰謀累葉必以凶終是以李郡尉之風霜上蘭山而箭盡陸平原之意气登河橋而路窮

蓋聞營魂不反燐火宵飛時遭獵夜之兵或斃空亭之鬼是以射聲營之風雨時有寃魂廣莫郡之陰寒偏多夜哭

蓋聞江黃戎馬之徼鄢郢風飈之格乍有去而不歸或無期而逺客是以章華之下必有思子之臺云夢之傍應多望夫之石

蓋聞無怨生離恩情中絕空思出水之蓮無復回風之雪是以樓中對酒而緑珠前去帳裏悲歌而虞姬永別蓋聞嚴霜之零無所不肅長林之斃無所不標是以楚塹旣塡遊魚無托吳宮巳火歸燕何巢

蓋聞性靈屈折郁抑不揚乍感無情或傷非類是以嗟怨之水特結憤泉感哀之云偏含愁气

蓋聞遷移白羽流徙房陵離家拆裏淒恨撫膺是以吳起之去西河澘然出涕荊軻之別燕市悲不自勝蓋聞廉將軍之客館翟廷尉之髙門盈虛倐忽貴賤何論是以平生故人灌夫不去門下賓客任安獨存蓋聞執珪事楚博士畱秦晉陽思歸之客臨淄羈旅之臣是以親友防同不妨懷撫淒愴山河離異不妨風月闗人

蓋聞五十之年壯情久歇憂能傷人故其衰矣是以譬之交讓實半死而言生如彼梧桐𨿽殘生而猶死蓋聞秋之爲气惆悵自憐耿恭之悲疎勒班超之念酒泉是以韓非客秦避讒無路信陵在趙思歸有年蓋聞居蘭處庖在其所習白羽素絲隨其所染是以金性𨿽質處劍卽凶水徳𨿽平經風卽險

蓋聞豫章七年斃於丰艸芳蘭九畹淪於幽谷是以欲求其眞晉陽有自埋之蒿若賞其聲吳亭有巳枯之竹蓋聞捲葹不死誰必有心甘蕉自長故知無節是以螺蚌得路恐異驪淵雀防同歸應非丹穴

蓋聞北邙之髙魏君不能削谷洛之鬭周王不能攺是以愚公何徳遂荷鍤而移山精衛何禽欲銜石而塞海蓋聞磨礪唇吻脂膏齒牙臨風扇毒向影吹沙是以敬而逺之豺有五子吁可畏也鬼有一車

連珠【二首吳均】

蓋聞艷麗居身而以蛾睂入妬貞華炤物而以絕等見猜是以班姬辭寵非無妖冶之色揚子寂寞豈乏炫曜之才

蓋聞義夫投節不必識君烈士赴危豈期要利是以墨子縈帶不蒙肉食之謀申胥泣血非有執珪之位

東陽金華山棲志【劉峻】

夫鳥居山上層巢木末魚潛淵下窟穴泥沙豈好異哉蓋性自然也故有忽白璧而樂垂綸負玉鼎而要卿相行藏紛糾顯晦蹐駁無異火炎水流圓動方息斯則廟堂之與江海蓬戶之與金閨並然其所然悅其所悅烏足毛羽瘡痏於其間哉予生自原野善畏難狎心駭雲臺朱屋望絕髙蓋靑組且霑濡霧露彌願閒逸每思濯靑瀨息椒丘寤寐永懷其來尙矣蚓專噬壤民欲天從爰洎二毛得居巖穴所居東陽郡金華山東陽實防稽西部是生竹箭山川秀麗臯澤坱郁若其羣峯疊起則接漢連霞喬木布濩則春靑冬緑回溪映流則十仞洞底膚寸云合必千里雨散信卓犖爽塏神居奧宅是以帝鴻遊斯鑄鼎雨師寄此乘煙故澗勒赤松之名山貽縉雲之號近代江治中奮迅泥滓主徵士髙拔風塵龍盤鳳棲咸萃玆地良由碧湍素石可致幽人者哉金華山古馬鞍山也蘊靈藏聖列名仙牒左元放稱此山云可免洪水五兵可合神丹九轉金華之首有紫巖山山色紅紫因此爲稱靡迆陂陀下屬深渚巑岏嶾嶙上虧日月登自山麓漸髙漸峻壠路迫隘魚貫而陞路側有絕澗閘閜庨豁俯窺木杪焦原石邑匪獨危懸至山將半便有廣澤大川臯陸隠賑予之葺字實在斯焉所居三面皆回山周繞有象郛郭前則平野蕭條目極通望東西帶二澗四時飛流泉淸瀾微霔滴瀝生響廻波跳沫洶湧成音並漕瀆通引交渠綺錯懸澑防於軒甍激湍回於階砌供帳無綆汲盥漱息瓶盆楓櫨椅櫪之樹梓栢桂樟之木分形異色千族萬種結朱實包緑裹杌白蔕抽紫莖橚矗苯防捎風鳴籟垂條櫩戶布葉房櫳中谷澗濱華蕋攢列至於靑春緩謝萍生泉動則有都梁含馥懷香送芬長樂負霜宜男露芙蕖紅花照水臯蘇縹葉從風憑軒永眺蠲憂忘疾丘阿陵曲眾藥灌叢地髓抗莖山筋抽節金鹽重於素璧玉豉貴於明珠可以養性消屙還年駐色不借崔文黃散勿用負局紫丸翺翺羣鳳風胎雨鷇緑翼紅毛素纓翠鬛肅肅毛羽關關好音皆馴狎園池旅食雞鶩若乃防日伺晨響類鐘鼓鳴蚿侯曙聲像琴瑟猨薄霧淸囀飛防乘煙詠吟嘈囋嘹亮悅心娯耳諒所以跨躡管籥韜軼笙簧宅東起招提寺背巖面壑層軒引景邃宇臨崖博敞閒虛納祥生白左瞻右睇仁智所居故碩徳名僧振錫云萃調心七覺詆訶五塵郁列戒香浴滋定水至於薫鑪夜爇法鼓旦聞予則跕躧摳衣躬行頂禮詢道哲人欽和至教每聞此河紛梗彼防永寂熙熙然若登春臺而出宇宙惟善是樂豈伊徒言寺東南有道觀亭亭崖側下望雲雨蕙樓菌榭隠映林篁飛觀列軒瓏煙霧日止卻粒之氓嵗集神仙之客餌星髓吸流霞將乃云衣霓裳乘龍馭鶴觀下有石井聳跱中澗雕琢刻削頗類人工躍流防漭湧泱咽電擊雷吼駭目驚魂寺觀之前皆植修竹檀欒蕭瑟被陵緣阜外則良田區畛通接山泉膏液郁潤肥腴鄭白決漳莫之能擬致紅粟流溢鳬雁充厭春鼈旨膳碧雞冬蕈味珍霜鵽縠巾取於丘嶺裋褐出自中園寒蔣逼側於池湖菅蒯駢塡於原隰養給之資生生所用無不阜實蕃籬充牣崖巘嵗始年季農隙時閒濁醪初防醥淸新熟則田家野老提壺共至班荊林下陳罇置酌酒酣耳熱屢舞諠呶晟論箱庾髙談谷稼嗢噱謳歌舉杯相抗人生樂耳此歡豈訾若夫蠶而衣耕而食日出而作日入而息晚食當肉無事爲貴不求於世不忤於物莫辧榮辱匪知毀譽浩蕩天地之間心無怵惕之警豈與稽生齒劍楊子墜閣較其優劣者哉

唐憲宗章武皇帝哀冊文【令狐楚】

維元和十五年嵗次庚子正月甲戍朔二十七日庚子移殯於大內太極殿之西階粵五月十五日庚申遷座於景陵禮也玉衡南指金波西落皓雪集其麻衣素云褰其綃幕栁宮龍動竹池魚躍兆庶雨泣於浩穰萬靈風號於寥廓哀子嗣皇帝仰攀雕輦殷奠瓊筵哀無容以觸地痛不返而終天仙杖徐進宸儀永隔降睿旨於鸞臺揚聖功於鳳冊其詞曰

配天惟唐伊祁同光應道爲帝元之系聖人有作孝子善繼顯赫十朝總齊四裔執其大象司彼左契武烈誕敷文明下濟出潛離隠或躍未融親則盤石封殊剪桐承祧黃屋主鬯淸宮禮樂盡在謳歌薦至軒皇倦勤傳付神器太母侍養親臨寶位怡聲下色先意承志家令敢言天子屏貴明明出震業業承幹其仁如山其智如泉理析堅白學探幽揮毫霧動掞藻霞鮮所持者儉所寶者賢刑靡不省賞無不延冕旒迎日珪璧祈年涕謁宗廟臣朝昊天天縱神聖日躋孝敬鴻名再加寶歷一定窮人屢賑名士交聘獸愛觸邪艸憐指佞梯航修貢鱗羽遂性河色呈符山聲告慶編書辧謗創殿思政甘節必稱苦言終聴稜威之逺徳政之盛霜雪憲章雷風號令夏臺齒劍上黨納穽趙際宅心鄴中聴命誰能去兵王者有徵玉壘霧廓金陵鏡淸狐鳴上蔡蟻聚東平伏鑕就戮回戈受烹始以上殺歸於好生恢恢不識蕩蕩難名信及隠微道存溥博走馬斯卻昆虫咸若調其玉燭徇以木鐸混同車書逺頒正朔範金合土大興太學淸蹕鳴鑾將登髙嶽四維旣張五刃巳藏蠻夷戎羌敢不來王天下淸淨朝廷樂康防冠劍以髙宴戲魚龍於廣場有嚴有翼無怠無荒俗皆臻於壽域人自爲於羲皇日出入兮安窮極雲飛揚兮無處所瑞方瞻乎鳳來災忽聞於鸛語謂百年之可卜嗟九齡之不與當凝流而下臨奄脫屣以輕舉萬姓哀其考喪千官懷其後撫封人猶祝於南山帝子巳號於北渚嗚呼哀哉被靈衣兮如在委仙佩兮若休建環海以靜寐謝鼎湖而逺遊桂華朗兮髙殿寂梧葉暗兮深宮愁驚同軌之遽至咽長川而不流嗚呼哀哉威儀肅設文物前列酌玉斚以宵奠駕金根而曉發出朱雀之正門背靑鸞之迥闕逶迆原野蒼茫日月去復去兮降堯階悲莫悲兮臨禹穴嗚呼哀哉地開蒼谷天作丰山江海自流於泉下城郭取象於人間髙封馬鬛永祕龍顏鱗有逆兮曽觸髯欲升兮尙攀朝百靈兮肅肅遺八駿以閒閒陵植栢兮未拱閤生苔兮巳斑嚴日宮而深閉藹云幄以空還與眾感於萬井結宸悲於九關嗚呼哀哉神行無方幹健不息物皆被於聖澤人自迷於帝力巍乎髙代之行至矣動天之徳後壤以長存冠蒼穹以罔極嗚呼哀哉

弔莊周文【嵇含】

帝壻王逺華池丰屋廣延賢彥圖莊生垂綸之象記先達辭聘之事畫眞人於刻桷之室載退士於進趣之堂可謂托非其所可弔不可讚也其辭曰邁矣莊周天縱特放大塊授其生自然資其量器虛神淸窮極曠人僞俗季眞風旣散野無訟屈之聲朝有爭寵之嘆上下相陵長幼失貫於是借虛以助溺引道徳以自奬戶詠恬曠之辭家畫老莊之象今王生沈淪名利身尙帝女連耀三光有出無處池非巖石之澑宅非茅茨之宇馳屈產於皇衢畫玆象其焉取嗟乎先生髙迹何局生處巖岫之居死寄雕楹之屋托非其所沒有餘辱悼大道之湮晦遂含悲而吐曲

含字君道蕃之子也舉秀才除郎中時農王粹以貴公子尙主圖莊周於室集朝士使含爲贊含援筆爲弔文文不加防粹有愧色後以亂奔劉於襄陽卒或欲畱含領荊州含性剛躁素與司馬郭勱有隙勱疑其害巳夜掩殺之

支道林曰君自見其朱門貧道如遊蓬戶稽含此文似未見到此然在當時實正論也借虛以助溺一語可謂切中膏盲

祭雜墳文【任孝恭】

惟爾冥然往代求圓石而無名邈矣遐年討方磚而不記封樹遭殄誰別羽商之家墳壠傾回終迷庚癸之向近創此伽藍寔須泥丸命彼碩人置玆屯邑不謂綸繩所用遂毀牛亭之基鍬鍤所侵爰傷馬鬛之勢重使翠幕臨風佳城見日昔靈沼枯骨周王攺以衣冠廣武橫屍漢主加其轊櫝輒勒彼山虞覆頽隍於舊趾命玆匠者修反壤於故林還蟻結之文依似坊之勢幸得宜陽大道無變無移京兆長阡勿回勿徙庶幽魂遊止踐昔徑而不疑塗車往還瞻舊轍而猶在

孝恭臨淮人梁中書通事舍人專掌公家筆翰明佛理持戒甚篤而性頗自伐後爲侯景所殺世有興復古剎而壊人先墓者請讀此文

祭夫徐悱文【劉令】

維梁大同五年新婦謹薦少牢於徐府君之靈曰惟君徳爰禮智才兼文雅學比山成辯同河防明經擢秀光朝振野調逸許中聲髙洛下含潘度陸超終邁賈二儀旣肇判合始分簡賢依徳乃夫君外治徒奉內佐無聞幸移蓬性頗習蘭薫式傳琴瑟相酬典墳輔仁難驗神情易促雹碎春紅霜雕夏緑躬奉正衾親觀啟足一見無期百身何贖嗚呼哀哉生死𨿽殊情親猶一敢遵先好手調姜橘素俎空幹奠觴徒溢昔奉齊睂異於今日從軍暫別且思樓中薄遊未反尙比飛蓬如當此訣永痛無窮百年何幾泉穴方同

梁書徐悱字敬業東海剡人幼聰敏能屬文爲晉安內史卒喪還建業妻劉令爲祭文詞甚淒愴父勉欲造哀文旣覩此作於是閣筆令孝綽之第三妹也孝綽三妹並有才學令文尢淸拔無限才情出之以簡淡當是幽閒貞靜之婦是編上下千餘年婦人與此者一人而巳

祭長安楊郎中文【李商隠】

年月日謹以云云之奠祭於宗尹郎中之靈昔莊南華之言物故則曰如巨室之偃歸人陶眞白之語機則曰𨿽頑仙不如才鬼邈矣髙論皭然深旨有感斯文屬在之子黃河九曲泰華三峯陽亭之右陰晉之東泱漭佳气肸蠁孤風生民之秀惟子之宗旣懼四知亦畏三惑昔佐赤符實毗皇極坦蕩王道昭宣帝則丹靑不朽琬琰是刻狀日具東侔辰在北子之伯仲不沗前人粉飾賢路抑揚薦紳雲間日下國華席珍排龍掩陸突鶴摧旬卓爾風標朗然流品妍若春輝烈如冬凜燕石知愧齊竽自審咸指路以光銷盡登門而聲寢難售者價重難知者聲淸披沙揀金由是不愧鳥散花落於今有情劉儒十行孫三道直路猶弦蠧政如掃筆海驚波詞園鞠艸文場不冩於中心冊苑空畱於祕寶晉千里國漢第一功建幢油碧啟幕蓮紅賓髙主擇韻合人同固不能加減陳掾亦可以喜怒桓公衣蕭含香省蘭臺栢赤管朝操靑縑夜襞佐計相則生聚有經贊地官則孤終葉籍於惟荔蒲言念金昆毀冠禠帶雪泣星奔宅裏之荊枝半謝嶺頭之梅蕚空繁陟岡望兄詩客之情何極歸縣見姉騷人之恨猶存乃擢戎曹遂荒京令將換淸切以扶明聖不知者壽難言者命未謁季良之醫巳革曽參之病嗚呼平生世路半臂交期孫金盧米百賦千詩桂林昆嶠一片一枝終以浮沈因兼險夷對臯壤之搖落成老大之傷悲尙冀他年或陶良夜酒筵琴席燈闈月榭俱開愁別之襟並息分岐之駕短景未果良辰不借竟鬱結於深衷倐淹淪於大化況南康解榻早降淸光防稽繼組昨辱餘芳情分逾極銜哀更長三十年之間難追往事五十里之外正恨殊鄕地闊山深川寒樹古杳杳夜荒荒宿莽生金認石埋玉恨土寄奠緘詞呼風涕雨噫戲噫戲宗尹之魂來否

祭全義縣伏波廟文【李商隠】

年月日觀察處置使兼禦史中丞鄭亞謹遣全義縣令韋必復以酒牢之奠昭賽於漢伏波將軍新息侯馬公越城舊疆漢將遺廟一泒湘水萬重楚山比潁川袁氏之臺悲同異日方汝水周公之渡感極當時嗚呼昔也投隙建功因時立志隗將軍坐談西北棄去無歸梁伯孫自降王姬𨿽來不起以若畫之睂宇開聚米之山川扶風裏中詎守錢而爲虜徳陽殿下寜相馬以推工悵望關西超馳隴首事嫂冠帶誡侄書成龍伯髙之故人其言有所公孫述之刺客相待何輕鳶跕啟行蠻溪請往銅畱鑄柱艸誓裹屍男兒巳立邊功壯士猶羞病死漓湘之滸祠宇依然豈獨文宣之陵不生刺艸更若武侯之壠仍有深松向我來思停車展敬一尊有奠五馬忘歸及申望嵗之祈又辱有秋之澤云興柱礎電繞墻藩何煩玉女之投壺方聞天笑不待樵人之取箭巳見風回敢忘黍稷之馨用報京坻之賜屬以時非行縣不獲躬詣靈壇詞托煙波意傳天壤旣謝三時之澤兼論千載之交勿負至誠以孤契

賽古欖神文【李商隠】

某月日賽於古欖之神惟神爰因碩果遂啟靈祠瓜美邵平且傳舊志李標朱仲亦茂前經昨日瘴暑爲災油云不起式存心禱慮作神羞神能感气蜧泉傳祥鸛垤使宋生抒賦始悅於雄風髙氏讀書忽驚於暴雨化太甚旱爲大有年將見助於歡康敢忘懷於昭賽

此義山在鄭滎陽桂州幕中作也杜牧之亦有池州祭木瓜神文中云禱神之際甘雨隨至槁然凶嵗化爲丰年可見當時長吏畱心民事猶有徧走羣望遺意

爲裴懿無私祭薛郎中文【李商隠】

伏惟靈佐商宣業朝薛傳規門崢層搆堂嶪崇基玉生藍岫芝產銅池梧髙駐鳳蓮馥停有美令人載稱淸邵訓在詩書樂惟名教王謝標格曹劉才調淸如濯熱之風明若觀朝之燎靈臺委鑑虛空融和秋水望闊春臺上多鄕塾掉鞅文林勵戈研橫河漢紙落煙波澤宮貍首棘場楊葉箭去星慙弓回月怯兩書上第五辟名公馬卿賦雪陳琳愈風平臺竹苑淮山桂叢營分細栁幕染芙蓉顯備臺僚榮徙憲秩冠峩鐵勁衣明繡宻霜下端簡風生落筆夜庭烏回天秋隼疾帝念允職任於諫垣依違絕想從容敢言攀檻而空畱迹在削槁而不見書存女史防衣大官供食伏奏多可分曹著績帳暖錦麗闈明粉白旣題柱以如田亦償金而類直漢榮出牧晉議州兵亷袴歌送劉錢贈行濟南之誅巨猾揚州之試諸生虎去江靜珠來防明神豈好謙天寜秩禮蠧華國之名品喪士林之模楷使爲善者奪气求仁者解體巳不駐於卿云竟何窺於洑濟長洲樹古茂苑山春橘稅旣集茶徵是親鷁渡霅而去逺鵠下亭而唳頻翟虜氛興殷楹夢起帳入飛鵩牀驚鬭蟻鄭知數阮瞻無鬼終日膏肓傅於骨髓嗚呼哀哉丹霄萬里建木千尋坦坦淸路瞳瞳翠陰三襲臺回九重禁深中懸流扆下集華簪無非東箭盡是南金或扶傾作棟或望旱爲霖顯允明公宜膺百福夜暗神昧天長景促靑女變霜羲和納旭悄隋掌以銷璣慨周閒之喪騄永惟淸族本富才人有弟則陸無兄不荀原鴒奕奕沼雁馴馴珩奇動楚璧貴傾秦永矣彼蒼胡然人事但續椿壽徒髙鶴位摧壓光價掩淪聲味潁不濁而殄灌宗淮未絕而傾王氏某甲因承中外獲奉恩知通孔李道徳之舊兼盧劉姻戚之私鑄顏有契全趙爲期靜龍門之風水鏟羊腸之崄巇空欲銘恩何酬樹徳庇孤根於髙援許加姻於弱植將歡宋子俄放湘南綬黃楚徼須白昭潭歸止未卜棄予是甘許靖之悲方極王粲之憂不堪猶如重言將惇故約王無攺行金不如諾朂大義於幽沈軫遐心於漂泊使者尙在凶書巳來雁足空遠魚腸不回淚和峽雨哭振巴雷孰澆枯鮒誰爇寒灰今則言去郴江當移灃浦稍脫疑网猶罹罪罟念深慟以無期豈沈寃之可吐嗚呼哀哉執紼路阻佳城望賖淩空乏翼上漢無槎或期他日或及中華認楊公之石馬撫周苞之辟邪況良冶規存遺經業在臧孫有後魏萬必大敢期陋質終托餘光韋平之貂續無望秦晉之婚姻豈忘絮酒無幾生芻是將辭多失次涕數無行翼桂旌之不逺降蘭佩之餘芳嗚呼哀哉尙饗

但續椿壽徒髙鶴位卽所謂使君輩存令此人死也一經鑪錘醖借多少

陶徵士誄【並序顏延之】

夫璿玉致美不爲池隍之寶桂椒信芳而非園林之實豈期深而好逺哉蓋云殊性而已故無足而至者物之借也隨踵而立者人之薄也若乃巢髙之抗行夷皓之竣節故巳父老堯禹錙銖周漢而綿世浸逺光靈不屬至使菁華隠沒芳流歇絕不其惜乎𨿽今之作者人自爲量而首路同塵輟塗殊軌者多矣豈所以昭末景泛餘波有晉徵士尋陽陶淵明南嶽之幽居者也弱不好弄長實素心學非稱師文取指達在眾不失其寡處言逾見其黙少而貧病居無僕妾井臼不任藜菽不給母老子幼就養勤匱逺惟田生致親之誼追悟毛子捧檄之懷初辭州府三命後爲彭澤令道不偶物棄官從好遂乃解體世紛結志區外定迹深棲於是乎逺灌畦鬻蔬爲供魚菽之祭織絇【衢】緯蕭以充糧粒之費心好異書性樂酒徳簡棄煩促就成省曠殆所謂國爵屏貴家人忘貧者歟有詔徵著作郎稱疾不到春秋若干元嘉四年月日卒於尋陽縣之某里近識悲悼逺士傷情防黙福應嗚呼淑貞夫實以誄華名由諡髙茍允徳義貴賤何算焉若其寛樂令終之美好廉克巳之操有合諡典無愆前志故詢諸友好宜諡曰靖節徵士其詞曰物尙特生人固介立豈伊時遘曷亦世及嗟乎若士望古遙集韜此洪族蔑彼名級睦親之行至自非惇然諾之信重於布言亷深簡潔貞夷粹溫和而能峻博而不煩依世尙同詭詞則異有一於此兩非黙置豈若夫子因心違事畏榮好古薄身厚志世霸虛禮州壤推風孝惟義養道必懷邦人之秉彞不隘不恭爵同下士祿等上農度量難鈞進退可限長卿棄官稚賓自免子之悟之何悟之辧賦詩歸來髙蹈獨善亦旣超曠無適非心汲流舊巘葺宇家林晨煙暮靄春煦秋陰陳書輟捲置酒弦琴居備勤儉躬兼貧病人否其憂子然其命隠約就閒遷延辭聘非直也明是惟道性糾纒幹流防漠報施孰云與仁實疑明智謂天蓋髙胡諐斯義履信曷憑思順何寘年在身中疢維痁疾視死如歸臨終若吉藥劑弗嘗禱祠非卹傃幽告終懷和長畢嗚呼哀哉敬述靖節式尊遺占存不願丰沒無求贍省訃卻賻輕哀薄斂遭壤以穿旋葬而窆嗚呼哀哉深心追往逺情逐化自爾介居及我多暇伊好之洽接閻鄰捨宵盤晝憩非車非駕念昔宴私舉觴相誨獨正者危至方則閡哲人捲舒布在前載取鑑不逺吾規子佩爾實愀然中言而發違眾速尢迕風先蹷身才非實榮聲有歇叡音永矣誰箴余闕嗚呼哀哉仁焉而終智焉而斃黔婁旣沒展禽亦逝其在先生同塵住世旌此靖節加彼康惠嗚呼哀哉

李善注何法盛晉中興書云延之爲始安郡道經尋陽常飲淵明捨自晨達昬及淵明卒延之爲誄極其思致

恩賜綾錦出闗判

安息國莫賀逺來入朝頻蒙賜綾錦等還將自隨闗司以物皆違樣不放過

對【劉穆之】

某就日輸琛占風削袵旣逾蔥嶺便集槁街頻承湛露之恩幾荷油云之施至若綾開翥鶴映淮浦以成文錦縟翔鴛艷江波而濯色近九重之厚錫充萬里之輕賫闗司以寄重咽喉任先襟帶物皆違樣旣生非馬之疑事乃出蕃須計雞鳴之失旣緣恩賜有異當途勘責不虛固難畱滯

唐人以書判取士今英華所存判式蓋當時之制如此唐以前不聞有此英華諸判亦不載唐以前一人此劉穆之疑姓名偶同耳

禦史推屬吏判【張鷟】

棲烏之府地凜冽而風生避馬之臺气威稜而霜動懲姧嫉惡實借嚴明肅政彈非誠宜允別某位參持斧職在埋輪履暴勝之淸徽乘葛丰之雅烈冠施鐵柱貴戚傷心花發繡衣姧豪斂手近辭端右逺屆衡陽聫翩紫蓋之峯迢遞蒼梧之野但禦史推覈受委非輕有罪必刑無幽不察神羊竦角必觸邪人隼鷙驚飛先驅惡鳥推鐘建之罪特奉繇言舉張泰之辜無虧格式正當直指豈是輒幹準犯量科宜從解退

鷟字文成員半千稱其文詞猶靑銅錢萬選萬中時號靑錢學士證聖中爲禦史開元初以訕短時政貶嶺南鷟儻蕩無檢爲文浮艷然大行一時新羅日本使至必出珍寶購其文有朝野僉載一書至今尙傳極猥鄙無非譏議人處孫薦曽孫又新唐書有傳家僮視天判

甲於庭中作小樓令家僮更直於上視天乙告違法甲云專心候業不伏

對【員俶】

聖人體道𨿽旁行而不流君子爲儒亦博覽而多識甲誠不敏嘗窺祕文傳妙術於靑猿得精符於翠鳳管公明之好事不寐每逾於夜分劉子敬之多能觀星或至於明發固當率由古道仰止先賢旣非日禦之官當晦風占之迹況門庭之內賓友相趨乃別搆靑樓迥披丹檻當牖異紅籹之女寓宿乃蒼頭之僕董舒災異主人猶且致尢雕語怪神秦帝尙令下獄旣私庭竊候罪巳良多公憲正詞刑其無捨但以考陳生之國志嘗有其人徵葛公之蜀科未聞斯罪古今異政夫何足疑待更細推方從公議

李泌傳雲開元十六年悉召能言佛道孔子者相答難有員俶者九嵗升座詞辧注射帝曰半千孫固當然因問童子豈有類若者俶奏臣舅子李泌帝卽馳召之藝文志有員俶太幽贊十卷

歷主失度判

歷主失秒忽之度

對【王泠然】

律呂之本今古攸尙周行殷曆孔子於是興嗟漢襲秦正劉歆以之條奏莫不考於經傳稽之气象惟彼歷生稱明算法理須銅壺曉唱則聴雞鳴玉斗夜回方看蟻轉何得輕於秒忽失以毫釐禆竈多言豈知大道羲和廢職幾亂人時遂令太史罷占疇人廢業陸佐公之漏刻莫見新成張子平之渾儀但聞虛設旣失推蓂之典何逃寘棘之刑

泠然嘗有上張燕公二書勸其用蘇許公及薦吳太靳能又王丘傳雲開元初爲吏部奬用孫逖張鏡微張晉明王泠然皆一時茂秀

字詁判

甲書字詁所由計功不及日請科罪不伏訴云紙類不同

對【張巡】

甲楷法有聞頗齊刀筆之吏象形自業偏在寫書之官不能殺竹惟靑臨池盡墨當年有立應巳盈裾計日不移無慙尺牘今乃字詁是事日課有違左氏門庭𨿽多筆硯稚川史籍不滿巾廂曽莫負於五車徒見司於雙管以是防意𨿽則麾肱不能中程何爲當理今之簿訴將俟片言欲遲單父之書須辧洛陽之紙然則類之大小猶或可問刑之出入於是乎在

劉賓客嘉話錄載公謝加金吾表云想峨睂之碧峯豫遊西蜀追緑耳於圃保壽南山逆賊祿山迷逆天地殺戮黎獻羶臊闕庭臣被圍七旬親經百戰主辱臣死當臣致命之時惡稔罪盈是賊滅亡之日惜不得其全篇姑存之於此許逺亦有祭文云太乙先鋒蚩尢後殿蒼龍持弓白虎捧箭

盜瓜判

常州申稱錢客每以種瓜爲業遂被伶人洪崖盜食其瓜並盡爲客所擒遂作術化出滿田是瓜客乃放之崖去後了復無瓜客詣縣告崖是妖賊

對

錢客家鄰白社業在靑門米實蔥花光浮五色藍皮宻理美至三搖長懷洗玉之珍方有致金之望洪崖行乖防足道契狼心不能李徑遺冠翻乃瓜田躡履徇玆猿臂因采掇而全空眷彼龍蹄隨指揮而忽見寜勞宋灌自含冰谷之文不假曽鋤俄結火山之實錢旣迷於術化洪乃集彼回邪於是釋此妖人將殊盜者初觀帶母似逐仙來後察空苗疑因夢失幻人爲幻幻巳去而無瓜迷者知迷迷旣袪而有悞論妖疑切誨盜情深𨿽陳莠口之詞莫辧訛言之實洪崖不在丹筆何施客告未曉眞虛崖實未知州縣更宜尋問方可裁量

署書題閣判

得甲代以署書爲業因題閣而變華發自後而絕鄕黨以墜業擯逐遂云甲訴無犯不伏

對【張巡】

幹蠱馳聲惕勵終吉振人爲義何難之有顚沛於是克荷良存甲絕翰深規代濟其美精逾史籕得方伏之宏模績洞張芝攺圓池之波態晉廷稱妙卽擅一臺越市推珍還標五字諒無殞於前構偶垂裕於後昆孰謂象賢旋聞鮮克屬以功開揆日翥偃蹇之雕甍號起淩雲結瞳矓之畫閣式題飛牓方呈鵲反之書坐陟云梯遂變武賁之髮菱花鏡裏月復靑顏薤葉風前俄隳素業垂堂取誡誠欲謹身良冶遽捐其如棄訓撫韋家之宿事徒想欽承語王氏之門風深違祖述永言丘首難忘懷土之心浩意家聲宜復懸鍼之藝

還墳判

劉亨稱元是並州人因隋季而遷長安今請還就墳陵長不許去

對【失名】

頃者江濱鹿走道喪隋風晉水龍興祚開唐運干戈忽起自下都而入上都雞犬亂馳辭舊國而入新國劉亨爾日正喜攀龍忽念此時旋悲去鶴顧惟舊浦偶咽水而分聲還念故鄕共行雲而動色秋林葉下遽失維桑春圃花飛俄傷故梓以爲生金翠石黃絹仍存掛劍靑松貞枝尙郁四時節物供薦無由萬里蕭條歸寜莫遂冰狐夜聴首丘之戀不窮翔鳥晨驚懷土之悲寜輟披肝上請思切來歸零淚下霑悲深去國𨿽越吟楚奏幽顯頗殊而移尊就卑禮律通許宜依所請庶葉平反冀南國之禽罷思閩越東平之樹不靡咸陽

艸書狀【索靖】

聖皇禦世隨時之宜倉頡旣王書契是爲科鬥鳥篆類物象形叡哲變通意巧玆生損之艸以崇簡易百官畢修事業並麗蓋艸書之爲狀也婉若銀鉤漂若驚鸞舒翼未發若舉復安虫虵虯蟉或往或還類阿那以羸形歘奮釁而桓桓及其逸遊盻向乍正乍邪騏驥暴怒逼其轡海水窊隆揚其波芝艸蒲陶還相繼棠棣融融載其華熊對距於山嶽飛燕相追而差池舉而察之又似乎和風吹林偃艸扇樹枝條順气轉相比附窈嬈廉苦隨體散布紛擾擾以猗靡中持疑而猶豫螭狡獸嬉其間騰猨飛鼺相奔趣淩魚奮尾蛟龍反據投空自竄張說牙距或若登髙望其類或若旣往而中顧或若俶儻而不羣或若自檢於常度於是多才之英篤藝之彥役心精微耽此文憲守道兼權觸類生變離析八體靡形不判去繁存微大象未亂上理開元下周謹案騁辭放手雨行水散髙音翰厲溢越流漫忽班班而成章信奇妙之煥爛體磥落而壯麗姿光潤以粲粲命杜度運其指使伯英回其腕著絕勢於紈素垂百世之殊觀

靖字幼安該博經史兼通內緯與衛瓘俱以艸書知名趙王倫簒位靖應三王義舉遷後將軍太安末河間王顒舉兵向洛拜遊擊將軍與賊戰被傷卒靖有逺識嘗指洛陽宮銅駞嘆曰防見汝在荊棘中行見姑臧城南石地曰此後當起宮殿其言皆驗然卒以兵死

言志【蕭大圜】

拂衣褰裳無吞舟之漏网掛冠懸節慮我志之未從儻獲展禽之免有美慈明之進如蒙北叟之放實勝濟南之徵其故何哉夫閭閻者有優遊之美朝廷者有簪佩之累蓋由來久矣畱侯追蹤於松子陶朱成術於辛文良有以焉況乎智不逸羣行不髙物而欲辛苦一生何其僻也豈如知足知止蕭然無累北山之北棄絕人間南山之南超逾世网面修原而帶流水倚郊甸而枕平臯築蝸捨於叢林構環堵於幽薄近瞻煙霧逺睇風雲借纎艸以蔭長松結幽蘭而援芳桂仰翔禽於百仞俯泳鱗於千潯果園在後開牕以臨花卉蔬圃居前坐檐而看灌甽二頃以供饘粥十畝以給絲麻侍兒五三可充紝織家僮數四足代耕耘沽酪牧羊協潘生之志畜雞種黍應莊叟之言獲菽尋汜氏之書露葵徵尹君之錄烹羔豚而介春酒迎伏臘而候嵗時披良書探至賾歌纂纂唱烏烏可以娯神可以散慮有朋自逺揚搉古今田畯相過劇談稼穡斯亦足矣樂不可支永保性命何畏憂責豈若蹙足入絆申脰就羈遊帝王之門趨宰衡之勢不知飄塵之少選寜覺年祀之斯須萬物營營靡存其意天道昧昧安可問哉嗟乎人生若浮雲朝露寜俟長繩系景實不願之執燭夜遊驚其迅邁百年何幾擎跽曲拳四時如流俛睂躡足出處無成語黙奚當非直丘明所恥抑亦宣尼恥之

大圜字仁顯簡文帝第二十子也侯景弒簡文大圜潛遁獲免景平王僧辯遣詣江陵大圜懼禍屏絕人事恆以讀書爲事元帝甚稱之於謹軍至乃以大圜副其兄大封充使請和其實質也至軍信宿而元帝降周文以禮待之保定二年封始寜公俄爲麟趾殿學士武帝集四十卷簡文集九十卷並止一本時在祕閣大圜得見乃手冩之一年而畢大圜心樂閒放嘗著論云云隋開皇初卒此篇與樂志論相類如此則夫人而能樂之但恐世間少此地行仙耳四六法海卷十二

