臺灣詩乘

蘇序自序題詞卷一卷二卷三卷四卷五卷六

自序

「臺灣通史」旣刊之後﹐乃集古今之詩﹐刺其有系臺灣者編而次之﹐名曰「詩乘」。子輿有言﹐王者之迹熄而詩亡﹐詩亡然後「春秋」作。是詩則史也﹐史則詩也。余撰此編﹐亦本斯意。

夫臺灣固無史也﹐又無詩也。臺爲海上荒土﹐我先民入而拓之﹐以長育子姓﹐艱難締造之功多﹐而優遊歌舞之事少﹔我臺灣之無詩者﹐時也﹐亦勢也。明社旣屋﹐漢族流離﹐瞻顧神州﹐黯然無色﹐而我延平郡王以一成一旅﹐志切中興﹐我先民之奔走疏附者漸忠勵義﹐共麾天戈﹐同仇敵愾之心堅﹐而扢雅揚風之意薄﹔我臺灣之無詩者﹐時也﹐亦勢也。淸人奄有﹐文事漸興﹐士趣科名﹐家傳制藝﹐二三俊秀始以詩鳴﹐遊宦寓公亦多吟詠﹐重以輿圖易色﹐民气飄搖﹐侘傺不平﹐悲歌慷慨﹐發揚蹈厲﹐淩轢前人﹔臺灣之詩今日之盛者﹐時也﹐亦勢也。

然而余之所戚者則無史。無史之痛﹐余已言之。十稔以來﹐孜孜矻矻﹐以事「通史」﹔又以餘暇而成「詩乘」。則余亦可稍慰矣。然而經營慘淡之中﹐尙有璀璨陸離之望。是詩是史﹐可興可羣。讀此編者﹐其亦有感於變風﹑變雅之會也歟﹗

辛酉花朝﹐臺南連橫序於臺北大遁山房。

題詞

遺山野史少陵詩﹐今日於君並見之。千古才人一枝筆﹐相憐傳世總傷時。

難得知書有細君﹐十年相伴助文情。從來修史無玆福﹐半臂虛誇宋子京。

掌故搜羅三百年﹐幾多佳句集毫顚。任公尙有遊臺稿﹐好采遺珠續後編。

鹿耳鯤身壯海東﹐延平劍气尙磨空。不須更寫滄桑感﹐還我河山指顧中。

民國三十三年十一月﹐吳興陳其采題。

卷一

臺灣爲海上荒土﹐我延平郡王入而拓之﹐以保存漢族﹔宏功偉績﹐震曜坤輿﹐具載「臺灣通史」。聞王克臺後﹐頗事吟詠﹐而不畱隻字。豈當玄黃之際﹐王之子孫閟而不發歟﹖余從各處搜羅﹐僅得一首﹐爲登峴石山﹔是爲北徵之時﹐師次京口所作。詩曰﹕『黃葉古祠裏﹐秋風寒殿開。沈沈松柏老﹐瞑暝鳥飛回。碑碣空埋地﹐庭階盡雜苔。此地到人少﹐塵世轉堪哀』﹗

延平郡王之詩﹐旣載之矣﹐嗣有友人傳示一首﹐爲王手書﹐現存平戶某所﹔惜不知其題目﹐似爲遊覽之作。詩曰﹕『破屋荒畦趁水灣﹐行人漸少鳥聲閒。偶迷沙路曾來處﹐始踏苔巖常望山。樵戶秋深知露冷﹐僧扉晝靜任云關。霜林獨愛新紅好﹐更入風泉亂壑間』。

平戶在日本肥前國﹐與長崎隔帶水﹐有千里濱﹐延平降誕之地也。淸嘉慶元年壬子﹝按嘉慶元年爲丙辰﹐壬子系乾隆五十七年﹔經查原稿﹐確系壬子﹞冬十二月﹐藩主松浦幹齋公命建慶誕芳縱碑﹐葉山髙行撰文﹐多賀嘉彰書冊﹐而自系銘。碑髙可丈餘﹔旁有椎﹐榦老葉茂﹐聞爲延平幼時所植﹐至今寶之。

臺灣之名始於明季﹐而澎湖見於隋代。及唐中葉﹐施肩吾始率其族居此。肩吾﹐汾水人﹐元和中舉進士﹐隱居不仕﹐有詩行世。其題澎湖云﹕『腥臊海邊多鬼市﹐島夷居處無鄕裏。黑皮年少學采珠﹐手把生犀照咸水』。是此居民尙爲島夷﹐故有「黑皮年少」之語。然澎湖之有華人﹐遠在秦﹑漢之際。或曰﹕楚滅越﹐越之子孫遷於閩﹐流落海上﹐或居於澎湖。是華人之來也已久﹐惟不見於載籍爾。

有明之末﹐海氛不靖﹐閩﹑粵戒嚴。天啟二年﹐荷人再乞互市﹐明廷不許﹐遂據澎湖。四年春﹐福建巡撫南居益遺總兵兪咨臯討之﹐荷人大敗﹐擒其將髙文律﹐斬之以徇。八月﹐荷人請和﹐乃去澎湖而入臺灣。是時居益至廈門﹐調集水師﹐籌軍務﹐故有視師中左所之詩。中左所者﹐廈門也。詩曰﹕『寥廓閩天際﹐縱橫島嶼微。長風吹浪立﹐片雨挾潮飛。半夜防維楫﹐中流謹袽衣。聽雞頻起舞﹐萬里待揚威』。其二﹕『一區精衛土﹐孤戍海南邊。潮湧三軍氧﹐云蒸萬竈煙。有山堪砥柱﹐無地足屯田。貔虎聊防泛﹐蛟龍藉穩眠』。此詩第一首僅言駐廈用兵之事﹐而第二首則言澎湖之險要。「有山」﹑「無地」兩句﹐可作一篇防海論。

沈斯庵太僕以永曆三年入臺﹐時臺爲荷人所據﹐受一廛以居﹐極旅人之困﹐弗卹也。及延平至﹐待以賓禮。淸軍得臺後﹐卒於諸羅。斯庵名光文﹐字文開﹐浙之鄞人也﹔居臺三十餘年。自荷蘭以至鄭氏三世盛衰﹐皆目擊其事。著書甚多﹐臺灣文獻推爲初祖﹔然書已散佚。余搜輯其詩﹐僅得六十有九首﹐編爲一卷﹐列於「臺灣詩存」。

憶感云﹕『暫將一葦向東溟﹐來往隨波總未寧。忽見遊雲歸別塢﹐又看飛雁落前汀。夢中尙有嬌兒女﹐燈下惟餘瘦影形。苦趣不堪重記憶﹐臨晨獨眺遠山靑』。

慨賦云﹕『憶自南來徵邁移﹐催人頭白彊扶持。樂同泌水風何冷﹐飲學秋蟬露不時。最幸家貧眠亦穩﹐堪憐歲熟我仍饑。仰天自笑渾無策﹐欲向西山問伯夷』。

斯庵有己亥除夕之詩。己亥永曆十三年﹐荷蘭尙據臺灣﹐則其困乏尢可知矣。詩曰﹕『年年送窮窮愈畱﹐今年不送窮且羞。窮亦知羞窮自去﹐明朝恰與新年遇。贈我椒尊屬故交﹐頻頻推解爲同胞。客路相依十四載﹐明年此日知何在。修門遙遙路難通﹐古來擊楫更誰同。也憐窶空嗟無告﹐猶欲堅持冰雪操。爆竹聲喧似故鄕﹐繁華滿目總堪傷。起去看天天未曉﹐雞聲一唱殘年了』。

永曆十五年﹐延平克臺灣﹐中土士大夫多從之至。聞斯庵在﹐大喜﹐各以相見爲幸。故其集中頗有唱酬之作。如謝王愧兩司馬見贈云﹕『廿載仰鴻名﹐南來幸識荊。忘機同海客﹐尊義締寒盟。霖雨時思切﹐東山望不輕。流離誰似我﹐周急藉先生』。盧司馬惠朱薯賦謝云﹕『隔城遙望處﹐秋水正依依。煮石煙猶冷﹐乘桴人未歸。調饑思飽徳﹐同餓喜分薇。舊事縈懷抱﹝司馬昔爲我郡兵憲﹞﹐於今更不違』。齊介人旋禾﹐未及言別﹐玆承柬寄﹐欣和云﹕『忽帶靑雲去﹐惟將逸韻畱。剡舟知待雪﹐陶徑已辭秋。風足髙山水﹐光原燦鬥牛。瑤華承寄問﹐多病獲新瘳』。按王司馬字長孺﹐號愧兩﹐福建惠安人﹐官至兵部左侍郎﹐後卒於臺。盧司馬名若騰﹐字閒之﹐號牧洲﹐福建同安人﹐官至兵部尙書﹐後卒於澎。而齊介人未詳。

斯庵又有別顧南金﹑洪七峯二詩﹐亦同客臺灣者。南金﹐浙江黃巖人﹐曾任江南糧儲道﹐駐京口﹐延平北伐之時來歸﹐遷之臺灣。七峯疑洪旭之族人﹔旭字九峯﹐同安人﹐爲延平部將。

別顧南金雲﹕『明知苦節卻艱貞﹐九載相憐藉友聲。邱壑有懷推老大﹐色言欲避笑愚生。入山地近區南北﹝南金移居南路﹞﹐此日情深勝弟兄。安得時時慰依傍﹐長如鷗鷺得隨行』。

別洪七峯云﹕『鷺島初來便識君﹐東山又共學耕耘。發膚無恙悲徒老﹐著述方成悔欲焚。忽作閒心同倦鳥﹐俄焉長揖別髙云。從今只合言於野﹐理亂都將置不聞』。

野史載延平薨﹐子經嗣﹐頗攺父之臣與政。斯庵作賦有所諷。或譖之﹐乃變服爲僧﹐逃入羅漢門山中。或以言解之於經﹐乃免。斯庵集中有山居八首﹐當作於是時也。詩曰﹕

『戰攻人世界﹐隱我入山間。且作耽詩癖﹐誰云運甓閒。松杉生遠影﹐風雨隔前灣。天路遙看近﹐歸云共鶴還』。

『生平未了志﹐每每托逃禪。不遂淸時適﹐聊耽野趣偏。遠鐘畱夜月﹐寒雨靜江天。拯渙方乘木﹐才弘利涉川』

『念此朝宗義﹐孤衷每郁寥。未能支廈屋﹐祗可托漁樵。冀作雲中鶴﹐來聽海上潮。長安難得去﹐不是爲途遙』。

『已當天末處﹐地亦近南交。欲雨虛帷潤﹐無家壯志拋。桐看幾落葉﹐燕記屢營巢。正作還鄕夢﹐虛窗竹亂敲』。

『只說暫來爾﹐淹畱可柰何。驅羊勞化石﹐返舍擬揮戈。我恥周旋倦﹐人言厭惡多。旅途宜自惜﹐慨以當長歌』。

『雲間長抱石﹐鷗夢淺依沙。山靜能容客﹐潮流直到家。苟全徙倚便﹐小隱困窮加。不識春風面﹐何人問落花』﹖

『餓已千秋久﹐人堪飯首陽。苦憂徒反側﹐無事笑徜徉。慨想風雲合﹐回思雨露長。祗今空寂寞﹐能不變滄浪』﹖

『長松不可俯﹐遠視立亭亭。月色來窗曙﹐山光到海靑。荒村余古意﹐老鶴愛修翎。正發臨池興﹐憂來筆又停』。

斯庵又有感懷八首﹐亦是時之作。詩曰﹕

『未伸靖節志﹐居此積憂忡。退避依麋侶﹐流離傍蜃宮。身閒因性懶﹐我拙任人工。島上風威厲﹐衾寒夢未終』。

『采薇思往事﹐千古仰髙蹤。放棄成吾逸﹐逢迎自昔慵。花枯邀雨潤﹐山險倩云封。卽此煙霞外﹐心淸聽晚鐘』。

『不攺棲遲趣﹐偏因詩酒降。晨風搖遠樹﹐夜月照寒釭。地靜長畱古﹐心幽豈逐尨。興來懷友處﹐結韻老梅樁』。

『蓬蒿長仲蔚﹐卜亦賣成都。獨釣月千尺﹐分耕云半區。樂饑水有泌﹐行乞市非吳。但是棲依者﹐相從莫問途』。

『朋來閒話舊﹐感嘆到斜曛。聯袂招新月﹐分途送暮云。梅寒搖夢影﹐筆凍冷花紋。興倦登樓矣﹐依劉今未聞』。

『往事平生恨﹐株牽且俟河。觸藩誰遣觸﹐磨蠍命先磨。海嶼薇原少﹐天南雁不過。支扉當夜靜﹐霜月影婆娑』。

『南來積歲月﹐又看荔將花。志欲希前輩﹐時方重北衙。隱心隨倦羽﹐寒夢繞歸槎。忽覺疑仙去﹐新嘗蒙頂茶』。

『忽爾春將半﹐居諸不肯停。新詩縈雪夢﹐愁思入寒扃。同調孚聲气﹐時賢重典型。敝廬依大武﹐遙接數峯靑』。

按大武巒在今嘉義之東二十里。

斯庵又有思歸之詩﹔以第六首結句觀之﹐則居臺已十年矣。中原易主﹐故國久墟﹐又何必作歸計哉﹗詩曰﹕

『歲歲思歸思不窮﹐泣歧無路更誰同。蟬鳴吸露髙難飽﹐鶴去淩霄路自空。靑海濤奔花浪雪﹐商同颷夜動葉梢風。待看塞雁南飛至﹐問訊還應過越東』。

『颯颯風聲到竹窗﹐客途秋思更難降。霜飛北岸天分界﹐月照家園晚渡江。蓬島無薇增餓色﹐閒庭有菊映新缸。夜深尋友沿溪去﹐怕叩柴門驚吠尨』。

『我貴何妨知我希﹐秋山閒看倚荊扉。濤聲細細松間落﹐雪影搖搖荻上飛。詩瘦自憐同骨瘦﹐身微卻喜共名微。家鄕昔日太平事﹐晚稻香新紫蟹肥』。

『潮水始從天外來﹐澄光一片隱樓臺。東山興懶藏遊屐﹐栗裏花殘覆酒杯。熟慣窮愁詩債逼﹐久安寂寞道心開。洗心欲挽河猶遠﹐利涉當前藉大才』。

『不飛霜色到疏林﹐蘆雪楓丹秋已深。民習耕漁因土瘠﹐天畱風月絕塵侵。山容漸老添詩料﹐海气凝寒動客心。絺綌自看還敝甚﹐無衣空搗月明砧』。

『山空客睡欲厭厭﹐可柰愁思夢裏添。竹和風聲幽戛籟﹐桐篩月影靜穿簾。暫言放浪樵漁共﹐久作棲遲貧病兼。故國霜華渾不見﹐海秋已過十年淹』。

鄞縣張蒼水尙書曾與延平郡王北伐﹐招撫江西﹐敗後入海﹐嗣與王同定臺灣。及見王無西意﹐遺詩誚之。有『中原方逐鹿﹐何暇問虹梁』﹔王一笑而已。無何王薨﹐子經嗣﹐益鬱鬱不樂﹐遂散舊部﹐隱於浙江海上﹐爲淸吏所得﹐慷慨授命﹔事載「臺灣通史」。尙書名煌言﹐字玄著﹐工詩文﹐善治兵﹐延平禮之。

余撰「臺灣通史」之時﹐系據「南雷文定」﹔後閱「鮚埼亭文集」﹐則蒼水固非隱於西湖﹐而遁於定海之懸嶼﹐其墓在杭州南屏山麓。余又得其全集﹐有「奇零艸」四卷﹐徐闇公中丞在廈序之﹔則蒼水之詩固在﹐且多關臺灣及鄭氏軍事﹐爲錄一卷﹐存於「臺灣叢書」。

蒼水有感懷兼悼延平王云﹕『擬將威斗卻居延﹐捧讀珠盤事渺然。龍鬥幾人開貝闕﹐鶴歸何處問芝田﹖引弓候月爭相賀﹐掛劍寒云祗自憐。想到赤符重耀日﹐九原還起聽鈞天』。

「南雷文定」所載『中原方逐鹿﹐何暇問虹梁』之句﹐余讀「奇零艸」﹐爲蒼水送羅子木之臺灣之詩﹐而非寄延平也﹔且事亦有異。子木名綸﹐以字行﹐一作自牧﹐應天溧陽人﹐年少有奇气﹐蒼水見而器之﹐欲畱軍中﹐不可﹔旣而其父爲淸兵所執﹐誓復讎﹐遂從蒼水﹐爲參軍﹐同患難。時延平伐臺灣﹐荷人嬰城守﹐數月未下﹐蒼水在廈命子木致書延平﹐勸其罷兵﹐移師西指﹐再圖中原﹐延平不從﹐故其詩曰﹕『中原方逐鹿﹐何暇問虹粱。欲攬南溟勝﹐聊隨北雁翔。鱟帆天外落﹐蝦島水中央。應笑淸河客﹐輸君是望洋』。其二﹕『羽書經歲杳﹐猶說衮衣東。此莫非王土﹐胡爲用遠攻﹖圍師原將略﹐墨守亦夷風。別有蒭蕘見﹐回戈定犬戎』。

蒼水旣遣羅子木赴東都﹐並遺書於王司馬忠孝﹑沈禦史佺期﹑徐中丞孚遠﹐皆在延平軍中﹐請其同勸延平﹐移師西指。而延平以臺灣初定﹐休兵養士﹐不遑兼顧。蒼水有得故人書至自臺灣之詩﹐則王﹑沈諸公之復書也。詩曰﹕『炎洲東望伏波船﹐海燕銜來五色箋。聞有象蕓芝朮地﹐愁無雁度荻蘆天。抽簪身自逋臣幸﹐棄杖誰應誇父憐。祗恐幼安肥遁老﹐藜牀皂帽亦徒然』。

『杞憂天墜屬誰支﹐九鼎如何系一絲﹖鰲柱斷來新气象﹐蜃樓畱得漢威儀。故人尙感蹇裳夢﹐老馬難忘伏櫪時。寄語避秦島上客﹐衣冠黃綺總堪疑』。

蒼水集中有感事四首﹐則指延平經營臺灣也。詩曰﹕『箕子明夷後﹐還從徼外居。端然殊宋恪﹐終莫說殷墟。靑海浮天闊﹐黃山列地虛。豈應千載下﹐摹擬到扶余』。

『聞說扶桑國﹐依稀弱水東。人皆傳燕說﹐地亦辟蠶叢。篳路曾無異﹐桃源恐不同。鯨波萬里外﹐儻是大王風』。

『田橫嘗避漢﹐徐福亦逃秦。試問三千女﹐何如五百人﹖槎歸應有恨﹐劍在豈無嗔。慚愧荊蠻長﹐空文采藥身』。

『古曾稱白狄﹐今乃紀紅夷。蠻觸誰相鬥﹐雌雄未可知。鳩居粗得計﹐蜃市轉生疑。獨惜炎洲路﹐春來斷子規』。

張蒼水在廈之時﹐與徐闇公﹑盧牧洲﹑王愧兩﹑沈復齋諸公相唱和﹐故其集中頗有贈答之什﹐而闇公亦有送張宮保北伐﹑挽張宮保之詩﹔是其道義之交﹐寓於辭藻﹐固不以死生易節也。蒼水之作﹐爲錄於後。

贈徐闇公年丈云﹕『王謝風流誰更傳﹐雄文廿載國門懸。胡牀髙據談經日﹐漢室初徵射策年。每擬珊瑚爲架筆﹐雅聞纓組更當筵。豈知把臂蓬壺外﹐江左衣冠傲昔賢』。

『竹箭東南橫得名﹐飛來龍劍卻爭鳴。誰云四海同科第﹖自是中原一社盟。懸榻君應稱快事﹐乘槎我亦嘆勞生。他年若遂蒓鱸興﹐擬共山陰道上行』。

『吾道滄洲任所遭﹐豈因標榜得名髙。重逢尙握蘇卿節﹐久別誰彈鍾子操。明日開尊皆勝侶﹐春風入座似醇醪。偉長未便從軍老﹐已羨文章晚更豪』。

華亭徐闇公中丞孚遠﹐少與夏允彜﹑陳子龍結幾社﹐以道義文章名於時﹐後以左僉都禦史從魯王至廈門﹐延平客之。初﹐延平在南京國學﹐嘗欲學詩於闇公﹐以是尢加禮敬﹐如是幾及十年。其後入臺﹐著「釣璜堂詩集」二十卷﹐中有在臺之作。爲鈔一卷﹐存於「臺灣叢書」﹐亦保存文獻之責也。集中有東寧詠一首﹐東寧者﹐臺灣也﹐錄之於下﹕『自從飄泊臻玆島﹐歷數飛蓬十八年。函谷誰占藏史气﹐漢家空嘆子卿賢。土民衣服眞如古﹐荒嶼星河又一天。荷鋤帶笠安愚分﹐艸木餘生任所便』。則闇公之身世淒涼可知矣。

「鮚埼亭文集」徐闇公傳﹐曾采入「通史」﹔後讀鄞黃定文書「徐闇公傳」後﹐謂壬寅成功卒﹐魯王亦以是冬薨﹐闇公屏居山谷﹐與其後妻戴氏伐薪煨芋﹐僅而得存。余讀「釣璜堂詩集」﹐有鋤菜一篇﹐或作於此時耶﹖詩曰﹕『久居此島何爲乎﹖惡溪之惡愚公愚。半畝稻田不可治﹐畦中種菜三百株﹐晨夕桔橰那得濡﹖沾塊之雨昨宵下﹐葉裏抽莖生意殊。烹菜沾酒卿自慰﹐西鄰我友亦可呼。只今十載在泥塗﹐南云杳杳天路逋﹐我欲往從乏騊駼』。

闇公寓居海上﹐曾與張尙書煌言﹑盧尙書若騰﹑沈都禦史佺期﹑曹都禦史從龍﹑陳光祿士京爲詩社﹐互相唱和﹐時稱海外幾社六子﹐而闇公爲之領袖。余讀其集﹐如贈張蒼水﹑沈復齋﹑辜在公﹑王愧兩﹑紀石靑﹑黃臣以﹑陳復甫﹑李正靑諸公﹐皆明季忠義之士而居臺灣者﹔事載「通史」。爲錄一二。

送張宮保北伐云﹕『上宰揮金鉞﹐還兵樹赤旗。畱閩紓勝略﹐入越會雄師。制陣龍蛇繞﹐應天雷雨垂。一戎扶日月﹐羣帥奉盤匜。冒頓殘方甚﹐淳維種欲衰。周時今大至﹐漢祚不中夷。賜劍深鳴躍﹐星精候指麾。兩都須奠鼎﹐十亂待非羆。煙閣圖形偉﹐殷廷作楫遲。獨傷畱滯客﹐落魄未能隨』。

壽陳復甫參軍云﹕『世事方屯難﹐經營賴上材。小心參帷幄﹐大力運昭回。入座香風滿﹐懷人梁月催。笑言通夢寐﹐杯斝屢追陪。徐孺沈憂久﹐元龍爽气開。旅途𨿽偃蹇﹐髙義感風雷。頻有西園賞﹐無虞江夏災。欣逢瑤海使﹐新自日邊來。正值龍山會﹐兼陳戲馬臺。可令南極老﹐黃髮倚鄒枚』。按復甫名永華﹐同安人﹐少負才略﹐延平授爲參軍﹐官至東寧總制﹐卒葬臺灣﹐謚文正﹔治臺功績﹐推爲第一。

常雪嵩﹐不知何許人﹐徐闇公有送其安置臺灣之詩﹐當爲在廈所作。又有懷雪嵩云﹕『海外之海遷人稀﹐家人散盡獨居夷。估客疊來懷抱惡﹐小樓坐去歲華馳。夙昔嗟君心膽肚﹐鷹驅鷙擊不相讓。太分淸濁保身疏﹐惠恕譴死仲翔放』。

闇公之詩﹐大都眷懷君國﹐獨抱忠貞﹐𨿽在流離顚沛之時﹐仍寓溫柔惇厚之意﹔人格之髙﹑詩品之正﹐足立典型﹐固非藻繪之士所能媲也。余讀「釣璜堂集」﹐旣錄其詩﹐復采其關系鄭氏軍事者而載之﹐亦可以爲詩史也。

南望云﹕『寂寞棲荒島﹐依依望斗杓。羣公猶百粵﹐法乘已三苗。虛佇金臺彥﹐何時玉燭調。殷憂開聖主﹐會見奏云韶』。

聞有云﹕『聞有穹廬使﹐方當來問津。衣冠他日異﹐名號一時新。伍員𨿽仇楚﹐王琳還入陳。不知髙嶺上﹐錫冢爲何人』﹖

東夷云﹕『東夷仍小醜﹐南仲已專徵。部落哀劉石﹐崩奔怯楚荊。況聞蒙面眾﹐皆有反戈情。一舉淸江漢﹐何難靖九京』。

北馬云﹕『北馬千羣至﹐玆丘仍寂然。晉師今不出﹐漢過古無先。聞有交綏約﹐何時多壘平﹖紅旗空自播﹐未許劚龍泉』。

卽事云﹕『李牧眞飛將﹐猶聞守趙邊。此時常笑怯﹐破敵乃稱賢。何假當三至﹐應思入九淵。奇勛成脫兔﹐羈客且髙眠』。

同安廬牧洲尙書若騰﹐字閒之﹐以永曆十八年入臺﹐舟至澎湖病革﹔因寓太武山麓﹐遂卒於此﹐題其墓曰「有明自許先生之墓」。牧洲工文章﹐著作頗多。其島噫詩有殉節篇爲烈婦洪和作﹐詩曰﹕『妾爲君家數月婦﹐君輕別妾出門走。從軍遠涉大海東﹐向妾叮嚀代將母。驚聞海東水土惡﹐徵人疾疫十而九。猶望遙傳事未眞﹐豈意君訃播人口﹗滔滔白浪拍天浮﹐誰爲負骨歸邱首﹖君骨不歸君衣存﹐攬衣招魂君知否﹖死怨君骨不同埋﹐生願君衣共相守。骨可灰兮怨不灰﹗衣可朽兮願不朽﹗妾怨妾願祗如此﹐節烈聲名妾何有』﹖按鄭氏經營臺灣﹐漳﹑泉人多來歸﹔此詩所謂「從軍大海東」﹐則指其

事。

諸葛璐﹐佚其字﹐明光祿卿倬之子也。倬依鄭氏﹐居東寧﹐後卒於臺﹔事載「通史」。璐長而明朔亡﹐抱璞守貞﹐不應科試﹐遨遊大江南北﹐著「淮上集」。金粟洞云﹕『紫峯虛洞云影昏﹐石塔淩霄更出云。禦書金粟字能存﹐千載仙蹤不復聞。天髙地回云根老﹐花落洞前渾不掃。夜深天字絕纖埃﹐淸風皓月披襟好。一枕洞中仙夢賒﹐洞天淸曉鴉聲早。文叔住山幾多時﹐戶外無人餘芳艸。神仙亦自有良朋﹐傳說書來洛陽道』。

常熟錢虞山先生謙益﹐字受之﹐號蒙叟﹐仕明及淸﹐再至尙書。鄭延平少曾受學﹐謙益奇其才﹐字之曰大木。及延平出師北徵﹐大江南北次第反正﹐軍聲大振。謙益聞報﹐和少陵秋興詩以張之﹔已而畱都不下﹐鄭師敗績﹐復踵前韻以傷之。前後所作百數十首﹐曰「投筆集」﹐吳中士夫家多相傳寫。夫謙益以一代宗匠﹑身事兩朝﹐遭世訶責﹐然其眷懷故國﹑望斷中興﹐至發爲歌詩﹑以紓其憂憤忠懇之志﹐其名𨿽敗﹐其遇亦足悲矣﹗玆錄其詩於下。

金陵秋興八首次艸堂韻﹝己亥七月初一作﹞﹕

『龍虎新軍舊羽林﹐八公艸木气森森。樓船蕩日三江湧﹐石馬嘶風九域陰。掃穴金陵還地肺﹐埋胡紫塞慰天心。長干女唱平遼曲﹐萬戶愁聲息搗碪』。

『雜虜橫戈倒載斜﹐依然南斗是中華。金銀舊識秦淮气﹐云漢新通博望槎。黑水遊魂啼艸地﹐白山新鬼哭胡笳。十年老眼重磨洗﹐坐看江豚蹴浪花』。

『大火西流漢再暉﹐金風初勁朔聲微。溝塡羯肉那堪臠﹐竿掛胡頭豈解飛。髙帝旌旗如在眼﹐長沙子弟肯相違。名王俘馘生兵盡﹐敢道秋髙牧馬肥』。

『九州島一失算殘棋﹐幅裂區分信可悲。局內正當侵劫後﹐人間都道爛柯時。住山師子頻申久﹐起陸龍蛇撇捩遲。殺盡胡夷才斂手﹐推枰何用更尋思』。

『壁壘參差疊海山﹐天兵照雪下雲間。生奴八部憂懸首﹐死虜千秋悔入關。箕尾廓淸還斗極﹐鶉頭送喜動天顏。枕戈席槁孤臣事﹐敢擬逍遙供奉班』。

『戈船十萬指吳頭﹐太白芒寒八月秋。肥水共傳風鶴警﹐臺城無那紙鳶愁。白頭應笑皆遼豕﹐黃口誰容作海鷗﹖爲報新亭垂淚客﹐好收殘淚覽神州』。

『鈴索驚傳航海功﹐秋宵蠟炬井梧中。馮夷怒擊前潮鼓﹐颶母讙催後鷁風。蛟吐陣煙掀浪黑﹐猩殷袍血射波紅。秦淮賣酒唐時女﹐醉倒開元鶴髮翁』。

『金刀復漢事逶迆﹐黃鵠俄傳反復陂。武庫再歸三尺劍﹐孝陵重長萬年枝。天輪只傍丹心轉﹐日駕全憑只手移。孝子忠臣看異代﹐杜陵詩史汗靑垂』。

按此詠延平北徵之事。

後秋興八首﹝八月初二聞警而作﹞﹕

『王師橫海陣如林﹐士馬奔馳甲仗森。戒備偶然疏壁下﹐偏師何意潰城陰。憑將按劍申軍令﹐更插靴刀警士心。野老更闌愁不寐﹐誤聽刁抖作秋碪』。

『羽檄橫飛建旆斜﹐便應一戰決戎華。戈船迅比追風驃﹐戎疊髙於貫月槎。編戶爭傳歸漢籍﹐死聲早已入胡笳。江天夜報南沙火﹐簇簇銀燈滿盞花』。

『龍河漢幟散沈暉﹐萬歲樓邊候火微。捲地樓船橫海去﹐射天鳴鏑夾江飛。揮戈不分旄頭在﹐反旆其如馬首違。嚙指奔逃看��﹐重收魂魄飽甘肥』。

『由來國手算全棋﹐數子拋殘未足悲。小挫我當嚴儆候﹐驟驕彼是滅亡時。中心莫爲斜飛動﹐堅壁休論後起遲。換步移形須著眼﹐棋於誤後轉堪思』。

『兩戒關河萬里山﹐京江天塹屹中間。金陵要奠南朝鼎﹐鐵甕須爭北固關。應以縷丸臨峻阪﹐肯將傳捨抵孱顏。荷鋤父老雙含淚﹐愁見橫江虎旅班』。

『吳儂看鏡約梳頭﹐野老壺漿潔早秋。小隊誰教投刃去﹐胡兵翻爲倒戈愁。爭言殘寇同江鼠﹐忍見遺黎逐海鷗。京口偏師初破竹﹐蕩船木柹下蘇州』。

『十載傾心一旅功﹐禦槍原廟夢魂中。每思撒豆添營壘﹐更欲吹毛布雨風。淮水气連天漢白﹐鍾離云棒帝車紅。南宮圖頌丹鉛在﹐辜負秋窗老禿翁』。

『艱難恢復勢逶迆﹐蟻穴何當潰澤陂。駝馬已臨迆北路﹐炮車猶護向南枝。雷驚犀象牙方長﹐雨送蛟龍宅屢移。最喜伏波能振旅﹐封侯印佩許雙垂』﹝是役惟伏波殿後﹐全師而反﹞。

按此詠延平敗績之事。

延平郡王夫人董氏知書明大義﹐事載「通史」列傳。余讀其諭子經書﹐古茂若漢人語﹔惟未見其詩。頃閱近人柴萼「梵天廬叢錄」﹐謂鄭延平有妾名瑜﹐廈門人﹐工吟詠﹐有哭延平詩云﹕『赤手曾扶明日月﹐丹心猶照漢乾坤』。後入某院爲尼。萼字小梵﹐浙江慈溪人。此詩惜系斷句﹐然已足爲延平論贊。百世之後﹐讀其詩者猶爲神往﹐信乎巾幗英才也﹗

明寧靖王術桂﹐字天球﹐別號一元子﹐遼王后也﹔事載「通史」。入臺後﹐築宮西定坊﹐墾田竹滬﹐不與政事﹐日以耕讀自遣。而絕命詩一章﹐淒涼悲壯﹐讀之淚下。詩曰﹕『艱辛避海外﹐祗爲數莖發。於今事已矣﹐不復采薇蕨』。臺人聞之﹐爲嘆息曰﹕『王孫與北地爭烈矣』﹗

淸人得臺﹐遊宦漸集﹐斯庵亦老矣﹐猶出而結詩社﹐名曰「東吟」﹐所稱「福臺新詠」者也。斯庵作序﹐中列十四人﹕曰無錫季蓉洲麒光﹑宛陵韓震西又琦﹑金陵趙蒼直龍旋﹑福州陳克瑄鴻猷﹑無錫鄭紫山廷桂﹑武林韋念南渡﹑福州翁輔生徳昌﹑無錫華蒼崖衮﹑會稽陳易佩元圖﹑金陵林貞一起元﹑上虞屠仲美士彥﹑福州何明鄕士鳳﹑泉州陳雲卿雄略﹑寧波沈斯庵光文。而張鷺洲「瀛壖百詠」末章云﹕『福臺新詠萃羣英﹐調絕音希孰繼聲』﹖注謂﹕『東寧詩一名「福臺新詠」﹐四明沈光文﹑宛陵韓又琦﹑關中趙行可﹑會稽陳元圖﹑無錫華衮﹑鄭廷桂﹑榕城林奕﹑丹霞吳蕖﹑輪山楊宗城﹑螺陽王際慧前後唱和之作﹔聞吳有「桴園之集」﹐楊有「碧浪園詩」』。按鷺洲所注之人﹐與東吟社序略有不同。東吟社中惟季蓉洲爲諸羅知縣﹐著「海外集」一卷﹐林貞一爲府經歷﹐餘皆流寓﹐無考。「福臺新詠」亦久失傳。余於志中﹐僅得陳易佩挽寧靖王一首﹐吉光片羽﹐誠足矜貴。詩曰﹕『匿迹文身學楚狂﹐飄零故國望斜陽。東平百世思風度﹐此地千秋有耿光。遺恨難消銀海怒﹐幽魂淒切玉蟾涼。荒墳艸綠眠狐兔﹐寒雨淸明枉斷腸』。

延平郡王辟東都﹐保持明朔﹐忠義之气﹐萬古長存。故沈斯庵「東吟詩序」謂﹕『鄭延平視同田島﹐志效扶余』。朱景英「海東札記」非之。然齊司馬體物抵澎湖詩﹐其結句云﹕『登臨試問滄桑客﹐尙有田橫義士無』﹖是直以延平爲田橫矣。司馬滿洲人﹐尙作此語﹐視彼漢人之自蔑其種﹐而稱爲「僞鄭」﹑誣爲「海寇」者﹐其人之賢不肖爲何如也﹗

司馬正黃旗進士﹐康熙三十年任臺灣海防同知﹐有詩數首。其抵澎湖云﹕『海外遙聞一島孤﹐好風經宿到澎湖。蟶含玉舌名西子﹐蚌吸冰輪養綠珠。蕩漾金波浮玳瑁﹐連環鐵网出珊瑚。登臨試問滄桑客﹐尙有田橫義士無』﹖

赤嵌城云﹕『特立巍巍控太淸。煙霞都自腳根生。羞爲白髮蠻官長。親上紅毛赤嵌城。日月過天疑見礙﹐魚龍駭浪盡潛驚。何堪望斷他鄕目﹐滄海茫茫故國情』。

竹溪寺云﹕『梵宮偏得占名山﹐兀作炎洲第一觀﹐澗引遠泉穿竹響﹐鶴從朝磬待僧餐。夜深佛火搖鮫室﹐雨裏蠻花墜法壇。不是許珣多愛寺﹐須知司馬是閒官』。

海會寺云﹕『冷月橫斜弔子規﹐當年黃幄爾徒爲﹖梁塵尙逐梵音起﹐幡影猶疑舞袖垂。風雨有時聞響屧﹐林花何處長胭脂﹖是空是色渾閒事﹐祗合登臨不合悲』。

彭夏琴﹐不知何許人﹐有臺灣七律四首﹐載於「廣陽雜記」﹔其詩詠鄭氏歸降之事﹐則作者當爲康熙時人。今錄於此﹐以志海桑﹕

『臺灣絕域貢降箋﹐舉族歸朝盡內遷。歷授堯封千載後﹐地開禹貢九州島前。人民半與魚龍雜﹐郡縣全依島嶼偏。四十年來空倔彊﹐至今始得罷樓船』。

『當年犀甲下扶余﹐銜璧誰憐軹道車。西市赭衣魂已渺﹐南朝紫蓋事終虛。帆來日本通商近﹐邑攺天興置吏初。一自孫恩分戰艦﹐烽煙邊海幾坵墟』。

『髙華遺嶼自隋朝﹐營壘依然識舊標。淡水雞籠誰竟渡﹐颶風蜃市幾全消。乘桴何意眞浮海﹐叱石無能遠駕橋。抽調可憐諸將士﹐不教辛苦說徵遼』。

『窮島軍需飛檄催﹐蔗霜兼買鹿皮來。生番禳社三冬集﹐互市洋船六月開。浪嶠山形隨地盡﹐廈門風信逐潮回。荷蘭故土非甌脫﹐窺伺將毋隱禍胎』。

侯官陳昂有詠鄭氏遺事四首。彼爲淸人﹐不得不作此語。其詩曰﹕

『戰衄旋師返北轅﹐轉教航海辟乾坤。金多舊借牛皮地﹐水漲新通鹿耳門。赤嵌城孤遺舊業﹐紅彜援絕竟移屯。何緣自比虯髯客﹐豈昧幾先讓太原』。

『片石能容百萬人﹐天遺圖讖應袋閩。也知中國全歸漢﹐妄托仙源可避秦。荒島畬田登版籍﹐土酋番族雜流民。開荒絕勝田橫島﹐易世相傳尙不臣』。

『荒遠羈棲幸弗誅﹐敢通叛逆約齊驅。謾勞蝸戰爭天下﹐先自鯨吞奪海隅。三載相持誰得利﹐兩雄交構待全輸。彼蒼藉手平南紀﹐曠古新增一統圖』。

『昔年亡將濟時才﹐仰仗威靈涉險來。地轉海鹹生淡水﹐天回風颶起奔雷。官軍血戰滄波沸﹐逆虜魂銷劫火灰。澳嶼全收三十六﹐受降澎島戟門開』。

按「侯官風土志」無昂名﹐其寓臺當在康﹑雍之際。惟「冠悔堂集」論次閩詩﹐其詠昂云﹕『饑驅終歲詩爲命﹐曾向金陵賣卜來。缶竈席牀塵迹徧﹐榜扉傭作亦堪哀』﹔事𨿽不詳﹐亦可以知其槪矣。

臨桂朱伯韓侍禦琦曾作新鐃歌四十章﹐以頌有淸武烈。其戰澎湖一章﹐則康熙平臺事也。伯韓爲道光十五年進士﹐官編修﹐著「怡志堂詩稿」。詩曰﹕『五馬奔江鄭氏昌﹐一婢生兒鄭氏亡。梟雄割據亦有數﹐鐵人三萬空撞搪。湖邊飛舸弄寒日﹐白土山前鋒盡折。永明年號那可支﹐奪取澎湖作巢穴。潮頭十丈忽驟髙﹐揚旗打鼓亦自豪。貙狼短祚付孽子﹐吼門喧呼潮又起。五百戰艦來如飛﹐報道官軍入鹿耳。海外納降誰艸檄﹐姚侯深算老無敵。生番雜處思善後﹐淡水何時洗鋒鏑。我聞三十六島形勢相鉤連﹐全閩屏蔽不可捐。雞籠易守亦易失﹐後來牧民當擇賢』。嗚呼﹗鄭氏亡矣﹐我讀此歌﹐心爲悲慟﹗而滿廷今亦亡矣﹐且舉全閩之屏蔽而棄之。早知今日﹐何必驅故明之忠義而盡殲之﹐使無容身之地﹖則漢姦之爲滿人效力﹐如施瑯﹑姚啟聖﹑李光地輩亦當懺悔九泉而哀後人也﹗

施靖海平臺之時﹐仲子世綸從軍﹐有克澎湖詩云﹕『獨承恩遇出徵東﹐仰藉天威遠建功。帶甲橫波摧窟宅﹐懸兵渡海列艨艟。煙消烽火千帆月﹐浪捲旌旗萬里風。生奪湖山三十六﹐將軍仍是舊英雄』。世綸字文賢﹐號潯江﹐以蔭生知泰州﹐歷官至兵部侍郎﹐出爲漕運總督﹐以廉明稱。著「潯江詩艸」及「南堂集」。

世驃字文秉﹐靖海第六子也。以從軍臺灣有功﹐授左都督銜﹐歷官至福建水師提督。朱一貴之役﹐統兵入臺﹐卒於軍次﹐謚勇果。「溫陵詩紀」載其一詩﹐可謂儒將風流矣。滄墅晚眺云﹕『薄暮登樓眼﹐山前落日斜。晴雲低海角﹐孤嶼迥天涯。隱隱靈鼉鼓﹐迢迢逐浪槎。牧人歌犢背﹐淒切入秋笳』。

平臺之役﹐施瑯成之﹐而倡之者爲姚啟聖。若以史法而論﹐則啟聖爲滿人之功臣﹑而漢族之賊子也。全謝山先生「鮚埼亭詩集」﹐有姚君述祖出示家傳﹐因屬重撰墓碑之詩﹔詩中所謂少保﹐則啟聖也。玆錄於此﹐以實詩乘。

『峨峨少保昔專徵﹐坐嘯能招橫海鯨。仗劍近臨歐冶地﹐受降遠度荷蘭城。勞臣報國天誰障﹐功狗攘封眾未平。勛冊到今畱祕篋﹐文孫何以振家聲』﹝少保招來之績﹐實在施將軍之上﹐後竟爲所掩﹔實非餘一家之言﹐閩人皆言之﹞。

『七鯤身畔紀穹碑﹐楊僕樓船未足推。樵牧不貽賜姓媿﹐幹旌頗爲幼安馳。孫枝如爾眞梧竹﹐先烈歸天壯尾箕。試向石渠詢信史﹐平淮莫用段家詞』﹝故太僕斯庵沈公居臺二十餘年﹐少保欲送之歸甬上而不果﹐後竟卒於臺﹞。

『曾聞跋扈少年場﹐家具曾無儋石藏。糸霧一朝傳豹變﹐炎云萬里破龍荒。澎湖毒浪先歸命﹐越絕神山並有光。爲卜髙門終復始﹐請看喬木蔚生香』。

按謝山名祖望﹐字紹衣﹐浙江鄞人也。乾隆元年成進士﹐授庶吉士﹐著「鮚埼亭文集」﹐又輯「甬上耆舊詩集」﹔眷懷勝國﹐表彰遺賢﹐一時文壇﹐稱爲泰斗。

謝山又有碣石行一篇﹐則詠故都禦史徐公孚遠事也。徐公久居思明﹐後隨延平入臺。及延平薨﹐去之碣石﹐總兵吳六奇匿之﹐全發以終。六奇亦人傑哉﹗詩曰﹕『孑遺孤臣頭雪白﹐不死東寧死碣石。吾戴吾頭吾知免﹐一枝幸藉將軍力。冥鴻何處覓安宅﹖老羆帳中堪避弋。鴟鴞不敢加彈射﹐幾社故人最生色。夏公感嘆﹑何公喜﹐更有陳公同太息﹐相與驚魂且動魄。謂斯人者從何來﹐古心所照天地碧﹐碣石風雷生畫戟。誰知中有柳車客﹐海王爲之司眠食﹐朝看揚潮夕重汐。在昔韓王亦無輩﹐竟賣鍾離足長喟』。

臺灣八景之詩﹐作者甚多﹐而少佳構。余讀舊志﹐有臺廈道髙拱幹之作﹐推爲最古。拱幹﹐陜西楡林人﹐蔭生。以康熙三十一年就任﹐延聘文人﹐創修「府誌」。秩滿﹐升浙江按察使。

安平晚渡云﹕『日腳紅彜壘﹐煙中喚渡聲。一鉤新月小﹐幾幅淡帆輕。岸闊天遲暝﹐風微浪不生。漁樵爭去路﹐總是畫圖情』。

沙鯤漁火雲﹕『海岸沙如雪﹐漁燈夜若星。依稀明月浦﹐隱約白蘋汀。鮫室寒猶織﹐龍宮照欲醒。烹魚沈醉後﹐何處曉峯靑』。

鹿耳春潮云﹕『海門雄鹿耳﹐春色共潮來。二月靑郊外﹐千盤白浪堆。綫看沙欲斷﹐射擬弩齊開。獨喜西歸舶﹐爭隨落處回』。

雞籠積雪云﹕『北去二千里﹐寒峯天外橫。長年紺雪在﹐半夜碧雞鳴。翠共蛾眉積﹐炎消瘴海淸。丹鑪和石煉﹐漫擬玉梯行』。

東溟曉日云﹕『海上看朝日﹐山間聽曉鐘。天開無際色﹐人在最髙峯。紫閣推妝鏡﹐咸池駭浴龍。風流靈運句﹐灼灼照芙蓉』。

西嶼落霞云﹕『孤嶼澎湖近﹐晴霞返照時。秋髙移絳樹﹐海晏捲朱旗。孫楚城頭賦﹐劉郎江上詩。淋漓五彩筆﹐直欲補天虧』。

澄臺觀海云﹕『有懷同海闊﹐無事得臺髙。仙憶安期棗﹐山驅太白鰲。鴻蒙歸紫貝﹐腥穢滌紅毛。濟涉平生志﹐何辭舟楫勞』。

斐亭聽濤云﹕『島居多異籟﹐大半是濤鳴。試向竹亭聽﹐全非松閣聲。人傳滄海嘯﹐客訝不周傾。消夏淸談倦﹐如驅百萬兵』。

仁和郁滄浪茂才永河﹐性好遊。康熙三十五年﹐自省來臺﹐躬歷南北﹐遂至北投煮磺。臺北初啟﹐艸茀瘴濃﹐居者多病﹐而滄浪冒危難﹐嘗困苦﹐以竟其事﹔亦可謂之奇男子也。著「稗海紀遊」等書﹐有臺灣竹枝詞八首﹕

『鐵板沙連到七鯤﹐鯤身激浪海天昏。任教巨舶難輕犯﹐天險生成鹿耳門』。

『雪浪排空小艇橫﹐紅毛城勢獨崢嶸。渡頭更上牛車坐﹐日暮還過赤嵌城』。

『編竹爲垣取次增﹐衙齋淸暇冷如冰。風聲撼醒三更夢﹐帳底斜穿遠浦燈』。

『耳畔時聞軋軋聲﹐牛車乘月夜中行。夢回幾度疑吹角﹐更有牀頭蝘蜓鳴』。

『蔗田萬頃碧萋萋﹐一望蔥蘢路欲迷。捆載都來糖廍裏﹐祗畱蔗葉餉羣犀』。

『靑蔥大葉似枇杷﹐擁腫枝頭看白花。看到花心黃欲滴﹐家家一樹倚籬笆』。

『肩披鬒發耳垂璫﹐粉面朱唇似女郎。媽祖宮前鑼鼓鬧﹐侏禽唱出下南腔』。

『臺灣西向俯汪洋﹐東望層巒千里長。一片平沙皆沃土﹐誰爲長慮教耕桑』﹖

按第六首系詠番花。番花則貝多羅﹐葉比枇杷而大﹐花白﹑五瓣﹑心黃﹐香味濃烈﹐插枝則活﹐且易長。

滄浪遊臺之時﹐頗有吟詠﹐爲錄數首﹕

渡黑水溝云﹕『浩蕩孤帆入渺冥﹐碧空無際漾浮萍。風翻駭浪千山白﹐水接遙天一綫靑。回首中原飛野馬﹐揚舲萬里指晨星。扶搖乍徙非難事﹐莫訝莊生語不經』。

舟中夜坐云﹕『東望扶桑好問津﹐珠宮璇室俯爲鄰。波濤靜息魚龍夜﹐參斗橫陳海宇春。似向遙天飄一葉﹐還從明鏡度纖塵。閒吟抱膝危檣下﹐薄露泠然已濕茵』。

途次牛罵社云﹕『番捨如蟻垤﹐茅檐壓路低。嵐風侵短袖﹐海霧襲重■﹝衤弟﹞。避雨從畱屐﹐支牀更著梯。前溪新漲阻﹐徙倚欲雞棲』。

臺灣宦遊之士﹐頗多能詩﹐而孫湘南司馬之「赤嵌集」爲最著。湘南名元衡﹐安徽桐城人﹐以拔貢生出仕。康熙四十二年﹐任臺灣海防同知﹐慈惠愛民﹔事載「通史」。抵臺灣云﹕

『八幅徵帆落遠空﹐蒼龍銜燭晚波紅。州前竹樹疑歸後﹐天外雲山似夢中。鹿耳蕩纓分左路﹐鯤身沙綫利南風。書名紙尾知無補﹐著得詩筒與釣筒』。

『浪言矢志在澄淸﹐博得天涯汗漫行。山勢北盤烏鬼渡﹐潮聲南吼赤嵌城。眼明象外三千界﹐腸斷人間十二更。我與髯蘇同不恨﹐玆遊奇絕冠平生』。

「赤嵌集」有颶風歌﹑海吼吟﹑日入行諸作﹐健筆淩空﹐蜚聲海上﹐足爲臺灣生色﹔玆錄於此﹐以實詩乘。

颶風歌﹕『九瀛怪事生微茫﹐瘴母含胎颶母長。虹蓬出水勢傾墜﹐云車翼日爭回翔。須彌山下風輪張﹐獰悍熛怒天爲盲。塕然於扶桑之木末﹐吞吐夫天池之巨洋。訇哮簸蕩鼓神力﹐不崇朝而周回於裸人之絕國﹑黑齒之窮鄕。颷■﹝協﹐風代十﹞■﹝風孛﹞■﹝風夬﹞颫無不有﹐一一堁堀塵飛揚。突如神兵交萬馬﹐崩若秦家天地瓦。旋颷起中央﹐沙礫盡飄灑。鰲身贔屓掛坤軸﹐羲轂軒軒欲回輠。怒鯨張齒鵬奮飛﹐涸鱗陸死鹽田肥。嗟哉﹗元龜入殼避武威﹐伏虫盡蹂躪﹐植物將誰依﹐東門大鳥何時歸。我聞山頭盤石墜海水﹐夔鼓轟騰五百里﹔戰舸連檣吹上山﹐乖龍罔象迫遷徙﹐萬人牽之返於沚。烏乎﹗海田幻化良如此。又有麒麟之颶火爲妖﹐■﹝風屯﹞■﹝風屯﹞爚爚如焚燒。黃髮遺民一再見﹐合門堅壁逃蒸熇。靑靑者黃黃者黑﹐死海破塊山枯焦。飛廉狂癡肆其虐﹐祝融表裏夫誰要。帝天不下聽﹐仰首空雲霄﹐舉筆用紀其事爲長謠。昨者估客歸﹐爲言落漈事。遭此四面風﹐淜滂無由避。連山波合遠埋空﹐湧嶂劃開驚裂地。木龍冥郁叫幽泉﹐桅不勝帆柁出位。閃閃異物來告凶﹐鬼蝶千羣下窺伺。赤蛇逆浪掉兩頭﹐白鳥掠人鼓雙翹。天妃神杖椎老蛟﹐攘臂登檣叱魔祟﹐事急劃水爭求仙﹐披髮執箸虛搖船。牛馬其身蹄其手﹐口銜珠勒加鞍韉。雷霆一震黃麻宣﹐金雞放赦天所憐。扶欹盡仗六丁力﹐中原一發投蒼煙。芒刺在背鉗在口﹐自量歸渡霜盈顚。爲舉一杯酹南斗﹐胡爲乎職司喉舌而箕張其口。聖人禦極不鳴條﹐噫此厲气胡能久。雄兮雌兮理則均﹐彊爲區別楚人狃。花信何妨廿有四﹐扶搖不礙萬盈九。利物神功齊雨暘﹐南風燻兮慍何有﹖願箕察所好﹑剛柔用其中﹔城威自艾安爾宮﹐三年不波﹑萬國來同。吾將乘查貫月﹐歷四荒八極徜徉而東』。

海吼吟﹕『我聞百物憤恚鳴穹蒼﹐而何有於百谷之王﹔幽隘搏擊成聲光﹐而何有於祝融之汪洋﹖云胡吼怒彌晝夜﹐震撼蛟室喧龍堂。延聽千聲無遠近﹐气沴風屯海爲運﹔窮天■﹝抅﹐幺代厶﹞忿悲莫伸﹐死地埋愁思欲奮。初時起類漁陽撾﹐七鯤噴沫開谽谺﹐繁響漸臻有噓■﹝口翕﹞﹐萬蹄按轡行虛沙。倏如戰勝轟千軸﹐刮干戾坤爲起伏﹔漓似山摧熊虎號﹐砰嗑成雷魔母哭。山摧石爛如寒灰﹐雷霆鄱空偶馳逐。爾乃十日五日吼不休﹐使我耳聾心矗矗。或言訇吼爲積風﹐掛席長梢凝碧空。或言狂潮本汗漫﹐進則剽沙舉石爭來攻﹐退則餘波呀呷殿成功﹐爲魁爲窟奔海童。朝夕池邊歷歲月﹐去來喧寂將毋同。老農又言徵在雨﹐黑螭隱現靑鼉舞。叫嘯年來徹霄漢﹐炎威千里成焦土。泱泱海若大難名﹐我欲問之阻長鯨。水徳懦弱懼民玩﹐庶幾赫怒張奇兵。大賢崇實戒虛聲﹐股肱之喜良非輕』。

日入行﹕『赤嵌東山髙萬丈﹐金方溟漲爲天池。羲和駕馭火鞭疾﹐霞車虹靷來何遲﹖未旰登臺望蒙谷﹐虞泉下掬臨崦嵫。是日天气如無翳﹐冉冉崇蓋觀西馳。火輪漸低光轉近﹐與海鱗甲相陸離。初沒半輪如合璧﹐神芒百道兼千絲。驪珠旣墜萍實隱﹐九瀛化冶金鎔時。踆烏戢翼不我與﹐燭龍低首焉能爲。陽气接戌便灰死﹐暡暡晻晻徒逶迆。巨浪翻空忽騰沸﹐萬烽並舉邊人疑。谽呀豁間舒長影﹐爚爚震震焚其逵。烈焰烘云煩煆煉﹐洪鑪煮海還蒸炊。佛國明燈不知夜﹐神邱火穴良可窺。炎炎應符再中瑞﹐輝輝擬見連珠奇。空中長繩逝欲挽﹐河上杖策行當追。戈麾三捨戰未巳﹐射落九馭蘇來隨。西隅白虎其宿昂﹐成功宜退胡相稽。長憶山頭少皞語﹐天日未閉諸神嬉。佇立荒臺蓮漏下﹐燋煙滅盡星光垂。憶昔山東登日觀﹐峯頭道士能狂癡。天雞一唱呼我起﹐巖巒遠接扶桑枝。金柱紅盆耀溟渤﹐三山隱現浮蛟螭。大地光明杳何極﹐夢魂往往親重曦。焉知落拓滄洲外﹐斷蓬卻逐西傾葵。生死浮沈吁可怪﹐寸心烱烱無人知』。

瘴气山水歌﹕『瘴山苦霧結胚胎﹐窮陰深墨堆枯煤。赤日沈爲死灰色﹐勁風萬古無由開。下有長河名淡水﹐玉碗澄之淸且旨。化爲碧血與鴆漿﹐殺人不見波濤起。山有飛禽河有魚﹐上原下隰黃茅居。島民生與瘴相習﹐諸番雜作古坵墟。墟中婺婦能爲鬼﹐婆娑其舞笑歌娓。舌語疑咒走癡癲﹐人瘴由人勝蛇虺。嗟我禦暴來邊城﹐掃除無力空含情。樵山飲水滋慚恧﹐仕宦五瘴良非輕』。

「赤嵌集」有紅夷劍歌﹔紅夷者﹐荷蘭也﹐曾據臺灣三十八年﹐乃爲延平郡王所逐﹐故其物頗有存者。歌曰﹕『海潮迅復千丈波﹐寶劍出匣悲風多。劍身三尺菖蒲葉﹐文成蝌蚪星辰羅。耿耿光明拖匹練﹐潢潢气勢翻千河。繞膝柔如弓抱月﹐錚然脫手鏘鳴珂。壯士斫石迸陰火﹐應聲解物無延俄。寒燈照夜老蛟泣﹐冷雨入屋神龍歌。長髯遺民向我說﹐兒時喪亂淪於倭﹔長歷荷蘭諸絕國﹐酷嗜長劍情靡他。番禁例同盜神器﹐得此逋竄遭蹉跎。渡海中流鬼物奪﹐雷公電母頻撝訶。歸向中原乃拂拭﹐照見頭髮霜爲皤。良工導我開生面﹐千金裝飾十年磨。佩之邪心除已盡﹐世人不敢輕摩挲。我有墨兵久不用睹此神物心平和。願見聖人舞干羽﹐喜逢宇內銷兵戈。遺民掀髯髮長嘯﹐太平對此將如何﹗萬事不平今已矣﹐掉頭蹈海雙滂沱』。

「赤嵌集」中又有鉤蛇吞鹿歌﹐注謂北路有巨蛇名「鉤蛇」﹐能以尾取鹿吞之﹐因爲作歌。歌曰﹕『一島三千麋鹿場﹐牲牲出谷如牛羊。臺山不生白額虎﹐族類無憂爪牙傷。野有修蛇大如斗﹐颼颼艸木腥風走。气騰火焰噴黃雲﹐八尺斑龍入巨口。九岐璚角橫其喉﹐昂霄下咽膏涎流。獰番駭獸不相賊﹐奔竄林莽爭逃鉤。我聞巴蛇吞象不須齩﹐三歲化骨何陰狡。爾鹿爾鹿甚微細﹐此蛇得之應未飽』。

裸人叢笑篇爲孫湘南得意之作﹐王漁洋見而稱之﹔蓋以人奇事奇﹐故詩亦奇也。其詩曰﹕『聖威懾海若﹐崩角革頑凶。昔從倭人役﹐今爲王者農。酋長加以冠﹐族類裸其躬。震驚鞭撻力﹐嬉戲刀劍鋒。臺郎出守羅星宿﹐云是大唐王與公。五十二區山百里﹐南極瑯■﹝王喬﹞北雞籠﹐混沌不鑿天年終』。

『短布無長縫﹐尙元戒施縞。桶裙本陋制﹐不異蠻犵狫。狫蠻鑿齒喪其親﹐爾蠻鑿齒媾其姻﹔雜俗殊風仁不仁』。

『管承鼻息揚簫音﹐筠亞齒隙調琴心。女兒別居椰子林﹐雄鳴雌和如凡禽。不顧爺娘回面哭﹐生男贅婦老而獨﹔但知生女爲門楣﹐髙者爲山下者谷。貓女膩新相鬥妍﹐醉歌跳舞驚鴻翩。酋長朝來易版籍﹐東家麻達西家仙』。

『接飛軼走﹐縱行橫施。繡肌雕腋﹐勇者是儀。龜文蟬翼﹐蒙表貫肢。背展雕鶚﹐胸獰豹螭。跳脫臂焊﹐瓔珞項披﹐蠢然身首犁磈屍』。

『海山宜鹿﹐依然朴■﹝木敕﹞。麌麌呦呦﹐羣行野伏。諸番卽之﹐長鈚勁箙。毒犬橫噬﹐倍於殺僇。憑藉商手賦公局﹐獲車旣傾壑有欲。■﹝牛番﹞犇狧食何苦辛﹐直朵頤於刖蹄而剖腹』。

『爾之生也﹐懸刀代弧﹔爾之壯也﹐畜犬爲徙。柔筌以臥肉以鋪﹐縱橫猛气淩殷虞﹐奮狋■﹝火尖﹞■﹝火力﹞不可呼﹐爭先奚翅當百夫。功多齒鈍棄匪辜﹐日暮累累嗥路隅』。

『虎山可深入﹐傀儡難暫逢。不競人肉競人首﹐殲首委肉於■﹝豸巴﹞■﹝豸從﹞。驚禽飛﹐駭獸走﹐腰下血模糊﹐諸番起相壽』。

『崩泉下澗三尺波﹐女兒投水如羣鵝。中官投藥山之阿﹐至今仙气畱云窩。生男洗滌意非它﹐無攣無靡無沈痾。他日縱浪有勛業﹐爲鯨爲鯉爲蛟鼉』。

『鼉鼓轟林人野哭﹐舉屍焮炙咈以燠。蠅蚋不敢侵﹐螻蟻漫相逐﹐埋骨無期兩頹屋。安置鬼牛與鬼鹿﹐鬼殘日夜傷幽獨』。

『金人竄伏來海濱﹐五世十世爲天民。花開不識唐虞春﹐阡陌雜作如無人。披艸戴笠﹐鉗口含唇﹔道路以目﹐爰契天眞。華人侮之默不嗔﹐秫粒如豆箕如薪。羣嚼玉英粲﹐醁■﹝酉靈﹞爲氤氳﹐屏五齊三事﹐而狄康不聞。準身準口量余粟﹐一榼一瓢萬事足。蚩蚩恍似無懷民﹐白晝酣眠醒觳觫』。

湘南有秋日雜詩十二首﹐亦集中之佳構也。詩如後﹕

『八月渾如夏﹐冰紋枕簟斜。渴虹淹溽暑﹐毒霧莽風沙。破夢無名鳥﹐傷心未見花。自憐情漫浪﹐更擬著浮槎』。

『西偏惟落日﹐東向一煙巒。不爽盤鍼路﹐無形鐵板關﹝渡海以指南爲信﹐曰鍼路。又臺郡無形勝可據﹐水底鐵砂爲要害云﹞。魚舠紛似葉﹐戰舸靜如山。深穩成安宅﹐毋憂海國頑』。

『亦有奇情在﹐都疑夢裏逢。潮生驚戰鼓﹐日盡駭邊烽﹝臺郡東面皆山﹐不見初日﹐頹陽如烽燧遞出﹐夜深方隱﹐奇觀也﹞。挾火麒麟颶﹝海風有名麒麟暴者﹐風中有火﹐數年間作﹐竹樹成焦﹞﹐摧云傀儡鋒﹝傀儡山時有云氧﹐其番成羣﹐見人則戮﹞。秋容何處好﹐千里木芙蓉』。

『諸番多窟宅﹐深就瘴云安。竹塢疑熊館﹐茅居結馬鞍。山荒朝獵豹﹐田熟夜防獾。此是羲皇上﹐文身似羽翰』。

『信此飄零眼﹐浮觀別異同。四時無正候﹐百物有奇功。版籍翻稽婦﹝新集之民﹐遷徙不常﹐以有婦者爲定戶﹞﹐蠻村渾賤翁﹝番人貴力食﹐老則安坐待哺﹐每遭淩賤﹐化之不悛﹞。糟醨聊可啜﹐應笑學郫筒』﹝番酒刳大竹釀之﹐味實不佳﹞。

『海國多新意﹐生涯自不貧。淸流環靛戶﹐白水散■﹝罒上令下﹞人﹝海白則淺可漁﹐納■﹝罒上令下﹞稅﹞。零露龍噓漦﹐油云蜃積鱗﹝海外露濃如雨﹐暮云鮮肥﹞。所嗟鉛槧客﹐風俗未相親』。

『殊方今樂國﹐𦇤負自成鄰。餳釀酬田祖﹐蠻謳賽水神。蕷苗田鹿喜﹐蔗葉野牛馴﹝山有野牛﹐网而縶之﹐飼以蔗葉﹞。經術能師古﹐豳風屬此人』。

『秋兩滋篔籜﹐淒風養秀葽。醍醐閒伴少﹐榔櫪野情遙。轂擊煎餳竈﹐檣維煆蠣窯。喧囂那可息﹐猿鶴漫相招』。

『物情殊熳爛﹐問俗竟何如。樂事喧鼉鼓﹐哀聲轉犢車。番荒逃火鹿﹝番藉鹿爲糧﹐驚火奔散﹐謂之番荒﹞﹐海熟上潮魚﹝歲有魚逆潮上﹐謂之海熟﹞。生理渾難計﹐安恬可索居』。

『欲補虫魚注﹐徒多玩物情。文禽懸羽息﹝俗名倒掛鳥﹞﹐沙蟹寄螺生﹝蟹生螺殼中﹞。守拙蠨蛸隱﹝蛛不張网﹞﹐爭雄蜥蜴鳴﹝聲大如雀﹞。大都觀變化﹐蠢蠢祗空名』。

『秋宵常獨坐﹐宜楙﹝善睡之神﹞漫相招。積水光搖動﹐連天气郁陶。蝠飛迎月露﹐雞唱上風潮﹝潮上雞則啼﹞。引領還空捨﹐吾生本寂寥』。

『回首平生事﹐心將迹並奇。溯江曾學懶﹝杜詩﹕懶心似江水﹔大江源流閱已徧﹐故追憶之﹞﹐入海爲求詩﹝杜句﹕詩盡人間意﹐還須入海求﹞。雲水交相適﹐魚龍兩不疑。歸舟無處覓﹐大火又西馳』。

湘南之詩﹐旣載之矣﹐而集中尙多遊覽之作﹐可備一方文獻﹐並錄於此。

朔四日泛海赴安平鎭﹕『海國春回問鹿門﹐風徽浪靜愛朝暾。云屏列翠非孤鳳﹝山成鳳形﹞﹐煙鏡浮花漾七鯤。古堠初依新樹色﹐靈槎遠赴碧天痕。未知鐵騎戈船在﹐落落罛寮水上村』。

法華寺左新構艸堂落成﹕『綠野軒車得偶停﹐滄溟蹤迹幾浮萍。香飄古寺曇花見﹝寺有曇花一叢﹞﹐秋到閒園蝶夢醒﹝寺本夢蝶園舊址﹞。自有醉翁能載酒﹐不妨喜雨更名亭。應刪惡竹添斜檻﹐收取岡山百丈靑』。

遊檨子園林﹕『杪秋似初夏﹐和風正輕靡。從遊四五人﹐出郭二三里。細路入幽篁﹐平沙渡寒沚。檨木行行直﹐崇岡面面起。故葉凝冬靑﹐新枝垂暮紫。茅店寂無人﹐遠望洵足美。門前百尺陰﹐添此一溪水』。

重集夢蝶艸亭﹕『槺榔圍古寺﹐故境野情迷。繞檻寒流細﹐排云碧筍齊。塵淸花弄色﹐市遠鳥閒啼。曾作詩中畫﹐山僧問舊題』。

大武郡登髙﹕『過海重行五百里﹐到山更上一層臺。地畱歸路還非客﹐秋在中原不用哀。霜葉似花何處有﹐瘴云撥墨幾時開﹖固應未落詩人手﹐判卻鴻荒待後來』。

臺灣屹立海上﹐山川多秀﹐气候如春﹔眼底風光﹐足供吟料﹐而臺人士未知收拾﹐寧不可惜﹗余讀「赤嵌集」﹐宏篇巨制﹐旣載於前﹐而斷句之可采者﹐如『十洲徧歷橫洋險﹐百谷同歸弱水沈』﹝黑水溝﹞﹔『歸營戍卒春逃瘴﹐閱世山翁夜吒霜』﹝春興﹞﹔『林下學占爭喚鳥﹐檻邊閒譯最深山』﹝春興﹞﹔『四時气有三時夏﹐一日風生半日陰』﹝病中﹞﹔『兩乳燕投孤壘宿﹐四時花共一瓶開』﹝海上﹞﹔『蠻嶂髙低云亦險﹐鯨潮咫尺路方艱﹝畱滯海外﹐追維所歷﹞。以上數聯﹐皆爲臺灣詩界別開生面﹐所謂文章天成﹑妙手偶得者也。

海康陳淸端公﹐以康熙四十九年任臺廈道。造士愛民﹐吏治爲海疆第一﹔而詩亦惇厚﹐恰如其人。

文昌閣落成云﹕『雕甍畫棟鳳騫騰﹐遙盼神霄最上層。臺鬥經天由北轉﹐彩雲捧日自東升。參差煙戶排靑闥﹐繡錯山河引玉繩。今夕奎光何四映﹐海陬文運卜方興』。

手植文公祠梅云﹕『賞徧花叢愛老梅﹐賢祠左右手親栽。寫眞舊有廣平賦﹐入妙詩稱和靖才。風送淸香迷瀚海﹐月移疏影上澄臺。應知雨露深無限﹐獨步初春傲雪開』。

淸端名璸﹐字文煥﹐號眉川﹐康熙三十三年進士。官至福建巡撫﹐卒贈禮部尙書。

貴築周宣子大令鍾瑄﹐以康熙五十三年任諸羅知縣﹐有善政。諸羅初建﹐轄地遼廣﹐北至三貂嶺。自斗六門以上﹐皆榛莽﹐少民居。宣子特往巡之﹐有北行紀事一首。詩曰﹕『羅山山水海東雄﹐綿亙千里蹤難窮。朝盤赤日三千丈﹐浩气直與海相烘。南抵蔦松北半綫﹐宛然塊玉橫當中。職方禹貢𨿽未載﹐厥壤上上將毋同。惜哉大甲與中港﹐逼窄將次入樊籠。後壠吞霄勿復道﹐犢車犖確走蛟宮。天低海闊竟何有﹐環山疊裹如羣蜂。坡陀巨麓一再上﹐劃然軒豁開心胸。竹塹分明在眼底﹐千頃萬頃堆芊茸。從此地老無耕鑿﹐下巢鹿豕上呼風。北鄰南嵌亦爾爾﹐淡水地盡山穹窿。東有磺山西八里﹐銀濤雪浪爭喧韸。雞籠小甕堅如鐵﹐紅夷狡獪計非庸。蠻煙瘴雨晝亦暗﹐谷寒砌冷鳴霜蛩。中有烏蠻事馳逐﹐狂奔浪走眞愚蒙。可憐作息亦自解﹐但知順則難名功。我來經過聊紀載﹐慚非椽筆徒雕虫。他年王會教圖此﹐畱取長歌付畫工』。

此詩所言諸羅以北之景象﹐荒穢未治﹐悉爲曠土。閱今二百數十年﹐已成文物富庶之邦﹐則我先民艱難締造之力也。居其地者能不念哉﹗按半綫則今之彰化﹑竹塹則新竹﹑淡水則臺北﹐後皆建設府縣。大甲﹑中港﹑後壠﹑吞霄皆番社﹐今爲市鎭。磺山則北投﹐八里則八里坌﹐與滬尾隔海相望。

宣子又有紀遊諸詩﹐並錄於後﹕

曉發他裏霧云﹕『一枕淸輝覺夢頻﹐披云驅犢散淸塵。投分南北依誰定﹐螺列東西認未眞﹝路經南北投﹑東西螺四社﹞。向道但饒椎髻客﹐前呵不用放衙人。平明好逐東升上﹐我亦從今莫問津』。

吞霄觀海云﹕『浩渺無因溯去程﹐仙槎客泛正須評。輕浮一粒須彌小﹐包括恆沙色界淸。世外形骸杯可渡﹐空中樓閣气噓成。情知觀海難爲水﹐更有紅輪向此生』。

登八里坌山云﹕『褰裳直踞千峯上﹐萬里蒼茫一色同。遠矚但餘天貼水﹐近聞惟覺浪號風。巨鰲有首低擎地﹐瘴雨無根直漫空。寂寞鬥牛誰再犯﹐好將消息問嚴公』。

幹豆門苦雨雲﹕『無賴陰雲拂地垂﹐客愁如緒一絲絲。那堪更向秋風裏﹐臥聽黃梅細雨時』。

淡水炮城云﹕『海門一步地﹐形勢可全收。欲作圖王想﹐來成控北謀。臺荒摧雪浪﹐砌冷老邊秋。試問滄桑事﹐麻姑尙黑頭』。

按幹豆門一名關渡﹐爲臺北通海之道。淡水炮臺﹐明季西班牙人所建﹐號羅岷古城﹔鄭氏修之﹐以防北鄙﹐今尙存。

埔里社處萬山之中﹐平原千頃﹐舊爲土番所居﹐屬水沙連堡。內有水社湖﹐亦名日月潭﹐周圍八﹑九里﹐水分兩色。中有小山曰珠嶼。山水奇秀﹐景冠全臺。藍鹿洲「東徵集」所謂『世外桃源不是過』也。周宣子有水沙浮嶼詩﹐則指其地。詩曰﹕『云根不墜地﹐半落東山頭。天風與海水﹐爭激怒生疣。斷鰲足簸揚﹐支祈任沈浮。狀若銀河翻﹐回星漂鬥牛﹔又若乘杯渡﹐一粒亂中流。山水有常性﹐動靜安足求﹖呼龍與之語﹐掀髯嗔我尢。靜極而思動﹐天地一浮漚。大笑揮龍去﹐浮沙云未收』。

臺灣開辟以後﹐風會所趨﹐自南而北。諸羅﹑淡水之間﹐尙多曠土﹐艸茀瘴深﹐漢人猶少至者。康熙五十二年﹐北路營參將阮蔡文自攜糗糧﹐歷番社﹐日或於馬上賦詩﹐夜則燃燭紀所過地理山溪風土﹐爲文以祭戍亡將士﹐往返匝月。蔡文字子章﹐號鶴石﹐福建漳浦人。以名孝廉說海寇陳尙義歸誠﹐朝廷嘉其功﹐授知府﹐攺參將。是年春調北路營﹐後升福州城守營副將。著「淡水紀行詩」一卷﹐凡八首﹐爲載於後。

虎尾溪云﹕『東螺虎尾之分派﹐北流西折而聯界。去年虎尾寬﹐今年虎尾隘﹔去年東螺幹﹐今年東螺澮。大宗盛時支子依﹐支子若大大宗壞。餘流附入阿拔泉﹐虎尾之名猶相沿。阿拔之泉阿里山﹐虎尾之源水沙連﹔譬如兄弟鬩墻變﹐卻於異姓共周旋。水有源頭木有本﹐不信但看棠棣篇』。

大甲溪﹕『蓬山萬壑爭流潝﹐溪石團團馬蹄縶。大者如鼓小如拳﹐溪面誰塡遞疏密﹖水挾沙流石動移﹐大石小石蕩摩澀。海風橫刮入溪寒﹐故縱溪流作郁■﹝山壘﹞。水方沒脛已難行﹐水至攔腰命呼吸。夏秋之間勢益狂﹐彌漫五里無從測。往來溺此不知誰﹐徵魂夜夜溪旁泣。山崩巖壑深復深﹐此中定有蛟龍蟄』。

大甲婦﹕『大甲婦﹐一何苦﹗爲夫饁餉爲夫鋤﹐爲夫日日績麻縷。績縷須淨亦須長﹐撚勻合綫緊雙股。斷木虛中三尺圍﹐鑿開一道兩頭堵。輕圓漫捲不支機﹐一任玄黃雜成組。間形頗似虹霓生﹐綻花疑落仙姬舞。吾聞利用前民有聖人﹐一器一名皆上古。況玆抒軸事機絲﹐制度周詳黻黼。土番蠢爾本無知﹐制器伊誰遠近取。日計苦無多﹐月計有餘縷﹔但得稍閒餘﹐軋軋事傴僂。番丁橫肩勝綺羅﹐番婦周身短布裋。大甲婦﹐一何苦』﹗

吞霄道中﹕『來時北渡正二更﹐歸日微明復到此。過港應須及退潮﹐稍緩須臾徒延企。以玆來往不成眠﹐雞鳴夜半行裝起。平時擁被五更寒﹐今夜忽忽胡乃爾。風捲濤飛天雨急﹐從人盡是徵衣濕』。

後壠港﹕『雙溪奔流西入海﹐海勢吞溪溪气餒。銀濤翻逐綠波回﹐遂使溪流忽然攺。番丁日暮候潮歸﹐竹箭穿魚二尺肥。少婦家中藏美酒﹐共夫倒酌夜鑪圍。得魚勝得獐與鹿﹐遭遭送去頭家屋』。

後壠﹕『去縣日以遠﹐風俗日以變。顧此後壠番﹐北至中港限。音語止一方﹐他處不能辧。頭髮頂上垂﹐當額前後剪。發厚壓光頭﹐其形類覆碗。亦有一二人﹐公然戴髙冕。黑絲及紅絨﹐纏之百千轉。大有古人風﹐所惜雙足跣。男女八九歲﹐牙前兩齒劃。長大手自牽﹐另居無拘管。父固免肯堂﹐翁亦無甥館。是處兩三間﹐村居何蕭散。髙廩置平原﹐黍稷有餘挽。所慮濕气蒸﹐駕木如連棧。巨匏老而堅﹐行汲絡藤瓣。溪水漲連旬﹐利涉身焉綰。丰年百禮偕﹐疾病顚危罕。飲酒卽髙歌﹐其樂何祈衎』﹖

竹塹﹕『南嵌之番附淡水﹐中港之番歸後壠。竹塹周環三十里﹐封疆不大介其中。聲音略與後壠異﹐土風習俗將無同。年年捕鹿邱陵比﹐今年得鹿實無幾。鹿場半被流氓開﹐藝麻之餘兼藝黍。番丁自昔亦躬耕﹐鐵鋤掘土僅寸許。百鋤不及一犁深﹐那得盈倉畜妻子。鹿革爲衣不貼身﹐尺布爲裳露雙髀。是處差徭各有幫﹐竹塹焭焭一社爾。鵲巢忽爾爲鳩居﹐鵲盡無巢鳩焉徙』﹖

淡水﹕『淡水北盡頭﹐番居之所紀。遠者旬日期﹐近者一望止。內地閩安洋﹐揚帆旦暮抵。全臺重北門﹐鎖鑰非他比。聞昔王師來﹐負固猶未已。懼發陰平師﹐先截長江水。降旗出石頭﹐鐵鎖亦奚裨﹖空亡五鎭兵﹐鬼隊陰風裏。大遁八里坌﹐兩山自對峙。中有幹豆門﹐雙港南北匯。北港內北投﹐磺气噴天起。泉流熱勝湯﹐魚蝦觸之死。浪泵麻少翁﹐平豁略可喜。沿溪一水淸﹐風被成文綺。溪石亦恣奇﹐髙下參差倚。踰嶺渡雞籠﹐蟒甲風潮駛。周圍十餘里﹐其番稱姣美。風俗喜淳艮﹐魚鹽資互市。南顧蛤仔難﹐北顧金包裏。突入紅毛城﹐頗似東流砥。南港武朥灣﹐科藤通艸侈。擺接癸源初﹐湜湜水之沚。隔嶺南龜侖﹐南嵌收臂指。雞柔大遁陰﹐金包傍山磯。跳石以爲梁﹐潮退急如矢。山鹿𨿽無多﹐海菜色何紫。又有小雞籠﹐依附在密邇。凡此淡水番﹐值惟狗尾黍﹔山芋時佐之﹐原不需大米。近日流氓多﹐云欲事耘耔。苟其願躬耕﹐何處無桑梓﹖竄身幽谷中﹐毋乃非常理。大社𨿽八名﹐小社更累累。各以近相依﹐淮泗小侯擬。通事作頭家﹐土官聽驅使。通事老而懦﹐諸番雄跅弛。何以盡傾心﹐聖朝聲教底。我行至此疆﹐俯伏而長跪。羊酒還其家﹐官自糗糧峙。殷勤問土風﹐豈敢厭俚鄙』﹖

卷二

康熙六十年朱一貴之役﹐南路營守備馬定國戰沒﹔事載「臺灣通史」。吳縣徐佩云茂才有詩詠之﹐曰馬將軍歌。歌曰﹕『朝呼鴨﹐暮呼鴨。鴨妖興﹐賊擐甲。臺灣城中將軍守﹐臺灣城頭墜天狗。海水起立飛妖氛﹐將軍開城麾三軍﹔跳刀走戟何紛紛﹐十蕩十決奔如雲。何時城頭鼓聲死﹐守陴之軍爲賊使。將軍守土關存亡﹐轉戰已無麾下士。白首親兵刁大成﹐短衣匹馬相隨行。賊人注矢弦不鳴﹐環呼將軍是好人﹐我輩戒勿戕其生。將軍聞言忽嗔喝﹕「賊不殺我我豈活」﹖急麾大成速突圍﹐他日呼兒收我骨。拔刀自剄血灑空﹐以血塗玦玦盡紅。手付大成成泣受﹐身僵直立橫屍中。賊人咋指盡羅拜﹐是將軍者眞鬼雄。天兵迅掃欃槍奔﹐大成幸保將軍門。郎君間關歷戰地﹐瞥見髙冢巍然存。將軍義不葬賊手﹐敢道骨寒今已久。啟土爭看忽大驚﹐異事流傳萬人口﹕五十三日顏如生﹐昔日刀瘢痂結成。吁嗟乎﹗將軍忠勇信無敵﹐將軍英烈眞如神﹗同時死難歐﹑許﹑馬﹐將軍事未聞朝野。大書特書不一書﹐以告采風入史者』。

按佩云名葵﹐康熙時人﹐著「澹如吟艸」一卷。朱一貴未起事時﹐居鄕飼鴨﹐臺人稱爲「鴨母王」。是役死綏者﹐臺灣鎭總兵歐陽凱﹑水師副將許云﹐而定國沒於赤山﹐非守城者﹐與詩不同﹔後俱賜祭葬﹐入祀昭忠祠。

朱一貴之役旣平﹐淸廷以臺灣孤懸海外﹐吏治﹐軍制均須整飭﹐命滿﹑漢禦史駐臺監察。六十一年五月﹐滿禦史吳達禮﹑漢禦史黃叔璥至自北京。叔璥﹐直隸大興人﹐字玉圃﹐康熙四十八年進士﹐授編修。時大兵之後﹐閭閻雕敝﹔巡視各地﹐頗有興革﹐志稱善政﹔著「使槎錄」。有晚次半綫作云﹕『憶昔歷下行﹐龍山豁我情。今玆半綫遊﹐秀色欲與爭。林木正蓊郁﹐嵐光映晚晴。重巒如回抱﹐澗溪淸一泓。里社數百家﹐對宇復望衡。番長羅拜跪﹐竹彩兒童迎。女娘齊度曲﹐俯首款噫鳴。瓔珞垂項領﹐跣足舞輕盈。斗捷看麻達﹐飄搖雙羽橫。薩豉聲鏗鏘﹐奮臂爲朱英。王化眞無外﹐裸人雜我氓。安得置長吏﹐華風漸可成』。過斗六門云﹕『墻陰蕉葉依然綠﹐壠畔桃花自在紅。冬仲向殊春候暖﹐蠻娘嬉笑竹圍東』。按半綫卽今彰化﹐斗六門後爲雲林縣治。

漳浦藍鹿洲先生﹐文章經濟﹐久著儒林﹐而詩絕少﹔惟呈黃玉圃侍禦十首﹐以韻語而論時事﹐深得少陵筆意。鹿洲名鼎元﹐字玉霖﹐朱一貴之役﹐曾參戎幕﹐著「平臺紀略」﹑「東徵集」。後以拔貢授普寧知縣﹐有惠政﹐升廣州知府﹐卒於任。詩曰﹕『東寧大海邦﹐從古無人至。明末羣盜巢﹐島彜互竊踞。鄭氏奄而有﹐蔓延爲邊忌。我皇撻伐張﹐天威及魑魅。遂使瘴癘鄕﹐文物漸昌熾。川原靈秀開﹐郁勃不可閉。式廓惟日增﹐蹙地非長計。所當順自然﹐疆理以時議。勿因去歲亂﹐畏噎卻飯饎』。

其二﹕『去歲羣醜張﹐揭竿三十萬。我旅一東徵﹐揮戈云見晛。七日復全臺﹐壺簞匝地獻。可知帝徳深﹐望云爭革面。餘孽𨿽時有﹐死灰謀欲煽。旋起卽撲除﹐夫誰與爲叛﹖當玆振遒鐸﹐麥化不容緩。民心原猶水﹐東西流乍變。棄之鋌而走﹐理之忠以勸』。

其三﹕『臺俗敝豪奢﹐亂後風猶昨。宴會中人產﹐衣裘貴戚愕。農惰士弗勤﹐逐末趨驕惡。囂淩多健訟﹐空際見樓閣。無賤復無貴﹐相將事樗博。所當禁制嚴﹐威信爲鋒鍔。勿謂我言迂﹐中心細忖度。爲火莫爲水﹐救時之良藥』。

其四﹕『閩學進魯鄒﹐東寧昧如障。當爲延名儒﹐來玆開絳帳。俾知道在邇﹐尊君與親上。子孝父亦慈﹐友恭更廉讓。從玆果力行﹐誘掖端趨向。其次論文章﹐經史爲醞釀。古作秦漢前﹐八家當酰醬。制義本儒先﹐理明气欲王。洗伐去皮毛﹐大雅爲宗匠。此邦文風靡﹐起衰亦所望』。

其五﹕『臺地一年耕﹐可餘七年食。寇亂繼風災﹐民間更蕭索。今歲大有秋﹐倉儲補須亟。谷貴慮民饑﹐穀賤農亦惻。厲禁久不弛﹐乃利於姦墨。徒有遏糴名﹐其實更何益。估客旣空歸﹐裹足自寥寂。何如撙節之﹐一艘一百石。窮年移不盡﹐農商惠我徳。幸與諸當塗﹐從長一籌劃』。

其六﹕『累累何爲者﹐西來偸渡人。鋃鐺雜貫索﹐一隊一酸辛。嗟汝爲饑驅﹐謂玆原隰畇。舟子任無咎﹐拮據買要津。寧知是偸渡﹐登岸禍及身。可恨在舟子﹐殛死不足云。汝道經鷺島﹐稽察司馬門。司馬有印照﹐一紙爲良民。汝愚仍至斯﹐我欲淚沾巾。哀哉此厲禁﹐犯者仍頻頻。姦徒畏盤詰﹐持照竟莫嗔。玆法果息姦﹐𨿽冤亦宜勤。如其或未必﹐寧施法外仁』。

其七﹕『臺邑最偏小﹐徵糧視鳳﹑諸。土狹賦獨重﹐民困曷以紓。臺田大一甲﹐內地十畝餘。甲租八九石﹐畝銀一錢輸。將銀來比粟﹐相去竟何如。納粟獘多端﹐斗斛交相愈。折色比時價﹐加倍復何居。鳳﹑諸𨿽厚斂﹐什百臺版圖。墾多或報少﹐以羨補不敷。臺土瘠無曠﹐衝壓且偏枯。安得相均勻﹐丈之三邑俱。徵收同內地﹐含哺樂只且』。

其八﹕『郡東萬山裏﹐形勝羅漢門。其內開平曠﹐可容數十村。雄踞通南北﹐姦宄往來頻。近以逋逃藪﹐議棄爲荊榛此地田土饒﹐山木利斧斤。移民遷產宅﹐驅之亦齗齗。何如設屯戍﹐守備爲遊巡。左拊岡山背﹐右塞大武臀。旣淸逸賊窟﹐亦靖野番氛。府治得屏障﹐相需若齒唇』。

其九﹕『諸羅千里縣﹐內地一省同。萬山倚天險﹐眾港大海通。廣野渾無際﹐民番各喁喁。上呼下則應﹐往返彌月終。不爲分縣理﹐其患將無窮。南劃虎尾溪﹐北踞大雞籠﹔設令居半綫﹐更添遊守戎。健卒足一千﹐分汛扼要衝。臺北不空虛﹐全郡勢自雄。晏海此上策﹐猶豫誤乃公』。

其十﹕『臺灣𨿽絕島﹐半壁爲藩籬。沿海六七省﹐口岸密相依。臺安一方樂﹐臺動天下疑。未雨不綢繆﹐侮予悔噬臍。或雲海外地﹐無令人民滋。有土此有人﹐气運不可羈。民弱盜將據﹐盜起番亦悲。荷蘭與日本﹐眈眈共朵頤。王者大無外﹐何畏此繁蚩。政教消頗僻﹐千年拱京師』。

鹿洲又有臺灣近詠二首﹐亦不易得之作﹐並錄於此。詩曰﹕

內山有生番﹐可以漸而熟。王化棄不收﹐獷悍若野鹿。穿菁截人首﹐飾金誇其族。自古以爲常﹐近者乃更酷。我民則何辜﹐晨樵夕弗復。不庭宜有徵﹐振威寧百谷。土辟聽民趨﹐番馴賦亦足。如何計退避﹐畫疆俾肆毒。附界總爲戕﹐將避及牀褥』。

其二﹕『鳳山東南境﹐有地曰瑯■﹝王喬﹞。港澳通舟楫﹐山後接崇爻。寬曠兼沃衍﹐气勢亦雄驍。玆土百年後﹐作邑不須龜。近以險阻棄﹐絕人長蓬蒿。利在曷可絕﹐番黎若相招。不爲民所宅﹐將爲賊所巢。遐荒莫過問﹐嘯聚藏鴟梟。何如分汛弁﹐戒備一方遙。行古屯田策﹐令彼伏莽消』。

陳少林先生夢林﹐亦漳浦諸生﹔朱一貴之役﹐與鹿洲同參戎幕。前後遊臺三次﹐著「遊臺詩」﹐鹿洲序之。先是康熙五十五年﹐諸羅令周鍾瑄初修縣誌﹐聘任筆政﹐志成稱善本焉。

玉山歌云﹕『須彌山北水晶宮﹐天開圖畫自玲瓏。不知何年飛海東﹐幻成三个玉芙蓉。莊嚴色相儼三公﹐皓白須眉冰雪容。夾輔日月拄穹窿﹐俯視眾山皆羣工。帝天不許俗塵通﹐四時長遣白雲封﹐偶然一見杳難逢。惟有霜寒月在冬﹐靈光片刻曜虛空﹐萬象淸明曠發蒙。須臾雲起碧紗籠﹐依舊虛無縹緲中。山下螞蟥如蟻叢﹐蝮蛇如斗捷如風﹔婆娑大樹老飛虫﹐攢肌吮血斷人蹤。自古未有登其峯。於戲﹗𨿽欲從之將焉從』﹖按玉山在諸羅東北﹐長年積雪﹐其狀如玉﹔今名新髙山﹐海拔一萬三千六百五十二尺﹐爲世界第四髙山。少林有望玉山記﹐載縣誌中。

檨圃云﹕『小圃茅齋曲徑通﹐參天老樹郁靑蔥。地髙不怕秋來雨﹐暑極偏饒午後風。海外雲山新畫卷﹐窗閒花艸舊詩筒。莫愁紙盡無揮灑﹐才種芭蕉綠滿叢』。按檨圃在縣署後﹐爲諸羅八景之一﹔少林修志﹐卽居於此。

少林有丁酉正月初五夜﹐諸羅署中大風﹐次早風歇﹐飲酒﹐紀之以詩云﹕『海西蟄起蛟龍怒﹐昨夜海吼風不住。風聲入耳駭人聞﹐風勢如癡復如倨。客子殘燈半滅明﹐閉門欹枕空百慮。山房四柱柱影搖﹐有時風欲挾之去。萬馬蹄奔劍戟鳴﹐虎豹搏噬急如注。往來嘈雜不成眠﹐一夜夢魂無宿處。平明起視浮雲決﹐風力漸微聲漸歇。呼僮暖酒賞春朝﹐似怯寒吹簾慢徹。因憶去年臘月初﹐番子渡頭朔風烈。番社紛紛亂捲茅﹐竹樹倒披梢半折。耳鼻塡沙眼怕開﹐行人卻走馬蹙■﹝薛﹞。山溪狂似海波潮﹐溪水冷於軸頭鐵。雙犢亂流車苦遲﹐番兒彊挽膚破裂。下馬停車暫息肩﹐店捨無煙酒不熱。番兒力盡凍且僵﹐呼起聊爲哺與啜。可憐幅布半圍身﹐靑錢那惜恣饕餮。此時如我敢言寒﹐猶有敝裘重補綴。況復今朝風已春﹐窗明幾淨椒盤新。水仙香發綠尊滿﹐春冷無塵奚足嗔。風波自古重忠信﹐念爾孤篷海上人』。

北香湖在嘉義之北﹐距城里許﹐廣三﹑四畝﹐修數十倍﹐漑田數百甲。北風之時﹐荷花盛開﹐度臘乃盡。少林有記﹐謂丙申秋初至諸羅﹐九月九日﹐與李君世勛﹑林君秀民偕遊北香湖觀荷﹐因爲命名﹐二君各系以詩。

李詩云﹕『九日湖光好﹐紅蕖一望奢。嘉名初有錫﹐勝地倍增華。國色臨秋水﹐香風落彩霞。歲寒須共保﹐切莫妒黃花』。

林詩云﹕『湖上秋光老﹐君子意何遲。似有東籬約﹐來吟招隱詩。綠葉濃寒露﹐紅衣淡水湄。髙山不可到﹐斯會寧易期』。

按李名欽文﹐鳳山歲貢生﹐別有詩﹐林無可考﹐均與少林同事修志。此湖自錫名後﹐遂爲勝地﹐題詠者多﹐今已污爲稻田﹐惜哉﹗

錢唐張鷺洲侍禦﹐以干隆六年巡視臺灣﹐著「瀛壖百詠」﹐蜚聲藝苑﹐詩多可誦。

泊澎湖云﹕『大嶝門外渡橫洋﹐羣山滅影流湯湯。天水相交上下碧﹐中間一葉淩波揚。少焉紅溝映霞赤﹐倏忽黑溝翻怒墨。陸離斑駁異彩騰﹐繪畫乾坤須五色。鍼盤遠指天南交﹐蒼茫四屬心悁勞。直上桅尖索西嶼﹐亞班矯捷如飛猱。澎湖環島三十六﹐歷歷人煙出漁屋。未須滄海變桑田﹐結网臨淵食粗足。我來收泊媽宮灣﹐舳艫屹立疑邱山。三夜驚濤舂客枕﹐夢魂跌宕雷霆間。是時望雨憂如渴﹐極目園疇斷余沫。北風可令濟行船。喚起癡龍驅旱魃』。鷺洲名湄﹐雍正十一年進士。

鷺洲之詩﹐頗多登臨之作﹐爲錄數首﹐以實「詩乘」。

赤嵌城云﹕『巍樓遙望屹西東﹐月戶云窗結構工。極目晚天環海嶼﹐倚欄誰憶荷蘭宮』。按城在安平鎭﹐爲荷人所建。

澄臺云﹕『澄臺上下樹婆娑﹐滿目殘陽動遠波。天水無痕同一碧﹐風帆如葉島如螺』。

斐亭云﹕『畱得淸風動去思﹐千竿湘碧影猗猗。何人喚起文同筆﹐有斐亭前畫衛詩』。按澄臺﹑斐亭均在道署。

海會寺云﹕『歌罷蠻腔易梵腔﹐層樓煙際晚鐘撞。吟詩賭奕人稀到﹐閒煞孤寒白菊窗』。按寺在郡治北門外﹐卽鄭氏北園別墅。

小西天云﹕『竹溪小寺遠塵廛﹐靑壁臨流薜荔懸。髙望美人何處所﹐漫憑東海說西天』。按小西天卽竹溪寺﹐在南門外﹐爲避署勝地。

夢蝶園云﹕『疏林一碧映淸渠﹐物外翛然水竹居。指點昔年尋夢處﹐秋風蝴蝶自蘧蘧』。按園在小南門外﹐爲明季龍溪舉人李茂春所建﹐攺爲法華寺。

李氏園云﹕『梧竹陰森護短垣﹐羣峯飛落聚星園。海翁九十發如鶴﹐門外水田秋稼繁』。按園在小東門外鯽潭畔﹐有亭曰「聚星」﹐官僚省耕﹐皆憩於此﹐今廢。

龍湖巖云﹕『湖波如鏡寺門幽﹐面面晴巒空翠浮。寂歷輞川圖畫裏﹐柳煙花雨不勝愁』。按巖在赤山堡﹐爲鄭氏咨議參軍陳永華所建﹔巖卽寺也。

北香湖云﹕『十頃紅雲貼水鋪﹐藕花深處亂鷗鳧。北風涼動香逾好﹐得似西湖六月無』﹖按北香湖在嘉義北門外﹐大數十畝﹐爲縣轄八景之一。

彌陀寺云﹕『宦迹重溟外﹐遊情半日閒。妙香禪室靜﹐灌木鳥音蠻。種葉常書偈﹐畱云早閉關。稍聞烹水法﹐容我坐苔班』。按寺在府治東安坊﹐延平郡王經建﹐今存。

雜感云﹕『髙挾天墟括九州島﹐茫茫一水記琉球。風生鰲背重溟黑﹐雷奮鯤身巨島浮。鍼路向空難問渡﹐鐵礁拔地不容舟。林﹑顏幾輩沙虫沒﹐落日蒼涼赤嵌樓』。

錢唐袁簡齋太史有送張鷺洲禦史巡臺之詩。簡齋名枚﹐字子才﹐年二十一舉博學鴻詞科﹐乾隆四年成進士﹐攺爲庶吉士﹐出爲縣令﹔著「小倉山房詩集」﹑「隨園文集」等。其詩曰﹕『戒外荷蘭國﹐開疆自本朝。四圍城是海﹐終日耳聞潮。彈壓須驄馬﹐威稜借皂雕。諫書畱玉陛﹐飛蓋出虹橋。鼓角龍聽避﹐妖星劍照消。甲光秋萬里﹐刀影雪千條。古迹無唐﹑漢﹐奇功有管﹑蕭。風和知浪靜﹐弦緩使弓調。筆洗扶桑月﹐花低螺女簫。裝寧資陸賈﹐人自愛班超。虎節三關重﹐瓜期兩載遙。安邊應努力﹐莫負侍中貂』。按臺灣開疆﹐肇自延平﹐非由淸代﹔簡齋淸人﹐故尊其本朝爾。

臺南寧南門下﹐有五妃墓道碑﹐爲乾隆十一年臺灣道莊年所立﹐刻巡臺禦史六十七﹑範咸之詩﹔風雨飄搖﹐漸就磨滅。爲錄於此﹐以存古迹。

六禦史詩云﹕『東風駘蕩天气淸﹐載馳驄馬春巡行。刺桐花落林投畔﹐森然古墓何崢嶸。路旁老人爲余泣﹐當年一綫存前明。天兵旣克澎湖島﹐維時五烈皆捐生。至今壞土都無恙﹐誰爲守護勞山精。云封馬鬣連衰艸﹐四圍怪石爭縱橫。時聞鬼母悲啼苦﹐想見仙娥笑語聲。歲歲裏民寒食節﹐椒漿頻奠陳香羹。滿目淒涼已感嘆﹐更聞此語尢傷情。有明歲晚多節義﹐樵夫漁父甘遭烹。島嶼最後照英烈﹐頑廉懦立蠻婦貞。田橫從死五百皆壯士﹐吁嗟五妃巾幗眞堪旌』。

範禦史詩云﹕『明亡已歷四十載﹐死節猶然爲故明。荒冢有人頻下馬﹐眞令千古气如生』。

『天荒地老已無親﹐肯爲容顏自愛身。遙望中原腸斷絕﹐傷心不獨是亡人』。

『君後相從殉社稷﹐虞兮未敢笑重瞳。朝廷倘使增陪祀﹐臣妾應教祭享同』。

『田妃金碗畱遺穴﹐何似貞魂聚更奇。三百年來數忠義﹐五人个个是男兒』。

『可憐椎髻文身地﹐小字人傳紀載新。卻恨燕京翻泯滅﹐英風獨讓費宮人』。

『忍把童家舊誓忘﹐孝陵風雨怨蒼蒼。芳魂若向秦淮去﹐正好乘潮到故鄕』。

『長恨丁寧數語余﹐從容猶自系簪裾。邽西便是埋香地﹐三女墳應近闔閭』。

『封題無樹一孤岑﹐剩有兒童躑躅吟。豈是五丁開蜀道﹐卻緣望帝哭春深』。

『明妃無命死胡沙﹐靑冢荒涼起暮笳。爭比冰心明似月﹐隔江不用怨琵琶』。

『壘壘荒墳在海濱﹐魂銷骨冷爲傷神。須知不是經溝瀆﹐絕勝要離冢畔人』。

『又逢上已北邙來﹐宿艸新澆酒一杯。自古宮人斜畔土﹐淸明可有紙錢灰』﹖

『十姨廟已傳訛久﹐參昂還應問水濱。此日官僚爲表墓﹐五妃直可比三仁』。

按六禦史字居魯﹐滿洲鑲紅旗人﹐官戶部給事中。乾隆九年巡臺﹐著「使署閒情」﹑「臺海采風圖考」﹑「番社采風圖考」各一卷。範禦史字貞吉﹐號九池﹐浙江仁和人﹐雍正元年進士。乾隆十年巡臺﹐志稱善政﹐著「浣浦詩鈔」﹑「婆娑洋集」。

六居魯侍禦有澄臺觀海之作﹐詩曰﹕『層臺爽气豁雙眸﹐遠望滄溟萬頃收。赤霧銜將紅日暮﹐銀濤拍破碧雲秋。鯤鵬飛擊三千水﹐島嶼平堆十二樓。極目神洲緲無際﹐東南形勢此間浮』。

鹿耳門汛卽事云﹕『乘風才命駕輕航﹐回首荒城已渺茫。日與雲山爭隱見﹐天連波浪若低昂。巡行鹿耳新防汛﹐指點鯤身舊戰場。誰道疆隅惟恃險﹐聖朝威徳是金湯』。

偶成云﹕『飽啖檳榔不是貧﹐無分妍醜盡朱唇。頗嫌水族名新婦﹝新婦啼﹐魚名﹞﹐卻愛山蕉號美人﹝美人蕉﹐花名﹞。劇演南腔聲調澀﹐星移北斗女牛眞。生憎負販猶羅綺﹝臺俗尙奢﹐有衣羅綺而負販者﹞﹐何術民風使大淳」﹖

居魯又有詠物詩數首﹐亦采風者之責也。

方司馬惠九頭柑柬謝云﹕『海壖殘臘試霜柑﹐才挹淸香興已酣。采自千頭金顆重﹐攜來九瓣玉漿甘。種傳甌粵原無匹﹐宴飲華林舊錫三。不是乘槎遠行役﹐殊方佳味那能諳』﹖按九頭柑卽虎頭柑﹐實小於柚﹐色黃而酸。

七里香雲﹕『雪魄冰姿淡淡妝﹐送春時節弄芬芳。看花何止三回笑﹝每歲開花﹐率三﹑五度﹞﹐惹袖猶餘半日香。竟使靑蠅垂翅避﹐不教昏瘴逐風狂﹝能袪蠅蚋﹐並辟煙瘴﹞。靈均莫漫悲蘭茞﹐正色宜令幽谷藏』。按七里香卽山礬﹐臺人植爲籬落﹐香聞數里。

頳桐花云﹕『枝柔葉厚碧痕濃﹐色艷還看花發重。朱萼臨風迷紫蝶﹐丹須和露浥黃蜂。剪殘錦彩枝頭見﹐敲碎珊瑚月下逢。好是年年誇競渡﹐沿江如火映魚龍』。按頳桐花一名龍船花﹐五月盛開﹐色紅如火。

範九池侍禦有再疊臺江雜詠﹐爲「婆娑洋集」中之佳構。詩曰﹕『彌茫徼外辟窮途﹐飛渡橫洋計不迂。瀇瀁自來甌脫地﹐屏藩藉此彈丸區。靈槎好系扶桑木﹐赤石誰傳瀛海圖﹝「神異經」云﹕南方裔外﹐赤石爲墻﹐今臺陶瓦皆赤﹞。千樹刺桐紅似火﹐錦官直欲擬成都』。

『汗漫眞成不系舟﹐連檣還裹片帆頭﹝海舟欲疾﹐則加片帆於檣上﹞。遠瞻沙馬磯邊石﹝鳳山縣有沙馬磯﹐呂宋往來船以此山爲指南﹞﹐近眺澄臺海上樓﹝澄臺觀海﹐爲郡治八景之一﹞。云物有情隨我往﹐鯨鮞未辧悔空遊。劇憐春瘴迷人目﹐淸夢何從覓九州島』。

『西天小寺禮彌陀﹝府治有小西天寺﹞﹐故鄭園亭日漸蹉﹝悉攺爲寺﹞。銅炮風雷金甲動﹝「鄭氏逸事」﹕龍碩者﹐大銅炮也﹔成功見水底有光上騰﹐使善水者出之﹞﹐鯨魚冠帶海門過﹝成功攻臺時﹐紅毛先望見一人冠帶騎鯨從鹿耳門而入﹞。虎鯊夜集貪牽罟﹝虎鯊﹐鯊之大者﹞﹐鸚鵡朝遊寄負螺﹝鸚鵡螺常脫殼朝遊﹐寄居■﹝丿上虫下﹞入其中﹞。堪笑揭竿稱鴨母﹐空嗤海外夜郎多』﹝朱一貴飼鴨﹐人稱鴨母王﹞。

『密雲狂吼幾時開﹐鼉鼓逢逢潮汐洄。沙綫兩條翻白浪﹝鹿耳門有南北兩綫﹞﹐臺風六月作黃梅﹝臺風﹐颶之大者﹐六月風雨連旬﹞。樓船出水憑颿疾﹐犀甲摧人藉將才。惆悵鮫宮經百戰﹐忠臣血濺白沙堆』﹝辛丑之變﹐水師副將許云﹑遊擊遊崇功並戰死﹞。

『不信豳風蟋蟀篇﹐雪霜冰霰了無緣﹝臺無雪霜﹞。潮雞夜半已先唱﹝雞應潮鳴﹞﹐月魄蓂稀便上弦﹝初二日見月﹞。金穴玉山那可到﹐湯泉硫井轉相憐。最奇暗澳花如海﹐稍至新秋薄暮天』﹝志稱臺東北有暗澳﹐萬花偏山﹐仲春始旦﹐至秋則如長夜﹞。

『零丁避世有遺民﹝沈文開「雜記」﹕零丁洋之敗﹐宋人遁亡至此﹞﹐重譯還疑似女眞﹝或云女眞遺民﹐以語有似者﹞。山上蠣房成澤國﹝大岡山頂多蠣房﹞﹐洞中橘樹爛樵薪﹝志稱鳳山人樵於岡山﹐見一石室﹐四圍皆橘﹐再往失其處﹞。鹿場漸已除荒埔﹝番社捕鹿各有場﹐今皆辟爲田﹞﹐蟒甲於今渡漢人﹝蟒甲﹐獨木舟也﹞。底事穴居同一室﹐僅分衽席夜橫陳』﹝番社舉家一室﹞。

『繁花多半是深紅﹝如刺桐﹑仙丹﹑佛桑之類﹞﹐有色無香謝曉風。倒掛終嫌與物異﹝倒掛鳥來自呂宋﹞﹐含羞卻似向人同﹝含羞﹐艸名﹞。蜑煙蠻雨憐貓女﹝番女幼多以貓名之﹞﹐狐帶鵜衣怪狡童﹝臺人服多不衷﹞。賴有松醪風味足﹐玉山頹處醉衰翁』。

『鳳尾黃梨間白瓤﹐連林檨子共分嘗。生憐香醉郎官舌﹝荔支有名郎官紅者﹞﹐牽惹情多禦史腸。辟瘴定須藏薏苡﹐拂塵聊且縛槺榔﹝槺榔葉可爲帚﹞。蓬麻茜艸能成錦﹝番婦織薴麻爲布﹐以茜艸染之﹞﹐何必田園定種桑』。

「婆娑洋集」有赤瓦歌﹐序謂臺灣屋瓦皆赤﹐下至墻垣階砌無不紅者﹐此赤嵌城所由名也﹔余乃爲作赤瓦歌﹕『絳雲火傘張海國﹐燒空滅盡靑銅色。信知天運應炎方﹐摶土何緣變髹漆。萬屋於今陶者誰﹐煬竈渾疑欺白日。連椽櫛比紛參差﹐畫棟朱甍幾回惑。漢家黃屋禁例嚴﹐風剝雨淋遮不得。臨漳銅雀更何如﹐分香舊款無人識。況兼四壁光炯炯﹐環堵恍與宮墻逼。簾前磚影更輝煌﹐彤墀彩繪盈階墄。華棼儼上祝融峯﹐珠煤貫屋祥光直。千門萬戶火西馳﹐照耀燭龍鳥戟翼。我思天臺有赤城﹐朱霞天半稱奇特。又聞南方裔外山﹐赤石爲墻標異域。此間合是虹霓居﹐羲轂﹑軒軒火鞭抶。六丁叱馭驅蛟螭﹐故發狂颷銷鬼蜮。君不見火焰山頭半焦土﹝火焰山在彰化﹞﹐軒軒如焚少荊棘。又不見掀翻地底硫磺山﹝磺山在淡水﹞﹐艸枯石爛飛煙黑。麒麟之颶吹繁星﹐流金爍石鯨鯢息。溫泉轉作瘴母胎﹐裂竅烘池土花赩。刺桐萬朵吐紅絲﹐驀地燒天怪繁殖。扶桑照殿逞鮮妍﹐艷艷絪縕錦交織。海若自來足光怪﹐丹邱浴日鎔金霱。蒸鬱恆暘陽用九﹐司天南正神明力。十八重溪水淜騰﹐九十九峯山崱屴。魯陽揮戈勢當逐﹐巫尫自焚尢應殛。炬牛燧象爛功勛﹐庶幾赫怒彰天徳。祗今海晏無烽塵﹐不煩煆煉洪鑪側。承平但願風雨調﹐永息炎威靜八極』。

按赤嵌番社名﹐則今臺南府治。「稗海紀遊」引明「會典」﹐謂永樂中太監王三保舟下西洋取水赤嵌﹔則赤嵌之名固已久矣。三保所取之水﹐爲今西定坊之大井﹐其迹猶存。厥後荷人築壘於此﹐華人因稱曰赤嵌城﹐語其地也。而「臺灣府誌」乃謂臺人建屋多用赤瓦。水濱髙處閩人曰「勘」﹐訛爲「嵌」﹐故稱「赤嵌」。此與解釋臺灣之說﹐同一附會。

七里香則山礬﹐一名瑒花﹔見「廣羣芳譜」。臺南甚多﹐植爲籬落。花小而白﹐香極遠。範浣浦有七月一日宴七里花下作六首﹐引用頗詳﹐爲載於此﹕

『唐昌玉蕊無消息﹐后土瓊花再見難。宦閣猶餘春桂影﹐婆娑長得月中看』。

『小葉荼蘼一丈餘﹐花開五出襲瓊琚。生憐靑瑣無消息﹝不緣啼鳥春饒舌﹐靑瑣仙郎那得知﹔香山玉蕊花詩也﹞﹐難覓吹簫紫鳳車』﹝張文昌玉蕊花詩﹕五色雲中紫鳳車﹞。

『瑤臺原不在人間﹐素艷何來綠玉鬟。長見蕊珠宮裏雪﹐祗緣地近補陀山』﹝補陀山猶言小白花山﹐疑卽玉蕊花﹐見黃山谷所作詩序﹞。

『聚仙也合依稀似﹝「齊東野語」﹕瓊花絕類聚八仙﹞﹐玉質穠香總不同。欲向通明上封事﹐彈丸先斥妒花風』。

『幸畱七里香名在﹐認取山礬爲寫眞。寄語世人休聚訟﹐冰姿原不藉前塵』。

『瀛壖合是洞仙家﹐宴賞貪看玉樹花。賦罷新詩消受得﹐春風何處七香車』﹝劉賓客玉蕊花詩﹕玉女來看玉樹花﹐香風先引七香車﹞﹖

臺灣處大海之上﹐黑潮所經﹐風濤噴薄﹔偶一不愼﹐舟輒漂溺﹐從前泛海者深以爲險。余閱「臺灣府誌」﹐有巡臺禦史錢琦泛海歌一首。琦字玙沙﹐浙江仁和人﹐乾隆二年進士﹐授編修﹐任監察禦史﹐十六年春巡臺。其歌云﹕『媧皇斷鰲足﹐元气泄混茫。散作長波涾■﹝氵陁﹞杳不知其幾千萬里﹐蕩搖大地天爲盲。有時颶母胎長長鯨怒﹐星眸電齒云車雷鼓風輪森開張。塵沙飛揚人鬼哭﹐往往白晝慘洌如幽荒。往時讀海賦﹐猶疑近荒唐。朅來鷺門一悵望﹐大叫奇絕狂夫狂。柁樓打鼓長魚立﹐船頭掛席西風涼。是時郁儀忽走匿﹐但見天光水色一气摩硠硠。大嶝路最近﹐小憩古禪房。彼岸倏不見﹐一葉隨波揚。南人自誇乘船慣﹐不比生馬顚踣難收韁。豈知波恬風靜浪息時﹐起勢一落猶有千丈彊。長吉心肝盡嘔出﹐但無好句歸錦囊。忽然桃浪暖﹐紅影落星光。須臾墨云捲﹐四顧失靑蒼。出海與亞班﹐神色俱倉皇。飛身上桅杪﹐指南憑鍼芒。謂言渡海此最險﹐啊■﹝口欻﹞下有蛟鼉藏。去年太守誤落漈﹐鷸如飛鳧失侶天外周翺翔。今年將軍復遭毒﹐有如曹兵百萬赤壁遇周郎。羅經巽已偶錯位﹐北去弱水東扶桑。我聞此語了無怖﹐俗子所見皆秕糠。男兒桑弧懸矢志四方﹐徑須腰懸斗印提幹將﹐出入玉門走沙場﹐直探虎穴掃欃槍﹔名勒鐘鼎勛旗常﹐回手抉漢分天章。不然翻身跳出塵坱外﹐跨鰲騎鶴驂鸞翔。朝遊碧落暮滄溟﹐須彌大界隨相羊。誰能瑟瑟縮縮如寒螿﹐坐令顏鬢凋秋霜。況聞蓬萊方丈咫尺塵隔斷﹐世乏仙骨誰梯航。因風誤到更可喜﹐底用禍福先周祥﹖臺陽一荒島﹐宛在水中央。古稱毗捨耶﹐或云婆娑洋。自從歸入版圖後﹐穿胸儋耳咸循良。我來銜命持羽節﹐要將帝徳勤宣揚。兼恐奇才遺海外﹐一一搜采貢明堂。水程志更更十一﹐蠡窺管測畢竟繩尺難參量。何奇不有怪不備﹐且復耳目恣探詳。玆遊之奇平生冠﹐東坡快事吾能償。舟師喘定笑絕倒﹐喜色轉露眉間黃。天雞一聲曉色白﹐百怪照影爭逃亡。不見澎湖見飛鳥﹐鳥飛多處山雲長。三十六島郁相望﹐漁莊蟹捨紛低昂。收帆暫寄泊﹐呼童滿引觴。爾雅頹然不知身與世﹐恍惚栩栩瞬息歷九州島﹑徧八極﹑徜徉於無何有之鄕』。

巡臺禦史之能詩者﹐若範九池之「婆娑洋集」﹑張鷺洲之「瀛壖百詠」﹐蜚聲藝苑﹐傳播東寧﹔而錢玙沙禦史足與拮抗﹐惜無全集可資雒誦。惟就諸書所載﹐采而入之。

七鯤身云﹕『海中有鵬夜化鯤﹐將飛似墜忽伏蹲。浸作千年老云根﹐分排玉立如弟昆。蛟宮千丈恣雄跨﹐鱷浪萬里供饞吞。壯气已作長虹吐﹐遠勢欲挾孤鸞騫。如砥狂瀾畱柱石﹐時撾天鼓殷雷門。左控安平右鹿耳﹐襟帶眾匯如繞垣。當年蛙黽爭雄處﹐犀甲百萬齊云屯。一聲海吼白骨碎﹐潮頭戰血交流渾。自從歸我版圖後﹐恬波息浪淸乾坤。升平大業垂萬古﹐異域往往叨殊恩。祗今窮崖絕壑地﹐已成紫蟹黃魚村。我來正值三月暮﹐袷衣習習春風溫。玉山可望不可卽﹐遠見一片蒼煙痕。天地滄桑本變化﹐古今興廢如朝昏。況復浮生一泡影﹐忍能歲月逐塵奔﹖眼中俗客誰與論﹐黯然默默銷神魂。安得如爾息健翮﹐坐受晚霞與朝暾』﹗

澎湖云﹕『海上三山未渺茫﹐竹灣花嶼郁蒼蒼。白沙赤嵌紅毛地﹐綠葦黃魚紫蟹莊。仰首但瞻天咫尺﹐稱名合在水中央。古今多少滄桑劫﹐畱得殘云照夕陽』。

赤嵌樓云﹕『舊是紅彜地﹐今成勾漏天。螺旋盤曲磴﹐樹古抱寒煙。日腳浮雲外﹐潮頭落檻前。牛皮一席地﹐芳艸自年年』。

赤嵌城云﹕『幾歷滄桑劫﹐孤畱赤嵌城。有人談往事﹐到此悟浮生。地迥雲山闊﹐時平烽火淸。不妨髙堞上﹐欹枕聽潮聲』。

海會寺云﹕『艸莽英雄地﹐樓臺歌舞春。荒煙迷斷礎﹐淨業懺前因。潮長龍歸缽﹐亭空鳥喚人。自今依慧日﹐無復海揚塵』。

澎湖文石產於文澳﹐五色披紛﹐形狀不一。工人得之﹐雕爲玩具﹐或作印章﹐一方可值數金。錢玙沙有文石歌一首﹐亦佳作也。歌曰﹕『茫茫元气虛空鼓﹐長波漫湧蛟鼉舞。忽然蓬萊失左股﹐幻結澎湖擁仙府。靈秀磅礡孕扶輿﹐滄桑閱歷成今古。遂令寶气磨靑蒼﹐知是奎星墜沙渚。雷霆追取敕神丁﹐冰雪琱鎪運鬼斧。合則成璧分如珪﹐員或應規方就矩。蘚斑隱躍漬璘璘﹐螺文屈曲旋楚楚。或如端溪鴝鵒眼﹐或如炎洲翡翠羽。蒼然古色露精堅﹐秀絕淸姿工媚嫵。有時几案供煙雲﹐光怪猶作蛟龍吐。何須鐵网采珊瑚﹐何必夜光誇縣圃。我來海外搜奇材﹐誰料眼中盡塵土。塵土紛紛何足數﹐此石愼勿輕棄取。猶恐神物不自主﹐夜半飛騰挾風雨』。

鉛山蔣心余太史有「臺灣賞番圖」﹐爲李西華黃門作﹐詩曰﹕『畫旗金戟開行轅﹐繡衣使者來賞番。胡牀踞坐白玉山﹐神和气肅春日暄。社商土目領番眾﹐魚貫膜拜不敢喧。麻達﹝未娶之番﹞穴耳雙巨環﹐薩豉﹝薩豉宜乃銅器﹐如捲荷﹞系背頭艾纏﹝番以艾纏首﹞。編竹箍腰捷斗猿﹝番以善走爲雄﹐幼卽以竹笊束腰令細﹞﹐出艸捕鹿鹿壓肩﹝獵曰出艸﹞。長鈚勁箙插壺犍﹐鏢弩掛腰血蝕鮮﹔文身花鳥臺閣緣﹐漆頤鑿齒相媚妍。膩新﹝番婦﹞美好貓﹝未嫁番女﹞悅仙﹝已娶之番﹞﹐首飾雉翚項螺錢﹐含羞﹝艸名﹞艸臺釵梁偏。錦裁比甲達戈紋﹝番錦曰達戈紋﹞﹐筩裙下遮烏布懸。鼻簫口琴手自牽﹝婚姻以鼻簫口琴聯合曰牽手﹞﹐牛車看花能渺綿﹝渺綿訓曰飛天﹐卽秋千也﹞。都盧嘓轆祝唐官﹝番呼漢人曰唐人﹞﹐來獻都都﹝餈團也﹞糗餈團﹔歌聲咮■﹝口離﹞舞翩儇﹐連臂踏地意態閒。使者顧之有餘歡﹐聖化普徧滄海堧﹔羊酒錢布紛花煙﹐間以雜佩流蘇攢。番人得賞稽首崩厥角﹐心羨通事能唐言。南北各社共欣快﹐宣布徳惠使者尊﹔其語感人簡不繁﹐眾番翼戴天王恩。我聞乾坤東港華嚴世界婆娑洋﹐琉球別部地勢如弓彎﹔荷蘭日本據此作互市﹐其它佛郎﹑呂宋﹑雞籠﹑淡水一一資籬樊。世傳金人避元匿毗捨﹝臺灣本名毗捨耶﹞﹐耕鑿竊比桃花源。顏﹝思齊﹞劉﹝香老﹞殄滅鄭﹝成功﹞朱﹝一貴﹞起﹐跨海乃有施將軍。龍碩﹝鄭氏炮名﹞失勢七澳靖﹐森捨﹝成功小字﹞鴨母﹝一貴混名﹞驅遊魂。幹頭銜鼠艸雞死﹝鈴記」中語﹞﹐遂令五十二區﹑三十六島歸中原。敕置郡縣奉正朔﹐海色如鏡安其瀾。風艸無節臺颶息﹐斷虹屈鱟虹霓刪。熟番異俗浴同川﹐气候多暖地少寒。冬菊春荷蔗滿田﹐女耕男饁家家築禾間﹝倉廩也﹞。杵臼手舂百日赤﹝米名﹞﹐嚼米爲曲釀法便。織毛茜艸機杼巧﹐竊花得詈誠可憐。手操蟒甲﹝獨木船名﹞吸鴉片﹐弄潮不畏天吳顚。揉采檳榔摘番檨﹐硫井金穴生每捐。又聞生番殺人髑髏用金飾﹐雞距﹑傀儡尢毒獧﹔一身爲衾一身簟﹐形狀獰惡同神姦。暗洋一歲一晝夜﹐黑洋如靛不可舷。當今聲教訖海外﹐鯤身﹑鹿耳恩澤寬。險礁沙綫伏蛟蜃﹐使者穩坐巡臺船。尾樓一燈帆倚天﹐登檣下碇恃亞班﹝舟人曰亞班﹞。洋更十下香甲煎﹐赤嵌一點天水連。近聞番俗漸文雅﹐童丱各能守一編。鵝筒筆寫紅毛字﹐七夕磔犬長揖魁星前。番女障面出擁蓋﹐幼者讓路長則先。春耕齊聽鳥音吉﹐勸農使者乃至李氏東郊園。鐵綫橋南亦多雨﹐優曇貝多花麗娟。居室恬熙若內地﹐使臣不貪守令賢。黃門先生小臨川﹐口銜鳳詔海外居三年。六公「采風」之圖﹑黃公「使槎錄」﹝臺灣旣平﹐黃公叔璥首以侍禦巡臺﹐著「臺海使槎錄」﹔而滿洲六公十七亦曾奉是使﹐著「臺灣采風圖」等﹞﹐拾遺補缺著述嫻。海神力可禦風浪﹐變滅百怪操微權。鯤鵬擊運眼界闊﹐潮雞警旦忽下扶桑顚。畫中面目本來相﹐歸來展看精神全。祇恐臺人亦解摹張騫﹐番兒還鑄冰霜顏。爲君作歌效蠡測﹐補入「裸人叢笑篇」﹝孫公元衡宦臺﹐著「裸人叢笑篇」﹞。

心余名士銓﹐一字苕生﹐乾隆十二年進士﹐授編修﹐著「忠雅堂文集」﹑「詩集」等。西華名友棠﹐號適園﹐江西臨川人﹐乾隆二十一年以刑科給事中任巡臺禦史。惟是詩所引﹐多屬「臺灣府誌」所載﹐間有錯誤﹐如竊花﹑磔犬﹑擁蓋均漢俗﹔然洋洋灑灑﹐成一巨制﹐亦可作番俗考讀也。

李西華黃門有赤嵌城二首﹐系集唐句﹐並錄於後。詩曰﹕『城府開朝旭﹝杜甫﹞﹐川流世界東﹝方幹﹞。樓臺山色裏﹝顧井熊﹞﹐鼓角水聲中﹝姚合﹞。鳥墜炎洲气﹝張說﹞﹐猿吟暮嶺風﹝許渾﹞。升攀重閣迥﹝崔湜﹞﹐極望碧鴻蒙』﹝李羣玉﹞。

其二﹕『髙足未云騁﹝盧象﹞﹐上頭應有仙﹝賈島﹞。岸昏涵蜃气﹝駱賓王﹞﹐水滑帶龍涎﹝杜牧﹞。日月光先到﹝張佑﹞﹐雲霞思獨玄﹝陳子昂﹞。滄波滿歸路﹝劉長卿﹞﹐憶別動經年』﹝張喬﹞。

夏筠莊侍禦督學臺灣之時﹐曾取歲試之文刊行﹐名曰「海天玉尺編」。越年科試﹐又刊二集﹐而自序之。略謂臺士之文多曠放﹐各寫胸臆﹐不能悉就準繩。其間云垂海立﹑鰲掣鯨吞者﹐應得山水奇气。又或幽巖峭壁﹑翠竹蒼藤﹐雅有塵外髙致。其一瓣一香﹑一波一皺﹐淸音古響﹐以發自然﹐則又得曲島孤嶼之零煙滴翠也。海天景气絕殊﹐故發之於文﹐頗能各挺瑰異。至垂紳搢笏﹑廟堂黼黻之器﹐則往往鮮焉。固其士之少所涵育﹐亦其地之風气僻遠而然也。故歲試所錄﹐彊半靈秀之篇﹐科試則多取醇正昌博者﹐爲臺人更進一格﹐亦俾知盛朝文教之隆﹐設科取士之法﹐以明白正大爲宗﹐而不得囿於方隅聞見間也。

筠莊名之芳﹐號荔園﹐江蘇髙郵人﹐雍正元年進士﹐六年任巡臺禦史。舊志載有巡行詩﹐爲選數首﹕

『野田淸曉碧天空﹐地指扶桑東復東。赤嵌城邊雲散彩﹐拓開海日一輪紅』。

『虛灘水落漲沙泥﹐南北中分虎尾溪。一帶艸荒村捨少﹐年來新集有蒸黎』。

『諸峯攢集黛螺靑﹐玉嶽如銀色獨瑩。展拓晴雲千萬里﹐插天一幅水晶屏』。

『二林迆邐接三林﹐淡水瀠洄咸水深。極目滄波浮海市﹐一拳直欲笑蹄涔』。

『龜蛇對峙鎖孤城﹐形勢空傳統領營。不築埤頭築海口﹐爲憐安土重紛更』。

『打鼓山頭石罅開﹐懸崖倒拍海潮回。雷聲鼎沸浮空翠﹐萬里風檣認影來』。

『仙山縹緲暗斜曛﹐石上棋枰舊印紋。沙馬磯頭人罕到﹐爛柯樵子語煙雲』。

按虎尾溪﹑二林﹑三林均屬彰化﹐而仙人山﹑沙馬磯現在恆春。

楊學山侍禦二酉﹐太原人﹐雍正十一年進士﹐乾隆五年任巡臺禦史﹐奏建海東書院。

東郊勸農云﹕『時雨旣已足﹐命駕東郊行。豈不嗜遊覽﹐所重在民生。涼影走虹練﹐深竹鳴催耕。秧馬踏畦麥﹐碧浪揚疇平。村煙間籬落﹐耆老歡相迎。烽消省煩役﹐賦薄無苛徵。復此兆有年﹐談笑嘗君羹。殘陽搖旆色﹐雞犬含餘情』。

新園道中云﹕『路轉埤頭近﹐平山一綫連。野橋低澗水﹐深竹暗村煙。犬吠花間徑﹐人鋤屋後田。不知身異域﹐疑對武陵仙』。

過羅漢門山云﹕『羅漢雲中塞﹐天關第一重。林幽深踞虎﹐潭靜隱盤龍。徑辟蘆間道﹐塘虛竹外烽。鳥鳴訝行色﹐已出翠微峯』。

阿猴﹑武洛諸社云﹕『問俗來番社﹐靑蔥曲徑長。家家茅蓋屋﹐處處竹編墻。牽手葭笙細﹐嚼花春酒香。但知事稼穡﹐眞可擬羲皇』。

赤嵌城云﹕『極目天涯是水涯﹐荷蘭城上計程賒。潮光沸沸鳴奔馬﹐帆影星星照落鴉。日麗九重天子闕﹐雲飛萬里使臣家。何時慰我桐花節﹐好向前津一泛槎』。

重陽過海東書院云﹕『重洋遠渡度重陽﹐載酒尋花花正黃。文苑連朝開霽色﹐春臺九月著羅裳。種來桃李新多實﹐培得芝蘭舊有香。今日登髙臨海國﹐奎光一點上扶桑』。

仁和孫禦史灝有送範浣浦巡視臺灣云﹕

『東瀛別島入雕題﹐豸史威稜使節持。荒服盡聯身臂指﹐重洋遙界國藩籬。六臺寵命云邊下﹐一範先聲海外知。浩渺洪濤看此去﹐扶桑晴旭麗旌麾』。

『澎嶼煙排點點靑﹐鯤身鹿耳柁樓停。俗仍漢語兼番語﹐官是文星又福星。地絡三山歸保障﹐風乘萬里駕滄溟。輶軒坐鎭安淸宴﹐但載皇仁播遠聽』。

『十一更長按海圖﹐三千路近接明湖。未論丹荔黃柑美﹐先愛靑簾畫舫無﹖鳳闕銜恩心北向﹐蘭臺惜別客南趨。繡衣舊使聲華在﹐銀漢仙槎試問途』﹝謂張鷺洲侍禦﹞。

朱一貴旣平之後﹐命滿﹑漢禦史巡視臺灣﹐漢禦史復兼提督學政﹐大都能詩之士﹐若張鷺洲﹑苑九池﹑錢玙沙﹑夏筠莊諸公之詩旣載之矣﹐此外尙有數人。

景禦史考祥﹐河南汲縣人﹐康熙五十五年進士﹐乾隆三年巡臺﹐秩滿任福建鹽運使。題澎湖嶼云﹕『渺矣澎湖嶼﹐海中天一涯。島開環四面﹐民聚約千家。風剝山無樹﹐潮侵石買花。捕魚生計足﹐不解植桑麻』。

熊禦史學鵬﹐江西南昌人﹐雍正八年進士﹐乾隆八年巡臺。放洋云﹕『趣曉乘潮海舶寒﹐淸風相送出臺端。片帆飄渺煙中過﹐一碧澄泓浪裏看。舉目惟瞻天日近﹐回頭但覺水雲寬。要知舟楫由來好﹐不畏重洋濟涉難』。

李禦史宜靑﹐江西寧都人﹐乾隆元年進士﹐二十八年巡臺。北巡旋署畱別諸羅衛令云﹕『燻風吹雨長嘉禾﹐新港橋流愷澤多。墾土汗沾芳艸濕﹐讀書聲遏彩雲過。玉峯天半晴微吐﹐鐵綫沙明月一渦。去後重思情較切﹐逢人勤說衛諸羅』。

滿禦史之能詩者﹐六居魯而外﹐書給諫山﹐滿洲鑲黃旗人﹐官刑部給事中﹐乾隆四年巡臺。衙齋秋興雲﹕『秋半猶炎熱﹐中庭艸木香。片雲天淺碧﹐疏葉橘輕黃。不壓虫鳴急﹐還貪竹影涼。此間公事少﹐無睡夜初長』。

勸農歸路經海會寺與諸同人分賦云﹕『省藉親民事﹐歸途逸興同。地髙濃翠合﹐林靜妙香通。喜得千村雨﹐閒來一畝宮。寸心持半偈﹐頓覺海天空』。

暮春郊行雲﹕『循行豈是補春遊﹐攬轡輕馳謝眺洲。岸接小橋村路曲﹐煙凝蕭寺梵鐘幽。塵懷頓向閒中滌﹐野況都從望裏收。風日蹉跎秋過半﹐家家場圃築西疇』。

諸羅固番社也﹐鄭氏駐兵於此﹐歸淸時始設縣治。乾隆五十二年﹐以林爽文之役﹐縣民嬰城死守﹐詔攺嘉義﹐遂爲富庶之地﹐儼然府治右臂矣。乾隆十四年﹐桐城周大令芬斗任諸羅知縣﹐十六年秩滿﹐有畱題諸羅十一番社詩。十一番社者﹐今皆爲我族居矣﹐辟田廬﹑長子孫﹐以發揚種性﹐而所謂斷髮文身者﹐已不可睹﹔天演之酷﹐寧不懼哉﹗玆錄其詩﹐以驗消長﹐勿使後人復哀後人也。

諸羅社云﹕『秀色羅山列畫屏﹐男生聰慧女娉婷。三苞竹韻琴堂化﹐管領燻風動舜廷』。

柴里社云﹕『柴裏煙光映水沙﹐穰穰婦子詠年華。尖山泉引禾田腴﹐更繞芳洲種菜花』。

他裏霧社云﹕『虎溪中路渡盈盈﹐螺黛東西隔岸橫。他裏鬱蔥來紫霧﹐共沾雨露享升平』。

打貓社云﹕『慕義馴良首打貓﹐我來三歲息喧囂。肩輿絕迹官音解﹐踏月淸歌度洞簫』。

哆咯嘓社云﹕『十八重溪外九重﹐山環水復艸蒙茸。旣和族類臻饒裕﹐秫酒淸過漢酒濃』。

麻豆社云﹕『袖箭飛鏢健卒張﹐長官白馬馭馴良。家家小圃林蔭護﹐一畝檳榔一艸堂』。

灣里社云﹕『新社溪頭花正開﹐一灣水月共樓臺。夕陽芳艸雙雙渡﹐最好同舟共濟來』。

頭社云﹕『武壠盤社鳳岡中﹐瓞衍芋匏韭本丰。十里蒲侖渡瀏瀏﹐一犁嵌頂雨蒙蒙』。

二社云﹕『瀨淸走馬到蕭籬﹐芒仔芒分茄茇支。換得內優鮮鹿脯﹐稻香蔗密厭唐師』。

礁吧善館云﹕『煙火村墟入內山﹐相逢傀儡愼防閒。輿謀莫獻原田膴﹐三浦云封一任閒』。

蕭壠社云﹕『東園西社渾桃津﹐後旺瓜麻種海濱。百里裹糧漫遠佃﹐檳榔千樹賽千囷』。

臺灣土番﹐凡分六族﹔而鳳山一帶久已歸化﹐且爲漢人都聚。以今考之﹐幾無其迹﹐惟番社之名﹐尙存口碑。曩者﹐鳳山縣令譚垣有巡社紀事詩。垣﹐江西龍南人﹐乾隆十三年進士﹐二十九年來任。

搭樓社云﹕『夙駕淡溪東﹐遙指搭樓路。曲澗架小橋﹐紅英冒綠樹。社屋隱雲林﹐籬笆深深護。堂中列圖鼎﹐典則猶可數。帝徳浹雕題﹐覆育時煦嫗。番黎沾化久﹐愛戴深且固。童子四五人﹐能誦詩書句。咨詢實可欣﹐獎勸不妨屢。番眾亦欣然﹐笑請軒車駐』。

武洛社云﹕『稻隴轉平埔﹐驅車入武洛。旗竿繞寒云﹐戍樓鳴曉柝。土目跪前迎﹐庶番互聯絡。社丁𨿽稀少﹐勇壯俱超躍。昔在大澤機﹐舊坊連巖崿。日與生番伍﹐趨走類猿玃。自從歸化來﹐燻蒸銷獰惡。移社向中田﹐婦子安耕獲。我來宣皇仁﹐毋使逢不若。山鬼應從風﹐祥和徧村落』。

阿猴社云﹕『山行復出山﹐遠見溪雲起。阿猴當中權﹐闤閭列村市。城門固魚鑰﹐修篁如列雉。編茅備堂奧﹐削土崇階戺。天使持節來﹐駟馬歷至止﹐番目爲我陳﹐此社非他比。素稱物力饒﹐眾社歸經紀。年來生齒繁﹐不復追前趾。我爲番目言﹐物盛難可恃。應須惇儉約﹐愼勿踵奢侈』。

上淡水社云﹕『溪水向南趨﹐乘漲多轉折。古社依上流﹐番社參差列。日暮乃停驂﹐悵望心如結。籬隙見溪光﹐沙岸水方嚙。謀將社藔移﹐眾番情辭切。我與番眾謀﹐非可一言決。相度宜周詳﹐經費宜撙節。暫施堤防功﹐且待秋潦竭。秉燭坐中庭﹐勸諭均曉徹。老番共扶攜﹐幼番各持挈。惇龐誠可嘉﹐整肅尢可悅。憂勞長善心﹐此理信前哲』。

下淡水社云﹕『出門仍沿溪﹐自上而及下。溪流遠回汀﹐番屋藏中野。此處丁盈千﹐林總甲諸社。羅拜紛難數﹐注名不停寫。聖朝湛仁恩﹐雕題綏福嘏。試觀生息多﹐誰非被化者。番老不言壽﹐番女亦云奼。由來沾雨露﹐亦自謀弓冶。我爲番目言﹐社丁不患寡。衣食所必需﹐犁鋤正堪把。行見爾番庶﹐擊鼓吹豳雅』。

力力社云﹕『晚過力力溪﹐溪水淸可掬。皎月懸林端﹐修竹如新沐。下馬入番社﹐番眾一何肅。燈前試細認﹐爾雅殊被服。諮訪聽語音﹐通曉更敏熟。聖治開文明﹐光被及番族。應知久漸摩﹐秀發此先卜。拱手進番童﹐經書果能讀。忠信自有期﹐禮義須涵育。勸免且丁寧﹐披月前村宿』。

茄藤社云﹕『淩晨赴茄藤﹐繞社喬木古。宿鳥鳴髙枝﹐疏花綴深圃。番眾擁我前﹐衣被半藍縷。升堂細咨詢﹐一一訴貧苦。眾番叩頭說﹐番愚爲人侮。我謂番本愚﹐聖朝所安撫。誰歟或侮之﹐我能爲爾剖。愼勿學姦徒﹐貧苦乃自取。老番共點頭﹐少番首亦俯。開導至再三﹐不覺日亭午』。

放綍社云﹕『振策向平埔﹐已過茄藤港。瞥見小琉球﹐瀛海遙相望。番社辟南隅﹐放綍乃保障。編竹起連村﹐倉庾數千量。邊海土𨿽瘠﹐近山地仍曠。僉稱歸化後﹐我皇恩浩蕩。番賦旣全番﹐番丁不加餉。更以所徵租﹐一半給番養。老者亦已耋﹐少者日以壯。共依覆幬中﹐尊親永無忘。我職司拊循﹐諮諏頗諧暢。暇日仍來巡﹐勿使耕耘妨』。

莊榕亭觀察年﹐江蘇長洲人﹐乾隆八年任臺灣道﹐重修「府誌」﹐著「澄臺集」一卷﹐與六居魯﹑範九池兩禦史頗有唱酬之作。如次韻和六給事九頭柑云﹕『聽鶯載酒美雙柑﹐歲暮分遺興倍酣。紅出洞庭微帶澀﹐黃傳甌粵尙輸甘。橘中別種瓤餘九﹐海外嘗新歲已三。怪底淮南移枳後﹐羅浮眞味可曾諳』﹖

範侍禦招飲七里香花下云﹕『鈴閣淸嚴碧檻涼﹐一叢玉蕊正芬芳。瓊姿乍怯秋初雨﹐花气渾同夜合香。繡斧尊前歌白雪﹐銀鬟窗外舞霓裳。擎杯細把山礬嗅﹐我沁詩腸與酒腸』。

澎湖處大海之中﹐羣島錯立﹐人家依水而居﹐謂之澳。禹貢﹕四隩旣宅﹔釋文﹕隩與澳同﹐水濱也。漁村蟹捨﹐以海爲田﹐故其人習險耐勞﹐狎波濤若平地﹐亦可用也。余讀「澎湖紀略」﹐載胡勉亭司馬十三澳詩﹐錄而存之﹐以資文獻。司馬名建偉﹐廣東三水人﹐乾隆十年進士﹐三十一年任澎湖通判﹔事在「通史」列傳。

文澳云﹕『粉署何嫌冷似冰﹐東西分衛蔚云蒸。少躬稼穡先疇美﹐多羨魚鹽舊業增。屋結海隅鄰叔敖﹐人誇豪气擬陳登。案山頭看鯤遊浪﹐會向風雷化大鵬』﹝澳卽東西衛﹔案山﹐山名﹞。

媽宮澳云﹕『豈特雄封一馬頭﹐重洋天塹此咽喉。西援泉廈成犄角﹐東護臺陽控上游。遣戍幹城歌肅兔﹐編氓環堵類居鳩。自維海甸分符重﹐夙夜難忘馭遠猷』﹝澎之鋪屋商船皆萃此澳﹞。

鼎灣澳云﹕『沙回港繞錦帆聯﹐漠漠銀河落九天。鼎峙中分廬上下﹐灣開四面地方員。潭邊月載求魚艇﹐水淈人耕立鶴田。禮讓易興風俗朴﹐書聲斷續和春弦』﹝澳有上中下三社﹐潭邊﹑水淈皆社名﹞。

林投澳云﹕『行春按部過林投﹐人物丰盈里社休。東石風晴看鷺翥﹐西溪浪暖起龍遊。大夫計富惟詢馬﹐比戶能封在畜牛。海國太平眞樂土﹐安居漁稼卽仙洲』﹝澳中多畜牛羊﹔東石﹑西溪﹐社名﹞。

奎璧澳云﹕『奎光璧彩曜明星﹐化作人間應地靈。俗尙漁樵知力穡﹐人惇禮讓樂橫經。城當北拱瞻辰極﹐湖自東連浴日溟。紅罩靑螺皆瑞气﹐乾坤何處不淸寧』﹝城北﹑湖東﹑紅罩﹑靑螺皆社名﹞。

嵵社澳云﹕『四邊無樹浪爲花﹐豬母云趨落水涯。看徧魚龍思結网﹐蕩搖星斗快乘槎。石泉日麗眠黃犢﹐鐵綫風勍捲白沙。傍島倚島爰作室﹐晨星三五是鄰家』﹝豬母落水及石泉﹑鐵綫皆社名﹞。

赤嵌澳云﹕『赤嵌紅毛舊日城﹐文身陋俗久全更。十洲海外逢淸晏﹐百忍堂前好弟兄。卻羨多魚頻入夢﹐漫勞春鳥喚催耕。官閒到處詢民隱﹐巷舞衢歌詠太平』﹝澳中張姓最睦﹐故有百忍之言﹞。

鎭海澳云﹕『■﹝立乞﹞立洪濤鎭海門﹐星分棋布壯聲援。雷鳴百里風雲會﹐豹變重溟雨露屯。港仔行春車駕犢﹐旗頭擊楫浪騰鯤。蒼茫極目浮天水﹐縹緲蓬壺一粟痕』﹝港仔﹑旗頭﹐兩社名﹞。

通梁澳云﹕『亂石磊砢砌作墻﹐綢繆人事擬苞桑。釣來煙雨龜蒙棹﹐牧徧阿池卜式羊。海絕鯨波逢道泰﹐民無鱷夢覘官良。采風閒聽滄浪詠﹐步入通梁過大倉』﹝大倉﹐社名﹞。

瓦硐澳云﹕『四澳星連萃北山﹐瓦硐看徧頓開顏。雞窗夜照靑黎火﹐魚网朝圍綠水灣。港尾地饒花蛤富﹐城前人樂鷺鶿閒。豚肩米酒春風社﹐白叟黃童帶醉還』﹝港尾﹑城前﹐社名﹞。

西嶼澳云﹕『一嶼孤懸澎島西﹐小門風亂水雲迷。珊瑚海底魚龍護﹐文石山頭鳳鳥啼。夜半橫礁喧掛网﹐春深合界課耕犁。塹分內外帆檣集﹐共訝泉臺百貨齊』﹝外塹海中有珊瑚樹﹐傳有蛟龍守之﹞。

吉貝澳云﹕『地隆玄武壯坤維﹐鎖鑰難忘保障危。吉字有礁藏鐵板﹐貝文無價重金■﹝虫雋﹞。風晴日麗神山現﹐浪捲臺馳海角迷。邊徼自來天設險﹐荒臺煙火弔紅夷』﹝澳北有鐵板沙﹐形如「吉」字﹐最爲險要﹔■﹝虫雋﹞卽玳瑁﹐以黃色爲貴﹞。

八罩澳云﹕『八罩當南海外村﹐也憑瀛海作田園。珠璣映月尋花嶼﹐玳瑁乘潮入挽門。九夏望雷消颶母﹐三秋祈雨長薯孫。往來商舶安瀾渡﹐馬腹鞭長可勿論』﹝花嶼﹑挽門﹐皆地名﹞。

勉亭又有藷米﹑牛柴二詩。澎湖土瘠﹐地少五穀﹐皆食番藷﹐謂之「藷米」﹔山乏樹木﹐樵蘇困難﹐以牛糞炊爨﹐謂之「牛柴」。此二事「府誌」不載﹐而勉亭詠之﹔詩𨿽不佳﹐亦足以備一方典故。

薯米云﹕『番薯當米度年華﹐鼓腹安閒海外家。義士不須勞指囷﹐將軍何事慨量沙。笑殊香粳供天府﹐喜並山芋喚地瓜。一自島隅分種後﹐風流隨處詠桃花』﹝紅白合煮﹐謂之桃花米﹞。

牛柴云﹕『謾云牛後遜雞聲﹐糞可爲柴亦令名。跨竈人驚煙縷縷﹐登山誰聽斧丁丁。輸他榾柮原無累﹐剩得扊扅更有情。不待燔燎郊上帝﹐力堪調鼎著和羹』。

覺羅朗亭觀察四明﹐號松山﹐滿洲正藍旗人。乾隆二十二年﹐以內閣中書任臺灣道﹐續修「府誌」﹐則今刊行之本也。

安平閱武晚歸云﹕『荷蘭城外靜鯨鯢﹐細柳軍容振鼓鼙。旌旆衝波光閃爍﹐艨艟拍浪影離迷。王朝赫赫聲靈遠﹐海國桓桓步伐齊。卻喜歸來乘暮汐﹐沙燈漁火滿長堤』。

赤嵌城懷古云﹕『突兀孤城古渡頭﹐蒼茫獨立浪花浮。南通沙岸鯤身港﹐北鎖潮門鹿耳湫。一片間云畱石磴﹐三更冷月照岑樓。百年敷化波濤息﹐陳迹空餘供溯遊』。

武陵朱幼芝司馬景英﹐號硯北﹐以干隆三十一年任臺灣海防同知﹐著「海東札記」四卷﹐有己丑集杜十三首﹐大都贈人之什﹐爲錄二篇﹕

臘夜云﹕『絕域三冬暮﹐寧醉酒琖空。漫看年少樂﹐不與故園同。殊俗還多事﹐生涯獨轉蓬。梅花萬里外﹐疏放憶圖窮』。

人日云﹕『元日到人日﹐他鄕勝故鄕。疏花披素艷﹐沙岸繞微茫。錦裏殘丹竈﹐春星帶艸堂。平生爲幽興﹐同客未能忘』。

涇陽張孝廉五典﹐以干隆間應澎湖勉亭司馬之聘﹐主講文石書院﹔臯比之餘﹐頗事吟詠。有澎湖二首﹕『三十六島知何似﹐數點煙矼數尺磯。出海來占風信好﹐時時白鳥傍人飛』。『澳口新晴日未斜﹐拍天碧水浸紅霞。撥船三板乘風軟﹐礁嶼東西揀石花』。

朱筠園廣文仕玠﹐建寧人﹐以拔貢遊京師﹐素工詩﹔弟仕琇﹐字梅崖﹐善古文辭﹐均有名公卿間。而筠園落落寡合﹐乾隆二十八年任鳳山縣學教諭﹐著「小琉球漫志」十卷﹐內有「泛海紀程」﹑「海東攬勝」﹑「瀛崖漁唱」各一卷﹐皆古近體詩也﹔顧尙無刻本﹐余爲寫入臺灣詩存﹐以防遺佚。

海中觀日出云﹕『我生守蓬蒿﹐寸步困偪仄。忽成滄海遊﹐捩眼恣天色。坤輿漾空虛﹐洪河洵涓滴。扶桑澆懸根﹐滇■﹝氵目丐﹞知不隔。夜半天雞鳴﹐霞燒半海赤。絳闕爛溫汾﹐三山下臨逼。掉頭顧平地﹐夜气正黝黑。良久火輪出﹐遊氛漸開辟。燋勞念頻生﹐始覘東方白。安得金鴉輝﹐早射昆侖脊』。

澎湖云﹕『澎湖一窮島﹐外海稱險阨。東南控制靜﹐內海安棲息。山童艸木荒﹐潮涸鹽鹵塞。地瀉不宜稼﹐耙犁安所力。波濤狎牀幃﹐蛟鰲輕蜥蜴。肆其虓闞性﹐溟漲猶偪仄。粟米自東來﹐未能飽饑膈。修鱗與團介﹐炰膾無不得。天兵昔東下﹐萬艘暍荷戟。神畀將軍泉﹐至今噴湢■﹝氵仄﹞。東臨望臺疆﹐時見山尻脊。西颷會有期﹐便掛如雲席』。

鹿耳門云﹕『精衛銜石塡洪濤﹐羽毛禿盡波仍髙。至今碪■﹝石咢﹞剩遺迹﹐潛藏海底相周遭。戈矛咫尺銛爭向﹐脫舵失憑心膽喪。崩騰陡覺眼光迷﹐造次頓許蛟鰲葬。憶昔天戈動地來﹐潮髙十丈千艘開。鯨鯢鏖戳宅窟淨﹐孽血雨灑腥風霾。有道由來四裔守﹐地險重扃復何有。登崖張宴對滄浪﹐浮天瀲灩臨樽酒』。

臺灣府云﹕『海中望臺山﹐山形倏明滅。合沓乘風潮﹐闖然臨■﹝山截﹞嶭。自從鑿混沌﹐狉榛狎噬嚙。安知萬禩後﹐冠裳儼森列。南北千里餘﹐竹木靑轇轕。相傳雞籠陰﹐猶有太古雪。海流日砰訇﹐海巘長屼■﹝山嚙﹞行。野鶴適何來﹐拚飛恣寥泬』。

赤嵌城云﹕『諸番昔陸居﹐漁海饜腥食。紅夷誆牛皮﹐築城誅茅塞。驅逐駭禽獸﹐挺走竄屴崱。睥睨控虹霓﹐咸池瞰浴赤。潮生驚隆頹﹐颶作占氛黑。想當締造初﹐戀腐恣鴟嚇。寧識聖人出﹐千里溝塗斥。費豈悕垣墉﹐眾心森削壁。黑齒日𦇤負﹐縱橫閭閈迹。嘓轆唱番謠﹐湛湛髙穹碧』。

鯽魚潭云﹕『府東萬丈潭﹐水族紛窟宅。百泓沸重幽﹐膽破下臨黑。連峯亙東回﹐環照崨嶪色。戢戢穿薲蓏﹐潎潎弄浟洨。气各挾波濤﹐隱忍困偪仄。鄭氏饕口腹﹐銀鱗出潑剌。膾下金絲盤﹐細聽霜刀騞。自從罷施罛﹐長時■﹝氵斂﹞空碧。勿輕鬐鬣微﹐溟漲迫脇腋。會當雷雨交﹐騰踔安可測』﹗

按鯽魚潭在府治東門外﹐匯納眾流﹐修而不廣﹐長可二十里﹔永康﹑長興﹑廣儲三里之田多資灌漑。中產鯽魚﹐鄭氏取以供饌。一名龍潭﹐旱時禱雨於此。又名東湖。縣誌以「鯽潭霽月」爲八景之一。今淤。

「海東攬勝」頗多鳳山之詩﹐以其爲宦遊之地也﹔寄懷幽險﹐造句新奇﹐足爲山川生色。爲錄數首﹕

半屏山云﹕『玆山名肖形﹐屈膝裂半曲。造物憎美盡﹐怯此黛色足。自昔蘊情靈﹐警火鳴逸躅。獵徒欲買捕﹐奇獸寧國育。新曦相照耀﹐時霔深櫛沐。哀猿啼一聲﹐薇迸萬莖綠』。

打鼓山云﹕『鼓山邑右輔﹐百里見尻骨。獰狀類孤羆﹐修腳踏漲渤。玆地萃舟航﹐宄黠時出沒。道幹昔敗衄﹐袽舟漬番血。誰爲覼縷傳﹐毋乃涉荒忽。森森朴■﹝木敕﹞村﹐營伍槱蘇窟。代期三年瓜﹐口糧隨月撥。猛性闞虎哮﹐賴此朝夕活。居民懾乳羊﹐腰鎌不敢越。將軍巡哨堡﹐淸笳暮幽咽』。

大岡山云﹕岡山三百仞﹐云壓吐油油。蚌螺辭洪濤﹐陸死昧所由。鴻蒙溯開辟﹐萬川壅倒流。嵚崟墜汨沒﹐漱激重泉幽。吞舟如山鯨﹐突兀時來遊。戴殼亦狡憤﹐弄潮鎭淹畱。波窮忽蹭蹬﹐呀呷失所求。含漿戀污淤﹐涎壁成拘囚。安知千萬代﹐壤涸茀靑疇。委形埋瘴厲﹐攢集虫蟻搜。樵蘇驚磊砢﹐舌撟不得收。乘除自古然﹐天地終悠悠』。

小琉球云﹕『黃石東行平海衛﹐浪蘸虹霓濕修曳。天晴時見小琉球﹐一點靑螺漾空際。舟行萬里隨天風﹐探奇默搗蛟螭宮。便邀海若相感動﹐波攢疊巘靑摩空。安知琉球何者是﹐轉瞬陰雲迷尺咫。到官兩日席未暖﹐欲踐層巒恣雙眼。風顚浪吼冰夷怒﹐卽恐靈鰲倏移去。咄哉神祕焉可窺﹐倚天猿嘯無窮期』。

按大岡山在鳳山東北﹐距海三十五里﹐山上多螺蚌之殼﹐爲太古滄海之迹。巖石嵚崎﹐竹樹蓊蔚﹐有寺曰「超峯」﹐境絕淸閟﹔少時曾侍先府君遊山兩次。小琉球在鳳山西南海中﹐孤峯突峙﹐周圍三十餘里。閩部疏云﹕『由興化至黃石﹐東行六十里爲平海衛﹐正當大洋﹐登城東望﹐天淸時小琉球亦隱隱可見』﹔筠園自注﹐以爲則指此山。

吳素村廣文玉麟﹐字協書﹐侯官人﹐乾隆四十二年舉於鄕﹐歷任龍溪﹑惠安等教諭﹐後調鳳山﹐悉心造士。縣令吳某﹐貪吏也﹐素村揭其罪﹐上諸大府﹔而藩司比之﹐遂遷桃源。著書數種﹐有「素村小艸」十二卷﹐爲錄數章﹕

渡海歌云﹕『大嶝門內山蠶叢﹐大嶝門外海空蒙。馮夷無驚濤不怒﹐扶桑初掛日曈遷。上香酹酒拜媽祖﹐割牲焚楮開艨艟。桅竿百尺亞班上﹐布爲巾頂箸爲篷。舵工神閒火長喜﹐羅盤乾巽南與東。船如箭發檣如馬﹐不覺破浪乘長風。橫洋浩瀚渺無際﹐琉璃萬頃含蒼穹。前有一溝湧赤水﹐長鯨噓吸成長虹。乍疑火龍翻地軸﹐回看眼底尙搖紅。復有一溝黑如墨﹐湍流迅駛更不伺。日光黯黯慘無色﹐毒蛇滚滚鮏气沖。海道嘗聞此最險﹐下趨直與尾閭通。每遇陰霾天色惡﹐颶風引去無終窮。習坎旣出心猶悸﹐雲間忽見白鳥翀。澎湖島嶼可指數﹐排衙六六環蔥蘢。夜景蒼涼潮正上﹐明珠十斛散虛空。星斗低垂銀漢近﹐蛟龍潛伏水晶宮。天明水碧變深黑﹐露唏霧霽薄煙籠。漸而變藍漸變白﹐赤嵌彷佛在目中。鯤身七曲斷復續﹐乍隱乍現微沙虫。片帆紆回向晚入﹐蕩纓遙辧鉦鳴銅。舟人皆言此行好﹐風力不雌亦不雄。十二更洋二日過﹐邀神之福皆由公。諸君之言吾豈敢﹐濟險實賴眾和衷。量水下碇傍北綫﹐安平更鼓聲逢逢』。

九日登打鼓山云﹕『野服飄飄葛履輕﹐登臨聊此擬蓬瀛。重陽節似春光好﹐三載官如秋气淸。海霧長年迷谷口﹐山風盡日捲濤聲。水仙一操眞髙絕﹐無復移情客姓成』。

泛蓮花潭同柯繩書云﹕『秋泠萬頃夜偏淸﹐小艇淩虛一棹輕。荷芰凋殘香气減﹐魚龍寂寞浪花平。月侵蘆葦如霜白﹐風灑蒲菇作雨聲。北斗漸低銀漢淺﹐客星猶傍少微明』。

按打鼓山在鳳山舊城之西南﹐與旗後山對峙﹐今爲互市之埠。山之樹木﹐采伐殆盡﹐惟畱頑石。而蓮花潭則文廟之泮池﹐素村浚之﹐以資漑田﹐人感其惠。又有臺灣雜詩二十首﹐多言風俗﹑物產﹐以多不載。

「彰化縣誌」載東螺溪石可爲硯﹐色靑而玄﹐質堅而栗﹐有金沙﹑銀沙﹑水紋之別﹐然不易得。頃讀「素村集」﹐有傀儡石硯歌﹐頗以爲奇。傀儡﹐番族也﹐居於深山﹐性彊悍﹐獵人如獸﹐人多畏之﹐不敢入其地。素村所得之硯﹐不知產於何處﹐爲錄其詩﹐以資參考。

詩曰﹕『傀儡之山有美石﹐小者如掌大如席。生番蟠踞此山中﹐殺人爲雄首充積。遂令山下少人行﹐石亦因之埋沙磧。傍山之側有熟番﹐風俗頗通解唐譯。今年有客賈其中﹐偶攜片石壓車軛。到家畱作搗衣砧﹐敲撲崩余僅盈尺。我乍見之心暗驚﹐乞得歸來更護惜。杜門十日親琢磨﹐制成一硯方而澤。環腰痕似火捺紅﹐數點斑如鸜眼碧。致密不燥亦不滲﹐筆與相安墨莫逆。平生有癖似米顚﹐蕉葉羅紋寶拱璧。此石眞堪鼎足分﹐晨夕相需忍暫釋﹖天涯知己豈偶然﹐誰向塵中破資格。摩挲一度一咨嗟﹐多少奇材傷棄擲』。

海樹一名鐵樹﹐產於澎湖海中﹐枝柯密細﹐狀如帆﹐故又名「石帆」﹐有黃﹑黑﹑白數種﹐紅者較美﹔以盤插之﹐下置硓■﹝石古﹞﹐可作案頭之供。素村有海樹歌一首﹐亦足以資多識也。

『海中奇樹交枝柯﹐根盤怪石沈洪波。漁舟舉网偶然得﹐紅若塗朱黑若墨。無花無葉自槎枒﹐石勢玲瓏綴錦沙。工人知我素好事﹐饋我兩枝實稱意。徧詢父老莫能名﹐謂是珊瑚變未成。養以淸水置磁斗﹐延之幾席登座右。昔在淤泥濁水居﹐今參筆硯與圖書。世路悠悠多瓦礫﹐滄海茫茫誰揚激。不遇深心明眼人﹐可憐異質委風塵。他日相攜歸故里﹐聞者來觀定如市。凡物顯晦各有時﹐但令遇合豈嫌遲。珠玉𨿽珍難免俗﹐更闌相對猶燒燭』。

素村又有紅石之詩﹐其小引曰﹕『紅石一卷﹐髙三寸餘﹐得諸瑯■﹝王喬﹞溪中﹐歸裝藏之書麓。自遷桃源﹐不見者四﹑五年矣。丙寅森兒省余﹐攜以俱來﹐乃以越窯盤貯水養之﹐爲案頭淸供。色漸鮮﹐質漸長﹐文理漸變﹐亦異物也﹔因名之曰「靈石」』。詩曰﹕『靈石秀而丹﹐玲瓏日攺觀。來從閩海嶠﹐貯以越窯盤。久別時相憶﹐他鄕續舊歡。頑然堅確者﹐未許作衙官』。按瑯■﹝王喬﹞爲今恆春﹐溪石𨿽多﹐未聞佳者﹐而素村竟能得之﹔得之又能保之﹐是天下非無良材﹐惟在乎人之能求爾。

吳興孫武水先生以干隆初於役臺灣﹐繪渡海圖徵詠。大興朱石君相國以詩贈之。詩曰﹕『天樞欹貫水轉空﹐神州一撮稗海東。踏土食火吸海馬﹐不慣髙浪連天舂。君家苕霅美淸泚﹐伯仲自比衡與龍。奇書已搜洞庭穴﹐椽筆欲賦馮夷宮。崇明小嶼昔放棹﹐叱吒蛟蜃鞭鴻蒙。一朝渡嶺到甌粵﹐九夏吟苦來商風。蓬萊金闕在何所﹐嗟君豈復長困窮。天閶淩競不可羾﹐掉頭徑去登雞籠。廈門鹿耳屹雙塹﹐八十四島澎湖中。帆開照空神火碧﹐夜半燒海扶桑紅。此行壯哉足記覽﹐莫放險語驚龍公。遲君歸裝更千帙﹐滿綴明珠光膧朧』。按石君名珪﹐乾隆十三年進士﹐授編修﹐二十八年署福建布政使﹐官至體仁閣大學士。

孫武水至臺灣之時﹐卽用前韻﹐以詩寄朱石君曰﹕『斷蜺飲海海水空﹐亞班鍼指層洋東。踏歌陸離詫光怪﹐迫耳灚灂洪濤舂。雙溝騰沸劃紅黑。三山隱現浮蛟龍。鐵网乞取珊瑚樹﹐星光直射牛女宮。平生奇絕不易得﹐況有新詩開愚蒙。小別黯然客臘尾﹐癡顏大笑來春風。壯懷破浪走萬里﹐乘槎豈復疑途窮。古今滄桑本變幻﹐短翮勢欲起樊籠。神仙若無倏若有﹐會須身入蓬壺中。佛閣明燈不知夜﹐金雞一聲初陽紅。揚颿三十六島過﹐精靈呵護煩天公。蕩纓紆回判沙綫﹐鹿耳煙景添朦朧』。按武水名霖﹐事迹無考﹐以詩觀之﹐當爲遊幕之士而負文名﹐故石君以詩贈之。

武水又有赤嵌竹枝十首﹐並錄於此﹕

『竹枝環繞木爲城﹐海不揚波頌太平。滿眼珊瑚資護衛﹐人家籬落暮煙橫』。

『四季番花總是春﹐牙蕉香檨滿盤新。投來更有菩提果﹐淸供幽齋悟夙因』。

『雌雄別味嚼檳榔﹐古賁灰和荖葉香。番女朱唇生酒暈﹐爭看猱采耀蠻方』。

『二八嬌娃刺繡工﹐呼娘習慣便成風。新妝一隊斜曛襯﹐小蓋相攜面半蒙』。

『結緣才過又中元﹐施食層臺市井喧。三令首除羅漢腳﹐祗教普度鬧黃昏』。

『禾間新構認農家﹐遺意猶傳毗捨耶。報賽秋成聯士女﹐春來已驗刺桐花』。

『除卻風風雨雨天﹐分裝急喚渡頭船。深秋播種淸冬熟﹐揀得西瓜貢十員』。

『漸消粗獷漸恬熙﹐大傑顚頭立社師。海宇同文臻雅化﹐愛聽童子誦毛詩』。

『出艸番兒每拍肩﹐踏歌歡飲不知年。獵場無數惟功狗﹐貿易還徵贌社錢』。

『庶魚庶艸劇難名﹐每訝寒宵壁虎鳴。一種綠毛麼鳳好﹐也誇文采滿東瀛』。

安平海吼﹐爲天下奇。自夏䢐秋﹐厥聲回薄。以其在南﹐謂之「南吼」。小吼如擊花鼓﹐點點作撒豆聲﹐乍近乍遠﹐若斷若續﹔大吼如萬馬奔突﹑如眾鼓齊鳴﹑如三峽崩流﹑如千鼎共沸﹐遠聞二﹑三十里﹐日夜罔息。驚濤坌湧﹐舟莫敢近﹐𨿽錢塘八月怒濤﹐未足擬也。故孫湘南詠之﹑張鷺洲賦之﹐皆寫其奇。而張方髙亦有海吼行一篇。方髙不知何許人﹐乾隆初遊臺﹐詩在「府誌」。

『海麆矗石如鼉梁﹐延袤七十里以長﹐神工鬼斧劃滄桑﹐龜蛇雙峙護水鄕。气象雄傑不可當﹐回潮擋浪力堤防。妖風怪雨起微茫﹐倏忽鼓蕩渾元黃﹐萬丈波濤恣猛恣。無端片石豎其傍﹐當車怒臂笑螳螂﹐詎知根柢厚難量。蟠結水府亙堅剛﹐六鰲八柱相頡頏﹐能使天地乍低昂。海若不平交斗彊﹐橫衝直撞聲湯湯。遙如萬馬過前岡﹐輪蹄分蹴競騰驤。近如雷霆奮春陽﹐一發迸裂爭硠硠。喧如虡業鏗宮商﹐鳴摐伐鼓駭龍堂。幽如風松韻遠揚﹐悠念隱隱轉悲涼。十年島上鬢秋霜﹐飽聞此籟意荒荒。物情靜者享平康﹐相逢相讓莫相傷。溟渤萬里任徜徉﹐容與平和釀吉祥。胡爲激怒自擾攘﹐日夕洶洶吼若狂。巉巖巨石鎭如常﹐何曾爲爾縮頭藏﹔海乎﹗海乎﹗空奔忙』。

侯官鄭大樞﹐乾隆初來臺﹐作風物吟十二首。臺灣風物頗異中土﹐閱今二百餘年﹐輿圖𨿽攺﹐伏臘依然。其亦種性之未墜乎﹖亟錄於此﹐以諗後人。詩曰﹕

『迎年紅紫斗春風﹐四季花開浥露叢。未字女兒休折采﹐王昌祗在此墻東』﹝臺俗﹕元夜﹐未字女兒偸折花枝﹐爲人詬詈﹐云將來可得佳婿﹞。

『花鼓俳優鬧上元﹐管弦嘈雜並銷魂。燈如飛蓋歌如沸﹐半面佳人恰倚門』﹝優童演唱夜戲﹐多以銀錢玩物拋之爲快﹐名曰花鼓戲﹞。

『宜雨宜晴三月三﹐糖漿艸粿祀先龕。鳳頭龍尾衣衫擺﹐踏徧郊坰酒已酣』。﹝三日節﹐搗鼠曲艸合米粉爲粿以祀祖先﹔褲出衫外曰龍擺尾﹐襪不系帶曰鳳點頭﹞。

『海港龍舟奪錦標﹐纏頭三五錯呼麼。行看對對番童子﹐嘴裏彈琴鼻裏簫』﹝臺多漳﹑泉人﹐怯海風﹐以黑布纏頭﹐到處聚賭﹐盛會尢甚。番童以竹爲弓﹐長四寸﹐虛其中二寸許﹐釘以銅片﹐另系以小柄﹐以手爲往復而唇鼓動之﹔簫長二尺﹐截竹四空﹐通小孔於竹節之首﹐以鼻橫吹之﹞。

『六月家家作半年﹐紅團糖餡大於錢。嬌兒癡女頻歡樂﹐金鼓丁冬鬧暑天』﹝六月朔﹐以紅曲雜於米粉搓之爲丸﹐曰半年丸。街坊金鼓喧鬧如新年﹞。

『今宵牛女度佳期﹐海外曾無鵲踏枝。屠狗祭魁成底事﹐結緣煮豆始何時』﹝七夕﹐士子殺狗首以祭魁星﹐或煮豆和糖相贈﹐謂之結緣﹞﹖

『香煙縹緲繞盂蘭﹐果號菩提佛頂盤。普度無遮觀自在﹐紙燈夜靜散波瀾』﹝中元蘭會﹐延僧建醮﹐名曰普度﹐或三﹑五﹑七晝夜不定。髙搭木臺﹐排列瓜果餅餌之類﹐以紙燈千百種燃放水中﹐頭家捐番錢藏第一盞內﹐漁舟爭攫﹐以爲順利﹞。

『奪采掄元喝四紅﹐月明如水海天空。野橋歌吹聲寥寂﹐子夜挑燈一枕風』﹝中秋﹐士子遞爲宴飲﹐制大肉餅朱書「元」字﹐用骰子擲四紅爲奪元之兆﹞。

『囊萸載酒啖檳榔﹐處處登髙屐齒忙。黃菊正開秋未老﹐滿天紙鷂競飛揚』﹝重陽酒登髙﹐競放風箏﹐名曰紙鷂﹔或以藤片夾於中﹐風吹有聲﹐以髙下爲勝負﹞。

『一陽初動歲初添﹐地暖長春不裹棉。糯米爲丸黏餉耗﹐日中視晷卜丰年』﹝冬至日﹐以糯米爲丸﹐祀神祭祖﹐合家同食﹐謂之添歲﹔門扉器物﹐各黏一粒﹐謂之餉耗。又日中視晷以卜休咎﹐見「月令廣義」﹞。

『紙馬幢幡送竈神﹐山肴野■﹝敕﹞雜前陳。廚門長幼交羅拜﹐頻祝休言辣臭辛』﹝臘月二十四日﹐焚紙馬幢幡於神前﹐謂之送神。又祀竈前﹐合家祝曰﹕『甘辛臭辣﹐竈君莫言』﹞。

『宰鴨書符壓歲凶﹐松盆燎火暖芙蓉。千莖爆竹通宵響﹐賈島精神酒一鍾』﹝除夕﹐殺黑鴨祭神﹐謂壓歲凶﹔又以紙虎塗鴨血或豬血於門燒之﹐以除不祥﹐或以瓦盆燃松枝﹐火光燭天﹞。

吳廷華﹐不知何許人﹐有「社藔雜詩」二十首﹐載於「淡水廳志」。社藔者﹐番社也。顧以起句觀之﹐當爲乾隆初人。詩曰﹕

『五十年來渤海濱﹐生番漸作熟番人。裸形跣足鬅鬙發﹐傳是童男童女身』﹝郡誌﹕相傳秦時方士畱童男女於此﹐土番皆其所遺﹞。

『隴人短髮剪來多﹐不用髙盤髻一縎。海上原鄰東印度﹐居然退院老頭陀』﹝後隴

番多剪髮作頭陀狀﹐相傳有異僧教之﹐至今人多壽﹞。

『搜羅采色次浮誇﹐點綴都憑艸木華。天爲癡頑偏愛護﹐一年無日不開花』﹝土番喜花﹐遇花則采﹐垂垂滿身﹐如瓔珞然。地暖﹐四時花不絕﹞。

『如飛步履敢從容﹐鯉躍猱升去絕蹤。笑數平生輕捷處﹐超騰九十九尖峯』﹝九十九尖峯在貓霧拺東南山內﹐首稱峻削﹞。

『刻期插羽走貓鄰﹐雨夜風晨往返頻。一道官文書到處﹐沿途響徹卓機輪』﹝番未受室謂之貓鄰﹐亦曰貓達﹐專司鋪遞﹔卓機輪爲鈴鐸之屬﹐又曰薩豉宜﹐佩之行有聲﹞。

『春郊漠漠水湯湯﹐莫問當時射鹿場。牽得駿尨朝出艸﹐先開火路內山旁』﹝射鹿皆於內山。焚林逐鹿﹐先開火路﹐防燎原也。番謂射獵爲「出艸」﹞。

『才過谷雨覓貓螺﹐嫩綠旗槍映翠蘿。獨惜未經嫻茗戰﹐春風辜負采茶歌』﹝貓螺﹐內山地名﹐產茶﹐性寒﹐番不敢飲﹞。

『琴瑟更張意已乖﹐蕭郎歧路爲誰排﹖回頭斷齒追歡日﹐尙剩親磨鹿角釵』﹝番女成婚﹐則去二齒以別處女。夫婦如不相能﹐則便離異﹞。

『底六朝來待客忙﹐抱瓜獻韭總尋常。殷勤含米供新釀﹐一盞盈盈白玉漿』﹝番謂美婦爲底六。嚼米釀酒﹐頃刻而成﹐色白味酸﹐謂之姑待酒﹞。

『出浴前溪笑解襟﹐落潮水淺上潮深。臨流洗得沈痾去﹐大藥曾投觀世音』﹝番人喜浴﹐𨿽產亦然﹐謂觀世音投藥水中﹐浴之則愈﹞。

李如員字友胥﹐廣東陸安人﹐乾隆初來臺﹐肄業海東書院﹐著「遊臺雜錄」一卷。詩不甚佳﹐爲選數首﹐以存梗槪。臺城竹枝詞云﹕

『法華寺對竹溪庵﹐野色晴空一抹藍。多少踏靑人去後﹐五妃墓道日三三』。

『客裏頻聞蟋蟀聲﹐海東气候本先行。桐花未謝蓮花放﹐更異緣墻壁虎鳴』。

『蝶夢園荒野菊開﹐輕鞵踏徧碎蒼苔。登髙都向南關去﹐帽插山花暮始回』。

『糯丸餉耗歲初添﹐謾道三時似夏炎。北路雪霜南路霧﹐新棉換卻舊紈縑』。

惠安諸生何借宜﹐乾隆初來遊臺灣﹐有寒食過五妃墓之詩﹐可稱佳構。詩曰﹕『寒煙衰艸暗離披﹐隱隱髙原見古碑。謾說從人皆妾婦﹐應誇死義是男兒。投環不解王孫恨﹐奕世猶聞鬼子悲﹝墓在鬼子山﹞。異域天荒開世運﹐五常還是五人持』。

少時曾於廟壁見詩一首﹐不署姓名﹐並錄於此。詩曰『從容畢命起朝堂﹐五烈於今有炯光。王盡丹心妃盡節﹐地畱靑冢史畱芳。荒碑沒字蝸成篆﹐野廟無花艸亦香。巾幗也知明大義﹐異方端賴肅綱常』。

臺灣三百年間﹐能詩之士後先蔚起﹐而稿多失傳。則以僻處重洋﹐剞劂未便﹐采詩者復多遺佚﹐故余不得不急爲搜羅﹐以存文獻。詩曰﹕『惟桑與梓﹐必恭敬止』﹔況於耆舊之文采﹐而可任之湮滅乎﹖

陳旭初先生輝﹐臺灣府治人﹐素嫻吟詠﹐乾隆三年舉鄕薦。巡道劉良璧續修「府誌」﹐聘任分輯﹐故志中頗載其詩。余從各處摭之﹐計得三十有七首﹐大都閒居遊覽之作。

小齋云﹕『僻處心常靜﹐幽棲意自閒。種花分隙地﹐閉戶似深山。日湧濃煙裏﹐風搖積翠間。不須尋酒伴﹐獨坐亦開顏』。

寧靖王宅云﹕『間關投絕域﹐遺廟海之濱。古殿山雲暮﹐空階野艸春。鴟鴞啼向客﹐杜宇咽迎人。獨立千秋節﹐英風起白蘋』。

鹿耳門夜泊云﹕『冷雨滄江上﹐移舟泊海門。淸歌聞戍客﹐短笛隱漁村。水闊潮千頃﹐天空月一痕。搖搖遊子意﹐歸夢憶家園』。

再泊月眉灣﹝俗稱隙仔﹐在鹿耳門前﹐北風可泊舟﹞云﹕『鹿耳門前幾溯洄﹐月眉灣作避風臺。舟師不畏東流急﹐喚得輕舠載酒來』。

泊澎湖西嶼云﹕『海中靑嶼裏﹐一片帶春煙。水上浮奇石﹐天涯泛小船。波回蒼靄外﹐村在白沙邊。客棹經過處﹐懷人意惘然』。

渡安平云﹕『碧流春色海天寬﹐島嶼蒼茫雨後看。半棹斜翻云影碎﹐片帆遙送浪花殘。沙浮曲岸漁人宅﹐樹隱孤村戰將壇。曾是昔年歌舞地﹐空城寂寞暮煙寒』。

春日遊海會寺云﹕『翠竹靑榕小徑通﹐招提舊是館娃宮。曇花冷對妝樓月﹐貝葉寒生舞殿風。野色蒼茫畱院落﹐溪煙黯澹入簾櫳。尋春莫問歡娛事﹐霸業興亡總是空』。

龍湖巖云﹕『野竹迷離翠作垣﹐微茫山色古雲門。煙侵晚岫通幽徑﹐水隔寒堤接遠村。曲檻畱陰閒睡鹿﹐疏鐘倚月冷啼猿。昔年曾得遊中趣﹐依舊湖光瀲灩存』。

赤嵌城云﹕『鹿耳鯤身島嶼連﹐雲光海色雨晴天。江帆曉渡波中影﹐市井寒炊竹外煙。山似畫屏常染黛﹐水如冰鏡日磨鮮。憑髙得趣閒瞻眺﹐萬里鄕關一望懸』。

二贊行溪云﹕『竹橋平野路﹐春水漲淸溪。風靜平沙闊﹐煙籠遠樹低。靑蕪喧海燕﹐碧岸叫村雞。爲語南遊客﹐應知愼馬蹄』。

二贊行橋云﹕『竹橋雙渡漲西流﹐艸綠煙濃拂岸頭。馬足欲前還又卻﹐數灣春水冷於秋』。

半路竹莊云﹕『客捨春郊裏﹐陰陰翠竹園。衝煙聞犬吠﹐隔樹見鶯喧。艸綠疑無路﹐云深又一村。行行車馬過﹐從此近仙源』﹝地近前窩仙堂﹞。

五里林云﹕『五里林間路﹐長堤繞碧流。落花春徑寂﹐芳艸晚園幽。鷺宿依斜岸﹐鳧啼近小洲。綠陰行過處﹐客邸在溪頭』。

小店仔夜宿云﹕『塵途未整遠行裝﹐夜息還同客異鄕。一盞寒燈吟落拓﹐三更旅捨話淒涼。茅檐夢破芙蓉日﹐竹榻思侵荻葦霜。曉起雞聲咿喔處﹐數村煙水畫蒼蒼』。

曉髮小店仔云﹕『碧艸橫塘露未消﹐計程煙水望中遙。數聲雞犬當山店﹐十里園林近野橋。人在石廚炊火起﹐客臨茅屋酒簾飄。匆匆行李隨靑犢﹐度竹穿榕看采樵』。

渡菅林潭云﹕『溶溶潭水碧無垠﹐兩岸蒼煙鎖白蘋。山影遠涵波色翠﹐雲光斜映浪花新。一肩行李臨流客﹐半棹歌聲喚渡人。欲向前村暫棲息﹐酒簾風起綠楊津』。

依仁道中云﹕『踽踽行來望翠微﹐晚風吹度拂徵衣。檨林斜影迷樵徑﹐竹塢繁陰引釣磯。路轉紆回溪鳥散﹐山橫黯淡野人歸。鄕村擾擾何時靖﹐萬馬頻嘶未解圍』﹝時王師十萬進討﹞。

鳳山春眺云﹕『滿山春樹鳳毛張﹐石潤嵐寒接大荒。翠竹低橫三社遠﹝鳳山居民分爲三莊﹞﹐黃沙倒接一溪長﹝山近淡水溪﹞。猿啼雨外空云岫﹐鷺宿煙中靜野塘。畫意誰知從此得﹐可堪登眺暫相將』。

鳳山道中云﹕『鳳嶺崎嶇道﹐遊人躡屐行。躋雲穿樹隙﹐踏石越浮坪。野鳥半知類﹐山花不識名。登臨望無極﹐莽莽色縱橫』。

過埤頭店云﹕『遙遙行李向溪東﹐待渡埤頭一徑通。邸舍人歌春樹外﹐徵車牛逐暮雲中。沙連淡水村村竹﹐路近新園處處菘。橋畔酒家旗影動﹐憐他少婦倚微風』。

宿放綍社口云﹕『十里荒荊路欲迷﹐停車小住傍巖棲。山當傀儡煙常冷﹐地接琉球月更低。蠻曲偏驚春夜裏﹐漁燈散點海涯西。行人到此渾無寐﹐夢斷詩成聽曉雞』。

鱉興溪云﹕『蘆漪人欲渡﹐幾曲鱉興溪。淺沚飛沙鳥﹐深蓬叫野雞。嵐橫卑濕地﹐路入水雲蹊。應是極南處﹐村遙艸露迷』。

東港渡云﹕『斜帆臨野渡﹐水漲海涯東。艸色連長岸﹐嵐煙聚短蓬。山山春雨霽﹐樹樹夕陽紅。欲向津頭問﹐桃源路可通』。

東港云﹕『漁人幾處學吹簫﹐海色蒼茫弄晚潮。一片山間明月上﹐滿堤寒影渡橫橋』。

琉球山云﹕『翠嶼孤懸在水隈﹐靑蔥疑是小蓬萊。云連遠影嵐光動﹐日映髙峯海色開。恍惚鰲遊千尺水﹐蒼茫浪激數聲雷。信知南極瀛壖地﹐物產猶傳鸚鵡杯』。

瑯■﹝王喬﹞山云﹕『天南遙極際﹐跨海一峯靑。地近朝東水﹐人看拱北星。千層通翠障﹐四面是滄溟。力致檳榔貨﹐開山敵五丁』。

九日登龜山云﹕『獨立龜山最上頭﹐倚松舒嘯與誰儔。崖中曲岫苔痕破﹐島外長空浪影浮。石冷雲歸山欲暝﹐霜濃葉落木經秋。淸猿洞口聲頻叫﹐也學登髙伴客遊』。

登石屏山云﹕『攀蘿直上石屏巓﹐四望淩虛意渺然。俯瞰羣山培塿細﹐遙臨萬樹郁蒼連。溪痕澗壑靑蕪地﹐彩色雲霞碧落天。極目滄溟東碇外﹝東碇﹐嶼名﹐孤懸海中﹞﹐煙波數點賈人船』。

村中云﹕『隱隱孤村近碧峯﹐朝來但覺睡云濃。疏狂到處難爲客﹐懶散無心學老農。艸舍寒煙迷橘柚﹐竹橋秋水映芙蓉。寂寥幸有園林趣﹐爲覓奇巖路幾重』。

山村見鳳仙花云﹕『小種花開地亦偏﹐生來枝葉本嫣然。半痕奇艷添微粉﹐幾瓣新紅染翠鈿。色映疏簾欺睡後﹐香飄野砌到尊前。莫嫌寂寞山村裏﹐卻有亭亭物外仙』。

鎭北門晚眺云﹕『煙籠竹樹接沙洲﹐夕照橫波海气浮。樵子唱回云影路﹐戍人吹動角聲秋﹝北門外有較場﹞。僧歸廢寺鐘常寂﹝城外有黃櫱寺﹞﹐燕喜澄潭水不流﹝域畔有兩潭﹐一內一外﹐適有羣燕飛繞水上﹐路人謂來自咬■﹝口畱﹞吧者﹞。觸目郊原多景象﹐迷離艸屋起重樓』﹝城外有地名重樓仔﹞。

鯽潭霽月云﹕『一潭澄澈月流華﹐瀲灩機浮光四望賒。冰鏡初磨塵不染﹐玉英新洗色無瑕。寒驚鳥鵲飛幽澗﹐冷照魚蝦漾淺沙。最是夜深疏雨外﹐簫聲吹落荻蘆花』。

買隱云﹕『買隱山村迹已深﹐軒車過客莫相尋。淸泉白石通幽趣﹐野鶴溪鷗共素心。看罷晴雲峯有色﹐釣餘寒月水成陰。許由自有髙風在﹐未輟箕山得意吟』。

不窳居訪林羽叟云﹕『羽叟先生不窳居﹐飄然世外葛天初。靑山雨度雙花塢﹐綠野雲深一艸廬。醉倚壺觴閒歲月﹐吟依幾席樂琴書。竹橋秋水相逢處﹐洗滌煩襟興有餘』。

臺灣爲種稻之地﹐一歲三熟﹐前時米價頗廉﹐販運福建各地﹐苟非水旱之災﹐未有市價踴貴也。旭初集中有買米一首﹐斗值三百文﹐可謂昂矣﹔然以今較之﹐不過四分之一。爲錄於後﹐以見消長。詩曰﹕『米市三百錢﹐皚皚才一斗。聚囷思漁利﹐乘此誇其有。臺人不皆貧﹐亦豈盡富厚。菜色嘆時艱﹐枵腹絕薪槱。官司榜平糶﹐人趨惟恐後。一丁米三升﹐鞭朴驚且走。攢簇擁吏胥﹐蒙怒不厭醜。公庭散未了﹐挈稚且扶叟。誰謂臺陽地﹐盈阡更累畝。名爲產米鄕﹐亦有饑人否﹖聞道昔先民﹐餘三在耕九。貯粟預爲計﹐丰儲多聚朽。今人何不然﹐歲歉輒搔首。謂是俗紛華﹐虛糜費已久。所以無盈餘﹐饑來罄瓦缶。窮廬有寒士﹐捉襟常見肘。米賤揚糠秕﹐米貴懸杵臼。三炊𨿽舉火﹐茹艸兼飯糗。一聞米價髙﹐嘆息謀萊婦。髙堂有老親﹐幼子尙黃口。仰事與俯畜﹐詩書非瓊玖。欲賣不值錢﹐換米只取咎。洋洋泌水淸﹐樂饑且自守。海日升扶桑﹐光華照戶牖。

春色不我靳﹐綠到門前柳。頗愛陶潛節﹐慷慨莫相負。抗志養其生﹐士行不可苟。五斗懶折腰﹐三升豈輕受。甘貧本素心﹐肉食匪吾偶』。

黃明經佺﹐字半偓﹐臺邑人﹐居府治﹐雍正十年拔貢生﹐乾隆五年與舉人陳邦傑分修「府誌」。素好談詩﹐著「艸廬詩艸」二卷﹑「東寧遊艸」一卷﹐已佚﹐惟存數首。東寧春興雲﹕

『昨夜園林播暖風﹐辛夷開盡小桃紅。云封孤島天閶外﹐竹擁人家瘴雨中。社日尙難欺乳燕﹐滄波原不阻歸鴻。王孫芳艸情無限﹐一曲狂歌仰碧空』。

『三十年來新辟境﹐春城郊郭尙繁華。檳榔生啖客唇艷﹐麥穗橫簪女鬢斜。茅屋人煙連瓦屋﹐漢家簫管雜番家。慚餘數載爲名利﹐辜負寒園桃李花』。

『赤嵌城東番檨林﹐云晴風靜曉煙深。數聲杜宇遊人意﹐幾點桃花仙客心。已對風塵磨舊劍﹐更從萍水調新琴。年來辛苦知誰爲﹐堂上蕭蕭白髮侵』。

『海角偏驚物候新﹐江城如畫艸如茵。黃開映日林頭檨﹐綠長迎風水面蘋。庭樹鳥啼回旅夢﹐故園花發爲誰人﹖登樓此處堪成賦﹐何必江陵獨愴神』﹗

『靑山舒卻麗容姿﹐士女歡遊雜沓時。盡解園林看芍藥﹐誰從荊棘辧靈芝﹖無名鳥雀呼還止﹐有節篔簹翠自宜。今古榮枯非一定﹐祗應醉酒復吟詩』。

『曉來無事步閒庭﹐花艸當階任意生。梅樹猶開海外地﹐春風不落世中情。煙迷傀儡生番社﹐苔掩荷蘭舊瓦城。壯志磋磨還未減﹐舉頭萬里見雲橫』。

按以詩意觀之﹐半偓似漳﹑泉人而寄籍臺灣者﹐故有「庭樹」﹑「故園」之句﹔不然﹐東寧桑梓﹐何必作賦登樓﹖然我臺之人﹐大都遷自漳﹑泉﹐生斯﹑長斯﹑聚族於斯﹐蕃衍盈升﹐蔚爲大族﹐其能免於天演之淘汰乎﹖吾見之喜﹐吾思之戚。

陳茂才斗南﹐臺邑人﹐居府治﹐著「東寧自娛集」一卷。

登安平城云﹕『霽雨孤城曙色多﹐雲中雙闕郁嵯峨。縱橫輦道空車馬﹐寂寞宮庭鎖蔦蘿。事去重更新海宇﹐客來憑弔舊山河。鯤身逐處潮聲亂﹐數片歸帆泛綠波』。

溪上云﹕『一灣春水繞人家﹐兩岸餘波濺碧沙。咫尺煙津虛過客﹐浮沈古木欲棲鴉。云封遠岫千層渺﹐艸長荒田一望賒。共訪仙源何處是﹖隔溪依約有桃花』。

走珠莊云﹕『不到山莊又來年﹐近來雙岸集人煙。蘆花缺處疑爲路﹐溝水流時足灌田。歲晏歌鐘崇臘祭﹐天寒老稚負朝妍。行程莫厭沙洲遠﹐落日溪頭系釣船』。

登龜山絕頂云﹕『攀蘿捫石上層巒﹐野曠天遙一望寬。海送潮音如欲雨﹐山含樹色暫生寒。花宮淸敞遊人集﹐艸徑縈紆去路難。咫尺蛇峯余故壘﹐蕭蕭煙景正貪看』。

遊大奎璧淨度庵云﹕『黃龍白馬現今朝﹐頻訪山僧不憚遙。卓錫時聞翔鶴響﹐談經惟見雨花飄。寒園病叟空泉甕﹐小市歸人祗木橋。萍水與師成夙契﹐傾心獨許遠公招』。

白鷗塘雜詠云﹕

『暫息徵途苦﹐於今百慮疏。名山隨我看﹐濁水任人漁。風雨三春暮﹐鶯花一朝舒。瞻云時有意﹐何處遣雙魚』﹖

『看山宜曉起﹐萬疊最分明。日帶雲中色﹐風余樹杪聲。新畬聞布谷﹐古竹話流鶯。極目煙波際﹐蒼茫積翠橫』。

『猛雨連三日﹐溪聲屋後饒。沙堤窗外滑﹐煙樹望中遙。茅舍依髙岸﹐銀泉落小橋。泥濘何處客﹐歸路正迢迢』。

『萬水何西注﹐潺湲晝夜聞。荒林橫宿霧﹐遠岫夾層雲。沐鷺無人管﹐飛鴉偶自羣。忽看漁艇入﹐欸乃聽紛紛』。

盧茂才九圖﹐佚其字﹐臺邑人﹐乾隆時諸生。詩數首﹕

落花云﹕『何處韶光不可憐﹐底須花落惜花妍﹖文章𨿽假知天意﹐色相皆空悟夙緣。香愛撲衣沾露好﹐舞宜送酒趁風前。殘枝無計畱春駐﹐蜂蝶紛紛一惘然』。

春日遊竹溪寺云﹕『千竿綠竹一灣溪﹐掩映禪房繞曲堤。煙濕翠巒花隱隱﹐云深碧澗水萋萋。無營祗覺幽懷廣﹐自在惟聞好鳥啼。淸磬數聲人去也﹐詠歸還過畫橋西』。

海會寺云﹕『月戶云扉半艸萊﹐猶誇當日起樓臺。寒枝莫辧金環處﹐貝葉誰畱玉帶來。織水眞機魚活潑﹐縈花幻夢蝶徘徊。髙僧自證無生訣﹐懶向他年論劫灰』。

寧靖王墓云﹕『周道不復振﹐晉﹑鄭豈堪依。劇來要荒外﹐聊思效采薇。聖神膺天統﹐薄海掩恩威。樓船忽飛渡﹐原野蔽龍旗。降藩知順命﹐逝將安適歸﹖愛此數莖發﹐短吟自歔欷。蒼天爲之變﹐白日斂光暉。哀哉殉主難﹐從容有五妃』。

曾茂才曰惟﹐臺邑人﹐著「半石居詩集」一卷﹐求之不得﹐而事迹亦無可考﹔惟「縣誌」載邑人嚴炳勛一序﹐移錄於此﹐以存其人。序曰﹕『詩之作也﹐寫人之性情而已。其人而憂憤無聊者﹐詩必沈而郁﹔其人而髙曠豁達者﹐詩必閒而超﹔其人而風情肆發者﹐詩必麗而遙﹔其人而慷慨剛方者﹐詩必雄而邁﹕自古迄今﹐如一轍也。然而杜也沈鬱﹑李也超閒﹑偓也麗逸﹑軾也雄邁﹐各如其人以成家﹐兼者往往難之。今讀吾友曾君曰惟「半石居」之集﹐何畢備厥美而不可以一方槪耶﹗蓋其賦性超脫﹐旣不以濁俗棼其心﹔而自命奇偉﹐復不屑步趨於儕伍。𨿽磊磊落落﹐有毅然不可屈之槪﹐而感時物之變遷﹑傷情態之錯迕﹐亦自有扼腕而不能平者以寄於胸臆﹔是故發之於詩也﹐隨其境之所投﹐而卽因其詩以見性。有時而見其沈以郁者矣﹐告知其必有所以觸其憂憤焉﹐而當其寫髙曠之致則否﹔有時而見其麗以逸者矣﹐吾知其必有所以動其風情焉﹐而當其寫剛方之槪則否。其爲人也不拘於一定﹐則其爲詩也亦不拘於一律。宜乎一集之載﹐幽郁者忽而超閒﹑逸麗者忽而雄邁。卷帙𨿽少﹐已畢收古人之美而萃於中也已』。

余撰「詩乘」﹐搜羅頗苦﹐凡鄕人士之詩﹐無不悉心訪求﹔卽至一章一句﹐亦爲收拾﹐固不以瑕瑜而棄也。志乘雕零﹐文獻莫考﹐緬懷先輩﹐剩此遺芳﹐錄而存之﹐以昭來許﹐差勝於空山埋沒也。

王瑯字昂伯﹐臺邑人﹐舉康熙三十二年鄕薦﹐官至監察禦史﹐有名於時。曾作臺灣八景詩﹐惟存雞籠積雪一首。詩曰﹕『雪壓重關冷﹐江天儼一新。乍疑冰世界﹐頓攺玉精神。瘠壤皆生色﹐空山不染塵。寒光如可借﹐書幌歷冬春』。

陳文達﹐臺邑人﹐康熙四十六年歲貢生﹐與修「府誌」及臺﹑鳳二志。

法華寺云﹕『向晨趨野寺﹐泉籟共幽淸。法雨敲仙唄﹐疏煙濕磬聲。虫吟物外想﹐蝶夢幽中生。頓覺無塵礙﹐道心處處明』。

秋夜云﹕『夜與軒同靜﹐琴將枕共橫。無聊人易倦﹐有憶夢難成。風帶疏鐘度﹐云扶片月行。可憐童子睡﹐未解聽秋聲』。

蓮潭夜月云﹕『淸波澄皓月﹐沈壁遠銜空。山影依稀翠﹐荷花隱約紅。潭心浮兔鏡﹐水底近蟾宮。莫被采菱女﹐攜歸繡幕中』。

葉泮英﹐臺邑人﹐附生。

暮春云﹕『春風澹蕩柳條輕﹐半老山花半老鶯。遲日滿簾飛絮亂﹐不堪腸斷是淸明』。

龍潭夜月云﹕『月皓寒潭淸﹐夜深秋露白。驪龍自在眠﹐云影蕩天碧』。

屏山夕照云﹕『峭壁蒙茸綠﹐天然列畫屏。夕陽殘照裏﹐添得十分靑』。

蔣仕登﹐臺邑人﹐諸生。竹溪寺云﹕『返照入溪渚﹐長林樹欲曛。晚鐘催澹月﹐宿鳥度歸云。遠近蟬聲亂﹐微茫野色分。初秋迎爽气﹐徙倚有餘欣』。

張英﹐臺邑人﹐諸生。安平晚渡云﹕『津頭遙見碧波飛﹐一葉扁舟趁落暉。風力滿帆成獨往﹐棹歌臨水送將歸。孤城戰壘空埋骨﹐艸舍漁村半掩扉。爲語行人莫惆悵﹐時淸魚鳥已忘機』。

陳廷藩﹐臺邑人﹐諸生。遊竹溪寺云﹕『古寺白雲裏﹐寒蟬滿樹吟。送回初度月﹐花落忽驚禽。棋局延淸夜﹐琴張寄素心。欲歸山雨重﹐尊酒且勤斟』。

嘉義﹐古諸羅也﹐文物之盛﹐媲於臺邑。顧自周宣子初修「縣誌」以來﹐二百餘年靡有續者。嘉人士之詩大都遺佚﹐卽近如林啟東﹑徐徳欽之作﹐亦求之不得。豈非後學之咎歟﹖余撰「詩乘」﹐搜羅頗廣﹐惟「府誌」有周日燦一詩﹐余則未見。日燦﹐諸羅人﹐乾隆四年歲貢生﹐事迹無考。

初夏燕集云﹕『日月無停軌﹐芳時最難畱。人生當爲歡﹐戚戚復焉求。幸有淸尊在﹐曠然滌煩憂。燻風被廣陌﹐蘭茞散林邱。鳧繄何處來﹐唼唼鳴沙洲。嘆我羽翼短﹐飄飄莫與儔。長歌滄海外﹐知我共綢繆』。

臺灣前人之詩﹐頗少刊集。其存者每在方誌﹐而「鳳山誌」所收尢廣。然多近試帖﹐選取未精﹔惟卓夢采父子之作﹐較有可觀。夢采字狷夫﹐鳳山人﹐附生﹐性孝友﹐精醫術。康熙六十年﹐杜君英陷縣治﹐募致之。采曰﹕『不善不入﹐古有明訓』﹔遂遁打鼓山深處﹐吟詠自娛﹐散家貲以給戚族﹐一鄕皆化爲善。知縣陳志髙表其廬曰「儒林芳標」。卒年八十。

避亂鼓山云﹕『四野塵氛起﹐城頭鼓角喧。欃槍紛市井﹐荼火亂鄕村。餱橐頭爲戴﹐衣牽媼負孫。河山應不攺﹐心迹向誰論﹖煮茗防煙沸﹐入林畏鳥言。見幾宜早蹈﹐知避遠於樊』。

其二﹕『遁迹鼓山裏﹐艱危歷險巇。徑深巖作牖﹐洞曲百爲楣。鉆穴眠蛇蠍﹐愁宵伴鹿麋。干戈入夢息﹐醒醉寸心知。掬水常攜月﹐聞聲最惡鴟。采薇非我志﹐聊以樂淸饑』。

其三﹕『誅茆巢棲處﹐逍遙物外天。蔦蘿常絆枕﹐狙猱欲偸筵。烽火關山隔﹐咆哮夢寐連。無心看野鳥﹐洗耳聽幽泉。煮石堅仍在﹐敲詩記罕全。夜深嵐气靜﹐長抱白雲眠』。

其四﹕『世途多棘刺﹐吾欲向誰親。髙臥爲長策﹐孤棲是逸民。洞虛花寫影﹐樹靜月窺人。趺坐如禪相﹝山中席地而坐﹞﹐淩饑未我貧﹝絕糧二日﹞。食魚羞看鋏﹝山下卽海﹐同逃有能捕魚者﹞﹐漉酒好將巾。始覺書生拙﹐空懷百戰身』。

其五﹕『延佇疏林外﹐淸風吹敝襟。山髙嵐易暝﹐洞隱气多陰。世事渾如幻﹐靜觀不昧心。君恩滄海闊﹐鄕思白雲深。蜩沸淒人耳﹐蝣浮笑我今。何時天雨降﹐庶得靖囂音』。

狷夫又有龍目井詩。井在打鼓山麓﹐泉出石罅﹐味淸甘。詩曰『山下流泉冷沁冰﹐涓涓甃裏湧淸澄。穴通海眼魚龍沸﹐波溢田膏霧雨蒸。茶鼎夢寒分石乳﹐藥鑱春暖洗雲層。空潭老叟知誰氏﹐疑有安禪說偈僧』。

肇昌字思克﹐狷夫之子也。舉乾隆十五年鄕薦﹐揀選知縣﹐不赴。二十八年﹐分修「縣誌」﹐主講書院﹐著作頗多﹐有臺灣形勝﹑鳳山﹑鼓山等賦﹐又有龜山八詠﹑鼓山八詠﹐皆非佳構﹐然亦有可誦者。

鹿耳門泛舟云﹕『小棹輕搖鹿耳隈﹐徵人萬里賦歸來﹝時自京回﹞。潮依艸岸痕初落﹐風度蒲帆影半開。殘日海門寒蚌蜃﹐隔江煙樹起樓臺。重重鎖鑰眞天險﹐汗漫回瀾亦壯哉』。

羅漢門云﹕『步入諸天蓮社蹤﹐劇憐羅漢嶺重重。懸崖絕磴無飛鳥﹐亂竹空山盡晚蛩。十八老峯渾似鷲﹐萬年古樹矯於龍。此間不與沙門淨﹐誰解拈花一笑逢』。

彌陀港云﹕『一片雲帆泛海垠﹐空空總未了吾眞。澄波悟得如如相﹐逐浪慚爲汲汲人。渡葦昔曾疑太幻﹐拈花未覺笑何因。彌陀老佛如相晤﹐爲問方壺那个津』﹖

觀音山云﹕『嵯峨磊落映靑螺﹐面面看來似普陀。洞口艸深迷佛眼﹐峯前竹密護仙窩。云行老樹靑鼯過﹐日落長溪白鳥歌。菩薩低眉三島外﹐如如空相柰云何』。

仙人山云﹕『萬花環繞閉云扉﹐絕嶠浮空望欲微。樂奏笙簧靑嶂合﹐杯傾醽醁紫霞飛。徘徊洞口呼猿語﹐控馭山頭叱鹿歸。若遇仙人煩指點﹐若爲丹竈若爲磯』。

按彌陀港﹑觀音山皆鳳山縣轄﹔仙人山在其極南﹐今隸恆春。

思克有雙忠歌﹐其自序曰﹕『辛丑﹐賊陷南路﹐守戎馬定國自刎以殉﹔壬子﹐攻陴頭﹐守戎張玉力戰陣亡。二公事不同﹐而慷慨捐軀﹐丹忱報國﹐忠義之气﹐輝映後先。作雙忠歌』。

『升平盜賊倡亂離﹐黃巾裹頭角笳吹。麼麼伏莽妖氛集﹐天网倏忽嘆陵夷。伏波將軍將材裔﹐衝車無城堅守陴。慘淡煙塵蔽天日﹐鉦鼙震動閃霓旗。靑絲絡馬黃金勒﹐寶劍錯鏤誓出師。畱兵五百囂且擊﹐將軍一怒猶孤支。其如咆哮肆猖獗﹐蕞爾偏隅守者誰。衝突猶欲斫賊首﹐滿眼陰黯日厜■﹝廠外義內﹞。回頭江山無去路﹐刎頸一死肝膽披。張將軍﹐殺身成仁後猶昔﹐壯哉眞不負心赤。彈丸五日固其壘﹐梟獍烏合喪魂魄。元戎率師檄啟行﹐前驅策轡列棨戟。昨日彎弓連白羽﹐恨不擒王批賊額。搴旗陷陣身如飛﹐輕入其鋒忽遭戹。楛矢盡兮膠弦絕﹐斷纓刺胸良可惜。卓哉二公若同揆﹐疾風勁節厲松柏。丈夫慷慨赴疆場﹐狼角悲號走沙磧。手提三尺鏖野馳﹐奮不顧身屍裹革。羣醜烙死何能爲﹐忠魂叱吒驚鴟嚇。千載猶欽二守臣﹐气如長虹燭天白』。

按辛丑爲康熙六十年﹐朱一貴之役﹔壬子爲雍正十年﹐吳福生之變﹔均載「通史」。

「古橘岡序」不知何人所作。謂鳳山未入版圖前﹐有樵者於六月登岡山上﹐見一石室﹐四圍皆橘﹐實大如婉﹐啖之甘香。有白犬迎人而入﹐壁上畱題畫迹。歸謀再往﹐失其室﹐並不見橘。事近幻﹐然亦奇勝也。

思克爲作古橘謠云﹕『蓬萊宮前合歡樹﹐金衣碧葉淩霄塢。朝餐五色文彩霞﹐露浥金莖廣寒府。六月珠顆離離紅﹐樵者入山持雷斧。仙室窅然幽以深﹐小苑叢叢石洞古。洞頭白犬笑迎人﹐碧落峯前雞鳴五。抱犢壁前列素書﹐欲稽叔夜辧岣嶁。羽衣髙人玉煉顏﹐手把珊瑚拂云麈。贈我金瓣珠盤紅﹐晏嬰並食不欲剖。千頭木奴不記年﹐逾淮而北枳爲乳。金骨仙騎紅尾鳳﹐乘空回首笙簫弄。山風縹渺剪霞綃﹐孤鶴嗷嗷寒淚凍。霧蓋狂塵億兆家﹐世人猶作牽情夢』。

施世榜字文標﹐鳳山人﹐康熙三十六年拔貢生﹐選壽寧教諭﹐後遷兵馬司副指揮﹐手築彰化八堡圳﹔事載「通史」。初朱一貴之役﹐總督滿保委參軍事﹐復同參將王萬化等綏撫南路﹐建功多。世榜通經學﹐善楷書﹐亦能詩。

靖臺隨軍入鹿耳門云﹕『僻嶠潢池弄﹐王師待廓淸。海門奔兕虎﹐沙島靖鯢鯨。壁壘翹軍肅﹐朝暾畫角明。霜飛金雀舫﹐水漲碧波纓﹝鹿耳門有「蕩纓」﹐示水深淺﹞。梐枑火荼列﹐鈴鉦鸛鵝成。峯頭孤月落﹐幃帳夜談兵』。

晚渡安平云﹕『別浦津頭渡﹐輕舟漾晚風。波寒鷗出沒﹐舵轉岸西東。衡宇蒼煙外﹐牛羊落照中。禽言花欲暮﹐云去島俱空。平瀨沙傾斗﹐危檣月系弓。劇憐滄海望﹐惆悵意何窮』﹗

岡山道中云﹕『陰陰竹裏隱啼烏﹐迢遞岡山百里途。四顧昏林天歷亂﹐獨憐疲馬步踟躕。溪橋前後旋深淺﹐野店燒殘乍有無。遙望南村何處是﹐徘徊歧路問樵夫』。

鄭應球字桐君﹐康熙五十二年恩貢生。性耿介﹐尙气節﹐朱一貴之役﹐陷縣治﹐黨人郭國正聞其名﹐具幣聘﹐不從﹐潛挈妻子宵遁﹐遂火其廬。事平﹐巡撫張伯行薦舉孝廉方正﹐辭不赴。主講義學十餘年﹐卒年八十。

次韻和宋明府村夜云﹕『世事浮沈付酒尊﹐海蟾髙掛到衡門﹔身依竹節常分影﹐夢繞花須欲斷魂。燈下書聲幹宿蠹﹐耳邊砧語失悲猿。憐才獨有使君在﹐每檄詩篇過艸垣』。

龜山晚眺云﹕『龜山日色冷長空﹐竹杖行吟醉晚風。詩句都從閒裏得﹐物情好向靜時窮。淸潭照影澄云白﹐老樹雕霜墜落紅。可是逢秋悲宋玉﹐暮蟬環噪蕊珠宮』。

李欽文字世勛﹐鳳山人﹐康熙六十年歲貢生﹐分修臺﹑鳳﹑諸三縣誌﹐後任南靖訓導﹐有節烈行一篇﹐爲烈婦鄭氏而作。按「鳳山誌」﹐鄭氏月娘﹐縣之中洲莊人。年十九﹐歸儒士王曾儒。逾年夫卒﹐遂殉死。知縣宋永淸親奠其墓﹐並挽以詩﹐有『百年今日乾坤老』之句。一時作者甚多﹐而欽文此詩尢佳。其詩曰﹕『雙鳳喈喈戀儔匹﹐屈指餘生年二十。恩情兩載重於山﹐一朝影只吞聲泣。啼鵑血淚染鴛鴦﹐連理枝殘欲斷腸。冰雪心肝甘自矢﹐輕生重節植綱常。數語辭親自厄塞﹐回視親顏心轉迫。髙堂勿復念殘軀﹐薄命殘軀奚足惜﹗生離死別在須臾﹐戚族羅拜皆長吁。精魂頃刻化天地﹐是爲巾幗猶眉須。君不見湘竹淚斑傳自昔﹐又不見古來望夫化爲石。以玆寸息付靑絲﹐山爲枯容水爲赤。吁嗟乎﹗鄭女節烈耀人間﹐千載畱名垂史策』。

錢元揚﹐鳳山人﹐乾隆初廩膳生﹐有遊仙山引一篇。仙人山者﹐在鳳山極南之沙馬磯山上。相傳天气淸朗﹐見有紫白衣二仙人對奕。或登其頂﹐楸枰宛然﹐是亦荒唐之言也。然蓬萊弱水﹐供我詩料﹐又何必求其實而爲爛柯之客耶。詩曰﹕

『天地如橐鑰﹐日月如彈丸﹔羣萌生其間﹐役役不得安。縱有談蓬瀛﹑望昆山﹐波濤汗漫深莫測﹐丹闕嵯峨不可攀﹐采芝餌朮倏忽凋朱顏。乘白雲﹑周絕域﹐上見紫霄之宮闕﹐座列羣辟。酌流霞﹑飲玉液﹐龍吹箎兮虎鼓瑟。舞霓裳﹑振雷鼓﹐玉女嫣然侍吾側。上帝顧之而一笑﹐下方聞之而辟易。吾將驅風馭﹑鞭云師﹐追羲和之命駕﹐使不得東騁而西馳﹔自無夭殤與耄期﹐歌且樂兮復何疑』﹖

蔡莊鷹﹐鳳山人﹐乾隆四年武進士﹐官二等侍衛。後以給假回鄕﹐卒於蘇州。東郊晚步云﹕『殘暑風袪淡若秋﹐蒼茫向晚步優遊。東臯遠火飛疏樹﹐南浦歸云擁渡舟。落拓不嫌冰是骨﹐騰驤或望角生頭。康莊自聽從容赴﹐快捷方式多應遜一籌』。

錢鎛﹐鳳山人﹐乾隆二十四年歲貢生。浴佛日遊鼓山寺云﹕『以天分界負蒼穹﹐下俯孤城指掌中。風送晴嵐歸別浦﹐日牽海色駕長虹。偶逢浴佛喧鐘鼓﹐還與同人葉徵宮。雜坐淳於知樂甚﹐好將沈醉破塵蒙』。

陳文炳﹐鳳山人﹐歲貢生。龜山望海云﹕『極目滄溟萬里遙﹐白雲片片手中招。晴嵐日抱山圍郭﹐水影聲喧人渡橋。吾道南來歸學海﹐大江東去湧文潮。何當跨鶴登仙路﹐繞徧蓬瀛聽紫簫』﹖

錢時洙﹐鳳山人﹐廩膳生。登屏山云﹕『徙倚沿苔徑﹐白雲盈我衣。新花開欲徧﹐啼鳥散還飛。笑逐山光入﹐醉攜春色歸。更餘幽興在﹐淡爾發淸機』。

陳元榮﹐鳳山人﹐廩膳生。晚登龜山云﹕『翠竹與松陰﹐千江一月沈。峯髙云有意﹐樹靜鳥無心。煙火城中望﹐僧徒洞裏尋。嵐光浮欲滴﹐最好是疏林』。

史延賁﹐鳳山人﹐太學生。萬丹港云﹕『自與魚蝦侶﹐敢辭煙雨迷。攜羣謀作室﹐聚落半依堤。短艇隨波闊﹐長竿拂月低。絲綸憑手結﹐莫笑此卑棲』。

傅汝霖字雨若﹐鳳山人﹐附生。赤嵌城云﹕『千重雲海繞瀛東﹐影落平沙夕照紅。夜月飛銀漁火暗﹐晚煙積翠戍樓空。星分牛女雙垣外﹐地隔蓬萊一水中。好向安瀾徵曁訖﹐由來聲教紀攸同』。

卷三

林爽文之役﹐用兵兩載﹐諸將無功。髙宗震怒﹐以大學士嘉勇侯福康安爲大將軍﹐領侍衛內大臣海蘭察爲參贊帥師入臺﹐連戰皆捷﹐南北蕩平。命於臺灣府治建功臣祠﹐賦詩刻石﹐以志其事。碑髙一丈有二尺﹐闊四尺﹐禦書漢﹑滿兩文﹐上覆以亭。旁有八碑﹐均刻禦制之文。今祠已被毀﹐碑亦移徙﹐風雨飄搖﹐漸就磨滅。詩曰﹕『三月成功速且奇﹐紀勛合與建生祠。乘玆琬琰忠明著﹐消彼萑苻志默移。臺地恆期樂民業﹐海灣不復動王師。曰爲曰毀似殊致﹐崇實斥虛政在玆』。

當康安凱旋之時﹐適駕幸熱河﹐賜宴賦詩﹐刻石文廟﹐以告成功。其辭古茂﹐已載「通史」﹔而詩未佳﹐然爲臺灣掌故﹐錄之於此。詩曰﹕

『去年此際未登程﹐蕆績今朝凱宴迎。來往算仍失一月﹐馳驅眞是賴羣英。國威海嶠揚維烈﹐祖徳山莊實佑明。回憶旰宵勤擘畫﹐不徒勞爾慰猶誠』。

『慰中豈不自懷慚﹐何致愚民蹈法甘。論武遙防乃就弛﹐曰文諸吏率爲貪。僨轅方悉誠吾過﹐伏鑕奚辭信彼堪。善後𨿽云大端定﹐猶餘廑念望東南』。

『善後詳陳十六條﹐用斯兩月駐成遙。紓猷山海安萬姓﹐賜宴君臣會一朝。念汝父當愜懷永﹐視猶子合受恩饒。受恩饒處人知否﹐不嗜殺邀天徳昭』。

『西域金川宴紫光﹐臺灣奏凱值山莊。敢稱七徳七功就﹐又報一歸一事償。戒滿持盈增惕永﹐安民和眾系情長。養年歸政應非遠﹐益此孜孜勵自彊』。

閩縣陳恭甫太史壽祺有海外紀事詩八首﹐爲林爽文之役而作﹔事載「通史」。詩曰﹕

『萬里曾勞太乙幡﹐百年荒徼幾蜂屯。蒼垠作霧霾鯤島﹐碧海回潮撼鷺門。四野儲胥防日蹙﹐千夫韃弭想星奔。巖疆臥閣承恩久﹐文武何當答至尊』。

『狼煙吹上海雲間﹐一夜欃槍照鳳山。頗慮馬銜邀徑路﹐豈聞龍碩倚神姦。庚辰天將來三殿﹐戊己軍裝震百蠻。寄語伏波南討日﹐遠收銅鼓捲旗還』。

『絡繹黃封降玉京﹐戈船下瀨有軍聲。狼弦已發長楊館﹐鷺堠宜屯細柳營。枉憶賈琮能散賊﹐翻愁宋義久停兵。長風濁浪重溟外﹐少小何人議請纓』。

『南屏鼓角三更月﹐北衛風沙萬里云。從昔艸雞飛海水﹐至今母鴨煽妖氛。赤嵌城回殘虹斷﹐白玉山危苦霧紛。差喜重圍馬汧督﹐橫戈猶肯守孤軍』。

『元戎千騎靜和鸞﹐刁鬥無聲畫鼓幹。玉帳日髙鈴閣暖﹐琱弓風勁鐵衣寒。孫恩絕島終沈水﹐馬援衰年尙據鞍。涼月蒼蒼傳箭夜﹐戍樓太白幾回看』。

『鳴笳吹角玉屏山﹐幕府旌旗閃閃殷。漢使珊瑚勞驛騎﹐越裳翡翠轉津關。樓船楊僕誰能抗﹐海島朱寬且未還。見說春風荊棘長﹐長鑱有客泣田間』。

『蕭蕭落葉朔鴻停﹐手槊腰弓帶鷲翎。瘦馬寒星嘶古戍﹐饑烏瘴雨過郵亭。天吳吹浪黃雲暗﹐木客啼煙碧艸腥。多少秋閨砧杵急﹐還憐明月照東寧』。

『春來犀兕下滄波﹐虛佇瀛東鼓吹歌。謝艾豈聞推決勝﹐陽城何意罷催科。靑江水落叉魚急﹐綠野秋荒穴狖多。海徼藩籬逋惡籔﹐歸耕早晚釋兵戈』。

恭甫字梅修﹐嘉慶四年進士﹐官編修﹐著「絳樹艸堂詩鈔」。此詩所引「龍碩」﹑「艸雞」﹑「母鴨」﹐均屬臺灣故事﹐詳載「通史」及「臺灣謾錄」。「福建通誌」以「南屏皷角」﹑「北衛風沙」爲臺灣形勝。

恭甫集中有平定臺灣恭紀六章﹐亦爲此役而作者。詩曰﹕『紫宸前殿下蜺旌﹐橫海戈船破浪輕。窮島盧循虛盜弄﹐中朝韓說遠專徵。欲除害馬安司牧﹐豈爲封鯢樂用兵。聖主軒弧原在握﹐坐看萬里陣云平』。

『十萬■﹝鎞﹐犭代金﹞■﹝犭休﹞競搖鞭﹐飲馬鯤身七島前。金皷已開扶杖拜﹐鐵衣何待枕戈眠。石門削翠驅妖鳥﹐玉案磨靑墜跍鳶。壯士不愁銀漢挽﹐天教飛雨洗兵還』。

『捷報甘泉堠火微﹐三軍歌舞捲紅旗。桐城夜靜潮雞合﹐竹塹春遲戰鷁歸。篋鼓中流隨使節﹐風霜絕徼憶徵衣。金閨昨夕刀環月﹐艸綠西園蝶未飛』。

『門通羅漢碧天髙﹐夾道飛花拂彩旄。驃騎歸來珠勒馬﹐龍驤浮渡玉環刀。榕陰極戍嚴鐘鼓﹐梅雨芳田靜■﹝木臯﹞。震疊懷柔兼遠略﹐萬方親見聖躬勞』。

『聞道婆洋萬里途﹐鯷人鮫妾百蠻趨。大荒枕海回天地﹐絕域占星控越吳。日月髙擎三島樹﹐風雷長護六壬符。神京聲教無遐邇﹐寧數蕭家職貢圖』。

『風帶春濤入短簫﹐衣冠飲至未央朝。斐公勛伐穹碑壯﹐鄂國丹靑羽箭驕。貔虎禁中皆脫劍﹐黿鼉海外已成橋。漢廷空下珠崖議﹐誰見榑桑銅柱標』。

臺灣「三仁詩」﹐爲錢唐諸生陳斐文之所作﹔曰壽先生﹑曰李義士﹑曰劉烈女﹐皆死於林爽文之役者也。其詩曰﹕『臺灣姦民殺官弁﹐艸疏千言飛告變。疏言艸野臣同春﹐郡丞程峻之故人。程峻殺賊賊入署﹐斗大巖城賊爭據。臣率義民克復之﹐解圍專望馳雄師。微臣𨿽無守土職﹐郡丞一印臣擅攝。昧死陳情達天闕﹐神策軍來爭破敵。自願隨營殺羣賊﹐烏牛欄前白刃接。賊敗大呼伏兵出﹐矢竭弦亡外援絕﹐馬蹄一蹶身被執。丁未季冬月十日﹐罵賊常山死不屈。事聞當寧頒尺一﹐廟食千秋獎忠烈。吁嗟乎﹗廟食千秋獎忠烈﹐乃是諸侯老賓客』。

次曰﹕『老羆當道臥﹐貉子那復過。大軍未集孤城傾﹐壯士一呼賊鋒挫。貴不必橫衝都﹐眾不必鴉兒兵﹔鹿仔港接彰化城﹐毛葫蘆卽君子營。一戰大裏杙﹐再戰牛馬莊﹔炮聲如雷地中起﹐殺賊不克被殺戕。賊戕眞義士﹐詔書煌煌傳廟祀。粵東嘉應國子生﹐喬基其名李其氏』。

又次曰﹕『戀父必甘白刃蹈﹐滿姑死烈刃死孝。罵賊不畏遭羣凶﹐滿姑死孝還死忠。三尺刀光一池水﹐滿姑知生不知死。君恩隆祀臺灣城﹐滿姑𨿽死仍如生。史乘千秋載奇節﹐劉郡丞女年十七』。

裴之字孟楷﹐號小云﹐著「澄懷堂集」。

公無渡河詩﹐鄒石泉爲建寧守備唐昌宗作也。林爽文之役﹐戰於大甲溪﹐昌宗先渡﹐後援不繼﹐遂陣歿。石泉哀之﹐而作此詩。石泉名貽詩﹐湖北某縣人﹐官布政使經歷﹐是役來臺。詩曰﹕『公無渡河﹐河有膠泥埋馬流旋渦。公言無畏﹐公有後勁投鞭可斷千尋波。公無渡河﹐河有老魚射毒龍騰梭。公言無畏﹐公有利劍入水能斬蛟與鼉。公無渡河﹐公不可止。發上衝冠足徒屣﹐犀刃穿腰箭攢體﹐回視後軍顏色死。公無渡河﹐公不可止。公竟渡河﹐公死矣』﹗

石泉尙有數詩﹐亦爲此役而作。

春望云﹕『東海膏腴地﹐今年劇戰侵。弭兵諸將責﹐寬賦聖人心。魚戲春云濕﹐鼉鳴海气深。裹瘡憐戰馬﹐躑躅亦哀吟』。

三月九日誌感云﹕『屢遲平安信﹐旋驚戰鼓聲。兵家輕勝負﹐羣盜遂縱橫。白骨煙中戍﹐黃巾海上城。今宵望弧矢﹐閃爍向人明』。

軍中五日云﹕『蠻方五月瘴煙輕﹐佳節愁聞戰皷聲。蒲酒新頒神策府﹐紵衣先賜漢家營。曾言彩縷能長命﹐豈有靈符可避兵。鄕俗不殊風景異﹐夕陽影裏閉孤城』。

喜常制府總師臺灣云﹕『蟬雀螳螂智總昏﹐擁旄今喜令公存。葡萄夜索三軍醉﹐苜蓿春肥萬馬屯。海上投戈應革面﹐帳中彈鋏亦酬恩。吏民遮道憑傳語﹐新拜將軍舊戟門』。

林爽文之役﹐閩督李侍堯率師駐廈﹐邀陽湖趙甌北觀察入幕﹐事平乃去。余讀其詩﹐頗系臺事。甌北名翼﹐字雲松。乾隆三十六年進士﹐授編修﹐著「皇朝武功紀盛」﹑「甌北詩集」等。諸將五首云﹕

『炎海冥冥瘴未收﹐井梧信到又經秋。閨人夢去飄羅剎﹐野鬼魂歸哭髑髏。百道舳艫催轉粟﹐連營刁鬥警傳籌。排燈閒看「平臺記」﹐七日功成想故侯』。

『絕島桑麻久太平﹐僑居人總買山耕。但存淸吏埋羹節﹐那有姦民歃血盟。諧價苞苴官判牘﹐曼聲絲肉妓傳觥。釀成一片塗膏地﹐太息憑誰問主名』。

『提兵鷺島發峨舸﹐家世通侯鎭海波。韜略可施何太緩﹐萑苻初起本無多﹖懸軍翻慮爲猿鶴﹐列陣徒聞仿鸛鵝。自是軍謀要持重﹐幾時聽奏凱旋歌』。

『易將應看賊首函﹐到營又似勒枚銜。翻疑充國屯田守﹐豈有辛毗仗節監。臥甲徵夫聽夜柝﹐搗砧思婦寄秋衫。祭風臺畔檣烏轉﹐枉費催開海舶帆』。

『眾志成城百戰場﹐直同疏勒守危疆。登陴慷慨三通鼓﹐搏賊創殘半段槍。甲鎧煮來聊作食﹐蠟丸書罷不成章。重圍百日猶堅拒﹐始信朝家徳澤長』。

海上望臺灣云﹕『極目蒼茫浪接天﹐中藏掌大一山川。當年曾比田橫島﹐今日重煩楊僕船。颶力吼來風有母﹐妖氛掃去水無仙。臨流遠想熊津督﹐曾破周畱定海涎』。

「甌北集」中又有諸羅守城歌。先是林爽文疊攻諸羅﹐諸人嬰城守﹐效死弗去﹐事聞﹐詔攺嘉義﹐以旌其忠﹔事載「通史」。歌曰﹕

『諸羅城﹐萬賊攻﹐士民堅守齊效忠。邑小無城祗籬落﹐眾志相結成垣墉。浸尋百日賊益訌﹐環數十里如蟻蜂。援師三番不得進﹐山頭連夕惟傳烽。是時矛戟修羅宮﹐陣爲天魔車呂公。吼聲轟雷震遙嶽﹐噓气忍霧迷髙穹。孤軍力支重圍中﹐艸根樹皮枯腸充。翾飛鳥雀不敢下﹐恐被羅取爲朝饔。裹瘡忍饑猶折衝﹐壯膽寧煩蜜翁翁。百步以外不遙拒﹐待其十步方交鋒。一炮打成血胡衕﹐尺腿寸臂飛滿空。戈頭日落更夜戰﹐萬枝炬火連天紅。何當範羌拔耿恭﹐赴援艦已排黃龍。會有長風起西北﹐揚帆直達蒼溟東』。

林爽文之役﹐鳳山莊大田起兵應﹐城破﹐知縣武進湯大紳殉難﹐子荀業亦從死。甌北有詩弔之曰﹕『一官海外正班春﹐伏莽無端起劫塵。絕徼巖疆城守責﹐名場詞客陣亡身。民皆相率登陴哭﹐賊亦羣驚按劍瞋。定有他年欒社祭﹐傳芭曲裏送迎神』。

甌北又有颶風歌﹐亦爲臺灣而作。臺灣當夏秋之間﹐時有暴風﹐行船苦之。風之大者爲颶﹐甚者爲臺﹐其害較烈。颶風歌云﹕『昔聞海風颶最大﹐我今遇之鷺門■﹝廠外解內﹞。誰將噫气閉土囊﹐一噴咽喉不可搤。冬冬萬皷排陣來﹐羣木盡作低頭拜。鬱怒似有塊磊塡﹐憤盈直覺虛空隘。鬼魔掀動天擺摩﹐虎豹吼裂山破壞。立腳𨿽穩尙愁倒﹐對面相呼只如聵。可憐鸛鵲亦不飛﹐恐被羾出靑天外。是時習流千戰棹﹐眼望赤嵌不得到。湧浪上薄浮空云﹐濺沫橫轟發機炮。盡排鷁首椓杙牢﹐猶自終宵驚簸棹。風名颶母應雌風﹐胡爲更比雄風雄。想從少女封姨後﹐老作陰怪多神通。何不吹轉颿向東﹖不然更刮海水竭﹐平步可達扶桑紅。吾當綠章上箋奏﹐俾爾配食天妃宮』。

乾隆六十年陳周全之變﹐彰化知縣朱瀾﹐浙江仁和人也﹐死於八卦山。妻某氏聞變﹐率婦魯氏﹑女羣姑投水﹐遇救﹐復投環﹐獨某氏又遇救不死。子兆嗣亡匿民間﹐得逢其母﹐乃收父骸葬之﹔事載「通史」。錢唐王槐作八卦山行以弔。詩曰﹕

『搜羅金穴窮膏腴﹐挺而走險森戈殳。倉皇剿撫俱失策﹐逸去旁縣遭焚屠。八卦山前列旗皷﹐擁兵觀望散部伍。斷指淋漓語未終﹐賊眾憑陵气如虎。怪云壓陣乘長風﹐將軍駢首縣令同。摧枯拉朽一軍覆﹐握拳嚙齒眞人雄。夫人聞變起嗚咽﹐气激蛾眉慘無色。拚拋骨肉付波臣﹐忍將紅紛羅鋒鏑。宛轉池中死未能﹐投環先後魂冥冥。捐軀一旦靈旗動﹐戰血千年鬼火靑。天慰孤忠畱一綫﹐郎君母子重相見。痛哭還疑夢裏逢﹐急收殘骨歸鄕縣。簪筆儒臣重策勛﹐魚軒象服表貞魂。鄙夫誤公失死所﹐精靈夜夜哭幽墳。我作公詩奮直筆﹐紙上霜飛聳毛骨。輶軒他日采風謠﹐會將公事排天闕』。

按槐字丹生﹐乾隆時人﹐業鹽﹐爲人風雅﹐著「廢莪堂詩艸」。

詩乘與詩話異﹐詩話之詩必論工拙﹐而詩乘不然﹔凡有系於歷史﹑地理﹑風土﹑人情者則采之﹐固不以人廢言也。淸代宦遊之士﹐頗知吟詠﹐其著者如孫湘南之「赤嵌集」﹑莊榕亭之「澄臺集」﹐長篇妙制﹐隨時選入﹔而片鱗只爪﹐亦有佳者﹐爲萃於此﹐其存其人。

王兆升﹐江蘇通州人﹐舉人﹐康熙二十七年任臺灣知縣﹐後遷兵部主事。郊行卽事云﹕『奉命籌軍國﹐非關玩物華。新涼猶未至﹐余暑正方賒。鳴騎依殘照﹐行旌帶晚霞。無勞呵殿急﹐恐擾野人家』。

宋永淸字澄庵﹐山東萊陽人﹐康熙四十三年任鳳山知縣﹐有政聲﹐秩滿升延慶知府。

九日羅山遇雨雲﹕『蕭蕭風雨度重陽﹐匹馬羅山舊戰場。白髮漸隨秋色老﹐黃花空憶故園香。云迷古樹千峯遠﹐霧鎖淸溪一水長。萸酒年年常醉客﹐爭雄壁壘幾滄桑』。

竹溪寺云﹕『春來梅柳鬥芳菲﹐散步淸溪到翠微。盤石水藤迷野徑﹐辭枝風葉擁禪扉。踏開覺路香生屐﹐振落天花色染衣。更上一層回首處﹐故山遙望寸心違』。

上淡水社云﹕『遙遙上淡水﹐艸色望淒迷。魑魅依山嘯﹐鴟鴞當路啼。茅檐落日早﹐竹徑壓風低。歲暮猶春意﹐花香趁馬蹄』。

王禮﹐順天宛平人﹐監生﹐康熙五十八年任臺灣海防同知。六十年之變﹐以罪被議。文昌閣云﹕『簾護朱欞繞檻斜﹐層層躡級望無涯。名祠冠履遊多士﹐窮島弦歌徧萬家。環海抱山稱勝地﹐羅奎躔壁散餘霞。曾知道派宗鄒魯﹐文物於今喜漸加』。

周於七仁純齋﹐四川安嶽人﹐康熙四十七年舉人﹐雍正十一年任澎湖通判﹐有善政﹐秩滿回藉。別澎湖云﹕『行年將六十﹐三仕到澎陽。海國東南嶠﹐星經牛女鄕。天懸靑共遠﹐水接碧同長。颶發疑雷吼﹐沙飛似霧茫。有時奔萬馬﹐無計臥雙檣。風景𨿽多別﹐民情卻甚良。勤耕蕷作飯﹐儉用布爲裳。麥稻還須糴﹐豆麻尙可糧。黍黃村火密﹐艸綠訟庭荒。柴戶何嘗閉﹐蒲鞭不用揚。官閒惟嘯月﹐民樂可烹羊。竊祿亦云久﹐畱名敢謂芳。光陰飛石火﹐花甲變成霜。將別仍延佇﹐思歸欲束裝。羣黎𨿽祖餞﹐一葦早輕揚。暫息鷺洲上﹐追懷賦短章』。

郝霆﹐直隸霸州人﹐進士﹐乾隆五年任臺灣海防同知。海口卽事云﹕『東寧黎庶日闐闐﹐樹藝欣逢大有年。貿易不分疆域異﹐檣楂豈惜往來駢。稑穜滿載權衡定﹐艛櫓長驅姓氏鐫。淸晏波光涵帝澤﹐蒲帆千里彩雲連』。按海防同知原駐鹿耳門﹐管理商船出入事務﹔米谷出口﹐須請驗放﹐發給牌照。此詩則言其事。後移府治。

張若窿字樹堂﹐安徽桐城人﹐乾隆十年以漳州知府署臺灣海防同知。鹿耳門月夜云﹕『孤月當軒迥﹐淸光萬里明。淡帆依斗柄﹐疏竹上楸枰。笛裏關山近﹐愁中節物更。渺然云缺處﹐遙見刺桐城』。

曾曰瑛字芝田﹐江西南昌人﹐監生﹐乾隆十年任淡水海防同知。白沙書院落成示諸生云﹕『敢因小邑廢弦歌﹐講苑新開事切磋。誰謂英才蠻地少﹖原知髙士海濱多。文章大塊花爭發﹐詩思淵源水有波。他日應知鄒魯化﹐好將斷簡日編摩』。

林菼﹐廣西永福人﹐舉人﹐乾隆十年任諸羅知縣。斐亭聽濤云﹕『曾趨官閣待春潮﹐笑語渾疑燕蓼蕭。乍聽怒濤云浩浩﹐還看長月夜寥寥。早知沙上無寒鹿﹐可有仙人倚洞簫。此日瀛堧成夢想﹐天邊誰與渡銀橋』﹖

費應豫﹐湖北巴陵人﹐拔貢﹐乾隆六年任彰化知縣。彌陀寺云﹕『馬首從東轉﹐禪扉一徑荒。柳陰垂古井﹐花气度回廊。擘荔頻傾碧﹐烹茶漸泛黃。山僧無俗事﹐盡日檢醫方』。

余文儀字寶岡﹐浙江諸曁人﹐乾隆二年進士﹐二十五年任臺灣道。自題渡海圖云﹕『一舟似芥托波瀾﹐水立風馳洵大觀。日月吐吞成四照﹐江河羞澀等微湍。舉頭但覺星辰近﹐放眼從知天地寬。便欲乘槎溯牛斗﹐珠光龍气試回看』。又有臺陽八景詩。

陸廣霖字用賓﹐江蘇武進人﹐乾隆四年進士﹐九年知彰化縣。澄臺觀海云﹕『煙波縹緲水漫漫﹐髙閣登臨面面寒。收拾昆侖千派合﹐劃開江漢四圍寬。塵氛不向壠靈發﹐寰宇全歸掌握看。憑眺頓教心地遠﹐擬將浩瀚寫毫端』。

範昌治﹐浙江鄞縣人﹐監生﹐乾隆七年任臺灣知府﹐十年被議。安平鎭云﹕『臺灣何崱屴﹐安平祗孤島。兀立大海中﹐洶浪際天杪。鹿耳接鯤身﹐沙綫明皛皛。形勢犬牙交﹐彎環猿臂繞。重門分界險﹐桅檣不輕掉。守土一麾來﹐愛此屏藩好。暇日縱扁舟﹐望洋恣遠眺。憶昔宦遊人﹐無如東坡老。文從海外豪﹐光焰增奇巧。固陋每自慚﹐雕虫先壓倒。下車況匜月﹐狂吟何艸艸。所志不在詩﹐因之寄懷抱。私冀胸次間﹐與海同大小。百川盡傾輸﹐萬象皆明了。秋濤動山嶽﹐春波潤枯槁。轉愧願難酬﹐問心可得表。保赤貴誠求﹐誇浮何足道。回看戍卒忙﹐艛櫓登齊燎。亟命掛帆歸﹐迅疾等飛鳥。人坐畫中船﹐水湧冰輪皎』。

褚祿字總百﹐江蘇靑浦人﹐進士﹐乾隆十年任臺灣知府。安平晚渡云﹕『樓堞參差噪暮鴉﹐村氓喚渡語聲嘩。忽衝沙鳥暝煙破﹐漸轉蒲帆夕照斜。遠浦不須愁返棹﹐晚風無事動悲笳。寒潮乍退人歸後﹐明月孤舟漾淺沙』。

烏竹芳字筠林﹐山東博平人﹐舉人﹐道光五年以澎湖通判調噶瑪蘭﹐有蘭陽八景詩。

漏夜放舟之澎湖云﹕『剪剪寒風雪浪平﹐迢迢良夜泛舟輕。一鉤新月隨帆轉﹐萬點繁星印水明。遠岫重遮煙樹暗﹐纖雲四卷海波淸。前程縹緲知何處﹐紅日東升已到城』。

廳署題壁云﹕『滿目黃沙日影西﹐四圍山勢自髙低。三春花鳥尋蹤杳﹐一樹雲煙與屋齊。連月風聲鳴北牖﹐終年潮信漲前溪。迢遙堤岸環如堵﹐署冷心淸絮著泥』。

蘭城寄興雲﹕『竹聲蕭颯雨聲催﹐驚破幽人午夢回。拂袖香風木稚放﹐映窗金色菊花開。海天已滯三秋後﹐鄕信難逢一雁來。渺渺餘懷添旅悶﹐蘭舟何日渡陽臺』。

仝卜年字澗南﹐山西平陸人﹐嘉慶十六年進士﹐道光十一年任噶瑪蘭通判﹐補臺防知同﹐嗣升臺灣知府﹐卒於任。蘭陽卽事云﹕

『四圍修竹蔭檀欒﹐簾外靑山掛笏看。領識閒中風味別﹐頭銜未礙是粗官』。

『金猊香裊麝煙凝﹐小榻橫窗月半稜。花影撩人詩思動﹐倭箋新試短檠燈』。

『溪南溪北艸痕肥﹐山後山前布谷飛。叱犢一聲煙雨細﹐杏花村裏勸農歸』。

『一夜秋風拂鬢華﹐蕭然興味似山家。幅巾短褐西窗下﹐黃葉煨鑪自煮茶』。

董正官字鈞伯﹐雲南太和人﹐進士﹐道光二十九年署噶瑪蘭通判。由雞籠口上三貂嶺至遠望坑入蘭境云﹕

『閩嶠東南盡海灣﹐重洋突湧大孱顏。雞籠口踞全臺北﹐信否來龍自鼓山』﹖

『不畏番林蓊翳迷﹐不嫌鳥道與云齊。盱衡小立三貂嶺﹐大海茫茫轉在西』。

『一夜飛踰黑水溝﹐山中又見大溪流。危帆甫卸還呼渡﹐眞个無邊宦海浮』。

臺灣官學之設﹐始於鄭氏永曆二十年﹐建聖廟﹐創太學﹐以勇衛陳永華爲學院﹑葉亨爲國子助教。各社皆設義學﹐聘中土之士以教子弟。一時禮讓彬彬﹐文風倔起。歸淸以後﹐攺設府學﹐縣有縣學。爲學官者﹐頗有博雅之儒﹐若謝退谷﹑鄭六亭二公﹐且以文章經濟有名於時。其以詩鳴者﹐如朱筠園﹑吳素村﹑劉芑州﹑周莘仲各有集﹐采入「詩乘」﹔而吉光片羽﹐流落人間﹐當亦不少。僅就聞見所及﹐載之如後。

陳繩字驑季﹐一字禮園﹐侯官人﹐雍正十一年應博學鴻詞科﹐旋舉孝廉方正﹐授教職﹐乾隆九年任諸羅訓導﹐與修「府誌」﹐著「臺海采風圖考」﹑「番社采風圖考」﹐而詩甚少。

二月諸羅道上云﹕『偶整春裝出水涯﹐邅回白道幾人家。間間風景遲遲日﹐淺艸輕沙薄笨車』。

烏魚云﹕『碧玉元珠偏體摛﹐揚鬐奮鬣滿天池。須知滬箔橫施處﹐要在葭灰未動時。日映波光添繡綫﹐鱗翻浪影簇烏旗。江鯔味薄河鯔小﹐爭似炎方海錯奇』。

丁必捷﹐平和人﹐歲貢生﹐康熙三十五年任鳳山教諭﹐四十一年復任諸羅﹐升國子監學錄。過寧靖王墓云﹕『萋萋芳艸憶王孫﹐碧水丹山日閉門。弔月蟪蛞悲故府﹐號風松柏泣忠魂。一枝聊借猶堪托﹐四海無家豈獨存。歷盡艱辛逃絕域﹐祗畱正气塞乾坤』。

謝家樹﹐歸化人﹐進士﹐乾隆十七年任臺灣府學教授﹐以憂去﹐二十六年再任。澎湖云﹕『又見人間石洞庭﹐羅羅七十二峯靑。桶盤妥貼憑誰挈﹝桶盤﹐嶼名﹞﹐虎豹猙獰喚欲醒。怪不鮫紋添禹貢﹐花螺貝錦注葩經。黃昏點點歸漁艇﹐咿啞聲中月滿汀』。

林紹裕﹐永福人﹐拔貢生﹐乾隆二十五年任鳳山縣學訓導。重九後一日登鼓山云﹕『重陽宿酒未曾醒﹐又載樽罍絕島停。滄海無風長澹沲﹐遙天竟日自靑冥。飛飛沙鳥紛如葉﹐點點漁紋宛似萍。最愛綺霞明夕照﹐乾坤橫展畫圖屏』。

慮觀源﹐永安人﹐舉人﹐乾隆二十六年任諸羅縣學教諭。渡臺放洋云﹕『揚帆解纜語爭喧﹐一葉輕浮到海天。層浪有山隨日湧﹐積流無地與云連。溝稱紅黑曾聞險﹐鍼指東南不畏偏。爲問飛盧何處泊﹐臺陽遠在扶桑邊』。

晉江柯淳庵廣文輅﹐字莪瞻﹐乾隆四十四年舉人。嘉慶三年任嘉義縣學訓導﹐六年調署彰化教諭﹐後升江西安仁知縣。著書甚多﹐有「閩中文獻」八十卷﹑「閩中舊事」十五卷﹑「東瀛筆談」四卷﹑「淳庵詩文集」十二卷﹐凡四十七種﹑八百六十餘卷﹐「福建省誌」稱其著述之富﹐閩中古今人無有踰者。沒後﹐子孫不能守﹐俱致遺佚﹐惟詩文集抄稿尙有存者﹔剩馥殘膏﹐能不惋惜﹗

臺郡城樓曉望云﹕『郡郭蒼茫百物蕃﹐南臨渤臨北鄕村。煙涵海色藏鯤嶼﹐潮捲濤聲入鹿門。島上紅毛余戰壘﹐津頭赤馬擁云屯。百年兵革銷沈久﹐麗醮空聞畫角喧』。

玉峯書院借廬云﹕『花木蕭疏艸不除﹐廣文官冷樂何如﹗家無醅酒貪畱客﹐橐有俸錢常買書。半日吟詩登小閣﹐幾人問字到吾廬。本來面目依然在﹐且擬攜經帶月鋤』。

秋日遊白雲寺云﹕『檀旃遠出白雲隈﹐邀友秋遊策蹇來。竹徑梵音傳爽籟﹐石壇屐齒印蒼苔。一簾花雨禪心靜﹐半榻茶煙鶴夢回。瑟瑟疏林紅葉下﹐暮鴉解客漫相催』。

春日過栗子嶺雲﹕『逶迆一徑入云深﹐夾道松杉十里陰。天半鐘聲聞鹿苑﹐雨餘空翠滴煙林。春泉石畔分新脈﹐時鳥山中變好音。直欲振衣千仞上﹐仙靈笑我腐儒襟』。

春日望海云﹕『碧海混無際﹐和風鏡面開。春潮孤島沒﹐暮雨細帆來。鹿耳雙纓出﹐鯤身七綫回。曠觀天地闊﹐且覆掌中杯』。

偶成云﹝嘉慶六年十二月十八日檄署彰化﹐二十二日途中偶成三首﹞﹕『牢落多憂患﹐須眉一老翁。廣文居五席﹐十載等旋蓬。海色殘霞外﹐人煙落照中。宜春新換帖﹐歲序又匆匆』。

春日南院云﹕『久雨喜初晴﹐風光曲院淸。燕飛斜帶語﹐花落細無聲。性僻耽幽靜﹐年衰倦送迎。萍蹤聊此寄﹐浪迹一身輕』。

按玉峯爲嘉義書院名﹐白雲寺﹑栗子嶺均在彰化。

曾鶴峯孝廉中立﹐廣東嘉應人﹐嘉慶初掌教海東書院。夏日遊鯽魚潭云﹕『東海淵渟別一湖﹐偕遊竟日足歡娛。微風蹙浪淸如許﹐遠岫籠雲淡欲無。自得錦鱗時在藻﹐翻然淺瀨起飛鳧。倚欄共詠溪山勝﹐寫入新詩當畫圖』﹝唐璞亭司馬﹑杜春墅﹑邱瑤圃兩廣文﹑陳瑤階山長﹑邱愛盧硯長偕遊﹞。

蔡牽之亂﹐輒擾臺灣﹐水師提督李長庚平之。一日遇於海上﹐追至黑水洋﹐中炮死。事聞﹐下旨軫悼﹐封伯爵﹐謚忠毅。事載「淸史」。時阮文達公元任浙撫﹐以詩挽之曰﹕『誰遣孫恩剩一船﹐非公追不到南天。遠探蛟窟五千里﹐苦歷鯨波四十年。隔歲過門皆不入﹐乘潮澈夜每無眠。雅之若與牢之合﹐早見臺澎縛水仙』。按嘉慶十一年牽犯臺灣﹐長庚統閩浙水師攻之﹐大窘﹐乃潛奪鹿耳門出﹐追之獲船十餘﹐卒以閩兵不助扼各港﹐竟被脫。詩之結句則指此事。長庚字西巖﹐福建同安人。元字蕓臺﹐江蘇儀徵人。

「桐船行」爲太倉蕭子山明經所作﹐以弔胡將軍振聲者。將軍福建人﹐爲溫臺鎭總兵﹐每乘桐船出海﹐輕疾如飛﹐勝則母喜敗則怒﹐故尢力戰。蔡牽之亂﹐奉檄援臺﹐所部二百人死傷略盡﹐遂遇害﹐投屍海中。事聞﹐詔晉提督。其詩曰﹕『永嘉城頭角聲咽﹐大星墜地光不滅。白頭老母望兒歸﹐不見桐船淚垂血。桐船輕疾如遊龍﹐將軍百戰多威風﹔不知乃由阿母訓﹐不殺賊歸母須慍。桐船昨出時﹐別母換徵衣。祗言兒向閩中去﹐那知陷入鯨鯤圍。鯨鯤日伏臺澎側﹐閩中將吏誰敢擊。幕府聞得桐船來﹐火急軍書催赴敵。將軍之來非出師﹐國家有事安得辭。貽書中丞誓必死﹐要令大節千秋知。天茫茫﹑波浩浩﹐吹桐船﹐落賊島。矢石旣盡壯士亡﹐將軍挺立神不撓。大呼狂賊速殺我﹐羣醜投戈擁公坐。抉傷且學魯臧堅﹐捐軀夙志今朝果。聖主酬忠禮數全﹐可憐讕語尙紛然。果然不出將軍料﹐誣作哥舒語浪傳。有卒潛逃自賊壘﹐自言親見將軍死。話到蛟龍食魄時﹐阿母聞之悲不止。母勿哭﹐母教兒殺賊﹐兒死身不辱。桐船𨿽敗鬼猶雄﹐森森直節誰能同﹖便是龍門百尺桐』。子山名綸﹐嘉慶時人﹐著「樊村艸堂詩集」。

子山又有「臺灣三仁詩」。三仁之事已載於前﹐不嫌其復﹐並錄於此。詩曰﹕『臺灣淨掃無風塵﹐天子下詔褒三仁。三仁何姓氏﹖一爲壽同春﹐淡水縣丞老幕賓﹔丞亡攝官克復城﹐出兵剿賊死賊營。其一嶺南客﹐國子生﹔寓彰化﹐糾義民﹐其姓李氏喬基名。守鹿仔港有成績﹐戰牛馬莊終殞身。同時見此二義士﹐一弱女子尢絕倫。滿姑年十七﹐父曰劉郡丞。賊先執丞次脇姑﹐姑不受辱泣且嗔。蹈河不死罵益烈﹐白璧𨿽碎聲錚錚。是三人者微且輕﹐非將非吏非守臣。身𨿽死義﹐分甘沈淪。幸遇天子大聖明﹐幽遐必矚﹐名教是惇﹔曰此三人縱疏賤﹐磊落大節宜弔旌。詔建祠宮﹐楹桷維新﹔有司歲時﹐祀以特牲。爲問蟻賊起事辰﹐士民奔走﹑婦女被掠﹐何無一人能及此三人﹖吁嗟乎﹗人人且有忠孝情﹐盍至三仁祠下一聽天子命祀之恩綸』﹗

慶觀察保字蕉園﹐滿洲鑲黃旗人﹐嘉慶六年以泉州知府署臺灣道﹐未幾而去。十年十月再任﹐適海寇蔡牽之亂﹐督勵士民﹐守城禦侮。翌年升福建按察使﹐臨別以詩志感云﹕『三來海上聽濤聲﹐幾度傳烽徹夜驚。獨出有身軀怒馬﹐重圍多恨失奔鯨。煙消島嶼初安市﹐雨洗郊原已罷兵。畱語東瀛諸義士﹐艱難還萊爾幹城』。

蔡牽之亂﹐朱濆謀據蘇澳。楊雙梧太守率師北上﹐會水師平之。時侯官謝退谷爲嘉義縣學教諭﹐作紀捷詩四首﹐以志其事。退谷名金鑾﹐字巨庭﹐著「蛤仔難紀略」﹐力主開設﹐後從其議。詩曰﹕

『太守將西渡﹐斯言未必眞。天聰明絕域﹐海國賴斯人。隱懾無形患﹐初回有腳春。瀛壖百萬戶﹐造物豈非仁』。

『昔日黃巢亂﹐頻年赤嵌城。竹圍堅似鐵﹐壯士喜爲兵。馬首惟餘望﹐牛皮不戰平。至今楊大眼﹐南北有威名』。

『東轉雞籠外﹐其名蛤仔難。蠶叢驚地裂﹐蛇瘴迫天寒。蠻獠春旗出﹐兒童竹馬看。昆侖三鼓奪﹐未似此行歡』。

『羽檄傳天外﹐須臾離海東。舊棠依召伯﹐新稻賦周公。天意無私覆﹐邊防有異功。誰將軍國事﹐爲達帝心聰』。

宜蘭在臺灣東北﹐則古之蛤仔難﹐或作甲子蘭﹐番語也。三面負山﹐東臨大海﹐平原交錯﹐溪注分流。荒古以來﹐廢而不治。嘉慶元年﹐吳沙移民入墾﹐垂成都聚。至十五年﹐奏請收入版圖﹐攺名噶瑪蘭﹐委楊雙梧太守籌辦開設事宜。雙梧名廷理﹐廣西馬平人﹐以拔貢生補知縣﹐曾任臺灣府道﹐頗著政績。其後以事褫職﹐至是起用﹐任噶瑪蘭通判。著「東遊詩艸」一卷﹐內有數首﹐可爲蘭之掌故。度建蘭城公署云﹕

『背山面海勢宏開﹐百里平原亦快哉。六萬生靈新戶口﹐三千田甲舊蒿萊。碓舂夜急船初泊﹐岸湧晨喧雨欲來。浮議頻年無定局﹐開疆端賴出羣才』。

『度阡越陌到溪洲﹐溪水湯湯夾岸流。天道難窺原不測﹐人心易動合爲仇。姦民星散應防聚﹐佳士云騰定寡儔。蕆事料湏三載後﹐敢辭勞瘁憚持籌』。

復位噶瑪蘭全圖云﹕

『尺幅圖成噶瑪蘭﹐旁觀傎勿薄彈丸。一關橫鎖炊煙壯﹐兩港平鋪海若寬。金面翠開云吐納﹐玉山白映雪迷漫。籌邊久已承天語﹐賈傅頻煩策治安』。

『三農力穡趁春晴﹐雨霽煙消極望平。山擬半規深且邃﹐溪如雙帶濁兼淸。培元布化思良吏﹐劃界分疆順兆氓。他日濃陰懷舊澤﹐聽人談說九芎城』。

按九芎城則今蘭治﹐以其木堅﹐植爲護垣。

羅東道中云﹕

『淩晨閒攬轡﹐極目望淸秋。地判東南勢﹐溪通淸濁流。炊煙村遠近﹐帆影海沈浮。鷗鷺應馴我﹐三年五次遊』。

按羅東在蘭之南﹐番語謂猴爲「惱黨」﹐此地有石如猴﹐故名﹔以其不雅﹐攺名羅東。後駐巡檢。東勢﹑南勢﹐亦地名﹐淸﹑濁兩溪﹐則蘭之巨川也。

登員山云﹕『莫謂此山小﹐龜峯許並肩。千尋壓吼浪﹐一抹繞濃煙。蟠際看隨地﹐安排本任天。披榛舒倦眼﹐吟望好平田』。

按員山在治西七里﹐一峯卓立﹐俯瞰平原。

乾隆五十五年﹐澎湖告饑﹐楊雙梧觀察親往振卹﹐遭風至東吉洋﹐乃回峙裏﹐以詩志險。詩曰﹕『爲議澎湖振﹐勞餘百戰身。風波經乃覺﹐天佑禱逾神。浪息魚龍靜﹐光開日月新。不知漂泊者﹐曾有未安人』。『風急難爲定﹐縱橫東吉洋。驚人千頃浪﹐撫己九回腸。雲气倏開爽﹐天心幻混茫。不波殊可慶﹐戀闕敢相忘』。『利涉惟忠信﹐姱修無一能。望洋情緒怯﹐飛渡眼花騰。宦海原如此﹐驚心得未曾。嗒然何所恃﹐方寸實堪憑』。『漸見月如晝﹐金波萬里寬。參差魚捨遠﹐髙下浪花寒。夷險皆前定﹐馳驅敢畏難。嗟余還泛泛﹐久矣繪圖看』﹝甲辰余嘗作「觀海圖」﹞。

雙梧久宦臺灣﹐頗多經畫。著「東遊艸」一卷﹐求之未得。「淡水廳志」曾載其詩﹐迻錄於此﹐亦可誦也。

丁卯九日錫口道中云﹕『幾年安坐賦閒居﹐佳節倥傯寄筍輿。糕酒倩誰重遺客﹐海山笑我枉陳書﹝時朱濆竄泊蘇澳﹑蛤仔難﹐姦民多與通者﹐余先請愛總戎以百兵相助﹐並請王總戎撥小哨船數隻泊烏石港以備策應﹐皆不許﹞。萑苻肆志妖氛重﹐黎庶驚心眼界舒。漫道經行曾萬里﹐危巓措足步徐徐』﹝自錫口至蛤仔難經三貂嶺﹐危險異常﹐人多畏之﹞。

上三貂嶺去﹕『衡嶽開云舊仰韓﹐我來何幸度艱難﹝淡北終歲陰雨﹐惟六﹑七月稍霽﹞。腳非實地何曾踏﹐境涉危機亦少安。古徑無人猿嘯樹﹐層巓有路海觀瀾。莫辭勞瘁希恬養﹐忍使番黎白眼看』﹖

龍溪蕭竹精堪輿術﹐性好遊﹐嘉慶初來臺﹐遠涉至蛤仔難。時吳氏方事開墾﹐客之。乃徧覽全勢﹐標爲八景﹐且益爲十六景﹐繪圖賦詩﹔所謂蘭城拱翠﹑石峽觀潮﹑平湖漁笛﹑曲嶺湯泉﹑龍潭印月﹑龜嶼秋髙﹑沙堤雪浪﹑濁水涵淸者也。竹有「甲子蘭記」﹐謂『嘉慶三年秋﹐余與黃友渡臺。越三載庚申﹐遊極北之甲子蘭。其地沃野三百餘里﹐可辟良田萬頃﹐容十萬戶。余細閱勝槪﹐千山競秀﹑萬水朝宗﹐內納一大陽基﹐通眾再造四圍。聊題詩記圖說﹐以志不泯』。詩曰﹕

『遨遊臺地已三秋﹐覓盡山川何處求。步向蘭中尋一吉﹐羅紋交貴水纏流』。

『屏風錦帳列千尋﹐融結蘭城天地心。萬疊江山遙拱秀﹐率濱應沐化波深』。

按時尙未有五圍﹐今則已至蘇澳﹐且達臺東﹔民戶熙穰﹐地利日啟﹐巍然北臺樂土矣。

噶瑪蘭南北二關﹐各據要隘。嘉慶二十四年﹐通判髙大鏞建。南關距治四十五里﹐近通蘇澳﹔北關則四十里﹐險控海隅﹐駐兵防守﹐以司啟閉。道光六年﹐孫平叔制軍爾準巡臺﹐至北關﹐有詩曰﹕『山頭亂石金華羊﹐下飲大海波茫茫。蹴蹋洪濤濺飛沫﹐紫瀾迅激浮驚霜。北關拔起通一綫﹐訇然石扇森開張。天開地辟絕人迹﹐胡煩設險勞堤防。我皇徳遠曁日出﹐坐變斥鹵爲耕桑。乃知天意早有在﹐陽施陰設成巖疆。我來叱馭行過此﹐戍卒環列排櫐槍。關中沃野七千甲﹐東南其畝棻鋪穰。茅茨土捨雞犬靜﹐疑從上古窺洪荒。鷘舌侏■﹝亻離﹞費重譯﹐見人狂顧如驚獐。地無可欲視聽寂﹐安得習染生癡狂。無懷﹑葛天在人世﹐桃源之說非荒唐。鯷壑東瞻寒礁石﹐雞籠西顧連崇岡。瞿唐﹑劍閣身未到﹐鄳阨視此誰低昂﹖援毫思欲勒銘去﹐愧無筆力追孟陽』。爾準﹐江蘇金匱人﹐官至閩浙總督﹐謚文靖。

埔里社處萬山之中﹐土厚泉甘﹐漢人爭墾。嘉慶二十年﹐鎭道以遊民日聚﹐慮有患﹐命彰化知縣吳朴庵大令逐之﹔事載「通史」。朴庵名性誠﹐湖北黃安人﹐歷任澎湖通判﹑鹿港同知﹐後調淡水。是役作入山歌一首﹐以紀始末。歌曰﹕『夢亦不到海外亂山之中﹐炎■﹝髙炎﹞往來於煙雨寂寞之空蒙。上霧下濕天日暗溪谷﹐嵐气瘴毒侵雞肋之微躬。斫竹爲牀聊偃仰﹐破壁僧房吼夜風。撼枕聲喧溪水激﹐奔騰萬馬無停息。古人五月渡瀘勤﹐嗟余何事此間數晨夕。婆娑洋世界原寬﹐自歸版圖衽席安。兩戒山河經擘畫﹐百年疆索定紆盤。土牛紅綫分番漢﹐文身剺面判衣冠。毋相越畔設險守﹐舊章遵循永不刊。叵耐生番偏嗜殺﹐伺殺漢人鏢飛雪。割得頭顱血模糊﹐山鬼伎倆誇雄傑。■﹝目閃﹞睒梟獍人見愁﹐癡頑吾民與之遊。湣不畏懼侵其地﹐吞食抵死竟無休。千峯萬壑潛深入﹐荷戈負耒如雲集。橫刀帶劍萬人彊﹐蠢爾生番皆掩泣。七十二社部落分﹐茹毛飲血麋鹿羣。中有曠隰名埔社﹐水繞山圍佳勝聞。周回斜闊幾百里﹐丰艸長林平如砥。雕題黑齒結茅居﹐歌哭聚族皆依此。牧牛打鹿釣溪魚﹐不識不知太古初。別有天地非人世﹐萬頃膏腴可荷鋤。歸來構隙失鄰好﹐水社殺機藏已早。諜謀暗引貪利徒﹐滅虢還從虞假道。僞呼庚癸乏軍糧﹐欲向山中乞鹿場。矯稱官長張紅蓋﹐襲取其社不可當。壯者僅免幼者死﹐老婦飲血屠稚子。開廩運粟萬斛多﹐其餘一炬屋同毀。野掠牛羊室括財﹐弓刀布釜盡搜來。可憐更有傷心處﹐掘徧冢墓拋殘骸。兔脫紛紛竄巖曲﹐祗解哀號不解哭。愁雲白日慘昏沈﹐峯隙偸窺仇起屋。築土星羅十二城﹐蜂屯蟻聚極縱橫。分犁畫畝爭肥瘠﹐不管蚩蚩者死生。我聞痛心兼疾首﹐終夜彷徨繞牀走。同爲亦子保無方﹐斷腸愧赧惟引咎。傳聞此番知大義﹐曾助王師殲醜類。有功不賞禍太奇﹐發指凶殘頻墜淚。天地好生本太和﹐況復皇恩浩蕩多。化外何曾有徵伐﹐生成徧徳伏巢窩。何物莠民敢戕害﹐罄竹難書其罪大。從來拓土與開疆﹐豈可編氓私越界﹖擬議爰書申大義﹐當事震怒從嚴治。分檄奔馳文武官﹐機宜良策飛宣示。宣示恩威孰敢違﹐先驅狼虎解長圍。摧城撤屋散其黨﹐還爾土田亦庶幾。仍彰國典警姦宄﹐罰不及眾罪有歸。自顧庸才忝斯土﹐未然弛禁疏防堵。筍輿冒雨入雲山﹐事後勤勞恐無補。溪回路轉駭蠶叢﹐羊腸叱馭笑籠東。敢辭險阻勾畱苦﹐仗劍橫掃魑魅空。莫認蓬萊可訪仙﹐荒煙蔓艸翠微巓。白雲欲晴黑雲雨﹐鷓鴣啼聲到耳邊。治人治法難俱得﹐大東小東堪嘆息。蒼生霖雨不相逢﹐救死攘奪謀衣食。興言至此顏厚有忸怩﹐試聽枝上子規心惻惻。寄語番奴休殺人﹐殺人天譴不可測』。此詩局度冗長﹐造句柔弱﹐原不足取﹔惟此事關系甚大﹐衮衮諸公不能徠民墾土﹐爲立久遠之計﹐又從而禁之﹐何其昧耶﹗故此非詩也﹐記事之詩爾。錄而存之﹐以作撫墾志之資。

桐城姚石甫觀察瑩﹐素以文名﹐嘉慶十四年進士。初任臺灣縣﹐轉噶瑪蘭通判﹐道光十七年授臺灣道﹐整飭吏治﹐振興文風﹐臺人稱之。著「東槎紀略」﹐而詩甚少。惟晚眺一首﹐不知其在臺所作歟﹖詩曰﹕『落日天气淸﹐登樓眺芳甸。遙岑聳孤靑﹐飛鷺時時見。微雨村中來﹐水雲白如練。嘉禾受遠風﹐芳樹落余片。牧子催牛歸﹐野人荷蓑徧。何處樵歌起﹐前山忽暝變』。

河內曹懷朴司馬謹﹐道光十七年宰鳳山﹐引下淡水溪之水﹐以漑旱田。姚石甫觀察旌其功﹐名曹公圳﹐至今猶食其澤。後升淡水同知﹐慈惠愛民﹐多善政﹔事在「通史」列傳。受事五年﹐以病辭去﹐淡人士賦詩惜別﹐美不勝收。如郭云裳廣文襄錦之作云﹕『笙歌滿路酒盈卮﹐父老攀轅惜別時。生佛願教長作主﹐春風易惹遠相思。一淸已覺人難效﹐五載都嫌住未遲。底事蒼生方系望﹐淵明歸去漫題辭』。嗚呼﹗官樣文章﹐大都紛飾﹔如此詩者﹐可謂全無諛語矣。

南通徐淸惠公宗幹﹐以道光二十七年觀察臺灣﹐整剔吏治﹐振興文風﹐集諸生於海東書院肆業﹐給其膏火﹔又時蒞講席﹐爲言義理﹐一時士气惇厚﹐競相奮勵。乃選院課刊之﹐名曰「瀛洲校士錄」﹔內有新樂府六章﹐皆臺事也。曰保生帝﹐曰鯤身王﹐曰羅漢腳﹐曰伽藍頭﹐爲許廷侖作﹔曰艸地人﹐曰烏煙鬼﹐爲李華作﹔均府治人。

保生帝云﹕『保生帝﹐不醫國﹐當醫民﹐功徳在民宜爲神。喧騰五月龍舟開﹐海上王拜帝居來。帝顏微笑送王歸﹐五色香花夾路飛。霓旌風馬不得見﹐秋雲寒雨空霏霏。歸來傾篋坐嘆息﹐斗儲忽罄虛朝食。已拋綾錦勞歌喉﹐又典衣衫換旗色。淸時樂事人所爲﹐澆風靡俗神不知。神不知﹐降祥降殃天無私』。按保生大帝卽吳眞人﹐名本﹐福建同安白礁人。生於宋太平興國四年﹐精醫術﹐以藥濟人。景佑二年卒﹐里人祀之﹔開禧二年﹐封英惠侯。「舊志」謂臺多漳﹑泉人﹐以其神醫﹐建廟特盛。吳眞人廟一在鎭北坊﹐曰興濟官﹔一在西定坊﹐曰良皇宮。

鯤身王云﹕『落花如塵香不歇﹐紫蕭吹急夕陽沒。靈旗似復小徘徊﹐解纜風微訖不發。碧波涵鏡逗人淸﹐照見輕妝水底月。龍宮百寶縱光怪﹐洛水明璫漢臯佩。淫佚民心有識傷﹐升平餘事無人繢。神來漠漠云無心﹐神去滔滔江水深。士女雜沓舉國狂﹐年年迎送鯤身王』。按南鯤身在安平之北﹐距治約二十里﹐每年五月﹐其王來郡﹐駐良皇宮﹐六月始歸。男女晉香﹐絡繹不絕﹐刑牲演劇﹐日費千金﹐而勾闌中人祀之尢謹。

羅漢腳云﹕『羅漢腳﹐不爲商賈不耕作﹐小者遊惰大飲博。遊手好閒勿事事﹐酗酒搏擊羣狺狺。果爾擒至卽撲死﹐一時風俗爲之馴。作法於嚴獘難止﹐作法於寬復何恃。

藉以負戈殳﹐驅以就耒耜。不然百人坐食一人耕﹐鳩化爲鷹橘爲枳。刑法重﹑恩澤深﹐金剛目﹐菩薩心』。按臺人謂市井遊民曰羅漢腳。

伽藍頭云﹕『伽藍頭﹐爾何不生莊嚴香界﹑■﹝忄刃﹞利梵天﹐雪山之頂﹑鷲嶺之巓﹖親見世尊定後禪。木犀花發共馥鬱﹐菩提樹影同連蜷。伽藍頭﹐來何由﹐得非仙風吹實落炎洲﹖坐使交梨火棗忽無色﹐瑤艸琪花皆生愁。色香味﹐無與儔﹐伽藍頭』。按臺人謂丐首曰伽藍頭﹐每月初二﹑十六兩日向各鋪戶求錢﹐以管束乞丐。

艸地人云﹕『臺陽膏腴地﹐一歲或三熟。可憐艸地人﹐不得飽糜粥。里正催租來捉人﹐林投有洞去藏身。晝伏夜歸饑不忍﹐歸來惟對甑中塵。曩者城中來﹐曾見城中客﹔峨峨稱大家﹐丹艧間金碧。丰衣美食如山積﹐不如賣女圖朝夕。使儂莫作溝中瘠﹐女事貴人兩有益。吁嗟乎﹗墜茵墜混不可知﹐飛絮飛花豈有擇﹗君不見﹐石濠別﹐幽怨聲﹐流民圖﹐淒涼色』。按府治人謂鄕村曰艸地﹐艸地人多耕城中業戶之田﹐故有慨乎其言也。

烏煙鬼云﹕『烏煙鬼﹐少年狀貌眞魁偉。如何轉盼須臾爾﹐變化魌魑難向邇﹖可憐晝亦如夜時﹐生亦如死期。寄言三五少年子﹐莫向紅塵作鬼嬉。烏鬼含冤白鬼笑﹐故鬼前驅新鬼嘯。風雨回首一燈昏﹐數點靑燐猶照耀。區區蠻觸越南都﹐令行禁止風霜俱。白日如鏡照寰宇﹐鬼乎何處藏其軀』﹗按阿片煙傳入臺灣﹐始於荷蘭之時﹐其後滋盛。

道光十年詔禁各省種賣﹐從閩浙總督孫爾準之奏也。十九年復禁﹐遂與英人開戰﹐而立江寧之約﹐至今爲害。臺人謂吸煙者爲烏煙鬼﹐以其與鬼爲伍也。

許上捨廷侖有昭忠祠詩。昭忠祠在府治功臣祠畔﹐光緒十四年﹐攺建於右營埔﹐今毀。詩曰﹕『紅墻一角夕陽斜﹐古木森森棲暮鴉。行人動魄下馬拜﹐斷雲墜落天之涯。赤嵌城外濤翻雪﹐風慘潮悲聲欲絕。白水還如曩日心﹐碧山已變何年血。在昔生祠祀功臣﹐功臣不朽千萬春。庸庸那得共廟食﹐老死牖下猶灰塵。奮袂一呼衽金革﹐尺寸皆能勒竹帛。身沒王事投汨羅﹐招魂欲唱靈均歌。崇祠並建妥以侑﹐雕甍金碧瞻巍峨。能使頑廉懦者立﹐教忠可以海不波。烏乎﹗教忠可以海不波﹐稜稜正气扶山河』。

黃上捨通理﹐臺邑人﹐有詩數首﹐在「校士錄」。澄臺遠眺云﹕『髙臺百尺雄臺陽﹐倔起層霄空四彷。乘興登臨一以眺﹐澄懷遠矚天開張。環山作屏鏡滄海﹐層城峻壑如金湯。俯瞰平泉斐亭外﹐渭川千畝森篔簹。循磴緣梯腰腳健﹐撥雲披霧精神彊。襟帶鯤身縈鹿耳﹐虎門鷺嶼南北當。巖疆更上一層淩絕頂﹐齊州數點煙微茫。蕩胸不知東海闊﹐極目始信秋天長。鴻蒙辟後水東注﹐涓滴會歸百谷王。蓬萊淸淺信有以﹐激浪衝沙成堤防。赤嵌城西海變路﹐安平不用一葦杭。風帆沙鳥時出沒﹐西嶼霞彩照屋梁。遠樹如鍼林如薺﹐漁舟唱晚歸漁莊。會須一覽眾山小﹐魁斗卓立孫兒行。四顧躊躇足淸曠﹐憑欄弔古悲滄桑。雞籠以南打鼓北﹐延袤千里引領望。自入版圖百年久﹐沐浴日月生輝光。釣龍臺古今何在﹐越王故址成荒涼。美人去後麋鹿走。姑蘇往迹懷吳閶。燕昭好士差足慕﹐自昔黃金招賢良。珥筆須與雅頌亞﹐靈臺歡樂重賡揚』。

陳茂才尙恂﹐臺邑人﹐工古詩文﹐爲徐樹人觀察所賞識。有詠菊八首﹐用少陵秋興韻﹐在「校士錄」中。

憶菊云﹕『西風幾日撼園林﹐霜壓黃花气象森。斷雁關河傷晚節﹐寒蛩籬落怨秋陰。幽香易入詩人夢﹐芳訊頻驚客子心。一度相思一惆悵﹐斜陽門巷起寒砧』。

訪菊云﹕『誰家老圃影橫斜﹐曳杖尋秋感鬢華。便擬古梅探雪海﹐難攜片石上星槎。重陽野外無停屐﹐薄暮城頭有斷笳。待得王郎來送灑﹐陶公三徑已開花』。

品菊云﹕『柴桑幽賞對斜暉﹐處士風流話少微。伴我悲秋蛩欲語﹐替人窺艷蝶先飛。東籬題詠名爭重﹐西榭平章願豈違。花與詩人同格調﹐郊寒島瘦勝癡肥』。

供菊云﹕『寥落秋堂對奕棋﹐一龕花影佛慈悲。金■﹝丷上豕下﹞生﹞瓊蕊安排後﹐玉甃銅瓶供養時。小雨湘簾初夢覺﹐髙風栗裏每神馳。獨於晚節饒淸福﹐泉石偏勞位置思』。

簪菊云﹕『杖藜攜酒上齊山﹐斜插花枝勝會閒。落帽霜華生鬢髮﹐登髙云物望鄕關。陶公已去頻搔首﹐謝傅重來定笑顏。莫訝頭銜殊冷淡﹐前身瓊苑本淸班』。

餐菊云﹕『采采黃精掛杖頭﹐山南山北幾經秋。半筐秀色添新味﹐滿把繁英盡浣愁。骨格拚教如瘦鶴﹐江湖何處不饑鷗。安能獨效靈均意﹐欲種餱糧偏九州島』。

釀菊云﹕『靑州從事竟無功﹐酒徳新題曲部中。滿甕分明凝玉露﹐一瓢容易醉金風。籬邊味淡衣宜白﹐座上香浮友是紅。益壽從來疑有術﹐不須佳釀乞仙翁』。

畫菊云﹕『驀來楓徑路逶迆﹐繪出秋花近野陂。落筆自含髙世想﹐披圖誰肖傲霜枝。冰甌點綴神先瘦﹐玉蕊繽紛節不移。淡到無言如可讀﹐焚香鎭日畫簾垂』。

南人尙鬼﹐漳﹑泉尢甚。盂蘭之會﹐日縻萬金﹐習俗相沿﹐牢不可破。余讀「瀛洲校士錄」﹐有彭拔元廷選盂蘭竹枝詞十二首﹐語𨿽詼諧﹐意存懲戒﹐錄之於此﹐以作風謠。

『祀典原來肅勵壇﹐民間禳醮祝平安。若云冤鬼須超度﹐何必森羅設判官』。

『七寶燈明結彩花﹐金身丈六曳袈裟。相傳孝子方成佛﹐底事當年早出家』﹖

『徧召羣神到海東﹐不知香火普天同。靈旗來往當神速﹐未必停洋待順風』。

『大千世界納須彌﹐廣結因緣正及期。見說酆都城不閉﹐陰司也有縱囚時』。

『冥府緣何不賑災﹐鬼猶饑餓亦堪哀。生前想必饕貪慣﹐又向人間乞食來』。

『宮闕金銀火化時﹐蜃樓海市望迷離。紙錢也要飄洋用﹐惑得臺風陣陣吹』。

『處處笙歌徹夜喧﹐香車寶馬爛盈門。河燈萬點飛星斗﹐應攺中元作上元』。

『多少遊魂苦海邊﹐可能拯拔出深淵﹖迢迢欲赴春閨夢﹐內渡何人問便船』。

『有饛飧簋酒盈尊﹐享祀無須待子孫。好事解囊多信士﹐自家曾否報親恩』﹖

『海角天涯誤此身﹐疲癃殘疾苦吟呻。年年添入龍華會﹐年半烏煙墜里人』。

『金錢縻費萬千償﹐何不存畱備救荒﹖生渡方爲眞普度﹐舍人渡鬼總茫茫』。

『緇流羽士鼓鐘鳴﹐角抵侏儒簫管聲。功徳由來施此輩﹐鬼神還是爲蒼生』。

廷選﹐淡水槺榔莊人﹐道光二十九年拔貢﹐攺教諭。著「傍榕小築詩文稿」﹐今佚。

地瓜傳自呂宋﹐臺人謂之番薯﹐產多利溥﹐閭閻賴之。昔徐樹人觀察曾以「地瓜行」校士﹐作者𨿽多﹐而少佳構。惟臺邑施茂才士升一首較好。蓋此題旣非典雅﹐未易藻飾﹐然可作臺灣故實也。詩曰﹕『葡萄綠乳西土貢﹐荔支丹實南州來。此瓜傳聞出呂宋﹐地不愛寶呈奇材。有明末年通舶使﹐桶底緘藤什襲至。植漑初驚外域珍﹐蔓延反作中邦利。白花朱實盈郊原﹐田夫只解薯稱番。豈知糗糧資甲貨﹐唪唪可比蹲鴟蹲。海隅蒼生艱稼穡﹐惟土愛物補磽瘠。不得更考範氏書﹐丰年穰穰滿阡陌』。

時有徐宗勉者﹐樹人觀察之族人也﹐隨宦來臺﹐擬作七律四首﹐爲選其二﹕『藷蕷登場共有年﹐栗薪無用架中田。何曾守護勞王父﹐猶憶耘鋤仰昔賢。交錯禾麻皆唪唪﹐栽培根柢乃綿綿。剝菹絕勝烹瓠葉﹐應補農書第一篇

』。

『何堪薪桂米如珠﹐疐齕還畱菜色無。篝滿爭如收黍稷﹐藤抽果爾敏蒲廬。翻匙雪共齏成粉﹐切玉香同筍入廚。風雨調和疆場辟﹐蒼生長飽海東隅』。

余閱邑志所載臺人著作﹐有陳鵬南「淑齊詩文集」四卷﹑張從政「剛齋集」二卷﹑王克捷「通虛齋集」二卷﹑曾曰惟「半石居詩艸」一卷﹑黃佺「艸廬詩艸」二卷﹑陳思敬「鶴山遺集」六卷﹑陳斗南「東寧自娛集」一卷﹐大都有目無書。惟「府誌」有陳斗南之詩數首﹐餘皆不見。蓋以臺灣剞劂尙少﹐印書頗難。而前人著作﹐又未敢輕率付梓﹐藏之家中﹐以俟後人﹔子孫而賢﹐則知寶貴﹐傳之藝苑﹐否則徒供蠹食﹐甚者付之一炬。以吾所見﹐固不系其家之貧富也。吾鄕陳星舟先生震曜﹐寄籍嘉義。嘉慶十五年﹐以優行貢太學﹐官至寧羌州州同。著書數種﹐有詩一卷。余撰「通史」﹐曾就其家借讀﹐錄文三篇﹐載於列傳。及今欲寫其詩﹐而書已佚。然後知著書非難﹐而能傳之爲難。故余不得不竭力搜求﹐以保遺芳於未墜也。

我臺三百年間以書畫名者﹐若王之敬﹑張鈺﹑馬琬﹐林朝英﹐其畫或傳或否﹐惟吳希周之「百蝶圖」現藏艋津洪雍平處。希周名鴻業﹐淡水艋舺人﹐工丹靑﹐精篆刻﹐余旣采其自序載於「通史」列傳﹐而題詞者多一時名士﹐或吾鄕耆宿﹐今錄其詩以傳藝苑。

黃虛谷本淵云﹕『蠹脫人驚幻﹐丹靑幻益嘉。成羣翻綠艸﹐逐隊醉紅花。帶雨香須媆﹐迎風粉翅斜。一畦蔬葉化﹐四季彩衣誇。逸興來韓客﹐詩情憶謝家。雙雙分燕尾﹐恰好試春紗』。

鄭祉亭用錫云﹕『畫出翻翻變幻奇﹐風流體態各相宜。三千宮粉凝香處﹐五百韶光鬥艷時。折蕊全憑柔腳力﹐■﹝馬太﹞花不仗小腰肢。東皇得藉長爲主﹐免待幽芳過晚籬』。

鄭藻亭用鑑云﹕『滕王圖搨舊知名﹐道子揮毫倍有情。緗帙風翻雙翅健﹐艸堂衣拂六銖輕。分來蔬葉都疑夢﹐幻出金泥欲化生。不解凡胎經幾脫﹐筆花香靄墨池淸』。

黃雨生驤云云﹕『十里香風色界天﹐淩波神女步虛仙。三生夢醒羅浮月﹐六代魂銷綺陌煙。何處笙歌驚按拍﹐誰家院落認秋千﹖把君圖畫低徊看﹐上苑探花憶昔年』。

李梅生淸芬云﹕『蹁躚下上斗飛翎﹐妙手傳來栩栩形。百態輕盈分菜葉﹐雙眉艷逸集花汀。玉奴腰下裙湔綠﹐繡幕簾前艸映靑。記取滕王遺粉本﹐江南春色不雕零』。

陳梅伯鼎元云﹕『莫言情態太輕狂﹐曾逐莊生夢一場。剩粉殘香都幻化﹐多情空自笑王』。『舞衫歌扇寄相思﹐百折仙裙委蛻奇。領取汝神摹汝貌﹐韓家魂魄謝家詩』。

黃春谷淸云﹕『畫裏香魂夢裏身﹐六朝金粉悟前因。披圖恰好畱眞相﹐知是探花第一人』。

巫鞠坡宜福云﹕『滕王圖畫謝家詩﹐一種風流一段癡。不是鐘情偏愛蝶﹐羨他占盡好花枝』。

黃禦風炳發云﹕『久欲攜賓宴醉鄕﹐今朝何幸遇滕王。祗將妙筆傳金粉﹐儼到南園綠艸場』。

劉肖葊功傑云﹕『縷就金絲簇額邊﹐裁成玉版掛腰前。當年雜入莊周夢﹐栩栩蘧蘧正杳然』。

範挹韓云﹕『南園曬粉午睛時﹐畫出風流一段癡。底事落花春寂寂﹐「祝英臺近」譜新詩』。

吳甫三云﹕『百花香裏認前身﹐淺絳深靑最可人。寄語元嬰休獨擅﹐吾家道子慣傳神』。

南安呂粹侯明經宗健﹐博學工詩﹐著作甚富﹔惜稿多失傳﹐惟哀王孫一首膾炙人口﹐其詩則詠鄭氏盛衰事也。殘山剩水﹐王業銷沈﹐細柳新蒲﹐江頭痛哭﹔我輩身居其地﹐能不更灑一掬之淚乎﹗詩曰﹕

『井江市上車紛紛﹐井江江上日欲昏。此間將相王侯第﹐行人聽我哀王孫。朱家王气日蕭條﹐米脂阿闖太憨驕。烏騅氈笠射承天﹐大內煤山火已燒。世祖南下黃金臺﹐手挽天河淨垢埃。司馬家兒江左走﹐晉安特爲隆武開。臥榻豈客人鼾睡﹐況乃已登大寶位。史公往矣四鎭亡﹐幾時拭卻英雄淚。天心眷明猶未已﹐正統六十交鄭氏。爾時徧地盡童謠﹐唱出艸雞而長耳。請纓終童廿一齡﹐雄心欲作中流砥。天子召覲拜明光﹐咫尺天顏大歡喜。恨朕無女可配卿﹐克用沙陀賜姓李。臣聞此語心骨酸﹐臣感此恩鐫脾肝。臣心誓與國存亡﹐臣身往鎭仙霞關。生憎太師糧不發﹐致使六軍心膽寒。我武維揚赫斯怒﹐江南難唱公無渡。鋌而走險擇何能﹐且將金廈據兩島。涕泣六師閩廣間﹐旗上罪臣大招討。將軍三尺六陳爺﹐糾桓直與施瑯伍。更傳一將躃甘輝﹐曾向敵國誅老虎。手提人頭卽虎頭﹐秤來共斤三十五。此時兵勢大縱橫﹐舳艫銜尾窺崇明。瓜步風搖旌旆影﹐金焦水震鼓鼙聲。先據南京次北京﹐藩主指日望中興。天生對頭梁化鳳﹐掘城驅兵何倥傯。本來藩主號知兵﹐此日直作華胥夢。苦言不聽甘將軍﹐枉折將傾大廈棟。北來諸軍飛渡江﹐聚而殲之齊一慟。棄甲於思轍已覆﹐制府獨能斬總督。已亡八府縣六三﹐大軍何處扶日轂。昭烈勢窮借荊州﹐荷蘭何必非邦族。荷蘭立國東又東﹐玉山一片與天通。將軍驀從天上下﹐需須赭面走如風。鹿皮盡屬漢家裝﹐磚子城頭日正紅。永華先生細料理﹐爲辟艸萊誅荊杞。北至三貂南瑯■﹝王喬﹞﹐其間沃野幾千里。虯髯暫作扶余王﹐烈士壯心猶未已。忽然五丈落大星﹐作作光芒馬櫪驚。鯤身港外怒潮來﹐共說金冠人騎鯨。歸東卽逝前定數﹐軍國長交世子經。世子承家僅守府﹐賴有國軒神與武。誓將義憤雪先王﹐搖唇鼓動三藩主。精忠旣降吳尙誅﹐難拾明家一塊土。可憐人事日催遷﹐從此天心難問焉。僅知王少好欺負﹐不悟艱難責立賢。說到克■﹝臧上土下﹞橫死處﹐杜鵑啼破夕陽煙。天朝窺釁詔討逆﹐靖海須髯已如戟。藍家招得好先鋒﹐不待姚公爲畫策。娘媽宮前殺气橫﹐刁鬥無聲江水碧。此時之勢立不兩﹐義士談兵指其掌。祗爲區區發數莖﹐五百從田本倔彊。師昭不死牛頭山﹐耿恭拜出甘泉湧。又兼西北一聲雷﹐六月颶風靜不響。舟師直追鹿耳門﹐平時潮頭六尺漲。君臣相顧淚漣洏﹐生死由人知不知。銜璧惟師安樂公﹐洛陽靑蓋歸無期。車聲轔轔渡唐去﹐載將離恨過江湄。冀北天寒八月雪﹐淒涼長倚漢軍旗。朝回丹鳳門前立﹐又望扶桑日出時。從此朱家王气盡﹐了卻輸嬴一局棋。嗚呼﹗東瀛水﹐萬馬奔﹔五妃墓﹐日黃昏。行人莫說當年事﹐只恐癡兒也斷魂。庾信哀江南﹐儂今哀王孫。王孫﹗王孫﹗儂有歌﹐子欲聞﹖諸葛扶炎漢﹐蜀中之井不重燻﹔安石出東山﹐典午不能長爲君。興亡事﹐何足論﹔且蠟阮孚屐幾兩﹐且斟文舉酒幾尊。一眼覷破古今天﹐世上龍爭虎鬥於我如浮雲』。

福山林松字鹿木﹐嘉慶間曾遊臺灣。余於「射鷹樓詩話」偶見其詩﹐亟錄於此﹐以志爪痕。

答客問臺灣之遊雲﹕『前古人稀到﹐重洋我獨經。頓忘幾潮汐﹐所見一空靑。海外有餘地﹐天東無盡星。直疑是員嶠﹐何處訪仙靈』﹖

其二﹕『燠多寒少處﹐天气覺長晴。瓜自杪冬熟﹐日從中夜生。煙深烏鬼井﹐潮逼赤嵌城。誰見攜吟杖﹐珊瑚籬外行』。

晉江陳友松孝廉淑均﹐道光間來遊淡水。嗣受蘭人士之聘﹐主講仰山書院﹐乃與諸生楊徳昭﹑李祺生﹑林逢春﹑蔡長靑等編纂「噶瑪蘭廳志」﹐則今刊行之本也。志稱蘭廳八景﹕曰龜山朝日﹑嶐嶺夕煙﹑西峯爽气﹑北關海潮﹑石港春帆﹑沙喃秋水﹑蘇澳蜃市﹑湯圍溫泉﹐友松各繁一詩。爲載兩首﹐以槪其餘。

龜山朝日云﹕『昂然勢矗海門東﹐十丈朝暾射背紅。員嶠戴星髙出地﹐咸池浴水突浮空。山衝泖鼻開靈穴﹐嶼轉雞心駕曉篷。自是醮波常五色﹐對看嶐嶺亦瞳曨』。

北關海潮云﹕『海轉臺陽背面寬﹐天開巖戶扼全蘭。百三弓勢射潮準﹐十里軍聲堅壘看。云外樹欹危堞小﹐山腰風吼怒濤寒。憑誇水盡朝東去﹐且擁南關兀坐安』。

臺灣無鶴﹐近時人家飼者﹐多自中土購來。余讀皖桐劉伯琛來鶴詩﹐其自序曰﹕『己丑荔夏﹐丁霽堂同馬權篆澎湖別駕﹐余相偕東渡﹐謬司記室。其安硯處湫溢沮洳﹐絕無花木竹石之趣﹐且歲多咸雨﹑狂颷﹐居恆鬱鬱不樂。仲冬十八日﹐有白鶴自下於庭﹐飼之馴甚。岑寂中得此佳侶﹐無殊空谷足音﹔良朋遠至﹐欣快奚如﹗爰賦七言﹐用以志喜』。

『縞衣元袂下靑田﹐歲暮何來落海堧。飲啄恥爭雞騖食﹐棲遲好待鳳鸞騫。腰纏萬貫知無分﹐口吐雙珠或有緣。塵世滄桑容易換﹐與卿相對話堯年』。

林先生不知何許人﹐事載「通史」﹐則磺溪三髙士之一也。先生衣冠古朴﹐談吐風雅﹐好吟詠﹐稿多不存。惟「彰化縣誌」載其一首云﹕『第一峯頭第一家﹐鶉衣百結視如花。閒時嚼雪消煙火﹐醉後飡霞補歲華。欲得王侯爲怎麼﹐奚須富貴作波查。看來名利終何益﹐笑起蛟龍背上跨』。其餘尙多佳句﹐惜不傳。

同安洪士暉寓彰化二林堡﹐亦三髙士之一。家貧嗜學﹐曾持所著「集古詩」四卷﹐乞邑令楊桂森作序﹐並題其小照曰﹕『二林佳勝屬詩人﹐白髮書生像逼眞。早識文章根性柢﹐能將老健敵淸新。浮雲不肯污窮骨﹐明月偏教現後身。苦海混羈差似我﹐孝忠何以勸斯民』。蓋許其能詩而悲其遇也。士暉集古詩及自著若干捲﹐藏於家﹐今佚。

埔里社開設之議﹐言之屢矣。道光間復有此說﹐廷議不許。時龍溪石岱洲孝廉遊臺﹐聞其事﹐有議開水沙連番界雜作六首。

詩曰﹕『臺灣𨿽異域﹐唇齒卻相依。沿海六七省﹐全賴作藩籬。臺安內地樂﹐臺動天下疑。未雨不綢繆﹐終必悔噬臍。誰雲海外島﹐不可令民滋。有人此有土﹐气運不可羈。時哉弗可失﹐願君聊愼思。民弱盜將據﹐盜起番亦悲。荷蘭與日本﹐眈眈共朵頤。王化大無外﹐何患此繁蚩』。

其二﹕『彰化東南境﹐二十四番藔。寬曠兼沃衍﹐气勢亦雄驍。玆土百年後﹐作邑不須龜。近以險阻棄﹐絕人長蓬蒿。利在曷可絕﹐番黎苦相招。不爲民之宅﹐將爲賊之巢。遐荒莫過問﹐嘯聚藏鴟梟。何如聽民辟﹐戒備一方遙。行古屯田法﹐令彼伏莽消』。

其三﹕『沙連內山裏﹐形勝類戶門。其中開平曠﹐可容數十村。關鍵南北卡﹐姦宄往來頻。昔以逋逃藪﹐議棄爲荊榛。此處田土饒﹐山木利斧斤。何如設屯戍﹐守備爲遊巡。左拊半綫臂﹐右塞鹿港漘。旣淸逸賊巢﹐亦靖野番氛。邑治得屏障﹐相需若齒唇』。

其四﹕『內山有生番﹐可以暫而熟。王化棄不收﹐獷悍若野鹿。穿菁截人首﹐飾金誇其族。自昔以爲常﹐近者乃更酷。斯民則何辜﹐晨樵夕弗復。不庭宜有徵﹐振威寧百谷。土辟聽民趨﹐番馴賦亦足。無因竟退避﹐劃疆俾肆毒。可憐近爲戕﹐將禍及牀褥』。

其五﹕『棄此千里地﹐唐山一省同。萬霧倚天際﹐淸濁與海通。廣野渾無垠﹐民番各喁喁。不設官兵守﹐其患將無窮。南劃虎尾溪﹐北踞大雞籠。卒足四百名﹐分汛扼要衝。臺北庶不虛﹐全郡勢自雄。晏海最上策﹐猶豫誤乃公』。

其六﹕『埔裏彰化東﹐從古無人至。維嘉慶未年﹐人民辟漸熾。川原靈秀開﹐郁勃不可閉。式廓惟日增﹐蹙縮實非計。當聽民開築﹐疆理以時議。輿論如可采﹐願君少畱意』。

按岱洲名福祚﹐嘉慶五年以優貢捷北闈﹐數上公交車不第。及親沒﹐絕意功名﹐建洌水山莊於玉屏山麓。後遊臺灣﹐主文石書院。著「湖心亭新裁」﹑「稻香村雜著」﹑「習靜軒詞鈔」﹑「洌水山莊文集」等。道光二十八年卒於臺灣。門人晉江林鶚程太史匯其殘稿刊之﹐名「檢篋拾遺」。此詩六首﹐與藍鹿洲上黃玉圃巡使及臺灣近詠相同﹐惟攺數字﹔岱洲通人﹐何以抄襲前人之作也﹖

章申友明經甫﹐臺邑人﹐居府治﹐設教裏中﹐著「半崧集」八卷﹐後附駢散文十數篇﹐嘉慶二十一年門人刻之。今已經版﹐爲錄數章。

望木岡云﹕『臺郡東北闕﹐距關卅三里。有山號木岡﹐盤在亂雲裏。山頭薄雲端﹐山腳圍云底。雲歸山面眞﹐勢直摩空起。我從髙處望﹐望中嘆觀止。眼界放大千﹐一切皆俯視。羅列凡幾山﹐山山是孫子。允矣少祖山﹐天生非偶爾。讀書要信書﹐得之於郡紀。見說混沌初﹐乾坤鑿渣滓。爲我問化工﹐此山何時始﹖山靈渾無語﹐終古海天峙』。

西嶼燈云﹕『黑夜東洋裏﹐紅燈西嶼頭。搖風圍塔影﹐照水共波流。一島浮光現﹐千帆認影收。安瀾紀功徳﹐長荷使君庥』。

夢蝶園云﹕『蝶夢芳心處士知﹐春風歸去幾多時﹖遊人記得當年事﹐半月樓前一酒旗』。

按木岡挺秀﹐爲臺灣縣八景之一﹐「府誌」以爲羣山少祖。

淡水鄭祉亭儀部著「北郭園集」﹐中多試帖制藝﹐而詩未佳。祉亭名用錫﹐字在中﹐竹塹人﹐道光三年進士﹐官禮部鑄印局員外郎。爲選一首。雞籠紀遊雲﹕『已償婚嫁更何求﹐勝阜差當五嶽遊。貼水雌雄尋鱟嶼﹐隔江大小認獅球。茫茫波浪天邊湧﹐一一帆檣眼底收。別有孤峯峙空際﹐遙將砥柱溯中流』。

藻亭名用鑑﹐字明卿﹐祉亭從弟也。道光五年拔貢﹐設教鄕中﹐著「靜遠堂詩鈔」二卷﹐未刊。

生涯云﹕『詩書滿架作生涯﹐坊巷蕭條有幾家。料得寒梅應惆悵﹐滿城開作寂寥花』。

溪山晚渡云﹕『靑山無數夕陽多﹐溪上行人發棹歌。翻億舊遊江畔路﹐幾回淸夢落鷗波』。

吾廬云﹕『水閣春陰重﹐池花夕气初。少焉新月上﹐媚以淡煙疏。苔色緣階靜﹐竹風吹灑如。安心塵影外﹐生趣滿吾廬』。

黃敬字景寅﹐淡水人﹐惇內行﹐設教關渡﹐及門多秀士﹐後貢明經。曩余撰「通史」﹐至北訪求。其孫金印造門請見﹐攜示所著「易經義類存編」。余讀其書﹐爲作列傳。又有「觀潮齋詩稿」一卷﹐多詠菊﹔惟雜籠竹枝詞一首﹐瑯然可誦。詩曰﹕『萬頃波濤一葉舟﹐無牽無絆祗隨流。須臾滿載鱸魚返﹐販夥爭沽鬧渡頭』。

同時有曹敬者﹐亦淡水人﹐貢明經﹐以經學教士﹔世稱二敬。余於「瀛洲校士錄」見其螺杯一首﹐𨿽屬院課﹐亦可珍也。『螺紋旋轉水縈洄﹐取入坳堂似覆杯。犀角同明陳斝爵﹐翠鈿爲飾配尊壘。斛中量出添新黛﹐掌上擎來酌舊酷。珠蚌玉珧羅海錯﹐紫霞可許醉蓬萊』﹖

古奇峯在新竹南門外﹐距市不遠﹐老木寒泉﹐足資吟眺。余曾往遊﹐見廟壁有詩﹐字迹模糊。僅存斷句云﹕『天外波濤何限闊﹐眼中城郭自然圖。評詩有料山奚管﹐待客無僧酒作徒』。聞爲劉希向上捨藜光之作。希向在道光間爲竹塹七子之一﹐與鄭祉亭父子遊。性好山水﹐著有詩艸﹐沒後失傳﹐幸畱斷句﹐以諗其人﹔不然﹐人生碌碌﹐早與艸木同腐矣﹐悲哉﹗

黃淡川參將淸泰﹐鳳山人﹐後居淡水﹐以書生習武﹐頗好吟詠。「彰化縣誌」曾載其詩。

大甲溪云﹕『赴海水性急﹐截流山勢橫。忽然穿峽出﹐終古作雷聲。翻石沙俱下﹐危船鬼欲爭。誰能任巨濟﹐用此愧平生』。

烏水溪云﹕『聞道此溪水﹐源頭髙且淸。末流趨污下﹐本體失澄明。淘汰人功盡﹐沖融天質呈。滄浪歌記取﹐勿易濯吾纓』。

九日登八卦山云﹕『海色天容一鏡描﹐仙風拂拂袂飄飄。千秋醉把龍山酒﹐七字吟成鹿港潮。地勢長蛇宜據險﹐民情哀雁怕聞謠。太平須悟邊防重﹐半壁東南翼聖朝』。

淡川又有觀岸里社番踏歌云﹕『耳不垂肩不威儀﹐直竹橫木與撐支。齒不缺角不丰姿﹐輕錘細鑿爲琢治。番人奇嗜諸類此﹐黔者爲妍晢者媸。榛榛而遊狉狉處﹐半耕半獵貪娛嬉。冬月獸肥新釀熟﹐合社飲酒社鬼祠。酒半角技吾百戲﹐琴用口彈簫鼻吹。雄者作健試身手﹐雌者流媚誇腰肢。距躍曲踴皆三百﹐雞冠斷落鴉鬢欹。舞罷連臂更踏歌﹐歌聲詭異雜歡悲。乍聞春林弄鶯燕﹐忽然秋冢嗚狐貍。酒釭不空歌不歇﹐落月已掛西南枝。我撫此景轉嘆息﹐此輩蠢愚忠義知。昔曾隨我砍賊陣﹐慣打死仗心不移。朝廷設屯有至計﹐莫聽姦民魚肉之』。按岸里社在葫蘆墩附近﹐歸化較早。

淡川之子驤云﹐字雨生﹐道光九年進士﹐官工部員外郎﹐有彰化八景詩﹐爲選二首。

定寨望洋云﹕『此地當年舊戰場﹐我來拾簇弔斜陽。城邊飲馬紅毛井﹐港外飛潮黑水洋。一自云屯盤鐵甕﹐遙連天塹固金湯。書生文弱關兵計﹐賢尹經綸說姓楊』。

碧山曙色云﹕『碧山碧色重復重﹐九十九尖峯間峯。天雞喚醒金烏鳥﹐玉女擎出靑芙蓉。混沌初開早世界﹐盤古四顧無人迹。我來扶杖入煙翠﹐口嚼飛霞如酒濃』。

按定寨在八卦山上﹐碧山巖在縣治東南三十里。

施明經鈺字霄上﹐晉江人﹐寄籍淡水﹐道光間歲貢生﹐著「石房樵唱」﹑「臺灣別紀」四卷﹐久已失佚﹐余曾於故書中得之﹐有詠月下香一聯云﹕『樓臺水浸春無迹﹐枕簟風生夢有香』﹔細膩妥帖﹐可稱名手。集中有癸卯元旦試筆云﹕

『誰知三載過除夜﹐只在孤村寄此身。暫駐又逢今歲首﹐再來仍作未歸人。筆牀書策安如舊﹐琖酒瓶花愛厥新。何日行旌趨鳳闕﹐繡衣先惹禦街春』﹖

辛丑再過除夜五首云﹕

『一年將盡夜如何﹐又向聲聲爆竹過。惟有離愁消不得﹐今年更比去年多』。

『乍睹回緘意已知﹐未開先稔促歸期。生身合受風霜命﹐家信奚須說久羈』﹗

『案列黃橙佛手柑﹐花開綠萼水仙含。村齋度歲無長物﹐書味也從澹處參』。

『子丑交時歲卽除﹐添籌惜已近衰余。春風肯與西歸便﹐十一更舟過故居』。

『掛壁殘燈照影迷﹐替人垂淚燭心低。揮毫未掃胸中塊﹐客感分明判曉雞』。

以詩觀之﹐霄上似爲鄕塾教師﹐硯田作歲﹐故寄籍淡水也。

霄上有「石房樵唱畫冊」題辭云﹕『巖石嵌空﹐松風謖颯。時有一樵﹐歌與之答。泠然松音﹐悠然樵吟。白雲生岫﹐鳴鶴在陰』。

送春曲云﹕『望春春不來﹐畱春春不住。林外桃花飛﹐片片逐江渡』。

淸水巖云﹕『朝行淸水巖﹐暮宿淸水寺。水深一塵無﹐幽人抱琴至。坐對可盟心﹐詎比貪泉類。戰壘幾滄桑﹐林巒何深翠﹗山僧自灌園﹐四時花木備。爨火樹衝煙﹐驚起棲鶯避』。

臺灣素產檳榔﹐幹直而聳﹐髙可二三﹑丈﹐葉大如鳳尾﹐隨風搖曳。秋初子熟﹐采而剖之﹐和以蠣灰﹑裹以簍葉﹐男女耽嚼﹐昕夕不絕。訂婚享客﹐以此爲禮﹔謂食之可辟瘴也。「南史」載劉穆之以金盤盛檳榔宴客﹐則六朝時已有此物。而臺人謂檳榔一包曰一口﹐「北戶錄」載梁陸倕﹑謝安成王賜檳榔一千口﹐是亦有所本矣。余閱施霄上集中有詠檳榔子排律一首﹐可謂本地風光﹐爲錄於此。『博物曾看選賦詳﹐仁頻著號卽檳榔。平林幹聳千竿直﹐近宅花迎十畝香。綠繞羣呼靑子熟﹝臺人呼爲靑子﹞﹐紅殘偏許白丁嘗。村墟趁市皆充案﹐閨閣咸珍半貯藏。淡可療饑醫苦口﹐津能分潤滴枯腸。非關飽腹有茶癖﹐未必頳顏是酒鄕。盡日交遊持以贈﹐不時咀嚼味尢長。瀛壖自昔稱多瘴﹐佳實功宜補藥方』。

卷四

澎湖爲海中羣島﹐地瘠民貧﹐故其人習儉耐勞﹐頗有唐魏遺風。余讀陳刺史廷憲澎湖雜詩﹐亦可以知其槪。廷憲不知何許人﹐嘉慶八年任澎湖通判﹐廳志稱其能詩﹐爲錄於下﹕

『爲避塵埃到海濱﹐海中依舊有黃塵。風波滿眼才登岸﹐又打驚沙亂打人』。

『陰雲忽起颶風生﹐雪嶺銀峯頃刻成。不獨船中人膽落﹐山頭閒看心也驚』。

『偃艸吹花臭味同﹐從來未識鯉魚風。壚煙忽變燻蕕气﹐疑是龍涎落鼎中』。

『潤下因何自上來﹐空中眞有撒鹽才。庖人若解爲霖味﹐淸水調羹只用梅』﹝澎島四面環海﹐無髙山障蔽﹐每至八﹑九月﹐颶風鼓浪﹐海水噴沫﹐漫空潑野﹐俗稱鹽雨﹞。

『曉起惟聞雀鬥爭﹐夜來還有白鳩鳴。尋常凡鳥都如鳳﹐到老何曾聽一聲』。

『重譯難通異地賓﹐輿臺陪隸是比鄰。不逢徐福求仙至﹐那有乘桴訪戴人』。

『島嶼平鋪幾點沙﹐人從鰲背立生涯。煙波萬頃天連水﹐得見靑山才是家』﹝澎無髙山﹐秋來風起﹐衰艸黃落﹐四山皆赤﹐絕少蒼翠﹞。

『終古無人見鬱蔥﹐不材榕樹亦驚風﹝環島不產樹木﹐惟人家栽植榕柳﹐風威摧折﹐不甚髙大﹞。只除鐵网中間覓﹐倒有珊瑚七尺紅』﹝外塹海中有珊瑚樹﹐紅毛曾百計探取﹐鯨魚守之不得下﹞。

『莎艸蘼蕪見亦難﹐休論春菊與秋蘭。前身折盡看花福﹐應是河陽舊宰官』﹝島中無園林花卉可供遊玩﹞。

『天生甘薯海中餐﹐細切銀絲日炙幹。但祝千箱居積滿﹐不勞引領望臺灣』﹝澎無稻粱﹐居人以薯幹供食﹐名曰薯米﹞。

『待雨憑天插地瓜﹐不知秧稻可開花。若非戍米源源濟﹐萬竈幾無粒食家』。

『浪激沙團萬竅穿﹐犬牙相錯勝花磚。從玆版築成無用﹐百堵皆興不費錢』﹝海底亂石磊砢松脆﹐俗名老古。拾運到家﹐俟鹽气盡卽成堅實﹐用以築墻﹐比屋皆然﹞。

『及肩墻已費經營﹐百堵雄關豈易成。直把澎湖當蓬島﹐神仙居處本無城』﹝文武駐縣營署俱不設城﹞。

『裙布終身卽富饒﹐翻嫌羅綺太輕飄。桑麻機杼渾多事﹐自有鮫人會織稍』﹝澎俗古朴﹐男女衣服悉用布素。不產桑麻﹐女人無紡織之事﹐居常喜著靑布衣裙﹐間有近市者亦服綾緞。然習俗勤儉﹐眞有唐魏遺風﹐勝臺之華麗遠矣﹞。

『近水生涯海當田﹐吐余螺殼尙論錢。燒成不獨塗墻好﹐還與舟人補漏船』﹝海產珠螺如指大﹐拾取盈筐﹐以鍼挑肉﹐食之味甘。其殼雜蠣房燒灰﹐利賴無窮﹞。

『一束生芻未肯燒﹐只緣黃犢腹猶枵。更從牛後傳薪火﹐曝向斜陽勝采樵』﹝澎無薪木﹐民以牛糞曬漧供炊爨﹐名牛柴﹞。

『海闊常多拔木風﹐工師亦作小房櫳。自家門戶低頭慣﹐行到髙堂尙曲躬』﹝民居多矮屋﹐無廣堂廣廈﹞。

『拾遺專賴海揚波﹐捕水耕山得幾何。但祝丰年生意好﹐不爭澳口破船多』﹝濱海居民﹐遇海舶失事﹐爭拾版片﹐撈取貨物﹐常獲厚利﹞。

『鉦鼓喧嘩鬧九衢﹐一條艸簟當氍毺。舳艫亦到江南地﹐曾聽鈞天廣樂無』﹝聲曲皆泉腔﹞﹖

『雞林尙識香山句﹐滄海寧無子建才。豈是天公畱混沌﹐不教人帶錦囊來』﹝澎士吟詠﹐未解音律﹞。

南海徐星溪都督慶超﹐乾隆甲寅舉於鄕。雅好金石﹐家藏端溪紫硯一方﹐長尺有一寸﹐上廣一尺﹐下八寸﹐硯史所謂風字樣者﹐宋制也﹐有眼十﹐棋布硯池﹐皆正圓﹐名曰民巖。星溪自銘云﹕『天只人只﹐十目所視。完璞自珍﹐薄冰是履。祖澤在田﹐臣心如水。淸斯濯纓﹐永佩此旨』。末署「春波」二字。道光間﹐星溪以用兵臺灣有功﹐因繪春波洗硯圖﹐徧徵名流題詠﹐成手卷二。余友閩縣施君景琛得其一﹐復以重價購此硯﹐因將題詠匯抄寄余。他日有修臺灣金石志者﹐可作一段佳話也。梁章巨詩云﹕

『樓船橫海紀殊勛﹐緩帶輕裘又見君。一片綠波朝滌硯﹐滿堂紅燭夜論文。傳來去病眞無敵﹐寫入丹靑更不羣。燕頷虎頭奇相在﹐淩煙褒鄂漫風雲』。

『枌社曾聞細柳開﹐弓刀千騎肅春雷。雅歌自有投壺興﹐勝算非徒聚米才。鯨浪早從閩海靖﹐豹幢重指越山來。右軍書法傳曹霸﹐手寫蘭亭日幾回』。

此外如許乃普﹑祈鸞藻﹑蘇廷玉﹑陳壽祺題者凡十五人﹐以詩多不載。

臺人品茶與中土異﹐而與漳﹑泉﹑潮三府相同﹐所謂功夫茶者也。顧茗必武夷﹐壺必孟臣﹐杯必若深﹐三者弗備﹐不足自豪﹐且不足供客。余曾作茗談一篇﹐載於「臺灣漫錄」﹔以余素嗜茶﹐又能判其風味也。近閱「陽羨名陶錄」﹐載周靜瀾觀察之詩﹐亦言臺人品茶之精。其詩曰﹕『寒榕垂蔭日初晴﹐自舄供春蟹眼生。疑是閉門風雨候﹐竹梢露重瓦溝鳴』。自注﹕『臺灣郡人茗皆自煮﹐必先以手嗅其香﹐最重供春小壺。供春者﹐吳頤山婢名﹐善制宜興茶壺者也﹔或作龔春﹐誤。一具用之數十年﹐則值金一笏』。按觀察名漪﹐道光初以翰林任臺灣道﹐著「臺陽百詠」﹐余徧求之弗得。他日苟獲其詩﹐當刊諸「叢書」﹐以補文獻之缺。

侯官林文忠公則徐﹐勛業文章﹐震曜寰宇。著「云左山房詩抄」八卷﹐有題孫平叔宮保爾準「平臺紀事詩冊」一首。先是道光六年夏四月﹐彰化閩﹑粵械鬥﹐蔓延數十村莊﹐大甲以北亦起應。山賊黃斗乃煽導土番﹐四出殺掠﹐所在騷動。爾準至臺查辦﹐遣兵平之﹐事載「臺灣通史」。詩曰﹕

『重瀛東去洋婆娑﹐卅六島外毗捨那。鄭朱殲夷郡縣置﹐七日神速揮天戈。跳梁林﹑蔡亦授首﹐鯨鯢血濺滄溟波。鯤身不響鹿耳帖﹐比戶鄕義嘉諸羅。噶瑪蘭開雞籠拓﹐島夷阡陌皆升科。上腴沃野歲三稔﹐陸處眞作安藥窩。胡爲哄爭起蠻觸﹐始禍只坐遊民多。泉﹑漳﹑粵莊區以類﹐如古鄩灌仇戈過。一朝睚■﹝目比﹞輒推刃﹐但計修怨忘其它。或乘風鶴播簧鼓﹐甌臾莫止流言訛。潛結番黎出獾穴﹐被髮舞踏驚天魔。深林密菁虜人入﹐彊弓毒矢藏山阿。赤嵌城頭急烽火﹐金廈羽檄紛飛梭。棘門灞上兒戲耳﹐威約漸積徒嬐婀。橫海樓船屬連帥﹐乃假神手持斧柯。謂彼蚩蚩各秦﹑越﹐吾惟一視無偏頗。天心厭亂神助順﹐願速集事無蹉跎。十更迢迢一鍼渡﹐風檣不動安白螺﹝節使渡海﹐歷供右旋定風白螺﹞。曼胡短衣屬櫜鞬﹐刀頭浙罷盾鼻磨。乘風破浪達彼岸﹐首問疾苦蘇疲痾。大宣徳威諭黔首﹐眾皆感涕傾滂沱。掃除妖孽落黃斗﹐遂殄番割祛麼麼。渠魁就擒脇者撫﹐匪以雄陣矜鸛鵝。功成更劃善後策﹐要與休養除煩苛。朝廷策勛賁祥賚﹐彯纓翠羽冠峨峨。秩躋疑丞媲周﹑召﹐拜恩行復鳴朝珂。從今東郡息桴鼓﹐長祝樂歲民康和。臺艸無風番檨熟﹐恬瀛如鏡馴蛟鼉。不須圖編更續籌海議﹐但聽武洛來獻番夷歌』。

道光十二年﹐澎湖大凶﹐周蕓臯觀察自廈來賑。時蔡香祖先生尙少﹐作﹝請﹞急賑歌上之﹐一見傾心﹐賦詩以答。翌年督學臺陽﹐遂膺首選。香祖名廷蘭﹐雙頭鄕人﹐後以進士官至江西知府﹐事載「通史」列傳。今錄其﹝請﹞急賑歌於後﹕

『昔讀寶儉箴﹐貴粟賤金帛。昔聞袁道宗﹐蠲賑上六策。又聞林希元﹐荒政叢言摘。三便與三權﹐六急從所擇。自古以爲然﹐周卹救艱厄。況玆斥鹵區﹐民貧土更瘠。年來遭旱災﹐滿地變焦赤。又被咸雨傷﹐狂颷起沙磧。海枯梁無魚﹐山窮野無麥。老稚盡尫羸﹐半登餓鬼籍。丁男散流離﹐死徙無蹤迹。所賴別駕仁﹐捐廉先施借。向來失預防﹐社穀祗虛額。乾隆十六年﹐官捐二百石。移歸臺邑倉﹐陳腐實可惜。何不撥數千﹐存貯常平積。平糶假便宜﹐采運收補益。玆法如堪行﹐從長一籌劃』。

其二﹕『炊煙卓午飛﹐乞火聞鄰婦。涕淚謂餘言﹐恨死乃獨後。居有屋數椽﹐種無田半畝。夫婿去年秋﹐東渡餬其口。髙堂畱衰翁﹐窮餓苦相守。夫亡訃忽傳﹐翁老愁難受。一夕歸黃泉﹐半文索烏有。嫁女來喪夫﹐鬻兒來塟舅。家口餘零丁。幼兒尙𦇤負。吞聲撫遺孤﹐飲泣謀升斗。朝朝掇海菜﹐采采不盈手。菜少煮加湯﹐菜熟兒呼母。兒飽母忍饑﹐母死兒不久。爾慘竟至斯﹐誰爲任其咎。可憐一方民﹐如此十八九。恩賑曾幾多﹐可能活命否』﹗

其三﹕『救荒如救溺﹐急須援以手。試問登山無﹐莫訝從井有。譬如遇涉凶﹐滅頂濡其首。萬竈冷無煙﹐環村空覆臼。二鬴不供餐﹐三星常在罶。移糶開武倉﹐官惠亦云厚。定價三百錢﹐準糴米一斗。轉眼給已空﹐枵腹那能久﹖求死緩須臾﹐望救爭先後。明日天開晴﹐星纜到浦口。絕處忽逢生﹐歡聲呼父母。睹此應傷心﹐加恩誰掣肘。翻作哀鴻吟﹐從旁商可否。乞爲漢韓韶﹐休笑晉馮婦』。

其四﹕『救荒如救焚﹐禍比燃眉蹙。杯水投車薪﹐燎原勢難撲。嘆息此時情﹐鳥焚巢已覆。告急書交馳﹐請帑派施谷。連月風怒號﹐滔天浪不伏。勞公百戰身﹐懸民千里目。愁無山鞠藭﹐疾賴河魚腹。藜藿雜秕糠﹐終餐不一掬。哀腸日九回﹐何處求半菽。見公如得父﹐幸免塡溝瀆。去時編戶口﹐稽查費往復。積困蘇難遲﹐倒懸解宜速。我亦翳桑人﹐不食黔敖粥。曼倩饑何妨﹐長歌以當哭。安得勸發棠﹐加賑一萬斛。匡濟大臣心﹐補助生民福。會看達九重﹐褒嘉錫命服』。

蔡香祖爲澎湖傑出之士﹐其詩失傳﹐久訪未得。曩年陳瑾堂以余撰「詩乘」﹐乃錄百十五首郵示﹐而﹝請﹞急賑歌不載﹐則其所遺多矣。余閱「澎湖廳志」﹐載「惕園遺詩」四卷﹑「遺文」一卷﹑「駢文」一卷﹐爲蔡廷蘭撰。廷蘭問業周蕓臯先生之門﹐淵源甚正。於文工駢體﹐於詩尢工古體﹐才力雄健﹐卓然自成家數﹐海外詩人殆未有能勝之者。沒後遺集不傳。林卓人孝廉於其家購得詩文兩束﹐釐定詩集爲四卷。又云「海南雜著一兩卷亦廷蘭撰。廷蘭鄕試罷歸﹐遭風至越南思義府﹐由陸旋閩﹐此書其旅中所作也。上卷分三篇﹐曰滄溟紀險﹑曰炎荒紀程﹑曰越南紀略﹐久已刻行﹐周蕓臯爲之序﹐「瀛寰誌略」嘗稱引之。下卷皆途次倡酬之詩﹐尙未刻﹐詩亦無由見也。按「澎湖廳志」𨿽載有「惕園遺詩」四卷﹐余尙未見﹐他日當再訪之。

周蕓臯觀察凱字仲禮﹐江西富陽人﹐嘉慶十六年進士。道光十三年﹐以與泉永道調署臺灣兵備道。是役有撫卹六首答蔡生云﹕

『渺玆澎湖島﹐汪洋當巨浸。哀哉澎湖民﹐顚連遭歲祲。山勢若浮鷗﹐泛泛無庇蔭。其土多斥鹵﹐其宅少蔭■﹝廣外深內﹞。討海以爲食﹐刮井以爲飲。薯芋與雜糧﹐全憑雨漉滲。賈舶一不通﹐居民口爲噤。去秋八九月﹐臺颶無乃甚。鼓浪成咸雨﹐飛灑等毒鴆。艸根亦枯爛﹐牛羊先病■﹝舌今﹞。風伯日怒號﹐波濤若擊揕。欲漁不敢出﹐欲糴無由賃。東鄰與西捨﹐死殤相哭臨。縱有賢司牧﹐力薄難爲任。馳書飛告急﹐呼天空啞喑。吁嗟渤海中﹐胡能同席衽』。

其二﹕『賴有賢司牧﹐勸民相賑貸。亟發義倉錢﹐戶口資零碎。碾米借營倉﹐平糶付闤闠。勞勞相慰藉﹐教民且忍耐。些許奚足恃﹐家家食海菜。海菜亦可食﹐須煮薯與米。苟無薯與米﹐食之病且癠。肢體日浮腫﹐耳目日昏瞇。漸與鬼爲鄰﹐捄死恐莫遞。況自秋䢐春﹐瓶罌罄如洗。賣兒無人收﹐賣女空泣涕。朝朝望海天﹐伏地首九稽。海舟其速來﹐皇恩尙可徯』。

其三﹕『大府聞告急﹐飛章達天衢。檄令廈門道﹐就近攜所需。帑金出廳庫﹐薯絲購海隅。克朝渡溟渤﹐未敢緩須臾。東風偏作劇﹐漂泊月有餘。幸不塟魚腹﹐居然到澎湖。臺陽鎭道府﹐早檄大令徐﹝鳳山知縣徐必觀﹞。沈﹝興隆巡檢沈長棻﹞﹑施﹝大武壠巡檢施模﹞二巡檢﹐先後臨災區。折桅與斷舵﹐傾覆尢堪虞。分投稽戶籍﹐冒險忘捐軀。援照昔年例﹐火速開倉儲。監放選紳士﹐手不假隸胥。老弱戴皇仁﹐𦇤負來於於。余也心孔亟﹐思民口可糊。計爾丁多寡﹐計爾家有無﹔計爾饔飧後﹐計爾刈獲初。務使沾實惠﹐普徧海之隅。愷澤實汪濊﹐臣工敢迂拘』。

其四﹕『蔡生澎湖秀﹐作歌以當哭。上言歲凶荒﹐下言民焭獨。防患思社倉﹐加賑乞萬斛。悲哉蔡生言﹐淋浪淚滿幅。讀書以致用﹐進生話款曲。澎湖蕞爾區﹐賦稅無盈縮。地種﹑网﹑滬﹑繒﹐貢餉不及六﹝澎湖額徵地種﹑网﹑滬等餉﹐歲銀五百九十三兩有奇﹞。生齒日以繁﹐大化久沐浴。歲供不加增﹐官輸不如續。今以廿載糧﹐充爾萬民福﹝此次撫卹用銀九千兩﹐抵澎湖十七八年之歲供﹞。賑卹有成規﹐但期免溝瀆。極﹑次分貧窮﹐豈能恣所欲。止緣阻海風﹐來遲心愧恧。轉瞬麥秋至﹐髙粱望成熟。歸告蚩蚩氓﹐安守無多瀆』。

其五﹕『卓哀蔣刺史﹝蔣懌葊鏞﹞﹐判澎已十年。視民如孫曾﹐呼之卽來前。心傷澎民苦﹐雙睫涕淚漣。死者賻以槥﹐病者醫以錢。廉俸無多入﹐心餘力苦綿。爾民共見之﹐長官亦可憐。臺陽各大吏﹐聞報心憂煎。籌款撥拯濟﹐隔海日懸懸。使者自廈來﹐兩地相周旋。薯絲十萬石﹐計可爾命全。乃知社﹑義倉﹐良法本前賢。苟無義倉錢﹐旦夕胡能延﹖當日勸輸將﹐吝者猶戔戔。今旣解此意﹐樂歲共勉旃。行當白大府﹐設法謀所先。倉實議增貯﹐貢稅議暫蠲。一以抒民力﹐一以扶民顚』。

其六﹕『天災降有由﹐由民心所致。休咎徵「洪範」﹐貞祥詳「禮記」。降吉與降﹐其理明且易。癘疾及干戈﹐災眚無二義。側聞瀕海民﹐見海舶失事﹕拯物不拯人﹐乘危搶奪肆。呼號瞑不援﹐轉因以爲利。上干天心和﹐降罰垂昭示。中豈無善良﹐罰遂及孥稚。從井或救人﹐嫂溺尙拯臂。爾民痛攺悔﹐天心亦欣喜。如或再遇之﹐愼勿萌故智。救人在所急﹐量才酬髙誼。蒼蒼有明威﹐可一不可二﹐斯言共記取﹐切莫視兒戲。旣感覆幬恩﹐思享升平瑞』。

蕓臯賑澎之時﹐著有「澎湖紀行」詩﹐余得寫本一卷﹐存於「臺灣叢書」。其內如澎湖雜詠﹑虎井沈城諸詩﹐皆可爲澎史料。

「澎湖續編」﹕載『虎井嶼東南海中有沈城﹐周可數十丈﹐磚石色紅。每當秋水澄淸﹐俯視波底﹐堅垣屹立﹐雉堞隱隱可數﹐但不知何時沈沒爾』。周蕓臯觀察有詩詠之曰﹕『泗州沒微桑﹐鄂州沒洞庭。滄桑幾變易﹐何況東海溟﹖虎井嶼前有沈城﹐風狂浪湧無影形。秋水澄澈波淵停﹐漁人下視見星星﹐女墻雉堞髙伶俜。約略紅木城大小﹐殷紅磚石苔蘚靑。不知何年落海底﹐中有敗壁橫窗欞。蔡生述之我則聽﹐不敢乘舟視﹐恐驚蛟龍醒。作歌聊向虎山銘』。

按史﹕隋大業六年﹐遣虎賁中郎將陳稜自義安浮海擊流求﹐至髙華嶼﹐又東行二日至■﹝句黽﹞鼊嶼﹐又一日便至流求。夫琉求者﹐臺灣也。髙華嶼則今之花嶼﹐而■﹝句黽﹞鼊嶼爲奎璧嶼﹐二者均在澎湖。虎井與將軍澳爲鄰。將軍澳者﹐虎賁駐師之地也。是此沈城﹐或隋之軍壘﹐久而焰落﹐或遠在前代。他日苟至其地﹐當求其物而考之﹐以明古迹。亦作史者之責也。

余讀香祖諸詩﹐皆不及﹝請﹞急振歌之佳﹐蓋﹝請﹞急振歌爲救民之語﹐字字自肺腑出﹐而諸詩則多屬應酬﹐故僅選兩首﹐以其有系臺灣文苑也。

題施見田同年詩冊云﹕『才華爛熳本天眞﹐一卷琳瑯入眼新。論古瀾翻三峽水﹐抽毫艷掃六朝人。江山歷盡襟懷壯﹐風雨來時筆墨親。此去金門看奏對﹐聖朝今日重詞臣』。按見田名瓊芳﹐臺邑人﹐通經學﹐素謹飭。春官歸後﹐不與外事﹐裏黨稱之﹐惜余未見其詩。

壽黃春池廣文云﹕『海外通經舊有名﹐穎川治譜擅家聲。文章壽世千秋永﹐節烈匡時一郡傾。槐市昔曾畱榘範﹐楡鄕今已遂澄淸。且看大展經綸手﹐未許閒居老此生』。按春池名化鯉﹐亦臺邑人﹐曾官海澄教諭。父拔萃設引心文社﹐春池能繼其業﹐後爲書院﹐士林重之。

龜山在蘭治之東六十里﹐疙立海濱﹐狀如龜。前以險要﹐汛兵守之。柯易堂通守培元有龜山歌一首。

歌曰﹕『千年老龜化爲石﹐徧體綠毛眼深碧。蹣跚欲上蓬萊山﹐道逢巨鰲話仙迹。天風慘憺迷寒雲﹐水路蒼茫震霹靂。縮頸潛伏波之心﹐奔浪汨沒露其脊。不計歲月皺莓苔﹐竟飽煙霞臥沙磧。細艸如麟羣鹿遊﹐巨藤穿脇老猿獲。我家東魯有龜山﹐宣聖琴操何戚戚。西望金沙有龜山﹐邇英說書嘆嘖嘖。此龜避地兼避人﹐不爲世人十朋錫。我行正值春風生﹐遙望空中新翠滴。曳尾泥中甘沈淪﹐昂頭天外去咫尺。更聞中央澄淸潭﹐中有金鯉化梭擲。吁嗟龜兮龜兮如有靈﹐力捍洪濤斬荊棘。買山有願終乘桴﹐此間支牀學閉息』。

培元﹐山東歷城人﹐以舉人知甌寧縣。道光十五年﹐任噶瑪蘭廳通判﹐曾輯「誌略」十四卷﹐未刊。調任廣東﹐途次遺失﹔余遊北京﹐乃得其稿。

湯圍云﹕『華淸第二湯﹐賜浴世所艷。海外有溫泉﹐波空浮瀲灩』。

其二云﹕『嘉樹蔭泉上﹐泉中水若沸。曲折山溪間﹐翻覽靑艸郁』。

艸嶺在宜蘭之北﹐與三貂嶺相接﹐爲淡水入蘭之道。易堂有過艸嶺詩云﹕『荒艸沒人作風浪﹐我禦天風絕頂上。風吹飛瀑衝石過﹐霧漫山前殢云漲。老猿攀枝窺行人﹐怪鳥啼煙弄新吭。千年老樹無能名﹐十丈懸崖陡相向。下瞰大海疑幽冥﹐仰視天光透微亮。安得化險爲平夷﹐中外同歌王道蕩』。

易堂又有生熟番歌兩首﹐亟錄於此﹐以作掌故。

生番歌云﹕『風藤纏掛儡傀山﹐山前山後陰且寒。怪石叢菁巨龜臥﹐橫枝老幹修蛇蟠。呦鹿結羣覓仙艸﹐捷猿率侶尋甘泉。蕉葉爲廬竹爲壁﹐松皮作瓦棕作椽。中有毛人聚赤族﹐羣作鳥語攀云巓。黥面文身喜跳舞﹐唐人頭顱漢人姦。或言嬴秦遣徐福﹐童男童女求神仙。神仙不見見荒島﹐海島已荒荒人煙。五百男女自配合﹐三萬甲子相回環。不識不知如太古﹐以姒以續爲葛天。何不招之隸戶籍﹐女則學織男耕田。人生大欲先飲食﹐此輩喜見盛衣冠。熙朝版輿軼千古﹐梯山航海曁極邊。此亦窮黎無告者﹐聖人仁政懷與安』。

熟番歌云﹕『人畏生番如猛虎﹐人欺熟番賤如狗。彊者畏之弱者欺﹐無乃人心太不古。熟番歸化勤躬耕﹐山田一甲唐人爭。唐人爭去餓且死﹐翻悔不如從前生。竊聞城中有父母﹐走向城中崩厥首。啁啾鳥語無人通﹐言不分明畫以手。訴未終﹐官若聾﹐竊視堂上有怒容。堂上怒﹐呼杖具﹐杖畢垂頭聽官諭﹕「嗟爾番﹐汝何言﹐爾與唐人吾子孫﹐讓耕讓畔胡弗遵」﹖吁嗟乎﹗生番殺人漢人誘﹐熟番翻被唐人丑﹐爲民父母者慮其後』。

柯椽﹐山東人﹐逸其字。道光間遊臺﹐寓蘭城﹐有題小停雲館詩曰﹕『靑雲招不來﹐白雲畱不往。我欲賦停雲﹐云停在何處』﹖按小停雲館在蘭署之東﹐有屋三椽﹐通判柯培元名之。

劉家謀字芑川﹐福建侯官人。咸豐間舉鄕薦﹐善詞賦﹐有「外丁卯橋居士初稿」行世。後任臺灣府學教諭﹐著「海音詩」一卷﹐引注翔實﹐足資志乘。吾鄕韋廷芳序而刊之﹐今漸失傳﹐余爲存於「臺灣叢書」。玆錄數首﹐以槪其餘。

『舊迹空餘大井頭﹐敗篷斷纜可曾畱﹖滄桑變幻眞彈指﹐徒步同登赤嵌摟﹝大井頭在西定坊﹐昔年泊舟上渡處﹐今去海岸一里許。赤嵌城在安平鎭﹐自郡至鎭﹐舟行常患風濤﹐今則陸路可達矣﹔天險漸失﹐籌防者所宜知也﹞。

『故宮蕭瑟土花斑﹐海外當年轉徙艱。寶玦珊瑚無覓處﹐天人眉宇落民間』﹝寧靖王府在西定坊﹐今爲天后宮。韋澤芬明經云﹕寧靖王像﹐十年前見諸重慶寺某老婦家﹐婦陳姓﹐其祖曾爲鄭氏將﹐故有此像。像戎裝獨立﹐儀容甚偉﹐上綴艸書數行﹐筆墨飛舞﹐卽當日絕命辭也。韓策庵孝廉之家有王手書杜詩一幀﹐而天后宮北極殿兩匾皆王筆也﹞。

『魁斗山頭弔五妃﹐鄭娘芳冢是耶非﹖年年瑯嶠淸明節﹐無數東來白雁飛』﹝五妃墓在仁和裏魁斗山。鄭女墓俗呼小姐墓﹐鄭成功葬女處﹐在鳳山瑯嶠山麓。每歲淸明節﹐烏山內飛出白雁數百羣﹐直至墓前﹐悲鳴不已﹐夜宿蘭坡嶺﹐明日仍向烏山飛去。一年一度﹐俗謂鄭女魂所化﹐其然也歟﹞。

『一碗胡塗粥共嘗﹐地瓜土豆且充腸。萍飄幸到神仙府﹐始識人間有稻粱』﹝澎地不生五穀﹐惟髙粱﹑小米﹑地瓜﹑土豆而已﹔以海藻﹑魚蝦雜薯米爲糜曰胡塗粥。艸地人謂府城曰神仙府﹐蓋承天府之訛也﹞。

詔安謝聲鶴有送吳生往東寧之詩。吳生﹐不知何許人﹐似爲有才未遇者。詩曰﹕『吳生手攜一囊書﹐步行別我九鯉湖。嗟哉吳生何好遊﹐扁舟欲上紅毛樓。君不聞廈門七更到澎口﹐天風噴潮如雷吼﹔幽靈祕怪爭呈奇﹐撐持銀屋滿江走。柁師到此亦攺顏﹐陽侯弄舟如跳丸。側柁欹帆入鹿耳﹐舟人始得慶平安。吳生胡爲亦踏此﹐問之不答祗長嘆。吳生吳生不須嘆﹐世途何處不波瀾』﹗

林樹梅字瘦云﹐泉之金門人。道光間﹐隨父宦澎。父廷福官水師遊擊﹐每巡洋﹐挈之行﹐港■﹝氵義﹞夷險﹑沙汕縈紆﹐輒手自記錄。著「妙雲山人詩文鈔」數卷﹐而尢潛心文獻﹐曾得盧牧洲尙書遺書數種﹐攜歸以刊。去時有志別詩四首云﹕

『澎山三十六﹐居處半漁寮。虎井風煙壯﹐龍宮暑气消。云生香鼎嶼﹐雷沸吼門潮。環海如明鏡﹐升平頌聖朝』。

『昔我初登岸﹐維舟外塹孤。廚娘炊犢糞﹐蜑女鬻螺珠。竟日風沙舞﹐他鄕气候殊。𨿽貧猶可羨﹐海底有珊瑚』。

『蜃霧喜初收﹐承歡聘壯遊。烽煙諸島靜﹐詩思一帆秋。苛政皆除盡﹐瓜期未許畱。家鄕斜照裏﹐一點是浯州』。

『蹤迹如蓬轉﹐風波又一經。地原多鬼市﹐人喜逐魚鮏。古鏡磨肝贍﹐奇書瀹性靈。歸裝何所有﹐囊橐貯空靑』。

按空靑產澎湖海濱﹐大如卵﹐中有淸水可治眼疾。

林鶴山先生占梅﹐字雪村﹐淡水人﹐居竹塹﹐擁資甚厚。以貢生加道銜。戴潮春之役﹐傾家紓難﹐力保北臺。及平﹐加布政使銜。手建潛園﹐尊酒論文﹐座客常滿。著「潛園琴余艸」七卷﹐徐樹人中丞作序﹐沒後未刊。余從李濟臣借得﹐大都閒居遊覽之作。爲選數十首﹐存之「臺灣叢書」。

師蘊軒卽事云﹕『羃地湘簾午夢成﹐罘■﹝冖八思﹐上中下﹞半掩靜無聲。茶煙繞榻人初睡﹐竹影當階鶴獨行。四壁琴書供博雅﹐一庭花木助詩情。世間難得惟淸福﹐似此幽居勝百城』。

爽吟閣遠眺云﹕『欲開眼界豁襟期﹐髙閣登來眺望宜。遠樹如膏新雨後﹐好山無數夕陽時。蒼茫暝色收晴靄﹐隱約煙痕報晚炊。長嘯一聲塵慮靜﹐扶欄小立又成詩』。

宿觀音山云﹕『秋色蒼茫黯遠岑﹐亂山匼匝白雲深。雁傳寒信月千里﹐鴉咽啼聲霜半林。遠浦帆檣煙隱隱﹐下方鐘鼓夜沈沈。幽香聞道生空谷﹐欲譜狩蘭一曲琴』。

偕戴山人宿棲雲巖云﹕『泠然聽罷戴逵琴﹐翹首寥空互嘯吟。一榻松風秋瑟瑟﹐半簾竹月夜沈沈。丹崖境靜淸塵夢﹐碧澗泉幽證道心。相約明朝遊眺去﹐安排笻屐上層岑』。

按軒﹑閣均在潛園﹐觀音山在八里坌堡﹐棲雲巖在興直堡﹐皆淡北勝地。

林若村觀察汝梅﹐鶴山之弟也。負經濟才﹐好道書﹐遂習焚符拜斗之術。曾赴江西龍虎山﹐謁張眞人。歸語鄕裏曰﹕『五年之後﹐我臺當遭天狗之厄﹐惟修徳者可免。顧吾不及見﹐諸君勉之』。越乙未其言果驗﹐而若村已於甲午逝世。天狗者﹐日人所號惡神也﹐其時軍士所用煙艸亦名天狗﹐奇矣﹗余遊竹垣﹐竹人士示其自題書幅四首﹐亦足以見若村之灑脫矣。詩曰﹕

『插架牙簽勝石渠﹐蕓香百合辟蟫魚。一瓻擬就先生借﹐補讀生平未見書』。

『幾竿修竹一池連﹐滌盡塵襟品欲仙。曲水流觴傳癸丑﹐令人長億永和年』。

『蒙蒙雨意釀芳堤﹐秋色排空半已迷。尋勝且攜雙不借﹐澆愁更有古偏提』。

『三白長教見蠟前﹐丰登太史已書年。今朝雪意千山霽﹐絮壓峯尖上接天』。

潛園文酒之會﹐盛於一時﹐而林鶴山先生又主持風雅﹐出題徵詩﹐裒然成集。惜其沒後﹐稿多散佚。聞某年以花魂﹑花气﹑花顏﹐花影爲題﹐作者四十餘人﹐工力悉敵。惟秋雁臣司馬之作尙有存者。

花魂云﹕『花容一霎黯然收﹐憑弔芳魂到九幽。無影無形春寂寞﹐是空是色悵夷猶。佩環月下憐卿瘦﹐風雨深宵惹爾愁。賴有一枝香在手﹐眾香卻被此勾畱』。

花气云﹕『又惹探花仔細評﹐別於香外送將迎。春風拂拭人如醉﹐芳味氤氳蝶有情。襲我不禁行得得﹐投懷祗合喚卿卿。使君意气原非俗﹐仙吏仙葩一樣淸』。

花顏云﹕『十分顏色到花前﹐不是天然不算妍。艷冶迷他千里艸﹐風流擬比六郎蓮。和來粉黛都成玉﹐奪到臙脂盡欲仙。寄語後庭誰得似﹐一時愁煞眾嬋娟』。

花影云﹕『分得春光千萬枝﹐珊瑚顧影美人知。亭臺髙下和煙宿﹐籬落橫斜帶月移。幻境行將蜂蝶誤﹐名流銷盡色香時。年來頓悟繁華夢﹐重疊階前有所思』。

雁臣名曰覲﹐浙江山陰人﹐副貢生。咸豐十一年﹐再攝淡水海防同知。同治元年﹐聞戴潮春將起事﹐馳至大墩彈壓﹐遇害﹐祀昭忠祠。

彰化舊屬諸羅﹐雍正元年設縣﹐劃虎尾溪以北隸之。邑治初建﹐詩學未興。道光季年﹐髙鴻飛以翰林知縣事﹐聘廖春波主講白沙書院﹐始以詩﹑古文辭課士。鴻飛亦蒞講席﹐爲言四始六義﹐及唐﹑宋﹑明﹑淸詩體﹐彰人士競爲吟詠﹐而陳肇興﹑曾惟精﹑蔡徳芳﹑廖景瀛等尢傑出。肇興字伯康﹐邑治人﹐舉咸豐八年鄕薦﹐設教裏中﹐著「陶村詩集」四卷﹑「昢昢吟」一卷﹔前𨿽刊印﹐今已失傳﹐余存一部﹐編於「臺灣叢書」﹐以垂久遠。爲錄數章於此。

登赤嵌城云﹕『崢嶸山勢接蒼穹﹐俯瞰茫茫大海中。此日萬家登版籍﹐當年三度據英雄。云生蜃气連城白﹐日照龍鱗滿郭紅。極目中原天萬里﹐乘槎我欲借長風』。

五妃廟云﹕『玉帶歌成萬古愁﹐君王節義自千秋。可憐同死不同穴﹐芳艸淒淒各一邱』。

寧靖王墓云﹕『卅年憔悴落蠻鄕﹐故國山河感慨長。畱得數莖華發在﹐九原歸去見髙皇』。

戴潮春之役﹐用兵三年﹐南北俱擾﹔余已考之檔案﹑參之野乘﹐載之「通史」。而山陬海澨﹐忠義之士﹐身死而名不彰者﹐不知其幾何人。近讀伯康之集﹐見有殉難三烈詩﹐足補吾書之闕﹐急爲錄入。

其一﹐永春生員廖秉鈞﹐在林圯埔佐陳﹑林諸豪傑起義﹐軍敗被執﹐不屈而死。詩曰﹕『倉皇書記孰堪親﹐艸澤今來劉道民。白首參軍方艸檄﹐靑衿報國竟捐身。十年落拓無知己﹐一死從容絕可人。引頸銜須猶罵賊﹐膠庠正气未沈淪』。

其二﹐集集義首陳再裕﹐與余謀舉義﹐檄諸屯團鄕勇﹐同日樹幟﹐軍聲甚壯﹐兵敗被執﹐至斗六仰藥而死。妾吳氏﹑子六人曁姻戚丁勇同死者三十餘人﹐得禍最酷。詩曰﹕『獨從境外建旌旄﹐格鬥連山血濺袍。張嵊一門都鬼錄﹐繆彤諸弟盡人豪。通夷助我軍猶壯﹐罵賊憐君气不撓。何日歸元親舐舌﹐愁雲望斷斗門髙』。

其三﹐許厝藔農民陳耀山。余自逢亂﹐挈眷依耀山以居。及余謀義旗﹐武東西一帶﹐耀山鼓舞居多。後以蕭姓背約反噬﹐一家十四口俱陷賊中。耀山怒罵不屈﹐賊以鐵爪爬其背。臨刑﹐妻子跪祭﹐猶飲酒三杯﹐了無怖色。詩曰﹕『艸野何曾計立功﹐投鋤荷戟亦從戎。身經■﹝艸俎﹞醢心彌赤﹐死別妻孥淚不紅。兩載亂雜憂患裏﹐一家縲紲戰爭中。傷心八口歸何日﹐鬼嘯狨啼恨未窮』。

羅山兩男子行﹐亦伯康之作。兩男子者﹐嘉義米戶林炳心﹑竹頭角莊民許益也。從林總戎領義民守斗六﹐營破﹐俱不屈死。沙連人談其事甚詳﹐爲作此行以表之。『黑雲壓營鼓聲死﹐軍中躍出兩男子。誓掃黃巾不顧身﹐椎牛大饗千義民。靴中尖刀腰間箭﹐裂眥決戰飛黃塵。可憐糧盡援復斷﹐裹瘡一呼死傷半。力盡關山未解圍﹐軍無儋石多思叛。賊騎長驅斗六門﹐萬人散盡兩男存。反手被縛見賊主﹐脇之使跪仍雙蹲。一男戟手與賊語﹐生不滅賊死殺汝﹐雙眉倒豎目如炬。一男掀髯與賊言﹐男兒七尺報君恩﹐今日之死泰山尊。觀者人人都贊美﹐賊亦因公頌不已﹐謂此等死無愧恥。不然斗六將帥多如雲﹐紛紛屈膝誰非死。一樣沙場白骨枯﹐似此從容就義無倫比。嗚呼﹗從容就義無倫比﹐一節自堪千古矣』﹗

伯康有磺溪三髙士詩。三髙士事載「通史」﹐磺溪爲彰化別名。

一﹑詩人洪壽春﹐同安人﹐有「集古串律詩」四卷﹐隱於糊紙﹐邑令楊公嘗贈詩﹐爲之作序﹐則其品可知矣。詩曰﹕『磺溪有詩客﹐隱居於市闤。甘心執賤役﹐不肯事長官。吟詩祗自適﹐不予俗人看。當年楊伯起﹐一顧空冀閒。下士得知己﹐列峯爲名山。讀書識忠孝﹐萬卷胸中蟠。采花釀成蜜﹐百代供一餐。我昔幸得之﹐瑯瑯誦百環。誓將付剞劂﹐用以表微寒。孰料霓裳曲﹐不許傳人間。神龍破壁飛﹐萬古去不還。至今思片羽﹐激烈摧心肝』。

二﹑畫工蔡推慶﹐失其裏居。嘗風雨大作﹐走山崖間﹐會意煙景﹐畫遂入神。有大憲幕致千金﹐一語不合﹐拂衣竟去﹐其髙如此。詩曰﹕『海外數畫筆﹐蔡君推第一。如何斷三餐﹐不受千金值。脫屣視公卿﹐風塵謝物色。自非逢髙人﹐不肯畱眞迹。曾聞大風雨﹐山林晝昏黑。隻身赤荒崖﹐性命了不惜。乃知畫入神﹐妙不關筆墨。大造具化工﹐從前取自得。邱壑羅心胸﹐雲水蕩魂魄。半顚半迂間﹐此意誰能測』﹖

三﹑隱者林先生﹐名字﹑裏居均不傳。施家築八堡圳﹐累年不成﹐先生授以方略﹔功成﹐謝以千金不受﹐佃人建祠祀之。詩曰﹕『先生無名字﹐不知何許人。折葦渡滄海﹐信腳自陽春。當時富民侯﹐延座列上賓。築堤興水利﹐指授如有神。功成不受賞﹐長揖辭金銀。問名嗒然笑﹐再問言津津。天地我父母﹐埏垓我鄕鄰。不夷又不惠﹐能屈亦能伸。五柳非吾徒﹐角裏非吾身。孤山梅花婿﹐乃我有服親』。

臺灣流寓之士﹐若藍鹿洲﹑陳少林之詩旣載之矣。近代如謝管樵﹑呂西村﹐皆有名藝苑。管樵之畫﹑西村之書﹐鄕人士至今寶之﹐而詩皆少。管樵名顈蘇﹐號懶云﹐漳之詔安人﹔父聲鶴亦能詩。少負奇气﹐工技擊﹐精書畫﹐尢善水墨蘭竹。壯年遊臺灣﹐歷主巨室。嗣入彰化林剛湣戎幕﹐殉於漳州之役﹐士論壯之。余得其題畫兩首﹐皆管樵手書者。

畫菊云﹕『半生落拓寄人籬﹐剩得秋心祗自知。莫笑管城花事淡﹐筆頭還有傲霜枝』。

畫竹雲﹕『榕壇風月本雙淸﹐十笏山齋構竹成。添寫篔簹千萬个﹐夜深同此聽秋聲』。

按榕壇在臺南海東書院﹐管樵南遊曾寓於此﹔今已荒廢﹐惟老榕一株尙存。

呂西村名世宜﹐字可合﹐又字不翁﹐泉之同安人﹐道光二年舉鄕薦。精金石﹐尢工分隸。受淡水富室林氏之聘﹐居板橋別墅垂二十年﹐著「愛吾廬文集」三卷﹑「愛吾廬題跋」一卷﹑「古今文字通釋」七卷﹑「筆記」三卷﹐而詩未見。惟「溫陵詩紀」載其一首﹐迻錄於此﹐以覘梗槪。題吳藟畦春江載酒圖云﹕『葡萄美酒木蘭舟﹐乘興春江事勝遊。人世風波多不管﹐且浮綠蟻且盟鷗』。

海寧查小白明經元鼎﹐咸豐初遊幕臺灣﹐遂居竹塹。沒後詩多遺佚﹐新竹王石鵬搜其稿﹐名曰「艸艸艸堂吟艸」。

歲暮書懷云﹕『競爭得失笑雞虫﹐混迹東瀛歲又終。處世莫如窮耐久﹐澆愁除卻酒無功。英雄識字猶餘事﹐妻子號寒尙古風。天與豪情天不薄﹐休將頭腦學冬烘』。

『明月淸風不值錢﹐客中消受亦神仙。俗塵撲面袪千斛﹐老屋打頭寄一椽。自有嘯歌驚戶外﹐漫愁車馬冷門前。悠悠世事無憑準﹐屈子何須更問天』。

五十初度云﹕『於今五十猶如此﹐便到百年更可知。況是身家羈逆旅﹐恰逢王國用徵師。遠遊豈憚重洋險﹐大廈難爲一木支。艸色緣階刪不盡﹐倀倀行又欲何之』﹖

道光之末﹐淸政不飭﹐洪王起兵﹐奠都南京﹐建國太平﹐奄有諸夏之半。風潮震動﹐遠及臺灣﹐於是而有李石之變﹐於是而有林恭之變。李石﹐臺邑人﹐以咸豐三年四月樹旗灣裏街﹐大書「興漢滅滿」。知縣髙鴻飛聞警﹐率兵討﹐途次被害。而鳳山林恭亦入縣城﹐殺知縣王廷幹。小白聞之﹐以詩挽鴻飛雲﹕『鳳凰池上客﹐忽現宰官身。仙吏皆循吏﹐良臣作藎臣。生原慈似佛﹐死以殺成仁。夜半文星隕﹐書空一愴神』。

又挽廷干云﹕『弭盜滋多盜﹐危乘倉卒間。細君同殉節﹐公子幸生還。任法懲元惡﹐祥刑殛庶頑。克威兼克愛﹐陰掃半屏山』。

按鳳飛字南卿﹐江蘇髙郵人﹐以翰林仕閩。初宰彰化﹐調臺灣。廷幹山東安邱人﹐進士﹐曾知嘉義﹐後任鳳山。二公遇害事在「通史」。

同安林卓人孝廉豪﹐同治初來臺﹐主於潛園﹐著「東瀛紀事」﹐以紀戴潮春之役。余讀其書﹐饒有史法﹐而詩未睹﹔後乃得其翁孝子歌。翁孝子者﹐淡水竹塹人﹐名福﹐少育於林﹐故復姓。父病甚﹐刺血書表告天﹐願減己算以延父齡﹐病愈。越數年卒﹐福大慟﹐跋涉求塟地。事畢亦卒﹐年三十有一。「淡水廳志」載之。次子萃﹐三子貞﹐均有名﹐俱受旌表。其歌曰﹕『竹城孝子年十五﹐萱闈早逝依慈父。慈父齒衰病在牀﹐孝子侍疾不知苦。剖肝合藥總無靈﹐刲股調羹那得愈。孝子愀然有所思﹐此身膚髮親所遺。安得將身分疾痛﹐親急不救何用兒。抽刀斷指指血濕﹐染血書詞气嗚唈。巫陽有召兒請行﹐露禱告天天亦泣。果然天意鑑微誠﹐勿藥俄教慶再生。從此春蔥與冬筍﹐好將甘旨代參苓。堂上白頭朝舞彩﹐燈前黃卷夜傳經。百年椿壽方長祝﹐一朝風樹悲喬木。無知鬼伯果何仇﹐有恨蒼穹胡太酷﹖病軀力疾覓佳城﹐歷徧荒山入深谷。那堪哀毀瘦於柴﹐更閱冰霜勞似轂。「瀧岡表」後更傷情﹐一慟吾親不再生。分付細君今苦汝﹐長尋阿父入幽冥。馬鬣封深疑有路﹐杜鵑血盡更無聲。呼天少婦更堪憐﹐減算還求代所天。那識天哀孝子志﹐許隨定省到黃泉。由來至性感行路﹐孝行況能昌厥後。卽今哲嗣述遺徽﹐嗚咽語終淚如注。濡淚爲詩告後人﹐雛鴉啼答楓林暮』。

晉江楊雪滄先生浚﹐寄籍侯官﹐咸豐初舉人﹐官內閣中書。同治七年﹐淡水同知陳培桂聘修「廳志」。著「冠悔堂詩文集」。澎湖弔古歌云﹕『河山半壁足千古﹐海上孱王畱片土。三十六嶼邸苑開﹐蠣灘咫尺生風雨。憶昔千艘金廈來﹐七年監國胡爲哉﹖將軍騎鯨去不返﹐空令賦手歌大哀。扁舟塊肉今已矣﹐大難孤注稱天子。自古蛟龍失水愁﹐豈知燕雀處堂喜。一封降表落中原﹐蕭蕭柳竹誰招魂。丁字門前掛明月﹐忽聞澳樹啼饑猿。同時更有五妃泣﹐桂子山荒斷碑立。玉魚寂寞尙人間﹐西流一角看日入。吁嗟乎﹗田橫穿冢五百人﹐至今絕島爭嶙峋。桑田三淺無復道﹐付與漁郎來問津』。

雪滄來臺﹐主於竹塹鄭氏﹐集中有鄭稼田觀察獲紫芝於竹坑山作長歌贈之云﹕『牧龍忽忽四十載﹐一夢乃在昆侖山。珊瑚夜光出空谷﹐別有明月非人間。主人示我以紅玉﹐祖州仿佛相登攀。豈眞卯星方墜地﹐變幻能作茅君顏﹖當世文章不易露﹐天生異顈寧等閒。此卽方壺佳麗地﹐其中龍虎仙所豢。芝田稅駕歌一曲﹐吾令帝閽開九關。集英殿上華蓋轉﹐通徳門前書帶環。慚愧寓公仍艸艸﹐辟蠹日檢書中簡。三十六莖儻在手﹐不愁雙鬢成霜菅』。按稼田名如梁﹐淡水人。

遊寶藏巖云﹕『平疇萬頃繞修篁﹐一水泠泠下夕陽。不分名山有絲竹﹐盡收大塊作文章。息機羨汝聞淸梵﹐厚福何人占上方。自笑袖中東海小﹐且攜拳石入詩囊』。按寶藏巖在拳山堡﹐俯臨新店溪﹐古木寒泉﹐境絕幽邃。

贈吳霽軒軍門云﹕『百丈樓船夜枕戈﹐將軍下瀨七鯤過。醇醪共飲思公瑾﹐薏苡何傷謗伏波。緩帶羨能文字樂﹐連牀喜得弟兄多。京華冠蓋如相訊﹐爲語南中有牧﹑頗』。按霽軒名光亮﹐廣東揭陽人﹐開山之役﹐建功頗多。

雪滄旣修「淡水廳志」﹐復作八景詩。其自序曰﹕『淡水南北各有八景﹐且多牽彊足成者。庚午十月修廳志成﹐綜爲全淡八景﹐各系以詩』。

指峯淩霄雲﹕『霄漢分明五指開﹐孤城南面送靑來。諸峯羅列尊初祖﹐大海荒蒙辟俊才。關外已聞驅虎豹﹐雲中何事幻樓臺﹖橋門日夕看山色﹐天馬行空亦壯哉』。

香山觀海云﹕『茄苳西畔導雙旌﹐俯瞰滄波似掌平。村落幾家田畯宅﹐夕陽一棹估兒鉦。山荒艸木秋聲借﹐風定魚龍晝睡成。誰上將軍籌海策﹐堠亭把酒話屯兵』。

雞嶼晴雪云﹕『三千銀界望嵯峨﹐如此災方柰冷何。天爲重關消瘴癘﹐我從殘碣一摩挲。鑿壞安得山能語﹐漏网眞愁水不波。曾說聞雞先見日﹐更無人借魯陽戈』。

鳳崎晚霞云﹕『梯田直上有髙岡﹐天外盤旋集鳳凰。何處赤城張火傘﹐此間碧海近扶桑。平沙一片開秋狝﹐古木千章掛夕陽。料理詩情應更遠﹐且收餘綺入奚囊』。

滬口飛輪云﹕『頃刻花開十丈蓮﹐噓空歷歷眼中煙。戍臺日暮聞吹角﹐坌嶺雲平看泊船。新法不愁同厝火﹐黑流未許更垂涎。海波如鏡吾能繪﹐一幅東瀛淡墨天』。

隙溪吐墨云﹕『溶溶新漲水鳴渠﹐黯淡溪流潑墨如。一炬犀光勞入照﹐百重蜃气漫呵噓。風塵待浣三千牘﹐海國誰磨十萬書。解識尺波畱混沌﹐不教至察嘆無魚』。

劍潭幻影云﹕『劍气宵騰匹練明﹐荷蘭舊樹尙畱名。重參色相誰非幻﹐莫說人情汝亦鳴。天上神光看北斗﹐塵中凡物笑丰城。化龍一夕春雷起﹐大海何愁浪不平』。

關渡劃流云﹕『萬派千條束矢中﹐雙潮滚滚判西東。濁流本自臼科異﹐至味眞難水性同。一棹來時乘蟒甲﹐百年前事夢蛟宮。投鞭畫扇人何在﹐南紀長懷砥柱功』。

陸翰芬﹐山陰人﹐同治間來臺。余於「潛園琴余艸」得其題詞二首。詩曰﹕『何必爭追唐與宋﹐能言情性卽詩人。十年泉石常懷國﹐千首詞章半億親。曉月殘風皆寄托﹐春花秋柳亦精神。卿云未出欣先睹﹐定有桑山香火因』。

『東瀛梅鶴繼西湖﹐好向孤山認故吾。海國幾人扶大雅﹐蠻鄕從此獲驪珠。虛心下問君師竹﹐盲目隨聲我濫竽。傳到洛陽應紙貴﹐騷壇處處識林逋』。

符兆綸字雪樵﹐江西某縣人﹐以孝廉出遊閩中﹐著「卓峯詩艸」。同治間﹐佐其鄕人興宜泉司馬幕﹐來遊臺灣。司馬名廉﹐任鹿港海防同知﹐政績無考。惟畫甚髙雅﹐尢善山水長幅﹐至今得者珍如拱璧。曾作富春山水圖冊﹐雪樵爲題絕句。今此冊𨿽不得見﹐而讀其詩猶想見藻繪之工。詩曰﹕

『詩情畫意有無間﹐如此煙波數往還。記得畫眉聲裏過﹐一船靑載富春山』。

『白鷺低飛九里洲﹐梅花萬樹壓溪流。晚妝忽訝胭脂濕﹐一笛斜陽水上樓』。

『吹軟垂楊兩岸風﹐中流簫管酒燈紅。也知團扇誰描得﹐憔悴江湖一放翁』。

『潮聲見說上瀧回﹐瀧水無風綠似苔。閒向桐江弄明月﹐釣竿髙掛子陵臺』。

『舊遊回首意蒼涼﹐負爾花間陌上香。好著片帆重送我﹐風流蘇小訪錢塘』。

『荷花桂子入新圖﹐柳七才名莫浪呼。且擘荔支消夏去﹐風光占住小西湖』。

徐樹人中丞巡臺之時﹐旣刊「瀛洲校士錄」﹐傳播藝林﹔又著「斯未信齋文集」﹐中多經世之言﹐而詩未睹。惟「治臺必告錄」載其七十述懷五首﹐系撫閩時所作﹔錄之於此﹐以志景行。詩曰﹕

『一官四十有餘年﹐遊宦萍蹤半海邊。從政驅車仕東魯﹐效忠叱馭入西川。榛蕪皖﹑豫空蒿目﹐風月湖山暫息肩。五度仙霞今老矣﹐承平可許賦歸田』﹖

『舳艫千里火輸飛﹐牙纛遙臨八陣威。臺﹑鳳煙氛銷赤嵌﹐漳﹑龍露布颭紅旗。人和可望天心合﹐官瘦方能國計肥。戎馬風濤經歷慣﹐餘生贏得古來稀』。

『平定兼圻大將才﹝謂左帥﹞﹐榮叨驥尾附雲臺。幾經磨盾參韜略﹐何幸遺書免劫灰。憂樂敢雲天下共﹐功名不是熱中來。四朝歷受恩如海﹐一片葵心向日開』。

『報最曾無尺寸功﹐三年海上白頭翁。安瀾路達鯤身穩﹐柔遠情聯象譯通。孝悌壯丁修暇日﹐文章多士盼秋風﹝九月補行鄕試﹞。告天夜夜焚香祝﹐人壽期頤歲屢丰』。

『塵塵﹑梅麓小園亭﹝署東有塵塵軒﹑梅麗亭﹞﹐旗﹑鼓﹝二山名﹞當門繞翠屏。退息未曾拋案牘﹐加餐無用餌參苓。學爲稼圃占時雨﹐掃盡欃槍拜壽星。風鶴不驚刁鬥靜﹐課兒依舊一燈靑』。

丁述安觀察曰健有和徐樹人中丞述懷詩﹐亦載「治臺必告錄」。述安﹐安徽懷寧人﹐曾任淡水同知﹐調嘉義縣﹐後辦福建軍務。及戴潮春之變﹐南北俶擾﹐鎭﹑道俱沒﹐樹人奏簡爲臺灣兵備道﹐與陸路提督林文察合兵平之﹔事在「通史」。詩曰﹕

『天河洗甲紀功年﹐崧嶽生申克靖邊。通籍鴻聲齊望岱﹐遷喬駿業快移川。七鯤舊屬重回首﹐五虎新麾又永肩。名教惟期傳一脈﹐初心不負重書田』。

『錦帆開浪逐霞飛﹐紳庶爭迎頌徳威。皖﹑豫疊經匡節鉞﹐杭湖猶思駐旌旗。民生多賴同甘苦﹐家計何心論瘠肥。感格眞誠天眷久﹐近來福壽似公稀』。

『迂拙原非軍旅才﹐銜恩扶病又登臺。機宜赤嵌曾親授﹐報稱丹忱未敢灰。望冑三年羣志洽﹐歌鐃五月捷音來。近聞全海臻安定﹐嶺上梅花祝嘏開』。

『大業喧傳數省功﹐關心教育重文翁。揮戈扼要元戎合﹐射策逢時九月通。桃李陰多依北極﹐芙蓉生不怨東風。海濱向化同鄒魯﹐逢吉康彊食報丰』。

『襟懷瀟灑坐髙亭﹐遠近峯嵐展畫屏。雲谷無心爭出岫﹐松根得地自生苓。承歡桂子歌濃露﹐養志蘭陔樂壽星。中外尊崇歸潞國﹐聖朝未許隱山靑』。

彰化林剛湣公文察﹐克敵致果﹐功在旗常。漳南之役﹐竟以身殉﹐事載「通史」。

近讀晉江陳鐵香太史「藤花吟館詩集」﹐有瑞香亭之詩﹐紀其事也。

詩曰﹕『黑雲亙天殺气惡﹐封狼夜指將星落。將軍曉戰瑞香亭﹐戈矛無光日色薄。其時獷騎來紛紛﹐亭前亭後多如雲。寡不敵眾圍驟合﹐抵死誓欲張吾軍。裹瘡出陣戰轉急﹐血痕如潮衫袖濕。左甄右甄安在哉﹐可憐一騎衝鋒入。南八死爾作男兒﹐肯向孽虜低須眉﹗砍頭陷胸不回顧﹐馬革欲裹嗟無屍。吁嗟乎﹗萬松關﹐虎子山﹐當時旌旗簇浩浩﹐一旦血肉堆斑斑。宵來亭中燐飛速﹐新鬼呼冤相對哭。精忠之骨死猶生﹐傷哉鳥鳶不忍喙』。

鐵香名盤仁﹐字戟門﹐同治十三年進土﹐授編修﹐歷任淸源﹑玉屏各書院山長。

鐵香有送黃益齋廣文之官宜蘭二章。益齋名謙光﹐泉之晉江人﹐光緒初任宜蘭縣學教諭。詩曰﹕

『莫笑靑氈一席寒﹐春風橫海足遊觀。詩從儋耳窺和仲﹐帽盍遼陽著幼安。苜蓿盤深添石芋﹐檳榔贄到雜生蠻。三貂嶺上停車計﹐誰信鄭虔獨冷官』﹖

『十二更餘歇棹時﹐防邊壁壘尙旌旗。銷兵苦費廟堂算﹐敷教終煩弟子師。戰地鶯花遊子夢﹐叢菁風雨故王祠。西螺柑子麻兜柚﹐都是門墻桃李枝』。

按西螺屬雲林﹑麻兜屬嘉義﹐柑柚皆所出佳果﹐馳名海內。

宜蘭李泰階先生逢時﹐同治間舉人﹐素好吟詠﹐有詩一卷﹐計古近體百四十首﹔沒後遺失。余從蘭人士抄得十數首﹐爲載一二﹐以存其人。

東海云﹕『三港西來一派通﹝「廳志」﹕烏石﹑加禮﹑過嶺爲廳轄三港﹞﹐气淩蒼莽欲翻空。潮聲怒石鞭皆下﹐水勢浮天轉自東。蜃市晴雲連海碧﹐龜山曉日浴波紅﹝「龜山朝日」爲廳志八景之一﹞。靈源直與京都接﹐此去長乘萬里風』。

泖鼻云﹕『海上橫拖泖鼻長﹐下臨無際气汪洋。魚龍任縱潮伸縮﹐舟楫無虞石隱藏。噴薄風雲營慘淡﹐吹噓日月煥光芒。東瀛別有饒名勝﹐鹿耳鯤身水一方』。

三貂云﹕『尋詩不覺到三貂﹐海外看山興更遙。一嶺橫飛嚴鎖鑰﹐三峯並出插雲霄。林穿古道紆徵騎﹐徑入深叢嗓噪蜩。此去嶺頭天尺五﹐好隨羊角上扶搖』。

按泖鼻在宜蘭東北﹐形如象鼻﹐橫拖海上﹐長數十丈。三貂嶺爲淡﹑蘭交界之山。臺灣無雪﹐惟「府誌」有「雞籠積雪」之景。然百數十年來﹐榛莽日開﹐气候漸暖﹐歲已少見。泰階集中有三貂嶺遇雪一詩﹐亦不易得之景也。

詩曰﹕『朔風吹雨凍徵衣﹐彊附靑蘿上翠微。詩思每從驢背得﹐雪花爭踏馬蹄歸。千山落葉空啼鳥﹐萬壑流泉掛夕暉。日暮天空長寂寞﹐小橋沽酒醉云扉』。

臺北劍潭之濱﹐有太古巢﹐爲陳迂谷孝廉讀書處。孝廉名維英﹐淡水大隆同莊人﹐舉咸豐九年鄕薦。著「偸閒集」一卷﹐稿多散佚。太古巢卽事云﹕

『白雲爲我鎖柴扉﹐俗客不來苔自肥。露煮春茶將葉掃﹐風吹詩艸並花飛』。

『隔一重江佛國開﹐劍潭寺在碧林隈。山僧日日通音問﹐故遣鐘聲渡水來』。

『晴朝月夜最開懷﹐風雨來時景亦佳。竹戛瑯玕泉漱玉﹐梵音一洗古音諧』。

『絕好江山不染塵﹐詩書點綴倍精神。山靈應共山僧語﹐多謝騷人爲寫眞』。

劍潭在臺北城外。或云荷人插劍於潭邊大樹﹐久而樹合。或云延平郡王投劍潭中﹐風雨晦明﹐時騰劍气。二說皆未足信。荷人插劍﹐事近荒唐。延平亦未至臺北。惟其山水絕佳﹐且邇市廛﹐故多遊詠。而區覺生觀察之作﹐和者尢多。覺生名天民﹐廣東香山人﹐咸豐十年始設海關﹐奉命來臺﹐與鎭﹑道會商辦理。遊劍潭云﹕『一劍躍波去﹐寶光時上騰。雄心懷壯士﹐瘦影渡遊僧。龍化津無迹﹐螺旋水有稜。還看射牛斗﹐印月見秋澄』。

白少溪良驥云﹕『波流旋不定﹐神物昔飛騰。遺迹尋荒寺﹐禪心證野僧。藏形辭玉匣﹐餘气露圭稜。明月空潭夜﹐寒光徹底澄』。

查少白元鼎雲﹕『寒潭誰擲劍﹐終古化龍騰。長憶淩霄客﹐而無咒缽僧。虹藏江弄影﹐光耀水生稜。空際盤旋舞﹐秋波外分澄』。

陳迂谷維英云﹕『無數生靈濟﹐蛟龍未許騰。潭心空印佛﹐山頂禿如僧。寺僻雲長鎖﹐碑荒石不稜。俗腸何日洗﹐洗法問圖澄』。

張半崖書紳云﹕『自有名詩鎭﹐潛蛟未敢騰。山靑頭似佛﹐月白影隨僧。頑石偏通竅﹐恬波不起稜。斯遊非劍俠﹐一片道心澄』。

同治八年﹐淡水黃鑑澄之妻何氏自盡﹐裏黨悲傷﹐爭傳其事。楊雪滄爲之立傳曰﹕『何氏﹐廩膳生黃如許妻﹐竹塹人。夫病篤﹐醫者僉云不起﹐何氏侍藥備苦。聞星士有相克之語﹐告其姑曰﹕『死無子﹐宗祀斬矣﹗願以身代』。遂仰藥死﹐年二十。夫竟霍然』。事入「廳志」。里人鄭超俊爲之徵詩﹐作者頗多。

淡水陳霞林詩曰﹕『誤信刑夫測子平﹐從容就義出愚誠。可憐入地身先死﹐只望回天婿更生。鴆毒自甘心自苦﹐鴛儔爲重命爲輕。世間多少須眉輩﹐奇气誰堪日月爭』。霞林字洞漁﹐咸豐五年舉人﹐官內閣中書。

余撰「詩乘」﹐搜羅頗廣﹐而宜蘭作者絕少。後得李靜齋先生「西行吟艸」﹐展卷一讀﹐聊慰素心。靜齋名望洋﹐縣治人﹐咸豐九年舉人。同治十三年﹐官甘肅渭源知縣﹐歷任至河州知州。萬里遠遊﹐捧繳而往﹐一官零落﹐把卷歸來﹐詩𨿽平淡﹐亦可以知其槪。

省邸思家云﹕『極目天涯萬里餘﹐誰教塞雁爲傳書。鄕心日逐河流遠﹐宦迹時隨柳影疏。瓦鵲有情應語汝﹐野花𨿽艷轉愁余。鵷班散後閒無事﹐靜坐窗前憶故居』。

初秋有感云﹕『托迹甘城兩度秋﹐朔風吹袂起新愁。莫嫌柳岸無靑眼﹐且戴棉冠待白頭。冷迫江楓紅欲墜﹐寒侵塞艸綠難畱。長亭十里三更月﹐空照黃河水一溝』。

閱邸抄知馬尾﹑基隆有警云﹕『海外音書斷幾年﹐天南又報起烽煙。彼蒼偏抑英雄志﹐吾道難期遇合緣。北斗七星光漸動﹐東瀛一島勢孤懸。自來中外皆遵約﹐何意西人啟釁先』。

寄吾廬云﹕『解組歸來倏歲餘﹐宜蘭城北寄吾廬。時邀明月爲知己﹐幸有淸風不棄余。朋輩喜逢今日面﹐閒中補讀少年書。茫茫世局誰能識﹐人事滄桑疊乘除』。

三貂嶺爲淡﹑蘭交界之處﹐地極險阻。同治六年冬﹐總兵劉明鐙北巡至此﹐刻詩石上。詩曰﹕『雙旌遙向淡﹑蘭來﹐此日登臨眼界開。大小雞籠明積雪﹐髙低雉堞挾奔雷。寒云十里迷蒼隴﹐夾道千章蔭古槐。海上鯨鯢今息浪﹐勤修武備拔英才』。又有艸書「虎」字石刻在艸嶺。

晉江蔡醒甫茂才徳輝﹐同治間來臺﹐寄籍彰化﹔及門多秀士。卒塟八卦山。著「龍江詩話」八卷﹐已刊﹔詠史百首﹐稿多散佚。近由吳立軒明經抄示遺詩如下。

臺陽懷古云﹕『東南半壁擁波濤﹐保障閩疆气象豪。虎旅千艘開赤嵌﹐牛皮一席捲紅毛。延平繼世勛名遠﹐靖海勞師戰績髙。瀛島年來增郡縣﹐免他荒藪作逋逃』。

海外云﹕『海外猶浮海﹐天涯莫問天。光陰消歲月﹐身世渺雲煙。有筆題神境﹐無琴操水仙。閒鷗樂忘反﹐浪迹亦徒然』。

八卦山云﹕『曉登八卦山﹐歸來讀「周易」。掩卷一回思﹐山形尢歷歷』。

又有贈瑞桃齋主人五言古詩一篇﹐主人則立軒也。余以其體弱不載。

醒甫有謁延平王廟七律四首﹐載於「龍江詩話」。余讀其詩﹐激昂起舞﹐誠足與何敬臣大令之七絕共傳不朽。詩曰﹕

『沙汕紛紛列舳艫﹐當年海上拓雄圖。鯨魚入夢生何異﹐龍種偕來類不孤。人似武鄕籌北伐﹐地同洛邑建東都。也知矢志延明祚﹐絕島偏安亦丈夫』。

『紅旗赤幟樹髙城﹐弱冠將軍獨請纓。寵賚有加天賜姓﹐徵收無處海屯兵。都緣耿耿心長在﹐豈爲區區發數莖﹖忠孝由來難兩盡﹐郵書往返不勝情』。

『森嚴刁鬥擁熊羆﹐賞罰分明未足奇。祗望一身存勝代﹐敢將兩島抗全師。圖開赤嵌形堪踞﹐業復朱家勢莫支。智力難爭天命在﹐多君風調儼須眉』。

『才猶剛決節尢堅﹐和議連番總不然。百計籌謀惟報國﹐一時流寓況名賢。便教藩服能成事﹐其柰微軀不永年﹗史冊流芳終有分﹐漫將遺恨播詩篇』。

吳蕓閣孝廉子光﹐廣東嘉應人﹐寄籍淡水。著「一肚皮集」﹐門人呂賡揚刊之﹐附「小艸拾遺」一卷。寄題延平王廟云﹕『曾讀丰碑渤海東﹐開疆猶仰大王風。合門骨肉杯羹裏﹐千里江山錦繡中。明代興亡歸劫數﹐史家成敗論英雄。似聞鹿耳鯤身畔﹐嗚咽潮聲早晚同』。

陳茂才尹﹐嘉應人﹐自號覺覺子。少孤貧﹐好讀書。弱冠遊琉球﹐爲國王司訓蒙。已而渡臺﹐寄籍淡水﹐遂入庠﹐居社藔﹐益肆力於詩﹐多傑句﹐遠近傳誦。總兵武隆阿北巡﹐得其詩奇之﹐造門請見。尹方手巨觥﹐醉叱羣吏﹐久之寂然。以是狂名大著。距所居半里﹐擇一地封土爲墳﹐將詩貯甕中瘞之﹐立碣其上﹐自書陳尹先生騷壇。復題一聯曰﹕『閱歷塵寰數十載﹐埋藏詩艸兩千篇』。其倔彊如此。吳蕓閣孝廉爲作「覺覺子傳」﹐載「一肚皮集」中。

徐仲山字次嶽﹐廣東揭陽人﹐寄籍彰化。丁述安觀察見其文奇之﹐遂入邑庠。有詩數首。無題云﹕『絲竹何妨托素心﹐髙山流水寄知音。橋因通過方題柱﹐花爲親探便入林。文字有靈能赤綠﹐詩書無劫可浮沈。春風解釋虞翻恨﹐始信名山醞釀深』。

傅子亦茂才於天﹐彰化東勢角莊人﹐曾肄業於吳蕓閣。沒後﹐其友呂汝玉茂才爲刻「肖巖艸堂詩鈔」﹐僅二十餘首﹐皆近體﹐詩亦平淡。爲錄數章﹐以存其人。

辛巳夏日遊竹溪寺云﹕『半世飄蓬笑此身﹐情深月夕與花辰。天心數點參禪奧﹐石上三生悟夙因。竹影撐云驚睡犬﹐鳥聲啼柳醒行人。西廊一陣東風起﹐灑落荷珠瀉白銀』。

上筱雲山莊呂大汝玉四首之一云﹕『雙扉啟處一橋通﹐細聽書聲送晚風。始信靑山稱謝宅﹐何疑綠野說裴公。門前貯水當窗白﹐雨後拈花插架紅。安得余閒來唱和﹐相隨鸞鳳集髙桐』。

卷五

牡丹之役旣平﹐沈文肅公奏建延平郡王祠﹐殿宇巍峨﹐中外瞻仰。文肅自撰一聯懸於殿上。文曰﹕『開千古得未曾有之奇﹐洪荒畱此山川﹐作遺民世界﹔極一生無可如何之運﹐缺憾還諸天地﹐是創格完人』。此外佳聯尙多﹐題詠亦夥。余記何敬臣大令有秋日謁延平郡王祠八首﹐亦可誦也。

『海外孤忠泣鬼神﹐丹心爲國竟忘身。大星遽隕年難假﹐天意偏摧社稷臣』。

『錚錚骨气壓羣雄﹐傳炮羊山斗老龍。宿志未償嗟毀墓﹐至今人說海澄公』。

『三百年來養士優﹐陸沈薊北感神州。傳家忠孝原無恨﹐生子還須勝仲謀』。

『投戈舊部久寒盟﹐痛哭神州一旦傾。兩島甲兵逾十萬﹐固應雄略勝田橫』。

『開辟鴻蒙望中興﹐海波士气共奔騰。揮戈未遂回天力﹐空向金陵拜孝陵』。

『故朔猶存明未亡﹐滇池﹑閩嶠已滄桑。傷心無限孤臣淚﹐哭罷唐王又桂王』。

『馳檄江南未奏功﹐可堪成敗論英雄。千秋廟貌神如在﹐遺憾朝朝起朔風』。

『鹿耳鯤身舊戰場﹐霸圖曾此感興亡。延平偉業今何在﹐剩有寒潮送夕陽』。

敬臣名如謹﹐廣西桂林人﹐以孝廉出仕福建﹐光緒十三年任恆春知縣。

光緒紀元﹐開山議起。沈文肅公奏請福建巡撫春﹑冬駐臺﹐夏﹑秋駐省﹐以資節制。是年五月﹐王補帆中丞蒞臺經畫。政務之暇﹐作「臺灣雜詠」三十二首﹑「續詠」十二首。時何竟山司馬奉檄從幕﹐馬子翊廣文校官是地﹐各有和作﹐合刻一本﹐晉江龔詠樵太史顯曾序之。閱今五十年﹐流傳已少﹐誠可寶也。中丞名凱泰﹐江蘇寶應人﹐十月薨於任﹐謚文勤。玆錄數首﹐以入「詩乘」。

『無雨無風浪打山﹐支離奇境現瀛寰。秋風一別錢江後﹐又爲觀濤到此間』。

『綠陰深處偶停驂﹐水利猶聞故老談。無數稻花香滿岸﹐好風吹過鳳山南』。

『炊煙不起少人家﹐峭壁重巖雲气遮。懷﹑葛山中無歲月﹐一年又見刺桐花』。

『故王一去五妃陪﹐海外黃沙剩幾堆。猶有山僧殊解事﹐介圭不使沒蒿萊』﹝道光間﹐農人掘土得圭﹐法華寺僧奇成以谷易之﹐滌去塵埃﹐見「朱術桂」三字﹐知爲王物。近已飭藏祠中﹞。

『精忠直貫七鯤身﹐跋浪騎鯨若有神。兩面是山四面海﹐特開半壁作完人』﹝新建延平王廟落成﹐余題楹聯云﹕『忠節感蒼穹﹐大海忽將孤島現﹔經綸關運會﹐全山畱與後人開』﹞。

按寧靖王圭現歸臺南三郊保管﹐余有記存集中﹐實無「朱術桂」三字﹔不知中丞何以言之﹐豈傳聞之誤耶﹖

馬子翊廣文淸樞﹐福建侯官人﹐以舉人任臺灣府學教諭﹐和作三十首﹐題曰「臺陽雜興」﹔爲錄八首。

『山勢龍盤起木岡﹐我朝文教破天荒。朝霞倒影翻紅水﹐萬派橫流湧黑洋。石出野田原有讖﹐金埋巖谷詎猶藏。如何士卒開山路﹐辛苦難逢三保姜』。

『溪洞生煙十八重﹐亂山蒼翠簇芙蓉。誰能望气探銀穴﹐便欲乘雲上玉峯。五夜寒潮鳴戰鼓﹐二更殘日吐邊烽。風中挾火麒麟颶﹐奇事還聞鬭鬥龍』。

『巖穴曾棲宋客星﹐勝朝事勢等零丁。騎鯨人去天難問﹐夢蝶園荒酒易醒。滿樹花開三友白﹐孤墳艸爲五妃靑。哀蟬似訴王孫恨﹐暮雨蕭蕭不忍聽』。

『方言曾亦說臺員﹐古塔嵯峨拂五云。斑竹至今悲烈婦﹐甘棠自昔愛參軍。野牛馴後犁春雨﹐蔣鵲飛來噪夕曛。閒卻朱提無用處﹐洋錢買得達戈紋』。

『信有仙源可避秦﹐土番半是女眞人。一年海燕常重乳﹐四季林花不斷春。倒掛山禽如鳳小﹐寄居沙蟹與螺親。惇厖未攺鴻荒俗﹐丁壯扶犁婦負薪』。

『長街花鼓鬧春宵﹐獨坐荒齋意寂寥。狷介誰如髙士菊﹐芳鮮共愛美人蕉。侵簾樹影斜隨月﹐繞榻濤聲冷帶潮。料得明朝天气好﹐竹溪應赴阮公招』。

『仙桃髙對佛桑紅﹐花信難憑廿四風。百合奇香收鹿港﹐千年積雪望雞籠。禦冬蓄旨腌番蒜﹐占歲丰穰驗刺桐。生性渾渾偏嗜飲﹐竹筒釀酒學郫筒』。

『髙岸萋萋艸似煙﹐白沙靑嶂水沙連。編茅繞嶼千椽屋﹐架竹浮湖萬頃田。喚渡津頭劃蟒甲﹐賣鹽市上用螺錢。行人莫憚藤橋險﹐別是瀛堧一洞天』。

按諸詩所引﹐多載臺灣各志﹐且有番俗。

何竟山司馬澄﹐浙江山陰人﹐宦遊福建。是役隨補帆中丞來臺﹐掌記室。和作二十四首﹐題曰「臺陽雜詠」﹔爲錄十首﹕

『海外東南片土開﹐萬山羅列水環回。鯤身讓地倭謀拙﹐鹿耳乘潮鄭業恢。二百年來歸版籍﹐一千里路辟蒿萊。重臣更廓鴻圖計﹐郡縣新增出聖裁』。

『閒將軼事溯潮王﹐手挈洪戈拓大荒。孤島自存田廣叔﹐圍棋早讓李文皇。羽山不盡黃能痛﹐軹道終看赤幟揚。「忠節」於今褒兩字﹐千秋廟祀享蒸嘗』。

『仗節東來慨一元﹐全歸地下復何言。數莖艸長忠臣發﹐五出梅開烈女魂。猶有介圭畱古寺﹐更無玉帶鎭山門。荒祠竹滬人誰問﹐杜宇聲淒月夜昏』。

『南旗北滬盡繁華﹐滄海桑田信不差。萬疊銀山翻急湧﹐一條鐵綫鎖長沙。暗礁林立排龍骨﹐支港參差列犬牙。爲問昔年天險處﹐蕩纓無復舊丫義』﹖

『海面遙看挽髻螺﹐兩三孤嶼似星羅。蓬壺未許來徐福﹐瀛嶠何緣到鄭和。斜日荒城紅薯大﹐曉風山社綠椰多。更看香火因緣結﹐自奉觀音擬普陀』。

『莫道卑南地勢偏﹐膏腴應並水沙連。別論戈甲開荒土﹐廣合丹丸辟瘴煙。置驛漸通邊徼路﹐移官更授撫民權。會看齊奏平蠻曲﹐再辟山中萬頃田』。

『太息邊防疫癘多﹐將軍零落隕巖阿。題詩我自哀嚴武﹐曳足人爭慨伏波。碧血靑燐獅社月﹐黃沙白骨鳳山坡。玉關生慶班超入﹐夜渡軍聲雜鸛鵝』。

『大府巡邊擁節旄﹐雞籠山外泊飛艘。兵徵兩路馳書急﹐嶺越三朝接漢髙。龍虎應符馳炮艇﹐鯨鯢望气息波濤。渡瀘五月來諸葛﹐風雨遄徵到不毛』。

『爲探煤穴入林深﹐買到鋼鉆已萬金。鑿井眞教施鬼斧﹐醫貧爭幸得神鍼。經營欲啟千年利﹐窺伺能防萬里心。更有磺油堪采取﹐山中生計待搜尋』。

『溫和卻好養花天﹐迎歲荷新菊度年。挹露紫含優缽小﹐燒空紅徧佛桑然。春風鷹爪飄香遠﹐秋雨燕支著色鮮。又有午時梅一種﹐朝朝開落在庭前』。

按泉南夏琳著「閩海紀要」﹐謂鄭延平晉封潮王﹐爲他書所不載。琳字符斌﹐康熙時人﹐聞見較近﹐或有所據。惟是書久無刻本﹐余得其稿﹐已爲刊行。此詩六﹑七﹑八﹑九等首皆系時事﹐則開山﹑討番﹑練兵﹑采礦﹐爲臺灣之要務也。

蕭山王��中丞紹蘭﹐光緒二年任福建巡撫﹐有丙子巡臺初抵澎湖云﹕『乍經滄海到澎陽﹐島嶼靑靑水一方。奉使東瀛持虎節﹐安流南紀靖龍堂。天生絕險山河固﹐運際文明日月光。努力諸君勞鎭撫﹐輶軒載筆頌平康』。

岑襄勤公毓英﹐以光緒七年任福建巡撫﹐巡視臺灣。臺有大甲溪﹐險控南北﹐源自內山﹐奔流而西﹐以達於海。夏秋之間﹐水急難渡。而臺北方事建設﹐襄勤乃勸紳民捐資二十萬兩﹐以造鐵橋。旣成﹐爲詩以紀之。詩曰﹕『甲溪如海闊茫茫﹐病涉民間廑是傷。昔日帝封今有奠﹐狂瀾自此慶安詳』。

法越之役﹐沿海戒嚴﹐詔起直隸陸路提督劉銘傳督師臺灣。及平﹐任巡撫﹐多所建設﹕事載「臺灣通史」。銘傳字省三﹐安徽合肥人。洪楊之役﹐以功封男爵。著「大潛山房詩集」一卷﹐大都少年從軍之作。記其遣懷一聯云﹕『名士無妨茅屋小﹐英雄總是布衣多』。及撫臺時﹐竟少吟詠。惟新竹友人誦其遊古奇峯垂釣寒溪云﹕『山泉脈脈透寒溪﹐溪上垂楊拂水低。釣罷秋光閒覓句﹐竹竿輕放斷橋西』。按古奇峯在新竹南門外﹐壯肅以撫番故﹐出入內山﹐曾至大嵙崁蓮座寺﹐見其山水奇秀﹐迥絕塵寰﹐流連竟日﹐手書一聯曰﹕『一品名山﹐萬年福地』﹐今尙存。

劉壯肅公駐臺之時﹐開山撫番﹐漸收成效。十三年八月﹐統領劉朝佑率兵四百自宜蘭小坡坑入山﹐至凍死人坑﹐爲南澳番老狗社所襲﹐力戰免。翌年﹐壯肅議討﹐調福建兵艦﹐以同安水師副將傅徳髙爲先鋒﹐艤舟蘇澳﹐大軍繼之。遊擊王冠英率鎭海前營自小南渙上陸﹐以拊老狗社之背。壯肅自督全軍駐蘇澳。番懼而竄﹐匿荒谷中﹐不敢出。相持兩月﹐頗爲瘴毒所苦﹐乃班師﹐以鎭海前營戍之。時有張云錦者﹐賦蘇澳從軍詩七首﹐以紀其事。詩曰﹕

『海濱尋廢壘﹐幕府駐徵轅。徵將趨風至﹐分營偃月屯。冑披生蟣虱﹐笳動嘯狙猿。此地猶愁絕﹐前驅那可言』。

『無路荒山峻﹐參天古木髙。修蛇臨澗躍﹐怪鳥繞營號。瘴毒蒸丰艸﹐炊煙熱濕蒿。不須言戰事﹐士气已蕭騷』。

『死邊爲烈士﹐搏兔乃戕獅。末將能相殉﹐忠魂可並祠﹝偏將軍傅公徳髙獨當前敵﹐飛鏢中目﹐暈絕在地﹔部將某躍而進﹐且戰且負公歸。後無策應﹐遂並殲焉﹞。捐軀難瞑目﹐裏革尙存屍﹝劉君朝帶昔戕於番﹐忠骸無著﹞。後勁多觀望﹐陰風撼大旗』。

『古無人迹到﹐艱苦趣軍行。深入多疑伏﹐前驅半死生。雨淫天助虐﹐日久帥休兵。愼選防關將﹐何勞戰鼓聲』。

『樓船窮海泊﹐喚渡易輕舟。浪湧如奔馬﹐波回似沒鷗。雨風交灑落﹐性命聽沈浮。已濟看來處﹐驚人浩浩流』。

按云錦字綺年﹐安徽合肥人﹐著「順所然齋詩集」。

臺灣建省之時﹐析疆增吏﹐大啟利源。光緒十二年﹐劉省三中丞奏設撫墾大臣﹐以在籍太僕寺正卿林維源爲幫辦﹐駐大嵙崁。維源字時甫﹐淡水人。旣任事﹐延侯官陳石遺孝廉掌記室。石遺名衍﹐舉鄕薦﹐工詩﹐著「石遺詩集」行世。有「遊臺詩」一卷。

曉自大嵙崁行達加九岸大營三首云﹕『言從大嵙崁﹐策杖加九岸。主人﹝林時甫京卿﹞曰開戒﹐兵衛資蔽捍。初逢野番來﹐裸裎發披散。腰間皆佩牛﹐玃顧目殊關﹐頷之俾馴擾﹐亦自啟笑粲。路轉竹角頭﹐昏黑榛莽亂。叢叢羆可隱﹐敢以伏戎玩。當關一失險﹐枯朽盡爲難。蠢爾鳥獸羣﹐亦有教猱嘆』。

其二﹕『崩崖臨絕澗﹐十丈山路斷。伐木僕其上﹐兩澗遂中貫。下有千仞潭﹐奔流伺滮■﹝氵目幹﹞。峯峯髙摩天﹐樹樹十圍幹。天日能蔽虧﹐瘴霧下浸灌。想從洪荒來﹐辟此幾昏旦。土松不成級﹐土滑步欲灘。輿夫舁空輿﹐數步息喘汗。起落已萬丈﹐問路殊未半』。

其三﹕『日落敂營門﹐短衣不至骭。長揖未云已﹐軍饎已羅案。書生能健步﹐顧語一笑粲。諒知得渠魁﹐已誓不復叛。貰其一釁鼓﹐觳觫弗敢竄﹝生番馬來詩昧曾一日殺腦丁十九人﹐劉撫軍赦之﹞。一朝殺十人﹐厥狀殊不悍。攻心乃爲上﹐枯骨固可惋。日日牛酒來﹐就撫歡未散。書生亦何知﹐惟有默贊嘆。慚非甲冑士﹐空爾弄柔翰』。

曉行至大稻埕云﹕『自我此羈寓﹐經秋復歷冬。海壖風雨多﹐眺望淒無悰。比來掩戶居﹐樹木四童童。晨興步郊原﹐不知春已濃。但覺爽气多﹐東南蔚諸峯。炎島異气候﹐艸木長蔥蘢。如何靑陽序﹐始此綠蒙蒙。於焉遂延佇﹐勝賞會所逢』。

甲午之役﹐割地輸金﹐爲千古未有之奇局。及成﹐有魯陽生輯「普天忠憤集」﹐欲以振興民气。內附詩詞﹐有前海疆四首﹑後海疆六首﹐不載作者。而後海疆則法人之役也﹐爲錄二首﹐以實「詩乘」。

戰基隆云﹝劉銘傳奉命督辦臺灣﹐當棄基隆時﹐曹志忠力止﹑通判梁純夫伏地哭畱﹐皆不允﹞﹕『基隆一粟耳﹐浮在海之角。貔貅二十萬﹐大帥開幃幄。驀夜曳兵行﹐鐵城突確犖。可憐小吏愚﹐哭民雙目瞀』。

戰澎湖云﹝周協戎死之﹞﹕『澎湖不毛地﹐民漁魚以生。番戎豈好利﹐要爲城下盟。倒海難湔恨﹐將軍竟立名。龐涓何足卹﹐祗爲卹編氓』。

李振唐太守之鼎﹐江西南城人。光緒十二年﹐宦遊臺灣。著「宜秋館詩詞」二卷﹐頗多在臺之作。

言遊臺北畱別同人云﹕『萬里長風事壯遊﹐天涯何處覓封侯。地經吳越羣山盡﹐人到滄溟百感休。共道巨公今禦李﹐敢云王粲暫依劉。雪泥那復東西計﹐不獨辭家易感秋』。

丁亥除夕﹝時客宜蘭縣署﹞云﹕『縛褲長徵歲序移﹐三貂嶺外客心馳。元龍豪气三千丈﹐張翰思鄕十二時﹐椒酒黃雞供異地﹐蠻雲瘴雨阻歸期。四千里外重回首﹐惆悵香山歲盡時』。

上劉省三爵帥云﹕『婦孺皆能識姓名﹐生平威徳冠寰瀛。及身自足傳千古﹐革面交傳震八紘。黑白力爲持大局﹐東南從此有長城。蘭風竹雨含濡徧﹐鑿齒雕題盡向誠』。

『盜弄潢池可若何﹐羲輪曾返魯陽戈。修名日懋丹心老﹐故壘春深白骨多。四海蒼生皆衽席﹐一軍赤幟斬蛟鼉。至今薄海安耕鑿﹐柱石勛名已徧歌』。

『滄海無波聖運昌﹐跳梁何事逞鴟張﹖雄心持節籌閩嶠﹐壯志紆謨奠海邦。無柰形情同鬼蜮﹐況當兵甲是倉皇。民心國體深維系﹐談笑從容靖佛郎』。

『泛海曾從赤嵌來﹐得瞻鼎力擴全臺。火車路遠風輪疾﹐銀電光分夜市開。駿業豈惟酬素志﹐雞林久已播詩才。鯫生得仰龍門度﹐獻策深慚屬菲材』。

振唐詩中有臺灣竹枝數首﹐並錄於下﹕

『冬殘艸尙綠成圍﹐廣漠風中試袷衣。笑客莫驚春太早﹐秧鍼田內正初肥』。

『四時景物總芳菲﹐夾岸人家隱翠微。頳色風帆靑布襪﹐檳榔雨裏掉船歸』。

『斑鳩聲裏叫春晴﹐綠水如環抱畫城。閒步夕陽村上路﹐家家疊鼓賽延平』。

『瓜皮艇子水如油﹐蜑婦山花插滿頭。日日江邊嬉水罷﹐一生不識別離愁』。

黃逢昶字曉墀﹐湖南湘陰人﹐光緒初宦遊臺北﹐著「臺灣雜記」一卷﹐內有竹枝百首﹐其所引注﹐事多失實。蓋以宦遊之人﹐偶聞異事﹐喜而記之﹐遂以爲奇﹔然亦可供談瀛之資也﹐爲載一二﹕

『海天鰲柱峙中流﹐千里臺疆水上浮。雪浪雲濤環四面﹐我來疑卽是瀛洲』﹝臺灣又名東瀛﹐四面濱海﹐中間層巒疊嶂﹐蒼翠挺生﹐眞巨島也﹞。

『驅車走馬白雲灣﹐遊徧銀山又玉山。造物不知何愛寶﹐教人莫掛杖頭還』﹝臺中有玉山﹑銀山﹐周回十餘里﹞。

『桃花三月澆花堤﹐倏忽秋風檞葉低。日暮滿舟何處泊﹐下雙溪接上雙溪』﹝臺北有上下雙溪﹐水雲環抱﹐漁舟來往﹞。

『采花莫道菊花殘﹐朵朵瓊英足夕餐。忽訝片舟浮一葉﹐仙人又到秀孤鸞』﹝宜蘭縣有秀孤鸞﹐山多菊花。海中一嶼皆仙居﹐每歲冬初遣一童子駕舟采之﹞。

『海內何如此地溫﹐恆春樹茂自成村。輕衫不怯秋風冷﹐終歲曾無雪到門』﹝恆春縣﹞。

『山環海口水中流﹐番女番婆夜蕩舟。打得鹿來歸去好﹐歌喧絕頂月當頭』﹝鹿港爲熟番打鹿之區﹞。

按秀孤鸞菊花載於「彰化縣誌」「叢談」﹐而鹿港打鹿系二百五十年前事﹐今已成爲巨鎭。詩人不知歷史﹐大槪如是。

羅谷臣太守大佑﹐江西徳化人﹐以進士宰閩中。光緒十四年﹐調署臺南府篆﹐未幾卒於任。其門人閩縣林仲良茂才有賡輯其遺稿﹐乞唐維卿觀察刪定﹐計存古近體詩一百五十有八首﹐名曰「栗園詩鈔」。翌年﹐刻於福州。其詩出入唐﹑宋諸賢﹐而古體尢渾厚醇正﹐一洗空疏囂張之气。惜少在臺之作﹐惟有一二可入「詩乘」。

送史香九之臺陽云﹕『短布單衣一劍雄﹐片帆春渡鹿門東。穹廬氈帳腥云黑﹐曉日蠻花驛路紅。世態雨雲成底事﹐壯懷鞭鐙欲論功。才人新艸籌邊檄﹐定有元戎拜下風』。

寄懷呂幼漁參軍云﹕『二月桃花取醉宵﹐錦筵笙管促徵橈。事如曉夢無畱影﹐情似春波有暗潮。滄海屯田佐充國﹝幼漁時襄臺北淸賦事﹞﹐山城禪悅冷參寥﹝余持戒律﹐夏䢐冬﹞﹐鴛雛飛散黃鸝晚﹐萬里寒天急暮鵰』。

按香九名齡﹐幼漁名兆璜。

谷臣有追憶詞四律﹐用漁洋「秋柳」韻。遙情逸致﹐旖旎風流﹐足與阮亭抗手﹔錄之於後﹕

『飄泊東風黯醉魂﹐才人新怨賦長門。花移別館鶯無力﹐泥落空梁燕有痕。芳艸已迷楊柳渡﹐扁舟何處薴羅村﹖梨云庭院深如海﹐淒絕蕭郎莫更論』。

『芙蕖散亂不禁霜﹐菱葉荷花空滿塘。舊譜怕翻金縷曲﹐贈衣猶壓彩羅箱。癡心私誓酬妃子﹐稱意行雲負楚王。重過海棠花下路﹐深情還問碧雞坊』。

『落絮遊絲惹舞衣﹐回頭萬恨事全非。琴彈怨調弦聲澀﹐鶯喚殘春花影稀。千點黃金和淚鑄﹐幾年碧海變塵飛。人間多少閒牛女﹐銀漢迢迢一例違』。

『銅駝淸淚共君憐﹐綺歲風懷漸化煙。犀角有靈心的的﹐繭絲無緒意綿綿。口脂香戀如花夢﹐髀肉心傷似水年。哀樂紛紜須懺悔﹐閒愁拋付白鷗邊』。

史香九﹐江西某縣人﹐光緒間遊幕臺灣﹐羅谷臣大令有詩送之﹐已載於前﹔余得其手書臺南竹枝詞六首﹐爲錄於此。

詩曰﹕『鹿耳眞天險﹐波濤無日無。春殘風信轉﹐沙湧更何如』。

其二﹕『布谷催耕早﹐嘉禾熟麥秋。入冬仍秀實﹐一歲兩丰收』。

其三﹕『城西歌舞場﹐當門皆艷妝。何因衿黑齒﹐鎭日嚼檳榔』。

其四﹕『城啟牛車入﹐歸時趁晚霞。祗防逢狹路﹐爭道互喧嘩』。

其五﹕『蜥蜴本無聲﹐偏緣四壁鳴。宵深聞嘎嘎﹐翻訝鳥支更』。

其六﹕『怪爾緡蠻鳥﹐籠來別有情。畫眉眉不畫﹐無乃負虛名』。

瀏陽譚壯飛先生嗣同﹐字復生﹐敬甫中丞之第三子也。少倜儻﹐有大志﹔淹通羣籍﹐能文章﹐好任俠。弱冠後﹐兩渡臺灣﹐有所擘畫﹐因號東海褰冥氏。故其所著「仁學」﹐猶署臺灣人撰﹐蓋有所避忌也。戊戌政變﹐與林旭﹑楊深秀等被難﹐時論傷之。著「莽蒼蒼齋詩」二卷﹐惜無在臺之作。

惟寄仲兄臺灣一首云﹕『孤懸滄海外﹐洲島一螺輕。狂颶宵移屋﹐妖氛晝滿城。依人王粲恨﹐采藥仲雍行。所願持忠信﹐風波險亦平』。

又得仲兄臺灣書感賦云﹕『少小思年長﹐年增但益悲。我今年廿五﹐四顧竟安之。無命愁相慰﹐非才愧所知。猶疑滄海客﹐棲息已髙枝。連遇荊南刖﹐仍空冀北羣。十年賡塞曲﹐今日逐燕云。飄蕩嗟如我﹐蜚騰時望君。誰知萬里外﹐蹤迹困塵氛』。

按仲兄名嗣襄﹐字泗生﹐國子監生。光緒十五年﹐依臺灣道唐景崧於臺南﹐後卒於蓬壺書院﹐年三十有三。

『鐵馬金戈﹐萬里歸來眞臘棹﹔錦袍紅燭﹐千秋髙會斐亭鐘』。此唐維卿觀察自書斐亭楹聯也。維卿名景崧﹐號南注﹐又曰請纓客﹐廣西灌陽人。越南之役﹐以翰林出關﹐說劉黑旗效順﹐遂授臺灣兵備道﹔後升布政使﹐署巡撫﹐爲民主國大總統﹐開中國未有之奇局﹐可謂書生奇遇矣。維卿好吟詠﹐輒邀僚屬爲詩會﹐臺人士之能詩者﹐悉禮致﹐扢雅揚風﹐蜚聲壇坫。顧餘年少﹐僅聞其事﹐而詩不存﹐惟就「詩畸」所傳者而選之﹐亦海東盛事也。

夢蝶園云﹕『劫運河山畢鳳陽﹐朱家一夢醒蒙莊。孝廉涕淚園林冷﹐經卷生涯海國荒。殘粉近鄰妃子墓﹐化身猶傍法王堂。誰從窮島尋仙蛻﹐赤嵌城南弔佛場』。

五妃墓云﹕『秀姑合伴王﹑袁死﹐兩婢荷﹑梅死更奇。海上鵑啼悲玉帶﹐冢中魚貫塟瓊枝。法華寺畔尋詩碣﹐魁斗山前弔冷祠。竹滬遙遙埋白骨﹐城南風雨走靈旗』。

白燕云﹕『梨花院落柳花天﹐形影分明瘦可憐。金屋去來畱本色﹐白頭羇旅負華年。秋霜樓上佳人淚﹐璧月宮中狎客箋。何處素心尋舊侶﹐徘徊王﹑謝畫堂前』。

黑蝶云﹕『百花深處態輕狂﹐罰著靑衣亦自傷。夜夢園中原是漆﹐春甜鄕裏更尋香。厭從樂府敲紅板﹐飛上雲鬟斗素妝。最苦捉來無覓處﹐烏紗窗下立斜陽』。

「詩畸」之外﹐有五妃墓詩﹐作者數人。

羅星伯云﹕『一葉朱家已盡時﹐貞心難得五蛾眉。更無北地降王表﹐同賦東瀛絕命詩。竹滬惜分埋骨地﹐桂山畱得妥靈祠。斑斑玉帶鵑啼血﹐秖有鄰園夢蝶知』。

熊瑞卿云﹕『桂子山頭玉塟時﹐五妃含笑故王知。紅綃烈斷宮中帶﹐黃土荒題海上碑。風雨有靈瞻竹滬﹐香煙無主委叢祠。墓門願下貞妃拜﹐二百年前弔有詩』。

鄭肖彭云﹕『美人荒冢占牛皮﹐山有荒祠墓有碑。哭廟親藩甘死國﹐墜樓妾婢願同時。桐棺一穴聯珠象﹐桂子千秋塟玉悲。賜姓降王傳車出﹐不聞解帶殉蛾眉』。

按星伯名建祥﹐廣東順徳人﹐官嘉義知縣。瑞卿名佐虞﹐湖北祁陽人。肖彭名籛﹐閩縣人。

唐維卿觀察旣耽風雅﹐獎藉藝林﹐一時宦遊之士﹐若閩縣王貢南毓靑﹑侯官郭賓實名昌﹑丹徒陳翥伯鳳藻﹑徳化羅谷臣大佑﹑順徳梁挺生維嵩及吾鄕施溪舫士潔﹑邱仙根逢甲等皆能詩。時開吟會﹐積稿頗多。唐韡之太守輯而刊之﹐名曰「澄懷園唱和集」﹐版藏臺南松云軒。余有一卷﹐亂後遺失﹐徧搜不得﹐僅記『萬花扶客上澄臺』一句﹐不知何人所作。韡之名贊衮﹐江蘇善化人﹐光緒十七年調署臺澎道﹐旋補臺南府﹐二十一年正月去任。澄懷園在道署內。

韡之宦臺之時﹐著「臺陽集」一卷﹐計二百十餘首﹐大都平泛之作。錄其佳者於後。

偕施澐舫﹑許蘊伯遊竹溪寺云﹕『曲徑入幽邃﹐鐘魚寂不聞。一亭寒抱石﹐萬竹綠攙云。蓬壁題詩富﹐蘭言人座芬。野花披錦帔﹐誰覓五妃墳』﹖

開元寺題壁云﹕『幽雲遮野墅﹐飛雨過滄溟。傑閣幾人倚﹐晚濤同佛聽。煙蒸海气白﹐風閃寺燈靑。願逐南飛鶴﹐髙吟入杳冥』。

夢蝶園云﹕『殘碑鬼物護山河﹐中有髙人隱薜蘿。化蝶尋秋香入夢﹐感時花濺淚痕多』。

次韻和邱仙根山長寄懷云﹕『春風桃李簇花開﹐雲海親身洗眼來。衣缽師傳欽碩學﹐始知巖邑有澹臺』。

『南國甘棠愛戴同﹐園亭結構喜尢工﹝淨翠園爲唐維卿方伯新建﹞。斐亭艷說江郎筆﹐獨有才情壓海東』﹝方伯與君斐亭酬唱詩有「更有門生壓海東」之句﹐謂君也﹞。

『海上思君倍悵然﹐新恩同拜九重天。垂楊不綰離情住﹐眷戀庭闈忽七年』。

『數點紅蕉挹露濃﹐窗橫棟影互蟠胸。花間酬酒邀明月﹐電語三更斷壁鐘』﹝君淨園和作有「三更電語壁鐘鳴」之句﹞。

按韡之任臺南府時﹐曾延仙根主講崇文書院。

侯官周莘仲廣文長庚﹐以舉人選建陽教諭﹐後調彰化。光緒十四年秋﹐彰以丈費故﹐縣民施九緞糾眾圍城﹐知縣李嘉棠素貪墨﹐無所爲計。長庚縋城見九緞﹐約以裁撤丈費﹐圍稍弛。越三日而林朝棟援軍至﹐事平。嘉棠忌其功﹐密揭巡撫以勾通罪﹐令赴轅訊問。長庚請試禮部﹐牒旣下矣﹐事急﹐乘漁舟走泉州﹐潛行入京﹐逾年乃解。彰人士諗其冤﹐至今猶有道者。卒後﹐里人李宗典爲刊遺詩﹐凡九十有七首。錄其在臺所作於後﹕

玉山云﹕『玉山在天不在地﹐山半隤云盡下墜。雲气阻塞人不前﹐護此太古未破天。冰玉磊砢堆山巓﹐山色一白全化煙。或云此山寒冰穴﹐壓盡盤古以前雪。羲和鞭凍輪不熱﹐坤維脈與太陰結。太陰所固日無功﹐寒气一束東海東。世人不知呼作玉﹐幾人親插峯頭足』。按玉山在嘉義東北﹐髙至一萬三千餘尺﹐長年積雪﹐望之如玉﹐故名。

火山云﹕『火維眾山插天險﹐天半熊熊起烈焰。火光所觸金鐵流﹐陽气郁勃燔炎州。雪威不到滕六死﹐天地長夏無冬秋。或如金釭掛天半﹐燭龍銜燭照銀漢﹔或如野燒橫秋空﹐天吹不動海底風。飛光上騰影倒射﹐萬壑一色作奇赤。有時石罅濺沸泉﹐一噴一吸泉生煙。響泉自噴火自爆﹐火水爭穴互相搏。生硝黑气烘馬牙﹐坐恐瀛臺坤軸灼。當年補石天齟齬﹐宗動擲下洪鈞鑪。陰陽余炭煽未熄﹐照見滿海紅珊瑚』。按火山在嘉義東南﹐火出石穴﹐焰騰近丈。內有沸泉流出﹐浴之可以療疾。

濁水溪云﹕『朝過濁水溪﹐夕返濁水溪。今朝濁水枯天西﹐筍輿步步踏黑泥。濁水之濁色如鐵﹐萬斛流沙雜鐵屑。路人不解淘鐵沙﹐坐視濁水飛浪花。羣山東上生番界﹐夢向天魔借鑪韝。一錘髙鑿頑鐵源﹐俯瞰溪流走支派。全臺寶藏沈海瀾﹐磺煤金鐵精光寒。朱明獘政鑑礦使﹐遂使九稅訾桓寬。眼底歐西盛礦務﹐椎剽地脈地不固。海山炫寶不自收﹐蒟醬犁靬得毋誤。夢語上訴天不應﹐濁水亂漲淹秋塍。有客杞憂抱溪水﹐手捧鐵沙糝天市。上書安得逢斐休﹐務場監冶今再修』。按濁水溪在彰化之南﹐源自內山﹐奔流而西﹐以出於海。引水漑田者數萬甲﹐未聞有鐵﹐尙俟礦學家之考求也。

登大岡山云﹕『手囊故鄕建溪荈﹐趿屩步走空山巓。長生木瓢接地脈﹐蟹眼開徧巖頭泉。邇來歡伯不投分﹐佛法日結雞蘇緣。淸風兩腋作跏趺﹐睥睨大塊吾其仙。山中篔簹各十丈﹐一一髙掃朱霞天。竹邊雙徑夾剪霧﹐斜日盡化珊瑚煙。低頭西望見大海﹐火雲疊疊龍掛涎。迆東去番不十里﹐松櫟未斧巢﹑羲前。林巒重復閟毒瘴﹐時有快鶻來聯翩。吁嗟此地天所祕﹐盤古不敢矜斡旋。艸雞英雄起明季﹐手擘地肺天無權。人心絢爛鑿靈竅﹐混沌一死三百年。生番猶抱太古璞﹐機械不到先天先。祗愁桔■﹝木臯﹞易抱甕﹐從此海气皆鮏羴。起瀹杯茗祝蒼宰﹐古造面目休雕鐫』。按大岡山在鳳山東北﹐爲八景之一﹐上有超峯寺﹐左右兩泉﹐從石中出﹐水極淸冽。少時曾侍先府君遊山﹐瀹茗於是。剪霧﹐果名﹐或作南無。

莘仲復有七律數首﹐並錄於後﹕

延平郡王祠云﹕『艸雞飛渡海濤寒﹐十萬牙旗尺土難。絕島天開明日月﹐泰西人避漢衣冠。鯤身東控樓船壯﹐龍種南來血淚殘。遙望滇池灰劫盡﹐孱王正朔黯重瀾』。

五妃廟云﹕『霸气臺澎掃地平﹐海天尺組淚縱橫。窮途仙桂無歸宿﹐故國名花肯寄生﹖頸血不膏中土鐵﹐墓門長咽暮潮聲。蕭蕭環佩同歸夜﹐芊艸藔西月半明』。按芊艸藔在五妃墓西﹐或作仙艸。

臺北稻江樓和友人韻云﹕『際天黑箐墜斜曛﹐龍气騰空作火雲。山勢百支垂海盡﹐江流雙派到樓分。豪遊有約靑絲鞚﹐韻事無心白練裙。欲作逢場竿木戲﹐娵隅蠻語笑參軍』。

贈陳廣文伯茂云﹕『綺歲才名古錦囊﹐驪龍沈睡碧波涼。文章有道呼端復﹐絢爛回頭入老莊。十口寄居重海地﹐一官垂白瘴云鄕。年來我亦深泥爪﹐落拓臺天兩酒狂』。

莘仲又有閒居四首﹐亦在臺所作。詩曰﹕

『迂拙存吾道﹐連朝自掩關。全家居瘴海﹐一檻接靑山。壯志消孤冷﹐閒身長傲頑。錯攜今日鏡﹐照見鬢毛斑』。

『且住爲佳耳﹐乾坤此睫巢。遠書三黨滯﹐歸夢十旬拋。彊舌艱蠻語﹐孤吟惹客嘲。詩囊忘手檢﹐長掛白梅梢』。

『蘸墨題煙筱﹐分瓢薦水蘋。短垣來月早﹐蕭館得鷗鄰。懶僕嫌花課﹐嬌兒急甕春。擊鮮謀晚飯﹐門外自垂綸』。

『廳事長枯坐﹐前身倘老禪。狂名滿煙島﹐病骨滯蠻天。束葦誇新筆﹐評茶試乳泉。重洋珠寶地﹐冷趣自年年』。

方祖蔭字樾亭﹐安徽桐城人。光緒中曾宰新竹﹐後署臺南知府。去時﹐竹人士賦詩以送﹐有唱和集二卷﹐名曰「東海鴻泥」。竹城感懷云﹕『三十年來逐宦場﹐自憐肝膽照秋霜。胸中別有炎涼意﹐半是冰心半熱腸』。

『捧檄東來宰海濱﹐一官惟恐負君親。口碑滿地吾翻愧﹐不信公評竟有人』。

光緒以來﹐臺灣詩界羣推施澐舫﹑邱仙根二公﹐各成家數。澐舫名士法﹐字應嘉﹐臺南府治人﹐光緒甲戌成進士﹐曾主海東書院講席。乙未之役﹐挈眷內渡﹐居廈門﹐著「後蘇葊詩集」﹐未刊。臺灣雜感和王蔀畇孝廉韻云﹕

『大鯨東去海門靑﹐石井雄風卷四溟。掘地艸雞新讖緯﹐築城荷鬼舊膻腥。橫飛鹿耳空中艦﹐寸翦牛皮島外庭。極自赤嵌樓一望﹐木岡疊疊敞云屏』。

『吠堯無復肆狂尨﹐伏莽朱﹑林馘獻雙。艸澤閒談鏖戰地﹐榕陰小辟讀書窗。布衣夢蝶人何處﹐石鼓遊龍气未降。信有山川妙鍾毓﹐至今五馬說奔江』。

『毗耶風景似瓊﹑雷﹐花木長春四序開。憑弔北園懷別館﹐縱觀東海上澄臺。婆娑洋古華嚴現﹐■﹝門外吉內﹞■﹝門外失內﹞媜門髙割據來。誰道蠻煙兼瘴雨﹐玉山中有小蓬萊』。

『伺影含沙笑射工﹐郎哥﹑揆一水邊雄。舳艫戈甲風煙外﹐城郭人民島嶼中。百雉坐收千里險﹐七鯤苦費十年功。無端鑿破洪荒竅﹐蜃市龍宮劫火紅』。

『水自東流日自西﹐樓臺金碧望中迷。墾荒迹紀開山廟﹐靖海師來動地鼙。龍種孤魂空玉塟﹐鮫人別淚尙珠啼。數行絕命天球筆﹐紙墨千秋重赫蹄』。

『半壁東南一夢闌﹐太師招討竟封官。林投井在紅毛遁﹐竹滬墳荒白骨寒。復甫經營眞將略﹐斯庵痛哭老儒冠。逸民傳上張﹑盧輩﹐不數當年戴叔鸞』。

『控制民番辟海疆﹐百年文武又成康。冰夷北拱環三島﹐星使東巡駕四黃。地種釋迦諸佛果﹐山埋魁斗五妃香。新詩讀罷「瀛堧詠」﹐閒展雙眸藐八荒』。

『斐亭勝地近如何﹐手澤遙遙字未磨。漫說橘岡多變幻﹐卽論桑海幾經過。采風難問狉榛俗﹐守土誰爲政事科。絕島妖氛今日靖﹐力田飲酒聽山歌』。

仙根名逢甲﹐又字仲閼﹐臺灣縣人。唐維卿觀察臺南時﹐愛其才﹐邀至東海書院讀書。光緒庚寅成進士。乙未之役﹐首唱自主﹐任團練使﹐統義軍。及敗去之嘉應﹐居鎭平﹐自號倉海君﹐慨然有報秦之志。故其爲詩﹐語多激越。東山感秋云﹕

『痛哭秋風又一年﹐觚稜夢落楚江天。拾遺冷作諸侯客﹐袍笏空教拜杜鵑』。

『天涯心逐白雲飛﹐瑟瑟秋蘆點客衣。回首大宛山上月﹐更無緘札問當歸』。

『斜日江聲走急灘﹐殘棋別墅局方難。後堂那有閒絲竹﹐陶寫東山老謝安』。

『寒蛟海上趁人來﹐漠漠秋塵掃不開。滿目桑田淸淺水﹐五雲樓閣是蓬萊』。

又憶舊述今答曉滄贈句﹐爲錄四首﹕

『哀絲豪竹負中年﹐棄甲南來異錦旋。十載風塵雙鬢雪﹐翦燈情話更淒然』。

『涕淚何曾爲酒悲﹐干戈滿地愴離思。流亡南渡誰收卹﹐愁煞江淮唱義時』。

『風雪關河有夢還﹐海天漠漠對孤鷴。暗香疏影寒溪月﹐萬樹梅花憶故山』。

『海國詩壇舊主盟﹐登臺獨對玉山淸。斐亭鐘絕風流散﹐落日寒蕪赤嵌城』。

按寒溪在臺中﹐一作瀚溪﹐仙根曾建別墅於此。

乙未之秋﹐干戈俶擾﹐巷無居人。余於道上曾得施澐舫手寫詩稿一卷﹐大都少年之作。後爲友人所借﹐久假不歸﹐思之深喟。惟記其鳳山崎絕句四首。鳳山崎在新竹之北﹐距城十二里﹐異時旅客過此﹐頗有題詠。詩曰﹕

『遙山一角云如墨﹐平野無風午煙直。十里新秧雨後肥﹐土膏紅帶燕支色』。

『樵歌喚醒夢朦朦﹐轉側肩輿竹徑通。忽地前村黃一片﹐菊花零亂菜花中』。

『層光踏破天光紫﹐下視山莊在甌底。萬樹狂號瀑布喧﹐水田驚得雙禽起』。

『四圍幽冷韻松濤﹐滑磴新苔綠映袍。細辧沙痕尋路去﹐滿山白艸等身髙』。

唐維卿五妃墓詩﹐旣載之矣﹐施澐舫﹑邱仙根二公均有和作﹐並錄於後。

澐舫云﹕『城南遺冢傍芳祠﹐弔古淒涼範九池。魚貫宮中畱玉帶﹐鳳陽海外失金枝。千秋气壓桃花廟﹐一代光爭桂子碑。五百田橫孤島在﹐不教巾幗愧須眉』。

仙根云﹕『玉帶歌殘弔古祠﹐五雲散後剩荒碑。地宜崖海全妃墓﹐人比湘江二女祠。三尺土乖同穴望﹐百枝簽乞進香詩。淒涼魁斗山頭路﹐十首哀吟範九池』。

臺南延平王祠有古梅一枝﹐相傳爲王手植﹐在鴻指園中﹐建祠時乃移於此。余曾作歌記之。而澐舫有榕城除夕夢臺南延平王祠古梅之詩。詩曰﹕『艸雞夜鳴七鯤穴﹐怒潮幾度變成血。中有寒香三百年﹐年年花開傲紅雪。憶昔婆娑洋未通﹐蠻煙瘴雨猶鴻蒙。那有然犀到牛渚﹐更無仗劍入蛟宮。自從夾板荷蘭駛﹐鑿齒雕題皆赤子。扶余國未王張髯﹐塟兮城已築徐市。此花生長古蓬萊﹐曾見昆明萬劫灰。栟櫚南海訶陵種﹐楊柳金城元子栽。一朝冠帶騎鯨至﹐異姓王封牛革地。桔柣門髙赤手開﹐菻荼井在紅毛避。於今老幹幾滄桑﹐剩有荒祠弔夕陽。赤嵌鹿耳霸圖盡﹐紫色■﹝圭黽﹞聲閏位亡。艸竊紛紛竟烏有﹐朱﹑林﹑張﹑戴亂梟首。武陵桃笑世人迷﹐白社蓮爲方外友。蜃樓一瞥又飛煙﹐獨樹亭亭冷可憐。翠羽縞衣雜荊棘﹐冰脂玉骨染鮏羴。我與梅花相伯仲﹐餘生已斷羅浮夢。銅瓶紙帳泣飄零﹐塵中何處逋仙洞』﹖

仙根在臺之時﹐著有「柏莊詩集」﹐乙未之役散佚﹐聞爲里人所得。傅鶴亭曾向借抄﹐弗許﹐故未得其舊作。惟臺灣竹枝詞四十首﹐久播騷壇﹐爲選二十﹐以實「詩乘」。

『館娃遺址許禪棲﹐雲水僧歸日已西。話到興亡同墜淚﹐可能諸佛盡眉低』。

『自設屏藩瘴海濱﹐荒陬從此沐皇仁。將軍不死降王去﹐無復田橫五百人』。

『師泉拜後陣云屯﹐夜半潮髙鹿耳門。如此江山偏捨去﹐年年芳艸怨王孫』。

『一劍霜寒二十秋﹐大王風急送歸舟。雄心尙有潭邊樹﹐夜夜龍光射鬥牛』。

『唐山流寓話巢痕﹐潮﹑惠﹑漳﹑泉齒最繁。二百年來蕃衍後﹐寄生小艸已深根』。

『浮槎眞个到天邊﹐輕暖輕寒別有天。樹是珊瑚花是玉﹐果然過海便神仙』。

『水仙宮外水通潮﹐潮去潮來暮又朝。幾陣好風吹得到﹐碧桃花下聽吹蕭』。

『牛車轣轣走如雷﹐日日城東去復回。紅豆滿車都載過﹐相思載不出城來』。

『鯤身香雨竹溪孤﹐海气籠沙罨畫圖。襯出覺王金偈地﹐斑支花蕊綠珊瑚』。

『唱罷迎神又送神﹐港南港北艸如茵。誰家馬上佳公子﹐不看神仙祇看人』。

『番檨花開又一年﹐不寒不暖早春天。開正復喜開春宴﹐贏得詩狂更酒顚』。

『新歲嘗新已薦瓜﹐春風消息到兒家。綠磁正汲南壇水﹐一樹玫瑰夜點茶』。

『晚涼新曲按琵琶﹐茉莉花開日已斜﹐一擔香風滿城送﹐深宵散作助情花』。

『相約明朝好進香﹐翻新花樣到衣裳。低梳兩鬢花雙插﹐要鬥時新上海妝』。

『紅羅檢點嫁衣裳﹐艷說糖團饋婿鄕。十斛檳榔萬蕉果﹐髙歌黃竹女兒籍』。

『半種花園半種田﹐兒家生計總由天。楝花風後黃梅雨﹐滿地珍珠不計錢』。

『印收監國劇堪嗟﹐淚灑孤墳日已斜。城北城南千萬樹﹐哀魂應化杜鵑花』。

『竹邊竹接屋邊屋﹐花外花連樓外樓。客燕不來泥滑滑﹐滿城風雨正騎秋』。

『黑海驚濤大小洋﹐艸雞親手辟洪荒。一重苦霧一重瘴﹐人在腥風蜃雨中』。

『好吟應是太癡生﹐筆墨因緣記不淸。誰把四弦彈夜月﹐新詞唱徧赤嵌城』。

按此詩第九﹑第十五﹑第十八﹑第十九四首﹐與周莘丈廣文臺陽竹枝詞第七﹑第一﹑第四相同﹐恐爲傳抄之誤。

火山在嘉義東南﹐一名玉枕山。山上有火從石罅出﹐髙及丈﹐而水自火中流﹐鄕人謂之「水火同源」。曩年遊此﹐至碧雲寺﹐有邱仙根題壁詩﹐因爲錄存﹐以志鴻雪。

辛卯首春﹐招同賴俊臣﹑徐浻爾﹑賴遠瀾﹑蘇祥其﹑王師竹﹑林行仁遊玉枕山﹐由大仙巖抵碧雲寺﹕

『策杖來探海外奇﹐春風吹客出城時。路從虎墓穿林曲﹐泉繞麟巖下澗遲。窺井少酬諸葛志﹐搴云同賦大蘇詩。莊嚴尙鮮開山手﹐何處談禪覓戒師』﹖

『攜朋如作竹林遊﹐布襪靑鞋興致幽。巖翠滴人雙袖濕﹐海光朝佛一龕收。三更嘯月猿歸洞﹐半榻眠云鶴共樓。尙有向平心事在﹐名山未敢久淹畱』。

宿碧雲寺臺前韻云﹕『聞說新巖境更奇﹐筍輿未及斂昏時。鴉馱落日棲林早﹐龍帶歸云入洞遲。一路煙霞春引夢﹐萬山風雨夜催詩。天花散盡禪心靜﹐丈室維摩是我師』。

『麟尾鳳頭次第遊﹐最尙嵚處最淸幽。滿庭花影天香墜﹐半夜鐘聲佛火收。古澗吐雲藏寶剎﹐空山吟月憶瓊樓。題詩塵壁存鴻爪﹐也當東坡玉帶畱』。

按辛卯爲光緒十七年﹐閱今壬戌已三十二載。仙根溘逝﹐壁詩尙存﹐彈指光陰﹐能無感喟﹗

竹溪寺在臺南寧南門外﹐淸溪一曲﹐修竹萬竿﹐境殊幽閟。故鄕人士多修禊於此。少時曾讀施澐舫山長題壁四首﹐後以重修﹐遂被塗抹﹔而余僅記一章﹐不能全錄﹐惜哉﹗詩曰﹕『前身慧業我原僧﹐到此能參最上乘。萬劫紅羊余法界﹐一尊綠蟻聚吟朋。當門水鏡明於拭﹐繞徑風篁午不蒸。擊缽詩成饒逸興﹐墨痕灑徧剡溪藤』。

又有一首系用「溪西雞齊啼」韻﹐聞與唐維卿觀察﹑邱仙根工部諸人同作者。詩曰﹕『春色無端綠滿溪﹐我來何處認東西。茫茫世事空云狗﹐莽莽雄圖失艸雞。萬樹午陰花韻寂﹐一痕生意筍芽齊。詠觴權作蘭亭會﹐惆悵斜陽鳥亂啼』。

蔡玉屏孝廉國琳﹐安平人﹐居府治﹐舉光緒壬午鄕薦﹐設教延平王祠﹐及門多俊士。後任蓬壺書院山長。著「叢桂堂詩鈔」四卷﹐未刊。有秋日謁延平郡王祠一首﹐可爲集中傑作。

『長松盤空瘦蛟舞﹐敗葉颯颯如秋雨。紅墻一角暮云平﹐鄭王祠宇昭千古。聖代褒封祀典崇﹐鼎新廟貌極穹窿。易名「忠節」輝靑史﹐俎豆春秋拜下風。太息前朝丁季造﹐隻身欲挽狂攔倒。雄心𨿽說效扶余﹐比似田橫棲海島。焚罷藍衫換戰衣﹐鯨魚到處碧波飛。滇南猶有嗣君在﹐閩事無成涕幾揮﹗廈金兩嶼全師抗﹐舳艫千里謀北向。三軍齊唱望江南﹐未許香焚孝陵上。九臯航海往來頻﹐正朔猶存天佑春。退步洪荒開世界﹐天心亦似愛孤臣。相從文武多俊傑﹐餘生艸裹萇宏血。返日揮戈恨未能﹐幕府西臺淚淒咽。由來烈母有奇兒﹐庭下寒梅挺古姿。可惜將星旋告霣﹐渡河宗澤恨終垂。大廈已傾支不得﹐長耳艸雞讖羣識。竄身恥作陳宜中﹐力戰何殊李定國。古木荒涼噪暮鴉﹐寺稱「海會」幾年華﹖杜鵑血染王孫艸﹐精衛冤含帝子花。記室鱗鴻絕命詞﹐舍人苜蓿大哀賦。零丁洋裏嘆零丁﹐吮毫欲續文山句。人生忠孝本難全﹐移孝作忠可與權。瞿張所處堪伯仲﹐文肅■﹝簽頁﹞懇藎疏傳。同甫气豪有健筆﹐楹聯字字胸臆出。我今瞻拜薦馨香﹐采風簪筆紀其實。辟地擎天偉績彰﹐葵傾私慕民難忘。怒濤猶作靈胥恨﹐多少詩人弔夕陽』。

按唐韡之「臺陽詩集」亦有此詩。韡之任臺南府﹐玉屏適爲蓬壺山長。顧以詩格論之﹐當爲玉屏之作﹐及門諸士傳抄殆徧﹐不知韡之何以收入集中﹐豈編者之誤耶﹖

玉屏又有延平王祠題壁八首﹐次何敬臣大令韻云﹕

『生標「忠節」沒爲神﹐瀚海風濤百戰身。祖訓一篇和淚讀﹐田橫島上泣孤臣』。

『跋浪鯨魚蓋世雄﹐寒榕祠外尙吟龍。廿年正朔存天復﹐招撫甘辭爵上公』。

『滇池﹑浙水糾同盟﹐痛哭神州一旦傾。直向東南爭半壁﹐樓船海上任縱橫』。

『天意從難一旅興﹐鯤身無復海波騰。參軍夢蝶名園在﹐也有詩人杜少陵』﹝謂李孝廉茂春﹞。

『金陵直搗力原優﹐轉瞬閩南失五州。遺恨不從諸將計﹐崇明借箸有奇謀』﹝崇明伯甘輝請直搗金陵﹐王弗從﹞。

『忍使明家社稷亡﹐欲回殘日返扶桑。一般賜姓輝靑史﹐忠義何如李晉王』﹝「明季繹史」謂從來賜姓者無如李晉王之賢﹐謂李定國也﹞。

『望北空期克復功﹐彈丸割據霸圖雄。千秋鹿耳門前水﹐猶作胥濤捲怒風』。

『北園已作說經場﹐不是王亡明詎亡。零落寒梅花一樹﹐有人憑弔立斜陽』。

玉屏又有秋荷四首﹐用王漁洋「秋柳」韻﹐措辭宛轉﹐寄興遙深﹐足與阮亭抗手﹐誠集中之佳作也。詩如下﹕

『楊柳池亭幾斷魂﹐蕩橈曾說出閶門。月明蓋靜傾疏影﹐露冷房幽墜粉痕。洛女尙畱羅襪步﹐西施原住鏡湖村。浣紗女伴如相憶﹐爲報飄流忍再論』。

『瑟瑟西風半夜霜﹐別饒愁思在橫塘。一灣夕照餘金粉﹐十里涼波啟鏡箱。贈客合持中婦綺﹐少時曾嫁汝南王。采菱曲好桃根老﹐憔悴羞過白下坊』。

『花爲妝飾葉爲衣﹐楚客吟余景已非。太液池前芳宴罷﹐若耶溪畔畫船稀。香淸舊護鴛巢穩﹐色淡空憐雁影飛。猶記納涼消夏日﹐筒杯有約未曾違』。

『鉛華洗盡倍堪憐﹐秋水盈盈一抹煙。子本有心生太苦﹐絲𨿽無力恨常綿。漢臯解佩方前夕﹐華井傳觴又來年。莫謂秋光冷落甚﹐自全淸潔畫欄邊』。

卷六

甲午之役﹐淸師敗績﹐命北洋大臣李鴻章赴日講和﹐約割臺灣﹐並賠軍費二萬萬兩。臺人大憤﹐奔走相告。時陳仲英觀察文騄爲兵備道﹐賦示諸將四首﹐以勵士气。詩曰﹕

『上相東行一葉舟﹐五更笳鼓起舵樓。大名已自垂千載﹐此錯何堪鑄九州島。玉帛先將迎婦雁﹐河山權作犒師牛。有誰哭向蒼天問﹐萬里孤臣海盡頭』。

『萬年王迹起遼東﹐朱鳥祥開一粒紅。宗祖艱難曾卜洛﹐臣工計策祇和戎。東鄰地竟汶陽返﹐西帝圖翻督亢窮。旰食宵衣頻北顧﹐涓埃誰爲答宸衷』。

『鄭氏歸仁二百年﹐王師渡海掃鋒煙。廛無夫布寬徵市﹐戶有丁男盡力田。黔首終身成異俗﹐弁髦何日戴堯天﹖漫云殊域無知識﹐縱叩重閽亦枉然』。

『聖明何事召干戈﹐萬里扶桑驟沸波。自大夜郎思比漢﹐辧姦英主早烹阿。瘡痍無柰傷元气﹐慈忍終當致太和。壯不如人臣已老﹐諸君彊起挽天河』。

陳仲英觀察示諸將之詩﹐和者頗多。蔡玉屏先生有感事四首﹐卽次其韻也。詩曰﹕

『匡時頻望濟川舟﹐王粲年來倦倚樓。兵釁驟開箕子國﹐妖氛又漲薩摩州。中朝仗義誅封豕﹐大帥無心縱火牛。十載海軍都畀敵﹐有誰彊弩射濤頭』﹖

『鯤身僻處大瀛東﹐蜃气橫噓霧腳紅。客有虯髯曾自主﹐地非甌脫竟輸戎。魏城錯是何人鑄﹖阮籍途眞此日窮。要使狂瀾回旣倒﹐諸公共濟在和衷』。

『中外名傳二十年﹐元侯勛業紀淩煙。豈知此老同秦檜﹐不獨甘心獻莒田。舉國合辭爭割地﹐疆臣誓死欲回天。是非何必千秋定﹐一局殘棋已了然』。

『聞雞競枕祖生戈﹐節制終資馬伏波。久已同仇思敵愾﹐未堪唏發在陽阿。有團尢貴勤言練﹐不戰焉能遽議和﹖臣朔縱非諸壯士﹐擬賡兵甲淨銀河』。

唐韡之太守之詩旣載之矣﹐馬關議和之時﹐韡之適寓滬上﹐聞耗哀慟﹐有悲臺灣二首﹐殿於「臺陽集」後﹐亦不忘州來之意也。詩曰﹕

『狂瀾誰障百川東﹐日下金蛇電掣空。劉帥渾如魏得狗﹝劉淵亭軍門好犬﹐每出﹐羣犬隨之﹞﹐唐王豈復鄭芝龍﹝唐維卿中丞爲臺灣大總統﹞。鴻溝恥劃諸番界﹐鯨浪橫飛半綫中﹝半綫﹐地名﹞。莫笑銅鈴沿舊俗﹐傷心有淚灑雞籠』。

『中原鼎沸肆鴟張﹐電爍颷馳莽戰場。東海難塡精衛石﹐西天已渡達摩航。將軍鼓角三更咽﹐武帝旌旗十日忙。千里金湯淪異域﹐朅來白日黯無光』。

乙未之役﹐臺灣自主﹐奉巡撫唐景崧爲大總統﹐以禮部主事李秉瑞爲軍務大臣﹑刑部主事兪明震爲內務大臣﹑副將陳季同爲外務大臣。季同字敬如﹐福建閩縣人﹐曾學歐洲﹐爲駐法參贊。劉壯肅撫臺時﹐延爲幕客﹐以功至副將。有弔臺灣四首云﹕

『憶從海上訪仙蹤﹐今隔蓬山幾萬重。蜃市樓臺隨水逝﹐桃源天地付云封。憐他鰲戴偏無力﹐待到狼吞又取容。兩字亢卑渾不解﹐邊氛從此正洶洶』。

『金錢卅兆買遼回﹐一島如何付劫灰。彊謂彈丸等甌脫﹐卻教鎖鑰委塵埃。傷心地竟和戎割﹐太息門因揖盜開。聚鐵可憐眞鑄錯﹐天時人事兩難猜』。

『鯨鯢吞噬到鯤身﹐漁父蹣跚許問津。莫保屏藩空守舊﹐頓忘唇齒藉維新。江山觸目囚同泣﹐桑梓傷心鬼與鄰。寄語赤嵌諸故老﹐海桑歷劫亦前因』。

『臺陽非復舊衣冠﹐從此威儀失漢官。壺嶠居然成弱水﹐海天何計挽狂瀾。誰云名下無虛士﹐不信軍中有一韓。絕好湖山今已矣﹐故鄕遙望淚闌干』。

兪明震字恪士﹐浙江山陰人。旣預臺事﹐不成而去﹐宦遊江南。後赴甘肅任蘭州道。著「觚庵詩存」四卷。

自廈門泛舟渡臺灣海中見夕陽感賦云﹕『自浮滄海送殘陽﹐漸覺閒身入莽蒼。一掬酸辛成獨往﹐無邊天水共微光。風檣隱隱開元气﹐朔雁聲聲弔戰場。淒絕一更初魄語﹐故人相望涕成行』。

甲午除夕登臺北城樓云﹕『瘴外日光芒角動﹐殘年出戶晝常陰。寥天有此登髙興﹐暮雨飄殘隔歲心。役役談兵淸議在﹐冥冥入世幾人深。迷離爆竹千家晚﹐鍼孔光陰耐苦吟』。

登廈門南普陀和易實甫原韻云﹕『登臨初見海嵯峨﹐回望神州感逝波。坐久自疑趨大壑﹐再來應恐泣盤陀。愁邊艸樹天風急﹐淚眼乾坤落照多。今日五洲成大夢﹐獨畱殘夢在巖阿』。

割臺之役﹐震驚宇內。易實甫觀察奉南洋大臣之命﹐視師臺南。實甫名順鼎﹐湖南漢壽人﹐素以詩鳴﹐自號哭庵﹐時與臺人士相唱和﹐語多慷慨。余記其寓臺感懷六首云﹕

『玉門何路望生還﹐恍惚長辭天地間。黃耳音書隔人海﹐紅毛衣服共雲山。亡秦歃血今三戶﹐適越文身古百蠻。皂帽遼東龍尾客﹐獨慚無術救時艱』。

『田橫島上此臣民﹐不負天家二百春。中露微君黎望衛﹐下泉無霸檜思郇。誰忘被髮纓冠義﹐各念茹毛踐土身。痛哭珠崖原漢地﹐大呼倉葛本王人』。

『愁上髙樓望戍烽﹐東南佳气幾時鍾。水遮王母三千里﹐山隔劉郎一萬重。故壘陣圖夔府石﹐荒城碑字象州松。鯨鯤京觀分明在﹐何事天驕訪舊蹤』﹖

『延平祠宇郁岧峣﹐割據英雄气未消。見說杜鵑啼蜀帝﹐不妨桀犬吠唐堯。廿年賜姓空開國﹐再世降王已入朝。十二銀山掀鹿耳﹐神靈猶作伍胥潮』。

『瘴海虞衡覽物華﹐南方卑濕勝長沙。鉤輈格磔山山鳥﹐答雜離支樹樹花。寂寞炎洲棲翡翠﹐荒涼壤壁走龍蛇。采風番社何人事﹐惟見蒲桃載滿車』。

『寶刀未斬郅支頭﹐慚愧炎荒此系舟。泛海零丁文信國﹐渡瀘兵甲武鄕侯。偶因射虎隨飛將﹐苦對盤鳶憶少遊。馬革倘能歸故里﹐招魂應向日南州』。

哭庵之詩﹐和者甚多﹐而吳季籛之作尢悲壯。季籛名彭年﹐浙之餘姚人﹐寄籍粵東﹐爲劉淵亭軍門幕客﹐陣沒彰化﹔事載「通史」。詩曰﹕

『定遠天教去復還﹐書生勛業出行間。澄淸有志翻滄海﹐片石何年認峴山。姑息和戎仍逐鹿﹐果能堅壁早平蠻。包胥甘作秦庭哭﹐叱馭何辭九折艱』。

『九重何忍棄斯民﹐斗柄寅回又是春。反側夷情終割宋﹐回思遺澤豈忘郇﹖烏江羞渡八千旅﹐孤島堅存五百身。太息唐衢徒自負﹐贏將佳話說逃人』。

『東南聞說淨狼烽﹐大帥天生气特鍾。鐵甲久經沙漠苦﹐泥丸穩塞玉關重。蕭蕭易水辭燕客﹐鬱鬱濃陰憩鶴松。收拾珠崖珍重地﹐緩騎欸段任遊蹤』。

『南荒天闊勢峣峣﹐霸業分明百折消。艸木皆兵思萬福﹐衣冠垂拱服神堯。饞涎盡聽吞他國﹐讜論難教悟聖朝。忽往忽來忠義血﹐可憐齊化赤嵌潮』。

『戎馬倥傯老歲華﹐還憐痛哭賈長沙。江南快捧援師檄﹐帳下齊簪使節花。縱不封侯誇射虎﹐那容藏拙運靈蛇。中流好掬盟心水﹐擊楫同浮犯斗槎』。

『祗爲蒼生放一頭﹐身閒不泛五湖舟。胸中有子爭先局﹐海外何人識故侯﹖成敗漫言歸大錯﹐笑談無補愧淸遊。無聊試上澄臺望﹐淚眼撐開隘九州島』。

蓋其慷慨赴義﹐固已蘊於詩中矣。

吾鄕許蘊白先生南英﹐號霽云﹐光緒十六年進士。乙未之役﹐辦理臺南團練局﹐事敗而去。有次韻和易實甫寓臺感懷之作﹐並錄於此﹕

『黑海黃河任往還﹐楡關回首白雲間。悲歌有客來燕趙﹐憑弔何人管海山﹖寇準信能司北鑰﹐趙佗浪說長南蠻。有誰起仗籌邊策﹐國士無雙尙內艱』。

『浮槎爲救難中民﹐淸節如神澤似春。儒將流風君借寇﹐黍苗膏雨伯思郇。結交肝膽方盟血﹐誓許頭顱不顧身。記得白龍庵裏會﹐澧蘭沅芷億佳人』。

『赤嵌孤島萃狼烽﹐仁軌英雄閒气鍾。毗捨耶圖開一局﹐婆娑洋海隔雙重。殘山剩水呼蒼葛﹐晚歲寒天見老松。竟使葫蘆依舊樣﹐紫橋尙有黑旗蹤』。

『元武蜺旌五丈峣﹐扶桑霸气黯然消。不甘被髮冠冠楚﹐猶是章身服服堯。議院廣開民主國﹐版圖還隸聖明朝。請看彊弩三千具﹐鹿耳門前射怒潮』。

『煤磺茶腦聚精華﹐況有披金日揀沙。爭羨五行山獻瑞﹐忽驚兩度炮開花。紙糊媼相貽蜂蠆﹐錢賜人奴豢豕蛇。失馬塞翁知禍福﹐問天欲泛鬥牛槎』。

『投筆從戎說虎頭﹐巨川欲濟苦無舟。涕零闕下陳同甫﹐談笑軍前李鄴侯。仗劍定應誅丑虜﹐執鞭竊願逐豪遊。滿腔熱血向誰訴﹐諸葛奇才佐豫州』。

蘊白有弔吳季籛之詩二首﹐爲錄其一﹕『北望彰城弔季籛﹐西風灑淚哭人天。沙場白骨臣之壯﹐幕府靑衫我獨賢。旗卷七星師盡滅﹐山圍八卦火猶然。嵌城風雨淒涼夜﹐搖曳霓旌海底天』。蓋季籛率七星旗隊戰沒八卦山麓﹐則此一詩﹐可作信史。季籛有知﹐亦當起舞。

吳季籛之死﹐聞者悲憤。吾邑陳鞠譜上捨﹐豪爽士也﹐灑酒爲文以祭﹐有「君爲雄鬼﹑僕作懦夫」之語。又以詩弔之曰﹕

『書生戎馬總非宜﹐自請前軍力不支。畢竟艱危能仗節﹐果然南八是男兒』﹝季籛爲劉淵亭鎭軍幕客﹐臺北失後﹐請赴前敵﹞。

『溪南溪北兩鏖兵﹐不愛微軀愛令名。淮楚無聲人散後﹐屯軍五百殉田橫』﹝季籛先據大甲溪北﹐不利﹐淮楚各營多潰﹐乃退溪南﹐惟有屯勇五百相隨﹞。

『短衣匹馬戰城東﹐八卦山前路已窮。鐵炮開花君證果﹐劫灰佛火徹霄紅』﹝八卦山在彰化城東﹐季籛授命之處﹞。

『畱得新詩作墓銘﹐九原𨿽死气猶生。赤嵌潮水原非赤﹐卻被先生血染成』﹝季籛曾和易實甫觀察臺陽感懷詩﹐有「忽往忽來心上血﹐可憐化作赤嵌潮」句﹞﹗

『大長扶余說仲堅﹐一時忠憤竟徒然。六朝金粉笙歌鬧﹐知否臺陽有季籛』﹝唐維卿中丞爲臺灣大總統﹐去後居金陵﹐猶以歌宴爲樂﹞﹖

『幽艸萋萋白日昏﹐無人野奠出東門。阿來本是催租吏﹐收拾遺衣樹小墳』﹝祝丰館租趕吳阿來途見季籛之屍﹐爲葬東門之外﹞。

鞠譜名鳳昌﹐字卜五﹐府治人。臺灣獨立之時﹐曾任議院議員﹐上書言事。後渡廈門﹐著「拾唾四卷」﹑詩一卷。

鞠譜有延平祠懷古二首﹐亦傑作也。

詩曰﹕『羣龍涸死鱷魚生﹐瀛海波濤日夜鳴。兩島提封同黑痣﹐廿年正朔奉朱明。勤王獨奮爭天力﹐事父終羞幹蠱名。試問奇男元庫庫﹐何如當日鄭延平』。

其二﹕『據浙都閩迹渺然﹐中興事業委荒煙。沈沙欲折周郎戟﹐斷水難投戰士鞭。北向稱兵天不共﹐東來辟國地孤懸。孝陵風雨生秋艸﹐未許遺臣薦豆籩』。

劉永福之在南也﹐四川舉人張羅澄郵書軍門﹐論戰事﹐議借韓藩外兵來援﹐而事終不成。余記其柬淵亭之詩云﹕『回首扶桑銅柱標﹐夷歌是處起漁樵。近聞下詔喧都邑﹐焉得並州快剪刀﹖猛士腰間大羽箭﹐秋鷹整翮當雲霄。走平亂世相催促﹐上帝髙居絳節朝』。『盡使鴟鴞相怒號﹐應弦不礙蒼山髙。淩煙功臣少顏色﹐萬古雲霄一羽毛。殊錫曾爲大司馬﹐將軍只數漢嫖姚。卽今飄泊干戈際﹐祗在忠良翊聖朝』。二首皆集杜句﹐忠憤之气﹐溢於行間。澄字岷遠﹐長寧人。乙未之役﹐往來滬濱﹐奔走國事。有弔臺陽詩﹐載於「普天忠憤集」。

恩施樊雲門廉訪增祥﹐爲近時詞章家﹐著有「樊山詩集」。余讀其詩﹐有書臺北事一首﹐則指臺灣自主而唐景崧爲大總統也。詩曰﹕『堂堂幕府卽離宮﹐坐踞三貂气勢雄。豈謂解元唐伯虎﹐不如殘寇鄭芝龍。蜉蝣天地波濤裏﹐螻蟻君臣夢寐中。十日臺疆作天子﹐凝旒南面太匆匆』。

雲門有馬關二首﹐刊於日報。有無名氏和之﹐其第四首云﹕『海胥潮爲不平﹐郝君心術未分明。有人夕賣盧龍塞﹐俄頃朝捐鹿耳城。和璧難期秦柱返﹐鴻毛肯換太山輕。阮公湛醉六十日﹐有女如何肯與兵』。

先是雲門有奉懷小村中丞臺灣云﹕

『五色云蟠鹿耳門﹐尙書劍履動星辰。島環四面玻璃海﹐花覆全臺錦繡春。地控朔南開幕府﹐番無生熟盡降人。西夷絕國天驕子﹐低首中朝社稷臣』。

『紫樞家世冠東南﹐橫海飛揚破浪帆。幕佐肯從流外辟﹐帥符仍帶侍中銜。閒持斑管臨鍾傅﹐坐命靑衣摘阮咸。蕩定鯨波三萬里﹐好歸臺閣曳顏衫』。

按小村爲邵友濂﹐浙江余姚人﹐光緒十八年任臺灣巡撫﹐及海防事起﹐以不知兵辭職去。

巴縣夏子揚先生疇有聞臺事有感四首﹐載於「普天忠憤集」﹐爲錄於此﹕

『太息屏藩地﹐而同甌脫兮。吾民𨿽義憤﹐無那力難支』。

『難得精忠士﹐猶時撓敵軍。螳螂𨿽奮臂﹐黃雀更紛紛』。

『越石奇男子﹐南關曾請纓。可憐天竟缺﹐媧石補難成』。

『六軍齊解甲﹐何怪豫州逃。一死原難事﹐旗常名自髙』。

侯官張幼亦太守秉銓﹐光緒間來臺﹐爲撫墾總局記室﹐曾艸「禦夷制勝策」上之樞府﹐頗爲時論所稱。乙未之役﹐畱滯津門﹔及聞割臺﹐深爲悲痛﹐有哀臺灣四首﹐錄之於下。

『無端劫海起波瀾﹐絕好金甌竟不完。陰雨誰爲桑土計﹐憂天徒作杞人看。皮如已失毛焉附﹐唇若先亡齒必寒。我是賈生眞痛哭﹐三更拊枕淚闌干』。

『記曾巨艦赤嵌開﹐早識東彜伏禍胎。海外情天難補恨﹐人間劫火忽成灰。險隨虎踞龍蟠失﹐憂逐山窮水盡來。枉說請纓舊儒將﹐沐猴終竟是庸才』。

『開門揖盜已難支﹐況復紛紛錯著棋。太息羣才皆豎子﹐何曾一个是男兒﹗河山風景傷無異﹐鎖鑰東南付與誰﹖笑煞談兵均紙上﹐浪傳都護策無遺』。

『甌脫中朝本不存﹐可憐浩劫滿乾坤。蒼生蹂躪傷盈野﹐紅女伶仃禁閉門。眞宰訴天應掩泣﹐哀魂動地尙呼冤。黃金不共遼東贖﹐樞部分明近寡恩』。

富順宋蕓子太史育仁﹐博通羣籍﹐尢深經學﹐爲王湘綺先生及門髙弟。乙未之役﹐有感事五首﹐唐衢痛哭﹑杜牧罪言﹐兼而有之。詩曰﹕

『萬馬渡遼河﹐千營夜枕戈。城亡諸將在﹐律喪兩軍和。伏闕書何用﹐憂時淚苦多。獨憐持漢節﹐歸雁望云羅』。

『江漢隔中原﹐論都又枉論。艅艎先失水﹐猿鶴尙乘軒。東海慚髙蹈﹐西鄰畏責言。嘔余心血在﹐夜夜似潮翻』。

『繭足返秦庭﹐臺灣未解兵。潛師謀鄭管﹐侵地劫齊盟。星火催和約﹐樓船息戰聲。如何聞越甲﹐不恥向君鳴』。

『投筆一書生﹐今朝定請纓。竊符驚魏寢﹐懷璧返秦城。孤憤遭時忌﹐艱難愧位輕。聞雞中夜起﹐未悔去承明』。

『神州眞不返﹐吾意竟蹉跎。忍坐軍需急﹐寧論歲幣多。揮戈懸漢日﹐銜石誤虞羅。豈見臧文仲﹐當車泣卞和』。

鄞縣黃駿孫大令家鼎﹐光緒間宦遊臺灣。十七年知鳳山縣﹐時適議修「通誌」﹐與邑人士輯采訪冊﹐上之大府。割臺之役﹐親見其事。著「補不足齊詩鈔」﹐有消夏﹑秋感諸詩﹐自注甚詳﹐讀之嗚咽。

廳齋消夏云﹕『重來正與夏相期﹐地僻衙荒暑不知。爲築崇祠翻祀典﹝謂新建四忠祠﹞﹐欲增私乘采風詩﹝謂前修「廳志」﹞。方忻事簡同山縣﹐漸覺時艱徧海湄﹝倭船於乙未四月二十六日到臺北﹞。咫尺傳聞侔目擊﹐傷心人譜斷腸詞』。

『蘇﹑張注說早空還﹝謂邵﹑張二使﹞﹐上相星軺指馬關。國計輸金兼割地﹐儒臣抗疏欲移山﹝謂安侍禦維峻﹑文學士廷式﹞。遼陽城郭千旗外﹐橫海樓船一炬間﹝謂大東溝之役﹞。畢竟將軍能勝敵﹐降書遞後尙雍嫻』﹝謂丁汝昌輩﹞。

『競傳唐儉是奇材﹝臺灣巡撫邵公於甲午九月乞病去位﹐旨以藩司唐景崧署撫篆。唐公旣受事﹐卽徵調前臺灣總兵吳光亮募舊部二千人號飛虎軍﹐福建候補道楊汝冀募湘軍千五百人﹐在籍道員林朝棟增土勇千五百人﹐副將黃義徳募粵勇三千人﹐並東莞縣之精於綫槍者千餘人﹐又飭楊永年赴粵募著名海盜千人﹔自十月迄歲暮﹐成軍者五十六營﹔至乙未春增至百四十營。又以地勢分歧﹐攺諸軍爲小隊﹐以三百六十人爲一營﹐綜計全臺土客新舊各軍約三百數十營。全臺歲入正雜各項計銀三百七十餘萬兩﹐時藩庫尙存銀十六萬餘兩﹐旋奉部撥濟銀五十萬兩﹐郡紳林維源籌捐一百萬兩﹐民間公繳息借二十餘萬兩﹐南洋大臣張公奏請續撥一百萬兩﹐由南洋貸洋款項下劃至上海道交付駐滬援臺轉運局道員賴鶴年﹑采辦委員茅延年就近兌收﹐以故餉不告匱﹞﹐局面翻新自主裁﹝臺北於五月朔攺民主國﹐紳民分制銀璽﹐文曰「臺灣民主國總統之章」﹐又制藍地黃虎旗﹐推戴唐公。公乃立議院﹐檄在籍兵部主事邱逢甲爲義勇統領﹑禮部主事李秉瑞爲軍務大臣﹑刑部主事兪明震爲內務大臣﹑副將陳季同爲外務大臣﹔道員姚文棟爲遊說使﹐詣京師當軸﹐瀝陳建國情形﹞。露布已令神鬼泣﹝謂唐公所出告示及與泰西各國領事照會﹞﹐玉書曾見鳳麟來﹝聞四月二十八日迎銀璽時祥徵甚多﹞。棘門布置成兒戲﹐木子猖狂本罪魁﹝初立民主國﹐官紳聲勢甚壯﹐有淮軍革勇李文魁於四月二十九日糾黨劫殺撫標中軍參將方良元﹐唐公不能置於法﹐反受挾制﹐予以兵權﹐民心由是瓦解﹞。痛惜浹辰田海變﹐天心人事費疑猜』﹝五月初四日﹐道員李經方偕倭樺山資紀坐兵艦抵滬尾口外﹐將賫文臺撫交割臺島﹐以民情洶洶﹐不敢登岸﹐唐公遂於十二夜內渡﹞。

一夜鯨波澳底生﹝倭兵於五月初六夜自宜蘭縣轄之澳底登岸﹐初八日到九份﹐初九日過瑞芳店﹐初十夜入基隆﹐十一晨據基隆城寨。記名提督張兆連統四營守基隆﹐通判孫道義領二營副之﹐以大雨潰散﹐總兵曾喜照帶土勇三營駐澳底﹐倭至﹐喜照先遁﹐其哨長有爲倭作鄕導者﹞﹐雞籠天險竟虛名。妖氛明滅連南雅﹝五月十三日﹐土匪劫臺北倉庫﹐焚衙署﹔十五日引倭人入府城﹐二十日倭分據南雅廳治﹞﹐巨室遷移到上卿﹝太僕寺卿林維源﹐臺紳巨擘也﹔先期請假﹐挈眷內渡﹞。恢復空傳新竹縣﹝五月十七日﹐倭犯新竹﹐二十日據城治﹐屢爲義民所挫﹔至六月朔﹐始盡掠其地﹞﹐孤懸難救九芎城﹝五月二十一日倭據頭圍至五圍﹐二十九日入宜蘭城﹞。劃溪爲守何人主﹝先是臺南劉帥與唐公有劃溪爲守之約﹞﹐苗栗無端亦棘荊』﹝六月二十日倭掠苗栗縣﹞。

『前車早覆溯澎湖﹝二月二十七日倭艦攻澎湖﹐二十九日失守﹞﹐勁旅能支一戰無﹝澎湖通判陳步梯率義勇二千人守城﹐總兵周振邦領新舊四千守大山嶼媽宮澳及迆南各海口﹐知府朱上泮領湘勇二千五百人守大城北及迆北各海口﹐副將劉廷梁等守大城北炮臺﹐所給餉械﹐足資半截﹞﹖裨將望風爭偃幟﹝失地日﹐文武官弁無一及難者﹞﹐士民鳧水半捐軀。買舟共說元戎巧﹐念母還憐別駕愚。乙歲剛周重歷劫﹝謂乙酉二月十三日事﹞﹐生靈塗炭獨何辜』﹗

『七鯤門戶本深嚴﹐況復將軍坐藺﹑廉﹝臺灣鎭總兵萬國本領所部七營守安平一帶﹐幫辦﹐臺軍務南澳鎭總兵劉永福率福字八營﹑七星隊一營守旗後﹑恆春一帶﹞。狐鼠屏聲斂牙爪﹐鱷鯤延首受刀鐮。當地歧處兵嫌薄﹐晝漸長時饟孰添﹖無補杞憂勤默祝﹐欃槍莫射赤嵌尖』。

秋感云﹕『消夏詩成墨未漧﹐秋風吹動淚闌干。正欣遼左連城返﹝聞倭人允還遼東﹞﹝忽報臺中半壁殘。墩燼葫蘆明野火﹝七月初八日﹐倭據葫蘆墩﹞﹐山崩八卦落驚湍﹝初九日據八卦山﹐卽入彰化﹞。雲林圖畫沙蓮水﹝埔里社舊名水沙蓮﹞﹐如此膏腴保恐難』﹝七月十二日倭據雲林縣城﹐聞已進掠埔里社廳矣﹞。

『揚鑣擊楫各言歸﹝臺北於四月下浣奉割讓明文並遵議內渡之命﹐同時卸篆者爲署藩司顧肇熙﹑署巡道陳文騄﹑署臺灣知府孫傳衮及各廳縣會辦軍務福建水師提督楊岐珍﹑臺灣鎭總兵萬國本等﹞﹐道有綸音不敢違。去衛袍存由也縕﹐適齊馬媲赤之肥。釣屠韜略傳今是﹐棘霸軍容嘆昨非。爛額焦頭多後至﹐虧他辛苦出重圍﹝旣攺民主國﹐唐公檄同知黎景嵩爲臺灣知府﹑兪鴻爲臺北知府﹑代理安平知縣忠滿兼護臺南道府印﹑溫培華爲埔里社通判﹑史濟道爲臺灣知縣等﹐惟臺東直隸州胡傳﹑南雅同知宋維釗仍舊﹐諸君多失地後始去﹐其心亦良苦矣﹞。

『南軍苦守過中秋﹝臺南自甲午八月幫辦軍務劉軍門到防﹐烽燧不舉﹐迨乙未中秋後嘉義失守﹐倭乃分兵四路﹐水陸撲犯南郡﹞﹐械盡糧虛似楚囚﹝劉軍門之守臺南﹐乙未五月接道庫存餉銀七萬餘兩﹑府庫及臺南支應局剩銀六萬餘兩﹐慮難持久﹐乃集紳商會議設官票局﹐自數百文至三千文﹐使兵勇持易薪米﹐頗能通行﹔南洋大臣匯交銀五萬兩﹑粵督貽舊槍二千餘桿﹑閩督貽舊槍一千餘桿﹑彈數萬枚﹑土火藥數千觔﹑水雷二百具﹐余無一應者﹞。火箭已穿鵝卵鼻﹝八月二十日倭兵入恆春城﹞﹐霜旗莫蔽鳳皇頭﹝八月二十七日倭兵入鳳山新城﹐翌日分掠舊城﹞。誰憐忠義諸羅縣﹝自七月起倭兵屢攻嘉義﹐以義民固守不得逞﹐至八月二十日始破﹞﹐休問荒涼直隸州﹝臺東新設直隸州﹐僻在後山﹐原駐土勇三營﹐爲撫番所設﹐歸後路副將岱霖節制﹔岱霖病沒﹐由直牧胡傳接統。至是不遣自散﹐而倭人乃至﹞。昨夜將星潛徙度﹐郡民浪說尙依劉﹝劉軍門於九月初二日微服內渡﹐初四日倭人入臺南府城﹐民間猶傳其在後山者﹞。

『時事眞教喚柰何﹐島民億兆覆巢窠﹝倭人據臺南府城﹐卽傳令臺東內山一帶克期歸附﹐從此全臺非淸土矣﹞。兩年遷徙恩原厚﹝條約有二年內準民自徙﹞﹐九法更張令太苛﹝倭人新懸規條九則﹐勒驅島民就其範圍﹞。男不負身甘塟火﹝倭人掘地爲坑﹐凡犯規者納諸坑中燒以煤油﹞﹐婦知矢節競投波。忠貞足與牛莊埒﹝謂二月間牛莊街民劫倭弁事﹞﹐誰譜東寧正气歌﹝島民與難者先後約七萬人﹐余輯有「島碧錄」﹞﹖

『將材漫數大東溝﹝謂鄧總兵世昌等﹞﹐忠信堪從十室求﹝自餉募勇者﹐有花翎侍衛許肇淸糾五百人駐鹿港﹐苗栗附生吳湯興糾五千人駐中港﹑後壠一帶﹐新竹武生徐驤﹐姜紹祖糾一千人駐大湖口﹐彰化舉人施菼﹑施仁恩﹑貢生吳徳功﹑吳景韓於臺中府設籌防局﹞。末秩竟甘包馬革﹝代理恆春知縣歐陽萱遇害於曾文溪﹐泉州府委坐探巡檢黃閩望遇害於彰化城﹞﹐侯封合讓爛羊頭﹝謂義民簡精華﹑簡大肚等﹞。彈飛金鐵多摧臂﹐炮洞心胸尙怒眸﹝提督陳得勝在金包裏出援基隆﹐陳尙志在葫蘆墩﹑副將楊再云在頭份﹑楊錫九在北斗溪﹑參將湯仁貴﹑吳彭年在八卦山﹑文生吳湯興在大肚溪﹑武生薑紹祖在新竹﹑徐驤在大莆林俱陣亡。又有總兵劉得杓﹑遊擊陳金山﹑都司毛貴談﹑荀徳祿並屍骸無著﹞。爲問三貂先伏法﹝謂守三貂嶺諸將弁﹞﹐泉臺相見定含羞』。

『皕十三年載版圖﹐一朝輕棄誤庸夫。蚍蜉智小偏搖樹﹐蟣虱形微善嚙膚。人事於今成覆轍﹐天心何日許還珠﹖傍觀休厭唐衢哭﹐兩世蒙恩此握符』。

陳鐵香太史之詩旣載之矣。乙未之役﹐鐵香有哀臺灣十首﹐語多悲慟﹐讀之淚下。詩曰﹕

『抉皆滄波外﹐茫茫集百憂。河山歸浩劫﹐鼓角亂殘秋。遁世天無路﹐逃生海有艘。顚連非意料﹐飄泊欲誰尢』﹖

『賣塞牛思黯﹐和戎秦會之。乾坤正顚倒﹐書劍劇危疑。世界竟今日﹐衣冠非昔時。傷心諸父老﹐流涕話康熙』。

『延褻三千里﹐升平二百年。塹山成陸海﹐際地啟腴田。蔗積中春雪﹐茶香萬竈煙。卽今繁盛地﹐淒絕可憐天』。

『雞籠連五虎﹐形勢互遙遙。門戶支金廈﹐藩籬護薊遼。水沖浮六耳﹐山險控三朝。拱手都資敵﹐巖疆一霎消』。

『一從行省建﹐風土倍繁華。煉木樟成腦﹐采山金有沙。閒情鬥風月﹐選夢占鶯花。樂土今何似﹐頹垣剩幾家』﹖

『維昔田橫島﹐殷遺此伏戎。卅年天厭亂﹐七日將成功。越客行虫蠱﹐生蠻贌鹿茸。赤嵌城在否﹐太息望瀛東』﹖

『文武恬嬉日﹐兵塵警急中。大言慚馬謖﹐上策學檀公。京闕髙寒甚﹐江湖涕淚同。遺黎嗟靡孑﹐何處哭途窮』。

『蹙土原非計﹐其如柄國何。但求休炮火﹐遑卹棄山河。死戰民無恨﹐生還將獨多。微聞嘉義界﹐尙枕夜中戈』。

『棄守都無據﹐誰能一木支。天將驕下國﹐民竟卽東彜。死徙悲黔首﹐威名誤黑旗。抱頭𨿽早去﹐慚絕誓師時』。

『紅粉誰家女﹐盈盈玉作團。一鞭驅逼去﹐畢世洗湔難。涕泣嗟何補﹐飄零不忍看。生離與死別﹐痛哭徧江幹』。

安溪林氅云先生﹐光緒間來臺﹐榷辦茶釐。時臺北方建省會﹐遊宦寓公﹐簪纓畢至。而唐維卿爲布政使﹐每開文酒之宴。一日﹐氅云以海舶運致牡丹數十盆﹐適逢盛開﹐命送之會﹔維卿大喜﹐名曰「牡丹詩社」。及割臺詔下﹐氅雲歸去﹐居廈門﹐築怡園於鼓浪嶼﹐越十數年乃卒。氅云名鶴年﹐號鐵林﹐寄籍淡水﹐光緒八年舉於鄕﹐後以道員加按察使銜。在臺之時﹐著「東海集」。沒後﹐其子景商囑余校刊。

東渡感事呈唐維卿方伯﹑家時甫星使兼懷幕府諸公云﹕

『三貂晴雪正東風﹐舊迹重尋類斷蓬。千里波濤懸夢寐﹐萬家憂樂到心胸。田橫孤島悲尢憤﹐充國屯邊罪亦功。山海徵輸民力竭﹐忍教元气鑿鴻蒙』。

『目極樓船濟六師﹐江淮遮蔽此藩籬。雨餘莫忘談墻築﹐米短何堪議竈炊。泛海神仙工點鐵﹐逢場傀儡慣牽絲。重瀛但祝銷兵气﹐籌筆無勞疏十思』。

『赤嵌營連壯海山﹐紅毛城畔唱刀環。晉公節鉞平淮蔡﹐漢相旌旗掃洞蠻。鯤島浪淘朝雨過﹐鹿門波撼夜潮還。平原子弟懷風義﹐卜式憂時鬢已斑』。

『驛路蕭蕭識馬周﹐鳶肩翻悔稻粱謀。關河歧路英雄淚﹐暮夜中庭妾婦羞。枕畔南柯原夢幻﹐袖中東海祗浮漚。我來共索梅花笑﹐淸博頭銜不夜侯』。

稻江樓陪劉淵亭﹑家時甫兩帥夜話云﹕『海寨連標建赤霞﹐鯤身鹿耳浪淘沙。西山秀奪花雙桁﹐南浦雲歸月一槎。鵝鸛千里江正肅﹐貔貅萬竈夜無嘩。鈴轅風靜香村寂﹐隔院鸚哥尙喚茶』。

乙未之役﹐氅云在北﹐愴懷時局﹐憑弔河山﹐故集中有紀民主國之詩。詩曰﹕『天祚扶余未可知﹐兩河忠義盼星旗。陳橋擁趙兵虞變﹐酇國封韓帝不疑。執梃降番尊使相﹐築臺朝漢長蠻夷。五洲琛贐圖王會﹐海上樓船望六師』。

寄劉淵亭臺南云﹕『五百田橫气尙雄﹐曾聞孤島盛褒忠。誓心天地中原淚﹐唾手燕云再造功。不信黃金能應懺﹐誰教赤嵌擅和戎。兵銷甲洗天河夜﹐只手瀾回力障東』。

五月十三日﹐臺北激於和議﹐兵民交變﹐倉皇內渡云﹕

『內變方乘外侮憂﹐掀天波浪截橫流。忽驚車鬼方塗豕﹐始信冠人盡沐猴。猿鶴化來山月黑﹐鸛鵝聲亂陣云浮。滄桑再見田橫島﹐錯計燕云十六州』。

『半壁斜陽列嶼空﹐大江王气黯艟艨。依來劉表原非策﹐哭到唐衢共效忠。萬里隨槎虛奉使﹐千秋孤注誤和戎。早聞馬后書生諫﹐得失何心語塞翁』。

板橋園在臺北之板橋莊﹐爲林樞北觀察所建﹐時甫太僕又潤色之。氅雲遊臺﹐時相過從。集中有乙未端午家時甫星使招同幕府板橋園夜集﹐時方建立民主國﹐越數日而兵火倉皇﹐賓主俱散﹔回首名園﹐亦歸零落﹐眞不勝今昔之感也。詩曰﹕『海云島月付滄桑﹐眼底扶余識霸王。金穀園亭詩酒錄﹐玉溪身世綺羅場。隔江喧奪龍舟彩﹐列戟光凝燕寢香。天漢星槎望牛斗﹐宣防移節鎭珂鄕』。

又有偕家時帥內渡畱別板橋園五首。

其一﹕『富貴與神仙﹐撤手便歸去。樓閣見五云﹐十洲更何處』﹗

其二﹕『千萬買靑山﹐百萬築園墅。海天共結鄰﹐黃鶴忽髙舉』。

其三﹕『花石平生心﹐種松十圍長。無限鳥投林﹐寒露滴淸響』。

其四﹕『人生如輕塵﹐隨處欣所托。坐愛林月明﹐不記春花落』。

其五﹕『瀛島出岫云﹐東山潤霖雨。不負故鄕心﹐忍望故鄕樹』。

嘉應黃公度京卿遵憲﹐爲光緒間詩壇巨子﹐著「人境廬詩集」。有臺灣行一篇﹐則乙未獨立事也。詩曰﹕『城頭逢逢擂大鼓﹐蒼天蒼天淚如雨﹐倭人竟割臺灣去。當初版圖入天府﹐天威遠及日出處。我髙我曾我祖父﹐艾殺蓬蒿來此土。糖霜茗雪千億樹﹐歲課金錢無萬數。天胡棄我天何怒﹐取我脂膏供仇虜。眈眈無厭彼碩鼠﹐民則何辜罹此苦﹖亡秦者誰三戶楚﹐何況閩粵百萬戶。成敗利鈍非所睹﹐人人效死誓死拒。萬眾一心誰敢侮﹐一聲拔劍起擊柱。今日之事無他語﹐有不從者手刃汝。堂堂藍旗立黃虎﹐傾城擁觀空巷舞。黃金斗大印系組﹐直將總統呼巡撫﹐今日之政民爲主。臺南臺北固吾圉﹐不許雷池越一步。海城五月風怒號﹐飛來金翅三百艘﹐追逐巨艦來如潮。前者上岸雄虎彪﹐後者奪關飛猿猱。村田之銃備前刀﹐當輒披靡血杵漂。神焦鬼爛城門燒﹐誰與戰守誰能逃。一輪紅日當空髙﹐千家白旗隨風飄。搢紳耆老相招邀﹐夾跪路旁俯折腰。紅纓竹冠盤錦絳﹐靑絲辮髮垂云髾。跪捧銀盤茶與糕﹐綠沈之瓜紫蒲桃。將軍遠來無乃勞﹐降民敬爲將軍導。將軍曰來呼汝曹﹐汝我黃種原同胞。延平郡王人中豪﹐實辟此土來分茅。今日還我天所教﹐國家仁聖如唐堯。撫汝育汝殊黎苗﹐安汝家室毋譊譊。將軍徐行塵不囂﹐萬馬入城風蕭蕭。嗚呼將軍非天驕﹐王師威徳無不包。我輩生死將軍操﹐敢不歸依明聖朝。噫戲吁﹗悲乎哉﹗汝全臺﹐昨何忠勇今何怯﹐萬事反復隨轉睫。平時戰守無豫備﹐曰忠曰義何所恃』﹗

易實甫寓臺詠懷之詩﹐旣載之矣﹐近於故紙中又得續作六首﹐語尢悲憤﹐蓋臺事敗壞時也。詩曰﹕

『二百年來虱處褌﹐涵濡煦育子生孫。久無劇盜萑苻澤﹐那有彊藩桔秩門。麥飯牛羊亡國壠﹐桃花雞犬遠人村。昆明池上旌旗在﹐誰撥殘灰驗劫痕』﹖

『浪泊炎方站站鳶﹐書生翻作馬文淵。零丁洋外終無路﹐大甲溪邊別有天。虎齒所居樓十二﹐鴻毛難戴界三千。中原一發何時達﹐目斷齊州九點煙』。

『賈誼長沙已自傷﹐長沙今更隔瀟湘。玄蜂赤蟻蒼梧野﹐紫蟹黃花綠葦莊。海水似檣環北極﹐火雲如蓋覆南荒。炎天怪底無冰雪﹐都入羈人鬢上霜』。

『天末孤城城上頭﹐登臨無地可消憂。藤蘿蘆荻如夔府﹐薜荔芙蓉似柳州。墜露沈云都入海﹐驚風密雨總當樓。大荒我有他年約﹐披髮騎麟再訪秋』。

『八表風雲一劍磨﹐夜騎天駟度天河。梳頭逆旅逢張妹﹐椎髻蠻夷起趙佗。折節太原公子在﹐感懷眞定弟兄多。寶刀難斷東流水﹐萬古愁心柰爾何』。

『哀郢懷沙死拒秦﹐平生幽怨楚靈均。白麟奇木長纓客﹐紫鳳天吳短褐人。南北恍超風馬海﹐東西愁近殺牛鄰。卜居終在江魚腹﹐歲歲三閭占好春』。

余撰「臺灣通史」﹐以唐﹑劉合傳﹐且爲列傳六十之殿。而世之論者每責唐而恕劉﹐蓋以民主之局﹐由唐創之而劉承之﹐然維卿未戰而逃﹐且有挾款之嫌﹐淵亭則力守臺南﹐餉械俱絕﹐四面被圍﹐始決然去﹐則其人之賢﹑不肖爲何如矣。余讀「普天忠憤集」﹐有杜徳輿滬上感詠﹐其中一首云﹕『一統猶全局﹐羣凶滿四方。羯胡終猾夏﹐張楚亦稱王。盜國供私飽﹐焚臺啟夜行。可憐後庭妾﹐七日學宮妝』﹝唐景崧臺灣稱王甫七日﹐私取庫藏﹐自焚撫署而逃﹞。而松桃楊文藻有聞劉淵亭臺南內渡云﹕『誓死睢陽志﹐將軍百戰酣。背城能借一﹐俘帥果囚三。掘鼠庭羅雀﹐飛騎木絓驂。難鳴孤掌忿﹐風雨弔臺南』。

侯官沈愛蒼中丞瑜慶﹐文肅公之子也﹐以舉人官至貴州巡撫。光緒初來臺。詩多不存﹐後刻「濤園集」﹐有哀余皇一篇﹐其自引曰﹕『光緒乙亥﹐日本構釁臺灣番社﹐先子奉詔視師﹐勒兵相持數月﹐日人就款。言路騰謗﹐以爲縱敵﹐先子不爲動。師旋﹐遵旨復陳練兵﹑籌餉﹑制械﹐儲材﹑遊學﹑持久六事﹐請飭各省每年合籌四百萬金﹐分解南﹑北洋﹐計日治海軍﹐期以十年成三大枝﹔彼時遊學者亦藝成而歸﹐制船﹑駕船﹐不患無人矣。易簀前夕﹐口授遺疏。先是日本夷琉球爲衝繩縣﹐庶子王先謙請伐﹐廷旨飭議﹐未及復奏。至是遂言日本自臺灣歸後﹐君臣上下﹐早作夜思﹐其意安在﹐不可謂非勁敵。而我之船械軍實﹐無攺於前﹐冒昧一試﹐後悔方長﹐願皇上以安生之質﹐躬困勉之學﹐所謂州來在吳猶在楚也。疏入﹐廷旨促辦海軍﹐合肥亦悟。北洋海軍權輿於此。而出使大臣李鳳苞請廢船政﹐謂制船不如買船﹐而已私其居間之利。後希中旨者﹐又挪海軍款以辦頤和園工程。甲申一挫﹐甲午再挫﹐統帥不能軍﹐閩子弟從之死亡殆盡。吳公子光曰「喪先王之乘舟﹐豈惟光之罪﹐眾亦有焉」。長歌當哭﹐遂以哀余皇名篇』。詩曰﹕

『城濮之兆報在泌﹐會稽已作姑蘇地。或思或縱勢則懸﹐後事之師宜可記。昔年東渡主伐謀﹐嚴部髙壘窮措置。情見勢絀不戰屈﹐轉以持重騰淸議。鐵船橫海不敢忘﹐明恥教戰陳六事。軍儲四百餉南北﹐並力無功感盡瘁。宋人告急譬鞭長﹐白面書生臣請試。欲矯因循病鹵莽﹐易簀諫書今在笥。蓄艾遺言動九重﹐因以爲功宜可嗣。誰知一舉罷珠崖﹐東敗造舟無噍類。行人之利致連檣﹐將作大匠成虛位。子弟山河盡國殤﹐帥也不才以師棄。卽今淮﹑楚尙冰炭﹐公卿有黨終兒戲。水犀誰與張吾軍﹐余皇未還晨不寐。州來在吳猶在楚﹐寢苫勿忘告軍吏』。

彰化吳立軒先生著「戴案紀略」﹑「施案紀略」﹑「讓臺記」等﹐余撰「通史」﹐時往咨詢。而先生又關心風化﹐遇有忠義節烈之事﹐爲之表彰稱道弗置。故里閈多重其人﹐誠可謂積學之士也。先生名徳功﹐字汝能﹐設教鄕中﹐垂四十年﹐誘掖後進﹐循循不倦。有「瑞桃齋詩稿」二卷﹐余就而借讀﹐爲錄數首﹐以志景行。

詠懷延平郡王云﹕『雄心誓與國存亡﹐蹇蹇精忠气激昂。諸葛一生終輔漢﹐沙陀三世永稱唐。招徠輒卻天朝詔﹐締造來開盤古荒。太息騎鯨人去後﹐朱家龍種更淒涼」。

登定軍山云﹕『曉起登山隴﹐攜笻緩步行。日從峯隙漏﹐嵐自澗中生。風气千層潤﹐泉流一脈淸。縱觀滄海外﹐帆影互縱橫』。按定軍山則八卦山。

水沙連云﹕『地勢髙千尺﹐中間別有天。雌雄山互鎖﹐淸濁水交纏。鳳尾蘭花秀﹐貓兒竹筍鮮。四時多霧靄﹐遙望與云連』。按鳳尾蘭﹑貓兒竹﹐皆水沙連所產。

火焰山在彰化東北﹐貓羅﹑貓霧兩山爲之左右﹐奇峯突兀﹐狀若火焰﹐「諸羅志」所謂九十九峯者也。余居中時﹐朝夕相對。而立軒亦有九十九峯歌云﹕『火焰山髙衝牛斗﹐中列奇峯九十九。丹崖赤嶂錯落排﹐疑是巨靈細分剖。玲瓏眾笏碧參天﹐天梯石棧淩雲煙。東升朝日穿山出﹐槎枒木梳空際懸。一峯未盡一峯起﹐山光爍爍難迫視。巉巖羅列錦屏開﹐勢彌髙撐玉筍峙。髙低樹木郁參差﹐峯容點綴景爭奇。松柏樟楠皆挺秀﹐繼長增髙勢彌危。嶙峋怪石懸崖立﹐傴僂罄折向人揖。夕陽返照光回射﹐俯壓培塿何岌岌﹗噫嘻宇內多名山﹐我臺得此眞奇觀。何當聲教化蠻貊﹐攜笻直上云之間』。

臺灣花木之詩﹐旣載以前﹐以資多識﹐而立軒亦有詠物諸作﹐爲選四首。

鐵樹云﹕『鐵樹生蒼古﹐槎枒數尺髙。枝柯盤柱砥﹐骨榦類珊瑚。屈曲又文筆﹐堎嶒擊唾壺。陶鎔逢世用﹐滄海网遺珠』。按鐵樹一名鐵珊瑚﹐生於海底。

石花云﹕『一種澎湖石﹐非春亦作花。脫苞形磊落﹐吐萼勢槎枒。光怪添新樣﹐嶙峋發怒葩。滄波銀筍浴﹐西嶼映流霞』。按■﹝石婁﹞■﹝石國﹞石花則﹐狀如花﹐亦珊瑚也。

南桃云﹕『綠竹蒼松外﹐南桃徧野塘。花開如葦白﹐實結似梨黃。障水當沙石﹐編籬固梓桑。微風吹葉動﹐作作露鍼芒』。按南桃﹐木本﹐或作林投﹑或作菻荼﹐譯音也。

竹蔗云﹕『蔗圃千畦植﹐村農利溥長。節多如竹秀﹐葉密似葭蒼。揭揭風吹響﹐湛湛露釀漿。待當秋九月﹐處處獻新糖』。按蔗有數種﹐竹蔗其一。

吳士功字汝翰﹐立軒先生之弟。少以體弱﹐不赴試﹐遂至早逝﹐爲詩較少。渡曾文溪云﹕『夜宿茅港尾﹐破曉聞雞啼。束裝起就道﹐望見曾文溪。大雨沛然至﹐沿途積新泥。輿夫行﹐前後相提攜。招招舟子來﹐邛否渡修堤。水勢翻空白﹐浪花濺眼黧。舉頭望天末﹐日馭已沈西。蹉跎嘆行役﹐前途何處棲』﹖

林亦圖初名星垣﹐字薇臣﹐閩縣人﹐寄籍淡水﹐補弟子員。少有詩名﹐爲潛園上客﹐著「潛園寓艸」二卷。乙未之後乃卒﹐年八十二。

感懷云﹕『卅載客臺陽﹐滄桑感一場。白頭遭亂世﹐赤手怕還鄕。有命何妨俟﹐無才祗自傷。故人如問訊﹐詩酒尙顚狂』。按此爲乙未之作。

題查少白詩艸云﹕『堂堂旗鼓壯瀛東﹐多少名流拜下風。萬里波濤供嘯傲﹐一囊琴劍老英雄。諸侯倒屣爭迎客﹐海賈求詩願識公。我亦騷壇稱弟子﹐心香一瓣禮南丰』。

陳子潛廣文朝龍﹐新竹人﹐曾輯「采訪冊」﹐亦頗能詩。乙未之役﹐移家福州﹐遂卒於是。潛園探梅云﹕『逋仙去後迹猶存﹐百樹橫斜自一村。偶爲裁詩尋好料﹐不辭冒雪訪名園。宜編廿六春開徑﹝園有「二十六宜梅花書屋」﹞﹐香逗三分艷舉樽。難得堂堂賢令尹﹐替花生色品題尊』。按園在新竹西門內﹐爲林鶴山方伯所建﹐今已毀﹐惟梅尙有存者。

梁子嘉先生成枬﹐號鈍庵﹐廣東三水人﹐素負奇气﹐不得志於鄕裏﹐遂遊臺灣﹐爲棟軍掌記室。劉省三中丞見其文﹐奇之﹐檄辦東勢角撫墾。子嘉有經濟才﹐招徠番人墾田樹藝﹐將爲久居計﹔而割臺事起﹐義旅云興﹐與吳湯興﹑徐驤等轉戰新竹﹑苗栗間﹐事敗而去。至泉州﹐作諸將四十首﹐以示林南彊。南彊藏之﹐歷年久遠﹐竟亡其稿﹐惜哉﹗乙未之後﹐子嘉重來﹐仍主霧峯林氏﹐鬱鬱不樂。已而復去﹐遂客死香港﹐詩稿盡失。余從各處搜求﹐僅得六十有九首﹐爲錄一卷﹐藏於「臺灣叢書」﹐亦稍以畱梗槪矣。玆錄隘丁﹑耕山二章﹐皆撫墾時作也。

隘丁行雲﹕『日色無光光亦薄﹐瘴煙入鼻微聞惡。行人畏近隘頭行﹐守隘隘丁晝擊柝。柝上響停﹐行人膽驚。伏莽之戎﹐艸木皆兵。柝聲不絕﹐尋聲出穴。爲彼發蹤﹐磨牙吮血。行人不敢經﹐饑吻饞涎腥。乘機伺利便﹐跳踉殺隘丁。挾刃猶敢侮﹐民間厲禁挾弓弩。利器凶兵遺彼虜﹐飛而食肉山中虎』。

耕山行雲﹕『烈山焚長茅﹐漫天焚老木。老木中焚空﹐葺茅以爲屋。茅根可伐﹐樹根難劚。輪囷離奇不受犁﹐枉用驅來繭栗犢。春初種煙﹐夏初種谷。五月綠云收﹐八月黃雲熟。深冬百昌盡﹐猶見蔓菁綠。山肥稍縮﹐樹根稍禿。水工開浚﹐上引飛瀑。髙髙下下成良田﹐盡種黍稷與穜稑。山髙水深﹐水不上陸。蔗園茶隴﹐足供饘粥。君不見塞翁之馬有得失﹐耀徳之陂旋反復。耕山成敗人豈知﹐知者天邊兩黃鵠。吁嗟乎﹗老農耕田不果腹﹐不耕村田耕山谷。山中豺虎食人肉﹐今日吞聲向山哭』。

讀此兩詩﹐足見我臺番界之險﹐耕山者之備嘗危苦。而今日得以墾荒食力者﹐則以我族奮邁而進﹐再接再厲﹐故得有此片土也。可不念哉﹗

南彊名資修﹐字幼春﹐臺邑霧峯人﹐林剛湣公之從孫也﹔受業於子嘉先生。乙未之役﹐年方十六﹐亦作諸將六首﹐以論臺事﹐猶少陵詩史也。詩曰﹕

『南州稱制萬夫奔﹐獨爲神京守外閽。父老不煩丹穴索﹐孤臣敢受素麾尊。但思一柱天能倚﹐其柰羣飛海已翻。他日尙餘諸疏在﹐嘵嘵眾口與鳴冤』﹝唐維卿中丞﹞。

『將軍百戰著威聲﹐鳳詔遙銜佐上卿。河北虜驚張萬福﹐關中人望李四平。傳聞馬市收賨布﹐復遣蛟宮取水晶。至竟白衣搖櫓遁﹐枉教薏苡累修名』﹝劉淵亭軍門﹞。

『文章任昉推名手﹐勸進齊臺首上箋。鉛槧生涯邀異數﹐菇蒲人物此居先。一時噓气能行雨﹐滿望隨風直上天。誰信抱琴滄海去﹐瘴雲長隔祖生鞭』﹝邱仙根工部﹞。

『三戶英雄竟若何﹐吳公近事感人多。艸間持梃長酣戰﹐夜裏量沙獨浩歌。看月有年皆帶甲﹐回瀾無力且憑河。累累叢塟磺溪路﹐策蹇荒山未忍過』﹝吳湯興茂才﹞。

『花裏鳴鞭五馬嘶﹐孤城如斗彗星低。極知此事同巢幕﹐未便髙飛徑拔梯。人笑鴀欽難學鳳﹐我憐鸚鵡不如雞。俱爲說夢知誰是﹐試把閒情問鄂鵜』﹝黎伯鄂太守﹞。

『猿臂丁年挾箭馳﹐北平家世虜能知。花拳子弟肩魚箙﹐雕面豪酋拜隼旗。脫兔每憐身似玉﹐騎驢今見大力開展鬢成絲。臨河誰唱「公無渡」﹐寂寞天涯老自悲』﹝蔭堂﹞。

謝道隆字頌臣﹐臺邑諸生。乙未之役﹐募集義旅﹐佐邱仙根衛鄕裏。事敗而歸﹐以醫自給。余居臺中﹐時相來往﹐酒酣耳熱﹐痛談時事﹐輒有髀肉復生之感。頌臣能詩﹐有割臺一首云﹕『和議書成走達官﹐中原王气已凋殘。牛皮割地毛難屬﹐虎尾溪流血未幹。傍釜遊魚愁火熱﹐驚弓歸鳥怯巢寒。蒼茫故國施新政﹐挾策何人上治安』﹖

山居偶成云﹕『賣藥余貲爲買山﹐結廬小隱住巖間。中年祗愛幽棲好﹐暫次應將俗慮刪。芳艸溪邊堪薄采﹐晴雲嶺上伴長閒。牧童叱犢歸村去﹐空谷黃昏且閉關』。林癡仙和之曰﹕『一邱自號謝家山﹐垂老菟裘卜此間。薇洞花開攜妓往﹐豆田艸長課兒刪。身除賣藥何曾出﹐心爲敲詩未得閒。時有門生來問字﹐月明林下叩柴關』。癡仙名朝崧﹐字峻堂﹐臺邑人﹐剛湣之從子也。林氏世習武﹐而癡仙獨以詩豪﹐著「無悶艸堂詩集」﹐惟多乙未以後之作﹐故不采。

洪一枝字月樵﹐彰化諸生也﹐居鹿港。乙未之後﹐攺名繻﹐字棄生。閉門述作﹐不鶩外事。「寄鶴齋詩文曫」及「詩話」﹐皆可傳也。打鹿行雲﹕『崱屴千峯復葛峯﹐峯峯如劍向人摐。密密藤蘿看不見﹐中有千年鹿養茸。一羣猙獰出蒼狗﹐林中三鹿五鹿走。腥風惡獸躑躅奔﹐山豬趨前熊趨後。獵人持鎗林中藏﹐不期中肩期中首。負鎗復向雲霧中﹐窮冬莽莽生悲風。捫壑攀巖作猱上﹐篁榛但見靑蒙蒙。逐鹿深山道﹐山中惟荒艸。相傳上有瓊瑤臺﹐復說中有金銀島。逐鹿不知山淺深﹐時時路傍逢洞獠。洞獠深居窮崖陰﹐逢人殺人無人心。獵人見獠如見鹿﹐羣獠哄散如驚禽。打鹿取藏澗中水﹐或雜黃麞兼野豕。十日挈出向冰壺﹐腸肉旣佳味亦美。身帶山中煙瘴歸﹐歸到家中與婦子。炙肉把酒共酣呼﹐鹿臭在衣血在須。鹿蹏可以換斗米﹐鹿茸可以市珍珠﹐鹿角熬膠養身軀。打鹿之樂何如乎﹖打鹿不畏苦﹐使余從軍气如虎﹐漢家狗屠視如土』。此詩寫臺灣打鹿之景﹐有聲有色﹐非入山者不知此狀。顧臺灣打鹿輒逢野番﹐必糾十數人而往﹐番見多人則竄避﹐否則每遭屠殺。

月樵又有詠古四首﹐亦不朽之作也。

其一﹑『驅車洛陽城﹐下馬臯門道。憑弔晉時人﹐胡塵淨如掃。昔者羣氐狂﹐惡氛滿蒼昊。臣庶供醢菹﹐帝王爲輿皁。倏忽無一存﹐乾坤旋再造。夷吾彼何人﹐憂心空如搗。不見祖逖鞭﹐直向趙王堡。於今緬遺蹤﹐何處容夷獠。伊水澗瀍間﹐秋色來浩浩。遙望陸渾山﹐平原滿秋艸』。

其二﹕『西樓六千里﹐東樓遙相望。■﹝革未﹞鞨何丑夷﹐誇毗稱人皇。中原淩替日﹐躍馬中山陽。後者居降邸﹐乃有東丹王。雄猾阿保機﹐余風何愴涼。氈裘左衽人﹐車蓋入大梁。打艸棄城走﹐惆悵登愁岡。行人渡遼水﹐不見古臨潢。天祚百萬兵﹐兵威忽不揚。堂堂古雄國﹐早先弱宋亡。悲風從東來﹐原野渺茫茫。頹垣廢殿裏﹐低艸見牛羊』。

其三﹕『走馬遊汴梁﹐出入汴梁門。哀哀啼杜宇﹐上有古帝魂。虎狼羣女眞﹐南牧萬馬奔。一鞭驅北去﹐八百趙王孫。後日覆金族﹐乃仍靑城屯。妃嬪及王子﹐流血京城昏。蕭條上蔡州﹐黃傘投空村。江南天水碧﹐猶有半壁存。天興靖康年﹐天道誰與論。荒荒瓦礫中﹐白日慘不溫』。

其四﹕『登臨陟華岱﹐滄海望洪波。白雲滿天末﹐鴻鵠飛鳴過。慨然奇渥溫﹐於此統山河。中華羣驍傑﹐俯首何其多。運去蹈坎■﹝土稟﹞﹐時來生嵯峨。濠陽淮泗間﹐躍馬起橫戈。壯士揮返曜﹐英雄挽頹■﹝氵陁﹞。九州島忽如砥﹐泰嵩不可磨。何以乾坤毀﹐日月又蹉跎。於今四海內﹐白狄舞傞傞。大荒蹲獷獥﹐黑洋發蛟鼉。自東欲䢐西﹐烏兔相蕩摩』。

許蔭亭字劍漁﹐亦彰之鹿港人。少習古詩文﹐有名庠序間﹐惜年未四十而逝。著「鳴無齋遺艸」。感懷云﹕『不堪回首舊山河﹐瀛海滔滔付逝波。萬戶有煙皆劫火﹐三臺無地不干戈。故交飲恨埋芳艸﹐新鬼銜冤衣女蘿。莫道英雄心便死﹐滿腔熱淚此時多』。

秋思云﹕『豪情願逐五陵遊﹐琴劍飄零志未酬。萬里西風吹去雁﹐一天明月送行舟。狂吟欲奪長江槊﹐沽酒難消野店秋。畢竟壯心澆不盡﹐拚將沈醉唱「涼州」』。

胡殿鵬字子程﹐號南溟﹐安平人﹝建省後攺臺灣縣爲安平﹐而移臺灣縣於臺中﹞﹐與餘同裏閈﹐時相過從。爲文有奇气﹐詩亦汪洋浩蕩﹐有海立云垂之槪。著「南溟詩艸」及「大冶一鑪詩話」﹐收羅極廣﹐議論尢新。惜身世零丁﹐至困衣食。然其詩自有可傳﹐固不與統褲兒爭一日之短長也。七鯤觀潮行雲﹕『君不見婆娑洋水鎖重重﹐毗捨耶山天柱雄﹖黑潮一舄幾千里﹐屹立東南大海之中央。絕頂罡風捲地走﹐吹落天外云茫茫。淜湃淵衝不見底﹐飛輪剪渡艨艟衝。七鯤洲外古天塹﹐安平鹿耳幾戰場。靑艸湖邊南吼夕﹐白沙侖畔鐵火紅。漁團陣筏星散下﹐海天莽莽搏風沙。黑旗無人壯士死﹐荒城落日弔古槎。老漁向我話疇昔﹐一聲嗚咽聞悲笳。寒潮浩浩海門來﹐潮頭萬里東溟開。天馬橫空不可遏﹐奔云掣電萬壑雷。將軍如神從天降﹐一噓蜃气飛樓臺。暮潮黑黑朝潮靑﹐秋潮激激春潮鳴。古來關海推巨鎭﹐國險有時不能爭。長鯨拍水東海立﹐舳艫千里壓江平。此時之潮三丈髙﹐大浪撼山山爲凹。王气江南望孝陵﹐力挽回瀾柰狂何。桓桓靖海壯請纓﹐雄師十萬逼東寧。此時之潮髙五丈﹐天下陸沈西臺傾。我臺將種挺人傑﹐鵝鸛軍聲蜚閩浙。樓船伏波能用奇﹐百萬鯨鯢相繼滅。覆舟健兒藏水底﹐夜行畫伏七百里。屓贔負碑出寧南﹐大漢天聲固尙矣。三百年來丁國變﹐鷺鯤衣帶爭傳箭。兩代廢興逝水流﹐日射扶桑失組練。東南大地古山河﹐慷慨憑笻發浩歌。一片赤嵌忠義血﹐化作秋風震怒濤』。

南溟又有臺陽詠古四首﹐亦少陵詠懷古迹之意。詩如下﹕

『雄師直搗失王城﹐气壓荷蘭十萬兵。故朔廿年存永曆﹐孤臣一島笑田橫。陸沈薊北功難復﹐濤起靈胥恨未平。太息有明三百載﹐霸圖還創自書生』﹝延平王﹞。

『翠霞搖曳竹林叢﹐莽莽雄圖認故宮。十二樓臺春已老﹐三千世界色皆空。疏鐘聲渡荒園暮﹐斷壁煙消夕照紅。一代興亡成底事﹐笑他桃李舞東風』﹝海會寺﹞。

『婆娑洋裏自乾坤﹐凜凜明家生气存。惟婦惟夫扶大節﹐不臣不妾泣貞魂。杜鵑空染湘妃淚﹐精衛長銜帝子冤。剩有王孫爭位號﹐幾人終不負君恩』﹝寧靖五妃﹞。

『參軍幕府老逮臣﹐夢蝶園中艸自春。雲月孤髙天以外﹐蕨薇長秀海之濱。餘生有恨遼東帽﹐一旅難興洛邑民。零落瘦梅畱傲骨﹐夕陽憑弔幾詩人』﹝夢蝶園﹞。

王漢秋字詠裳﹐安邑人﹐居府治﹐素以文名﹐亦頗能詩。

聞警云﹕『鹿耳門前吼怒濤﹐奇愁郁勃索香醪。記曾風雨淒涼夜﹐燈影搖紅讀豹韜』。

過鐵砧山云﹕『徵途落落忍辭艱﹐石咽泉流路幾灣。傲骨一身經百煉﹐今朝又到鐵砧山』。

稻江紀別云﹕『小樓煙雨晚江潮﹐帶得離愁上畫橈。折柳泥君畱爪迹﹐重來好認舊枝條』。

乙未之役﹐詠裳避居廈嶼﹐未幾客死。施澐舫山長哭之以詩曰﹕『竟以一衿畢﹐汝愁安可埋。身寧爲貧死﹐道肯與時諧。市隱添吟債﹐饑驅損壯懷。鷺門三尺冢﹐權作小眠齋』。

魏紹英字篤生﹐新竹人﹐素業儒﹐設教裏中﹐不慕榮利。余遊淡北﹐曾見之於寓廬﹐盎然道貌﹐悃愊無華。及卒﹐其子潤庵乞余志墓﹐並示遺詩﹐受而載之。

乙未避亂崇武﹐歸舟阻風泊觀音澳云﹕『乾坤戰伐總堪傷﹐魂夢無因淚數行。巨浪連天爭簸舞﹐扁舟一葉共低昂。豈期絕海逢孤島﹐何處靑山認故鄕﹖長記亂離秋八月﹐觀音澳上幾彷徨』。課子云﹕『課子從來望豈奢﹐要令淸白繼吾家。讀書明理資修養﹐守分安貧莫怨嗟。俯仰問心求不愧﹐浮沈於道貴無差。中原儻有興隆日﹐祭祀毋忘告阿爺』﹗

王松字友竹﹐新竹人﹐耽吟詠﹐曾以所爲詩乞施澐舫山長刪定﹐名曰「如此江山樓詩存」。余撰「詩乘」﹐函索所作﹐友竹大喜﹐出以相示。爲錄數首﹐以志盍簪。

乙未生日感作云﹕『我今三十乃如此﹐便到百年已可知。孤憤惜無靑史分﹐不才閒過黑頭時。太平得壽方爲福﹐離亂全生祗賞詩。此日豈惟毛義感﹐涓埃未報負男兒』。

書憤云﹕『生逢割地亦徒憂﹐烽火連天尙不休。家有兩姑難作婦﹐國無一士覓封侯。安危於我何輕重﹐得失勞人問去畱。大局不禁長太息﹐華夷從此是春秋』。

登城東樓云﹕『登陴望闕嘆闕空﹐時事浮雲大海東。繞郭溪聲秋雨後﹐滿樓山色夕陽中。移家人困搬姜鼠﹐守土民愚負版虫。一片熱腸雙冷眼﹐悉來祗合問蒼穹』。

亂後遊潛園云﹕『醉過西州更愴神﹐潛園無復昔時春。忍看石筍鐫爲柱﹐況說梅花斫作薪。臨水髙樓余瓦礫﹐藏山絕業化灰塵。傷心來去堂前燕﹐悲語如尋舊主人』。

乙未之役﹐蒼頭特起。新竹姜紹祖方弱冠﹐散家資﹐集義旅﹐自成一軍﹐力戰數次﹐旣敗復出﹐遂陣沒於枕頭山麓﹐士論壯之。紹祖字贊堂﹐居北埔﹐爲墾戶秀鑾之孫。少年豪爽﹐亦頗能文。曾建茶亭於鹿藔坑﹐以息行人﹐自撰楹聯鐫於柱石曰﹕『𨿽非廣廈遮寒士﹔亦效環滁築醉翁』﹔又曰﹕『此外程途多未歷﹔个中甘苦貴親嘗』。亦可想見其人矣。聞紹祖就義後﹐日軍尙未知﹐命佐佐木照山索之。至家﹐捕其妻﹐問紹祖所在。答曰﹕『我夫爲國效命﹐想已戰死﹔余爲紹祖妻﹐欲殺則殺』﹗照山聞之大驚﹐遂釋之。余撰「通史」載紹祖事﹐未及其妻﹐故補之。

澐舫有挽唐維卿之詩﹐蓋乙未以後作也。初﹐維卿聘卿舫主講海東害院﹐文酒唱酬﹐蜚聲壇坫。及內渡後﹐猶時以尺素詢起居。越素年﹐維卿乃卒。詩曰﹕

『身逐靈胥捲怒波﹐平泉花木柰公何。登壇恨短詞人气﹐伏壢愁聞烈士歌。陶侃運齋空有甓﹐魯陽返舍更無戈。招魂莫問田橫島﹐鯤﹑鹿回頭一剎那』。

『垂老生還入玉門﹐得歸骸骨總君恩。將軍棨■﹝卓戈﹞中丞府﹐吏部文章太史垣。絕域奇功投筆起﹐衰朝晚節蓋棺論。可憐越秀山前路﹐零落巢痕與爪痕』。

『杉湖蓮蕩甲西南﹐屈指耆英六十三。已散俸錢貧似故﹐未安家食老何堪。閒來書向空中咄﹐儒者兵於紙上談。差幸籌邊傳一疏﹐請纓人說是奇男』。

『無端空谷渺知音﹐太息遺民共陸沈。南國至今猶愛樹﹐東山不出復爲霖。十年滄海桑田劫﹐千里江湖魏闕心。誰向崖州同下淚﹐孤寒八百受恩深』。

聞維卿歸裏後﹐以所攜餉款大起園亭﹐置酒演劇﹐極其豪貴﹐故有「平泉花木」之句。

割臺之後數年﹐林氅云先生主講廈門東亞書院﹐月課詩文﹐曾以皷浪嶼懷鄭延平爲題﹐作者甚多。陳鐵香太史亦有一篇﹐刊於「藤花吟館詩錄」。玆錄於此﹐以殿詩乘。其詩曰﹕『鹿耳礁邊春日晴﹐龍頭渡口春潮生。湛然古井湧空碧﹐千秋人識鄭延平。當年投袂起石井﹐長耳大尾艸雞鳴。天哀孤臣不忍絕﹐畱此掌地居田橫。鐵人藤牌團散陣﹐一十七萬屯義兵。無君無父志獨苦﹐變局忠孝荒洪驚。唐王﹑桂王安在哉﹐乃能一木支天傾。致身未遜王保保﹐奉朔偏類李茂貞。丹心近感烏衣國﹐赤手遠奪紅毛城。天不祚明亦已矣﹐扶余有國終無成。熙朝教忠頒盛典﹐錫謚建廟昭聖明。山川猶是人非昔﹐茫茫四顧空復情。我來訪古上孤嶼﹐翦江一葉春帆輕。登髙遠望毗捨耶﹐傷哉無人來騎鯨』。

