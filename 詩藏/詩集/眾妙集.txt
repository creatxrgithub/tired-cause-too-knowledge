

眾妙集宋趙師秀

提要眾妙集

提要

《眾妙集》一卷﹐宋趙師秀編。是集錄唐代五七言律詩﹐起沈佺期訖王貞白﹐共七十六人﹐不甚詮次先後。五言居十之九﹐七言僅十之一。師秀之詩大抵沿溯武功一派﹐意境頗狹﹐而是集乃以風度流麗爲宗﹐多近中唐之格。馮氏才調集凡例謂其惟取名句﹐殆不盡然。陳振孫書錄解題不載其名﹐此本明季出自嘉興屠用明家﹐寒山趙靈均以授常熟馮班﹐班寄毛晉刋之﹐始傳於世。其書晚出﹐故談藝家罕論及之。然其去取之間﹐確有法度﹐不似明人所依托。疑當時偶爾選錄﹐自供吟詠﹐非有意勒爲一編﹐故前後無序跋﹐亦未刋板行世。惟傳其詩法者轉相繕冩﹐幸畱於後耳。觀其有近體而無古體﹐多五言而少七言﹐確爲四靈門徑﹐與其全集可以互相印證﹐明末作僞之人斷不能細意脗合如是也眾妙集

塞北

沈佺期

朔騎犯邊埃﹐風從醜上來。五原烽火急﹐六郡羽書催。

冰壯飛狐冷﹐霜濃候雁哀。將軍朝授鉞﹐戰士夜銜枚。

紫塞金河裏﹐蔥山鐵勒隈。蓮花秋劍發﹐桂葉曉旗開。

祕略三軍動﹐妖氛百戰摧。何言投筆去﹐終作勒銘回。

同蘇員外味玄夏晚寓直省中

並命登僊閣﹐分宵直禮闈。大官供宿膳﹐侍史護朝衣。

捲幔天河入﹐當階月露微。小池殘暑退﹐髙樹晚涼歸。

冠劍無時釋﹐軒車待漏飛。明朝題漢柱﹐三署有光輝。

趙都護宴別

盧象

結客候旌麾﹐元戎復在斯。門開都護府﹐兵動羽林兒。

黠虜多翻覆﹐謀臣有別離。智同天所授﹐思向日相隨。

漢使開賓幕﹐胡笳送酒巵。風霜迎馬首﹐雨雪事魚麗。

上策應無戰﹐深情屬載馳。不應行萬里﹐明主寄安危。

從岐王過楊氏別業

王維

揚子談經所﹐淮王載酒過。興闌啼鳥換﹐坐久落花多。

徑轉回銀燭﹐林開散玉珂。嚴城時未啟﹐前路擁笙歌。

山居

寂寞掩柴扉﹐蒼茫對落暉。鶴巢松樹徧﹐人訪蓽門稀。

緑竹含新粉﹐紅蓮落故衣。渡頭燈火起﹐處處采菱歸。

終南山行

太乙近天都﹐連山到海隅。白雲回望合﹐靑靄入看無。

分野中峯變﹐陰晴眾壑殊。欲投人宿處﹐隔水問樵夫。

觀獵

風勁角弓鳴﹐將軍獵渭城。艸枯鷹眼疾﹐雪盡馬蹄輕。

忽過新丰市﹐還歸細柳營。回看射鵰處﹐千里暮云平。

送丘爲落第歸江東

憐君不得意﹐況復柳條春。爲客黃金盡﹐還家白髮新。

五湖三畆宅﹐萬里一歸人。知爾不能薦﹐羞稱獻納臣。

送晁監歸日本

積水不可極﹐安知滄海東。九州島何處所﹐萬里若乘空。

向國惟看日﹐歸帆但信風。鰲身映天黒﹐魚眼射波紅。

鄕樹扶桑外﹐主人孤島中。別離方異域﹐音信若爲通。

秋歸輞川莊作

積雨空林煙火遲﹐蒸藜炊黍餉東菑。漠漠水田飛白鷺﹐陰陰夏木囀黃鸝。

山中習靜觀朝槿﹐松下淸齋折露葵。野老與人爭席罷﹐海鷗何事更相疑。

歲晚歸南山

孟浩然

北闕休上書﹐南山歸敝廬。不才明主棄﹐多病故人疎。

白髮催年老﹐靑陽逼歲除。永懷愁不寐﹐松月夜窻虛。

夜渡湘水

客行貪利渉﹐夜裏渡湘川。露气聞芳杜﹐歌聲識采蓮。

榜人投岸火﹐漁子宿潭煙。行旅時相問﹐涔陽何處邊。

洞庭湖

八月湖水平﹐涵虛混太淸。气蒸云夢澤﹐波動嶽陽城。

欲濟無舟楫﹐安居恥聖明。坐看垂釣者﹐空有羨魚情。

過故人莊

故人具雞黍﹐邀我至田家。緑樹村邊合﹐靑山郭外斜。

開筵面場圃﹐把酒話桑麻。待到重陽日﹐還來就菊花。

送少微師西行

錢起

隨緣忽西去﹐何日返東林。世路無期別﹐空門不住心。

人煙一飯少﹐山雪獨行深。天外猿啼處﹐誰聞淸梵音。

送劉相公催轉運事

國用資戎事﹐臣勞爲主憂。將徵任土貢﹐更發濟川舟。

擁傳星還去﹐過池鳳不畱。推髙飲冰節﹐稍淺別家愁。

落葉淮邊雨﹐孤山海上秋。遙知謝公興﹐微月在江樓。

暇日題艸堂

爲郎過壯歲﹐晚景對秋天。門掩蒼苔上﹐池淸寒竹前。

通經未拾紫﹐煉藥不成仙。且醞東臯黍﹐愁來得醉眠。

寄郢州郎使君

龍節知無事﹐江城不揜扉。詩傳過客逺﹐書到故人稀。

坐嘯看潮起﹐行春送雁歸。望舒三五夜﹐思盡謝玄暉。

送彈琴李長史赴洪州

抱琴爲傲吏﹐孤棹復南行。幾處秋江水﹐皆添白雪聲。

佳期來客夢﹐幽興緩王程。佐牧無勞問﹐心和政自平。

裴廸書齋翫月

夜來詩酒興﹐月上謝公樓。影閉重門靜﹐寒生獨樹秋。

鵲驚隨葉散﹐螢逺入煙流。今夕遙天末﹐淸輝幾處愁。

關下逄閻舍人

二月黃鸝飛上林﹐春城紫陌曉沈沈。長樂鐘聲花外盡﹐龍池柳色雨中深。

陽和不散窮途恨﹐霄漢長懸捧日心。獻賦十年猶未遇﹐羞將白髮戴華簪。

石門春暮

自笑鄙夫多野性﹐貧居數畆半臨湍。溪雲雜雨來茆屋﹐山雀將雛傍藥欄。

仙籙滿牀閒不厭﹐陰符在篋老羞看﹐更憐童子宜春服﹐花裏尋師到杏壇。

贈幻羣法師

周賀

北京從別後﹐南越幾聽砧。住久白髭出﹐講長黃葉深。

香連鄰捨像﹐磬徹逺巢禽。寂寞應關道﹐何人見此心。

贈柏巖禪師

野寺絕依念﹐空山曽徧行。老來披衲重﹐病起讀經生。

乞食嫌村逺﹐尋溪愛路平。多年柏巖住﹐不識柏巖名。

如空上人移居

竹溪人請住﹐何日向中峯。瓦捨山情少﹐齋身病色濃。

臘髙移坐次﹐菊淺露行蹤。來往湓城下﹐三年兩度逢。

哭柏巖

林徑西風急﹐松枝講抄余。凍髭亡夜剃﹐遺偈病時書。

地燥焚身後﹐堂空著影初。此時頻下淚﹐曽省到吾廬。

寄朱慶余

已當聽雁夜﹐多事不同居。故疾離城晚﹐秋霖見月疎。

趂鐘關靜戶﹐帶葉捲殘書。蕩槳期南去﹐荒園久廢鋤。

玉芝觀張道士房

四面松山合﹐空堂畵老僊。蠧根停雪水﹐曲角積茶煙。

道至機心盡﹐宵淸琴韻全。獨嫌來又去﹐不得坐經年。

再經王叟居

停橈因舊識﹐白髮問波濤。以我往來倦﹐知君耕稼勞。

渚田臨舍盡﹐阪路出檐髙。愛此還南去﹐終期伴爾曹。

贈李主簿

稅時兼主印﹐每日得閒稀。對客方科吏﹐爲官亦典衣。

案遲吟坐待﹐宅近步行歸。見說論詩道﹐應愁斷是非。

贈厲玄侍禦

山松徑與瀑泉通﹐巾舄行吟想越中。塞雁去經華頂末﹐鄕僧來自海濤東。

關分河漢秋鐘絕﹐露滴獼猴夜嶽空。抱疾因尋周柱史﹐杜陵寒葉落無窮。

客中

於武陵

楚人歌竹枝﹐遊子淚沾衣。異國久爲客﹐寒宵頻夢歸。

一封書未返﹐千樹葉皆飛。南過洞庭水﹐更應消息稀。

贈王隠人

石室掃無塵﹐人寰與此分。飛來南浦樹﹐半是華山云。

浮世幾多事﹐先生應不聞。寒川滿斜日﹐空照雁成羣。

南遊有感

杜陵無厚業﹐不得駐車輪。重到曽遊處﹐多非舊主人。

東風千里樹﹐西日一洲蘋。又渡湘江水﹐湘江水復春。

送人歸新定

李頻

歸心常共知﹐歸路不相隨。彼此無依倚﹐東西又別離。

山雲含雨亞﹐江樹逆潮敧。莫戀漁樵興﹐人生各有爲。

送人南歸

行行野雲薄﹐寒气日通春。故國入芳艸﹐滄江終白身。

遊歸花落滿﹐睡起鳥啼新。不得來書札﹐空令借問人。

宿慈恩寺遂上人院

滿閣終南色﹐淸秋獨倚欄。風髙斜漢動﹐葉下曲江寒。

帝裏求名老﹐空門見性難。吾師無一事﹐不似在長安。

尋華山隱者

自入華山居﹐關東相見疎。瓠中誰寄酒﹐葉上我畱書。

巢鳥寒棲盡﹐潭泉暮凍余。長聞得藥力﹐此說復何如。

贈規上人

竹向空齋合﹐無僧在四鄰。去云離坐石﹐斜月到禪身。

樹老風終夜﹐山寒雪見春。不知諸祖後﹐傳印是何人。

張司馬別業

庭前樹盡手中栽﹐先後花分幾度開。巢鳥戀雛驚不起﹐野人思酒去還來。

自拋官與靑山近﹐誰許身爲白日催。門外尋常行樂處﹐重重履迹在莓苔。

山中贈張評事時授右衛佐

秦系

終年常避喧﹐師事五千言。流水閒過院﹐春風與閉門。

山容邀上客﹐桂實落華軒。莫彊教予起﹐微官不足論。

秋晚朱拾遺訪山居

不逐時人後﹐終年獨閉關。家中貧自樂﹐石上臥常閒。

墜栗添新味﹐殘花帶老顏。侍臣當獻納﹐那得到空山。

酬包諫議見寄

劉長卿

佐郡棄頑疎﹐殊方親裏閭。家貧寒未度﹐身老歲將除。

過雪山僧至﹐依陽野客舒。藥陳隨逺宦﹐梅發對幽居。

落日棲鴞鳥﹐行人達鯉魚。髙文不可和﹐空愧學相如。

尋常山南溪道人隱居

一路經行處﹐莓苔見履痕。白雲依靜渚﹐春艸閉閒門。

過雨看松色﹐隨山到水源。溪花與禪意﹐相對亦忘言。

漂母墓

昔賢懷一飯﹐玆事已千秋。古墓樵人識﹐前朝楚水流。

渚蘋行客薦﹐山木杜鵑愁。春艸茫茫緑﹐王孫舊此遊。

北歸次秋浦界淸溪館

萬里猿頻斷﹐孤村客暫依。雁過彭蠡暮﹐人向宛陵稀。

舊路靑山在﹐餘生白首歸。漸知行近北﹐不見鷓鴣飛。

題思禪寺上方

上方幽旦暮﹐臺殿隱朦朧。逺磬秋山裏﹐淸猿古木中。

一溪連竹路﹐諸嶺共松風。儻許棲林下﹐甘成白首翁。

題裴式微余幹東齋亭

世事終成夢﹐生涯半欲過。白雲心已矣﹐滄海意如何。

藜杖全吾道﹐橊花養太和。春風騎馬醉﹐江月釣魚歌。

散帙看虫蠧﹐開關見雀羅。逺山終日在﹐芳艸傍人多。

吏體莊生傲﹐方言楚俗訛。屈平君莫弔﹐腸斷洞庭波。

酬秦系

鶴書猶未至﹐那出白雲來。舊路經年別﹐寒潮每日回。

家空歸海燕﹐人老發江梅。最憶門前柳﹐閒居手自栽。

新安送穆諭徳歸朝

九重宣室召﹐萬里建溪行。事直皇天在﹐歸遲白髮生。

用才身復起﹐覩聖眼猶明。離別寒江上﹐潺湲若有情。

尋洪尊師不遇

古木無人地﹐來尋羽客家。道書堆玉案﹐僊帔疊靑霞。

鶴老難知歲﹐梅寒未作花。山中不可見﹐何處化丹砂。

月下呈章秀才

自古悲揺落﹐誰家柰此何。夜蛩偏傍枕﹐寒鳥數移柯。

向老三年謫﹐當秋百感多。家貧惟有月﹐空愧子猷過。

送鄭十二歸廬山

潯陽數畝宅﹐歸臥掩柴關。谷口何人在﹐門前秋艸閒。

忘機賣藥罷﹐不語杖藜還。舊筍成寒竹﹐空齋向暮山。

水流過舍下﹐云去到人間。桂樹花應發﹐因行寄一攀。

長沙王墓下別張南史

長沙千載下﹐春艸獨萋萋。流水朝還暮﹐行人東復西。

苔碑幾字滅﹐山木萬株齊。惟有年芳在﹐相看見解攜。

送李中丞歸漢陽別業

流落徵南將﹐曽驅十萬師。罷歸無舊業﹐老去戀明時。

獨立三邊靜﹐輕生一劍知。茫茫漢江上﹐日暮欲何之。

過張明府別業

寥寥東郭外﹐白首一先生。考滿孤琴在﹐家移五柳成。

夕陽臨水釣﹐春雨向田耕。終日空林下﹐何人識此情。

送鄭說之歙州謁嶭侍郎

漂泊來千里﹐謳歌滿百城。漢家尊太守﹐魯國重諸生。

俗變人難理﹐江傳水至淸。船經危石住﹐路入亂山行。

老得滄洲趣﹐春傷白骨情。嘗聞馬南郡﹐門下有康成。

謫至幹越亭作

天南愁望絕﹐亭上柳條新。落日獨歸鳥﹐孤舟何處人。

生涯投越徼﹐世業陷胡塵。杳杳鍾陵暮﹐悠悠鄱水春。

秦臺悲白首﹐楚澤怨靑蘋。艸色迷徵路﹐鶯聲傍逐臣。

獨醒翻引笑﹐直道不容身。得罪風霜苦﹐全生天地仁。

靑山數行淚﹐滄海一窮鱗。牢落機心盡﹐惟憐鷗鳥親。

秋日登吳公臺上寺﹝寺卽陳眀徹戰場﹞

古臺揺落後﹐秋入望鄕心。野寺來人少﹐雲峯隔水湥。

夕陽依舊壘﹐寒磬滿空林。惆悵前朝事﹐長江獨至今。

碧澗別墅喜皇甫十六侍禦相訪

荒村帶返照﹐落葉亂紛紛。古路無行客﹐寒林獨見君。

野橋經雨斷﹐澗水向田分。不爲憐同病﹐何人到白雲。

吳中贈別嚴士元

東風倚棹闔閭城﹐水國春寒陰復晴。細雨濕衣看不見﹐閒花落地聽無聲。

日斜江上孤颿影﹐艸緑湖南萬里程。東道若逢相識問﹐靑袍今已誤儒生。

過賈誼宅

三年謫宦此棲遲﹐萬里惟畱楚國悲。秋艸獨尋人去後﹐寒林空見日斜時。

漢文有道恩猶薄﹐湘水無情弔豈知。寂寂江山揺落處。憐君何事到天涯。

送柳史君赴袁州

宜陽出守新恩至﹐京國因家始願違。五柳閉門髙士去﹐三苖按節逺人歸。

月明江路聞猿斷﹐花暗山城見吏稀。惟有郡齋窓裏岫﹐朝朝長對謝玄暉。

獻南平王

建牙吹角不聞喧﹐亂世登壇眾所尊。家散萬金酬士死﹐身持一劍答君恩。

漁陽老將多回席﹐魯國諸生半在門。白馬翩翩春艸細﹐邵陵西去獵平原。

次陸安寄友人

新年艸色逺萋萋﹐久客將歸失路蹊。暮雨不知涢口處﹐春風只到穆陵西。

孤城盡日空花落﹐三戶無人但鳥啼。君在江南相憶否﹐門前五柳幾枝低。

南浦渡口

李嘉佑

寂寞橫塘路﹐新篁覆水低。東風潮信滿﹐時雨稲秔齊。

寡婦供租稅﹐漁人逐鼓鼙。慚無卓魯術﹐解印謝黔黎。

送房明府罷長寧令

君爲萬里宰﹐恩及五湖人。未滿先求退﹐居閒不厭貧。

逺峯晴更近﹐殘柳雨還新。要自趨丹陛﹐明年雞樹親。

送嶽州司馬弟之任

嶽陽天水外﹐念爾一颿過。野墅人煙少﹐山林雁影多。

有時巫峽色﹐終日洞庭波。丞相今爲郡﹐應無勞者歌。

送王牧往吉州謁使君叔

細艸緑汀洲﹐王孫耐薄遊。年華初冠帶﹐文體舊弓裘。

野渡花爭發﹐春塘水亂流。使君憐小阮﹐應念倚門愁。

自常州還江陰道中

處處空籬落﹐江村不忍看。無人花色慘﹐多雨鳥聲寒。

黃霸初臨郡﹐陶潛未罷官。乘春務徵伐﹐誰肻問凋殘。

和都官苖員外秋夜寓直對雨書所懷

多雨唐宮夜﹐仙郎寓直時。漏長丹鳳闕﹐秋冷白雲司。

螢影侵階亂﹐鴻聲出苑遲。蕭條吏人散﹐小謝有新詩。

與從弟正字兄兵曹宴集

竹窻松戶有佳期﹐美酒香茶慰所思。輔嗣外甥偏解易﹐恵連羣從總能詩。

檐前花落春湥後﹐谷口鶯啼日暮時。去路歸家仍待月﹐垂鞭不控馬行遲。

暮春宜陽郡齋愁坐忽抂劉七侍禦詩因以酬答

子規夜夜啼櫧葉﹐逺道逢春半是愁。芳艸伴人還易老﹐落花隨水亦東流。

山臨睥睨常多雨﹐地接瀟湘畏及秋。惟羨君爲周柱史﹐手持黃紙到滄洲。

從太和公主和番

楊巨源

北路古來難﹐年光獨認寒。朔云侵鬢起﹐邊月向眉殘。

蘆井尋沙到﹐花門度磧看。薫風一萬里﹐來處是長安。

春日奉酬聖壽無疆詞

代是文明晝﹐春當宴喜時。鑪煙添柳重﹐宮漏出門遲。

漢典方寛律﹐周官正采詩。碧霄傳鳳吹﹐紅旭在龍旗。

造化膺神器﹐陽和沃聖慈。無因隨百獸﹐率舞在丹墀。

題故靜祥院

劉得仁

寂寞身何在﹐門人隔此生。影懸塵已厚﹐塔種柏初成。

溪院秋先雪﹐空堂古有精。當時掛錫樹﹐樹老數枝傾。

宿僧院

禪地無塵夜﹐焚香話所歸。樹揺幽鳥夢﹐螢入定僧衣。

破月斜天半﹐髙河下露微。翻令嫌白日﹐動卽與心違。

昊天觀新栽竹

淸風枝葉上﹐山鳥已棲來。根別古溝岸﹐影生秋觀苔。

徧思諸艸木﹐惟此出塵埃。恨爲移居晚﹐空庭更擬栽。

上江州李員外

朱慶余

起家聲望重﹐自古更誰過。得在朝廷少﹐還因諫諍多。

經年愁瘴癘﹐幾處想恩波。入境無餘事﹐惟聞父老歌。

送淮陰丁明府

之官未及境﹐已有愛人心。遣吏回中路﹐停船對逺林。

鳥聲淮浪靜﹐雨色稲苖湥。暇日公門掩﹐惟聞伴客吟。

上張水部

出入門闌久﹐兒童亦有情。不須將姓字﹐長說向公卿。

每許連牀坐﹐時聞並馬行。恩湥轉無語﹐懷抱自分明。

送靈州幕官韋挍書

共知行樂處﹐猶識此時分。職已爲書記﹐官曽挍典墳。

寒城初落葉﹐髙樹逺生云。邊事何須問﹐湥謀只在君。

哭胡遇

尋僧昨夜尙相隨﹐忽見緋幡意可知。題處舊詩休更讀﹐置來新馬憶曽騎。

不應隨分空營奠﹐終擬求人爲立碑。每作宣陽裏中過﹐遙聞臨哭淚先垂。

送裴璋還蜀

雍陶

家在劍門外﹐新年音信稀。自爲千里別﹐已送幾人歸。

陌上日初落﹐馬前花正飛。離言殊未盡﹐春雨滿行衣。

塞上宿野寺

塞上蕃僧老﹐天寒疾上關。逺煙平似水﹐髙樹暗如山。

去馬朝常急﹐行人夜始閒。更湥聽刁鬥﹐時到磬聲間。

同賈島宿無可院

何處消愁寞﹐攜囊就逺僧。中宵吟有雪﹐空屋語無燈。

靜院惟聞鐸﹐寒牀但枕肱。還因愛閒客﹐始得見南能。

寄宗靜上人

世上方傳法﹐山中未得歸。閒花飄講席﹐馴鴿污禪衣。

積雨誰過寺﹐殘鐘自掩扉。寒來垂項帽﹐白髮剃應稀。

送別錢起

郎士元

暮蟬不可聽﹐落葉豈堪聞。共是悲秋客﹐那知此路分。

荒城背流水﹐逺雁入寒云。陶令門前菊﹐餘花可贈君。

送奚賈歸吳

東南富春渚﹐曽是謝公遊。今日奚生去﹐新安江正秋。

水容淸過客﹐楓葉落行舟。遙想赤亭下﹐聞猿應夜愁。

送彭將軍赴定州

雙旌漢飛將﹐萬里授橫戈。春色臨闗盡﹐黃雲出塞多。

鼓鼙悲絕漠﹐烽火隔長河。莫斷陰山路﹐天驕已請和。

冬夕寄靑龍寺源公

斂屨入寒竹﹐安禪過漏聲。髙杉殘子落﹐深井凍痕生。

罷磬風枝動﹐懸燈雪屋明。何當招我宿﹐乘月上方行。

旅舎別故人

崔塗

一日又欲暮﹐一年看又殘。病知新事少﹐老別舊交難。

山盡路猶險﹐雨餘春尙寒。那堪試回首﹐烽火是長安。

蜀城春望

天涯憔悴身﹐一望一沾巾。在處有芳艸﹐滿城無故人。

懷才皆得路﹐失計獨傷春。靑鏡不忍照﹐鬢毛應更新。

夕次洛陽道中

秋風吹故城﹐城下獨吟行。髙樹鳥巳息﹐古原人尙耕。

流年川暗度﹐往事月空明。不復嘆岐路﹐馬頭塵夜生。

屈原廟

讒勝禍難防﹐沈冤信可傷。本圖安楚國﹐不是怨懷王。

廟古碑無字﹐洲晴蕙有香。獨醒人尙少﹐誰與奠椒漿。

孤鴈

幾行歸塞盡﹐念爾獨何之。暮雨相呼失﹐寒塘欲下遲。

渚云低暗度﹐闗月冷相隨。未必逢矰繳﹐孤飛自可疑。

除夜有感

迢逓三巴路﹐羈危萬里身。亂山殘雪夜﹐孤燭異鄕人。

漸與骨肉逺﹐轉於童僕親。那堪正漂泊﹐明日歲華新。

春日旅懷

水流花謝兩無情﹐送盡東風過楚城。蝴蝶夢中家萬里﹐杜鵑枝上月三更。

故園書動經年絕﹐華發春惟兩鬢生。自是不歸歸便得﹐五湖煙景有誰爭。

送著公還越

皇甫曾

誰能愁此別﹐到越解相逢。長憶雲門寺﹐門前千萬峯。

石牀埋積雪﹐山路斷枯松。莫學白居士﹐無人知去蹤。

寄劉長卿

南憶新安郡﹐千峯帶夕陽。斷猿知夜久﹐秋艸助江長。

疎髮應成素﹐靑松獨耐霜。愛才稱漢主﹐題柱待劉郎。

巫山髙

皇甫冉

巫峽見巴東﹐迢迢出半空。雲藏神女館﹐雨到楚王宮。

朝暮泉聲落﹐寒暄樹色同。淸猿不可聽﹐偏在九秋中。

送韓司直又見劉隨州集

遊吳還適越﹐來往任風波。復送王孫去﹐其如春艸何。

山明殘雪在﹐湖滿夕陽多。季子畱遺廟﹐停舟試一過。

西陵寄一公

西陵遇風處﹐自古是通津。終日空江上﹐雲山若待人。

汀洲寒事早﹐魚鳥興情新。南望山陰路﹐吾心有所親。

送元盛歸潛山

深山秋事蚤﹐君去復何如。裛露収新稼﹐迎寒葺舊廬。

題詩卽招隠﹐作賦是閒居。別後空相憶﹐嵇康懶寄書。

酬崔侍禦期籍道士不至見寄

一心求妙道﹐幾歲候眞師。丹竈今何在﹐白雲無定期。

昆侖煙景絕﹐汗漫往來遲。君但焚香待﹐人間到有時。

送王相公赴幽州

自昔蕭曹徳﹐難兼衛霍功。勤勞無逺近﹐旌節屢西東。

不選山河卒﹐還令萬里通。禦閒分善馬﹐武庫出琱弓。

遮虜闗山靜﹐防秋鼔角雄。徒思一攀送﹐羸病蓽門中。

獨孤中丞筵陪餞韋使君赴升州

中司龍節貴﹐上客虎符新。地控吳襟帶﹐才光漢縉紳。

泛舟應度臘﹐入境便行春。何處歌來暮﹐長幹建業人。

三月三日李明甫後亭泛舟

江南煙景復如何﹐聞道新亭更可過。處處藝蘭春浦綠﹐萋萋耕艸逺山多。

壺觴𨿽就陶彭澤﹐風俗猶傳晉永和。更使輕橈徐轉去﹐微風落日水增波。

秋日東郊作

閒看秋水心無事﹐臥對寒松手自栽。廬嶽髙僧畱偈別﹐茅山道士寄書來。

燕知社日辭巢去﹐菊爲重陽冒雨開。淺薄將何稱獻納﹐臨岐終日自徘徊。

嶺下臥病寄劉長卿

包佶

惟有貧兼病﹐能令親愛疎。歲時供放逐﹐身世付空虛。

脛弱秋添絮﹐頭風曉廢梳。波瀾喧眾口﹐藜藿靜吾廬。

喪馬思開卦﹐占鴞懶發書。十年江海隔﹐離恨子知予。

耿緯就宿因傷故人

司空曙

舊時聞笛淚﹐此夜重沾衣。方恨同懷少﹐那堪相見稀。

竹煙凝澗壑﹐林雪似芳菲。多謝勞車馬﹐應憐獨掩扉。

過寶慶寺

黃葉前朝寺﹐無僧寒殿開。池晴龜出曝﹐松暮鶴飛回。

古井碑橫艸﹐陰廊畫雜苔。禪宮亦銷影﹐塵世轉堪哀。

云陽館與韓申卿宿別

故人江海別﹐幾度隔山川。乍見番疑夢﹐相悲各問年。

孤燈寒照雨﹐濕竹暗浮煙。更有明朝恨﹐離杯惜共傳。

春日野望寄錢員外起

艸長花落樹﹐羸病彊尋春。無復少年意﹐空餘華髮新。

靑原晴見水﹐白社靜逢人。寄謝南宮客﹐軒車不可親。

喜外弟盧綸見宿

靜夜四無鄰﹐荒居舊業貧。雨中黃葉樹﹐燈下白頭人。

似我獨沈久﹐愧君相見頻。平生自有分﹐況是蔡家親。

送王閨

相送臨寒水﹐蒼茫望故闗。江蕪連夢澤﹐楚雪入商山。

話我他年舊﹐看君此日還。因將自悲淚﹐一灑別離顏。

邠州畱別

耿緯

終歲山川路﹐生涯競若何。艱難爲客慣﹐貧賤受恩多。

暮角飄殘韻﹐寒流起細波。懸愁茂陵宅﹐喜色又相過。

早朝

鐘鼓餘聲裏﹐千官向紫薇。冒寒人語少﹐乘月燭來稀。

淸漏聞馳道﹐紅霞映鎖闈。猶看嘶馬處﹐未啟掖垣扉。

贈張將軍

寥落軍城暮﹐重門返照間。鼓鼙經雨暗﹐士馬過秋閒。

慣守臨邊郡﹐曾營近磧山。闗西舊業在﹐夜夜夢中還。

沙上鴈

衡陽多道裏﹐弱羽復哀音。還塞欲何處﹐驚弦亂此心。

夜陰前侶逺﹐秋冷後湖深。獨立沙汀意﹐寜知霜霰侵。

贈朗公

來自西天竺﹐持經奉紫微。年湥梵語變﹐行苦俗流歸。

日上安禪久﹐苔生出院稀。梁間有馴鴿﹐不去爲無機。

送李端

嚴維

故闗衰艸徧﹐離別正堪悲。路出寒云外﹐人歸暮雪時。

少孤爲客早﹐多難識君遲。揜泣空相向﹐風塵何所期。

酬劉員外見寄

蘇耽佐郡時﹐近出白雲司。藥補淸羸疾﹐窻吟絕妙詞。

柳塘春水慢﹐花塢夕陽遲。欲識懷君意﹐朝朝問檝師。

巫山髙

李端

巫山十二峯﹐皆在碧虛中。回合雲藏日﹐霏微雨帶風。

猿聲寒過水﹐樹色暮連空。愁向髙唐宿﹐淸秋見楚宮。

聞蟬寄友人

昨日始聞鶯﹐今朝蟬又鳴。朱顏向白日﹐定是幾年程。

故國白雲逺﹐閒居秋艸生。因垂數行淚﹐書寄十年兄。

茂陵山行陪韋金部

宿雨朝來歇﹐空山天气淸。盤空雙鶴下﹐隔水一蟬鳴。

古道黃花落﹐平蕪赤燒生。茂陵𨿽有病﹐猶得伴君行。

雲際中峯

自得中峯住﹐深林亦閉闗。經秋無客到﹐入夜有僧還。

暗澗泉聲小﹐荒岡樹影閒。髙亭不可望﹐星月滿空山。

題薦福寺衡嶽禪師房

韓翃

春城乞食還﹐髙論此中閒。僧臘階前樹﹐禪心江上山。

疎簾看雪捲﹐深戶映花闗。晚送門人去﹐鐘聲杳靄間。

送元詵還江東

過江秋色在﹐詩興與歸心。客路緣楓岸﹐家人掃橘林。

潮聲當晝起﹐山翠近南深。幾日華陽洞﹐寒花引獨尋。

送王相公赴幽州

黃合開帷幄﹐丹墀拜冕旒。位髙湯左相﹐權總漢諸侯。

不攺周南化﹐仍分趙北憂。雙旌過易水﹐千騎入幽州。

塞艸連天暮﹐邊風動地秋。無因陪逺道﹐結束佩吳鉤。

除夜宿石頭驛

戴叔倫

旅館誰相問﹐寒燈獨可親。一年將盡夜﹐萬里未歸人。

寥落悲前事﹐支離笑此身。愁顏與衰鬢﹐明日又逢春。

吳明府曶逺至畱宿

出門逢故友﹐衣服滿塵埃。歲月不可問﹐山川何處來。

綺城容敝宅﹐散職寄靈臺。自此畱君醉﹐相歡得幾回。

逢許評事

萬里楊柳色﹐出闗逢故人。輕煙覆流水﹐落日照行塵。

積夢江湖逺﹐憶家兄弟貧。徘徊霸亭上﹐不語共傷春。

漸次涪州先寄王員外使君

文教通夷俗﹐均輸問火田。江分巴子水﹐樹接夜郎煙。

毒瘴含秋气﹐陰厓閉曙天。路難空計日﹐身老不由年。

將命寧知逺﹐歸心詎可傳。星郎復何事﹐出守五溪邊。

汝南別董挍書

擾擾倦行役﹐相逢陳蔡間。如何百年內﹐不見一人閒。

對酒惜余景﹐問程愁亂山。秋風萬里至﹐又出穆陵闗。

題苗員外林亭

盧綸

髙甃絕行塵﹐開簾似有春。風傾竹上雪﹐山對酒邊人。

步暖先逢日﹐書空逺見鄰。還因內齋暇﹐登賞及諸姻。

得嶺南故人書

瘴海寄雙魚﹐中宵逹我居。兩行燈下淚﹐一紙嶺南書。

地說炎蒸極﹐人稱老病餘。殷勤報賈誼﹐莫共酒杯疎。

春日同李庶子遵善寺東院曉望

映竹水橫分﹐當山起鴈羣。陽峯髙對寺﹐陰井下通云。

雪晝惟逢鶴﹐花時此見君。由來禪誦地﹐多有謝公文。

題興善寺後池

隔窻棲白鳥﹐似興鏡湖鄰。月照何年樹﹐花逢幾世人。

岸莎靑有露﹐苔徑綠無塵。願得依容止﹐僧中老此身。

李沆園林

古巷牛羊出﹐重門接栁陰。閒看入竹路﹐自有向山心。

種藥齊幽樹﹐耕田到逺林。願同詞賦客﹐得與謝家深。

酬暢當嵩山尋道士見寄

聞逐樵夫閒看棋﹐忽逢人世是秦時。開云種玉嫌山淺﹐度海傳書怪鶴遲。

陰洞石幢微有字﹐古壇松樹半無枝。煩君逺示靑嚢籙﹐願得相從一問師。

晚次鄂州

雲開逺見漢陽城﹐猶是孤帆一日程。估客晝眠知浪靜﹐舟人夜語覺潮生。

三湘愁鬢逢秋色﹐萬里歸心對月明。舊業已隨徵戰盡﹐更堪江上鼔鼙聲。

蘇氏別業

祖詠

別業居幽處﹐到來生隠心。南山當戶牖﹐丰水在園林。

竹覆經冬雪﹐庭昏未夕陰。寥寥人境外﹐閒坐聴春禽。

蘭峯贈張九臯文苑作扈従禦宿池

君王旣巡狩﹐輦路入秦京。逺樹低蒼壘﹐孤山入艸幔。

寒疎淸禁漏﹐夜警羽林兵。誰念迷方客﹐長懷魏國情。

宿龍興寺

綦母潛

香剎夜忘歸﹐松淸古殿扉。燈明方丈室﹐珠系比丘衣。

白月傳心淨﹐靑蓮諭法微。天花落不盡﹐處處鳥銜飛。

寄李頻

方幹

眾木已搖落﹐望君猶未還。軒車在何處﹐雨雪滿前山。

思苦文星動﹐鄕遙釣渚閒。明年見名姓﹐惟我獨何顏。

君不來

閒花未零落﹐心緒已紛紛。久客無人見﹐新禽何處聞。

舟隨一水逺﹐路出萬山分。夜月生愁望﹐孤光必照君。

白艾原客

原上桑柘瘦﹐再來還見貧。滄洲幾年隠﹐白髮一莖新。

敗葉平空塹﹐殘陽滿近鄰。閒言說知己﹐半是學禪人。

鏡湖西島言事寄陶挍書

樵獵兩三戶﹐凋疎是近鄰。風雷前壑雨﹐花木後巖春。

文字不得力﹐桑麻難救貧。山禽欺稚子﹐夜犬吠漁人。

未必聖明代﹐長將雲水親。知音不延薦﹐無路出泥塵。

旅次洋州寓居郝氏林亭

舉目縱然非我有﹐思量似在故山時。鶴盤逺勢投孤嶼﹐蟬曳殘聲過別枝。

涼月照窻攲枕倦﹐澄泉遶石泛觴遲。靑雲未得平行去﹐夢到江南身旅羈。

龍泉寺絕頂

未明先見海底日﹐良久逺雞方報晨。古樹含風常帶雨﹐寒巖四月始知春。

中天气爽星河近﹐下界時丰雷雨勻。前後登臨思無盡﹐年年攺換往來人。

經陸補闕故山

不敢要君徵亦起﹐致君全得似唐虞。讜言昨嘆離天聴﹐新冢今聞入縣圖。

琴鎖壊窻風自響﹐鶴歸喬木夜難呼。學書弟子何人在﹐檢點猶逢諫艸無。

同史君宿大梁驛

靈一

旌旗江上出﹐花外捲簾空。夜色臨城月﹐春寒度水風。

𨿽然行李別﹐且喜語音同。若問匡廬事﹐終身愧逺公。

重還宜丰寺

再過招隠寺﹐重會息心期。樵客問歸日﹐山僧記別時。

野雲陰逺甸﹐秋雨漲前陂。勿謂頻來此﹐吾今不好奇。

酬皇甫冉將適越於雲門寺贈別

湖南通古寺﹐來往意無涯。欲適雲門寺﹐千峯到若耶。

春山子蛬宅﹐古木謝敷家。自可長偕隠﹐那言相去賖。

晚秋寄賈島

無可

暗虫喧暮色﹐黙思坐西林。聴雨寒更盡﹐開門落葉深。

昔因京邑病﹐並起洞庭心。亦是吾兄事﹐遲回直至今。

送呂郎中赴海州

出守滄洲上﹐西風送佩旌。路遙過幾郡﹐地盡到孤城。

拜廟千山綠﹐開樓徧海晴。何人共東望﹐月向積濤生。

同劉升宿

浮雲流水心﹐只是愛山林。共恨多年別﹐相逢一夜吟。

旣能持苦節﹐勿謂少知音。憶就西池宿﹐月圓松竹深。

贈王山人

護國

湖上見秋色﹐曠然如爾懷。豈惟歡隴畆﹐兼亦外形骸。

待月歸山寺﹐彈琴坐暝齋。布衣閒自貴﹐何用謁天階。

寒思廬山賈生

貫休

山兄詩癖甚﹐寒夜更何爲。覓句惟頑坐﹐嚴霜打不知。

石膏粘木屐﹐厓栗落冰池。近見禪僧說﹐生涯勝往時。

題簡禪師院

機忘室亦空﹐靜與沃州同。惟有半庭竹﹐能生竟日風。

思山海月上﹐出定印香終。繼後傳衣者﹐還須立雪中。

送韋侍禦先歸京

岑參

聞欲朝龍闕﹐應須拂豸冠。風霜隨馬去﹐炎暑爲君寒。

客淚題詩落﹐鄕愁對酒寛。先慿報親友﹐後月到長安。

送鄭少府赴滏陽

子眞河朔尉﹐裏邑帶淸漳。春艸迎袍色﹐晴花拂綬香。

靑山入官舍﹐黃鳥出宮墻。若到銅臺上﹐應憐魏寢荒。

送李司直使吳

張眾甫

使臣方擁傳﹐王事逺辭家。震澤逢殘雨﹐新丰過落花。

水萍千葉散﹐風柳萬條斜。何處看離恨﹐春江無限沙。

送余贊善使還赴薛尙書幕

張南史

音書不可論﹐河塞雪紛紛。鴈足期蘇武﹐狐裘見薛君。

城池通紫陌﹐鞍馬入黃雲。逺憶漳渠水﹐平流幾處分。

寄方幹

周朴

桐廬江水閒﹐終日對柴闗。因想別離處﹐不知多少山。

釣舟春岸泊﹐庭樹晚煙還。莫便求棲隠﹐桂枝堪恨顏。

送董卿知臺州

張蠙

九陌除書出﹐尋僧問海城。家從中路挈﹐吏隔數州迎。

夜蚌侵燈影﹐春禽雜櫓聲。開圖見異迹﹐思上石橋行。

弔孟浩然

每聴樵人說﹐孤墳亦夜吟。若重生此世﹐應更苦前心。

名與襄陽逺﹐詩同漢水深。親栽鹿門樹﹐猶蓋石牀陰。

別後寄友人

上馬如飛鳥﹐翩然去隔塵。共看今夜月﹐獨作異鄕人。

就養江田熟﹐移居井賦新。襄陽所卜隠﹐應與孟家鄰。

觀徐州李司空獵

張祜

曉出郡城東﹐分圍淺艸中。紅旗開向日﹐白馬驟迎風。

背手抽金鏃﹐翻身控角弓。萬人齊指處﹐一鴈落寒空。

招隠寺

千年戴顒宅﹐佛廟此崇修。古井人名在﹐淸泉鹿迹幽。

竹光寒閉院﹐山影夜藏樓。未得髙僧旨﹐煙霞空暫遊。

金山寺

一宿金山寺﹐微茫水國分。僧歸夜船月﹐龍出曉堂云。

樹影中流見﹐鐘聲兩岸聞。因悲在朝市﹐終日醉醺醺。

惠山寺

舊宅人何在﹐空門客自過。泉聲到池盡﹐山色上樓多。

小洞斜穿竹﹐重欄夾細莎。殷勤望城市﹐雲水暮鐘和。

送韓揆之江西

李季蘭

相看指楊柳﹐別恨轉依依。萬里西江水﹐孤舟何處歸。

湓城潮不到﹐夏口信應稀。惟有衡陽鴈﹐年年來去飛。

算山津送客歸峽中

許渾

津亭多別離﹐楊柳半無枝。住接猿啼處﹐行逢鴈過時。

江颺望風急﹐山月下樓遲。此夕歸城郭﹐不眠人詎知。

淩歊臺

宋祖淩歊樂未回﹐三千歌舞宿層臺。湘潭云盡暮山出﹐巴蜀雪消春水來。

行殿有基荒薺合﹐寢園無主野棠開。百年便作萬年計﹐巖畔古碑空綠苔。

憶遊天臺寄道流張佐

憶昨天臺到赤城﹐幾朝仙籟耳中生。雲龍出水風聲急﹐海鶴鳴臯日色淸。

石筍半山移步險﹐桂花當澗拂衣輕。今來盡是人間夢﹐劉阮茫茫何處行。

集宿姚侍禦宅懷永樂宰殷侍禦

馬戴

石田虞芮接﹐種栁白雲陰。宂閉神蹤古﹐河流禹鑿深。

樵人應滿郭﹐仙鳥幾巢林。此會偏相語﹐曾供雪夜吟。

送人遊蜀

別離楊栁陌﹐迢逓蜀門行。若聴淸猿後﹐應多白髮生。

虹霓侵棧道﹐雨雪雜江聲。過盡愁人處﹐煙雲是錦城。

巫山髙

張循之

巫山髙不極﹐合沓狀奇新。暗谷疑風雨﹐幽崖若鬼神。

月明三峽曙﹐潮滿九江春。若問陽臺客﹐應知入夢人。

嚴陵釣臺

張繼

舊隠人如在﹐春風亦似秋。客星沈夜壑﹐釣石俯淸流。

鳥向喬枝聚﹐魚依淺瀨遊。古來芳餌下﹐誰是不吞鉤。

新安江行

章八元

江源南出永﹐野飯蹔維梢。古戍懸漁网﹐空林露鳥巢。

雪晴山脊見﹐沙淺浪痕交。自笑無媒者﹐逢人作解嘲。

喜外弟文言別

李益

十年離亂後﹐長大一相逢。問姓驚初見﹐稱名憶舊容。

別來滄海事﹐語罷暮天鐘。明日巴陵道﹐秋山又幾重。

同崔邠登鸛雀樓

鸛雀樓髙百尺墻﹐汀洲寒樹共茫茫。漢家簫鼓隨流水﹐魏國山河滿夕陽。

事去千年猶恨速﹐愁來一日卽爲長。風煙並是思歸望﹐逺目非春亦自傷。

題河中鸛雀樓

張喬

髙樓懷古動悲歌﹐鸛雀今無野燕過。樹隔五陵秋色早﹐水連三晉夕陽多。

漁人遺火成寒燒﹐牧笛吹風起夜波。十載重來值揺落﹐天涯歸計欲何如。

道州秋夜南樓卽事

誰令獨坐愁﹐此日此南樓。云去舜祠閉﹐月明湘水流。

猿聲何處曉﹐楓葉滿山秋。不照匣中鏡﹐少年看白頭。

贈隱者

於鵠

去尋長不在﹐門似絕人行。牀下石苔滿﹐屋頭秋艸生。

學琴冬日短﹐寫易曉窻明。惟到黃昏後﹐溪中聞磬聲。

贈梁州張都督

崔顥

聞君爲漢將﹐虜騎不南侵。出磧淸沙漠﹐還家拜羽林。

風霜臣節苦﹐歲月主恩深。爲語西河使﹐知予報國心。

春題湖上顧伐新居

項斯

近得雲山看﹐門長侵早開。到時猶有雪﹐行處已無苔。

勸酒客初醉﹐畱茶僧未來。每逢晴暖日﹐惟見乞花栽。

送殷乘遊邊

語別無長夜﹐燈前聞曙鴉。已行難避雪﹐何處合逢花。

隴寺門多閉﹐荒樓酒不賖。還須問邊將﹐早晚是誰家。

山中

靑櫪林中亦有人﹐一渠流水數家分。山當午後回峯影﹐艸帶泥痕過鹿羣。

蒸茗气沖茅屋出﹐繰絲聲隔竹籬聞。行逢賣藥歸來客﹐不惜相隨入白雲。

贈李明府

崔峒

訟堂寂寂對煙霞﹐五柳門前聚曉鴉。流水聲中視公事﹐寒山影裏見人家。

觀風競美新爲政﹐計日還應便觸邪。可惜陶潛無限酒﹐不逢籬菊正開花。

和程員外春日東郊卽事

包何

郎官休浣憐遲日﹐野老歡娛爲有年。幾處折花驚蝶夢﹐數家畱葉待蠶眠。

藤垂委地縈朱履﹐泉長侵階浸緑錢。直到閉闗朝謁去﹐鶯聲不散柳如煙。

之任武陵寒食日途次松滋渡先寄劉員外禹錫

竇常

杏花楡莢曉風前﹐雲際離離上峽船。江轉數程淹驛騎﹐楚曽三戶少人煙。

看春又過淸明節﹐算老重經癸巳年。幸得桂山當郡捨﹐在朝長詠卜居篇。

長安秋望

趙嘏

云物淒涼拂曙流﹐漢家宮闕動髙秋。殘星數點雁橫塞﹐長笛一聲人倚樓。

紫艷半開籬菊淨﹐紅衣盡落渚蓮愁。鱸魚正美不歸去﹐空戴南冠學楚囚。

獻僕射相公

薛能

淸如冰玉重如山﹐百辟嚴趨禮絕攀。彊虜外聞應破膽﹐平人長見盡開顏。

朝廷有道靑春好﹐門館無私白日閒。致郤垂衣更何事﹐幾多詩句詠闗闗。

遊東湖黃處士園

劉威

偶向東湖更向東﹐數聲雞犬翠微中。遙知楊柳是門處﹐似隔芙蓉無路通。

樵客出來山帯雨﹐漁舟過去水生風。物情多與閒相稱﹐所恨求安計不同。

鷓鴣

鄭谷

暖戲煙蕪錦翼齊﹐品流應得近山雞。雨昏靑艸湖邊過﹐花落黃陵廟裏啼。

遊子乍聞徵袖濕﹐佳人才唱翠眉低。相呼相喚湘江曲﹐苦竹叢深春日西。

寄隱者

韓偓

煙郭云扄路不遙﹐懷賢猶恨太迢迢。長松夜落釵千股﹐小港春深水半腰。

已約病身拋印綬﹐不嫌門巷似漁樵。渭濵晦迹南陽臥﹐若比吾徒更寂寥。

揚州開元寺閣上作

羅隱

滿檻山川漾落暉﹐檻前前事去如飛。雲中雞犬劉安過﹐月下笙歌煬帝歸。

江蹙海門帆散出﹐地吞淮口樹相依。紅樓翠幙知多少﹐長向東風有是非。

黃陵廟

李羣玉

小孤洲北浦云邊﹐二女明妝共儼然。野廟向江春寂寂﹐古碑無字艸芊芊。

東風近墓吹芳芷﹐落日深山哭杜鵑。猶似含嚬望巡狩﹐九疑如黛隔湘川。

過云居院福上人舊居

皮日休

重到云居獨悄然﹐隔窓窺影尙疑禪。不逢野老來聽法﹐猶見鄰僧爲引泉。

龕上已生新石耳﹐壁間空帶舊茶煙。南宗子弟時時到﹐泣把山花奠幾筵。

春宮怨

杜荀鶴

早被嬋娟誤﹐欲妝臨鏡慵。承恩不在貎﹐教妾若爲容。

風暖鳥聲碎﹐日髙花影重。年年越溪女﹐相憶采芙蓉。

茅山

步步入山門﹐仙家鳥徑分。漁樵不到處﹐糜鹿自成羣。

石面逬出水﹐松頭穿破云。道人星月下﹐相次禮茅君。

訪道者不遇

寂寂白雲門﹐尋眞不遇眞。只應松上鶴﹐便是洞中人。

藥圃花香異﹐沙泉鹿迹新。題詩畱姓字﹐他日此相親。

題王處士書齋

先生髙興似樵漁﹐水鳥山猿一處居。石徑可行苔色厚﹐釣竿時斫竹叢疎。

欺春只愛和醅酒﹐諱老猶看夾注書。莫道無金空有壽﹐有金無壽欲何如。

題覺禪

少見修行得似師﹐茅堂佛像亦隨時。禪衣衲後雲藏綫﹐夏臘髙來雪印眉。

畊地戒侵連冢土﹐伐薪教護帯巢枝。有時問著經中事﹐卻道山僧總不知。

薊北春懷

張籍

渺渺水雲外﹐望來鄕信稀。因逢過江使﹐卻寄在家衣。

問路更愁逺﹐送人空說歸。今朝薊城北﹐又見塞鴻飛。

過賈島幽居

靑門坊外住﹐行坐見南山。此地去人逺﹐知君終日閒。

蛙聲籬落下﹐艸色戶庭間。好是經過處﹐惟愁暮獨還。

羅道士

城市無人得實年﹐衣襟長帯臭黃煙。樓中賖酒惟畱藥﹐洞裏爭棋不賭錢。

聞客語音知貴賤﹐對花歌詠似狂顚。尋常行處皆逢見﹐世上多疑是謫仙。

葛仙井

任蕃

古井碧沈沈﹐分明見百尋。味甘傳邑內﹐脈冷應山心。

圓入月輪淨﹐直涵峯影深。自從仙去後﹐汲引到如今。

秋晚途次

秋色滿行路﹐此時心不閒。孤貧遊上國﹐少壯有衰顏。

眾鳥已歸樹﹐旅人猶過山。蕭條逺林外﹐風急水潺潺。

春日臥病

劉商

楚客經年病﹐孤舟人事稀。晚晴江柳變﹐春夢塞鴻歸。

今日方知命﹐前身自覺非。不能憂歲計﹐無限故山薇。

南溪書院

楊發

茆屋住來久﹐山深不置門。艸生垂井口﹐花落擁籬根。

入院將鶵鳥﹐攀蘿抱子猿。曾逢異人說﹐風景似桃源。

題勝果寺

處黙

路自中峯上﹐盤回出薜蘿。到江吳地盡﹐隔岸越山多。

古木藂靑靄﹐遙天浸白波。下方城郭近﹐鐘磬雜笙歌。

羅江捨

戎昱

山縣秋云暗﹐茆亭暮雨寒。自傷庭葉下﹐誰問客衣單。

有興時添酒﹐無聊自整冠。近來鄕國夢﹐夜夜到長安。

蚤春對雪寄澧州元郎中

劉禹錫

新賜除書墨未漧﹐賢人蹔屈逺人安。朝驅旌斾行時令﹐夜見星辰憶舊官。

梅蕊覆階鈴閣暖﹐雪峯當戶戟枝寒。寜知楚客思公子﹐北望長吟澧有蘭。

送河南馮尹之任

可憐五馬風流地﹐蹔綴金貂侍從才。閣上掩書劉向去﹐門前修刺孔融來。

崤陵路靜寒無雨﹐洛水橋長晝起雷。卻羨府中棠棣好﹐先於城外百花開。

裴相公見示答張祕書謝馬並詩羣公屬和

艸玄門巷少塵埃﹐丞相並州寄馬來。初自塞垣銜苜蓿﹐忽行幽徑破莓苔。

尋花緩轡威遲去﹐帶酒垂鞭蹀躞回。不與王侯與詞客﹐知輕富貴重淸才。

酬竇使君寒食日松滋先寄

楚鄕寒食橘花時﹐野渡臨風駐彩旗。艸色連云人去住﹐水紋如縠燕差池。

朱輪尙憶雙飛雉﹐靑綬猶懸左顧龜。非是湓城白司馬﹐水曹何事與新詩。

江陵松流道中

三千三百西江水﹐自古如今要路津。月夜歌謡有漁父﹐風天气色屬商人。

沙村好處多逢寺﹐山葉紅時各勝春。行到南朝徵戰地﹐古來名將盡爲神。

寄朗州溫右史曹長

暫別瑤池鴛鷺行﹐彩旗雙引到沅湘。城邊流水桃花過﹐簾外春風杜若香。

史筆枉將書紙尾﹐朝纓不稱濯滄浪。雲臺功業家聲在﹐徵詔何時出建章。

酬樂天揚州初逢席上見贈

巴山楚水淒涼地﹐三十三年棄置身。懷舊空吟聞笛賦﹐到都翻似爛柯人。

沈舟側畔千帆過﹐病木前頭萬樹春。今日聴君歌一曲﹐暫憑杯酒長精神。

題於家公主舊宅

樹滿荒臺葉滿池﹐簫聲一絕艸虫悲。鄰家猶學宮人髻﹐園客爭偸禦菓枝。

馬埒蓬蒿藏狡兔﹐鳯樓煙雨嘯愁鴟。何郎獨在無恩澤﹐不似當年傅粉時。

冬日野望長安

於良史

地際朝陽滿﹐天邊宿霧收。風兼殘雪起﹐河帶斷冰流。

北闕馳心極﹐南圖尙旅遊。登臨思不已﹐何處可銷憂。

次北固山下

王灣

客路靑山外﹐行舟綠水前。潮平兩岸闊﹐風正一帆懸。

海日生殘夜﹐江春入舊年。鄕書何處逹﹐歸鴈洛陽邊。

送惠補闕

林寛

詔下徵巖野﹐髙人入仕林。長因抗疏日﹐更作去官心。

淸俸供僧盡﹐滄州寄迹深。東門有歸路﹐徒自棄華簪。

金陵

王貞白

恃險不種徳﹐興亡嘆數窮。石城幾換主﹐天塹漫連空。

禦路疊民冢﹐臺基聚牧童。折碑猶有字﹐多紀晉英雄。

