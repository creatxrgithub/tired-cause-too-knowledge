《中興間气集》

﹝唐﹞髙仲武編

欽定四庫全書

集部八

中興間气集

總集類

提要

臣等謹案中興間气集二卷唐髙仲武編仲武自稱渤海人然唐人類多署郡望未知確貫何地也是集前有自序雲起至徳初迄大歷末凡二十六人詩一百四十首末有元佑戊辰曽子泓跋稱獨遺鄭當一人逸詩八首蓋在宋時已殘缺故陳振孫書錄解題云所選詩一百三十二首也姓氏下各有品題拈其警句如河嶽英靈集例而張眾甫章八元戴叔倫孟云卿劉灣五人俱缺考毛晉跋謂得舊抄本所缺張章戴諸評俱在獨劉灣無考故編中於四家姓氏之下俱注云評戴卷首今檢卷首無之當由久而復佚耳又按錢曽讀書敏求記謂得宋鋟本如朱灣詠玉一首玉字作三蓋每句皆藏三字義也後人不觧詩義翻謂三爲訛字妄攺爲詠玉自元至明刻本皆然此本仍襲舊訛知毛晉所云舊抄本猶未足據也仲武持論頗矜愼其謂劉長卿十首以後語意略同落句尢甚鑑別特精而王士禎論詩絕句獨非之蓋士禎詩修詞之功多於練意其模山範水往往自歸窠臼與長卿所短頗同殆以中其所忌故有此自護之論耶陸遊集有是書跋曰髙適字仲武此乃名仲武非適也然適自字達夫遊實誤記而誤辧至稱其評品多妄又稱其議論凡鄙則尢不然今觀所論如杜誦之流水生涯盡浮雲世事空語本習徑而以爲得生人始終之理張繼之女停襄邑杼農廢汶陽耕句太實相而以爲事理雙切頗不免逗漏末派其餘則大抵精確不識遊何以詆之至所稱錢起之窮達戀明主耕桑亦近郊劉長卿之得罪風霜苦全生天地仁此自詩人忠厚之遺尢不得目以凡鄙惟王世懋萟圃擷余摘郎士元暮蟬不可聴落葉豈堪聞句謂聴聞合掌而仲武稱其工於發端則切中其失不爲苛論矣

乾隆四十六年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●中興間气集原序

詩人之所作本諸心心有所感而形於言言合典謨則列於風雅曁乎梁昭明載述已往撰集者數家榷其風流正聲最備其餘著錄或未至正焉何者英華失於浮游玉臺陷於淫靡珠英但紀朝士丹陽止錄吳人此繇曲學專門何暇兼包眾善使夫大雅君子所以對捲而長嘆也唐興一百七十載屬方隅畔援戎事紛綸業文之人述作中廢粵若肅宗先帝以殷憂啟聖反正中興伏惟皇帝以出震繼明保安區宇國風雅頌蔚然復興所謂文明禦時上以化下者也武不揆菲陋輒罄謏聞博訪詞林采察謡俗起自至徳元年首終於大歷末年作者數千選者二十六人五言詩一百四十首七言詩附之列爲兩卷略序品彚人倫命曰中興間气集且夫微言𨿽絕大制猶存詳略其臧否尙可擬議古之作者因事造端敷弘體要立義以全其制因文以寄其心著王政之興衰國風之善否豈其苟悅權右取媚薄俗哉今之所収殆革斯獘但使體格風雅理致淸新期觀者易心聽者竦耳則朝野通載格律兼收自鄶以下非所附麗凡百君子幸詳至公渤海髙仲武序

●欽定四庫全書

中興間气集卷上

﹝唐﹞髙仲武編

○錢起【十二首】

員外詩體格新奇理致淸贍粵從登第挺冠詞林文宗右丞許以髙格右丞沒後員外爲雄芟齊宋之浮游削梁陳之靡嫚迥然獨立莫之與羣且如鳥道掛疎雨人家殘夕陽又牛羊上山小煙火隔林疎又長樂鐘聲花外盡龍池柳色雨中深皆特出意表標雅古今又窮逹戀明主畊桑亦近郊則禮義克全忠孝兼著足可弘長名流爲後楷式士林語曰前有沈宋後有錢郎

奉送劉相公催轉運

國用資戎事臣勞爲主憂將徵任土貢更發濟川舟擁傳星還去回池鳳不畱惟髙飲水節稍淺別家愁落葉淮邊雨孤山海上秋遙知謝公興微月在髙樓

裴廸書齋翫月

夜來詩酒興月滿謝公樓影閉重門靜寒生獨樹秋鵲驚隨葉散螢逺入煙流今夕遙天末淸暉幾處愁

廣徳初見鑾駕出關後愁望

愁看秦川色慘慘云景晦乾坤暫運行品物遺覆載黃塵漲戎馬紫气隨龍斾掩泣指闕東日月祅氛外臣心寄逺水潮海去如帶周徳更休明天衢佇開泰

太子李舍人城中別業與文士逃暑

下車失炎暑重門深緑篁宮臣禮嘉客林表開蘭堂玆席興難盡澄罍照墨場鮮風吹印綬宻坐皆馨香美景惜文會淸吟遲羽觴東陵晚來好極目趣何長鳥道掛疎雨人家殘夕陽城隅擁歸騎畱酌戀瓊芳

詠白油帽送客

薄質慚加首微陰幸庇身捲舒無定日行止必依人已沐脂膏惠寜辭雨露頻𨿽同客衣色不染洛陽塵

東臯早春寄郎四校書

祿微賴學稼歲起歸衡茅窮逹戀明主畊桑亦近郊夜來霽山雪陽气動林梢萌蕙暖初吐春鳩鳴欲巢蓬萊時入夢知子憶貧交

闕下贈裴舍人

二月黃鸝飛上林春城紫禁曉陰陰長樂鐘聲花外盡龍池柳色雨中深陽和不散窮途恨霄漢常懸捧日心獻賦十年猶未遇羞將白髮對華簪

過溫逸人舊居

反眞難合道懷舊仍無弔浮俗漸澆漓斯人誰繼妙聲容在心耳寧覺阻言笑玄堂閒幾春拱木齊云嶠鶴傳若士舞猿得蘇門嘯酹酒片陽微空山想埋照

送彈琴李長史赴洪州

抱琴爲傲吏孤棹復南行幾處秋江水皆添白雪聲佳期來客夢幽思緩王程佐牧無勞問心和政自平

宿畢侍禦宅

交情頻更好子有古人風晤語淸霜裏平生苦節同心惟二仲合室乃一瓢空落葉寄秋菊愁雲低夜鴻薄寒燈影外殘漏雨聲中明發南昌去逥看禦史驄

靜夜酬通上人問疾

東林生早涼髙枕逺公房大士看心後中宵淸漏長驚蟬出暗柳微月隱廽廊何事沈屙久含毫問藥王

山中寄時校書

蓬萊紫气溫如玉惟予知爾陽春曲別來幾日芳蓀緑百花酒滿不見君靑山一望心斷續

○張眾父【三首○評載卷首】

寄興園池鶴上劉相公

馴狎經時久■﹝衤離﹞褷短翮存不隨淮海變空愧稻粱恩獨立秋天淨單棲夕露繁欲飛還斂翼詎敢望乘軒

送李觀之宣州謁袁中丞賦得三洲渡

古渡大江濱西南距要津自當舟楫路應濟往來人翻浪驚飛鳥回風起緑蘋君看波上客歲晚獨埀綸

送李司直使吳

使君方擁傳王事逺辭家震澤逢殘雪新丰遇落花水萍千葉散風柳萬條斜何處看離恨春江無限沙

○於良史【二首】

侍禦詩淸雅工於形似如風兼殘雪起河帶斷冰流吟之未終皎然在目

冬日野望

地際朝陽滿天邊宿霧收風兼殘雪起河帶斷冰流北闕馳心極南圖尙旅逰登臨思不已何處可消憂

閒居

隱幾讀黃老閒齋耳目明僻居人事少多病道心生雨洗山林濕蛙鳴池館晴褰簾暮雲起殘日上髙城

○鄭丹【二首】

丹詩剪刻婉宻寶歷中獻二帝兩後挽歌三十首詞旨哀楚得臣子之致𨿽不及事朝廷嘉之解褐任薊州錄事參軍今選尢者列於此集

玄宗至道大聖大明皇帝挽歌

律曆千年會車書萬里同固期常戴日豈謂厭觀風地慘新疆理城摧舊戰攻山河寧不壯今夕盡皆空

肅宗挽歌

國以重明受天從諒闇移諸侯方北面白日忽西馳龍影當泉落鴻名向廟埀永言靑史上還是載無爲

○李希仲【三首】

李詩輕靡華勝於實此所謂才力不足務爲淸逸然前軍飛鳥落格鬭塵沙昏亦出塞實錄亹亹不絕者可及於中矣

東皇太乙祠

去日初齋戒靈巫穆上皇焚香布瑤席鳴佩奠椒漿緩舞花飛滿淸歌水去長回波送神曲雲雨過瀟湘

薊北行

旄頭有精芒胡騎獵秋艸羽檄南渡河邊庭用兵早漢家愛徵戰宿將今已老辛苦羽林兒從戎楡闗道

又

一身救邊速烽火連薊門前軍飛鳥落格鬭塵沙昏寒入鼔聲急單於將夜奔當須徇忠節身死報國恩

○李嘉佑【八首】

袁州自振藻天朝大收芳譽中興髙流於錢郎別爲一體往往渉於齊梁綺靡婉麗蓋吳均何遜之敵也如野渡花爭發春塘水亂流又朝霞晴作雨濕气晚生寒文章之冠冕也又禪心超忍辱梵語問多羅假使許詢更出孫綽復生窮極筆力未到此境

發湓浦望廬山初晴直省賫勑催赴江陰

西望香鑪雪千峯晚望新白頭悲作吏黃紙更催人多負登山屐深藏漉酒巾傷心公府內手版日相親

送王牧吉州謁使君叔

細艸緑汀洲王孫耐薄逰年華初冠帶文體舊弓裘野渡花爭發春塘水亂流使君憐小阮應念倚門愁

潤州王別駕宅送蔣九侍禦収兵歸揚州

沴气淸金虎兵威壯鐡冠揚旌川色暝吹角水風寒人對輜軿醉花垂睥睨殘羨歸丞相府空望舊雕欄

奉陪韋潤州逰鶴林寺

野寺江城近雙旌五馬過禪心超忍辱梵語問多羅松竹閒僧老雲煙晚日和寒塘歸路轉淸磬隔微波

仲夏江陰官舍寄裴明府

萬室邊江次孤城對海安朝霞晴作雨濕气晚生寒苔色侵衣袂潮痕上井欄題書招茂宰思爾欲辭官

送韋員外端公宣慰勸農畢赴洪州

聖主臨前殿殷憂遣使臣气迎天詔喜恩發土膏春艸色催歸棹鶯聲爲送人龍沙多道裏流水日相親

登楚城驛路十里山村竹林交暎

十里山村道千峯櫟樹林霜濃竹枝亞歲晚荻花深艸市多樵客漁家足水禽幽居𨿽可羨無柰子牟心

和苗員外秋夜省直

久雨南宮夜仙郎寓直時漏長丹鳳闕秋老白雲司螢影侵階亂鴻聲出苑遲蕭條人吏散小謝有新詩

○章八元【一首○評載卷首】

新安江行

江源南出永野渡暫維梢古戍懸漁网空林露鳥巢雪晴山脊見沙淺浪痕交自笑無媒者逢人卽解嘲

○戴叔倫【六首○評載卷首○考舊本目錄有送夷甫宰鄼縣一詩坊刻不載亦附卷首】

吳明府自逺而來畱宿

出門逢故友衣服滿塵埃歲月不可問山川何處來綺城容敝宅散職寄靈臺自此畱君醉相歡得幾回

除夜宿石頭驛

旅館誰相問寒燈獨可親一年將盡夜萬里未歸人寥落悲前事支離笑此身愁顏與衰鬢明日又逢春

客夜與故人偶集

天秋月又滿城闕夜千重還作江南會翻疑夢裏逢風枝驚暗鵲露艸覆寒蛩覊旅長堪醉相畱畏曉鐘

送友人東歸

萬里楊柳色出關送故人輕煙拂流水落日照行塵積夢江湖闊憶家兄弟貧徘徊灞亭上不語自傷春

別友人

擾擾倦行役相逢陳蔡間如何百年內不見一人閒對酒惜余景問程愁亂山秋風萬里道又出穆陵關

廣陵送趙主簿自蜀歸【原本目錄作送趙主簿自蜀歸絳州覲省】

將歸汾水上逺省錦城來已泛西江盡仍隨北雁廽暮云徵馬速曉月故關開漸向庭闈近畱君醉一杯

○皇甫冉【十三首】

冉詩巧於文字發調新奇逺出情外然而雲藏神女館雨到楚王宮與閉門白日晚倚杖靑山暮及逺山重疊見芳艸淺深生岸艸知春晚沙禽好夜驚又燕知社日辭巢去菊爲重陽冒雨開可以雄視潘張平揖沈謝又巫山詩終篇奇麗自晉宋齊梁陳隋以來采掇者無數而補闕獨獲驪珠使前賢失步後輩卻立自非天假何以逮斯長轡未騁芳蘭早凋悲夫

送王相公赴幽州

自昔蕭曹任難兼衛霍功勤勞無逺近旌節屢西東不選三河卒還令萬里通雁行緣古塞馬鬛起長風遮虜關山靜防秋鼓角雄徒思一攀送羸病蓽門中

題裴固新園

東郭訪先生西郊尋隱路久爲江南客自有云陽樹已得丘園心不知公府步閉門白日晚倚杖靑山暮果熟任霜封籬疎從水渡窮年無牽綴往事惜淪誤惟見耦畊人朝朝自來去

酬袁補闕中天寺見寄

東林初結社已有晚鐘聲窗戶皆流水房廊半架城逺山重疊見芳艸淺深生每與君攜手多煩長老迎

酬崔侍禦期蘇道士不至

一心求妙道幾處候眞師丹竈今何處白雲無定期昆崘煙景絕汗漫往來遲君但焚香待人間到有時

巫山髙【禦覽集同】

巫峽見巴東迢迢出半空雲藏神女館雨到楚王宮朝暮泉聲落寒暄樹色同淸猿不可聽偏在九秋中

和袁郎中破賊後經剡中山水

武庫分帷幄儒衣事鼔鼙兵連越徼外冦盡海氛西節比全疎勒功當雪會稽旌旗逥剡嶺士馬躍耶溪受律梅初發班師艸未齊行看佩侯印豈得訪丹梯

送元晟還歸潛山所居

深山秋事早君去復何如裛露收新稼迎霜葺舊廬題詩卽招隱作賦是閒居別後空相憶嵇康懶寄書

獨孤中丞筵陪餞韋使君赴升州

中司龍節貴上客虎符新地控吳襟帶才髙漢縉紳泛舟應度臘入境便行春何處歌來暮長江建業人

同杜相公對山僧作

吏散重門掩僧來閉閣閒逺心馳北闕春興寄東山艸長風光裏鶯喧靜黙間芳晨不可住惆悵暮禽還

送林員外往江南

分務江南逺畱歡幕下榮楓林緣楚澤水驛到湓城岸艸知春晚沙禽好夜驚風帆幾泊處處處暮潮淸

送李錄事赴饒州

北人南去雪紛紛雁叫汀沙不可聞積水長天隨遠道荒城極浦足寒雲山從建業千峯出江至潯陽九泒分借問督郵才弱冠府中年少不如君

秋日東郊作

閒看秋水心無事臥對寒松手自栽廬嶽髙僧畱偈別茅山道士寄書來燕知社日辭巢去菊爲重陽冒雨開淺薄將何稱獻納臨岐終日獨遲廽

少室韋煉師升仙歌

紅霞紫气晝氤氳絳節靑幢迎少君忽從林下升天去空使時人禮白雲

○杜誦【一首】

杜君詩調不失文流如流水生涯盡浮雲世事空得生人始終之理故編之

哭長孫侍禦

道爲詩書重名因雅頌雄禮闈曾擢桂憲府屢乘騘流水生涯盡浮雲世事空惟餘舊臺栢蕭颯九原中

○朱灣【七首】

從事率履貞素放情江湖郡國交辟潛耀不起有唐髙人也詩體幽逺興用洪深因詞寫意窮理盡性於詠物尢工如受气何曾異開花獨自遲所謂哀而不傷國風之深者也

秋夜宴王郎中宅賦得露中菊

眾芳春競發寒菊露偏滋受气何曾異開花獨自遲晚成猶待賞欲采未過時忍棄東籬下看他疊盛衰

奉使設宴戲擲籠籌

今日陪樽爼良籌復在玆獻酬君有禮賞罰我無私莫怪斜相向還將正自持一朝權入手看取令行時

詠雙陸骰子

采采應緣白鉆心不爲名掌中猶可重手下莫言輕有對惟求敵無私直任爭君看一擲後當取擅場聲

詠壁上酒瓢呈蕭明府

不是難提挈行藏固有期安身未得所開口欲從誰應物心無倦當壚柄會持莫將成廢器還有對樽時

詠三

獻玉屢招疑終朝省復思旣哀黃鳥興還復白圭詩請益先求友將行必擇師誰知不鳴者獨下董生帷

送陳偃賦得白鳥翔翠微

不知鷗與鶴天畔弄晴暉背日分明見臨川相暎微淨中云一點回處雪孤飛正好南枝住翩翩何所歸

題段上人院壁畵古松

石上盤古根謂言天生有安知艸木性變在畵師手陰森方文間眞趣幽且閒木紋離披勢槎椊中裂空心火燒出掃成三寸五寸枝便是千年萬年物莓苔濃淡色不同一面死皮生蠧虫風霜未必來到此气色杳在寒山中孤標可玩不可取能使支公道場古

○韓翃【七首】

韓員外詩匠意近於史興致繁富一篇一詠朝士珍之多士之選也如星河秋一雁砧杵夜千家又客衣筒布潤山捨荔枝繁又疎簾看雪捲深戶暎花關方之前載芙容出水未足多也其比興深於劉員外筋節成於皇甫冉也

送辰州李中丞

白羽逐靑絲翩翩南去時巴人迎道路蠻帥引旌旗暮雨山開少秋風葉落遲功成冀他日應見竹郎祠

題薦福寺衡嶽禪師房

春城乞食還髙論此中閒僧臘階前樹禪心江上山疎簾看雪捲深戶暎花關晚送門人出鐘聲杳靄間

奉送王相公赴幽州

黃合開帷幄丹墀侍冕旒位髙湯左相權總漢諸侯不攺周南化仍分趙北憂雙旌過易水千騎入幽州塞艸連天暮邊聲動地秋無因隨逺道結束佩吳鉤

題蘇許公林亭

平津東閣在別是竹林期萬葉秋聲裏千家落照時門隨深巷靜窓過逺鐘遲客捨苔生處依依又賦詩

送孫革及第後歸江南

過淮芳艸歇千里又東歸野水吳山出家林越鳥飛荷香隨去棹梅雨濕徵衣無數滄洲客如君達者稀

題僧房

披衣聞客至關鎖此時開鳴磬夕陽盡捲簾秋色來名香連竹徑淸梵出花臺身在心無住他方到幾回

送太常元博士歸江東

渡江秋色裏詩興與歸心客路緣楓岸家人掃橘林潮聲當晝起山翠近南深幾日華陽洞寒花獨自尋

○蘇渙【三首】

渙本不平者善放白弩巴中號曰白跖賨人患之以比盜跖後自知非變節從學鄕賦擢第累遷至禦史佐湖南幕崔中丞遇害渙遂踰嶺扇動哥舒跋扈交廣此猶龍蛇見血本質彰矣三年中作變律詩九首上廣州李帥其文意長於諷刺亦有陳拾遺一鱗半甲故善之或曰此子左右嬖臣侵敗王略今著其文可乎答曰漢著蒯通說詞皇史錄列祖君彥檄書此大所以容細也夫善惡必書春秋至訓明言不廢孟子格言渙者其殆類此乎但不可棄其善亦以深戒君子之意

變律

日月東西行寒暑冬夏易陰陽無停機造化渺莫測開目爲晨光閉目爲夜色一開復一閉明晦無休息居然六合外曠我天地徳天地且不言世人浪喧喧

又

毒蜂一成窠髙掛惡木枝行人百步外目斷魂亦飛長安大道邊挾彈誰家兒右手持金丸引滿無所疑一中紛下來勢若風雨隨身如萬箭攢宛轉迷所之徒有疾惡心柰何不知幾

又

養蠶爲素絲葉盡蠶不老傾筐對林樹此意向誰道一女不得織萬夫受其寒一夫不得意四海行路難禍亦不在大福亦不在先世路險孟門吾徒當勉旃

中興間气集卷上

●欽定四庫全書

中興間气集卷下

﹝唐﹞髙仲武編

○郎士元【十二首】

員外河嶽英奇人倫秀異自家形國遂擁大名右丞以往與錢更長自丞相以下更出作牧二公無詩祖餞時論鄙之兩君體調大抵欲同就中郎公稍更閒雅近於康樂如荒城背流水逺雁入寒云去鳥不知倦逺帆生暮愁又蕭條夜靜邊風吹獨倚營門向秋月可以齊衡古人掩暎時輩又暮蟬不可聽落葉豈堪聞古謂謝朓工於發端比之扵今有慚沮矣

送楊中丞和蕃

錦車登隴日邊艸正萋萋舊好隨君長新愁聽鼓鼙河源飛鳥外雪嶺大荒西漢壘今猶在遙知路不迷

送奚賈歸吳

東南富春樹曾是謝公遊今日奚生去新安江正秋水容淸過客楓葉落行舟遙想赤亭下聞猿應夜愁

別鄭礒【原題鄭礒宅送錢大】

暮蟬不可聽落葉豈堪聞自是悲秋客那能此路分荒城背流水逺雁入寒云陶令東籬菊餘花可贈君

送長沙韋明府之縣

秋入長沙縣蕭條旅宦心煙波連桂水官舍暎楓林云日楚山暮沙汀白鷺深遙知訟堂裏佳政在鳴琴

送洪州李別駕之任

南去秋江逺孤舟興自多能將流水引更入洞庭波夏口帆初上潯陽雁正過知音在霄漢佐郡豈蹉跎

送裴補闕入河東幕

皎然靑瑣客何事動行軒苦節酬知已淸吟去掖垣秋城臨海樹寒月上營門鄒魯詩書地應無鼙鼓喧

春日宴張舍人宅

懶尋芳艸徑來接侍臣筵山色知殘雨墻陰覺暮天鶯歸漢宮柳花隱杜陵煙地與東城接春光醉目前

送陸員外赴潮州

含香臺上客剖竹海邊州楚驛多歸信閩溪足亂流今朝永嘉後重見謝公遊

送王棼流雷州

昨日三峯尉今朝萬里人平生任孤直豈是不防身海霧多爲瘴山雷乍作鄰遙憐北窗月與子獨相親

題劉相公三湘圖

昔歲別衡霍邇來憶南州今朝平津邸兼得瀟湘逰稍辧郢門樹依然芳杜洲微明三巴峽咫尺萬里流去鳥不知倦逺帆生暮愁涔陽指天末北渚空悠悠枕上見漁父坐中常狎鷗誰言魏闕下自有東山幽

送孫侍郎往容府宣慰

春原獨立望湘川擊隼南飛上楚天奉詔不言空問俗淸時因得訪遺賢荊門晚色兼梅雨桂水春風過客船疇昔嘗聞陸賈說故人今日豈徒然

塞下曲

寶刀塞下兒輕身百戰曾百勝壯心竟未嫖姚知白艸山頭日初沒黃沙戍下悲笳發蕭條靜夜邊風吹獨倚營門向秋月

○崔峒【九首】

崔拾遺文彩炳然意思大雅如淸磬度山翠閒雲來竹房又流水聲中視公事寒山影裏見人家斯亦披沙揀金往往見寶

春日憶姚氏外甥

離亂人相失春秋雁自飛秪緣行路逺未必寄書稀二月花無數頻年意有違落暉看過後獨坐淚沾衣

題崇福寺禪師院

僧家竟何事埽地與焚香淸磬度山翠閒雲來竹房身心塵外逺歲月坐中忘向晚禪堂掩無人空夕陽

江上書懷

骨肉天涯別江山日落時淚流襟上血發變鏡中絲胡越書難到存亡夢豈知登髙回首罷形影自相隨

送薛良友往越州謁從叔

辭家日已久與子分仍深易得思鄕淚難爲欲別心孤云隨浦口幾日到山陰遙想蘭亭下淸風滿竹林

送眞上人還蘭若

得道雲林久年深暫一歸出山逢世亂乞食覺人稀半偈初傳法中峯又掩扉愛憎應不染塵俗自依依

送丘二十二歸蘇州

積水與寒煙嘉禾路幾千孤猿鳴海嶠羣雁起湖田曾見長洲苑嘗聞大雅篇卻將封事去知爾得閒眠

初拜命後酬丘二十二見贈

江海久垂綸朝衣忽掛身丹墀方謁帝白髮免羞人才愧文章士名當諫諍臣空餘薦賢分不敢負交親

題桐廬李明府官舍

訟堂寂寂對煙霞五柳門前晚聚鴉流水聲中視公事寒山影裏見人家移風共美新爲政計日還知更觸邪卻憶陶潛無限酒不逢籬菊正開花

淸江曲內一絕【折腰體】

八月江水去浪平片帆一道帶風輕極目不分天水色南山南是嶽陽城

○張繼【三首】

員外累代詞伯積襲弓裘其於爲文不雕不飾及爾登第秀發當時詩體淸迥有道者風如女停襄邑杼農廢汶陽畊可謂事理雙切又火燎原猶熱風搖海未平比興深矣

送判官往陳畱

齊宋分巡地頻年此用兵女停襄邑杼農廢汶陽畊使者乘軺去諸藩擁節迎深仁佐君子薄賦卹黎甿火燎原猶熱風搖海未平應將否泰理一問魯諸生

感懷

調與時人背心將靜者論終年帝城裏不識五侯門

夜泊松江【原題楓橋夜泊】

月落烏啼霜滿天江楓漁火對愁眠姑蘇城外寒山寺夜半鐘聲到客船

○劉長卿【九首】

長卿有吏乾剛而犯上兩遭遷謫皆自取之詩體𨿽不新奇甚能煉飾大抵十首已上語意稍同扵落句尢甚思銳才窄也如艸色加湖緑松聲小雪寒又沙鷗驚小吏湖色上髙枝又細雨濕衣看不見閒花落地聽無聲截長補短蓋絲之類歟其得罪風霜苦全生天地仁可謂傷而不怨亦足以發揮風雅矣

題崔公庭竹

不學媚淸瀾能依上將壇朦朧低冕過靑翠捲簾看得地移根逺經霜抱節難紉花成鳳實嫩筍長漁竿藹藹軍容靜蕭蕭郡宇寛細音和角響疎影上門寒阮巷何人在梁園幾處殘空餘軒屏側歲晚對任安

送朱山人越州賊退歸山陰別業

越中初戰罷江上送歸橈南渡無來客西陵自落潮空城垂故柳舊業廢春苗閭裏誰相見鶯花共寂寥

謫居於越亭作

天南愁望絕亭上栁條新落日獨歸鳥孤舟何處人生涯投嶺徼世業陷邊塵江入千峯暮花迎百越春秦臺憐白首楚水怨靑蘋艸色迷徵路鶯聲傍逐臣獨醒翻引笑直道不容身得罪風霜苦全生天地仁靑山數行淚滄海一窮鱗牢落機心盡空憐鷗鳥親

陪鄭中丞林園宴

心逺親魚鳥功成厭鼓鼙林中阮家醉池上謝公題門徑蒼苔合窗陰綠筱低夕陽山向背秋艸水東西舊架懸藤老疎籬挿槿齊風煙不可到誰羨武陵溪

送張繼司直適越

時危身適越事往任浮沈萬里江山去孤舟百戰心春風吳渚綠古木剡山深明日滄洲路歸云不可尋

送駱三少府西山應制

汀洲芳艸綠日暮更紛紛舊國無來信春江獨送君五言淩白雪六翮向靑雲自是無機者沙鷗已可羣

送李中丞之襄州

流落徵南將曾驅十萬師罷歸無舊業老去戀明時獨立三邊靜輕生一劍知茫茫漢江上日暮欲何之

題鄭山人幽居

白首深藏谷口村春山犬吠武陵源落花芳艸無行處萬壑千峯獨閉門

送郎士元

春風倚棹闔閭城水國春深陰復晴細雨濕衣看不見閒花落地聽無聲日斜江上孤帆影艸緑湖南萬里程東道若逢相識問靑袍今已誤儒生一作寂寂孤鶯啼杏園寥寥一犬吠桃源

○李季蘭【六首】

士有百行女惟四徳季蘭則不然形气旣雌詩意亦蕩自鮑昭以下罕有其倫如逺水浮仙棹寒星伴使車蓋五言之佳境也上仿班姬則不足下比韓英則有餘不以遲暮亦一俊嫗

湖上臥病喜陸鴻漸至

昔去繁霜月今來苦霧時相逢仍臥病欲語淚先垂彊勸陶家酒還吟謝客詩偶然成一醉此外更何之

寄校書七兄

無事烏程縣蹉跎歲月餘不知蕓閣吏寂寞竟何如逺水浮仙棹寒星伴使車因過大雷岸莫忘幾行書

寄朱放

望水試登山山髙湖又闊相思無曉夕相望經年月鬱鬱山木榮綿綿野花發別後無限情相逢一時說

送韓揆之江西

相看指楊柳別恨轉依依萬里江西水孤舟何處歸湓城潮不到夏口信應稀惟有衡陽雁年年來去飛

道意寄崔侍郎

莫漫戀浮名應須薄宦情百年齊旦暮前事盡虛盈愁鬢行看白童顏學未成無過天竺國依止古先生

賦得三峽流泉歌

妾家本住巫山云巫山流泉常自聞玉琴奏出轉寥夐直似當年夢裏聽三峽迢迢幾千里一時流入幽閨裏巨石崩嵓指下生飛泉走浪弦中起初疑憤怒含雷風又似嗚咽流不通回湍曲瀨勢將盡時復滴瀝平沙中憶昔阮公爲此曲能令仲容聽不足一彈旣罷還一彈願似流泉鎭相續

○竇參【三首】

竇君詩亦祖沈千運比於孟云卿尙在廊廡間如萬丈水聲落四時松色寒又人生年幾齊憂苦亦先老𨿽其羽翼未齊而筋骨已具

閒居湖上

避影將息陰自然知音稀向來深林中偶亦有所窺飛鳥口銜食引雛上髙枝但各子其子寜知宜不宜止止復何言物情方可知

登潛山觀

山勢欲相抱一條微徑盤攀蘿歇復行始得淩仙壇聞道葛夫子此中煉還丹丹成五色光服之生羽翰靈艸空自翠餘霞誰復餐至今步虛處猶有孤飛鸞幽幽古殿門下壓浮雲端萬丈水聲落四時松色寒旣入無何鄕轉嫌人事難終當逺塵俗髙臥從所安

遷謫江表久未歸

一自經放逐徘徊無所從便爲寒山云不得隨飛龍名豈不欲保歸豈不欲早苦無三月資逺適萬里道離心與羈思終日苦艸艸人生年幾齊憂苦亦先老誰能假羽翼使我暢懷抱

○道人靈一【四首】

自齊梁以來道人工文多矣罕有入其流者一公乃能刻意精妙與士大夫更唱疊和不其偉歟如泉湧階前地云生戶外峯則道猷寶月曾何及此

酬皇甫冉赴無錫於雲門寺贈詩別

湖南通古寺來往意無涯欲識雲門路千峯到若耶春山子猷宅古木謝敷家自可長偕隱那云相去賒

宿靈洞觀

石室因投宿仙翁幸見容花源隔水見洞府過山逢泉湧瑎前地云生戶外峯中宵自入定非是欲降龍

靜林寺卽武帝未遇時隠居之所有鐘磬皆古物時時有聲

靜林溪路逺蕭帝有遺蹤水擊羅浮磬山鳴於闐鐘燈傳三世火樹老萬株松無數煙霞色空聞昔臥龍

雨後欲尋天目山問元駱二公溪路

昨夜云生天井東春山一雨幾回風林花倂逐溪流下欲上龍池通不通

○姚倫【二首】

姚子詩𨿽未弘深去凡已逺屬辭比事不失文流如亂聲千葉下寒影一巢孤篇什之秀也

感秋林

試向東林望方悲節候殊亂聲千葉下寒影一巢孤不蔽秋天雁驚飛夜月烏霜風與春日幾度遣榮枯

過章秀才客捨

達人心自適旅捨當閒居不出來時徑重看讀了書晚山嵐色近斜日樹陰疎盡是忘言客聽君誦子虛

○皇甫曾【五首】

昔孟陽之與景陽詩徳逺慚厥弟協居上品載處下流今侍禦之與補闕文辭亦爾體制淸潔華不勝文然寒生五湖道春及萬年枝五言之選也其爲士林所尙宜哉

送雲門邕上人

春山臨一室獨坐艸萋萋身寂心成道花閒鳥自啼細泉松徑裏返照竹林西晚與門人別依依出虎溪

送林中丞還亰

戰罷回龍節朝天見鳳池寒生五湖道春及萬年枝召化多遺愛胡淸已畏知懷恩多感別墜淚向旌旗

贈別筌公【一作贈鑑上人○龕龍來逺國一作寶龕經末劫】

律儀傳教誘僧臘老煙霄樹色依禪誦泉聲入寂寥龕龍來逺國畵壁見南朝深戶風開合寒泉月對搖息心居靜理愛道坐中宵更欲尋眞去乘船泛海潮

送杜中丞還亰

上將還專席雙旌復出秦關河三晉路賓從五原人孤戍云連海平沙雪度春酬恩看玉劍何處有煙塵

早朝日寄所知

長安雪後見歸鴻紫禁朝天拜舞同曙色漸分雙闕下漏聲遙在百花中鑪煙乍起開仙仗玉佩成行引上公共荷發生同雨露不應黃葉久從風

○孟云卿【四首○評載卷首】

鄴城懷古

朝發淇水南將尋北燕路魏家舊城闕寥落無人住伊昔天地屯曹公獨中據羣臣將北面白日忽西暮三臺竟寂寥萬世難長固雄豪安在哉衰艸沾霜露崔嵬長河北尙見應劉墓古樹藏龍蛇荒茅伏狐兔永懷故池館數子連章句逸興驅山河雄詞變雲霧我行覩遺迹精爽如相遇鬥酒將酬君悲風白楊樹

傷情

爲長心易憂早孤意常傷出門先躊躇入戶亦彷徨此生一何苦前事安可忘兄弟先我沒孤幼盈我傍舊居近東南河水新爲梁松栢今在玆安忍思故鄕四時與日月萬物各有常秋風已一起艸木無不霜行行當自勉不忍再思量

傷時【原題宋郊】

徘徊宋郊上不見平生親獨立正傷心悲風來孟津大方載羣物生死有常倫虎豹不相食哀哉人食人豈伊逢世運天道亮云云

又

太空流素月三五何明眀光耀侵白日賢愚迷至精四時更變化天道有虧盈常恐今夜沒須臾還復生

○西蜀劉灣【四首】

出塞曲

將軍在重圍音信絕不通羽書如流星飛入甘泉宮倚是並州兒少年心膽雄一朝隨召募百戰爭王公去年桑幹北今年桑幹東死是徵人死功是將軍功汗馬牧秋月疲卒臥霜風仍聞左賢王更欲圍雲中

虹縣嚴孝子墓

至性教不及因心天所資禮聞三年喪汝獨終身期下布骨肉恩上報父母慈禮聞哭有卒汝獨哀無時前有松栢林荊棘結蒙籠墓門白日閉泣血黃泉中艸服蔽枯骨垢容載飛蓬舉聲哭蒼天萬木皆悲風

李陵別蘇武

漢武愛邊功李陵提步卒轉戰單於庭身隨漢軍沒李陵不愛死心存歸漢闕誓欲還國恩不爲匈奴屈身辱家已無長居狼虎窟胡天無春風虜地多積雪窮陰愁殺人況與蘇武別發聲天地哀執手肺腸絕白日爲我愁陰雲爲我結生爲漢宮臣死爲胡地骨萬里長相思終身望南月

雲南曲

百蠻亂南方羣盜如蝟起騷然疲中原徵戰從此始白門大和城來往一萬里去者無全生十人九人死代馬臥陽山燕兵哭濾水妻行求死夫父行求死子蒼天滿愁雲白骨積空壘哀哀雲南行十萬同已矣

○張南史

張君奕碁者中歳感激苦節學文數載間稍入詩境如已被秋風敎憶鱠更聞寒雨勸飛觴可謂物理俱美情致兼深

送朱文北逰

歲暮欲爲別江湖聊自寛且無人事戀誰謂客行難郢曲憐公子吳州憶伯鸞蒼蒼逺山際松栢獨宜寒

陸勝宅秋雨中探韻同作

同人永日自相將深竹閒園偶辟疆已被秋風教憶鱠更聞寒雨勸飛觴歸心莫問三江水旅服徒沾九日霜醉裏欲尋騎馬路蕭條幾處有垂楊

送司空十四逰宋州

九拒危城下蕭條送爾歸寒風聞畵角暮雪犯徵衣道裏猶成間親朋重與違白雲愁欲斷看入大梁飛

中興間气集卷下

●中興間气集跋

渤海髙氏選中興間气集自序云二十六人詩一百四十首令獨遺鄭常一人共逸八詩不敢妄自訂補或又云孟彥深纂非是元佑戊辰曽氏子泓記

予家藏中興間气集凡三本俱逸五人評語勉爾考訂就梨殊未快也旣從婁東磁肆中獲蠧余半簏內簡得一舊抄本後又元佑曽氏跋考核甚確向所缺張眾父章八元戴叔倫孟云卿諸評具在獨劉灣無考始嘅全題玉■﹝爕﹞不無紕繆殘縑敗素自有綾紋季仁云縱不能讀盡世間好書惟身到處莫放過耳戊辰佛日湖南毛晉記

