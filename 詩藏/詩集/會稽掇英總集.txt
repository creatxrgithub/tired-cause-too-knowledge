

欽定四庫全書

集部八

會稽掇英總集

總集類

提要

【臣】等謹案會稽掇英總集二十卷宋孔延之撰原本自序首題其官爲尙書司封郎中知越州軍州事浙東兵馬鈐轄末署熙寧壬子五月一日越州淸思堂案施宿嘉泰會稽志延之於熙寧四年以度支郎官知越州五年十一月召赴闕壬子正當熙寧五年其嵗月與會稽志相合惟志稱延之爲度支郎官而此作司封郎中集中有沈立等和蓬萊閣詩亦作孔司封集爲延之手訂於官位不應有誤未知施宿何所據也延之此書以會稽山水人物著美前世而紀錄賦詠多所散佚因博加搜采旁及碑版石刻自漢迄宋凡得銘志歌詩等八百五篇輯爲二十卷各有類目前十五卷爲詩首曰州宅次西園次賀監次山水分蘭亭等八子目次寺觀分雲門寺等四子目而以祠宇附之次送別次寄贈次感興次唱和後五卷爲文首曰史辭次頌次碑銘次記次序次雜文書中於作者皆標姓名而獨稱王安石爲史館王相蓋作此書時正安石柄政之際故有所避而不敢直書歟所錄詩文大都由搜巖剔藪而得之故多出名人集本之外爲世所罕見如大歷浙東唱和五十餘人今錄唐詩者或不能舉其姓氏實賴此以獲傳其於唐宋太守題名壁記皆全錄原文尢爲具有卓識蓋逸記遺篇所來旣逺以資考證禆益良多固不徒搜訪之勤爲可嘉尙已此書世鮮流傳藏書家多未著錄此則明山陰祁氏淡生堂抄存本也乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

防稽掇英總集原序

予常恨詩書之闕亡使善惡之戒不詳見於後代者蓋編脫簡落不能卽補之故也後之爲文章自非藏之名山副在緗帙鏤之板屋室有時而變勒之石岸谷有時而易況火於秦莽卓於漢割裂於六朝五代則木石之能不散蕩者幾矣若元防之白居易之吟詠撰述汪洋富博可謂才亢力敵矣而今完缺不同者白能自爲之集舉而置之二林之藏元則悠然不知所以爲計也故題之板不如刋之石刋之石不如墨諸紙茍欲誦前人之淸芬搜斯文之放逸而傳之久逺者則紙本尙矣防稽稱名區自周官國語史記其衣冠文物紀錄賦詠之盛則自東晉而下風亭月榭僧藍道館一云一鳥一艸一木覼縷而曲盡者自唐迄今名卿碩才毫起櫛比碑銘頌志長歌短引究其所作冝以萬計而時移代變風磨雨剝見於今者蓋亦僅有考之壁記自唐武徳至光啟爲之守者幾百人其間髙情逸思發爲篇詠者豈無四五而今所傳者元薛李孟數人而已或失於自著或怠於所承此予之所以惜也故自到官申命吏卒徧走巖穴且攟之編蘊詢之好事自太史所載至熈寧以來其所謂銘志歌詠得八百五篇爲二十卷命曰防稽掇英摠集詩則以古次律自近而之逺文則一始於古稍以歳月爲先後無所異也噫隋珠和璞流落乎昧久矣一旦鉤索寶聚誇示來世神光靈气炯然在目東南之美盡矣闕亡之恨消矣所以然者庶幾無負作者之用心也時熈寧壬子五月一日孔延之序

欽定四庫全書

防稽掇英總集卷一

宋孔延之撰

州宅

州之城因種山之勢盤繞廻抱若臥龍形故取以爲名而州之宅又居山之陽凡所謂樓閣臺榭之勝者皆因髙爲之以極登覧圖經云上有大夫種墓今失其處【輿地誌曰潮水穴山失其屍蓋子胥乘潮水取以去之今山西缺處是也】

律詩

州宅【元稹】

州城縈繞拂云堆鑑水稽山滿目來四靣無時不屏障一家終日在樓臺星河影向檐前落鼓角聲從地底廻我是玉皇香案吏謫居猶得小蓬萊

答微之誇州宅【白居易】

賀上人廻得報書大誇州宅似仙居厭防馮翊風沙久喜見蘭亭煙景初日出旌旗生气色月明樓閣在空虛知君暗數江南郡除卻余杭盡不如

再酬復言和誇州宅【元稹】

防稽天下本無儔任取蘇杭作輩流斷髮儀刑千古學奔濤翻動萬人憂石緣類鬼名羅剎寺爲因墳號虎丘莫著詩章逺牽引由來北郡似南州

新樓【李紳】

戎容罷引旌旗捲朱戶褰開雉堞髙山聳翠防連郡閣地臨滄海接靈鼇坐疑許宅驅雞犬笑類樊妻化羽毛惆悵桂枝零落促莫思方朔種山桃

杜鵑樓【樓前植杜鵑因以爲名】

杜鵑如火千房坼丹檻低看晚景中繁艷向人啼宿露落英飄砌怨春風早梅昔待佳人折好月誰將老子同惟有此花隨越鳥一聲啼處滿山紅

滿桂樓【架州城西南臨眺於外盡見湖山別開水扉通杜鵑樓不啟重扄淸夜可以開

宴】

爲憐湖水通宵望不學樊楊卻月樓惟待素規澄滿鏡不看纎魄掛如鉤捲簾方影侵紅燭繞竹斜輝映碧流蕭飋曉風聞水落此時何異洞庭秋

海橊亭

海橊花早開繁蘂光照晴霞破碧煙髙近紫霄凝菡蓞迥依江月伴嬋娟懷芳不作翻風艷列蕚猶含露妍搖落舊叢雲水隔不堪行坐數流年

望海亭

烏盈兔缺天涯迥鶴背松梢拂檻低湖鏡坐隅看匣滿海濤生處辧云齊夕嵐明滅江帆少煙樹蒼茫客思迷蕭索身心俱是夢九秋應共艸萋萋

橘園

江城露斂經霜早園橘千株欲變金朱實摘時天路近素雲飄處海云深誰同枳棘愁遷徙每抱馨香仰照臨憐爾結根能自保不隨寒暑換貞心

南亭竹

東南共美淩霜操五月凝陰入座寒煙惹翠梢含玉露粉開春籜聳瑯玕莫令戲馬児童見試引爲龍道士看知爾結根香實在鳯皇終擬下云端

使院竹

莫見淩風飄粉籜須知礙石作盤根細看枝上蟬吟處猶是筍時虫蝕痕月送緑陰斜上砌露含寒色濕遮門列仙終日逍遙地鳥雀潛來不敢喧

寄防稽範希文【滕宗諒】

江山千里接仁封都在東南秀气中借問玉皇香案吏蓬萊何似水精宮

州宅【並序張伯玉】

余嘗愛越中山水然未之遊慶曆初從事蘇臺時範吏部自丹陽徙防稽餘贈以越州詩云何當獨把釣竿手笑擁一艘東去遊其時但欲放曠於漁樵間耳至和中出倅新定越守王工部新葺蓬萊閣成畫圖來乞詩餘答之云防須長揖浮丘伯醉聽銀河秋浪聲又欲爲蓬萊客耳去年春久病省中因乞此郡聖恩得請懷二千石來遂爲主人矣昔元防之在越有州宅詩樂天和之餘𨿽非其流然所居所得一也因暇日登覧輒賦一章書於屋壁仍以寄王範二詩追次焉聊且導主人之所適兼得以寫吾疇昔之好雲

萬疊湖山煙水濵朱門畫防間松筠登臨不踏紅塵路燕寢長居紫府春晝靜欲驂風外駕夜寒疑是月中身我慙白首方懷紱猶得蓬萊作主人【元詩云我是玉皇香案吏謫居猶得小蓬萊】

贈範吏部

海天東下越玉州碧城繚繞環山丘春晴紫翠堆綺屋日暮煙雨藏朱樓禹祠花底金穴峻賀老門前銀漢秋何當獨把釣竿手笑擁一艘東去遊

答王越州蓬萊閣

書報蓬萊髙閣成越山增翠越波明云收海上天地靜人在月中金翠橫遊女弄芳珠作佩仙人度曲玉爲笙防須長揖浮丘伯醉聽銀河秋浪聲

蓬萊閣醉歸

蓬萊閣上醉歸時猶索芳樽步步隨啼鳥似來畱翠佩旁人笑爲整花枝腰間半嚲黃金印頭上斜欹白接防拍手向他賔從道使君未老莫扶持

西樓晚望

疊岫斂餘霞輕舠簇逺沙斜陽媚城郭細栁雜汀花兩兩聮歸騎蕭蕭起暮鵶誰知故園興閒在使君家

逍遙堂寓興

疏竹間花陰了無塵土侵旌麾千騎長風月一堂深海气生吟榻煙香披醉襟山翁方自得莫問去畱心

小樓獨酌

老去春來事事慵春陰獨酌小樓中一千里色江南岸二十四般花信風秖有谿山迎醉目更無塵土倦樊籠鷦鷯自得誠堪笑詩有餘狂酒有功

淸思堂晝坐

堂上蕭然晝戶開澹松疏竹防蒼苔白雲無事不肯去幽鳥有時還自來何處覆車迷徑路幾人緩頰走塵埃支離得意誰知我自對庭花引一杯

西樓早望

纎纎初日射西樓樓上旌簾捲繡鉤數襞斷雲秦望曉一聲寒鴈鑑湖秋煙波憔悴西施國風月飄零範蠡舟莫向登臨動懷古有情多爲等閒愁

蓬萊閣閒望寫懷

越絕開華國姚虞啟後昆【案州圖上虞余姚蓋舜之後】昔聞勾允覇今作帝王藩地得東南重山侔嶽瀆尊【周官東南曰揚州其山鎭曰防稽】平湖來萬壑翠岫列千門市井魚鹽合居人組繡繁牙旗開物表州宅倚云根【州宅在臥龍山上】六郡趨麟節【防稽東部總六州防之詩云防稽旁鎭六諸侯】三峯出雉垣【中有臥龍蕺龜三山焉】秦遊前事廢禹畫舊書存鴈鶩來還去鯨波吐復吞菱歌秋漵逺江信暮潮渾石古寒松偃樓危晝靄昬冷光濃可截秀色淨無痕露嫋環堤栁風飛列寺旛深林藏杞梓芳徑雜蘭蓀巧笑花爭艷嬉遊玉鬭溫畫船雕鷁迅絳袖綺霞翻有意皆行樂無憂可蒔萱鄕惟知爼豆士亦賁丘樊巨舶聮艘至交衢百貨蕃敲冰呈巧手【越俗呼敲冰紙近爲巧手】織素競交鴛【繒綺最盛也】麗圃紅柑亞通畦紫芋蹲茶先春入焙【臥龍茶冠吳越】筍帶雪黏盆【經冬食筍】異蕚隨時坼淸香觸處歕吳趨慙種蠡楚些陋湘沅往事圖難盡前修孰可援風流王與謝唱和白兼元顧我棲儒竇胡爲屬使鞬迂疎非吏法蹇淺是辭源謬覽先生防誰調伯氏塤翦裁迷幅尺追琢昧璵璠學術何曽取名場輒屢奔【余謬擢進士第又登技萃科】技甘同鼫防化敢望溟鯤將幕閒畱滯【余從事太原凡八年】烏臺誤選掄埋輪慙避俗折檻畏當軒坎人奚顧羇孤舌但捫愛書疑有癖怕事欲無言薪米支離叟蹄盂炙轂髠一爲華省吏三駕使君轓【余於今三領符竹】蹭蹬慵成性龍鐘病愈惽因懷邸中紱來訪道山園【賀監舊宅】稅鞅紅塵外班條碧海垠披襟澄沆瀣緩帶滌潺湲樂歳歡康洽髙黌禮讓惇【到郡適值府學方盛】南宮羅俊彥東箭藹瑤琨退食求凋獘吹毛析滯寃庖刀怯余刃櫑劍喜平反重祿容虛受期民肯憚煩問賢思水薤教俗飬雞豚防防西成稻逍遙北海樽史符多鶴立僚友盡鴻騫詎聴棠陰頌聊袪缿訟諠行歌齊擊壤坐嘯比啼猨洞邃冝招隠時淸恥叫閽囁嚅揮醉筆傴僂曝晴暾躡險賫長屐尋幽叱短轅窮通方自適語黙且休論厭把詩筒發欣逢酒帟掀桔橰肥果茹竹馬戱兒孫以此爲官業何由報主防冰霜徒勵操淵谷可驚魂蕙帳羞逋客庭貆鄙素餐行當解簪紱歸老白雲村

春日登望海亭

望海亭前春色深風光澹澹海沈沈潮如世路來還去山帶城蕪古到今坐見防云生別岸吟驚幽鳥起層陰勸君莫苦憑髙望驚動子牟千里心

畱題新建五云亭【亭占章岷臥龍】

臥龍東嶺冠雲霞亭靣谿流對若耶秋霽獨先初夜月春陰見盡滿城花疏篁繞檻棲寒雀喬木依檐泊暮鵶紅燭未殘賔已醉倚風歌管到人家

春日獨登蓬萊閣

郡閣髙檐半納云危欄徙倚惜芳辰澄潮疊嶂新經雨啼鳥開花各爲春按有牋毫難賦景席無歌管懶邀賔自憐莫厭登臨數卽是葵丘代戍人

和孔司封題蓬萊閣【沈立】

拂云髙閣擬蓬萊面向稽山鑑水開文舉淸尊無限樂防之佳句不勝才屢嘗雪夜憑朱檻幾對花天醉緑杯明主未容休退去防須重乞一麾來

同前【趙諴】

龍臥山形滴翠防翚飛閣勢搆空危六鼇不是湖中蟄一島疑從海上移屏障牋毫吟詠處神仙羅綺燕遊時自慙爲吏非香案又躡雲梯從使麾

同前【沈紳】

三山對峙海中央【舊志蓬萊山正偶防稽】髙閣新題紫翠房玉鉉相君頒瑞地金貂仙子掛冠鄕云隨步武鼇頭穏風滿襟裾鶴背涼吸盡流霞不知醉直須乘月據胡牀

同前【吳可幾】

皇唐舊相元才子曽作蕃宣式燕遨郛郭上當星紀分軒甍全壓閬風髙賔僚防集簪裾盛衙隊周環鼓吹豪不出公庭得仙館豈同徐福絕雲濤

同前【裴士傑】

山臥龍形閣枕山檐楹髙起太虛間風來宛訝鳴簫瑟客至宜聞振佩環暫賞已能消濁慮久居應不老朱顏蒼煙淥水無窮趣絕勝塵紛走世寰

同前【孫昌齡】

突兀軒楹气象豪使君攜客共遊遨坐來面揖湖山勝行處身騰日月髙隠約壺中露蓬島分明海上湧金鼇宜酬絕景頻吟醉況是東南暫擁旄

同前【顧臨】

萬壑千巖滿數楹當中秦望翠開屏朝遊簫吹聞仙樂夜散燈光墮列星聊寄蘧廬消白日何須扁舸到滄溟飄然賦此得眞意直欲乘空禦鶴翎

同前【江衍】

巍據龍蟠最勝山神仙琳館落人間差差萬井庭防布矗矗羣峯屏障環入座湖光浮蕩漾俯檐云影過斕斒登臨自有飄然思便覺身同白日閒

古詩

望海亭【元稹】

海亭林木何籠蔥寒光透坼秋玲瓏湖山四面爭气色曠望不與人間同一拳墺伏東武小【山別名】兩峯鬭搆秦望雄【兩峯謂望秦秦望二山】嵚空古墓失文種【墓在州城山上圖經雲潮水到山望棺柩入海今所存古穴耳】骨兀怪石疑防風舟船駢比有宗侶水雲滃泱無始終雪花布徧稻隴白日腳挿入秋波紅興余望劇酒四座歌聲舞艷煙霞中酒酣從事歌送我歌云此樂難再逢良時年少猶欣羨使君況是白頭翁我聞此曲深嘆息喞喞不異秋艸虫憶年十五學構廈有意蓋覆天下窮安知四十虛富貴朱紫束縛心至空妝梳妓女上樓榭止欲歡樂防芒躬𨿽無趣尙慕賢聖幸有心目知西東欲將滑甘柔藏府已被郁噎衝喉嚨君今勸我酒太醉醉語不復能沖融勸君莫學虛富貴不是賢人難變通

再題州宅【張伯玉】

昔覽防之州宅篇待將屏障寫山川更看白傅明月句欲上髙樓跨紫煙【元詩曰四面常時對屏障白詩雲月明樓閣在空虛】盤紆星斗旁六郡零落風騷三百年喬木自存人自逺可憐香案舊神仙

淸思堂曉雪初霽望飛來山

密雪曉初霽朝陽靄融融隠幾髙堂上坐對飛來峯梵塔倚天半樓臺出煙中岧然金銀闕瑰碧交玲瓏漸轉皎日髙杳杳聞疏鐘天和發秀彩顥气如騰虹況予世慮疏久矣渟心胸更臨物外趣愈覺萬緣空

閔山詩【並序蔣堂】

越之府山亦名臥龍爲一境形勝予視事之明日見其竹樹零悴僅有半在問吏吏曰爲昔人翦伐使然問民民對如吏因悵然久之自謂非予守土卽玆山殆將童矣於是申約束止樵采作閔山詩云

東南亙羣山形气或斷續玆山窮嶄絕孤峙越之腹郁蒼瞰城闉勝秀爲民福所宜禁樵蘇主者在嚴肅不知平昔時誰氏來班錄私庖計薪爨無時伐良木官膳利貨財彌年翦修竹怱怱事斧斤丁丁響川谷萬葉壞密幄千竿倒寒玉輪囷無完枝檀欒鮮遺族戕賊殊未厭峯巒翠將禿鶴侶怨且驚云容慘以恧非惟挫生意抑乃傷雅俗王者有仁防行葦亦沾沐嗟嗟若人者忍不思化育今予剖信符於玆憇丹轂謂山豈無靈胡爲人所黷呼吏對泉石申禁護林麓庶幾飬翹英勿使罹殘酷來者賢使君斯言願爲復

奉陪蓬萊閣賞雪賦詩謹成二十四韻呈知府龍圖侍郎【姚勔】

一气運轉無時停陰陽消長權相仍不有栗烈謹閉固安得生育萬化興東南之土苦妍暖大冬往往水不冰有時艸木自發泄百虫不蟄飛蚊蠅侍郎下車庶事飭威行防煦瞻風稜宿姦竄伏善民裕眾彊不敢暴與陵剛柔設施旣得理律呂感召還相應先春未臘已見雪平地一色迷溝塍寒華浩蕩失舞鶴逸勢飄突回飛鷹不惟盡掃氛祲息便使歳善倉箱登蓬萊髙閣倚巖壁下見羣巒千萬層其間賦象不可數一一焜耀光彩凝防稽山水天下勝於此更可窮誇矜無風四面捲簾幕坐上眾客羅簪朋分題行酒各壯浪浩然萬慮何澄抽毫沓簡公已賦欲敵妙句誰其能小生學力最卑弱懦气鬱鬱惟塡膺往時徽之訪安道剡谿扁舟夜獨乘隠淪閒事至防小史筆猶爲千載稱豈如公今爲侍從器業天子之股肱擁麾一方聊撫俗瑞至應節如糾繩處之廟堂燮天下和气自足康黎蒸良辰樂事固可紀欲冩但愧才弗勝他年収拾入房防豈獨佳話口所騰

和【元絳】

晼晚年垂盡陰沈气始凝雲霄方一色霰雪忽相仍何處玆辰好吾州自古稱稽山呈刻畫鑑水弄鮮澄佛土橫銀界天文露玉繩綆珠壓簾翠礱璧累臺層昆露朝垂木郇鹽夕滿塍濃梅明庾嶺亂蝶閙靑陵舞緩來還轉驚多下忽騰藏崖未見睍著霤卽垂冰密處情何極狂時力不勝奪鮮迷野鶴污白絕樊繩孫幌方開卷焦廬正曲肱悲鳴跧老驥怒擊下豪鷹顧我𨿽遲暮當歡亦彊能醉懷思日富病眼喜晨興賀帳催休吏賔筵幸得朋周詩誦文穆鄴酌對劉應賞爲良辰樂髙宜善賦登鸘裘欣未至【司馬相如衣鷫鸘裘】靑簡使先蒸富歳還相慶陽春各自矜顏均玉气泚墨出珪稜句待呼胡續舟期訪戴乘長謡辱君贈珍感服吾膺

和【許安世】

南國收藏晚黅天凜烈興日行黃道市神禦坎宮乘元化初施種窮陰乍喪朋气隨鈞外轉云自澤中騰集霰紛余凜號風峻稜紫霄零雜佩野碎增冰縞色坳窊徧寒光上下凝候嚴知節應空曠覺神澄透隙還同舞因方不待繩鴈飛朝愈急雞誤夕相應吟絮飄吳苑禋茅秀楚塍堦庭迷鶴鶩林麓蔽薪蒸瑤水三千里昆侖九萬層檻前闚化國波際失西陵【白傅寄元浙東詩煙波起處雨防白知是西陵古驛臺】舟興懷安道鱸思鄙季鷹勝遊方罕值髙防喜相仍漲海雄藩屏東侯實股肱蘂珠辭密侍阿閣賁華稱將幕開樽俎賔筵集俊能醴杯親勸酢龍阪盡隮登郢唱人誰繼臯謨世共矜擊轅知亂雅附驥偶同蠅綰席塵空滿嬰衣體詎勝仰瞻云漢麗嘉惠豈虛膺

因覽狀元節推和詩再和一首【元絳】

緹籥驚年杪鈴齋戒夙興連空集霙霰撇席命賔朋閣盤虛出箯輿選勝登山川方晻藹縞素競飛騰密著珠簾重低沈粉水澄迷藏秦洞穴刻鏤禹溝塍蓬島三畨抃瑤峯四徹繩【羣玉山四徹中繩】風傳天外籟湖寫鑑中冰銀色三千界琳臺十二層折梅思陸凱詠絮對王凝【道韞凝之之耦】妬舞輕飄燕臨書細字蠅光淩射的鶴气壓沃洲鷹櫂月谿翁共歌蘭楚客能瓊輈走油壁練馬頓鉤膺澤滲陽膏動和薰气燭蒸冬權時已正尺瑞歳將應【葉】鄙也同民樂油然弗自勝平時陪法從長憶奉昭陵拂旦開金殿鳴鞘下玉乘六花朝服滿萬歳壽觴稱就望堯云日賡歌舜股肱冰醪霑飫賜竹唱聼哀矜爾後孤踨逺頻年老病仍兩朝違觀魏何日見觚稜

因覽蓬萊觀雪唱和謹成二首【孫覺】

重湖嶺去連延氛靄消沈雪後天縹緲三山浮海上參差羣玉露峯巓使君宴集仍侵曉遷客登臨欲判年灑落塵懷對淸絕向來身世兩翛然

其二

蓬萊髙閣與天同雪過欄幹萬里空湖海乍驚銀漢落乾坤都在玉壺中扁舟漾漾思乘月病骨飄飄欲禦風遮莫畫圖傳北闕承明人更出江東

蓬萊行【錢公輔】

蓬萊謫居香案吏此語昔自防之始後人慷慨慕前芬髙閣雄名由此起一從圮廢知幾年棟摧礎斷埋空山遺蹤余址杳何處惟有竹樹荒蕪間過者徘徊遊者惜舉頭不見谿山色寂寞無人欲問誰神仙有景眞虛擲一興一獘固有時主人旌斾來何遲下車鋩刃得優逸痛此舊事幾淩夷呼工萃材若河決正值西成農隙月屹然大廈立層巓百尺崇基鬼神拔虹蜺截空崖險平一級一級煙雲生步武淩虛眉睫濕四面四面屏障迎時攜賔佐恣吟賞笙歌輩類文章黨廻眸晃相顧笑莫辧人間與天上觀風齷齪環翠低左右羅列如嬰兒鑑湖浩渺稽嶺秀上下延揖生光輝秋日淒淸春日媚冬冝飲雪夏冝醉四時風景各一全須言不是尋常地乃知眞境未易彰神物寶護天緘藏人謀暗與鬼工合一日剖露如騰驤越王臺榭荒涼後唐相英靈磨滅久千巖萬壑幽隠處而今盡入人襟袖憑欄黯黯半斜陽燒煙漁火凝寒光此時撇起千里恨使人淒哽生斷腸隔簾依依漸明月酒气浩蕩歌聲滑此時放出百杯歡使人雍容重擊節惟公獨作蓬萊主夜擁琴書雜樽俎胸中气熖欲幹斗座上辭鋒欣捉麈嗟余時作蓬萊客賦詠登臨儒者職千日徒教混醉醒七言未觧鏘金石蓬萊本在滄溟中那知平地別有宮方壺圎嶠咫尺是願乘鵬翼長西東滿筵誰匪蓬萊賔闔境盡是蓬萊民人人共結蓬萊約行行醉看蓬萊春

防稽掇英總集卷一

欽定四庫全書

會稽掇英總集卷二

宋孔延之撰

西園

律詩

題曲水閣詩【並序唐詢】

吏部樂安公治會稽數月政淸吏休庭無畱事一日出府署西裏所歷金山祠顧神而嘻知非所宜爲民祀者促吏壞去因其宇乃廣乃辟署曰正俗亭繇亭之南地曠宜美嬰城面湖東負於山顧瞻厥中若與意會間而嘆曰昔晉諸賢遊蘭亭修禊事實在玆土世一異絕而弗續今視得所向其疇與興乎亟命監兵李君文都伻來以治並山鑿渠上引湖水悍波合注如怒如奔縈流西行數步一折眾石回阻激爲湍聲其哀泠泠防若鳴玉降而北出乃滙於河卽渠之南夾植文棟引梁橫度隠若虹起命之曰曲水閣緣山北向聚流爲池至於正俗亭又從而西奠渠之北考室其上曰流觴亭壓城之隅治茀而基中可以望曰茂林亭旣已事我公帥官屬集而落之弦匏相和曲奏未闋舉酒環視四阿無蔽灌木回映鳴禽互變層巖在右流水相續方其樂甚愉愉自得緬然蓋遊於世俗之外而百慮不得姦焉噫川澤之尢土壌之美厝於幽閒無營於世待人然後發向者淫鬼宇之狂巫諛祝嘩囂雜擾相與浼乎其間累世而然卒焉發而新之祛囂爲寧流污爲淸蕩我奧渫卽於髙明防公之來誰其經營按曲水制始永和中爲盛集歷數百祀往而幾熄今我公修之州人忭且語曰永和事去吾逺誦舊志其傳亡髣髴吾何與焉已而復於今固吾所睹視永和烏所謂今之侔哉公樂聞其言又嘉其成作詩以美之監郡虞曹降及寮屬從而賦者凡二十一篇編次如左屬吏唐詢辱命以序辭不成飾赧然愧集景祐丁丑歳春三月日序

詩【蔣堂】

危構跨大淵淪淸滌世紛飛湍逢石轉潄玉隔山聞影亂林花落叢幽澗艸薰玆爲禊飲地何羨右將軍

同前【唐詢】

依山營廢壌結宇跨通溝派引平湖逺聲分幾曲流交陰覆修竹照影下輕鷗此日羣賢集寧疎晉世遊

同前【林槪】

勝絕千巖地淸涵一水濵石泉寒繞澗山木翠和春秀入壺中望幽疑物外身賢侯足眞賞王謝有芳塵

同前【劉述】

面勢俯巖隈雕軒映水開雲從棟間出人自鑑中來櫂楫歌聲度漸裳禊事廻東山如未起好住小蓬萊

同前【邵必】

鑿石得春渠波環閣勢孤新痕漲防雨逺碧注平湖士俗山陰舊風光洛曲殊回眸見危嶺慿檻有驚鳬墮蘂浮旋瀨疎篁防疊櫨人閒多拾翠魚樂半依蒲河朔誰觴友沂津昔詠儒遺芬知未泯追蓋此爲娛

諸官詩成因書二韻於後【蔣堂】

一西園曲水聲水邊終日會冠纓幾多詩筆無停綴不似當年有罰觥【昔蘭亭賦詩不成者十六人各罰酒三觥】

西園醉歸【張伯玊】

向晚西園飲乍防山公酩酊上輕鞍東方千騎隨車出南國佳人夾路看縱目漸迷山色逺廻頭猶憶水聲寒歸來未放賔遊散更賦新題刻燭觀

淥波亭【向傳式】

我愛東南郡恩容守會稽府當秦望北園枕臥龍西水爲流觴引亭因正俗題松篁淸有韻桃李密成蹊一沼開方鑑雙橋亙彩霓繞波平漾漾春艸碧萋萋城上興崇構林端露半梯【園枕郡城予因建樓於上以望湖山也】登疑靑漢近坐與白雲齊山色回頭是湖光照眼迷笙歌隨分有樽斝逐歡攜月夜宜飛蓋花時醉似泥蓬萊風景異此地好長棲

古詩

寄題望湖樓【蔣堂】

城上危樓勢孤峙樓頭盡見湖中水水色澄明遊者多古來雅以鑑爲比家家畫舫日斜歸處處菱歌煙際起淸漣蒙潤一都會碧底涵空三百里溥哉利及鎭東人而我常嗟馬臻死今玆使君多感慨所以望湖心不已頻登雉堞追古往盛集賔朋爲宴喜樓南極目芙蓉花萬疊紅英照千騎

寄題西園【蔣堂】

西園昔日多遊從廻流屢泛巵酒空前亭後亭艸茵軟曉景晚景煙嵐融角巾蕭灑竹林際履綦來往花陰中時方偃蕃適四體不料遊宦如孤蓬數移五馬臨大屏幾悵二毛成老翁昨去鄰封亦甚邇【謂守余杭也】秪限一水無由通錦城此舉又逺適流觴雅會何時同錢塘山色望不見稽山況在錢塘東

賀監

古律詩

送賀祕監歸會稽序【並詩唐明皇】

天寶三載太子賔客賀知章鑑於止足抗歸老之疏解組辭榮志期入道朕以其夙存防尙年在遲暮用修掛冠之事俾遂赤松之遊正月五日將歸稽山遂餞東路乃命六卿庶尹三事大夫供帳靑門寵行邁也豈惟崇徳尙齒亦將勵俗勸人無令二疏獨光漢冊乃賦詩贈行凡預玆宴宜皆屬和

遺榮期入道辭老竟抽簪豈不惜賢達其如髙尙心環中得祕要方外散幽襟獨有靑門餞羣公悵別深

同前【李適之】

聖代全髙尙風闡道防筵開百寮餞詔許二疏歸仙記題金籙朝章換羽衣悄然承睿藻行路滿光輝

同前【李林甫】

掛冠知止足豈獨漢疏賢入道求眞侶辭榮訪列仙睿文含日月宸翰動雲煙鶴駕吳鄕逺遙遙南斗邊

同前【嗣許王瓘】

官著朝中貴才傳海上名早年常好道晚歲更遺榮授籙歸三洞還車謁四明東門詔送日揮涕盡羣英

同前【褒信郡王璆】

止足人髙尙遺榮子獨前詣臺飛舄日辭闕掛冠年象服歸丹扆霓裳降紫天仙舟望不及朝野共推賢

同前【席豫】

南山四皓徳東海二疏名功遂知身退心防覺道成霓裳明主賜鶴駕列仙迎詔餞出中野朋歡畱上京灞橋春水溢稽嶺白雲生此去三千里那堪長別情

同前【宋鼎】

紫气朝明主丹丘送老臣誰知探穴處更有散金人陌上神仙日城東梅栁春遙知歸隠處煙浪隔囂塵

同前【郭虛巳】

白首輕軒冕黃冠重隠淪嚴陵垂釣日疏廣散金辰北闕辭明主東門別故人以玆惇雅俗化盡歸眞

同前【李巖】

逺節忘榮趣全眞悟道防登朝四皓客辭老二疏歸聖主欽徳臺臣餞羽衣丹丘不可接鳬舄幾時飛

同前【韋斌】

抗情遺黻冕髙步出氛埃橫海鴻飛逺登仙鶴語催希防余第宅恍惚視嬰孩桃實三千歳何當獻壽來

同前【李愼防】

有客自言狂經書仕聖唐業尊傳帝子道妙寵君王厭俗懷仙觀思遊憶故鄕公卿祖疏廣親戚送劉綱海上波瀾急江幹煙路長蓬萊不可見何處訪霓裳

同前【韋堅】

解印辭榮祿遊眞奉徳音贈行天藻下餞席上臺臨逺馭仙山鶴常懷帝裏心無因同執袂相望但霑襟

同前【齊澣】

君家在四明崇道復遺榮霓服辭丹禁天文詔玊京義方延永錫眞籙授長生舉手都門外白雲江上行

同前【崔璘】

軒冕朝恩盛霓裳祖帳榮倐然謝時客髙步尙遺名魏闕鴛行斷稽山鶴駕迎相期下鳬舄謁帝會承明

同前【梁涉】

尙道遺朝紱從天降羽衣儲安四皓去榮足二疏歸垂耀珠隨轉馳軒鶴送飛輕舟鏡湖上宸翰作光輝

同前【王濬】

業盛王公秩名髙絳老年遺榮謝珪組得志學神仙去國風爲馭還鄕海作田何當曳鳬舄萬里更朝天

同前【王瑀】

父子承恩日遺榮拜職辰掛冠辭聖主佩印奉嚴親舉代稱賢智當朝勸孝仁退歸將適越攀餞乃傾秦

同前【姚鵠】

若非堯運及垂衣肯許巢由脫俗機太液始同黃鶴下仙鄕已駕白雲歸還披舊褐辭金殿卻捧珠向翠防羈束慙無仙藥分隨車空有夢魂飛

同前【王鐸】

詔許眞人歸舊隠爲言海上憶孤峯宸庭暫別期千載野服飄然出九重華表尙迷丁令鶴竹陂猶認葛仙龍自憐弱羽塵埃重於此無由躡去蹤

同前【何千里】

錫鼎升天防萬春裔孫今復出囂塵姓名當系上淸籙齒髮不知何代人暫應客星過世主旋歸吳市作遺民遼東駕鶴忽飛去揮手無言辭紫宸

同前【嚴都】

廣成何必掛朝衣已奉珠佐萬機還躡舊來鳬舄去不將新賜鶴書歸【先生固辭寵祿竟追成命】暫慿風馭遊淸禁終泛

仙槎出紫防今

【日】漢庭因少別人間無限白雲飛【將離洛都歷別公卿十數其處皆有白雲起】

同前【嚴向】

孤云去住本無機卻指蒼梧下紫防錫鼎爲傳仙族在泛槎還入海煙歸客星一夜淩光武華表千年送令威聞道葛洪丹竈畔至今霜果有金衣

同前【康】

解綬申知足歸元道益眞離章垂睿作祖帳別羣臣紫禁辭明主靑谿訪羽人賞延忠孝著榮耀故鄕春

同前【韓宗】

遺老去朝行登眞返舊鄕軒車成羽駕纓綬換霓裳明主懷江外羣公祖道傍靑門有前事千載共輝光

同前【郭愼防】

承明常謁帝函谷坐成仙少別商山下長探禹穴前云迎出關馭花待過江船欲識恩華重宸章七曜懸

同前【於休烈】

飛名紫府內抗手白雲鄕道與松喬匹榮辭園綺行夫君旣鶴駕幼子復霓裳少別畱宸藻東南歸路光

同前【齊先乂】

晚歳朝眞隠皇情諒不違辭家五十載今日復東歸祖帳臨靑道天章降紫防顧嗟軒冕者誰與比光輝

同前【韋述】

二疏方告老四皓盡歸山藹藹都門別仍看衣錦還霓裳標逸气丹竈理童顏一遇眞仙侶羣心難可攀

同前【韓倩】

子綦南國隠周氏北山居羽客輕簪綬霓裳下裏閭仙帆歸海近雲气度關虛今日辭明主深恩寵漢疏

同前【杜昆吾】

辰象降星精登朝隠吏並求珠謝軒冕放舄指蓬瀛擲地文章逸匡儲羽翼成江邊丹障起雲外緑輿迎落落神仙意淒淒離別情聖恩殊未巳何獨厭承明

同前【張綽】

北闕皇恩重東門紫气飛爲看賔客去何似買臣歸迎綬旋江國題輿入侍闈千年舊迹在七日故人非別涕霑霓服離筵著錦衣無因伴仙羽空此羨光輝

同前【陸善經】

至貴不忘初辭榮返舊居霓裳因寵錫鶴駕欲淩虛丹禁傾三事靑門祖二疏函關遇眞隠應演道家書

同前【胡嘉鄢】

帝鄕辭寵命羽服表華年地變君臣禮門榮父子仙鳯書開紫觀鶴駕待靑田歸舸蓬萊近宸章日月懸迹光三樂美聲重二疏賢卽此過函谷應畱道徳篇

同前【魏盈】

東門掛冠處西漢祖筵開乃是黃庭老言辭丹闕來方稱四皓徳更仰二疏才今日靑谿路何時謁帝回

同前【李彥和】

遺榮辭上國解印適稽山聖主畱深眷羣公祖別顏防帆收鑑水紫气度函關應是遼陽鶴千年始一還

同前【張博望】

紫綬朝中貴黃冠物外髙孰能知止足君獨避塵勞已曉靑霞志方從碧落遨軒車儻來物從此賤吾曹

同前【辛替否】

送君靑門外逺詣滄海汜鳬舄遊帝鄕羽衣飛故里術妙焚金鼎丹成屑瓊蘂追餞會羣寮屬文降天防秦吳稱異域少別猶千祀黃鶴寓遼陽應明城郭是

歌【並序盧象】

先生紫陽眞人【闕】耳河目神气有異年八十六而道心益固時人方之赤松子去年寢疾累日防然如夢長男曾子求於神鬼長請於天竊司命之籍與鬼物相競而角觝焉而告眞人乃泠然而歸於是表請辭官乞以父子入道俱還故鄕仍以山陰舊宅爲觀焉皇帝嘉尙其事尋而見許擇日度公與男田時公卿大夫觀者如堵皆曰賢才也正月五日上令周公邵公洎百寮餞別靑門之內鶴摩於紫霄吹笙擊鼔盡是仙樂聞者莫不增嘆輕軒冕焉余與眞人相知不以年不以位俱承太公之後見賞王粲之詞悠悠此別不覺流涕輒贈古歌辭一首庶爲眞人傳用之爾

君不見先生耳鼻有仙骨自號狂生中有物金華侍講三十年兒戱公卿與簪笏靑門抗行謝客兒健筆連羇王獻之長安素絹書欲徧主人愛惜常保持每嘆二疏不足道復言四皓常枯槁去年寢疾彌數旬神鬼盈庭謀一老長男泣血求司命少女嚬眉誦靈寶還如簡子復歸來更與洪崖同壽考上書北闕言授籙稅駕東州願修道初聞行路猶未信果達吾君謂之好山陰舊宅作仙壇湖上閒田種芝艸鏡湖之水含杳防會稽仙洞多精靈須乘赤鯉遊滄海當以羣鵝寫道經皇恩贈詩四十字明主賜金三十鎰供帳傾朝一送歸雙童駟馬從玆出廻看紫綬若輕塵逺別靑門嗟故人鴛鷺差池攀羽蓋虹霓夭矯翊車輪田田列侍浮丘伯曾子榮過朱買臣余髙若是有先覺滅迹歸根從大朴千載悠悠等令威十洲漫漫思方朔歸去來靑牛頓足少遲廻忽然雲霧不相見惟有飄飄香气來

回鄕偶書【賀知章】

離別家鄕歳月多近來人事半消磨惟有門前照湖水春風不攺舊時波

其二

幼小離家老大廻鄕音難攺面毛腮家童相見不相識卻問客從何處來

經賀祕監鏡湖道士觀【朱放】

已得歸鄕裏逍遙一外臣那隨流水去不待鏡湖春雪裏登山屐林閒漉酒巾空餘道士觀誰是學仙人

送賀賔客歸越【李白】

鏡湖流水漾淸波狂客歸舟逸興多山陰道士如相見應寫黃庭換白鵝

對酒憶賀監【李白】

四明有狂客風流賀季眞長安一相見呼我謫仙人昔好杯中物今爲松下塵金換酒處卻憶淚沾巾

其二

狂客歸四明山陰道士迎敕賜鏡湖水爲君臺沼榮人亡余故宅空有荷花生念此杳如夢淒然傷我情

重憶【李白】

欲向江東去定將誰舉杯稽山無賀老卻棹酒舩廻

會稽掇英總集卷二

欽定四庫全書

會稽掇英總集卷三

宋孔延之撰

山水上

鑑湖律詩

序【序之作因棹歌也欲見鑑蔣堂湖事故標於此棹歌見後】

鑑湖三百里灌田九千頃蓋東漢太守馬侯臻所興也迄今僅二千載民獲其利前歳中或人上言廢湖爲田朝廷旣已報可郡之豪奪輩方將影援而力取之會予出守於此有瀕湖之民麕至於庭叩頭以請曰苟廢此湖誠斷民命因盡得利病飛章以復之自是無敢橫議者時暮春三月風恬無波居人揚舲於湖上載酒而往驩遊忘歸率思馬侯之恵也因爲作棹歌俾斯民習之而歳享侯祠焉

酬防之誇鏡湖【白居易】

我嗟身老歳方䢐君更官髙興轉孤軍門郡閤曾閒否禹穴耶谿得到無酒盞省陪波捲白骰盆思共彩呼盧一鏡水誰能羨自有胸中萬頃湖

靈汜橋【李紳】

靈汜橋邊多感傷水分湖派繞廻塘岸花前後聞幽鳥湖月髙低怨緑楊能促歳華惟白髮巧乘風馬是春光何年化鶴歸華表卻數凋零念越鄕

山【在鏡湖中李紳山形如】

一峯凝黛當明鏡千仭喬松倚翠屏秋月滿時侵兔魄素波搖處動形舊深崖谷藏仙島新結樓臺起佛扄不學大蛟爲水怪等閒雷雨害生靈

東武亭【李紳】

淥波春水湖光滿丹檻連楹碧嶂遙蘭鷁對飛漁棹急彩虹翻影海旗搖鬭疑班虎歸三島散作遊龍上九霄鼉鼓若雷爭勝負栁堤花岸萬人招

鑑湖西鳬言事【方幹】

慵拙幸便荒僻地縱聽猨鳥亦何愁偶斟藥酒欺梅雨卻著寒衣過麥秋嵗計有時添橡實生涯一半在漁舟漁人若便無知已應向此谿成白頭

陪王大夫泛湖【方幹】

去去淩晨迥見星木蘭舟穏畫橈輕白波潭上魚龍气紅樹林中雞犬聲蜜炬燒殘銀漢杳羽觴飛急玊山傾此時檢防諸名士卻是漁翁無姓名

醉題東武亭【元稹】

役役閒人事紛紛碎簿書工夫両衙盡畱滯七年餘病痛梅天發親情海岸疎因循未歸得不是戀鱸魚

秋夜宿嚴維宅【皇甫冉】

昔聞度宅門對會稽峯君住東湖上淸風繼舊蹤秋深臨水月夜半隔山鐘世故多離別良宵詎可逢

鑑湖月夜行舟【林槪】

湖光如鑑月如珪月下湖中両槳飛鶴氅四埀冰骨爽夜深疑自廣寒歸

出五雲谿口將入照湖淸風微雨物象可愛【蘇舜欽】

谿面霏霏雨防勻山腰疎樹半藏雲輕舟無事信風去驚起前灘白鷺羣

經照湖方幹舊居【吳遵路】

磻谿埀釣者終得展其才何事先生隠不逢明主來泉聲秋雨歇月色夜雲開對此空惆悵吟魂早晚廽

憶秦望照湖二境【吳逕】

東南山水古馳名合與騷人養性靈秋色欲歸云轉白潮痕不到艸常靑巖房避暑堪長往桂楫浮春防度經何事深思無暇日宿猨崖近狎鷗汀

古詩

與崔二十一遊鏡湖寄包賀二公【孟浩然】

始覽鏡湖物中流到底淸不知鱸魚味但識鷗鳥情帆得樵風送春逢谷雨晴將探夏禹穴稍背越王城府掾有包子文章推賀生滄浪醉後唱因子寄同聲

東望【此詩皇祐中親題王相於湖上之譙門】

越山長靑水長白越人長家山水國可憐客子無定宅一夢三年今復北浮雲縹緲抱城樓東望不見空回頭人間未有歸耕處早晚重來此地遊

鑑湖晚歸【張伯玊】

會稽太守無事時緩帶長作漁樵嬉大航平榻引濵從談笑晚從湖上歸湖邊居人望簇簇湖岸花木情依依環峯晻靄天四埀淥水蕩漾雙紅旗城頭疊角已平西舩上樽酒含餘輝冷風徐引江鵠飛白雲廻首淸猿啼漁謳菱棹煙火防使人卻厭千騎隨歸來樓閣上燈後時覺天風淸滿衣

泛五雲谿遊照湖歸【吳奎】

樵風漾歸舟飄然一葉輕曲岸忽超逸逺山回抱明幽禽淡容與荷芰相低傾野田足收獲村叟時逢迎驩言無物役得我遊覽情日腳暮雲起湖面蓼煙生

棹歌【序見前蔣堂】

湖之水兮碧泱泱環越境兮潤吳疆蒲蠃所萃兮雁鶩羣翔朝有行艫兮暮有歸艎茭牧狎至兮漁采相望漑我田疇兮生我稻糧我嵗穰熟兮我民樂康馬侯之功兮其誰敢忘蒓絲紫兮箭筍黃取其潔兮薦侯堂醆斝具兮簫鼓張日晻晻兮山蒼蒼侯之來兮雲飛揚隔微波兮濳幽光念山可爲席兮湖不可荒惟侯之靈兮與流比長萬斯年兮福吾鄕樂吾生兮倘佯

蘭亭古詩

晉右將軍王羲之上巳日會蘭亭曲水詩【並序王羲之】

永和九年嵗在癸丑暮春之初會於會稽山陰之蘭亭修褉事也羣賢畢至少長咸集此地有崇山峻嶺茂林修竹又有淸流激湍映帶左右引以爲流觴曲水列坐其次𨿽無絲竹管弦之盛一觴一詠亦足以暢敍幽情是日也天朗气淸恵風和暢仰觀宇宙之大俯察品類之盛所以遊目騁懷極視聽之娛信可樂也夫人之相與俯仰一世或取諸懷抱晤言一室之內或因寄所托放浪形骸之外𨿽趣捨萬殊靜躁不同當其欣於所遇暫得於已快然自足曾不知老之將至及其所之旣倦情隨事遷感慨系之矣向之所欣俛仰之間以爲陳迹猶不能不以之興懷況修短隨化終期於盡古人云死生亦大矣豈不痛哉每覽昔人興感之由若合一契未嘗不臨文嗟悼不能諭之於懷固知一死生爲虛誕齊彭殤爲妄作後之視今亦由今之視昔悲夫故列敍時人錄其所述𨿽世殊事異所以興懷其致一也後之覽者亦將有感於斯文

四言

代謝鱗次忽焉以周欣此暮春和气載柔詠彼舞雩異世同流乃攜齊契散懷一丘

五言

仰視碧天際俯瞰淥水濱寥閴無涯觀寓目理自陳大矣造化功萬殊莫不均羣籟𨿽參差適我無非新

四言【謝安】

伊昔先子有懷春遊契玆言執寄傲林丘森森連嶺茫茫原疇迥霄埀霧凝泉散流

五言

相與欣嘉節率爾同褰裳薄雲羅物景微風翼輕航醇醪陶丹府兀若遊羲唐萬殊混一象安復覺彭殤

四言【謝萬】

肆聎崇阿寓目髙林靑蘿翳岫修竹冠岑谷流淸響條鼔鳴音崿吐潤霏霧成陰

五言

司防捲陰旗句芒舒陽旌靈液被九區光風扇鮮榮碧林輝翠英紅葩擢新莖翔禽撫翰遊騰鱗躍淸泠

四言【孫綽】

春詠登臺亦有臨流懷彼伐木肅此良儔修林陰沼旋瀨縈丘穿池激湍連泛觴舟

五言

流風拂枉渚亭云防九臯鸎羽吟修竹遊鱗戱瀾濤攜筆落云藻防言剖纎毫時珍豈不甘忘味在聞韶

四言【徐丰之】

俯揮素波仰掇芳蘭尙想嘉客希風永嘆

五言

淸響擬絲竹班荊對綺疏零觴飛曲津歡然朱顏舒

四言【孫統】

茫茫大造萬化齊軌罔悟云同競異標防平勃運謨黃綺隠幾凡我仰希期山期水

五言

地主觀山水仰尋幽人蹤廻沼激中逵疎竹間修桐因流轉輕觴泠風飄落松時禽吟長澗萬籟吹連峯

四言【王彬之】

丹崖竦立葩藻映林淥水揚波載浮載沈

五言

鮮葩映林薄遊鱗戱淸渠臨川欣投釣得意豈在魚

四言【王凝之】

莊浪濠津巢步潁湄防心眞寄千載同歸

五言

氤氳柔風扇熈怡和气淳駕言興時遊逍遙映通津

四言【王肅之】

在昔暇日味存林嶺今我斯遊神怡心靜

五言

嘉會欣時遊豁爾暢心神吟詠曲水瀨淥波轉素鱗

四言【王徽之】

散懷山水蕭然忘羈秀薄粲穎疎松籠崖遊羽扇霄鱗躍淸池歸目寄嘆心防二奇

五言

先師有防藏安用羈世羅未若保衝眞齊契箕山阿

四言【袁嶠之】

人亦有言意得則歡嘉賔旣臻相與遊盤微音疊詠馥焉若蘭茍齊一致遐想揭竿

五言

四眺華林茂俯仰淸川渙激泉流芳醪豁爾累心散遐想逸民軌遺音良可翫古人詠舞雩今也同斯嘆

一十五人一篇成

五言【防曇】

溫風起東谷和气振柔條端坐興逺想薄言遊近郊

四言【王丰之】

肆眄巖岫臨泉躍趾感興魚鳥安玆幽跱

四言【華茂】

林榮其欝浪激其隈泛泛輕觴載欣載懷

四言【庾友】

馳心域表寥寥逺邁理感則一防然斯會

五言【虞說】

神散宇宙內形浪濠梁津寄暢須臾歡尙想味古人

五言【魏滂】

三春陶和气萬物齊一歡明後欣時丰駕言映淸瀾亹亹徳音暢蕭蕭遺世難望巖愧脫屣臨川謝揭竿

五言【謝繹】

縱暢任所適廻波縈遊鱗千載同一朝沐浴陶淸塵

五言【庾蘊】

仰想虛舟說俯嘆世上賔朝榮𨿽云樂夕斃理自因

五言【孫嗣】

望巖懷逸許臨流想奇莊誰云眞風絕千載挹遺芳

五言【曹茂之】

時來誰不懷寄散山林間尙想方外賔超超有餘閒

五言【曹華平】

願與達人遊解結遨濠梁狂吟任所適浪流無何鄕

五言【桓偉】

主人𨿽無懷應物寄有尙宣尼遨沂津蕭然心神王數子各言志曾生發奇唱今我欣斯遊慍情亦暫暢

五言【王之】

松竹挺巖崖幽澗激淸流蕭散肆情志酣觴豁滯憂

五言【王蘊之】

散豁情志暢塵纓忽以捐仰詠挹遺芳怡神味重淵

五言【王渙之】

去來悠悠子披褐良足欽超迹修獨往眞契齊古今一十六人詩不成各罰酒三觥【名見前】

後序【孫綽】

古人以水諭性有防哉非所以澄之則淸淆之則濁耶故振轡於朝市則充詘之心生閒步於林野則寥落之意興仰瞻羲唐邈然逺矣近詠臺閣顧探增懷聊於曖昧之中期乎瑩拂之道暮春之始褉於南澗之濵髙嶺千尋長湖萬頃乃借芳艸鑑淸流覽卉物觀魚鳥具類同榮資生咸暢於是和以醇醪齊以達觀快然兀矣焉復覺鵬鷃之二物哉耀靈促轡急景西邁樂與時去悲亦系之往復推移新故相換今日之迹明復陳矣原詩人之致興諒詠謌之有由文多不載大略如此所賦詩亦裁而綴之如前四言五言焉

題吳長文得蘭亭康相墓顏魯公斷碑【王相】

魯公之書旣絕倫嵗久更爲時所珍荒壇壞冢朽崖屋剝落風雨埋埃塵斷碑數尺誰所得防畫入紙貌如新延陵公子好事者拓取持寄情相親六書篆籀數變攺訓詁後世多失眞誰初妄鑿妍與醜坐使學士勞骸筋堂堂魯公勇且仁出遇世難親經綸揮毫卓犖又驚俗豈亦以此誇常民但疑技巧有天得不必彊勉方通神詩歌甘棠美召伯愛惜蔽芾猶思人時危忠義常恨少寶此勿復令埋堙

同前【王安國】

魯公之忠曠世無吾愛斯人何必書九原寥寥不可詰筆法髣髴精神余況公於藝自天縱一字宜用幹金摹想當揮灑笑談際不復靳惜惟所須山砠水險勇鑱刻照耀楚越連秦吳百年兵火變陵谷萬里玊石埋榛蕪時平好事搜遣迹窮極南北緣﨑嶇耳聞目見略已盡疑有斷裂畱樵漁那知數尺翳塵土洗滌近出都城居松煤到紙覺飛動气象磊落超鐘虞吳卿獲此喜驚坐朝昏把翫過明珠攜來贈客客爲賦爽邁逺並前賢驅自云感激得妙理學入勝處繇勤劬余聞書史羸蟠礡意匠不爲形骸拘能將聲利瓦礫棄防畫應手成璠璵公遭亂世生死俱見危授命眞丈夫俯仰兵刄猶簪裾毫端妍醜肻睢盱試懷局縮較精粗體勢豈暇煙雲舒區區技巧尙乃爾欲鳴道徳冝何如嗟哉荒煙幾日月豪俊忽徙臨庭除由來始棄終見取鑑裁誰敢欺錙銖物防顯晦亦有待人生通塞無巧愚寄謝紛紛馳騖徒眞僞枉以好惡誣

會稽掇英總集卷三

欽定四庫全書

防稽掇英總集卷四

宋孔延之撰

山水中

剡中

道經云兩火一刀可以逃言多名山可以避災也故漢晉以來多隱逸之士沃洲天姥皆其處也

律詩

宿沃洲山寺【魏徵】

崆峒山叟到江東荷杖來尋支遁蹤馬迹防經靑艸沒仙壇依舊白雲封一聲淸磬海邊月十里香風澗底松何代沃洲今夜興倚欄來聽赤城鐘

知袁郎中破賊後經剡中山水【皇甫冉】

武庫分帷幄儒衣事皷兵連越徼外防盡海門西節比全疏勒功當雪防稽旌旗回剡嶺士馬濯耶谿受律梅初發班師艸未齊行防佩侯印豈得訪丹梯

舟行入剡【崔顥】

鳴棹下東陽回舟入剡鄕靑山行不盡綠水去何長地气秋仍濕江風晚暫涼山梅猶作雨谿橘未知霜謝客文逾盛林公未可防多慙越中好流恨閱時芳

別儲邕之剡中【李白】

借問剡中道東南指越鄕舟從廣陵去水入防稽長竹色谿下綠荷花鏡裏香辭君向天姥拂石臥秋霜

剡中有獻【並序秦系】

系家於剡山向盈一紀大歷五年人以文聞於鄴守薛公無何奏系右衛率府曹參軍意所不欲以疾辭免因將命者輒獻斯文

由來那敢議輕肥散發行歌自采薇逋客未能忘野興辟書今遣脫荷衣家中匹婦空相笑池上羣鷗盡欲飛更乞大賢容小隠益防愚谷有光輝

路入剡中作【方幹】

戴灣衝瀨片帆通髙枕微吟到剡中掠艸並花憐燕子停橈獨飲學漁翁波濤漫撼長潭月楊栁斜牽一岸風便擬乘槎應去得仙源直恐接星東

和剡縣陳明府登縣樓【方幹】

郭里人家如掌上檐前樹木映牕櫺煙霞若接天臺地分野應侵婺女星驛路古今通北闕仙谿日夜入東溟防衣才子多吟笑公退時時見畫屛

雨霽剡谿【錢昭度】

剡谿風雨霽航葦重行行到處楊栁色防家荷葉聲噪蟬金鼎沸游水玊壺淸最喜魚梁伴歸帆的的輕

剡谿唐郎中所居【趙湘】

古栁垂谿水當門系雪舟開池延白鳥掃樹帶淸秋閣上防華頂中見沃洲尋常投刺少來卽是詩流

剡郊野思【林槪】

宻樹芳穠碧艸齊春華微度綠陰低谿連嵊水興何盡路接仙源人自迷落絮有情風上下好花無語日東西故園桃李經年別一望歸心繞翠蹊

丁中允宰剡【陸經】

塵土官曹防處閒今君得邑好開顏落帆直向剡谿口入境先登天姥山魚鳥半和風俗處雲霞多雜簿書間雪晴須去尋安道不作經宵興盡還

自諸曁抵剡四首【吳處厚】

莫嘆塵泥汨且圖山水遊維峯天姥翠一舸剡谿秋不見戴安道有懷王子猷西風無限意盡屬釣魚舟

其二

夷猶雙槳去莫不辧東西夕照偏依樹秋光半落谿風髙一鴈小云薄四天低莽蕩孤帆卸水村楊栁堤

其三

秋渚橫空碧秋山刷眼靑排頭煙樹老撲靣水風腥上瀨復下瀨長亭仍短亭夜船明月好客夢滿流螢

其四

出得雲門路風淒日夕曛船撐鑑湖月路指沃洲雲山色周遭見谿流屈曲分一觴還一詠誰似右將軍

古詩

剡谿行卻寄新別者【朱放】

潺湲寒谿上自此成離別回首望歸人移舟逢暮雪頻行識艸樹漸老傷年髮惟有白雲心爲向東山月

剡谿舟行【六言朱放】

月在沃洲山上人歸剡縣谿邊漠漠黃花覆水時時白鷺驚船

晚泊嶀浦寄剡縣劉貺貟外【潘閬】

曉泛剡谿水晚見剡谿山徘徊駐行棹待月思再還漁唱深潭上鳥棲髙樹間應當金石交念我無暫閒

贈剡谿桃源宮王道士【沈遘】

我昔剡谿逰道人一相遇重來十歳余顏色宛如故顧我病衰早鬢毛已蒼然乃知世上榮詎若山中閒道人家東都問胡不歸北北方多風塵素衣化爲黑斯言吾所信吾志亦江湖瀟灑防稽守平生欣莫如君恩容苟安願奉三年計幸爾數到城閒談北方事

遊沃洲山眞封院【並序吳處厚】

越山惟沃洲最著樂天之記詳矣晉人喜曠達而尙淸虛故山水之遊一時特盛在九江廬阜則浮屠慧逺爲之主而宗雷輩十有八人從之在剡之沃洲則浮屠支遁爲之主而王謝輩亦十有八人從之要皆遁世避地相與爲方外之適耳余嘗歷九江浮潯陽過於柴桑之間訪其所爲東西二林者而慧逺宗雷之迹往往猶可辧識徬徨不能去者久之念沃洲窟於一隅無因而至上下其心者數矣近偶祗役於新昌初甚不慊徐而聞沃洲乃在其境遂挈而東不憚奔走頓撼之勞欲促償其願又且幸爲沃洲一時主人也一日風甚寒天姥盛雪適防邑有移文乘興便往値暝不及遂宿於梅林僧捨平明過眞封院先至養馬坡陟鵝鼻峯入門謁道猷影堂訪攴遁庵基觀錫杖泉前眺放鶴峯徘徊而還大扺山川气象皆荒替雕落非鄕時所聞之沃洲也𨿽然環抱之意趣奔驟之態度尙皆一一可愛乃知古人選勝皆有所謂惟嗜山之深者知之不可爲俗人言也因爲古格長韻以紀之云

幼年曽讀樂天碑及壯亦覧髙僧傳聞有沃洲風景佳腳未能到心空羨近至新昌披縣圖此山乃在吾廏圈想象時時掛夢魂欲一逰之念無便夜來人報天姥雪今日趂晴初出縣酸風瞥瞥吹我須寒气稜稜刮人靣半膝短衫翩以輕獨腳小快而健不知路入幽澗長但覺山隨白雲轉靠昏投宿梅林村侵卯便過眞封院新霜滑防行李難一步一住一回養馬坡前秋艸黃駿骨已埋無復見放鶴峯頭樹影孤鶴不來歸云漫漫入門觸物皆荒涼塵幾蠧經三五卷防鵶叫噪繞生臺野色毰毸集寒殿老杉千尺惟空腔猶有枮藤半縈纒憶昔江左全盛時十有八人皆俊彥或吟或嘯或遨嬉不覺回頭唾纓弁林泉耽味久成癖魚鳥畱連老防倦前有道猷後法潛錫杖卓泉堅志願晚則道林經構之左右前後遂完繕煙霞一窟直防錢買醭商量價何賤聚徒數百日髙談供有香花齋有麪嵗時浸久山浸荒種粟燒畬耕堀徧茂林髠無防存奔蕩周回空一片惟餘谿水淸汪灣百匹秋光防寒綀古今興廢盡如斯欲去便人還戀戀

天姥律詩

登天姥【李敬芳】

天姥三重嶺危途繞峻谿水喧無晝夜云暗失東西問路音難辯通樵迹易迷依稀日將午何處一聲雞

古詩

夢遊天姥峯【李白】

海客談瀛洲煙濤微茫信難求越人道天姥云霓明滅或可覩天姥連天向天橫勢抜五嶽掩赤城天臺四萬八千丈對此欲倒東南傾我欲因之夢吳越一夜飛度鏡湖月湖月照我影送我至剡谿謝公宿處今尙在淥水蕩瀁靑猿啼腳著謝公屐身登靑雲梯半壁見海日空中聞天雞千巖萬壑路不定迷花失石忽已暝熊咆龍吟殷【上聲】巖泉栗深林兮驚層巓云靑靑兮欲雨水澹澹兮生煙列缺霹靂丘巒崩摧洞天石扉訇然中開靑溟浩蕩不見底日月照耀金銀臺霓爲裳兮風爲馬云之君兮飄紛紛而來下虎鼓瑟兮鸞廻車仙之人兮列如麻忽魂悸以魄動怳驚起而長嗟惟覺時之枕席失向來之煙霞世間行樂亦如此古來萬事東流水別君去何時還放白鹿靑崖間須行卽騎訪名山安能摧眉折腰事權貴使我不得開心顏

題天姥【僧靈徹】

天臺眾峯外嵗晚當寒空有時半不見崔嵬在雲中

五泄山律詩

五泄瀑布也在諸曁西四十里有両山夾谿造云壁立髙二百丈廣數十丈水防五節故曰五泄下有龍湫嵗旱請雨輒應寺曰應干山多奇峯或比之雁蕩云

遊五泄山【劉述】

翠屏千疊水潺潺一簇靑鴛杳靄閒惜是晚年逢此境【到任二年後方遂此遊】悔將前眼看他山瀑飛蘿磴終難畫龍蟄巖云秪蹔閒薄宦勞人無計住可嗟歸去又塵寰

同前【唐詢】

尋徹靈潭第五源旋攀蘿蔦至山巓寒聲昔謂來天外巨壑今知在目前峭壁無時長蔽日重巖不雨亦生煙臨觀已覺塵心盡更欲淩雲訪列仙

其二

遊徧西潭返步遲亂雲隨履雨沾衣山形相向還相背獨有溪流共我歸

同前【刁約】

西源窮盡到東源直注層崖五磴泉眞境無繇追汗漫勝遊聊得弄潺湲風生虎嘯層巖底月上猨啼古木顚秖待歸休林下去來同靈黙此安禪

同前【吳處厚】

煙霞一塢兩山源石壁寒垂瀑布泉人事是非空繚繞水聲今古自潺湲月畱吟客眠寒榻風送樵翁下翠巓檀篆未消鑪火燠夜長人靜好談禪

招通判沈興宗遊五泄【丁寶臣】

路緣蘿蔦防杉松翠壁丹崖不計重天作錦屏環十里僧開朱屋面千峯花間越鳥鉤輈語谿外秦人髣髴逢早晚車騶到山下籃輿多日待追從

遊五泄書呈完夫節推【丁寶臣】

莫厭幽尋路險辛細思容易是山神能收地巧藏深處不惜天奇示俗人古有少陵吟未到今無摩詰畫難眞海邊見說天童好秖待君詩判等倫【四明惟天童景號奇絕完夫言回日當徧遊諸山】

和【胡宗愈】

喜陪詩伯尋幽去從此風騷覺有神明代應無髙遁士奇峯盡屬苦吟人欲名地巧題難得卻恨圗經說未眞回想天童山迆邐更多形勝亦非倫

畱題洞巖【宋禧】

翠巖仙洞白雲深躡石捫蘿一訪尋眞馭不逢山色暝澗風吹袂冷森森

古詩

同前【劉述】

英英洞口云觸石才一縷須臾徧空山霈然作靈雨萬物一以澤孤蹤無處所我心良所珍作詩以自矩

五泄山三學院十題【並序僧咸潤】

予從佛業智者教動息忻山水之樂嘗聞永嘉雁蕩名甲宇內咸平中卷衣而遊果見松石之怪峯嶺之秀綽然天造而彌年謌詠不足且謂越中山水名而不實洎寶元二禩中秋月因報恩智仁法師率遊郡之句無五泄山其山去縣不逺一捨平川孤起怪峯顚巒轉入轉幽駭悅心目不覺喟然曰予之居越而不知越有玆勝槪者何異魯人不知仲尼之聖耶方之雁蕩諒無慚焉遂抽軋思偶成十題𨿽辭理無趣姑俾坐談越絕山水爲不誣矣噫謝公白氏樂稱天下林泉而玆山吟詠無聞者蓋僻而且深匪遘昔賢之畱盻爾亦猶君子守道丘園爲時之所棄者良可惜哉題成於應干蘭若序

五泄

飛泉成五級一級一龍湫削出萬仭秀詎讓蓬萊丘

西源

造化鑿坤維千巖鬭空碧有時雲雨開殘陽落幽石

夾巖

一徑數里間巉巖鎭幽谷中夾淸谿流白雲長防續

龍井

寒井深無極人謂藏虯龍嘗聞救炎旱絲雨灑長空

石鼔

巨石平如掌天然狀鼙鼔擊之還有聲分明含太古

石門

雙峯起雲際髣髴五侯門煙霞鏁不開曾無車馬奔

石屛

峭石狀危屏截防諸峯淸白雲觸不飛仙掌空遺名

俱胝巖【有僧持誦俱胝咒於此因得名焉】

昔人持此咒巖坐嵗寒深梵言不復聞雅名流至今

禱雨潭

嘗聞越邑民禱雨碧巖畔神龍如有期爲霖通旱暵

摘星巖

捫蘿梯峭石直上靑雲端咫尺星斗光冷射人心寒

石傘峯律詩【銘附】

玊笥山書堂石傘峯放夫銘【顧況】

亭亭石傘有物有名如蓋若傾如芝一莖又如搖袂拂著上淸俯踏不平仰捫云行石傘山東山銜日宮石傘山西山銜月宮南巒北阜首出屹雄千里在掌五更見日我來豫疾毛豎汗出齊侯賁趾以隠爲榮往往洞穴聞金奏聲橡栗褭險猨猴相爭喬木千尋凡人幾生芳樹冽泉懵夫惶愡螺旋錦沓鶴鳴山空杳兮神乎不宰其功

石傘峯書堂【齊唐】

傘峯一片﨑危石枕在靑冥絕壁間人作塩梅資世濟迹畱巖岫與雲閒露盤髙出長年殿羽蓋斜臨宛委山藐矣諸孫媿前躅但開三徑掩柴關

同前【祖無擇】

伊人髙步接防龍舊隠荒涼石傘峯莘野躬耕聞往事傅巖代築見遺蹤艸茅豈合淹崇業竹帛終能紀茂庸朝暮油云膚寸合何妨霖雨徧三農

同前【元綘】

奇峯如繖見遙靑玊笥山頭地有靈三徑荒涼丞相隠一篇淸絕放夫銘孤標竦處天門近直影圓時日禦停誰躡巖梯訪遺迹逺孫髙謝在鴻冥

古詩

登石傘峯【並序陳諫】

中書侍郎平章事髙陽齊公昔遊越鄕閱翫山水者垂三十載初棲於剡嶺後遷於玊笥自解薜此山未二紀而登臺鉉乃施舊居之西偏爲昌元精舎其東偏石傘巖付令弟秀才【推】俄而中書卽世推髙尙之致文行之美與伯氏相侔至元和九年秋九月七日浙東亷使越州牧兼禦史中丞楊公洎中防軍王公率僚佐賔旅同遊賦詩紀登覽之趣小子承命序其梗槪以冠篇竊謂斯地也斯文也必傳於後世與蘭亭東山俱爲越邦之不朽者矣

詩【齊推】

能以郡中暇不遺塵外蹤嘯儔得鴛鷺揮策入雲松緣徑歷空際望崖來劍峯況當會天人復此陳歌鐘賤子固多癖偶玆安一峯步林欣有適築室幸可容寧期樵牧處忽與軒蓋逢仰荷髙興屬俯慙危磴重攀幽破巖靄踐滑觸苔封秋景山光動寒叢菊艷濃賞心愜觴酌逸韻陶襟胸仍叨勒名氏永紀今所從

答【楊於陵】

夙志慕遐嶠偶時叨撫封幸玆秋成候得與心期從宛在洲渚外稍躋林嶺重紫垣感嘉惠丹壑暢幽蹤之子綽有裕結廬枕前峯亭臺互虧蔽物象分輕濃玊傘踐危石苔枝棲古松登攀逐羣彥息偃慙衰容閶闔如可接靈仙疑蹔逢海防去的的霜雁來噰噰赫奕防軍重導迎禆將恭廻舟遲新月鼙吹引疎鐘

同前【王承鄴】

作鎭得良牧撫戎慙匪仁每觀龔黃化煦物如陽春政簡自多暇遊從邀眾賓鳴騶鏡水畔捨棹耶谿津偶玆逢勝境頓覺離囂塵丞相築室在季方結廬新登臨經絕頂矚眺怡心神金章炤玊傘龍節陵松鱗笙歌入中流鼙角聞城闉更吟瓊瑤篇願言書諸紳

同前【陳諫】

賢相昔未遇耶谿藏臥龍宛然東山居已韻西林鐘仲氏亦遐曠爾來習髙蹤楊公偶閒暇中貴同遊從曲渚擁騶馭廻潭轉艨艟旣登寅緣岸遂踐岧嶤峯徑側縈巨石磴危攀茂松傘開自羅列笥閉誰緘封迥立霄漢表俯看巖嶂重逺村暮杳杳秋海晴溶溶染翰紀勝絕飛觴暢心胸仍聞待新月歸棹何從容

同前【衛中行】

威鳯昔未起玆山嘉气深逶迆抱川阜蘿蔦方沈沈龍節梢巖徑星軒伴幽尋嘗聞謝公事今嘉昭曠心絕頂上巍峩秋晨好登臨蘆洲辧防色天籟聞虛吟支策睇歸潮舒情凝逺岑徘徊繞靈傘登坐延芳襟谿路鏁重扃松門交翠陰貞在空谷瑞色仍棲林晚靄覆廻汀輕橈環碧潯探奇幸陪唱願繼咸池音

同前【路黃中】

總戎詣幽勝天使相追隨躋山玊笥號到峯石傘奇接武白雲表放情月時恬曠薄沆瀣峻極超崦嵫平視羲和轡俯觀朝夕池巖中復何揖坐位多所宜郁烈桂香寅緣霞彩披孤光逗綺翼獨秀分瓊枝靈气達心久華容招目移遂忘日雲暮登防不知疲眷言丘壑士養節松竹滋感激旌蓋顧於以獻貞詞

會稽掇英總集卷四

欽定四庫全書

防稽掇英總集卷五

宋孔延之撰

山水下

四明山

在余姚縣南百餘里髙二百一十丈周回二百一十里孫綽天臺賦云涉海則有方丈蓬萊登陸則有四明天臺云

律詩

石牕【陸防】

石牕何處見萬仞倚晴虛積靄迷靑殘霞動綺疏山應列圓嶠宮便接方諸只有三峯客時來教隱書

過云

相訪一程云云深路僅分嘯臺隨日辧樵斧帶風聞曉著衣全濕寒衝酒不醺幾廻歸思靜彷佛見蘇君

雲南

雲南更有谿丹礫盡無泥藥有巴賨賣枝多越鳥啼夜淸先月午秋近少嵐迷若得山顏住芝蒫手自攜

云北

云北是陽川人家洞壑連壇當星斗下樓拶翠防邊一半遙峯雨三條古井煙金庭如有路應到左神天

鹿亭

鹿亭巖下置時領白麛過艸細眠應久泉香飲自多認聲來月塢尋迹到煙蘿早晚吞金液騎將上絳河

樊榭

樊榭何年築人應白日飛至今山客說時駕玉鱗歸乳蔕懸松嫩芝臺出石防憑欄虛目斷不見羽華衣

潺湲洞

石淺洞門深潺潺萬古音似吹雙羽管如奏落霞琴倒穴漂龍沫穿松濺鶴襟何人乘月弄應作上淸吟

靑櫺子

山實號靑櫺環岡次第生外形堅緑殻中味敵瓊英墮石樵兒拾敲林宿鳥驚亦應仙吏守時取薦層城

鞠侯

何事鞠侯名先封在四明但爲連臂飲不作斷腸聲野蔓垂纓細寒泉佩玉淸滿林遊宦子誰爲作君卿

和

石牕【皮日休】

穴開自眞宰四達見蒼崕苔深渾成綺雲漫便當紗欞中空吐月扉際不扃霞未防通何處應連玉女家

過云

粉洞二十里當中幽客行片時迷鹿迹寸步隔人聲以杖探虛翠將襟惹薄明經時未過得恐是入層城

雲南

雲南背一川無雁到峯前墟野生紅藥人家發白泉兒童皆似古婚嫁盡如仙共作眞官戶無由稅石田

云北

云北盡冥冥空疑背壽星犬能諳藥气人觧冩芝形野歇遇松蓋醉書逢石屏焚香住此地應得入金庭

鹿亭

鹿羣多此住因構白雲楣待侶傍花久引麛穿竹遲經時棓玉澗盡日嗅金芝爲在石牕下成仙自不知

樊榭

主人成列仙故榭獨依然石洞閧人笑松聲驚鹿眠井香爲大藥鶴語是靈篇欲買重棲隱雲峯不售錢

潺湲洞

陰宮何處源到此洞潺湲敲碎一輪月鎔銷半天響髙吹谷動勢急歕云旋料得深秋夜臨流盡古仙

靑櫺子

山風熟異果應是供眞仙味似云腴美形如玉腦圓銜來多野鶴落處半靈泉必共都防花開不記年

鞠侯

堪羨鞠侯國碧巖千萬重煙蘿爲印綬云壑是提封泉遣狙公防果教子供爾徒如不死應得躡蹤

浙江

越之通道有四江西接錢塘曰浙江去城西四十五里曰錢淸江州之東七十里曰曹娥江余姚縣曰姚江

律詩

越江秋晚【蕭頴士】

扁舟東路逺曉月下江濆防灔信潮上蔥防孤嶼分林聲寒動葉水气曉連云暾日浪中見榜歌天際聞伯鸞常去國安道昔離羣延首剡谿近詠言懷數君

濟江問舟人【孟浩然】

潮落江平未有風扁舟共濟與君同時時引領望天末何處靑山是越中

西陵夜居【吳融】

寒潮落逺汀暝色入柴扃漏永沈沈靜燈孤的的靑林風移宿鳥池雨定流螢盡已成愁絕啼蛩莫近庭

泊姚江【王相】

軋軋櫓聲急蒼蒼江日低吾行有定止潮汐自東西

其二

山如碧浪翻江去水似靑天照眼明喚取仙人來此住莫教辛苦上層城

江潮阻風【陳堯佐】

按部谿山接海濤連天風雨泊輕舠滄溟未必全勝我潮落潮生亦自勞

過漁浦作【刁約】

一水相望越與杭渡頭人物見微茫翩翩商楫來谿口隱隱耕犂入富陽市肆凋疏隨浦盡山峯重疊傍江長民瞻熊軾咸相謂太守經行此未嘗

古詩

乘潮至漁浦【陶翰】

艤棹乘早潮潮來如風雨樟亭忽已隱界峯莫及覩崩騰心爲失浩蕩目無主豗防浪始開漾漾入漁浦云景共澄霽江山相吞吐倬哉造化靈此事以終古流沫成足誡商歌調昜苦頗因忠信全客心猶栩栩

西陵口觀潮【薛據】

浙江漫湯湯近海勢彌廣在昔胚渾凝融爲百川長地形失端倪天色潛滉瀁東南際萬里極目遠無象山影乍浮沈潮波忽來往孤防或不見棹歌猶響像日暮長風起客心空震蕩浦口霞未収潭心月初上林嶼幾邅廻亭臯時偃仰晏訪蓬瀛眞逰非外奬

旦發漁浦潭【丘希範】

漁潭霧未開赤亭風已颺櫂歌發中流鳴鞞響沓嶂村童忽相聚野老時一望詭怪石異象嶄絕峯殊狀森森荒樹齊析析寒沙漲藤垂島易陟崖傾嶼難傍信是永幽棲豈徒暫淸曠坐嘯昔有委臥治今可尙

夢越州小江【在城西之錢易三十里】

越布縫單衾燈靑月黃淺精魂渡江水適去無近遠濕沙平朔天宿鳥踏古篆巨潮淹積石瘦白澀無蘚防向期西陵蒼岑屏曲展夙齡賤登臨今日生健羨汀洲逢故妾振袂指吳苑向人呼舊官血泣慙孤蹇

受代還自越中早彂赴浙江潮【王素】

三載勤吏職去思乏甿謡還隨半夜月又趂五更潮騖棹辭枉渚揚帆信歸飇山陰多勝托小隠欲相招

山水雜詠

律詩

龍井【王相】

山腰石有千年潤石眼泉無一日乾天下蒼生待霖雨不知龍向此中蟠

其二

人傳湫水未嘗枯滿底蒼苔亂髮麤四海旱多霖雨少此中端有臥龍無

登越山【李覯】

臘後梅花破碎香望中情地轉淒涼逰山秪道尋髙處髙處何曽見故鄕

題淸化山【許安世】

霜鐘淸徹隔村聞南渡橫塘曉色分淺淺谿流涵白石微微山路入靑雲勞生已負林泉約薄宦空增世俗紛見說定香無受想爲祛塵惑借餘薰

靑蓮山【楊塤】

撥開瑟瑟靑蘿帳尋淂燐燐白石梯更入雲霞最深處忘機數日遂幽棲

郎官巖

碧玉莫嘉千嶂石黃金難買一谿云歌鐘沸地徒誇盛爭似松風竟夕聞

碧澗亭

妙筆王維圖莫就多才康樂詠難窮樓臺一簇出雲杪激雪浪生寒澗風

古詩

題上虞蘭芎山【陳堯佐】

巖巖一峯千萬尋防茫樓閣寒云深巡州佐吏倚欄久泠泠天籟淸塵心

尋余姚上林湖山【謝景初】

山水有奇秀何必耳目親玆地世未知偶防良可珍平湖瞰其中翠巘圍四垠靑松千萬植落瀑如懸巾佛廟聳殿塔裝防繪畫新淸谿與斷崖水石聲燐燐峯巓見滄海日出常先晨花艸時節異寧問秋夏春陵谷千萬古豈無稱道人得防言不信又恐逺故堙樽酒且樂我醉來事事均

觀余姚海氛

海上風與雨未眹先气升澤鹵雜山云蓊郁相薰蒸交語面已障安辧丘與陵衣濡帯革緩臭腥殊可憎自非昌其陽疾癘得以乘君子卻陰邪何必醫師能

余姚董役海堤有作

五行交相陵海水不潤下處處壊堤防白浪大於馬顧予爲其長恐懼敢暫捨董眾完築塞跋履率曠野使人安於生玆不羞民社調和陰與陽自有任責者

觀仙居山瀑布

落泉下峭壁斗絕千萬丈濺急雪片飛望若匹練廣曲嶺隔靑林三里已聞響其旁有巨石平潤可俯仰愚俗所不道我軰偶來賞須期秋色淸攀蘿將爾上

會稽山【張伯玉】

稽山何崔嵬奠此東南區羣山狀趨附萬壑流縈紆疇昔大禹來簡計天下書諸侯率麏至萬玉爭鳬趨防風獨彊梁后至行趦趄天威不可捨敗骨盈髙車至今憔悴煙慘澹藏封隅【封隅山防風邑】遂令百世後尊王無異圗乃知聖人心賞罰盡貽謨

防稽掇英總集卷五

欽定四庫全書

會稽掇英總集卷六

宋孔延之撰

雲門寺律詩

晉義熙三年王子昭嘗居是山有五色云晝見庭戶表奏安帝乃建寺曰雲門至會昌寺廢大中復興今朝攺額曰雍熙顯聖淳化三寺

宿雲門寺【羅鄴】

寺入千巖石路長孤吟一宿逺公房臥聴半夜杉檉雨轉覺中峯枕簟涼華界卒無悲苦念塵襟還自是非忙他年縱若重來此息得心猨鬢已霜

其二

入松穿竹路難分借地連巖總是云欲問老僧多少事亂泉相聒不相聞

同前【錢起】

山寺宜靜夜禪房開竹扉支公方晤語孤月復淸輝一磬響丹壑千燈明翠微平生厭浮世玆夕更忘歸

同前【薛能】

初宵門未掩獨立對霜空極目故鄕月滿池寒艸風樵聲當嶺上僧語在雲中正恨歸期晚蕭蕭聞塞鴻

同前【項斯】

松葉重重覆徑微黃昏谿上見人稀月明半寺客初到風動閒門僧未歸山果經霜多自落水螢穿竹不停飛行人始得中宵臥又被鐘聲催著衣

同前【劉得仁】

上方僧又起淸磬出云初吟苦曉燈暗露零寒艸疎舊山多夢到流水送愁余寄寺欲經嵗慙無親故書

同前【顧非熊】

夜香聞偈後岑寂掩柴扉照竹燈和雪看松月到衣艸堂疎磬斷山寺故人稀翻憶湘南雨春風獨鳥歸

同前顧【況】

野人愛向山中宿況在葛洪丹井西門前有个長松樹半夜子規來上啼

同前【宋之問】

維舟入淨域作禮事尊經投迹慮消散爲心自杳冥龕交大禹穴樓倚少微星沓嶂圍蘭若回谿抱竹庭覺花塗砌白甘露洗山靑鴈塔鶱金地虹橋轉翠屏人天宵合影神鬼晝潛形理勝常宗寂緣空日感靈入禪從鴿繞說法有龍聴劫累終期滅塵躬豈暫寧搖搖不安寐待月詠巖扄

憶雲門

樹閒煙不破谿靜鷺忘飛更愛幽奇處斜陽艷翠微

贈雲門靈一律詩【姚郃】

梵書鈔律千餘紙靜坐焚香獨受持童子病來煙火絕淸泉漱齒過齋時

再遊雲門【方千】

嶺頭云向中起砌下泉從石上來僧老終無出山意巖猨澗鳥莫相猜

題靈一上人新泉【劉長卿】

東林一泉出復與逺公期淺澗春流處空山夜月時夢閒聞細響慮淡對淸漪動靜皆如此惟應道者知

送鮑侍禦宿雲門【嚴維】

小令遺蹤在仙郎向夕過潭空觀月定門靜見云多竹色香煙染松聲雨防和還聞上方磬後夜梵如何

陪獨孤中丞遊雲門

絕壑開花界耶谿極上源光煇三石座登陟五雲門深木鳴騶馭晴山耀武賁亂泉親坐臥疎磬發朝昏蒼翠新嵐色莓苔積雨痕上方看度鳥後夜聴吟猨異迹焚香對新詩酌茗論歸來還撫俗諸老莫攀轅

題雲門一上人新泉

山下新泉出泠泠比法源落花才有響濺石未成痕獨映孤松色殊分眾鳥喧惟當淸月夜觀此啟禪門

遊雲門【趙嘏】

五雲谿影裏萬慮淡涼天紅葉斜堦日淸風滿寺蟬幾多長道路一餉暫畱連惜別疎鐘去看山坐水邊

同前【姚郃】

千重山崦裏樓閣影參差未暇尋僧院先看置寺碑竹深行漸暗石穏坐多時古塔龍蛇善虛廊鳥雀癡雲開上界近泉落下方遲爲愛靑桐葉因題滿樹詩

同前【元稹】

遙泉滴滴度更遲秋夜霜天入竹扉明月自隨山影去淸風長送白雲歸

同前【崔子向】

長松落落勝天臺佛殿經半嶺開郭裏鐘聲山裏去上方流水下方來

同前【杜牧】

雲門寺前逢猛雨雲黑山髙雨腳長曾向郊宮爲近侍分明摐摐羽林鎗

再遊雲門宿空上人故院【馬戴】

雲門秋卻入微徑寂無人後夜中峯月空林對坐身寂寥寒磬斷盥漱瀑泉新隠迹復誰見松枝拂石塵

再遊雲門訪僧不遇【薛能】

數歇渡深水漸非塵俗閒泉聲入秋寺月色徧寒山石路幾回雪禪房又閉關不知雙樹客何處與雲閒

招皇甫冉遊雲門【僧靈一】

湖南通古路來往意無涯欲識雲門寺千峯到若耶春山子敬宅古木謝敷家自可長偕隠那言相去賒

陪元相公遊雲門【趙嘏】

松下山前一徑通燭迎千騎滿川紅春云乍斂幽巖雨曉气初開大斾風小檻燕花容客醉上方看竹與僧同歸來吹盡嚴城角路轉橫塘亂水東

同僚友遊雲門【張謂】

共許尋雞足誰能惜馬蹄長空盡雲雨斜日半虹蜺簾外千峯轉前萬木低看花尋徑逺聴鳥入林迷地與喧卑隔人將物我齊不知樵客意何事武陵谿

宿雲門東客院【蕭翼】

路入山西更向西雨和春雪旋成泥風吹疊巘雲頭散月照平湖鴈影低拄杖負書尋逺寺倩童牽鹿渡深谿今朝獨宿巖東院惟聴猨吟與鳥啼

畱題雲門

絕頂髙峯路不分煙嵐長鎖緑苔紋獼猴推落臨崖石打破下方遮月云

宿雲門香閣院【李襃】

香閣無塵雪後天石盆如月貯寒泉髙僧洗足南軒罷還枕蒲團就日眠

宿雲門上方【秦系】

禪室遙看峯頂頭白雲東去水常流松間儻許幽人住不更將錢買沃州

泛若耶宿雲門【於武陵】

谿船泛數里漸覺少炎暉映水花連影逢人鳥背飛深猶見白石涼好換生衣未得多詩句終須隔宿歸

題雲門【楊衡】

千峯白露後石壁掛殘燈曉色海邊日經聲松下僧意閒門不閉年去水空澄稽首如何問森羅盡一乘

憶雲門舊遊送無著上人【朱放】

誰能愁此別到越會相逢長憶雲門寺門前千萬峯石牀埋積雪山路倒枯松莫學白道士無人知去蹤

入雲門五谿上作【許渾】

此谿何處路遙問白髭翁佛廟千巖里人家一島中魚傾荷葉露蟬噪栁條風急瀨鳴車軸微波漾釣筒石苔縈棹緑山果拂舟紅更就前谿宿村橋與剡通

雲門寄陳丘二侍郎【僧靈澈】

年老心閒無外事麻衣艸座亦容身相逢盡道休官去林下何曾見一人

會稽掇英總集卷六

欽定四庫全書

會稽掇英總集卷七

宋孔延之撰

雲門寺律詩【若耶谿附】

若耶谿在會稽東南北流入鑑湖歐冶子鑄劍之所也戰國防曰涸若耶以取銅是也徐浩嘗云曾子不居勝母之閭吾豈遊若耶之谿因攺爲五雲谿遊雲門寺者必經是谿故附於此

寄雲門亮師【盧象】

度常稱支道林南山隠處白雲深一去人間長不見千峯萬壑樹森森

同孔九泛若耶入雲門【綦毋潛】

同君此谿曲托勝在煙霞潭影竹裏動巖陰天際斜人言上皇代犬吠武陵家借問淹畱日春風滿若耶

寄靈一上人初還雲門【郎士元】

寒山白雲裏法侶自招攜竹徑通城下松門隔水西方同沃州去不作武陵迷髣髴心知處髙峯是會稽

若耶谿【西施采蓮歐李紳冶鑄劍所】

嵐光花影繞山陰山轉花稀到碧潯傾國美人妖艷逺鑿山良冶鑄鑪深淩波莫借臨妝面瑩鍔當期出匣心應是蛟龍長不去若耶秋水尙沈沈

若耶春興【僧皎然】

春生若耶水雨後漫流通芳艸行無盡淸源去不窮野煙迷極浦斜日起微風數處乘流望依稀似剡中

上已日與鮑侍禦泛舟耶谿【劉長卿】

蘭橈漫轉傍汀沙應接雲峯到若耶舊浦滿來移渡口垂楊深處有人家永和春色千年在曲水鄕心萬里賒君見漁船時借問前洲幾路入煙花

畱題雲門山雍熙院【錢惟演】

精舍依巖巘香林結薜蘿崇臺涵夕靄危閣架春波淨饌供蒲塞眞詮譯貝多幾時輝晝錦松下駐鳴珂

同前【範仲淹】

一路入嵐堆還驚禹鑿開林無惡獸住巖有好泉來云陣藏雷去山根到海回莫辭登絕頂南望卽天臺

五雲谿醉歸【張伯玉】

每日谿頭醉臉紅歸來庭院夕陽中依稀聴得家人語扶取五雲谿上翁

若耶谿【陳舜兪】

十里澄谿谿上山谿光無際照山顏天嫌俗眼尋常見地借羣峯左右關蓬島也應非海外瓊壺爭合貯人間維舟正欲踟躕飲坐見蒼煙羃翠灣

同前【錢公輔】

若耶谿出若耶山浪影溶溶入醉顏仙客曾因一箭贈樵風長到五云關數峯蘸碧輕淸外雙舸浮春上下間料得當年乘興子爲貪煙水宿前灣

遊雲門寺【趙諴】

竟夕雨聲寒黎明日气暄峯巒添積潤谿澗漲新痕鐘鼔連三寺杉松共一村不須遊賞徧麗句滿淸軒

古詩

宿雲門寺【宋之問】

雲門耶谿裏泛舟路才通夤緣緑篠岸遂到靑蓮宮天香眾壑滿夜梵羣山空漾漾潭際月颼颼杉上風玆焉逸嘉遁數子今莫同鳳歸慨處士鹿化聞仙翁樵徑謝村北學井何巖東永夜豈云寐曉景忽朦朧谷鳥囀尙澀源桃驚未紅再來期春暮當造林端窮庶以蹤謝客開山投剡中

遊越中山水畱雲門【孟郊】

日覺耳目勝我來山水州蓬瀛若髣髴四野多泛浮碧嶂幾千繞淸源萬餘流莫窮合沓步孰盡派別遊越水淨難污越天陰易收气鮮無隠物目視逺更周舉俗媚蔥蒨連冬擷芳柔菱湖有餘翠茗圃無荒疇賞異忽已還探奇始淹畱永言終南山去矣銷人憂

登雲門山閣懷徐補闕【孟浩然】

我行適諸越夢寢懷所歡久負獨往願今來恣遊盤臺嶺踐苔石耶谿泛林湍捨舟入香界登閣憩栴檀晴山秦望近春水鏡湖寛逺遊佇應接卑位徒勞安白雲無久滯滄海時來觀故國渺天末良朋在朝端遲爾同攜手何時方掛冠

入雲門五谿上作【六言顧非熊】

舟泊有時垂釣舟行不廢閒吟沿山寺寺花樹枕水家家竹林鴛鴦晝飛谿靜鸜鵒夜轉村深忽聞風動蓮葉起見波間月沈

宿雲門寺【白居易】

昨夜有風雨雲奔天地合龍吟古石樓虎嘯生巖閤幽意未盡懷更行三五帀

送靈澈還雲門【韋應物】

我歡長在夢無心解傷別千里萬里人只是眼中月

入若耶谿【崔顥】

輕舟去何疾已到雲林境起坐魚鳥間動搖山水影巖中響自答谿裏言彌靜事事令人幽停橈向余景

宿道一上方院【王維】

一公棲太白髙頂出雲煙梵流諸洞徧花雨一峯偏迹爲無心隠名因立數傳鳥來還語法客去更安禪晝涉松路盡暮投蘭若邊洞房隠深竹靜夜聞遙泉向是雲霞裏今成枕席前豈惟暫畱宿眠來將窮年

雲門符公蘭若最幽與薛八同往【孟郊】

謂余獨迷方逢子亦在野結交指松柏問法尋蘭若小谿劣容舟怪石屢驚馬所居最幽絕所往皆靜者密篠陰路傍淸泉流舍下上人亦河間塵念都已捨四禪合眞如一切皆虛假願承甘云潤喜得慧風灑依止此山門誰能斆丘也

酬綦母校書夢遊耶谿見贈【儲光羲】

校文在仙掖每有滄洲心況以北下夢遊淸谿陰春看湖口漫夜入回塘深往往纜垂葛出舟望前林山人松下飯釣客蘆中吟小隠何足貴長年固可尋還車首東道惠然若南金以我采薇意傳之天姥岑

奉同徐侍郎五雲谿新亭重陽宴集【獨孤及】

萬峯蒼翠色雙谿淸淺流已符東山趣況值江南秋白露天地肅黃花門館幽山公惜美景肯爲芳樽畱五馬照池塘繁弦催獻酬風前孟嘉帽乘興李膺舟騁望傲千古當歌遺四愁豈令永和人獨擅山陰遊

耶谿泛舟【孟浩然】

落景餘淸輝輕棹防谿渚澄明愛水物臨泛何容與白首垂釣翁新妝浣紗女相防未相識脈脈不得語

春泛若耶畱題雲門寺【綦毋潛】

幽意無斷絕此去隨所偶晚風吹竹舟花路入谿口際夜轉西壑隔山望南斗潭煙飛溶溶林月低向後生事且彌漫願爲持竿叟

若耶春意【許景先】

越水正逶迆艷陽三月時中有嬋娟子含怨望佳期鮮膚潤玉澤微眄動蛾眉解佩遺中浦折芳懷所思彩色豈不重瓌艷難久滋一歌江南曲再使妾心悲

雲門寺【僧靈澈】

湖邊歸鶴唳寥泬僧房半倚秦峯缺云生幽石何逍遙泉去疎林幾嗚咽天寒猛虎叫巖月松下無人空有雪千年像教人不聞燒香獨爲鬼神說

招道一上人居雲門【僧道猷】

連峯數千里修林帶平津云過逺山翳風至梗荒榛茒茨隠不見雞鳴知有人閒步踐其徑處處見遺薪始知百代下故有上皇民開此無事迹以待疎俗賔長嘯自林際歸此保天眞

題雲門無側道人房【僧皎然】

越山千萬雲門絕髙僧貌古還名月淸朝拂石行道歸林下眠禪看松雪

登雲門吳升亭【僧洪偃】

蕭蕭物候晚肅肅天望淸旅人聊杖策登髙蕩客情川源多舊迹墟裏或新名宿煙浮始旦朝日照初晴逺行乏徒侶徐步寡逢迎信矣非吾托賞心何易並

杖防歸若耶雲門

杖策步前嶺褰裳出外扉輕蘿轉防密幽徑復紆威松髙枝影細山晝鳥聲稀石苔時滑屣虫网乍黏衣澗傍紫芝曄巖上白雲飛杉梓排煙去尙生寂弗歸窮谷無還往攀桂獨依依

遊雲門寺畱題靈運上人房【吳奎】

雲門入云深樹密山轉幽谿亭修竹裏激激玉泉流仁智所遐想古今爲勝遊我來休沐至窮覽殊難周金碧樓殿午寒香松桂秋淸風動髙興飄越不可收禪師索題詩捉筆事冥搜欲速馳思逺頃刻歷九州象外有眞物惝怳難爲求徒形陳熟言羞澀爲爾畱

雲門寺【蘇舜欽】

翠嶂環合封白雲中有蕭寺三爲鄰【雲門梁武所作今分爲三寺相連】老松偃蹇若傲世飛泉奔薄如避人蒼猨嘯斷夜月古丹花開逼陽崖春盤桓數日不忍去舟出耶谿猶慘神

畱題雲門山雍熙院【謝景溫】

耶谿欲盡山轉靑中有三寺山爲屏秦峯表裏植蒼翠仰視萬木相崢嶸雪霜洗盡塵土迹龍蛇蟄處煙氛生我攜賔友事登覽穿徑已覺毛骨輕窮幽陟險興不盡巖房畱宿神逾淸寒隨陰谷一夜來酒力半酣如不勝狂歌出門步竹逕正見谿橋雙月明幽泉亂出石竇響松風逺送哀猿聲淩晨後嶺縱俯仰長林翠阜何縱橫獻之舊地不可辧懸崖欲斷石作坑五雲散盡遺迹滅老僧至今傳此名憑髙覽古復太息翻嗟萬事多廢興丈夫出處固未測我於山水心難縈區區世路𨿽可厭脫身向此誠獨醒豈如乘興事玆樂賞心不系窮與亨昔人避世非獲已我今安學禽鳥情

同前【吳處厚】

三寺峙若鼎四山合如環偸攜野人杖黙叩禪翁關艸樹冬不老雲煙秋更閒飄飄物外興又逐歸禽還

會稽掇英總集卷七

欽定四庫全書

會稽掇英總集卷八

宋孔延之撰

天衣寺

法華山在會稽南四十里晉義熙十三年僧曇翼棲此誦法華經頗有靈感【晉賢見】乃置寺因以爲名梁天鑑中昭明太子送金縷袈裟紅銀缾璢璃鉢各一副至會昌寺廢大中復興攺寺額曰天衣山有十峯雙澗崷崪澄澈頗快登覽古今多有紀詠云

律詩

題法華山天衣寺【白居易】

山爲蓮宮作畫屏樓臺迆邐插靑冥云生座底鋪金地風起松梢韻寶鈴龍噴水聲連擊磬猨啼月色閒持經時人不信非凡境試入關一夜聴

同前【元稹】

馬踏紅塵古塞平出門誰不爲功名到頭爭似棲禪客林下無言過一生

遊法華寺【李邕】

山勢轉深看更好嶺霞谿霧沒樓臺異時花向陰崖發逺處泉從靑壁來世界自知千古促賢愚悉被四時催須知此地堪終老七竅終成一寸灰

題法華寺【李紳】

花界無生地慈宮有相天化娥騰寶象畱影閟金仙殿踴全身塔池開半月泉十峯排碧落雙澗合淸漣【寺前後有十峯回繞雙澗合流】藥艸經行徧香燈次第燃戒珠髙臘防心印祖僧傳【此寺僧律嚴肅持經皆承師教】缾識先羅漢衣存舊福田【寺有約法師水缾梁朝宮人所刺袈裟】幻身觀火宅昬眼照靑蓮住學超眞境依遊渡法船化城殊百億靈迹冠三千蕭壁將沈影梁薪尙綴煙【寺有昭明太子畫眞人梁時薪火常在】色塵知有數劫盡豈無年龍噴疑通海鯨吞想漏川【寺有梁朝銅龍吐泉銅鯨飲流以注諸院】磬疎聞啟梵鐘息見安禪指諭三車覺開迷五防纒教通方便入心達是非詮貝葉千花藏檀林萬寶篇座嚴師子迅幢飭网珠懸極樂知無礙分身應有緣還將意功徳畱偈法王前

法華寺【吳融】

寺在五峯陰穿緣一徑尋雲藏古殿暗石防小房深宿鳥連僧定寒猨應客吟上方應見海月出試登臨

書法華寺上方禪壁【方幹】

砌下松巓有鶴棲孤猨亦在鶴邊啼臥聞雷雨歸巖早坐見星辰去地低一逕穿緣應就郭千花掩映似無谿是非生死多憂惱此日防師爲破迷

秦望山僧院【羅隠】

巉巉危岫倚滄洲聞說秦皇亦此遊霸主捲依才二世老僧傳錫已千秋陰崖水漱松根直蘚壁苔侵畫像愁各是病來俱未了莫將煩惱問湯休

宿法華寺【僧皎然】

心與空林共杳冥孤燈寒竹自熒熒不知何處小乘客一夜風前聞誦經

宿天衣寺【於良史】

春山多勝事賞翫夜忘歸掬水月在手防花香滿衣興來無逺近欲去惜芳菲更望鳴鐘處樓臺深翠微

題法華山天衣寺【曽會】

十里湖光十里松松陰路到十髙峯看渡口隨湖月樓聴雲門度嶺鐘梁帝鉢含山雨潤普賢臺鏁蘚花重誰人的是忘機子香稻寒蔬養瘦容

遊天衣寺【趙諴】

世稱幽景屬金仙若是精藍豈妄傳澗湧雙泉雷出地山圍四面管窺天唐僧手澤神毫健梁帝宸恩寶器妍今日喜償平昔志更逢閩客此安禪

古詩

遊天衣寺【陸亙】

處世空旦夕探幽放情志長歌向閒雲引客遊古寺秦山倚寥廓髙鳥下蒼翠凝陰向杉松界法齊天地疎鐘逺僧捨深殿有猨戲警梵千谿中眞禪寂無二寒泉聳毛髮淸露遣心累省慮因悟非勞神豈爲貴超然靜中見覺了愚勝智願得棲煙霞書之謝名利

登秦望山【薛據】

南望秦望山極目大海空朝陽半暘谷晃朗天際紅谿谷爭噴薄江湖遞交通而多魚商叟不悟嵗月窮振緡迎早潮弭棹候逺風予本萍泛者乘流任西東茫茫無際帆棲泊何時同將尋會稽迹從此訪任公

應天寺

卽寶林寺也寺因山髙四十六丈周五百餘步在山陰之東數十步逺望若形故曰山又吳越春秋云越王築城已成怪山自生本瑯琊東武縣海中山一夕移來故名曰怪山裏曰東武裏起遊臺於上其東南爲司馬門立三層樓冠山之巓曰靈臺所以灼又仰望天地怪也上有石井靈鰻時或見之乾符中攺爲應天

律詩

寶林寺【李紳】

最深城郭在人煙疑借壺中到梵天巖樹桂花開月殿石樓風鐸繞金仙地無塵染多靈艸室鑑眞空有定泉應是法宮傳覺路使消煩惱見靑蓮

再遊應天寺聖母閣【錢倧】

越地靈蹤多少處伽藍難尙此樓臺有時風掣浪聲到半夜月排山勢來極目煙嵐迷逺近百般花木離塵埃可憐光景吟無盡知我登臨更幾回

登應天寺塔【潘防】

閒上應天寺裏塔九層突兀入幽云下窺已覺紅塵別低語猶疑碧落聞秦望山髙如髻簇照湖水濶若甌分野人不管興亡事空憑危欄到日曛

畱題應天寺昭慶大師房【杜衍】

中懷無絆外緣閒深掩禪扉客到難勝境可曾飛錫去好山多隻捲簾看晝升講座天花落夜步吟軒海月殘今日逢師堪論道歸心愁思一時寛

贈應天寺昭淨法華

出俗皆言爲息機性靈淨僻似師稀前山月落夜吟罷深院菊荒秋講歸谿霧鏁燈焰短雪風敲竹磬聲微會期雙闕重相見應換當年舊衲衣

題應天寺【齊廓】

寶勢聳如飛檐牙照錦翚路盤危磴出僧觸斷雲歸萬井分塵界千巖在目圍浮生枉多事到此合忘機

同前【王昌符】

何事詩家稱翦裁跨虛相繼有樓臺水涵春碧雨初霽山露曉靑雲半開寶塔禮終僧室靜粉墻題罷使車回此時欲結香蓮社只爲陶潛醉不來【是日約會稽太博不至】

書應天寺壁【此山名飛來張伯玉云自瑯琊至】

城郭鏁山林自無塵土侵一峯來海上髙塔起天心世路有盈縮靈泉無淺深【塔西北楹下有石泉一嵗時無增減】使君今老矣閒處得閒吟

古詩

題寶林寺【徐浩】

玆山昔飛來逺自瑯琊臺孤岫形在深泉鰻井開越王屢登陟何相傳詞才塔廟崇其巓規模稱壯哉禪堂淸溽潤髙閣無恢炱照耀珠吐月鏗轟鐘隠雷揆余久纓弁末路遭邅回一棄滄海曲六年稽嶺隈逝川惜東駛馳景憐西頽腰帶愁疾減容顏衰悴催賴居玆寺中法士多瓌能洗心聴經論禮足蠲凶災永願依勝侶淸江乘度杯

飛來山【蔣堂】

有山昔飛來神怪安可測萬壑鼓風雷千巖爲羽翼胡爲忽移徙到此無傾側靈越得奇峯瑯琊失遺迹煙雲隨而至杉篁古所植如何艸創時偶作瞿曇宅聞之有苾蒭嵗久苦刓刻鑿聲響深崖火燼淬層壁【詰之州人云向有僧旦暮鑿是山鐫鏨不絕又加以火灼醋淬巖崖都盡】平爲土木基蔑有蒼翠色金粟千億身窣堵百餘尺回廊盡復疊寸地無閒隙一聚紅塵中萬瓦靑煙羃成彼有爲善斯可長太息我試來尋山山形俱變易方念此嶄絕安得如往昔不謂山之足下落言偃室知是騫翥時於玆墮巖石屹爾畫疆畔其誰敢侵蝕隨宜得形勝觸目見崒小桂結濃陰淸露有疎滴巾屨日可賞琴樽雅成飾多謝對幽岑亦足開煩臆若在只園閒豈更存餘碧

天章寺

寺去山陰縣西南二十五里乃晉王右軍蘭亭曲水之遺趾故書堂墨池間有存者至道中因中貴人奏請置寺以藏太宗仁宗禦書於其上賜額曰天章云律詩

題天章寺【孫沔】

茂林修竹碧谿頭梵宇深沈鏁翠幬從此崇山頻企望朝陽髙處有松楸

泛照湖遊天章【吳奎】

秦望奇峯北天章野寺東石橋跨驚瀨云屋麗層穹片段磨礲密髙低結構雄盤基深鑿岸飛勢聳淩空迥卻熙蒸日虛含自逺風谿山形勝聚川陸往來通竹影搖軒外松聲逼坐中孤煙惹樵叟輕浪濺漁翁气象淸無比登臨杳莫窮直須圖畫看安得入神工

遊天章寺道中【蘇舜欽】

畫鷁低飛湖水平回看樓閣滿稽城人遊鑑裏山相映魚戲空中日共明盡是荷風香不斷忽逢谿雨气尢淸藍轝卻上蘭亭路猨鳥云蘿伴此行

遊天章寺【曾鞏】

藍轝朝出踏輕塵拂面栁色新曲水豈能畱往事南湖空解照行人最宜靈運登山屐不負淵明漉酒巾老去飄零心未折暫須同醉海邊春

同前【顧臨】

京國久昬車馬塵舊遊重到樂如新谿山滿眼換淸骨樽俎開懷盡故人浩蕩自然閒日月疎慵便欲褫冠巾吾儕用捨猶蟬蛻贏得湖南深訪春

同前【陳舜兪】

峻嶺崇巓千古在好風佳月逐時新簿書偶是山陰長觴詠聊同水曲人林雀不驚笻竹杖谿云欲傍接防巾官麤合有登臨分更待巖花爛漫春

同前【許安世】

當時俯仰尙爲陳千載重來感益新曲水已傷迷故迹崇山依舊對遊人縈紆雪路聯珠騎蕭爽風亭岸角巾只恐瑤池歸扈宴不能修禊見深春

題天章【劉誥】

逸少蘭亭六百年別營樓閣奉金仙瑯函帝賜三朝筆猊座僧談二祖禪山怪有時渾露石地靈無處不通泉塵心未悟眞如理空爇晨鑪一篆煙

入天章道中【葉防】

帝兪荒址創毗耶茂嶺煙篁占一涯僧入定中觀水月客來空際辯天花宸章飛動淩奎彩瀑澑淸涼漲井華不省永和年景趣飫聞虛座演三車

古詩

泛照湖遊天章【吳奎】

愁霖不肯已陰結彌二旬吾遊欲及時秉燭出城門泛泛一畫舫密坐環親賔爽气忽侵袂重云稍逡巡俄頃萬里晴鬼魅伏淸晨日光湧水態照灼無涯垠輕煙緬以沒微風飈然振菇蒲動幽響撥剌驚潛鱗浮沈戲鷗鷺蕩漾開萍蘋榜人發櫂歌漁翁理罾緡激越自成態蕭灑何其眞淸輝不可狀野思徒紛紜弭棹山之阿行行問吾民莓苔粘側逕馬足絕纎塵靑谿曲折度茅屋經過頻川塗斗開濶夷路夾松筠右轉聳云構廣除礱翠瑉佛殿爍金碧標榜自玉宸修廊盤磴道等級華堂新最後敞髙閣扃藏帝室珍冥心一薰拂璨璨羅星辰大哉三聖筆天縱妙入神名家數幾百較古誰爲鄰山頭見塔影樹杪排嶙峋直上遽登造愛奇忘艱辛秋容媚虛曠藹藹揚奇芬羣峯出圭角萬象皆縷陳森爽翠欲滴蒼茫寒襲人逺心窮碧海逸興淩髙旻躊躇下煙麓盼眄行復詢僧言王右軍遺迹永和春蘭亭有曩基墨池含漪淪書室閟靈像五亭余圓囷次第與探歷畢景頤厥因簡累脫紛滓遺榮終幅巾逍遙自得埸此節固離倫憤恥以寄傲則非吾所遵涼飈拂修竹暮靄起長津纓佩顧爲忝城郭宜爾親回首已遙碧怳然塵世分

禹廟

在會稽東南十餘里稽山之下禹嘗會東南諸侯計功於此後沒因焉少康立祠於陵所今有禹墳窆石猶存或曰梁時修廟欠一梁木夕有風雨漂至一木乃梅梁也

律詩

禹廟神座傾服金紫蘋自到鎭申牒禮司重加衮冕今因祈雨偶成八韻【薛蘋】

玉座新規盛金章舊制非列城初執禮淸廟重垂衣不覩千箱詠翻愁五稼微只將蘋藻潔寧在餼牢肥徙市行應謬焚巫事亦違至誠期必感昭報意猶希海日明朱檻谿煙濕畫旂回瞻郡城路未欲背山歸

禹廟【李紳】

削平水土窮滄海畚鍤東南盡會稽山擁翠屏朝玉帛穴通金闕架云霓祕文鏤石藏靑壁寶檢封云化紫泥淸廟萬年長血食始知明徳與天齊

遊禹穴【宋之問】

禹穴今晨到耶谿此路通著書聞太史鏈藥有仙翁鶴往的猶掛龍飛劍已空石帆浮海上天境落湖中水底寒云白山邊墜葉紅歸舟何慮晚日暮使樵風

題禹廟【錢倧】

千古英靈孰令論西來神宇壓乾坤塵埃共鏁梅梁在星鬥俱分劍獨存蟾殿夜寒搖翠幌麝鑪春暖酹瓊樽會稽山下秋風里長放松聲入廟門

同前【張伯玉】

寶穴千峯下嚴祠一水傍夜聲滄海近秋勢越山長薄葬超前古貽謀啟後王萬靈何以報終古詠懷襄

同前【蔣白】

大禹歸天后南惟此廟存屋腥龍掛影巖黑電燒痕夜祭雲間火春鼙浪裏門到今疏鑿水敢不向東奔

泊禹祠【潘閬】

禹廟髙髙萬木齊蟾蜍影裏月光低山中不慣聞寒漏一夜猨驚與鳥啼

癸未嵗秋七月禱禹廟

萬古稽山下森森大禹祠幽人來暗禱靈魄望潛知帝慮河頻決民憂業旋移自慙無異策載拜淚雙垂

訪禹穴至陽明洞【張伯玉】

宛委山前艤畫船攀蘿漸入太霄邊因尋大禹藏書穴深入陽明古洞天萬壑秋光含細籟數峯寒玉立蒼煙寶函金篆久稀濶欲就皇人講數篇

禹穴【錢公輔】

一朶云根壓眾嵐古傳深坎自天鏨藏書未必先王事好怪惟聞太史探洞府間來何寂寞龍髯垂處認防鬖近巖更剖知章字謾識奇蹤意亦甘

題禹廟【齊唐】

削斷龍門劍力閒遺祠終古鑑湖邊昆墟到海曾窮地石穴藏書不記年春色門墻花滴雨曉光臺殿水浮煙塗山萬國梯航集告禪靈壇豈偶然

古詩

亂後經禹廟【庾肩吾】

金簡泥新發龍門鑿始通配天不失舊爲魚微此功秦皇觀大海魏帝逐飄風去國嗟行邁頻年任轉蓬月上關山北鄕臨天漢東申胥猶有志荀息大懷忠待見攙搶滅歸來松柏同

謁禹廟【宋之問】

夏王乘四載玆地發金符峻命終不易報功疇敢渝先驅總昌會後至伏靈誅玉帛空天下衣冠耀海隅旋聞厭黃屋更道出蒼梧林表祠轉茂山阿井詎枯舟遷龍噴壑田變鳥耘蕪舊物森如在天威肅未除夷屆瑤席玉女侍淸都奕奕閨闥邃軒軒仗衛趨气靑連曙海云白洗春湖猨嘯有時答禽言長自呼靈歆異蒸糈至樂匪笙竽茅殿今文襲梅梁古制無運遙日崇麗業盛答昭蘇伊昔力云盡而今功尙敷揆材非美箭精享愧生芻郡職昧爲理邦空寧自誣下車霰已積攝事露行濡人隠冀多祐曷惟霑薄軀

同前【崔詞】

惟舜禪功始惟堯錫命初九州方奠畫萬壑遂橫疏受籙嘗開洞過門不下車諸侯會玉帛滄海薦圖書黙將遺世崇髙亦厭居耘田自有鳥濬澤豈爲魚家及三王嗣殷因百代如靈容肅淸宇衮服閉荒墟棗徑愁雲暮松扉撤祭余叨榮陵寢邑懷古益躊躇

同前【益簡】

九土昔淪墊八方抱殷憂哲王受洪範羣物承天休源委有所在勤勞會東州稽山何峻極淸廟居上頭律度非外事辛壬寧少畱歌謡自不去覆載將何求靈長表逺績經啟著宏猷孰敢備佐命天吳與陽侯功余玉帛茂實結松楸蓋影庇風雨湖光搖冕旒質明簫鼔作通昔禮容修騂牢設舊物洿水配庶羞深沈本建極傲很亦思柔陰怪尙奔走靈徒如獻酬怳疑仙駕動靜見宿云收竹樹依積潤菇蒲托淸流謬玆領百越忽復歷三秋丹懇諒可薦庶幾無年尢

拜禹廟【元稹】

恢能咨嶽日悲暮羽山秋父陷功仍繼君名禮不讐洪水襄陵後元圭菲食由已甘魚父子翻荷粒咽喉古廟蒼煙冷寒庭翠柏稠馬泥眞骨動龍畫活睛畱祀典稽千聖孫謀絕一丘道𨿽污世載恩豈酌沈浮洞穴探常近圖書卽可求徳崇人不惰風在俗斯柔茭色湖光上泉聲雨腳收歌詩呈志義簫鼔凟淸猷史亦明勲最時方怒校酋還希四載術將以拯防劉

謁禹廟【徐浩】

畎澮敷四海川源滌九州旣膺圭錫乃建洪範疇鼎革固天啟運興匪人謀肇開宅土業永庇昬墊憂山足靈廟在門前淸鏡流象筵陳玉帛容衛嚴戈矛探穴圖書朽卑宮堂殿修梅梁今不壊松祏古仍畱負責故鄕近朅來申俎羞爲魚知造化嘆鳳仰徽猷不復聞夏樂惟餘奏楚幽婆娑非舞羽鏜鞳異鳴球盛徳吾無間髙功誰與儔災淫破凶慝祚聖擁神休出谷鸎初語空山猨獨愁春暉生艸樹栁色暗汀洲恩貸題輿重榮殊衣錦遊宦情同械系生理任桴浮地極臨滄海天遙過鬥牛精誠如可諒他日寄冥搜

早謁禹廟【張伯玉】

曉出五云扃皎日麗初【闕】宿霧斂【闕】

嚴祠欵靈閟拂衽天風散不聴

曹娥廟律詩

曹娥廟碑【僧貫休】

髙碑說爾孝終難彈指端思白浪間堪嘆行人不回首前山山是薴蘿山

同前【潘閬】

曹娥廟前秋艸平曹娥廟裏秋月明扁舟一夜曾無寐近聴潮聲似哭聲

同前【姚鉉】

簫鼓聲中浪渺彌古楓陰砌蘚封碑行人到此自恭肅不似巫山雲雨祠

同前【錢惟嶽】

曹娥廟貌樹丰碑千古行人誦色絲苦恨當年題八字不旌賢孝只旌辭

其二

尋屍抱柱兩俱難二子畱名滿世間輕命一般同水溺尾生泉下復何顏

同前【史溫】

曹娥廟貌枕江湄南北行人合孝思有智不爭三十里千年黃絹一防碑

古詩

畱題曹娥廟【蕭辟】

屈平以楚死死濁不死淸伍員以吳死死暗不死明死者人所難一死鴻毛輕壯哉二子爲畱得不死名曹娥以父死年齡童未成抱屍出洪瀾非可二子並二子諫不從齊秦韓魏徵娥若不之死父鱣與鯨二子死以介娥死以孝誠於今會稽人事之如事生娥若生堯時舜不妻女英娥若逢孔子娥名書孝經娥父若罹辜豈止爲緹縈蔡邕不知娥但愛碑上銘我來拜祠下古木寒雲橫往往大江水猶作哀哀鳴安得娥有知爲我神陰靈鼓此大江波注入四瀆平洗濯天下心皆行娥所行

會稽掇英總集卷八

欽定四庫全書

會稽掇英總集卷九

宋孔延之撰

雜寺觀律詩

昌安寺【李紳】

寺深松桂無塵事地接荒郊帶夕陽啼鳥歇時山寂寂野花殘處月蒼蒼碧紗凝焰開金像淸梵消聲閒竹房丘壠漸平連茂艸九原何處不心傷

龍宮寺【並序】

此寺摧毀積嵗正元十八年餘爲布衣東遊天臺故人江西觀察使崔公以殿中謫官移治剡溪崔公座中有僧曰修眞自言居龍宮寺起謂餘言異日必當鎭此爲修此寺時以爲狂易之言不之應僧相視久之而退至元和三年餘以前進士爲故薛蘋常侍招至越中此僧已臥疾使門人相告曩日所言必當鎭此修寺之記幸不見忘僧偶言寺有靈只相告爾予問疾而已不能對及後符其言而詢其存沒則僧及門人悉殂謝寺更頽毀惟荒墟余拱而已因召寺僧會眞以俸錢爲葺之累月而畢以成其往願也

銀地溪邊遇衲師笑將花雨指潛知定觀度生前事不道靈山別後期眞相有無因色界化城興滅在蓮基好令滄海龍宮子長防金人舊浴池

山寺魚池【此池微之所修戒其僧以防生之意及公垂至見其詩而笑之未幾寺之僧果有罟於池中元稹者公垂因形於詩云】

勸汝諸僧好防持不須垂釣引靑絲雲山莫厭看經坐便是浮生得道時

同前【李紳】

汲水添池活白蓮十千鬐鬛盡生天凡庸不識慈悲意自江魚入九泉

題寶相寺【孟浩然】

石壁開金像香山倚鐵圍下生彌勒見回向一心歸松竹前庭古樓臺世界稀多嵐增气色餘照發寒輝講席邀譚柄泉堂施浴衣願乘功徳水從此濯塵機

同前【僧南粵】

松徑行才盡香城絕世塵倚巖開半殿鑿石見全身鐘鼓中天曉煙花上界春出門重稽首願值下生晨

宿天柱觀【僧靈一】

石室初投宿仙翁喜暫容花源隔水見洞府過山逢泉湧階前地云生戶外峯中宵自入定非是欲降龍

龍瑞宮

禹穴也三十六洞天之第十一曰陽明洞天大禹探書治水之所唐神龍中置懷仙館開元中勅方士葉天師設醮而龍見因攺今額

春分日投簡陽明洞天作【元稹】

中分春一半今日半春䢐老惜光陰甚慵牽興緒孤偶因投祕簡聊得泛平湖郡邑移仙界山川展畫圖旌旗遮嶼浦士女滿闉闍似木吳兒勁如花越妓姝牛儂驚力直蠶妾笑睢盱怪我攜章甫嘲人托鷓鴣閭閻隨地勝風俗與華殊跣足沿流婦丫頭避役奴雕題𨿽少有雞卜尙多巫鄕味尢珍蛤家神愛事烏舟船通海嶠田種繞城隅櫛比千艘合袈裟萬頃鋪茭荼闐小市漁火隔溪蘆日腳斜穿浪云根逺曳蒲欵風花气度新雨艸芽蘇粉壊梅辭萼紅含杏綴珠薅余秧漸長燒後葑猶枯緑綟髙懸栁靑錢密辮楡馴鷗眠淺瀨驚雉迸平蕪水淨王余見山空謝豹呼燕狂捎蛺蝶螟掛集蒲盧滅碧鶴新卵深黃鵞嫩雛村扉開白版寺壁耀頳糊禹廟才離郭陳莊恰半途石帆何峭峣龍瑞本縈紆穴爲探符坼潭因失箭刳隄形彎熨斗峯勢踴香鑪幢蓋迎三洞煙霞貯一壺桃枝蟠復直桑樹亞還扶鼈解稱從事松堪作大夫榮光飄殿閣虛籟合笙竽庭狎仙翁麂池遊縣令鳬冥心除健羨扣寂入虛無岡踏翻星紀章飛動帝樞東皇提白日北斗下都騎吏裙皆紫科車幰盡朱地侯鞭社伯海若跨天吳霧噴雷公怒煙揚竈鬼趨投壺憐玉女噀飯笑麻姑菓實經千嵗衣裳重六銖瓊杯傳素液金匕進雕胡掌裏承來露柈中釣得鱸茵生悲局促柯爛覺須臾稊米休言聖醯雞益伏愚鼓鼙催暝色簪組防微軀遂別眞徒侶還來出路衢題詩嘆城郭揮手謝妻孥幸有桃源近全家肯去無

和【白居易】

靑春行已半白日坐將䢐越國彊仍大稽城髙且孤利饒鹽煮海名勝鏡澄湖牛斗天垂象臺明地展圖【天臺四明二山名】瓌奇闐市井佳麗溢闉闍句踐遺風霸西施舊俗姝船頭龍夭矯橋腳獸睢盱鄕味珍彭越時鮮貴鷓鴣語言諸夏異衣服一方殊練蛾眉婢鳴桹了角奴江淸敵伊洛山翠勝荊巫華表雙棲鶴聯墻幾防烏煙波分渡口雲樹接城隅澗逺松如畫洲平葑似鋪緑鍼秧早稻紫筍折新蘆暖蹋泥中藕香尋石上蒲雨來萌盡達雷後蟄全蘇栁眼黃絲纇花房紅蠟珠林風新竹折野燒老桑枯帶嚲長條蕙錢穿短貫楡喧和生野菜卑濕長街蕪女浣紗相伴兒烹鯉一呼山魈啼雉子林狖掛都盧產業論蠶蟻孳生計鴨雛泉巖雪飄灑苔壁錦漫糊堰限舟航路堤通車馬途耶谿岸回合禹廟逕盤紆洞穴何因鑿星槎誰與刳石凹仙藥臼峯峭佛香鑪去爲投金簡來因挈玉壺貴仍招客宿健未要人扶聞望賢丞相儀形美丈夫前驅駐旌斾偏座列笙竽刺史旟翻隼尙書履曳鳬學禪超後有觀妙造虛無髻裏傳僧寶環中得道樞登樓詩八詠置硯賦三都捧擁羅將綺趨蹌紫與朱廟謀藏稷卨兵略貯孫吳令下三軍整風髙四海趨千家得慈母六郡事嚴姑重士過三哺輕財抵一銖【婆沙論云他化自在天衣重一銖】送歌宛轉嘲妓笑盧胡佐飲時炰鼈蠲醒數鱠鱸醉鄕𨿽咫尺樂事亦須臾若不中賢聖何由外智愚伊餘一生志俄爾百年軀江上三千里城中十二衢出多無伴侶歸只對妻孥白首靑山約抽身去得無

天華寺【呂夷簡】

賀家湖上天華寺一一軒向水開不用閉門防俗客愛閒能有幾人來

畱題寶相寺【章得象】

天臺四面翠如屏洞穴幽奇地最靈百尺巖中眞像在千年澗畔古松靑路傍斷石畱神迹【路傍斷石如刀鋸割截之狀傳云昔造佛者試鋸之今謂之鋸解峯是也】壁上遺文缺舊銘【建寺碑文乃劉勰所撰今壊缺不存但寫之屋壁字已訛矣】我是丹丘仙郡守暫來猶似覺魂醒

同前【陳堯佐】

白雲樓殿翠林間終日軒四面山卻愧勞生多事客淸涼分得片時閒

題翠峯院【範仲淹】

翠峯髙與白雲閒吾祖曾居水石間千載家風應未墜子孫還解愛靑山

題溪口廣慈寺

越中山水絕纎塵溪口風光步步新求取會稽藏拙去白雲深處亦行春

同前【葉淸臣】

雲中江樹冷蕭蕭溪上僧歸倚畫橈誰爲秋風乘興去松先聴富陽潮

同前【錢彥逺】

寺跨長溪山四回杉松微徑盡莓苔門前潮上不須看常恐塵埃隨水來

同前【元絳】

云外軒切鬥牛翛然三伏亦生秋靑山屈曲無重數俱束溪光欵欵流

書用師庵【李昭述】

架泉龕石搆幽棲竹樹陰森鏁翠微珍重支郎得髙趣一庵一榻自忘機

戒珠寺上方【蘇舜欽】

躋攀出上楹疊勢與云平日暮蒼煙合秋來逺水明幽軒開極望疎磬落餘淸便有飛騰意俄嗟俗慮縈

大禹寺

鑑湖盡處眾峯前古寺蕭疎水石間殿閣北垂連禹廟松筠東去入稽山坐中巖鳥自上下吟久磎云時往還我厭區區走名宦未能來此一生閒

題妙喜庵【並序蔣堂】

閏公者越之大士也今年秋於鑑湖中得有唐妙喜寺遺址結茅而居昔刺史李遜作記云雲霞艸樹橫在一目卽其地也予嘉之乃以寺之昔名名其庵復贊道行形於鄙句云

禪公覽古意徘徊偶結云庵向北來滿目滄洲圍野景一枝金防卓秋苔沙邊水鳥銜花至月下漁人施供回或訪稽山舊徒侶樵風應爲送浮杯

九日蕺山戒珠寺戲呈僚友【張伯玉】

秦望山前曉鴈斜蕺山云外看黃花誰能蔕芥關心緒且插茱萸伴物華嵗計簿書寧有盡日生公事了無涯樽前況有兵防酒不待兵防酒亦賒

書大禹寺壁

蕭寺禹祠傍人間白日長諷經聞海穴洗鉢動湖光臺殿畱風月煙雲起棟梁遊人晚回首松竹自蒼蒼

遊戒珠寺【趙諴】

欲遊城郭應難徧每訪湖山亦自勞坐致眼前無限景僧房寄處蕺峯髙

畱題崇法院【丁寶臣】

瀕湖三寺倚崢嶸梵剎相髙對縣城樓殿盡知隨處盛山林獨愛此中淸翦開水末檐牙出鑿破巖腰磴道成悟得祖師心印法禪僧遙指塔燈明

題天姥院【王琥】

十里松篁結晝陰倚空山翠亂花鍼瓊臺瑤瑟中天過碧洞蒼龍午夜吟石磴雨幹泉駐玉觚稜云斷月移金桃花流水年年事誰免浮生白髮侵

遊龍瑞觀【楊侃】

泛舟秋水一湖平入觀松風數里淸丹井有泉仙迹在玉書藏穴禹功成步虛夜月千峯靜投簡春霖萬壑盈述記賀知章手筆題詩元相國聲名結廬野客前谿住采術幽人絕頂行杉檜影侵山殿冷星辰光逼醮壇明降仙臺畔看云過射的潭邊聴鶴鳴樵客多聞逢異事洞天都不逺重城林間屍塵難到衣上煙嵐暮自生不待照湖天子賜欲將長往換浮榮

遊梅山寺

出郭塵路斷登舟鷲嶺通樓臺花嶼上鐘梵水天中石磴斑春蘚松門韻晚風蒓絲惹輕檝云錦散瑤空竹逕連茶塢山亭對藥叢卻輸湖畔叟朝夕訪支公

過溪口廣慈院【刁約】

賞徧林泉去未能卻來溪口訪巖僧爲觀逺景尢奇處更陟危亭最上層雲吐前峯疑霈雨泉飛別澗旋凝冰陋容憔悴煩躬筆待結錢唐九老朋

同前【吳處厚】

數日髙陪使騎行靑山好處屢逢僧坐禪庵邃云爲屋會景亭髙石作層【會景院中亭名】大斾晚穿松壑霧瘦笻寒卓瀑泉冰此遊不減白蓮社慧逺宗雷共一朋

同前【僧顯忠】

五馬重來谿口寺惟將屬吏與門僧盤云野徑行千里送目危臺上百層巖檜影寒猶帶雪谿流聲澀未銷冰尋常地逺無因到空愧躬良二老朋

遊梅山寺【僧仲休】

世續香燈演聖言再新華構稱憑軒陰陰松色連僧閣飋飋波聲入寺門飛鷺銜魚離淺瀨殘雲帶雨渡遙村沃洲相較應相近樹杪啼煙只欠猿

南明山寶相寺十五題【古律詩僧顯忠並序】

南明山者卽齊僧防所隠石城也防始到夜聞鐘磬仙樂之音時時現佛形象煒煜而可駭防繇是發私誠願鑿百尺彌勒像凡歷三生乃就其事則實乎本傳因而始剙精藍防續香火至唐季廣明初經回祿前後締構數四及武肅偏霸樹閣三層至今在焉予今年秋受命屍於此以十方人爲叢林居率從公也惜其東南之勝勢此亦一焉而未見好事者與鬯發然欲其名之逺非歌詠不能伸之暇日因歷訪其可尙得境物命爲一十五題雜而賦之況前代未有作之者𨿽不足誇大亦庶幾以自適爾時嘉祐五年嵗次庚子仲冬月十有八日碧齋序

三生像

勝域將垂迹先聞鐘梵聲術陁猶未降宣老已三生山接天門崄巖開月殿明善財何處去樓閣自崢嶸

三層閣

像身髙百尺閣道聳三層欲得親瞻向還須最上登煙霞封寶墄星斗掛觚稜已自甘香火人間去不能

隠嶽巖

融結自何時曾爲幾陵谷不見昔賢蹤空遺此巖腹一徑斸煙蓁千里老云木尋常人到稀虎豹暗棲宿

石城山

谿盡見石城寺在石城裏崖缺露遙村門開對寒水況非雉堞成無以金湯比梵眾此安棲俗駕來有幾

白雲莊

堪愛仙莊近翠岑杖藜時得去遊尋牛羊數防煙雲逺雞犬一聲桑柘深髙下閒田如布局東西流水若鳴琴更聴野老談農事忘卻人間萬種心

夾谿塘

南谿北谿深橫塘截流過淸影照人寒澄耀分鑑破沙明鷗鷺馴艸密牛羊臥不見直鉤翁狂歌遣誰和

柔亭

孤亭枕長谿谿光照庭檻無人弄潺湲終日對平淡猨鳥去難呼藤蘿垂可擥薄暮眾山昬霜風起葭菼

石狻猊

亭除兩狻猊一仰復一俯告天與叩地似欲訴憂苦世傳智顗死二獸來瞻覩逡巡化爲石堙沒在深土事怪固難詰但見形可取風雨駮蒼苔萬古萬萬古

齊相井

南明山足勢欲盡正是新崖東脇隈不知泉自那峯出皆謂井因齊相開甘滑堪預酈經載淵渟疑俟桑薴來神蛟往往此潛蟄旱嵗莫測生風雷

齊相書堂【唐齊相顗曾隠於此】

異代終難問遺名不可窮山中丞相去林下學堂空映雪功休比衝天志莫同故基蘭蕙滿猶自起華風

白蓮庵

誰將白蓮子固向峯頂栽非學逺公社兼無陶令來去世迹何曠誅茅心已灰不知嵗月攺但見此花開

石縫梅

根埋山骨幾百載但怪生物偏有私春前受气地猶冷雪裏暗開人未知自將孤石比堅性不與眾木爭芳姿惆悵無言爲眞賞欄桿獨倚覺多時

鋸解峯【其峯中裂狀若鋸解】

蒼山巍不倚中裂勢難圖始鑄陰陽鋸誰開造化鑪藤搖疑落屑樹拆若分符漏出飛泉影長垂一帶孤

仙髻峯

首出眾峯間盤龍勢孤聳云映鬢光浮月生梳影動可握謂新沐未巾疑乍攏幸免且斯理誰復慙種種

白鷴塢

朝看白鷴從塢出暮看白鷴從塢歸森森緑樹兩峯下片片白雲迎日飛因知野性戀山谷咫尺之間還見稀

古詩

遊沈道士金庭館【沈約】

秦皇禦宇宙漢帝恢武功懽娛人事盡情性猶未充鋭意三山上托慕九霄中旣表祈年觀復立望仙宮寧爲心好道直由意無窮曰余知止足是願不須丰山嶂逺重疊竹樹近防籠開襟濯寒水解帶臨淸風所累非外物爲念在空朋來握石體賔至駕輕鴻都令人徑絕惟使雲路通一舉淩倒景無事適華嵩寄言賞心客嵗暮爾來同

宿南巖寺感興【齊顗】

南巖寺本滄海任子釣臺今尙在見說垂鉤於此中犗牛作餌莊書載滄海竭任子歿波濤打處爲巖窟不知任子何所之惟見釣臺空防屼

遊大禹寺回馬上口占【張伯玉】

永日躋雲峯向晚下秋巘卻望碧城中樓臺翠煙滿前旌擁歸騎緩轡徐馭穏曠望寫予心平波海天逺顧予疇昔志本以鋤犂挽敢望麋鹿資遘此雲龍旦金門容竊步玉殿叨靈睠【某爲先帝禦史時登殿啟事】復此千騎來日逐紛華戰平生知退意長畏嵗月晚行當引初服還把芰荷翦

初冬同晤賢二師登映發亭望會稽【楊蟠】

我有二林侶相邀步寒日超然人外遊下見眾山出木葉落已靜乾坤久蕭瑟浮雲當空翻慘慘百鳥沒欲辧越中岸靑煙易爲失山川何寂寥宮闕猶髣髴誰是古來者念之難再述功名遂塵埃豈復有其骨今我二三子永爲傲時物篇章逢太平窈窕坐天末生理本無固願言從此畢登臨望前人世事安敢忽

會稽掇英總集卷九

欽定四庫全書

會稽掇英總集卷十

宋孔延之撰

送別律詩

聴盛小叢歌贈崔侍禦【並序】

李尙書夜登越城樓聞歌曰鴈門山上鴈初飛其聲激切召至曰去籍之妓盛小叢也曰汝歌何善乎曰小叢是棃園供奉南不嫌女甥也所唱之音乃不嫌之授也今老且廢矣時察院崔侍禦自府幕而拜李公連夕餞崔君於鏡湖之光候亭屢命小叢歌餞在座各爲賦一絕句贈送之亞相爲之首唱崔下句云獨向柏臺爲老吏皆曰侍禦鳳閣中書卽其程也何以老於柏臺眾請攺之崔曰某但止於此任寧望九遷乎是年秋崔君鞫獄於譙中而終

詩【李訥】

繡衣奔命去情多南國佳人斂翠蛾曾向教坊聴國樂爲君重唱盛叢歌

奉和【崔元範】

羊公畱宴峴山亭洛浦髙歌五夜情獨向柏臺爲老吏可憐林木響餘聲

同前【楊知至】

燕趙能歌有幾人落花回雪似含嚬聲隨禦史西歸去誰伴文翁怨九春

同前【封彥衝】

蓮府才爲淥水賔忽乘驄馬入咸秦爲君唱作西河調日暮偏傷去住人

同前【盧鄴】

何郎戴豸別賢侯更吐歌珠宴庾樓莫道江南不同醉卽陪舟檝上京遊

同前【髙湘】

謝安春渚餞袁宏千里仁風一扇淸歌黛慘時方酩酊不知公子重飛觥

同前【盧溵】

烏臺上客紫髯公共捧天書靜鏡中桃葉不須歌白薴耶溪暮雨起樵風

送越客【張籍】

見說孤帆去東南別會稽春云剡溪口殘月鏡湖西水鶴沙邊立山鼯竹裏啼謝家曾住處煙洞入應迷

送朱慶余及第歸越

東南歸路逺幾日到鄕中有寺山皆徧無家水不通湖聲連葉雨野气稻花風州縣知名久爭邀與客同

送李評事遊越

未習風塵事初爲吳越遊露沾湖艸晚日照海山秋梅市門何在蘭亭水尙畱西陵待潮處知汝不勝愁

送友人遊越【杜荀鶴】

去越從吳過吳疆與越連有園多種橘無水不生蓮夜市橋邊火春風寺外船此中偏重客君去必經年

送浙東李僕射赴鎭【劉禹錫】

建節東行是舊遊歡聲喜气滿吳州郡人重得黃丞相童子爭迎郭細侯詔下初辭溫室樹夢中先到景陽樓自憐不識平津閤遙望旌旗汝水頭

送元曉上人歸稽亭

重疊稽亭路山僧歸獨行逺峯斜日影本寺舊鐘聲徒侶問新事煙雲含別情應誇乞食處蹋徧鳳皇城

送元簡上人適越

孤云出岫本無依勝景名山卽是歸久向吳門遊好寺還思越水洗塵機浙江濤驚獅子吼稽嶺峯疑靈鷲飛更入天臺石橋路垂珠璀璨拂三衣

越中送王使君赴江華【崔峒】

皂蓋春風自越谿獨尋芳艸桂陽西逺水浮雲隨馬去空山弱篠向云低遙知異政荊門北舊許新詩康樂齊萬里相思在何處九疑殘雪白猿啼

送王協律遊杭越十韻【元稹】

去去莫淒淒余杭接會稽松門天竺寺花洞若耶溪浣渚逢新艷蘭亭試舊題山經秦帝望壘辧越王棲江樹春常早城樓月易低鏡呈湖面出云疊海潮齊章甫官人戴蒓絲奼女提長竽迎客閙小市隔煙迷紙亂紅藍壓甌凝碧玉泥荊南無底物來日爲儂攜

送王十一遊淛中

越州都在淛河灣塵土消沈境象閒百里油盆鏡湖水千峯翠朶會稽山軍城樓閣隨髙下禹廟煙霞自往還想得閒吟乘畫舸幾回明月墜雲間

送人之江東【劉商】

含香仍佩玉宜入鏡中行盡室隨乘興扁舟不計程渡江霖雨霽對月夜潮生莫慮當炎暑稽山水木淸

送裴饒歸會稽【羅隠】

金庭路指剡川隈珍重良朋自此來兩鬢不堪悲嵗月一巵猶得話塵埃家通曩分心空在世逼橫流眼未開笑殺山陰雪中客等閒乘興又須回

遙知元九送王行周遊越【李紳】

江潮隨月盈還縮沙渚依潮斷更連伍相廟中多白浪越王臺畔少晴煙低頭緑艸羞枚乘刺眼紅花哭杜鵑莫倚西施舊苔石由來破國是神仙

送友人尋越中山水【李白】

聞道稽山去偏宜謝客才千巖泉灑落萬壑樹縈回東海橫秦望西陵拱越臺湖淸霜鏡曉濤白雪山來八月枚乘筆三吳張翰杯此中多逸興早晚向天臺

送朱山人歸山陰別業【劉長卿】

越中初罷戰江上送歸橈南度無來客西陵自落潮空城垂故栁舊業廢春苗閭裏相逢少鸎花共寂寥

送張司馬罷使適越

時危身赴敵事往任浮沈末路三江去當時百戰心春風吳苑緑古木剡山深千里滄波上孤舟不可尋

送李校書適越謁杜中丞

江風處處盡旦暮水空波搖落行人去雲山向越多陳蕃懸榻待謝客枉帆過相見耶谿路逶迆入薜蘿

送荀八過山陰兼寄剡中諸官

訪舊山陰縣扁舟到海涯故林嗟滿嵗春艸憶佳期晚景千峯亂晴江一鳥遲桂香畱客處楓暗泊舟時舊石曹娥篆空山夏禹祠剡溪多隠吏君去道相思

送嚴維尉諸曁

愛爾文章逺還家印綬榮退公兼色養臨下帶鄕情喬木映官舍春山宜縣城應憐釣臺石閒卻爲浮名

送崔士先適越

山陰好雲物此去又春風越鳥聞花裏曹娥想鏡中小江潮易滿萬井水皆通徒羨扁舟客微官事不同

送宣武從事越中按獄【陸防】

曉看呈使範知欲敕星軺水國難驅傳山城便倚橈秉籌先獨立持法稱髙標旌斾臨危堞金絲髮麗譙別愁當翠巘寃望隔風潮木落孤帆迥江寒疊鼔飄客鴻吳島盡殘雪剡汀銷坐想休秦獄春應到栁條

卻渡西陵別越中父老【李紳】

海潮晚上江風急津吏篙師語黙齊傾首奉觴看故老擁流爭拜見孩提慙非杜母臨襄峴自鄙朱公別會稽漸舉雲帆煙水濶杳然鳬雁各東西

南徐送丘侍禦之越【皇甫冉】

時鳥催春色離人惜嵗華逺山隨擁傳芳艸引還家北固潮當濶西陵路漸賒縱令寒食過猶有鏡中花

送薛判官之越

時難自多務職小亦求賢道路無辭逺雲山並在前樟亭待潮處已見起人煙

越中送新安張少府歸秦中【孟浩然】

試登秦望望秦川遙憶靑門春可憐仲月送君從此去他時須及邵平田

送韋繇校書赴浙東幕【朱餘慶】

丞相辟書新淸關獨去人官離蕓閣早名占甲科頻水驛迎船火山城候騎塵湖邊寄家去到日倍榮親

送周元範赴越【賈島】

原下相逢便別離蟬鳴關路使回時過淮漸有懸帆興到越應將墜葉期城上秋山生菊早驛西寒渡落潮遲已曾幾徧隨旌斾去謁荒郊大禹祠

送朱可久歸越中

石頭城下泊北固暝鐘初汀鷺潮衝起舟月過虛吳山侵越眾隋栁入唐疎自欲躬調膳辟來何府書

送人適越

髙城滿夕陽何事欲霑裳遷客蓬蒿暮遊人道路長晴湖勝鏡碧寒栁似金黃若有相思夢殷勤載八行

送朱兵曹回越

星彩練中見澄江豈有泥潮生垂釣罷楚盡去橋西磧鳥辭沙至山鼯隔水啼會稽半侵海濤白禹祠溪

送陸侍禦入湖山【陳羽】

鶴唳天邊秋水空荻花蘆葉起西風今夜渡江何處宿會稽山在月明中

送余姚知縣張太博【王隨】

才名登仕路芝綍奉龍光出宰神仙邑吟辭鵷鷺行煙波迎去棹圖籍富行裝淮月蒹葭影江風橘柚香新詩畱禹穴舊裏過錢塘市井魚鹽聚亭臺水石涼雲山接秦望花木勝河陽暫布惠和政卽看鵬翼翔

送謝縝知余姚【歐陽修】

滁南幽谷抱山斜我鑿淸泉子種花故事畱傳遺老說世人今作畫圖誇金閨引籍子方壯白髮盈簪我可嗟試問弦歌爲縣政何如樽俎樂無涯

其二

喜聞嘉譽藹淮壖又送吳帆解畫船壠畝遺民談舊政江山餘思入新篇憂傷白髮吾今爾仕宦靑雲子勉旃舉棹南風吹酒醒離傷莫惜更畱連

會稽掇英總集卷十

欽定四庫全書

會稽掇英總集卷十一

宋孔延之撰

送別律詩

送妙明規長老【王隨】

振衣辭帝裏歸路指禪林勝絕江山寺澄明水月心卸帆煙浦近鳴磬夜船深到喜淸涼境門開松桂陰

送髙學士知越【薛映】

晉朝名理漢循良胡粉官闈紫界墻得請仍辭史官筆憶歸重換會稽章間尋嶽寺茶香細盛會江樓鱠縷長官是秋曹俱老大異時同約棹滄浪

同前【錢惟演】

粉署爲郎鬢雪侵酒酣風駛惜分襟雲迷水館春旗潤樹繞山城暝角深下擔桂鉤傳密意渡江桃葉聴遺音孤鸎啼罷芳心歇倦翼因君憶故林

同前【楊億】

萬壑千巖古剡中錦旌朱轂此臨戎酒防嵗取公田秫樵舸朝分射的風閣吏蒸靑藏史牘席賔簪玳奉談叢海邦訟息多幽賞禹穴奇書爲一空

同前【張士遜】

著撰煩鴻筆均勞利建侯僧隨天際棹郡冠浙東州山影四明接溪聲萬壑流【顧長康云萬壑爭流】謝家風月在公外稱冥搜

同前【劉筠】

浩蕩辭波潤鼠須風流談柄藹栟櫚漢臺厭臥郎官錦禹穴思探上世書鶴蓋成陰爭出餞鵾弦促調嘆離居由來方任推名輩藻思江山助起予

同前【陳知微】

會稽新命剖魚符又向蓬山鏁直廬林壑縈回多洞府人煙髙下半樓居知音好采柯亭竹博物應探禹穴書公暇仙舟宜按部鑑湖晴色照鄕閭

送余姚知縣陳最寺丞【龎籍】

需頭章薦重方底詔除榮人比鳴琴令官參夢馬卿菇煙吳地景濤鷺浙江程美政應先報姚虞舊俗淸

同前【鄭戩】

美渥卿爲佐淸談縣得才人從日邊別舟渡鑑中來食案資鮭稟公田剰酒材秋餘一憑檻江海徧樓臺

同前【歐陽修】

銅墨佩腰間中流望若仙鳴蟬汴河栁畫鷁越鄕舷下瀨逢江鴈瞻氛落海鳶山川仍客思盡入隠侯篇

同前【葉淸臣】

白見恩初渥新遊刃久虛官曹鵲樹下民版象耕余山迥人逢麂江淸客厭魚送君多悵望云外是親居

同前【謝絳】

稍過山陰接甬東正當兩國畫屏中巖巓僧井通江水門外商帆落海風盡日揮弦無一事平時推轂有諸公此行絕勝人人羨莫恨猶懷五兩銅

其二

愧君來欵關話別憩林間不待風銷暑聊因酒發顏滄洲卽欲往淸躅暫容攀居者羨行者寄聲思越山

同前【梅堯臣】

試邑來勾越風煙復上游江潮自迎客山月亦隨舟海貨通閭市漁歌入縣樓弦琴無外事坐見浦帆收

送大理徐寺丞知諸曁【楊億】

子山辭賦動南朝近佐名卿掌玉條治邑還持麈尾柄攜家便泛木蘭橈謝塘春晝偏多思潘鬢秋風苦未凋種秫公田供酩酊彈琴官舍助逍遙去程千里隨賔鴈宿館三更聴落潮聞道臨安有仙穴莫拋印綬采芝苗

送李中捨罷蕭山赴闕

吏隠江東五六年歸時猶戀好山川野僧送別攜詩句瘦馬臨岐當酒錢吳苑醉逢梅弄雪隋堤吟見栁垂煙自言更共秋濤約未捨西興一釣船

送僧歸越

舊房稽嶺鏁春苔猿鳥歡迎振錫回花雨六時飄講席樵風千里送浮杯一乘了義刳心學三藏眞文盥手開迹似孤云本無滯飄飄新到帝鄕來

送張待制知越【胡宿】

長安廏吏馭花驄竹使遙分淛水東逺勢蚤推賢相子【太三當國柄公常逺嫌避事】任誠眞有古人風稽山一鎭君封內【四鎭之山會稽其一】阿閣三休聳禁中長樂鐘聲偏怨別何時同謁建章宮

同前【李昭述】

嚴近厭承明東南抗使旌箕裘漢相子屏翰越王城勝槪須畱賞仙舟莫計程湖光八百里風月有餘淸

同前【梅堯臣】

滄海東邊會稽郡朱輪逺下相臣家已同云漢星辰轉不與鑑湖風月賒越箭抽萌供美茹秦山堆翠照髙牙買臣嚴助前時貴破盜論功未足誇

送張行之越【蘇舜欽】

五云寺下石橋邊六月溪風灑面寒今正炎天君獨往松間尋我舊題看

送則師歸越【石延年】

歸裏圓心復苦形生涯椶笠伴銅缾魚隨洗鉢衝遺粒龍倚移舟識諷經佛廟春遊湖樹暗神濤晴渡越峯靑髙才不獨江山助王謝風流舊有靈

送鄭十學士通理越州

宸命陪分竹仙資貴珥彤入辭中殿閟出貳左防雄過楚前封近【前在池州簽判】還吳舊業空江山復淸思蒓鱠起髙風海濶悲秦望陵荒嘆禹功樓澄鑑湖北城險雪濤東稽壑飛泉石臺基下桂叢風流好吟醉王謝有餘宮

送刁景純知越【梅堯臣】

前有朱公子後經王右軍至今風俗美自昔誦歌聞秦望臨丹防耶谿漱白雲只應絲管去驚動野鷗羣

別耶谿諸叔【趙湘】

又散耶谿會斜陽在古原出門逢落葉去路有啼猿短髮不堪照新詩欲忘論如何爲逺別風雪宿孤村

送會稽何從事【王拱辰】

行行歧路出塵間從事猶勝執防閒景象徧經江左地封疆全得浙中山侯藩蹔列談賔位綸閣香隨墨客班到郡莫爲經嵗計詔書非久急徵還

送裴司門倅越【宋敏求】

剡中新佐郡去路觸炎威民富杼機利地含山水暉樵風送舟綄梅雨潤朝衣政在宜謡俗當期奏課歸

古詩

送孔巢父謝病歸遊江東兼呈李白【杜甫】

巢父掉頭不肯往東將入海隨煙霧詩卷長畱天地間釣竿欲拂瑚樹【一云三株樹】深山大澤龍蛇逺春寒野陰風景暮蓬萊織女回云車指防虛無是徵路自是君身有仙骨世人那得知其故惜君只欲苦死畱富貴何如艸頭露【一云我欲苦畱君富貴何如艸頭易晞露】蔡侯靜者意有餘淸夜置酒臨前除罷琴惆悵月照席幾嵗寄我空中書南尋禹穴見李白道甫問訊今何如【一云深山大澤龍蛇逺華繁艸靑風景暮仙人玉女回云車指防虛元引歸路若逢李白騎鯨魚道甫問訊今何如】

送從弟邕落第後東遊會稽【孟浩然】

疾風吹輕帆倏爾向空沒千里去俄頃三江坐超忽向來共懽娛日夕成楚越落羽更紛飛誰能不驚骨

適越畱別譙縣張主簿申屠少府

朝乘汴河流夕次譙縣界幸因西風吹得與故人會君學梅福隠予隨伯陽邁別後能相思浮雲去吳會

別靑陽上人遊越【孟郊】

秋風吹白髮微宦日蕭索江僧何用嘆谿縣饒寂寞楚思物皆淸越山勝非薄時看鏡中月獨向衣上落多謝入冥鴻笑予在籠鶴

送陸侍禦還越【韋應物】

居藩久不樂遇子聊一欣英聲頗籍甚交辟乃時珍繡衣過舊裏驄馬輝四鄰敬恭尊郡守牋簡具州民謬忝誠所媿思懷方見申置榻宿淸夜加籩醼良辰遵塗還盛府行舫繞長津越有賢方伯得此文翰賔

送紀秀才遊越【李白】

海水不滿眼觀濤難稀心卽知蓬萊石卻是巨鼇簪送爾遊華頂令餘發會吟仙人居射的道士住山陰禹穴尋溪入雲門隔嶺深緑蘿秋月夜相憶在鳴琴

送友人遊越

楚臣傷江楓謝客拾海月懷沙去瀟湘掛蓆泛溟渤蹇子訪前迹獨往造窮發古人卽可攀去若浮雲沒願言防倒景從此鏈眞骨華頂窺絕冥蓬壺望超忽不知靑春度但怪緑芳歇空持釣鼇心從此謝魏闕

送祝八之江東賦得浣紗石

西施越谿女明艷光雲海未入吳王宮殿時浣紗古石今猶在桃李新開映古查菖蒲猶短未平沙昔時紅粉照流水今日靑苔覆落花君去西秦適東越碧山靑江幾超忽若到天涯思故人浣紗石上窺明月

送謝景初宰余姚【範仲淹】

世徳踐甲科【先賔客先紫微俱登甲科廷評今又繼之】靑紫信可拾故鄕特榮耀髙門復樹立余姚二山下東南最名邑煙水萬人家熙熙自翔集又得賢大夫坐堂恩信敷春風爲君來緑波滿平湖乘興訪隠淪今逢賀老無文藻淩雲處定喜江山助未能同仙舟離樽少畱駐行行道不孤明月相隨去

送陳和叔越州從事【梅堯臣】

母夫人老母兄黜夫人從爾之會稽恐傷爾心不敢泣春岡細雨聞竹雞時亦藏淚未出臉柰何相與頭項低誠知就祿非獲已應欲退耕無舊畦

臧子文剡縣主簿

剡谿無淺深歷歷能見底潛鱗莫苦窺塵紱聊堪洗古木潭上陰遺祠巖下啟應識道傍碑因風奠醪醴

余令之會稽新昌

越舸將渡西陵時臘雪欲作陰雲垂古岸潮回夜冰閣冰上鯉魚紅尾鬐知君奉親聊自得窮冬涉險仍熙熙縣民但可觀此意休羨江邊孝女碑

送張尊師監龍瑞官【齊唐】

陽明洞天三月春桃花艷艷迎笑人仙官瑤裾翠羽裙直上非煙驂紫麟手把赤書祕玉文朝謁太素三元君琳房窈窕出靑雲眾眞嘯語林際聞山精木魅知有主斂戢鬼火摧飈輪崇巖絕壑足淸放抗迹萬里無埃塵物不疵癘年谷熟綽約曾潛姑射神祈師努力學此道下濟澤國窮鰥民

會稽掇英總集卷十一

欽定四庫全書

會稽掇英總集卷十二

宋孔延之撰

戲樂天復言【望市樓蘇元稹之勝地】

樂事難逢嵗易䢐白頭光景莫全孤弄潮船更曽觀否望市樓還有會無眼力少將尋案牘心情且彊擲梟盧孫園虎寺隨冝看不必遙遙羨鏡湖

寄浙東韓又評事【杜牧】

一笑五雲谿上舟跳丸日月十經秋鬢衰酒減欲誰泥迹辱魂慙好自尢夢寐防迷胡蛺蝶文章應廣畔牢愁無窮塵土無聊事不得淸言解不休

寄靜虛二上人【皇甫冉】

髙人本姓竺開士舊名林一入雪山裏千秋不可尋新年芳艸徧終日白雲深欲徇防官去懸知訝此心賈侍禦自會稽使回余有掛冠之期因成十韻【劉長卿】

江上逢星使南來自會稽驚年一葉落按俗五花嘶上國悲蕪梗中原動鼔鼙報恩看鐵劍銜命出金閨風物催歸緒雲峯發詠題天長百越外湖上小江西鳥道通閩嶺山光落剡溪暮帆千里思秋夜一猿啼柏署榮新寵桃源憶故蹊若爲能早去行復艸萋萋

晚行次苦竹館卻憶於越舊遊【劉長卿】

疋馬風塵色千峯且暮時遙看落日盡獨向逺山遲故驛花臨道荒村竹映籬誰憐卻回首步步戀南枝

泛太湖書事寄防之【白居易】

煙渚雲帆處處通飄然舟似入虛空玉杯淺酌巡初帀金管徐吹曲未終黃夾纈林寒有葉碧琉璃水淨無風避旗飛鷺翩翻白驚鼔跳魚撥刺紅澗雪壓多松偃蹇巖泉滴久石玲瓏書爲故事畱湖上【所見勝景多記在湖中石上】吟作新詩寄浙東軍府威容從道盛江山气色定知同報君一事君應羨五宿澄波皓月中

郡中閒獨寄防之及崔湖州【白居易】

少年賓旅非吾輩晚歳簪纓束我身酒散更無同宿客詩成長作獨吟人蘋洲會面知何日鏡水離心又一春兩處也應相憶在官髙年長少情親

得湖州崔十八使君書喜與杭越鄰郡因成長句代賀兼寄防之【白居易】

三郡何因此結緣貞元科第忝同年故情歡喜開書後舊事思量在眼前越國封疆吞碧海杭城樓閣入靑煙吳興卑小君應屈爲是蓬萊最後仙【貞元初同登科崔君名最在後當時崔自詠云人間不會雲間事應笑蓬萊最後仙】

張十八貟外以新詩二十五首見寄郡樓月下吟翫通夕因題卷後封寄微之【白居易】

秦城南省淸秋夜江郡東樓明月時去我三千六百里得君二十五篇詩陽春曲調髙難和淡水交情老始知坐到天明吟未足重封轉寄與微之

答防之詠懷見寄【白居易】

閣中同直前春事船裏相逢昨日情分袂二年勞夢寐並牀三宿話平生紫防北畔辭宮闕滄海西頭對郡城聚散窮通何足道醉來一曲放歌行

秋寄防之十二韻【白居易】

娃館松江北稽城浙水東屈君爲長吏伴我作衰翁旌斾知非逺煙雲望不通忙多對酒榼興少閱詩筒【比在杭州兩浙唱和詩贈答於筒中遞來往】淡白秋來日疎涼雨後風餘霞數片綺新月一張弓影滿衰桐樹香凋晚蕙叢饑啼舂谷鳥寒怨絡絲虫覽鏡頭𨿽白聴歌耳未聾老愁從自遣醉笑與誰同淸旦方堆案黃昏始退公可憐朝暮景銷在兩衙中

仲夏齋居偶題八韻寄防之及崔湖州【白居易】

腥血與葷蔬停來一月餘肌膚𨿽瘦損方寸甚淸虛體健通宵坐頭慵隔日梳眼前無俗物身外卽僧居水榭風來逺松廊雨過初褰簾放巢鷰投食施池魚久別閒遊伴頻勞問疾書不知湖與越吏隠興何如

九日寄微之【白居易】

眼暗頭風事事妨繞籬新菊爲誰黃閒遊日久心慵倦痛飲年深肺損傷吳郡兩回逢九月越州四度見重陽怕飛杯酒多分數厭聴笙歌舊曲章蟋蟀聲寒初過雨茱茰色淺未經霜去秋共數登髙會又被今年減一塲重題小舫贈周從事兼戲防之【白居易】

細蓬靑篾織魚鱗小眼紅儭麯塵濶狹才容從事座髙低恰稱使君身舞筵須揀腰輕女仙棹難勝骨重人不似鏡湖亷使出髙檣大艑閙驚春

早春西湖閒遊悵然興懷憶與防之同賞因思在越官重事殷鏡湖之遊或恐未暇偶成十八韻寄防之【白居易】

上馬復呼賓湖邊景气新管弦三數事騎從十餘人立換登山屐行攜漉酒巾逢花看當妓遇艸坐爲茵西日籠黃栁東風蕩白蘋小橋裝鴈齒輕浪甃魚鱗畫舫牽徐轉銀船酌慢巡野情遺世累醉態任天眞彼此年將老平生分最親髙天從所願逺地得爲鄰雲樹分三驛煙波限一津翻嗟寸步隔卻厭尺書頻浙右稱雄鎭山陰委重臣貴垂長紫綬榮駕大朱輪出動刀槍隊歸生道路塵鴈驚弓易散鷗怕鼔難馴百吏瞻相面千夫捧擁身自然閒興少應負鏡湖春

寄別防之【白居易】

憑仗江波寄一辭不須惆悵報微之猶勝往歳峽中別灩澦堆邊招手時

醻杭州白使君兼寄浙東元大夫【張籍】

相印暫辭臨逺鎭掖垣出守復同時一行已作三年別兩處空傳七字詩越地江山應共見秦天風月不相知人間聚散眞難料莫嘆平生信所之

醻浙東元尙書見寄綾素【張籍】

越地繒紗紋樣新逺封來寄學曹人便令裁制爲時服頓覺光榮在病身應念此官同棄置獨能相賀更殷勤三千里外無由見海上東風又一春

歸桐廬舊居寄嚴長史【章八元】

昨辭夫子棹歸舟家在桐廬憶舊丘三徑暖時花競發兩谿分處水爭流近聞江老傳鄕語遙見家山減旅愁或在醉中逢雪夜懷賢應向剡川遊

越中贈程先生【僧法振】

紗帽度殘春虛舟寄一身溪邊逢越女花裏問秦人古塞連山靜陰霞落海新有時城郭去暗與酒家親

贈越僧【溫廷筠】

蘭亭舊都講今日意如何有樹開深院無塵到淺莎僧居隨處好人事出門多不及新春鳥年年鏡水波

贈越僧嶽雲【溫廷筠】

世機銷已盡巾屨亦飄然一室故山月滿缾秋澗泉禪庵過防雪鄕寺隔雲煙應共白蓮客相期松桂前

贈雲門邕上人【皇甫曽】

春山惟一室獨坐艸萋萋身寂心成道花開鳥自啼細泉松逕裏返景竹林西晚與門人別依依出虎谿

贈會稽張少府【方幹】

髙節何曽似任官藥苗香潔備常餐一分酒戶添猶得五字詩名隠卽難笑我無謀生鶴髮知君有意在漁竿明年莫便還家去鏡裏雲山且共看

思越中舊遊寄友【方幹】

甸外山川無越國依稀只似劍門西鏡中疉浪搖星斗城上繁花咽鼔鼙斷臂靑猿啼玉笥成行白鳥下耶溪此中曽是同遊處迢遞尋君夢不迷

春晚寄鐘尙書【羅隠】

宰府初開奉末塵四年談笑隔通津官資肯便矜中路酒盞還應憶故人江畔舊遊秦望月檻前公事鏡湖春如今莫問西禪塢一炷寒香老病身

寄題方漧處士鏡湖別墅【鄭谷】

山雪照湖水漾舟湖畔歸松篁調逺瀨臺榭發淸輝野岫分開徑漁家並掩扉暮年詩力老新句更幽防詶浙東李侍郎越州春晚卽事長句【劉禹錫】

越中藹藹繁華地秦望峯前禹穴西湖艸初生邊鴈去山花半謝杜鵑啼靑油晝捲臨髙閣紅斾晴翻繞古堤明日漢庭徵舊徳老人爭出若耶溪【後漢劉寵爲會稽大治及徵還山陰縣有五六老叟自若耶山谷間出人賫百錢以送寵寵勞之答曰自明府下車民不見吏年老遇眞聖明故奉送寵爲人選一大錢受之】

贈致仕滕庶子先輩時及第之中最久【劉禹錫】

朝服歸來晝錦榮登科記上更無兄壽觴毎使曾孫獻勝境長攜眾妓行矍鑠據鞍能騁健慇懃把酒尙多情淩寒卻向山陰去衣繡郎君雪裏迎

早行寄朱放山人【戴叔倫】

山曉旅人去天髙秋气悲明河川上沒芳艸露中衰此別又萬里少年能防時心知剡溪路聊且寄前期

詶皇甫冉西陵見寄【廖融】

西陵潮已滿島嶼沒中流越客依風水相看南渡頭寒光生極浦暮雪映滄洲何事揚帆去空驚海上鷗

久滯越中貽謝南池稽少府【孟浩然】

陳平無產業尼父倦東西負郭昔云鑿問津今亦迷未能忘魏闕空此滯秦稽兩見夏雲起再聞春鳥啼懷山梅福市訪舊若耶溪聖主賢爲寶卿何隠遁棲

畱題越州石氏山齋【晏殊】

書仙十閣壯儒宮靈越山川寶勢雄岫柏亞香侵幾席巖花回影入簾櫳千秋碧鎖東南竹一水淸含旦暮風文酒雅冝頻防集謝家蘭玉有新叢

贈會稽道士【晏殊】

藐姑容化三陰館句漏砂封六乙泥五練夜窮靑玉枕七明晨采碧雲梯冠霞髙把浮丘袂握體深蔵鬼谷奚知有山西駐齡藥何妨相贈一刀圭

寄會稽仲休山人【潘閬】

近攜琴鶴遊東越曽接談諧气味深佛意已知師達了儒書卻爲俗披尋稽山有雪寒凝骨鑑水無風冷徹心別後相思向誰說只應霜鬢暗相侵

寄毛都官【張伯玉】

寄問副車毛國鎭別來風味久如何蓬萊閣上誰同飲宛委山前幾畨歌【畨去聲】應向蘭亭摛彩筆曽教西子畫淸蛾若還問我今何似比著前春醉更多

送花趙提刑【張伯玉】

蓬萊閣下牡丹開盡日憑欄望外臺不敢登門謁樽酒且教山僕送花來

寄會稽刁景純學士【張伯玉】

雨後稽山紫翠毫使君千騎壓云鼇樓臺日暖花木麗河漢夜涼絲竹髙瀛館久淹騏驥足越人今識鳯凰毛江南老守思離闊夢想時過白鷺濤

和國鎭晚秋齋中見寄【張伯玉】

越國風光與眾殊貳車才調世應無晴樓對酌云平海夜榻分題月滿湖吟嘯江山君好手主張詩酒我非夫行當乞掛朱輪去別作香山九老圖

寄五峯諫長老【唐詢】

禪客居山患不深五峯幽絕杳難尋門前流水朝還暮堂下閒雲古復今月色有時依晏坐秋聲隨處伴謳吟期師便作終焉計忍負平生物外心

題會稽谿口躬師上人房【唐詢】

谿口相傳地最靈其間風物與人淸鐘聲夜到江頭盡雲气朝從檻外生幾幅輕綃供畫筆一林修竹寄閒情閉門終日無塵事臥看南自晦明

題會稽谿口躬師上人房【施昌言】

谿口佳山水髙人住此中生臺下沙鳥疎磬逐江風倚檻千巖寂焚香萬法空如何憑小筆一爲寫衰翁

覽越僧詩集有寄【錢易】

莫學江淹擬恵休碧雲才調已難醻懷君只有闗山夢開卷如逢水石秋不得歸來作都講自慙名宦正悠悠

寄成都蔣密學【向傳式】

欽聞宥密綴榮班西顧分憂輟鉅賢乍領蜀都新印綬應懷越國舊風煙流觴雅趣人多羨正俗佳名世永傳【此一聨敍西園之美】聖主倚毗閒未得重來遊賞是何年【聞拜命之後欲渡江一遊尋以促櫂西行不果至越故有是句】

寄雲門運禪師【顏復】

句谿曲曲剡山重誰訪桑門物外蹤超世有言皆實際示人無意在機鋒平生懷抱佳髙遁壯嵗衣冠鏁俗容每想淸禪心暫寂秋聲蕭瑟夜庵松

還舊園作贈顏範二中書【卽始寧謝靈運之園】

辭滿豈多秩謝病不待年偶與張邴合久欲還東山聖靈昔回眷微尙不及宣何意衝飈激烈火縱炎煙焚玉發昆峯余燎遂見遷投沙理旣迫如卭願亦愆長與歡愛別永絕平生緣浮舟千仞壑揔轡萬尋巓流沬不足險石林豈爲難閩中安可處日夜念歸旋事躓兩如直心愜三避賢托身靑雲上棲巖挹飛泉盛明蕩氛昏貞休康迍邅殊方咸成貸微物豫采甄感深操不固質弱易扳纒曾是反昔園語往實款然曩基卽先築故池不更穿果木有舊行壤石無逺延𨿽非休憩地聊取永日閒衛生自有經息陰謝所牽夫子照情素探懷授往篇

和【顏延年】

弱植慕端操窘步懼先迷寡立非擇方刻意借窮棲伊昔遘多幸秉筆侍兩閨𨿽傳丹雘施未謂素睽徒遭良時詖王道奄昏霾人神幽明絕朋好雲雨乖弔屈汀洲浦謁帝蒼山蹊倚巖聴緒風攀林結畱荑跂予閒衡嶠曷月瞻秦稽皇聖昭天徳丰澤振沈泥惜無雀雉化何用充海淮去國還故里幽門樹蓬藜采茨葺昔宇翦棘開舊畦物謝時旣晏年往志不偕親仁敷情暱興玩究辭淒芬馥歇蘭若淸越奪琳珪盡言非報章聊用布所懷

初發疆中作與從弟恵連【謝靈運】

杪秋尋逺山山逺行不近與子別山阿含酸赴修畛中流袂就判欲去情不忍顧望脰未悁汀曲舟已隠隠汀絕望舟騖棹逐驚流欲抑一生歡並奔千里遊日落當棲薄系纜臨江樓豈惟夕情斂憶爾共淹畱淹畱昔時歡復增今日嘆玆情已分慮況乃恊悲端秋泉鳴北澗哀猨響南巒戚戚新別心淒淒久念攢攢念攻別心旦發靑谿陰暝投剡中宿明登天姥岑髙髙入云霓還期那可尋儻遇浮丘公長絕子徽音

西陵遇風獻康樂【謝恵連】

我行指孟春春仲尙未發趣途逺有期念離情無歇成裝候良辰漾舟陶嘉月瞻塗意少悰還顧情多闕哲兄感仳別相送越坰林飲餞野亭館分袂澄湖陰淒淒畱子言眷眷浮客心回塘隠艫栧逺望絕形音靡靡卽長路戚戚抱遙悲悲遙但自弭路長當問誰行行道轉逺去去情彌遲昨發浦陽汭今宿浙江湄屯云蔽層嶺驚風湧飛流零雨潤墳澤落雪灑林丘浮氛晦崖巘積素惑原疇曲汜薄停旅通川絕行舟臨津不得濟佇楫阻風波蕭條洲渚際气色少諧和西矚興遊嘆東睇起淒歌積憤成疢痗無萱將如何

酬從弟恵連【謝靈運】

寢瘵謝人徒滅迹入雲峯巖壑寓耳目歡愛隔音容永絕賞心望長懷莫與同未路值令弟開顏披心胸心胸旣云披意得咸在斯陵澗尋我室散帙問所知夕慮曉月流朝忌曛日馳悟對無厭歇聚散成分離分離別西川回景歸東山別時悲已甚別後情更延傾想遲嘉音果枉濟江篇辛勤風波事款曲洲渚言洲渚旣淹時風波子行遲務協華京想詎存空谷期猶復恵來章秪足攪餘思儻若果歸言共陶暮春時暮春𨿽未交仲春善遊遨山桃發紅萼野蕨漸紫苞嚶鳴已恱豫幽居猶郁陶夢寐佇歸舟釋我吝與勞

酬集賢劉郎中對月見寄兼懷元浙東【白居易】

月在洛陽天天髙淨如水下有白頭人擥衣中夜起思逺鏡亭上光深書殿裏渺然三處心相去各千里

越中逢天臺太一子【孟浩然】

仙穴逢羽人停艫向前拜問余涉風水何事【一作處】逺行邁登陸尋天臺順流下吳會玆山夙所尙安得聞靈怪上逼【一作通】靑天髙俯臨滄海大雞鳴見日出每與神仙會來去赤城中逍遙白雲外莓苔異人間瀑布作空界福庭長不死華頂舊稱最永懷從此遊何當濟所屇發越州赴潤州使院畱別鮑侍禦六言【劉長卿】

對水看山別離孤舟日暮行遲江南江北春艸獨向金陵去時

曹娥寄丁元珍【史館王相】

谿水渾渾來自北千山抱水淸相射山深水急無艇子欲從故人安可得故人昔日此水上樽酒扁舟慰行役津亭把酒坐一笑我喜滿顏君動色論新講舊惜未足落日低回已催客離心自醉不復飲秋果寒花空滿席今年卻坐相逢處惆悵難逢別時迹可憐谿水自南流安得谿舟問消息

贈杜醇【越中史館王相處士】

杜生四五十孝友稱鄕裏隠約不外求耕桑有妻子杖藜牧雞豚筠筒釣魴鯉嵗時沽酒歸亦不乏甘防天涯一桮飯宿昔相逢喜談辭足詩書篇詠又淸泚都城聞越客安居常在耳日月未渠央如何棄予死古風久雕零好學少爲己悲哉四明山此士今已矣

寄題上虞蘇簿凝虛館【石延年】

越基擅巖壑虛館宅其尢丹甍煜孤飛靈景邈四周山髙晴若陰洞寒夏如秋錦幄檻花發玉環渠水流閒臥眞吏隠乍登乃仙遊居之冝民思無爲玆宇羞

再寄雲門運禪師【顏復】

雲門山巓椶葉靑雲門山腳陰谿鳴山翁毀服悖世榮大心圎靜無能名松間一飰養槁形石壁防見秋苔生愛山不免搜其情綴拾短闋成長行施子傳來奇可驚爽濶空谷天外聲髙風擺蕩疑莖英

會稽掇英總集卷十二

欽定四庫全書

會稽掇英總集卷十三

宋孔延之撰

傷越【陸防】

越谿自古好風煙盜束兵纒已半年訪戴客愁隨水逺浣紗人泣共埃捐臨焦賴灑王師雨欲墮重登刺史天早晚山川盡如故淸吟閒上鄂君船

自洛之越【孟浩然】

遑遑三十載書劍兩無成山水尋吳越風塵散洛京扁舟泛湖海長揖謝公卿且樂杯中酒誰論世上名

會二同年【白居易】

一樽聊接故人歡百嵗堪嗟鬢漸殘莫見白雲容易愛照湖澄碧四明寒

春日思歸【王翰】

楊栁靑靑杏發花年光誤客轉思家不知湖上菱歌女防个春舟在若耶

越中攬古【李白】

越王勾踐破吳歸義士還家盡錦衣宮女如花滿春殿只今惟有鷓鴣飛

越谿怨【後朝光】

越王宮裏如花人越水谿頭采白蘋白蘋未盡人先盡誰見江南春復春

越中言事【咸通八年瑯琊方幹公到任後作】

異術閒和合聖明湖光浩气共澄淸郭中云吐啼猿上山上花蔵調角城香起荷灣停棹飲絲垂栁陌約鞭行遊人今日又明日不覺鏡中新髮生

其二

雲霞水木共蒼蒼元化分功秀一方百里湖波輕撼月五更軍角慢吹霜沙邊賈客喧魚市島上潛夫醉筍莊終歳逍遙仁術內無名甘老買臣鄕

南遊感興【竇鞏】

傷心欲問前朝事惟見江流去不回日暮東風春艸緑鷓鴣飛上越王臺

懷會稽【錢昭度】

鬥牛星外翻成夢巢鳥枝南略寄身越國荷花八百里別來誰是采蓮人

憶越州【陳堯佐】

越絕谿山第一州畫圖城郭防淹畱閒思禹廟斜回首髣髴云端見郡樓

悼賢詩【並序劉彛】

越州剡縣超化院皇祐辛夘春予寄居是邑民方阻饑流莩千里集於城下縣令祕丞過公彥專勸誘豪族得米二萬斛以救民明年又饑遂出常平錢萬緡請糴於明歸以剡價中官取其贏米幾萬斛繼續民今尙憚其不給也乃刻俸麥七十斛爲種而假超化院左僧民之田十餘頃役饑民耕種之明年得大麥五百餘斛嗣給流民各俾歸業熈寧己酉春餘倅永嘉就移湖北道出剡谿民有懷過公者尙皆感泣而院僧聞其云亡尢增痛悼因書屋壁繼以詩

良疇十頃接晴煙曽假過侯救旱年俸麥一車開徳濟流民千里荷生全人嗟逝水今亡已俗感遺風尙然獨對老僧談舊事斜陽春色漫盈川

越谿懷儼老【蘇舜欽】

擊槳轉山曲雲閒谿更深鳬鷗帶波起藻荇共魚沈上國久離意故人相念心天涯逢絕景不得對淸吟

越中懷古【魏庭堅】

句無亭下駐驂騑鑑水寒光照客衣張翠鄂君舟上去浣紗西子网中歸禹祠艸樹空春色秦望風煙半夕暉王謝勝遊何處問茂林修竹尙依依

墨池懷古【楊蟠】

書畫嘗聞晉右軍當時深遁樂天眞空山寂寞人何在一水澄墨尙新靈運也思輕印綬季鷹還解憶鱸蒓髙風夐古應相照共是知防此避身

憶越【楊蟠】

蓬萊閣面對靑山地上遊人半是仙漁浦夕陽橫掛雨鑑湖春浪倒垂天髙城尙鎖當時月故殿空畱防處煙長愛剡谿堪乘興雪中曽棹子猷船

過始寧故墟【謝靈運】

束髮懷耿介逐物遂推遷違志似如昨二紀及玆年緇燐謝淸曠疲薾慙貞堅拙疾相倚薄還得靜者便剖竹守滄海枉帆過舊山山行窮登頓水涉盡洄防巖峭嶺稠疊洲縈渚連緜白雲抱幽石緑篠媚淸漣葺宇臨回江築觀基曽巓揮手告鄕曲三載期還旋且爲樹枌檟無令孤願言

往臨川憶始寧山中【謝靈運】

采菱調易急江南歌不緩楚人心昔絕越客腸今斷斷絕𨿽殊念俱爲歸慮款存鄕爾思積憶山我憤懣追尋棲息時偃臥任縱誕得性非外求自己爲誰纂不怨秋夕長恆苦夏日短濯流激浮湍息陰倚密竿懷故叵新歡含悲忘春暖淒淒明月吹惻惻廣陵散殷勤訴危柱慷慨命促管

蘇州李中丞以元日郡齋感懷詩寄防之及予輒依來篇七言八韻走筆奉答兼呈微之【白居易】

白首余杭白太守落拓拋名來已久一辭渭北故園春再把江南新嵗酒杯前笑歌徒勉彊鏡裏形容漸衰朽領郡慙當潦倒年鄰州喜得平生友長洲艸接松江防曲水花連鏡湖口老去還能痛飲無春來曽作閒遊否憑鶯傳語報李六倩鴈將書與元九莫嗟一日日催人且貴一年年入手

除官赴畱贈防之【白居易】

去年十月半君來過浙東今年五月盡我發向關中兩鄕黙黙心相別一水盈盈路不通從此津人應省事寂寥無復遞詩筒

遣興【杜甫】

賀公雅吳語在位常淸狂上疏乞骸骨黃冠歸故鄕爽气不可致斯人今則亡山陰一茅宇江海日淒涼

壯遊【杜甫】

往昔十四五出遊翰墨場斯文崔魏徒【崔鄭州尙魏豫州啟心】以我似班揚七齡思卽壯開口詠鳳凰九齡書大字有作成一囊性豪業嗜酒嫉惡懷剛腸脫略小時輩結交皆老蒼飲酣視八極俗物都茫茫東下姑蘇臺已具浮海航到今有遺恨不得窮扶桑王謝風流逺闔廬丘墓荒劍池石壁仄長洲荷芰香嵯峨閶門北淸廟映回塘毎趨吳太伯撫事淚浪浪枕戈憶勾踐渡浙想秦皇蒸魚聞匕首除道哂要章越女天下白鏡湖五月涼剡谿蘊秀異欲罷不能忘歸帆拂天姥中歳貢舊鄕气劘屈賈壘目【一作日】短曺劉墻忤下考功第獨辭京尹堂放蕩齊趙間裘馬頗淸狂春歌叢臺上冬獵靑丘旁呼鷹皂【一作紫】櫪林逐獸云雪岡射飛曽縱鞚引【一作跋】臂落鶬蘓侯據鞍喜【監門冑曺蘇預】忽如攜葛彊快意八九年西歸到咸陽許與必辭伯賞【一作貴】遊實賢王曳裾置醴地奏賦入明光天子廢食召羣公會軒裳脫身無所愛痛飲信行藏黑貂不免敝斑鬢兀稱觴杜曲晚【一云換】耆舊四郊多白楊坐深鄕黨敬日覺死生忙朱門任【一云務】傾奪赤族疊罹殃國馬竭粟豆【漢有太常三輔粟豆】官雞輸稻粱舉隅見煩費引古惜興亡河朔風塵起岷山行幸長兩宮各警蹕萬里遙相望崆峒殺气黒少海旌旗黃禹功亦命子涿鹿親戎行翠華擁英【一云吳】嶽螭虎噉豺狼爪牙一不中胡兵更陸梁大軍載艸艸凋瘵滿膏肓備貟竊補衮憂憤心飛揚上感九廟焚下憫萬民瘡斯時伏靑蒲廷爭守禦牀君辱敢愛死赫怒幸無傷聖哲體仁恕宇縣復小康哭廟灰燼中鼻酸朝未央小臣議論絕老病客殊方鬱鬱苦不展羽翮困低昻秋風動哀壑碧蕙捐【一云損】防芳之推避賞從漁父濯滄浪榮華敵勲業嵗暮有嚴霜吾觀防夷子才格出尋常羣凶逆未定側佇英俊翔

還自會稽歌【並序李賀】

庾肩吾於梁時嘗作宮體謠引以應和皇子及國世淪敗肩吾先潛難會稽後始還家僕意其必有遺文無得焉故作還自會稽歌以補其悲

野粉椒壁黃濕螢滿梁殿臺城應教人秋衾夢銅輦吳霜防歸鬢身與塘蒲晚脈脈辭金魚覉臣守迍賤

唐施肩吾仙居有感【陳堯佐】

幽居正想飡霞客夜久月寒珠露滴千年獨鶴兩三聲飛下巖前一枝柏

觀上林垍器【謝景初】

作竈長如丘取土深於塹蹹輪飛爲模覆灰色乃紺力疲手足病欲憩不敢暫發窰火以堅百裁一二占裏中售髙賈鬭合漸收斂持歸示北人難得曽罔念賤用或棄撲爭乞寧有厭鄙事聖猶能今予乃親覘

寓懷會稽吳道子遇因師【鮑當】

隠淪與釋子時予久往還覽照不自認況復思君顏昨日山書至乃夢云蘿間何必風韻息始覺萬境閒

覆驗余姚道中【王存】

一夫死非命滌驗更兩吏一囚坐法誅三覆與眾棄去年交阯敗殺戮無賤貴江淮屢歳眚積殍溝壑穢聖人於赤子愛重若彼至謹小以遺大誰其原帝意

範蠡【陸龜防】

平吳専越禍胎深豈是功成有去心勾踐不知嫌鳥喙歸來猶自鑄良金

泊舟薴蘿山際題西施石【王軒】

嶺上千峯秀江邊細艸春今逢浣紗石不見浣紗人

浣紗石上女【李白】

玉面耶溪女靑蛾紅粉妝一雙金齒屐兩足白如霜

文種墳【石延年】

至忠惜甘死越塞一墳孤勾踐非王者陶朱亦大夫碑經山燒斷樹帶海潮枯泉下伍貟輩相逢相弔無

王右軍【李白】

右軍本淸眞瀟灑在風塵山陰遇羽客要此好鵝賓掃素冩道經筆精妙入神書罷籠鵝去何曽別主人

越女辭【李白】

長手吳兒女睂目艷星月屐上足如霜不著鵶頭襪

其二

吳兒多白晢好爲蕩舟劇賣眼擲春心折花調行客

其三

耶溪采蓮女見客棹歌回笑入荷花去佯羞不出來

其四

東陽素足女會稽素舸郎相看月未墮白地斷肝腸

其五

鏡湖水如月耶溪女如雪新妝蕩新波光景兩奇絕

西施【李白】

西施越溪女出自薴蘿山秀色掩今古荷花羞玉顏浣紗弄碧水自與淸波閒皓齒信難開沈吟碧雲間勾踐徵絕艷揚蛾入吳闗提攜館娃宮杳渺詎可攀一破夫差國千秋竟不還

經西施浣紗石【胡幽貞】

徘徊浣紗石想象浣紗人碧水澄不流紅顏照之頻自惜絕世姿豈與眾女鄰一朝入紫宮萬古畱芳塵至今谿邊花不敢嬌靑春

越女辭【鮑溶】

越女芙蓉衣浣紗淸淺水心驚春色晚不敢思君子君子縱我思寧來逺溪裏

越谿女【於濆】

會稽山上云化作越谿人未破吳王國徒爲西子身江邊浣紗伴還金扼雙腕儵忽不相期恩傾趙飛鷰妾家基業薄空有如花面嫁盡緑人猶自盤金綫

西施詠【王維】

艷色天下重西施寧久防朝爲越谿女暮作吳宮妃賤日豈殊眾貴來方悟稀邀人傅脂粉不自著羅衣君寵益嬌恣君憐無是非當時浣紗伴莫得同車歸持謝鄰家子斆顰安可希

弔王右軍宅文【並序錢公輔】

晉王右軍宅於越之蕺山今爲浮圖而繪像存焉好事者猶能指墨池鵝池之遺迹而表識其上予嘗恨東南山之佳水之勝多奪於浮圗氏而衣冠隠淪無一人得之者旣過右軍宅擲文以弔之曰

晉去今兮千齡未余彼山峩兮晉賢人之故居故居泯其防時兮今變化於浮圗嗚呼傷哉絕云巍崗蔥蔥蒼蒼竹茂艸美煙髙气長古松蓊兮虯盤怪石呀兮虎驤前稽嶺之橫峙兮下鑑水之輝光逺市井之喧卑兮據城壘之低昻春可遊而縱望兮夏可息而淒涼秋可登而感槪兮冬可處而樂康無一時之不得宜兮環一目而周四方眞孤髙之所廬兮非醜族之能當生冝形體之放浪兮死冝魂魄之棲藏嗚呼傷防彼靈何之兮黙不聞一怪與一祥果無知兮徒結塞予之中腸果有知兮奚坐視緇徒之賊戕將後葉之湮淪兮無能振其祖芳抑亂離之薦遭兮百易主而百亡吾固弗得而知兮玆涕泗而倘佯嗟道之衰兮異類蠧侵而日昌嗟越之雄兮豈微一丈夫之勇剛如可贖兮𨿽萬金可捐萬室可償胡恬夷而莫醜兮往往助資棟梁聊指文於山之側兮將鑱石乎州之堂嗟嗟越人窮千萬春兮吾文之弗忘

讀漢書梅子眞傳【梅堯臣】

子眞實吾祖耿介事炎漢權臣始擅朝忠良被塗炭羣下莫敢言上書陳治亂是時卿大夫曽不負愧汗其文信雄深爛然今可翫危言識禍機滅迹思汗漫一朝棄妻子龍性寧羈絆九江傳神仙會稽隠廛閈舊市越谿陰家山鏡湖畔惟餘千載名撫卷一長嘆

會稽掇英總集卷十三

欽定四庫全書

會稽掇英總集卷十四

宋孔延之撰

經蘭亭故池聨句【元本不注名姓於聨句下】

曲水邀歡處遺芳尙宛然名從右軍出山在古人前蕪沒成塵迹規模得大賢湖心舟已並村步騎仍連賞是文辭防歡同癸丑年茂林無舊徑修竹起新煙宛是崇山下仍依古道邊院開新勝地門占舊畬田荒阪披蘭築枯池帶墨穿序成應唱道杯得每推先空見云生岫時聞鶴唳天滑苔封石磴宻篠礙飛泉事感人寰變歸慙府服牽寓時仍覩葉嘆逝更臨川野興攀藤坐幽情枕石眠翫奇聊寄策尋異稍移船艸露猶霑服松風尙入弦山遊頗同調今古有多篇

松花壇茶宴聨句

防歳松花下今來艸色平衣冠遊佛剎鼓角望軍城亂竹邊溪暗孤云向嶺明繞壇煙樹老入殿雨花輕山磬人天界風泉逺近聲夜禪三世晤朝梵一章淸上砌莓苔徧緣窓薜荔生焚香忘世慮啜茗長幽情聚土何年置修心此地成道緣雲起滅人世月虧盈蟬噪林當曉虹生澗欲晴水流驚歳序塵网悟簮纓池上蓮無著籬間槿自榮因知性不染更識理常精從此應貪味非惟悔近名山棲多自愜林臥欲無營已接追涼處仍陪問法行賞心殊未徧惆悵暮鐘鳴

尋法華寺西溪聨句

常願山水遊靈奇賞皆徧【賈弇】云端訪潭洞林下徵茂彥【闕允初】枕石愛閒眠尋源樂淸宴【呂渭】探幽漸有趣憑險恣流眄【張叔政】竹影思掛冠湍聲忘搖扇【鮑防】旁登樵子徑卻望金人殿【周頌】蘿葉朝架煙松花暮飛霰【闕成用】蟬聲掩淸管云色緣素練【鄭槪】從事暮澄淸看心得方便【嚴維】攀崕屢回互絕迹無健羨【闕允初】野客歸路逢山僧入林見【賈弇】雲林會獨往世道從交戰【鮑防】塔廟年代深雲霞朝夕變【周頌】潛流注隈隩觸石乍踐濺【闕成用】逸興發山林道情忘貴賤【鄭槪】臨流日復夕應接空無倦【嚴維】

雲門寺小溪茶宴懷院中諸公

喜從林下會還憶府中賢【嚴維】石路雲門裏花宮玉笥前【謝良弼】日移侵岸竹溪引出山泉【裴晃】猨飲無人處琴聴淺澑邊【呂渭】黃粱誰共飯香茗憶同煎【鄭槪】暫與眞僧對遙知靜者便【闕允初】淸言皆亹亹佳句又翩翩【庾騤】竟日懷君子沈吟對暮天【賈肅】

徵鏡湖故事

將尋鏈藥井更逐賣樵風【闕允初】刻石秦山上探書禹穴中【呂渭】溪邊尋五老橋上覓雙童【嚴維】梅市西陵近蘭亭上道通【謝良弼】雷門驚鶴去射的驗年丰【賈肅】古寺思王令孤潭憶謝公【鄭槪】帆開巖上石劍出浦間銅【庾騤】興裏還尋戴東山更向東【裴晃】

自雲門還泛若耶入鏡湖寄院中諸公

山中秋賞罷溪上晚歸時【謝良弼】出谷秦人望經湖謝客期【呂渭】日斜愁路逺風橫畏舟遲【鄭槪】章句懷文友途程問檝師【嚴維】淺沙遊蚌蛤危石起鸕鷀【裴晃】落葉飛孤戍橫塘向古祠【闕允初】行行多興逸無處不相思【蕭防和】

秋日宴嚴長史宅

北客來江外秋山到越中【鄭槪】故交多此見淸興復能同【裴晃】落木秦山近衡門鏡水通【嚴維】檐前苔繞砌籬下菊成叢【徐嶷】花承露泠泠葉動風【鄭槪】捲簾看彩翠對酒命絲桐【張著】戊日辭巢燕商天向浦鴻【範綘】騫開通細雨笑語望秋空【劉全白】嬾竹霜天緑殘花醉裏紅【闕仲昌】客防驚落葉更使恨風蓬【闕名】

嚴氏園林【六字】

防杖山橫緑野乘舟水入衡門【嚴維】客來多從業縣僧去還指煙村【鄭槪】春韭靑靑耐剪香粳日日冝飱【王綱】自愧薄霑冠冕何如樂在丘園【闕仲昌】鳥散紛紛花落人行處處苔痕【賈全】水池偏多白鷺畦隔半是芳蓀【段格】栁徑共知歸郭暮云誰使當軒【劉題】

柏梁體狀雲門山物序【秦瑀】

狀比也比與釋氏有藥艸諭品詩家則六義之一焉義取覩物臨事君子早辯不當有似是而非采詩之官可得而補缺矣無以小言黙無以細言棄相尙佳句題於層閣古者稱會必賦其能闕乎星郎主文賓賦所以中防也

幡竿映水出蒲檣【秦瑀】橊花向陽臨鏡妝【鮑防】子規一聲猿斷腸【闕聿】殘云入戶起鑪香【李淸】晴虹夭矯架危梁【杜弈】輕蘿縹緲掛霓裳【袁邕】月臨影殿玉毫光【呂渭】粉帶新篁白簡霜【崔泌】玲瓏珠綴魚网張【闕允初】髙枝反舌巧如篁【鄭槪】風搖寶鐸佩鏘鏘【秦瑀】古松擁腫懸如囊【杜倚】雨垂珠箔映回廊【闕聿】薔薇緑刺半鍼長【鮑防】五粒松英大麥芒【李淸】古藤蚴蟉毒龍驤【杜弈】深林怪石猛虎藏【袁邕】古碑勒字棊局方【呂渭】山僧行道鴻雁行【崔泌】亭亭孤筍緑沈槍【鄭槪】蜂窼倒掛枯蓮房【闕允初】燃燈幽殿星煌煌【杜倚】

花嚴寺松潭

山下花嚴會松間水積深【張叔政】晚荷交亂影疎竹引輕陰【嚴維】雲散千巖暮風生萬木吟【呂渭】循涯通妙理步勝獲幽尋【賈弇】望鳥知無迹看猿欲學心【周頌】浮榮指西景防尙寄東岑【鄭槪】待月開山閤聞鐘出石林【闕允初】波文搖翠壁蟬響續幽琴【張叔政】永日陪霜簡通宵聴梵音【賈弇】機閒任情性道勝等浮沈【闕成用】賞異方終古佳遊防度今【嚴維】自然輕執簡寧敢忘抽簮【闕允初】過見心皆妄驅馳力未任【呂渭】從來謝公意山水愛登臨【周頌】

入五雲溪寄諸公聨句【從一字至九字】

東西【鮑防】步月尋溪【嚴維】鳥已宿猿又啼【鄭槪】狂流礙石迸筍穿蹊【闕成用】望望人煙逺行行蘿徑迷【呂渭】探題只應盡墨持贈更欲封泥【闕允初】松下流時何歳月雲中幽處屢攀躋【張叔政】乘興不知山路逺近緣情莫問日過髙低【賈弇】靜聴林下潺潺足湍瀨厭聞城中喧喧多鼔鼙【周頌】

登法華寺最髙頂憶院中諸公【從一字至九字】

身心【周頌】城郭山林【闕成用】望處逺到時深【張叔政】云崖杳杳煙樹沈沈【賈弇】嘯侶時停防探幽或撫琴【闕】得法小枝小葉懷人如玉如金【嚴維】月色前庭淸靜觀梵聲初夜海潮音【呂渭】思君子山深不可見登髙頂望逺欲相尋【鄭槪】何事歸舟客興棹不駛君不見紅蓮緑荇沙禽【闕允初】

會稽掇英總集卷十四

欽定四庫全書

會稽掇英總集卷十五

宋孔延之撰

憶越州【陳堯佐】

稽峯倚云千仞髙澄湖倒影分秋毫當年逸賞有餘意徘徊不忍移輕舠

又

抽毫欲賦東南奇雲山好景慙有遺平波蕩瀁照湖淥扁舟憶得遊春時

和【張士遜】

稽山巖壑深復髙思之誰妙丹靑毫霜縑若得一千幅伻圖何必乘蘭舠

又

平湖八百里多奇君曽縱賞無餘遺不知風月誰爲主夷猶未必如當時

和【晏殊】

鑑湖淸澈秦望髙涵虛逗碧供吟毫當時醉眼倚空濶三江七澤才容舠

又

湖山杳渺不可狀登覽幽求無所遺髙僧伴吟足淸覽見盡白蓮開落時

和【呂夷簡】

賀監湖邊山斗髙水軒水塢頻抽毫吟餘淸興杳無際揭篷聴雨登漁舠

又

雲門雪竇阻淸賞怳然目想心如遺前溪後溪月上處千山萬山花發時

和【薛奎】

照湖方幹吟格髙搜淸研奇含爛毫天中無雲水中月虛明晶曜防回舠

又

千巖萬壑爭淸奇天地靈秀應無遺吟舟恐在碧霄上湖心澄波涵月時

和【王隨】

賀監賜湖名價髙雲山吟賞抽江毫澄波杳渺醉欲去煙光水月畱歸舠

又

越山湖山何絕奇昔聞尋勝寧遐遺煙波無憶舊吟醉方是致君堯舜時

題袁秀才林亭【方幹】

淸邃林亭指畫開幽巖別派象天臺坐牽蕉葉題詩句醉觸藤花落酒杯白鳥不歸山裏去紅鱗多自鏡中來終年此地爲吟侶早起尋君薄暮回

觀會稽圗【禇朝陽】

良使求圖籍工人巧思饒全移會稽郡不散浙江潮夏禹猶卑室秦皇尙斷橋宛然山水趣誰道故鄕遙

宴榮二山人池亭【孟浩然】

甲第開金穴榮期樂自多櫪嘶支遁馬池養右軍鵞竹引攜琴入花邀載酒過山公來取醉時唱接籬歌

水寺【李紳】

煙波野寺經過處水國蒼茫夢想中雲散浦開江月迥日曛舟暗海潮通坐看魚鳥沈浮逺靜見樓臺上下同聞道化城方便諭只應從此到龍宮

新泉【當附云僧靈一門寺】

泉源新湧出洞徹暎纎云稍落芙蓉沼初淹苔蘚紋了將空色淨素與眾流分若對淸宵月泠然夢裏聞

望越亭【史館王相】

亂山千頃翠相圍衮衮滄江去復歸安得病身生羽翼長隨沙鳥自由飛

越上聞子規【範仲淹】

夜入翠煙啼晝尋芳樹飛春山無限好猶道不如歸

諸曁道中作【範仲淹】

林下提壺招客醉溪邊杜宇勸人歸可憐白酒靑山在不醉不歸多少非

越中五詠【林槪】

越絕煙光隠翠微蘭亭春色送行衣風淸漢相鳴樵徑臺古任公落釣磯繡被歌殘人竟逺桃花源靜客忘歸憑君莫上秦山望千古驪宮對夕暉

野亭防集【林槪】

碧樹陰穠曲沼濱賞心何處樂遊頻東吳景物蘭亭晚西洛煙光梓澤春香散落梅忘怨笛緑鋪幽艸妬芳茵風雲流散苦無定且學陽池倒載身

離席【林槪】

何處驪駒雜楚歌楚人歸思托云蘿河陽望竟妾心逺金穀別來郎恨多往事一春空物態閒情千里舊風波歸時莫聴隴頭水腸斷不禁年少何

西村【林槪】

緑郊凝望久徘徊落日川原映古臺江上晚風三弄笛隴頭春信一枝梅東西陌外煙光度紫翠峯前霽色開不是羅敷莫回首城南五馬使君來

野塘【林槪】

漠漠橫塘一水通霏霏輕靄夕陽中吳娘晚唱穿菱葉楚客春心托蕙叢煙外蒹葭閒倚路波間舴艋半淩風江南景好遊人去二月大堤花艷紅

得越【張伯玉】

尺一除書與會稽陋儒何以報天輝豈惟大幕張紅斾更得全家住翠防千騎晚隨龍節去一帆春送鷁舟飛支離莫道攘空臂乞得越州金印歸

淸明日【張伯玉】

毎年每遇淸明節把酒尋花特地忙今日江城衰病起佛前新火一鑪香

正旦呈諸僚友【張伯玉】

拂霧酴酥酒滿巡越山如鬛水如鱗日邊𨿽望龍庭逺海上初傳鳳歷新好景融融來破雪和風細細欲黏人莫言老守無心計排比賓僚醉過春

臘日喜雪【張伯玉】

臘雪常聞百厲銷今年臘日雪飄飄山公預喜明年熟擘畫開春買酒瓢

過越【趙諮】

地有千巖與萬津霸圖無計老靑春抱冰謾刷棲山恥爭柰傾吳是婦人

判官防新建壽樂堂【沈立】

會稽四面是湖山亭在湖山勝絕間欄檻旋移芳艸種襟懷長伴白雲閒乍登頓覺詩毫健縱賞惟憂酒量慳更是人生最榮處防云朝暮奉慈顏

登會稽山【孫逖】

稽山碧湖上勢入東溟盡煙景晝淸明九峯爭隠嶙望中厭朱紱俗內探牝野老聴鳴騶山童擁行軫僊花寒未落古蔓柔堪引竹澗入霜多松崖向天近雲從海人去日就江村隕能賦丘嘗聞和歌參不敏冥搜信沖漠多士期標準願奉濯纓心長謠反招隠

采蓮曲【李白】

若耶溪傍采蓮女笑隔荷花共人語日照新妝水底明風飄香袂空中舉防上誰家遊冶郎三三五五映垂楊紫驑嘶入落花去見此踟躕空斷腸

采蓮【賀知章】

稽山罷霧郁嵯峨鏡水無風也自波莫言春度芳菲盡別有中流采芰荷

春集皇甫秀才山亭【孟郊】

嘉賓在何處置亭春山巓顧余寂寞者謬厠芳菲筵視聴日澄澈聲光坐連綿晴湖防峯嶂翠浪多萍蘚何以逞髙志爲君吟秋天

題越臺【張洎】

我愛眞人居髙臺倚寥泬洞天開兩扉邈爾與世絕縹緲乘鸞女華顏映緑髮舉手拂煙虹吹笙弄松月森羅窺萬象境異趣亦別何必服金丹飛身向蓬闕

粵俗【謝景初】

粵俗嗜海物鱗介無一遺蝦蠃味已厚況乃蟹與蜝潮來浦嶼漲遮捕張籓籬潮去沙滿灘拾掇盈籬箕殺烹數莫記瑣碎臭且奇苟務貪咀嚼寧識暴殄悲蛟蜃吐雲气腹以人爲飴呀口日肥大洪波誰敢窺

判官防新建壽樂堂【蘇軾】

靑山偃蹇如髙人常時不肯入官府髙人自與山有素不待招邀滿庭戶臥龍蟠屈半東州萬室鱗鱗枕其股背之不見與無同裘反衣無乃魯張君眼力覷天奧能使荊棘化堂宇持頤宴坐不出門收覽奇秀得十五才多事少厭閒寂臥看雲煙變風雨筍如玉筯椹如簪彊飲且爲山作主不憂兒輩知此樂但恐造物怪多取春濃睡足午窓明想見新茶如潑乳

雲門寺濟公上方偈【鮑防】

已酉歲僕忝尙書郎司浙南之武時府中無事墨客自臺省而下者凡十有一人會雲門濟公之上方以偈者贊之流也始取於佛事云

防戒刀偈

剖妄妄絕決機機壊彼堅剛刀防聲聞戒

茗侶偈【李聿】

采采春渚芳香天與滌慮破煩靈芝之侶

芭蕉偈【杜弈】

幽山淨土生此芭蕉無心起諭覺路非遙

山啄木

爾禽啄木惡蠹傷木愈木無病巢枝自足

澡瓶偈

靈圎取相塵垢是澡定水淸淨救彼熱惱

山石橊偈【鄭槪】

何方而有天上人間色空我性對爾空山

漉水囊偈【杜倚】

裂素成器給我救彼密淨圓靈防生絜水

藤偈【李邕】

得彼柔性契玆佛乘豈無眾木我諭垂藤

薔薇偈【崔泌】

防艸木性植彼薔薇眼根不染見爾色非

班谷杖偈

防性維戒扶身在杖動必由道心無來往

題天章寺偈【任逵】

降伏心住自在心住有心且住無心卽住

會稽掇英總集卷十五

欽定四庫全書

會稽掇英總集卷十六

宋孔延之撰

越世家史辭【司馬遷】

太史公曰禹之功大矣漸九川定九州至於諸夏艾安及苗裔句踐苦身焦思終滅彊吳北觀兵中國以尊周室號稱霸王勾踐可不謂賢哉蓋有禹之遺烈焉範蠡三遷皆有榮名名垂後世臣主若此欲毋顯得乎

秦徳頌【李斯】

皇帝休烈平一宇內徳恵修長三十有七年親巡天下周覽逺方遂登會稽宣省習俗黔首齋莊羣臣誦功本原事迹追首髙明秦聖臨國始定刑名顯陳舊章初平法式審別職任以立恆常六王專倍貪戾慠猛率眾自彊暴虐恣行負力而驕數動甲兵陰通間使以事合從行爲辟方內飾詐謀外來侵邊遂起禍殃義威誅之殄熄暴悖亂賤滅亡聖徳廣宻六合之中被澤無彊皇帝並宇兼聴萬事逺近畢淸運理眾物考驗事實各載其名貴賤並通善否陳前靡有隠情飾省宣義有子而嫁倍死不貞防隔內外禁止滛泆男女絜誠夫爲寄豭殺之無罪男秉義程妻爲逃嫁子不得母咸化亷淸大治濯俗天下承風防被休經皆遵度軌和安惇勉莫不順令黔首修絜人樂仝則嘉保太平後敬奉法常治無極輿舟不傾從臣誦烈請刻此石光垂休銘

曹娥碑【邯鄲淳】

孝女曺娥者上虞曹盱之女也其先與周同祖末冑荒沈爰玆適居盱能撫節按歌婆娑樂神漢安二年五月時迎伍君逆濤而上爲水所淹不得其屍娥時年十四號慕思盱哀吟澤畔旬有七日遂自投江死經五日抱父屍出以漢安迄於永嘉靑龍辛夘莫之有表度尙設祭誄之辭曰

伊惟孝女曄曄之姿偏其反而令色孔儀窈窕淑女巧笑倩兮冝其家人在洽之陽大禮未施嗟防慈父彼蒼伊何無父孰怙訴神告哀赴江永號視死如歸是以眇然輕絕投入沙泥翩翩孝女載沈載浮或泊洲嶼或在中流或趨湍瀨或逐波濤千夫失聲悼痛萬餘觀者塡道雲集路衢泣淚掩涕驚動國都是以哀姜哭市杞崩城隅或有刻面引鏡剺耳用刀坐臺待水抱柱而燒嗚呼孝女徳茂此儔何者大國防禮自修豈沈庶賤露屋艸茅不扶自直不斵自雕越梁過宋比之有殊哀此貞勵千載不渝嗚呼哀哉銘曰

名勒金石質之乾坤嵗數歷祀立廟起墳光於后土顯昭天人生賤死貴利之義門何悵花落飄零乃分葩艷窈窕永世配神若堯二女爲湘夫人時效髣髴以昭後昆

後漢蔡邕題其碑陰雲

黃絹幼婦外孫韲臼

梁建安王造剡山石城寺石像碑【劉勰】

夫道源虛寂冥機通其感神理幽深匠思其契是以四海將寧先集威鳳之寶九河方導已致應龍之書況種智圎照等覺徧知揚萬化於大千擒億形於法界當其雲起攝誘之權影現遊戲之力可勝言哉自優曇發華而金姿誕應娑羅變葉而塔像代興月諭論其迹隠鏡譬辯其常照所以刻香望熛而自移畫木趣井而懸峙金剛泛海而遴集石儀浮滬以遙渡並造由人功而瑞表神力形器之妙猶或至此法身之極庸詎可思觀夫石城初立靈證發於艸創彌勒建像聖驗顯乎鐫刻原始要終莫非禎瑞剡山峻絕競爽嵩華澗崕燭銀岫巘蘊玉故六通之聖地八輩之奧宇始有曇光比丘雅修逺離與晉世於蘭同時並學蘭以慧解馳聲光以禪味消形影歷遊巖壑晚屆剡山遇見石室班荊宴坐始有雕虎造前次有丹蟒依足各受三皈玆卽引去後見山只盛飾造帶訏談光說以苦諦神奉防崖窟遂結伽藍是名隠嶽後蘭公剙寺號曰元花玆密通石城而拱木扃阻伯鸞所未窺子平所不值似石橋之天斷猶桃源之地絕荒茫以來莫測年代金剛欲基斯路自啟野人伐木始通山谿翦棘藝麻忽聞空響此是佛地不可種植心悟神封震驚而止又光公禪室耳屬東巗常聞弦管韻動霄漢流五結之妙聲凝九奏之淸響由是玆山號爲天樂至齊永明四年有僧防比丘刻意苦節戒品嚴淨進力堅猛來憩隠嶽遊觀石城見其南駢兩峯北疊峻崿東竦圓岑西引斜嶺四嶂相銜郁如鷲嶽曲閒防轉煥若龍池加以削成靑壁當於前巘天誘其衷神啟其慮心畫目凖願造彌勒敬擬千尺故坐形十丈於是擎鑪振鐸四眾爰始胥宇命曰石城遂輔車兩寺鼎足而處克勤心力允集勸助疏鑿積年僅成面璞此外則碩樹朦朧巨藤交梗後原燎及崗林焚見石有自然相光正環像上兩際圎滿髙焰峯銳勢超匠楷功逾琢磨法俗竦心邑野驚觀僉曰冥造非今朝也自防公神遷事異人謝次有僧淑比丘纂修厥緒𨿽劬勞招奨夙夜匪懈而運屬齊末資力莫由千里廢其積跬百仞虧其覆簣曁我大梁受歷道鑄域中秉玉衡而齊七政協金輪而教十善地平天成禮被樂洽瞻行衢而交讓巡比屋其可封慈化穆以風動慧敎渙以景燭般若熾於香城表剎嚴於淨土希有之瑞旦夕鱗集難值之寶嵗時輻輳鎭南將軍江州刺史建安王道性自凝神理獨照動容立禮發言成徳英風峻於間平茂績盛乎魯衛自皇運惟新宣力邦國初鎭樊沔遷牧派江酌實樹聲鞅掌於民政率典頒職密勿於官府炎涼舛和爰動勞熱寢味貶常興居睽豫仁深祚逺徳滿慶鐘乘玆久禱之福將致勿藥之喜所以休禎會竗應旁通有始丰縣令吳郡陸咸以天監六年十月二十二日罷邑旋國夕宿剡溪值風雨晦冥驚湍奔壯中夜震惕假寢危坐忽夢沙門三人乘流告曰君識性堅正自然安隠建安王感患未痊由於微障剡縣僧防造彌勒石像若能成就必獲康復冥理非虛冝相開導咸還都經年稍防前夢後出門遇僧云聴講寄宿因言去嵗剡溪風雨之夜囑建安王事猶憶此否咸當時憮然答以不憶道人笑曰但更思之仍卽辭去不肯畱止心悟非凡倒屣諮訪而慢色頗形詭辭難領拂衣髙逝直去靡回百步追及忽然不見咸霍爾意解且憶前夢乃剡溪所見第三人也再顯靈機重發神證緣感昭灼遂用騰啟君王智境邈羣法忍超絕邁優塡之至心逾波斯之建善飡瑞言於羣聖膺福履於大覺倍增懇到會益喜捨乃開蔵冩貝傾邸散金裝嚴法身誓取妙極以定林止寺祐律師徳熾釋門名蓋淨眾虛心道忘已濟物加以貞鑑特達研慮精深乃延請東行憑委經始爰至啟敕專任像事律師應法若流宣化如陽揚舲浙水馳錫禹山於是捫虛梯漢構立棧道狀奇肱之飛車類仙腹之懸閣髙張圖範冠彩虹蜺椎鑿響於霞上剖石灑乎云表命世之壯觀曠代之鴻作也初防公所鐫失在浮淺乃鏟入五丈攺造頂髻事𨿽因舊功實創新及巖窟旣通律師重履方精成像軀妙量尺度時寺僧慧逞夢黒衣大神翼從風雨立於龕前商略分數是夜將旦大風果起拔木十圍壓壊匠屋師役數十安寢無傷比及詰朝而律師已至靈應之奇類皆如此旣而謀猷四八之相斟酌八十之好𨿽羅漢之三觀兜率梵摩之再覘法身無以加也尋巖壁縝密表裏一體同影岫之縹章均帝石之騘色內無寸隙外靡纎瑕雕刻右掌忽然橫絕攺斷下分始合折中方知自斷之異神匠所裁也及身相克成瑩拭已定當於萬字信宿隆起色似飛丹圓如植璧感通之竗孰可思議天工人巧幽顯符合故光啟寶儀發揮勝相磨礲之術旣極繪事之藝方騁棄俗圖於史皇追法畫於波塞靑雘與丹砂競彩白鋈共紫銑爭耀從容滿月之色赫弈聚日之輝至於頂禮仰防罄折肅望如須彌之臨大海梵宮之跱上天說法視笑似不違於咫尺動地放光若將發於俄頃可使曼陁逆風而獻芬旃檀隨云而散馥梵王四鵠徘徊而不去帝釋千馬躑躅而防歸矣初隠嶽未開野絕人逕及光公馴虎時方雨雪導迹污塗始通西路又東巖盤郁千里聨嶂有石牛屇止至自始丰因其蹄涔遂啟東道尋石牛通崄不資蜀丁之力文虎摽徑無待爲人之威豈四天驅道爲像拓境者歟以大梁天監十有二年歳次鶉尾二月十二日開鑿爰始到十有五年龍集涒灘三月十五日妝畫云畢像身坐髙五丈若立形足至頂十丈圎光四丈座輪一丈五尺從地隨龕光焰通髙十丈自涅盤已後一百餘年摩竭提國始制石像阿育輪王善容羅漢檢其所造各止丈六鴻姿巨相興我皇時自非君王願力之至如來道應之深豈能成不世之寶建無等之業哉竊惟慈氏鼎來拯斯忍剎惟我聖運福慧相符固知翅城合契於今晨龍華匪隔於來世四藏寶奇可蹻足而蹴三會甘露可洗心而待睿王妙慶現聖果於極樂十方翾動防法緣而等度矣思柱石於天梯想靈碑於地塔樹玆紺碣銘爲勝幢金剛旣其比堅鐵圍可與共久式奉偈讚仍作頌曰

法身靡二覺號惟億百非絕名萬行焉測羣萌殊感聖應分極釋尊隠化慈氏現力夐防住緣邈矣來際求名受別無垢立誓凝神寂天降胎忍世七獲厥田八萬伊嵗夷荊沈礫飛花散寶夜燎明珠曉漩翠艸一音闡法

三會入道府豈虛植緣固人造曰梁啟聖皇實世雄紺殿等化赤澤均風慈徧羣有智周太空攝取嚴淨匡飾域中英英哲王徳昭珪璧樂善以居禮仁是宅慧動眞應福交瑞迹儀彼旃檀像玆寶石五仞其廣百尺其袤

金顏日煇紺螺云覆頻果欲言鵞綱將授調禦誰逺卽心可觀耆闍五峯玆嶽四嶺緑篠織煙朱桂鏤影泉來石嘯風去巖淨梵釋爰集龍神載騁至因已樹上果方凝妙志何取總駕大乘願若有質虛空弗勝剎塵斯仰

邈刼永承

桐柏山金庭館碑銘【沈約】

夫生靈爲貴有識斯仝道夭云及終天莫返故仙學之祕上聖攸尊啟玉笈之幽文貽金壇之妙訣駐景蒙谷還光上枝吐吸煙霞變練丹液出沒無方升降自己下棲洞室上賓羣帝覩靈嶽之驟啟見滄波之屢竭望州而駿驅指蓬山而永騖芝蓋三重駕螭龍之蜿蜒云車萬乘載旂斾之逶迆此蓋棲靈五嶽未曁夫三淸者也若夫上奧逺言象斯絕金簡玉字之書霜絳雪之寶俗士所不能窺學徒不敢輕慕且禁誓嚴重志業艱劬自非天稟上才未易可擬自惟凢劣識鑑鮮方徒抱出俗之願而無致逺之力早尙幽棲屏棄情累畱愛巖壑托分魚鳥塗愈逺而靡倦年𨿽老而不衰髙宗明皇帝以上聖之徳結宗之念忘其菲薄曲賜提引末自夏汭固乞還山權憩汝南縣境固非息心之地聖主纉歷復防縶維永泰元年方遂初願遂逺出天臺定居玆嶺所憩之山實惟桐柏實靈聖之下都五縣之餘地仰出星河上參倒景髙崖萬沓邃澗千回因髙建壇憑巖考室飭降神之宇置朝禮之地桐柏所在厥號金庭事昺靈圗因以名館聖上曲降幽情畱信彌密置道士十人用祈嘉祉越以不才首膺斯任永棄人羣竄景窮麓結懇志於都望霄客於雲路仰宣國靈介玆景福延吉祥於淸廟納萬壽於神躬又願道無不懷澤無不至幽荒屈膝戎貊稽顙息鼓輟烽守在海外因此自勉兼遂防誠日夕勤劬自彊不已翹心屬念晚臥晨興飡正陽於停午念孔神於中夜將三芝而佇延飛九丹而宴息乘鳬輕舉畱舄忘歸以玆丹款表之極無曰在上日鑑非逺銘石靈館以旌厥心其辭曰

道無不在若存若亡於惟上學理妙羣方用之日損言則非常儵焉靈化羽變蜺裳九重嶤三山璀璨日爲車馬芝成宮觀虹旍拂月龍輈漸漢萬春方爲千齡始旦伊余菲薄竊慕隠淪尋師請道結友問津東探震澤西遊漢濱依稀靈眷髣髴幽人帝明紹歷惟皇纂位屬心鼎湖脫屣神器降命凡底仰祈靈祕瞻彼髙山興言覆簣啟基桐柏厥號金庭喬峯迥峭璧漢分星臨云置墠駕嶽開櫺磵塗蹇產林圻蔥靑誰謂應逺神道防密慶集宮闈祥流罕畢其久如地其恆如日壽同南山與天無卒更生變練外示無功少君飛轉密與神通因資假力輕舉騰空庻憑嘉誘永濟微躬

禹穴碑【鄭魴】

惟帝世聖時必有符命在昔黃帝始受河圗而定王籙宓戲得神蓍而垂皇策堯配璇璣玉衡以齊七政舜繼成六徳文王獲赤雀丹書而演道定謨予亦以爲禹探防穴得開世之符而成厥水功夫神人合謀而行變化天地定位陰陽潛交五行疊王斗建司節嶽尊山而瀆長川乃至日星雷風禎祥祕奧三綱五紀萬樂百禮人人物物各由厥生無非功冥持至數脗合以及之者王者奉天而行故聖神焉帝皇焉彼令如仲尼有徳而無應故位止於旅人福弗及於生靈乃嘆曰鳳鳥不至河不出圗吾已矣夫然後知元命者軒告命者羲受命者曰唐與虞成命者禹備命者文仲尼不受命乃假人事而言故有宗予之說後代無作焉立言者壹仁義以束世教瞽瞶蚩蚩使絕其非望法業之外存而不論予讀夏書無是說司馬子長自敍始云登會稽探禹穴不然萬禩何傳焉惑矣蒼山之瀦呀如淵如陵徙谷遷此中不騫雨洗煙空然莫窮噫實禹迹之所始終唐興二百八祀寶歷庚午秋九月予從事於是鄕感上聖遺軌而學者無述作禹穴碑亷察使舊相河南公見而銘之

銘【元稹】

禹穴冝載夏與秦胡爲而不載【禹貢無說秦始皇遊會稽李斯刻石亦不言】古而不載遷與鄭胡爲而載【始司馬遷自敍探禹穴而後千百年無說至鄭乃制此碑】予以爲天徳統萬止言其蓋【言其蓋萬物以生非談天氏所謂蓋天者也】地徳統萬止言其載【言其載萬物以生也】堯徳統萬止言其大千川萬山皆禹之會【讀爲會稽之會】符一穴【禹穴藏五符統而言之故曰一】不足爲最故夏與秦俱不之載而人以之昧𨿽山之堅𨿽洞之濊有時而堙有時而兌嵗其萬千風雨濤汰亡其嵌呀叢是蘙薈鄭與遷斯碑斯載時斯時之賴

書戒珠寺【趙璘直】

浙東觀察治勾踐故城其東北三里有山曰蕺蕺蔬類也傳云昔越君所嗜常采於此遂用名之在晉爲王逸少別址尙畱故池與祠堂又云陳大建初有天竺徒聴門逾顚辯博神異及死葬山上其形數見後夢語其門人曰必爲臥像屋之壓我則不見爲之果如言而所構華壯敞絜甲於郛內所謂昌安寺者其後二百七十餘年學人懷表猶病正位未廣繕治益嚴又十年值會昌廢毀之數獻文皇帝君天下大中初復許郡府量立寺宇而越州得其五昌安在詔中六年六月又別以戒珠爲名觀察使尙書李公襃實司其事當是時其徒多罷去或不任事而懷表復顓其勞今則崇構眞就矣學者或去或沒獨懷表齒且耄精恪如初可歡乎余長慶中始冠將爲進士生寓此肄業時懷表已名字眾人中及開成繕治始休工餘以前讎校祕書逰越與懷表復相遇蘄余爲記逮今二十二換四時矣中間遭罹丘墟又重樹立於人事悲歡不可遽數循分累寸奇蹇塵寰晚守江嶺彊號顯達而表公不離繩榻防覩廢興雪頂絲睂始終一趣可謂行充於內而福持於外者矣余旣詳其本末思有以傳扵綿長客有前藤州刺史駱巽與聞之喜曰某蕺山之下寄居人也且與表公逰甚久歸願買石以刻遂筆以授之咸通三年正月二十五日中大夫守衢州刺史趙璘直書

大龍泉寺碑【並序虞世南】

昔軒轅之臺表於大荒之野靈光之殿存乎曲阜之鄕然皆起滅不停苦空無我遺風余迹尙或可觀況佛剎淨居金剛福地百靈之所翊衞萬善之所扶持冝其逾億刼以永存歷三災而彌固者也龍泉寺者晉咸康二年縣民王湯及虞實等之所建立二人以宿植之良因修未來之勝果爰捨淨財興新福事𨿽宏壯未極而嚴淨有餘其地勢則憑峻嶺以爲墉縈長江其如帶乃於形勝之所式建方墳背巘面流亭然孤立譬羣峯之望泑澤若圓嶠之泛滄溟棲眞之致莫與爲儔道場之建於玆二百年矣值梁室板蕩大盜潛移四海沸騰九夷交亂其壯騎之所憑陵戎馬之所躪轢燎原薙艸邑無遺噍玉堂金穴余構莫存甲第髙門尺椽皆盡浙河之左尢鐘其獘於時禹川殷阜舉袂成帷云棟繡連雕甍綺閣皆夷漫滌蕩萬不一存潤屋爲墟曝骸如莽家靡余爨路無行迹惟此伽藍嶷焉不動淸梵夜響和鈴旦揚行人宴嘿風塵無警或有履鋒介士彎弧劍客莫不釋戈免冑望崖頂禮豈非慈善幽贊功徳冥符能伏獯戎善和怨敵斯固三寶之力不可思議但自創立以來多歷年所時經理亂道或污隆冬室夏堂亟多頽毀禪思或擾分衞罕周乃有淸信士女若干人咸撤布帛隨時喜捨步影揵捶資待無缺有仁祠焉有淨眾焉籍四部之防持起十方之回向低頭合掌並趨菩提彈指散花皆成妙道然佛法難逢人身易失傳火交謝念念不畱閱水成川滔滔莫反寧可宴安巢幕甘寢積薪沈溺蓋纒不求解脫實冝出愛网同防法城修福不捐至誠必感大悲汲引義非虛說庻憑願力俱證道場是用鏤之金石咸題姓字貽諸不朽乃作銘曰

正教旣隠像法斯備柰苑只林香城金埊鳥跂連屬雞飛相次像設閒安斯爲佛事乃建靈塔傃江之永棟宇旣修雕龕斯整負巖面壑棲雲倒景澹爾智流嶷焉仁靖方丈淨室四柱寶臺運遷時謝日往月來桂棟或朽

蘭橑將摧珠幡掩色寶网凝埃篤矣淸信共利益或捨衣裘咸傾粟帛造新葺故呈材獻石埊擬金繩供同香積世諦虛假色相非眞棲托嘉樹回環苦輪惟我淨域出要良津勝業可久暉光日新

秦望山法華寺碑序【李邕】

昔者法王道開堀山相現曽是大事職非小緣順諭孔多證入彌逺故以三界爲宅五濁爲火四生爲子六度爲門一乘爲大車十方爲長者轉置熱惱之眾延集淸涼之都念玆在玆廣矣大矣法華者晉義熈十二年釋曇翼法師之所建也師初依廬山逺公後詣關中羅什深入禪慧尢邃佛乘𨿽禮數摳衣而名稱分坐與沙門曇學俱遊會稽覯秦望西北山其峯五蓮其溪雙帶气象靈勝林壑虛間比興耆闍營卜蘭若羞槃食納如來衣專積法華永言寶意感普賢菩薩爲下俚優婆提狶子於竹筐寄釋種於蓬室師以縮屋未可枕屐乃明移出樹間延入舍下及杲日初上相光忽臨乘六牙衞八部勝幡虹引妙樂天迎瑞相騰雲遙裔上漢師想望太息沈吟永懷葉公好龍已遇眞物羅漢測佛未了聖心於是苦行自身炯誡通夢宛如昔見彌恨前非象勸持經嘗難其語夾夾聴法不易其人矧乃攝以蜂王吼以師子禮謁者掎其裳袂讚嘆者合其風雷時太守孟顗以狀奏聞以爲寺則知妙法者眞如之正體蓮華者淨道之假名是故崇厥經署於牓入無量義成不住因至若髙僧慧基邑人陳載皆踵武扳迹傳燈襲明或五柱範堂或七寶規殿立普賢座追連弗藍龍王讓池雁子疏塔迦羅衛國連至雲山淨明徳宮更開日月固足以發慧印啟門入位畢臻出家偕應則有持證等觀永藏同流或慧舉十徵或昭明再造或簡文瑞像或武帝香鑪寶鈴吟風珠幡交露僧瑤墨意畫長豪之妙光宮女綖功織大身之變相次有陳隋國施州邑吏桓百寶盈於九偶羣經備於三藏所以神鐘警夜保賢聖之天居祥烏肅賓迓軒蓋之雲集忍辱靈艸捃萋萋扵小莖優曇異花搴灼灼於喬榦故得人天回首江海因聲芭蕉遇雷倐焉滋茂葵藿隨日至矣勤誠登山而野曠心空浴水而垢除意淨施及先律師道岸今弟子釋儼並身林久伐禪刺都遣性通七事戒揔八關金杖五分優劣旣等繒防四道功徳豈殊甘露有加香油不墜頃者豪州刺史前此邦別乘太原王公名弼法海廣大慧炬融明徳立於衷義開於物郅惲致主之節有耿扳竿葛亮報國之誠不忘艸奏夫人武氏佩服眞空幹櫓正櫓正覺及男緬緒等惟肖二尊克愼三業若行若坐依佛依僧去煩惱之外糠得慈悲之內實起普賢臺一級冩法華經千部廣化人吏大啟津途卽普賢臺立法華社毎年二月重會一時且地效其靈山呈其秀有上座正覺寺主道解都維那神慧僧表道賓律師行深慧燈集眾材爲林眾器成樂一體和合互用住持相與王公曰夫名者事之華碑者物之表其或表不立則瞻仰失容名不興則讚述無地願言刻石是用齊山朝散犬夫前侍禦史今都府戶曺袁公名楚客其皎如日其心如丹負兼濟之雄才托演成之雅意顧慙作者徒使懵然其辭曰

會稽南山秦望北寺髙僧往還聖迹標奇耆闍北峯法華取義羣公防持歷國檀施陸寶大來海珍總萃幡影連珠像光發瑞臺壓龍首殿開鳥翅象駕菩薩烏迎車騎異香馝馞神鐘髣髴松巘蕭疎竹澗蔥翠綱紀有條

禪律不墜掾曹正直別乘仁智作爲碑版贊述名字

會稽掇英總集卷十六

欽定四庫全書

防稽掇英摠集卷十七

宋孔延之撰

王右軍祠堂碑【王師幹】

公諱羲之字逸少瑯邪臨沂人也原夫在天呈象箕垂其宿在地成物嶽瀆曜其英蘊粹含精孕靈誕祕降爲人傑君酌其休自黃龍紀徳帝軒握大寶之符丹烏啟瑞周儲開氏姓之兆爾其吉駿誠感標秀質於文昌離翦止殺協英圖於武帳旣而呂刀慶逺郭筮靈長或瀏瀏風松或爛爛巖電盛哉茂族其昭昭乎繋徳象賢爲海內之冠冕國史家牒可略言焉曽祖覽淸河太守宗正卿光祿大夫卽丘子劉徳智略始參宗正蔡義經術初登大夫故得象海括河升髙能賦祖正散騎常侍父曠建威將軍淮南內史建始侯應徳璉之規獻入掌禁中韓安國之嚴明才兼閫外公之生也踐得二之機應五百之慶骨鯁淸貴鑑裁端疑夷簡澹雅魁梧頺放性敖如也深爲從伯大將軍惇丞相導之所器重學摠墳素藝苞流略書窮八體才贍五能至若垂露崩云芝英薤葉鸞回鵲顧之巧虎踞龍騰之勢信可挺拔終古輝映來今者乎我大唐太宗文武聖皇帝甄陶堯舜漂滌羲軒物色賢良夢寐前載萬防之暇宏覽典墳得之右軍欣然師範親紆聖防制贊論焉其略曰詳察古今研精篆素盡善盡美其惟王右軍乎心慕手追此人而已斯乃萬代之榮觀也與夫周表商閭漢修樂墓故不同年而語矣時太尉郗鑑負佐命之勲居臺鉉之貴使求佳壻於文獻公公令東廂自觀之子侄聞者莫不聳身矜持公獨坦腹而不屑意竟當選矣起家祕書郎石渠奧府天祿仙臺遂非揚雄劉向之才華班固左思之覃思筆削之舉不亦難乎徵西庾亮請爲參軍累遷長史參豫謀謨摠統綱紀魏陽元之領防早歷淸階溫太眞之鮮明遽登英位兼此二美在我公焉遷寧逺將軍江州刺史滙澤西浮潯陽重鎭伊昔南夏埓擬扶風江湖涾丞廬嵬崫所以山藪藏疾川澤納污非無艸竊之人實有萑苻之盜下車無何梟音遽革公譽望幼挺才器夙彰聲名洋溢公卿借甚識與不識莫不引領而思交知與不知咸願舉手而同薦頻召爲侍中吏部尙書皆不應命常伯補衮冢宰提衡唐虞則龍作納言漢魏則貂蟬近侍卒不降志保眞恬怡荀卿所謂徳行髙則驕富貴禮義重則輕王公於右軍見之矣復授護軍將軍亦推遷不拜除右軍將軍防稽內史甌越奧區地惟闗輔浙河襟帶秦嶺股肱士女殷繁商旅聯槅一都之防氓俗難循公示以威恩孚以誠惠惇學校勸農桑梟雄猾賞防孝未逾期月風化大行然後致書朝端以誡執事詞理鯁亮言防切直豈徒賈生流涕孟軻浩然而已哉旣而金行不競小人道長興言慷慨峻誓墳塋隨時捲舒闗國隆替卽不屑之願徇長往之誠窮逰名山徧歷滄海捐組禠龍章練金膏屑瓊蘂濬曲水茂蘭亭開禮賢之館引貞肥之客於是謝安孫綽李統許詢支遁許邁之儔若非【闕】首謝時卽是文章冠代何甞不攀勝慕徳夕處朝逰公自爲之序以申其志也竟以樂死遂其初情春秋五十有九卒於防稽之裏第朝野軫慟郡縣傷嗟路泣行號風悲日慘豈徒舂者不相工女輟機而已哉追贈金紫光祿大夫諸子仰遵先防固讓不受公有濟天下之心蘊公輔之量智度淹曠規模宏逺抱劉琨之气嗟地狹而不容懷樂毅之才嘆主昬而弗用有以知晉室之不延也夫盛徳之祀綿於百代公侯之必復其先自晉迄陳統防稽時殆逾數十可謂英英門戶矣旣而黃旗霸盡紫蓋英衰衣冠咸返帝鄕禮樂並歸宸甸子孫流落今爲居人十二代孫庭之祐之愔愔善人髙尙其事貞不絕俗隱不違親偃仰琴書逍遙魚鳥𨿽心懷追逺之道而家迫屢空之恨遂使烝甞久曠享徳無依樂毅之後未封若敖之魂遂餒師幹幸因承乏叨佐越藩仰休烈而延聳俯遺塵而景慕敬聚宗族隆構淸祠靈宇森邃修廊轇轕時思之禋再茂如在之敬逾明筌壁藥房曄晨風而轉翠蕙肴蘭借順四序而流馨北望蕺巖題扇之風更逺東連竹徑養鵞之沼彌淸西接邑居朱城麗日南通阡陌翠栁含煙加以萬壑爭流千巖競秀澄湖湛鏡漬星象於波瀾洞穴封金孕靈符於宛委信允常之勝境勾踐之名都焉從十一代孫正議大夫守越州都督上柱國公士希俊師幹八從兄也操行端舉風神朗邁汪汪焉人不能測澟澟然吏不敢犯愛人如父母摘伏若神明春露流滋廝庶銘其巨惠秋霜泛簡豪猾肅其嚴威逰刃有餘雍容多暇乃昌言曰陸機文字猶陳祖徳潘嶽詞賦先述家風況我族盛門昌首出天下爰自著姓以迄於今莫不儀表三臺抑揚二鉉英賢濬發才產光揚苟無述焉寧昭勲績恭承嘉命敢不云乎師幹學非覘古文慙秀異聊申舉一詎述芳猷敬疏無愧之詞庶披文以見質公有七子並有重名晉史詳矣或早終絕嗣或無子國除其有子孫蟬聫以曁今日者其惟黃門乎可以配享祖宗列爲昭穆矣又諸與公交遊者英貴特達勲績昭著獨謝太傅乎今配食賓筵矣從十四代孫石城寺僧道敬金庭觀道士道崇研空兩諦覈妙重入龍藏而防搜逰鳯京而賾祕從十四代孫朝議郎行歙州黟縣令爽銅章撫俗墨綬親人惠訓浹於重東謳謡光乎單父從十六代孫慶令嗣賢文毒師保家等並晦迹林泉脫屣纓冕追仲長之逸軌慕郭舉之髙蹤共扇家風同宣祖徳殫素產頌洪猷勒琬琰於東甌俾庶防於南峴其辭曰沂波括地緱嶺乾天代載雄傑奕葉英賢三槐繼軌九棘蟬聮盛哉茂族人無間然秦則離翦漢惟吉駿武帳揚暉文昌挺韻象賢踵徳誕生英俊汪汪萬頃森森千仞常伯獻替納言喉舌僉曰具瞻是屬明哲竟不降志朝其不屑霜气稜稜風威切切匯澤西楚稽岫東甌人稱險俗號輊浮威而不猛善而能柔獄囚靡滯庭事無畱有道則仕無道則亡闗國隆替與時行藏屑瓊膏銑晦景韜光山川益秀艸樹增芳我唐太宗兮皇王冠文經天地兮武戡亂欽墨妙兮右軍發睿詞兮制幽贊敏兮叨紀綱佐郡未理兮泛沂康欽族祖之休烈峻祠宇兮蕺巖陽明徳惟馨兮茂烝嘗子孫不知其所以遂刋石而傳芳

漢髙士嚴君釣臺碑【梁肅】

先生諱光字子陵防稽余姚人也名闡於漢光武之世東觀書實載其事當哀平之後天地旣閉先生韜其光隠而不見建武反正云雷旣定先生全其道而不屈消息治亂之際捲舒夷曠之域如雲出於山防於天復歸於無間不可得而累也則激淸風聳髙節以遺後世先生之道可見於是矣或曰人倫大統莫大乎君臣崇徳致用莫盛乎富貴而子陵以賤爲貴以臣傲君二者其失於教與君子曰不然夫賢哲之道一動一靜動而用者功濟乎當世靜而不用者化光於無窮故許由於堯先生於漢皆不易乎世遊方之外俾後之人聞淸風而向慕焉蓋運有防事有行伊呂遇湯武而立大功子陵遇世祖而立大名去就不同同歸乎道焉嵗在大梁予涉江自富春而南訪先生遺塵則釣臺尙存仰聆徳風刻頌於石其文曰

季葉浩浩

澆風蕩淳

先生栝囊

鳥獸同羣

四海旣平

故人爲君

富貴於我

有如浮雲

召至禁中

告歸江濆

下視天子

上動星文

接輿肆狂

孤竹求仁

介推山死

龔勝蘭焚

猗歟先生

異乎斯人

俯仰世道

從容屈伸

淸谿悠悠

白石燐燐

遺風是仰

終古不冺

開元寺律和尙塔碑銘【並序】

釋氏先律師諱曇一字曇報年八十僧夏六十一以大歷六年十二月七日滅度於越州開元寺遷坐起塔於秦望山之陽制縗防葬者以千百數大師本南陽張氏曽祖隋太常恆始家防稽之山陰大師誕鐘粹气聰悟夙發幼學五經因探禹穴至雲門寺遂依沙門諒公出家景龍中剃度尋受具戒天縱辯慧益之以軌儀翕然已爲人望矣開元初西遊長安觀音亮律師見而奇之授以毗尼之學又依崇聖寺檀子法師學俱舎惟識從卽度沙門善無畏受菩薩戒深道覩奧出類拔萃期月之間名動京師大師崖岸峻峙機神坦邁體識詳雅應用虛明得三藏之隱賾究諸宗之源底加以素解儒旁摠歷緯長老聞風而悅服公卿下榻以賓禮由是與少保兗國陸公象先賀賓客知章李北海邕徐中書安貞褚諫議庭誨及涇縣令萬齊融爲儒釋之逰莫逆之友其導世皆先之以文行之以戒定入蘭室而馨香自發臨水鏡而豪發必鑑不知其所由然矣開元二十六年復歸防稽謂人曰三世佛法戒爲根本本之不修道逺乎哉故設教以尸羅爲主取鄴郡律疏合終南事抄括其異同詳發正義學徒賴焉大凡北際河朔南越荊閩四分之宗自我而盛烈炬之破昏黒羣流之赴淵澤適來之時化行也如彼有爲而生乘化而息艸木潛潤慈云無心適去之時處順也如此人世遷轉道存運在瞻望不見寂寥空山哀哉銘曰

越水漫漫崇山回合大師化滅式建靈塔緬慕上士誕修淨法有威有儀不穿不雜徳溥化洽雲從海納勒碑垂後千萬億刼

大夫種銘【並序李觀】

嗚呼種知吳之可以取知越之可以彊而不知身之進退存亡沈吟躊躇以至於非辜哀哉斯由淳徳離披衰世難維故獨正者不得以鎭邪獨信者不足以塞疑夫周公孔子聖人也尙有彼婦之歌鴟鴞之詩矧乎其下之人乎然齊桓公終任夷吾晉文公不疑五臣數子者竟能挈五霸之器加二君之身臣無所反側君無所短長下冠列國上尊時王惟齊晉之區區行何道而臻斯之偉歟殆非二君能推心於數子俾數子得不失夫進退存亡者乎使夫句踐旣舉全吳乃授霸圖建國之權付種之能必將合諸侯而朝中原提封吳越之邦接迹桓文之勲則句踐爲霸君種爲霸臣必矣何尙乎浮洞庭去故國爲天下之旅人哉甞用種之謀若有之思越人之力尙克之苟天不永越年越亦不愛種賢越不能防其種是以誅其身噫範生之書未釋於手越王之劍已承其咽哀哉且防稽之羞非越能復惟大夫之復大夫之死非長頸背義亦大夫之非智哀哉詢種之名不登於三仁求種之墳不在於九原勒銘以備脫簡終古以慰枉魂銘曰

越山嶈嶈吳江滮滮防稽之圍姑蘇之讎敵國旣亡大夫何哉不知其去空知其來子胥至忠不信於吳鴟夷知機浩然乘桴君胡役役謀國遺軀或曰不然吉凶相賓不有覆車孰懲爲臣不有泛舟孰爲濟人道無全功用有屈伸冥然陳力得於開卷神能感我彷佛如面往者之悔來者之憲志於石將懋將唁

唐通和先生祖君墓志銘【許鼎】

先生諱貫字子元範陽人曽祖濟蜀州司馬祖計掌膳郎父斌守眞不仕先生性寛平家人州裏莫得見其喜怒長短頗覽書傳尢工詩句天才器識少有倫侶益修黃老之術初賀監知章得攝生之妙近數百年不死負笈賣藥如韓康伯近於臺州上升徧於人聽元和己亥年先生遇之謂先生曰子寛中而柔外可語以至道也僊家品級如靑紫基級不可驟致必以退節爲首退節則寡欲寡欲則神逸神逸則無爲無不爲也反此而求道猶卻走以追奔也子其志之後遇今嵗遇爾於小有也乃授斷谷丹經先生盟而受之吞一粟則十年不饑門人得之皆符經訣於是先生道譽喧動公卿耳目求見就謁凡累十人丁酉年鄂侯楊公爲華牧張公乞丹於先生先生曰學道先乎飬神然後吞藥藥吏也神君也君逸於上吏勞於下以勞助逸是謂萬畢貫將吞丹也坐忘所思行忘所之卻視其身蕭寥希夷所以絕谷十年不饑今張公萬乘柱石百姓父母一物失所必軫於懷欲無勞神其可得乎𨿽九轉還丹亦無補也公曰其言至矣己亥年秋九月先生召門人聓侄曰二儀者萬有之逆旅兩曜者百靈之燈燭欲燈燭之不曉安逆旅之不去怪矣況賀公之期至矣乃就沐浴如有所候粵八日奄然委化壽九十有五先生夫人胡氏蚤死無嗣一女適張審言無男一女適黃虞卿𨿽別族姓皆得鳯毛伏覽經法養志丘園聲華借甚則曰先生無愧矣始刻石子聓與表侄孫謝隲門弟子閔仲孚等議曰昔婁妻諡其夫曰康至今韙之二三子得不以黔妻爲式乎我先生聽於無聲視於無形不曰通乎言不訟物之短心不繋時之非不曰和乎謹號通和先生以彰先生之徳也何如僉曰兪遂刻號於石其年冬十一月十一日葬於宅東北隅附胡夫人墳右世禮也鼎亦先生所教者奉門人聓侄命爲墳表銘曰

北西山南東湖水爲陵山爲洿先生名字終不誣

祖先生墓志序【徐鉉】

門生彭汭江夏人旣登第還鄕明年補本郡司倉掾甞豫社祭宿齋於郡之延慶院獨處一室旣寢而精爽不寧展轉至四更乃得寐夢一白衣書生入戶謂汭曰某甞述少文詞在此室中司倉當見之邪汭辭以未見書生曰試爲讀之言訖而去及寤猶四更也因呼僕秉燭周視墻壁間意有畱題者而都無所見惟戶扇下有石方尺有咫泥土覆之就視彷佛有賀監字乃知此是也祀事旣罷命移置階前以水滌之文字依然卽進士許鼎所纂祖先生墓銘也問其人云十年前院側數十步官置瓦窰掘地得之掌役者軍吏也不能周知但見其有文因惜不毀而置於是案賀監以天寶二年始得還鄕旣而天下多事遂與世絕至於吳越故老亦不能知其所終微彭子之夢則賀監輕舉之迹與祖君髙尙之節皆堙沒矣夫史臣不書神仙之事先聖亦不以此爲教然其淸心鏈气全神保精冥然與天地合徳聖人出於自然賢人可以積習老氏之防不可誣也眞靈之意欲使殆庶之士自彊不息故必存不朽之迹以示於世此許生所以見夢也彭子性恬淡寡辭安貧好學故能自奮於白屋之下而神交於古人亦可尙也愚甚奇其事因爲之序

仲淹自丹陽移領防稽郡行之日過邵疏逸人溪齋因話照湖事逸人曰客有自江夏寄唐人許鼎所撰祖先生墓志頗言賀監之異出而示之辭精理逺徐常侍鉉爲之別序旣抵郡訪天長觀卽賀公之舊居也款其眞堂卑陋已甚乃命工度材而新之又刻徐公所序之文以廣遊人之觀采焉尙書吏部員外郎知越州軍州事範仲淹述康定元年三月二十日立

法華寺戒壇院碑【萬齊融】

或曰佛法東度律教南流而云尸羅波羅蜜者何華言持戒淸淨般若波羅蜜者何華言智慧明了故戒爲徳本萬善以之爲生地慧爲勝業百福由之以出天聖人以之而修身防非止惡上士以之而度物勸善行慈持之而迷倒是生虛空不可以十指執捉學之而住著爲逺日月不可以兩手捫摸信矣二法之難見也如是其有不教而自得天然而自知持象扇而掌數明珠據牀而心照淸鏡則我儼律師其人也律師俗姓徐氏晉室南遷因官諸曁遂爲縣族年始十二辭親從師事富春暉澄紹聖元年恩制度人始墮僧數隸懸澑寺律師幼而明敏長而韶令標格峻整風儀凜然迨於弱冠乃從光州諮受具戒後乃遊詣上京探賾律範遇崇福意律師及融濟律師皆名匠十方南山上足咸能升堂睹隩共所印可由是道尊戒品名動京師安國受記並充太徳後還江左偏四分因著輔篇記十卷羯磨述章三篇至今僧徒逺近傳寫初光州岸公甞因假寐忽夢神僧謂曰儼當爲法器云何教以小乘後乃命般若由是研精覃思采摭舊學撰金剛義疏七卷古徳所不解先達所未詳咸皆發揮光明若指諸掌誓以一生宜講百徧越邑精舎時稱法華晉沙門曇翼曽結庵曽巓入是法三昧感徧吉菩薩徒觀其塔類多寶湧出以證經宮如轉輪飛行而聽法雙烏所以示兆今尙翔鳴六象所以呈奇時猶隠現不可得而思議者蓋斯之謂歟信如來之福庭是菩薩之隠嶽大師乃考槃是卜束鉢深棲建置戒壇招集律行若夫秦衡上士燕代髙僧數若稻麻算同竹葦伏膺請益躡屩擔簦宴坐不出防三十載開元二十四年我開元天地大寶聖文神武證道孝徳皇帝持法鏡握神珠親注金剛般若經詔頒天下普令宣誦都督河南元彥衝躬請律師重光聖日律師闡揚幽贊允合天心令盲者見日月之光聾者聞雷霆之響師之演暢蓋有力焉夫樂小法者迷自我而爲病通大方者懵開空之法道若防夫三歸一觸理防事自優波羅已下猶或病諸而律師綱紀小乘演暢大法晤佛境之非有識魔界之爲空故能使槃將生死一如煩惱與菩薩齊致發心而登佛地非我而誰白黑歸依當仁不讓昔僧防法師常居石城宴坐靑壁仰其中峯如有佛像願造十丈以圗兜率良願未諧護公長逝梁武皇帝詔僧祐律師馳傳經理規模刻劃意匠才施俄而山冢崒崩全身坐現合一百五十尺𨿽金石絲竹四天之供施常聞而功徳莊嚴十地之鏤鐫尙闕律師乃內傾衣鉢亦外率檀那布以黃金之色鎔以白銀之相銅錫鈆鍇球琳瑯玕七寶由是渾成八珍於焉具足𨿽寶積獻蓋界現三千迦葉貢衣金逾十萬如須彌之現於大海若法日之出於髙山此又律師之功徳不可思議者也故洺州刺史徐嶠之工部尙書徐安貞咸以宗族設道友之敬國子司業康希銑太子賓客賀知章朝散大夫杭州臨安縣令朱元眘亦以鄕曲具法朋之禮開元二十六載恩制度人采訪使潤州刺史齊澣越府都督敬誠采訪使盧見義泗州刺史王弼無不停旟淨境稟承法訓齊公乃方舟結乘奉迎律師於丹陽余杭吳興諸郡令新度諸僧躬受具戒自廣陵迄於信安地方千里緇黃道俗受法者殆出萬人凡禮佛名經一百徧設無遮大防十筵而人境住持舉無與比夫秉法傳授從佛口生有門人法華曇俊崇黙龍興崇一開元智符稱心崇義香嚴懷節寶林洪霈覺灌頂皆不傾油鉢無漏浮囊經不云乎如旃檀林旃檀圍繞如師子王師子圍繞信律師之威神有在而法主之功徳不刋嗚乎三界無訛百齡共盡此生已遺於後息他世應見於前心天寶三載嵗次壬午化緣已畢十一月三日現疾於繩牀七日午時坐終於戒壇院春秋六十有八粵其月二十五日窆子寺南秦山之下髙樹雙塔光明逾於白雲列植千松秀色羅於明月經始則神邕崇曉住持則惟湛道昭並躬防聖場親傳智印其餘二千門人五百弟子承般若之深法受毗尼之密行盡號顓門無待彌勒今並列載碑陰用標律序初律師凶問時余忝外役永懷徳音謂如昨日及瞻斯拱木已十有餘秋私念生涯自憐何極庶依神理敢作銘云

律師堂堂宗髙偃王才華骨貴戒美名香佛國柱石僧門棟梁毗尼玉色般若金光我聞二法難信難解等有開遮平無髙下生生艸繋節節支解念電不停身塵自假觀生若幻視息猶風慧明日月戒性虛空不逺無相修行在中善矣眞匠賢哉法雄我生已盡梵行已立示化眾生隨緣悟入去來三界無苦無集常行一乘日用斯給哀哀釋子資父惟師痛失瞻仰悲深住持方墳永翳圎塔長辭何時誦現更紹迦維

南鎭永興公祠堂碑【羊士諤】

越部凡七郡三十有八邑提封所加旁合溟海由是崇元侯之命建東徵之府其鎭曰防稽山其神爲永興公國朝接周漢之統化大備禮玆百神受職祀典錫以嘉號視爲諸侯貞元九年夏四月連率安定皇甫公以前月丁酉詔防奉玊制幣禱於靈壇動報公之享循每嵗之法致齋野次防捧祝冊夜漏未盡禮成三獻君子謂公能宣命以展敬故祀神而降祉克靖甌越大康東南我修徳刑以牧黔首神作雷雨用登有年明訓式敷幽贊斯效觀夫髙麓回抱以蔽景大澤下浸而蒸云沈潛龍虎之姿泱漭風霆之气靈衞交防閟宮洞門神其在焉寵被侯服是宜札瘥不生水旱罔沴允答宸慮長於眾山乃銘石壖垣以代彞器其辭曰

天秩喬嶽奠玆南方精合晦明化滿柔剛帝念下土延神致祥淸廟旣辟華衮有光乃卜元辰爰詔方伯爾克精享神其昭格蘋薦惟誠金奏匪樂時臻大和人受景福徳孔鑑防防肅只陳信不匱形乎正辭

吳越國武肅王廟碑銘【並序皮光業】

粵以唐長興七載壬辰春季蓂凋十三莢天下兵馬都元帥尙父守尙書令吳越國王棄捐宮館以是嵗明宗皇帝降太常博士段顒定諡議曰武肅詔尙書工部侍郎楊凝式撰神道碑文宣翰林待詔張季恭至吳越書於刋石後二年嵗在惇防天下兵馬元帥嗣吳越王建廟貌於始封之越國禮與境內樂之罔極孝思也蓋聞神道設教莫大於郊社嚴禋明徳惟馨無逾於祖考孝享是以百代相襲六籍盛稱報劬勞則天保是徴展欽若則王假是防靜況建除難靖亂之業揚武烈之威名振剛徳尅勍之風成肅恭之懿號陳力四紀光奉八朝生爲有土之君薨立象朝之廟足可睢盱召畢齷齪桓文聲華永而日月齊簡冊徧而今古在矧夫堂成王構家繼國肥壓璧寶以知來出玊林而嗣位髙陽號裏無媿前賢夏屋登山常遵治命爰自鄭緇始襲晉墨未除不忍一日之離遂立千年之祀金鎔陽邁己成像於吳城香刻旃檀復祔神於越國恭惟先天下兵馬都元帥吳越國武肅王殷朝籛祖山蕚分枝唐代鄛公靈源直派簪裾軒冕禮樂詩書疊慶連華交光奕葉應邵七世累爵重官羅企一門惟忠及孝其降神也虹飛蜀國始見殊祥魚躍汾河是生奇表赤光耀室黃气浮空石隕下於官山胡人來歸於寶器【此二事安國縣父老言也】其英姿也鳯文龍藻奐出精神白琥蒼珪琢爲標格加之薛璘整峻謝安風流俯仰可觀進退有度慕容徳偃月日角光影鑠人李子堅匿犀文威儀鎭俗其辭韻也音容灑落智辯鏗輷元善抑揚張暢詳雅至若討論國計談劃兵籌接對使乎撫禦將下所謂五河奔注百谷崩騰玊虹起而雲霧銷金虎嘯而風飈動揣摩勝負赫連勃口授懷慙捭闔興亡蘇季子舌端有愧其气度也志髙建木量等大瀛含垢匿瑕周知邊際求賢接士無怠寅昬重仁義如丘山視玊帛如咳唾翹翹車乘惟在得人憧憧往來皆種和气所以臯皮豹舄鶴列犀渠咸願殺身用酬大惠變家爲國誠由萬化生身以徳聚民所謂八風從律其英雄也能知否泰善俟云雷動必有成舉無遺防蛟龍得雨莫測變通雕鶚出林可知意度其間文武疊用仁義不常平阿亡防得矛並能取舎元勰搦騎虎不覺艱難奄有具區廓開霸業設使庾翼復出必不忘譽於桓溫阮籍重生安敢輕言於廣武其文學也家承儒範世尙素風侍絳紗帳於先生授白綸巾於神女才通夢寐鳯是吐來志在典經龍鬭不顧所以博覽七緯精究三盡得津涯皆升堂奧其於篇詠尢著工夫思風起而繡段飄言泉淘而金沙見其札翰也花隨腕下星逐毫飛靄若遊雲細疑垂露鉤刀向背未饒索肉芝筋防畫方圓髙掩崔肥趙瘦就中濡染牌額益見呈露鋒鋩四方仰之神蹤一代稱之墨寶王逸少若見甘避雁行蕭子云如逢大慙蟬翼其建大功也唐季乾符之末中和之初海鳬乍揚天鼈初伏塵飛野馬四郊之壘漸多霧暗騰虵五賊之機共構其始者王仙芝結釁中土首構禍階𨿽已誅夷猶殘支黨自此藂林烏合艸澤蜂飛輕薄者固是披攘謹厚者亦爲慓悍江南則朱直叛亂於唐山孫端冦孽於安吉西侵宛水東患苕谿郡縣則終日登陴生民則長時伏莽王時郊居葛圃嘉遁茅山【卽葛仙公種之地故曰葛圃與茅山相接在臨安縣城東二里】方當枕石嗽泉尙是褒衣博帶覩玆多事慨然究懷顧謂朋友曰丈夫當須撥亂平姦豈可懷安端坐是日乃奮戎服掛彼儒冠大散家財廣招勇士申令才舉行伍肅然手仗義旗身當勍敵一月之內二冦殄平靜千里之山川救兩郡之冰炭是王之初立功也其次黃巢來從五嶺直下三衢展梟翅則電布星羅張鯨牙則山連嶽峙所遭蹂踐並作塵灰王乃獨領偏師據於險地旣逢大憝遂設奇兵敵望艸木叢林皆是戈矛旌幟【獲敵人之言也】我則左右翼陣防化如神當下追奔尙賈餘勇長蛇封豕便出他疆新市下江保安數邑是王之功也其次彭城劉漢宏據南鎭之重地守東越之名區黃巢旣犯兩京僖皇乃巡二蜀漢宏不思奔問便廢貢輸恃險阻於淛河欲覬覦於淛岸先於漁浦黿石翼張下營蕭山西陵鱗次列砦烽燧交應鼙鼓相聞時我諸軍實有難色王乃潛趨間道夜濟長江仰告昊天乞昬朗月當下寒云匝野殺气凝空楚廟陰兵旁隨霧合晉臣黑幔闇與山連我師忽震於雷霆彼砦俄崩於魂夢風號貔虎爭傳破竹之聲陣捲龍蛇競集建瓴之勢賊將殷輪不暇漂杵有餘僅身免以奔歸乃塞門而自守邇後大小百戰首尾四年方淸鏡水之波始有蘭亭之地弔其生聚大布仁慈誅彼渠魁不煩天討是王之功也次則有薛朗逐出周寶自據朱方南襲毗陵西侵建鄴恣其剽勍務在殺傷將乘中國之危擬扼長江之險王乃命二麾上將期一月報功指其山川授以韜略蹄轂並舉水陸兼行曽不旬時計平窟穴裏南宮萬於犀革視以囚人梟崔慧景於防籃彰其叛主是王之功也次則有徐約比是六合鎭使旣忝三吳郡符玊帛是求徴斂無度長時習戰齊民固被雕黥比屋爲軍魯儒亦遭翦削惟王聞其暴虐奮激神威發上谷之精兵命下江之賢將授以九天九地之訣傳以訓辭訓典之規扼斷咽喉淸其郊野任約之龍果睡王彌之豹徒飛食窘朝饑無由撫士計窮宵遁遂至潰圍松陵之煙水重淸香徑之黎元再活是王之功也次則有孫儒恃有數萬兵甲不守淮南直欲別遷土疆遂有江左刲人民爲糧食隳舎宇爲薪蘇餓鶻饑鷹飛揚京口貪狼乳虎踐踏吳門漸逼由拳將窺霅水王乃張天网於阻險辟地穽於要衝發水犀之驍雄設燧象之機計靑雀摩壘赤兔致師將持久以勝之俟勢窮而必取守陴皆哭無食何爲鳴鼓而攻脫身遂去向使不施神略不振王威則翼翼最靈皆成膏血茫茫勝槪盡作煙煤所謂劬勞爲時廣大及物是王之功也次則有董庶人始鎭石鏡便牧杭州因破漢宏遂居越土自形成像從纖至洪並是王之擐甲執兵左提右挈以至手持旄節身爵王侯旣滅頂於彛倫乃垂涎於神器銅符金匱祥瑞亂興玊璽珠袍妖訛競起王以早同楚歃夙共晉盟書尙緘騰血猶濡鍉牋函旁午誘勸交馳諫旣閉於屬垣禍遂成於覆族是時兩河倔彊三輔紛紜萬象𨿽拱於北辰一人不遑於南顧王請奉行天罰所統便是國兵不費上供資財不役諸道將帥果見桓計窘抽玊導以求生王莽勢窮轉銅威而厭勝喉旣舂於富父骨復專於防稽瀦其故宮焚其法物復我正朔淸我寰瀛五石補而天鏡明六合完而地維正是王之功也王以平妖立霸時之業戡難建蓋世之功律呂宮商鏘洋史籍丹靑金玊奐爛國華所以僖宗天子仰我文昭睠我武烈龍光壓疊急使星馳綸綍便蕃大王風起尋以耿純試理盧植兼才披錦衣以耀家鄕握珪符而光松梓洎於昭皇飛升大寶禮遇元勲龍悅召云鳬忻得藻嘉功賞徳金鳯之詔連飛表異旌優玊麟之符遂刻移南徐之藩翰就錢塘之江山節竦靈犀帳開神虎三千珠甲光爛星辰十二牙旗文生組繡碧幢才建黃閤又開乃兼鎭於越藩遂對持於漢節中天辰象𨿽分牛斗之疆夾岸煙嵐映出東西之宅四縣旣食萬戶累加棨防立門赤油羅列山河誓券丹字熒煌生祠之籩豆鏘鏘衣錦之城隍黯黯而又特逾漢制封我吳王茅分夏社之心桐翦周王之手昔也龍蛇起陸蹈湯火以戰爭此際山川出云見君臣之際防逮夫濟陰王旣傳天寶梁太祖遂應苞於王不易範張之故情請結秦晉之嘉好恨無殊禮得展異恩於是追呂望之髙風擬山甫之美躅師尙父統攝三老作帝股肱尙書令摠務萬機爲天喉舌仍頌瑞節復陟齋壇建牙兼鎭於揚州分閫遙臨於楚甸尋命兵部姚尙書【洎作相】躬持鳯冊逺泛鯨波備周官之典儀封越國之土宇八鸞四馬耀鏤錫以振鉤膺三節一王秉桓珪而垂玊及龍徳嗣君卽位禮稱伯舅尊曰父師寅敬烈光虔奉顧命是遣吏部李尙書燕捧持綸告繚繞湖湘受天下兵馬都元帥洞庭彭蠡漸無不順之臣北狄西戎將有後予之嘆昔韓信對漢髙祖曰陛下能將將臣能將兵是知元帥非人臣之職曹蓋帝王之兵柄推於前代隋煬帝自晉王淮南行臺尙書令只爲行軍元帥天下之號國朝肅宗皇帝駐蹕靈武日命代宗皇帝自廣平王而爲之徳宗皇帝自魯王而爲之梁太祖授九錫後而爲之斯天下元帥之故實也其後龍徳帝復命兵部崔侍郎【恊作相】賫持簡冊浮泛風帆揚往典於明庭促及時而建國奉召康公之命得以專徵授唐叔虞之封良由吉夢未久金行運息土徳中興莊宗皇帝鵲起並汾龍飛宋汴當寧不逾於旬朔臨軒宣諭於公卿曰吳越國王五十年來常作榰天之柱三千里外每爲捧日之云今若將致小康實在敬尊元老於是鸞臺進擬麟趾摛詞典瑞獻功琢白珪而冊文粲爛職金供命鎔紫磨而印篆盤重封吳越國王再授天下元帥馬遷十代史內固是絕倫栁萬卷書中必無往例其建國也大君有命明試以功自癸未而至壬辰備戰器而修王道先是中朝名士在野遺人或負笈擔簦來投霸府或坼爲袴而詣軍門奮防於嘉納堂中曳履於靈鈞臺上至此水鏡裁鑑金秤等量並列庭臣皆居省署簪裾列侍文物齊光張伯仁陳宗廟之儀鄭子產獻公侯之禮豈謂難窮者大數莫究者彼蒼俄脫屣於具區遽徹縣於正寢金山霧掩誰知帝召王喬玊海波空實痛神辭李廣況十三州疆場百萬戶黔黎咸長養於恩膏悉生成於化澤淚灑而晴空散雨愁凝而杲日沈云鳥獸悲哀艸木慘沮明宗皇帝宣太常而定諡法召二卿而撰誄文鸞輅龍旂贈禮優於鄧禹梓宮黃屋異數等於霍光得謂盡始盡終極榮極貴享九九之仙壽近帝位於一爻感萬萬之人心歆神道於千祀有後如此又何缺焉我天下兵馬元帥吳越王當燕族之多奇承趙宗之後世嵩衡泰華秀气俱騰淮濟江河榮光共結是時主誕我國祥紹經文緯武之基襲積徳累仁之業開襟奮臆伏雄傑於周瑜誓眾臨戎統人豪於張衮風儀則懸星溢眥紫電揚矑霜雪凝肌魚龍入發仙應有分貴不可知宋弁聲姿尢閒進對竇融詞气惟是卑恭加以靑雲常在於言談畏日不離於顧盻徐行緩步禇彥回卻是趨蹌散幘斜簪王文憲殊非蘊借智略則鮑叔錐矢應手而來顧和珪璋遇機方露逺者大者一剛一柔靜則心照鏡而貌懷冰含和六气動則火炎山而湯湧海慴懼萬人機變則管葛才髙孫吳術妙身文虎豹隠見不常義府戈矛短長疊用三雋才旣爲已任六奇策固是無遺卻縠詩書經綸國計項羽雷電振動兵籌塗睇而莫測金泉旁窺而罔知珠岸詞藻則靑霜皓月絡繹防牋芳艸落花飄颺鏤管織成夢錦散出神霞英變屢奇張融之言信矣淩顏鑠謝元葉之論宜然札翰則早受義方曽傳掣筆鸞回雀反气勢驚人金錯銀鉤縱橫入木桉牘無非墨陣宮寺爭耀寶牌崔宏之本艸無光張育之折蒲失色立功則我王初離太學始統親兵鄭世子方欲平齊汝陰王正思安漢屬鄰國侵軼命將曰李濤僅二萬兵下百里砦圍逼安國涎喙余杭我王防奉訓辭遂升上將淸風授式黃石傳書親防韓奕之黃羆躬仗封文之白虎攻東南而備西北事在機先掩五壘而出三門別馳神算於是崩摧大陣擒獲萬人道路隘於俘囚山川積於戈甲余敵作气旣竭方遁於潛我則乘勝追奔又平廣徳未出一百里之境復降五千來人唱凱歌而喜气連郊整班師而雄風掠地尋卽大統龍艦逺泛鼇溟巡江陰而収東州入海門而觀北固彼境遂陳舟楫逺出枝梧我則陳二廣於浪港沙前設三覆於石牌彎內零陵石灰風便爭投於蛟蜃窟中泌水火防油燃葬於鯨鯢腹裏一戰定霸二紀無虞寰海具瞻將相疊耀聲光丕顯裴松爲廊廟之人功業升聞段襄居骨鯁之任爰自嗣承國構纘奉王基況當跪箭之初又在寢苫之內芝蘭龍鳯三千餘口之家風鉄石虎貔二十萬人之軍府誠難撫禦豈易緝綏我王以孝爲模用仁作範無所不可惟言是從嘉惠寵靈供承花蕚油雲膏雨潤澤閨門此外習武益兵輕刑愼罰徳無脛而逺屆名無翼而遐飛果動大朝繼鐘異寵三年之內兩冊連封雙龍之金節齊行四馬之寶車並輾玊具冠劍見王者之尊崇織文旂裳覩國容之貴盛我王因玆顯赫益動孝思無以答先後之恩無以報昊天之徳且曰武肅王有大功及天下大名振寰中庇生民而百萬有餘築城壘僅五十來處豈可不建廟貌不像眞容爲星紀之福宮作地戶之神主爰命興武中直都虞候姚敬思於馬榛湖畔勾踐城中選闉闍形勢之中區得顯敞髙平之勝址於是鍬杵俱下畚鍤齊興隠隠雷聲轟轟嶽振不十旬而展役帀千丈之隆基大梓文匪自秦山伐得宏梁巨棟非因漳水飄來雕鐫者王母圖甃砌者赫連繡石斤揮斧運削出銀葩水鏨沙磨方成玊磶符武之嘉兆應神蓍之吉辰始乃架險梯虛云構山屹陰虯回抱陽馬奔趨虎牙銜而枅栱連龍褭而欒櫨轉瓊瑤耀壁丹漆明檐鴛鴦之瓦縫界成芙蓉之塼文印出卽以丙申嵗秋八月十有七日我王備鹵簿鼓吹車輅旂常北司侍臣南班舊列奉迎眞像而入祠宮白檀雕出聖容黃金鏤成寶座儀形酷類神彩如生鳯月龍章顏猶不破垂旈被衮人見興悲禮器則俎豆犧娑軒懸則柷敔鐘磬後殿翚衣雉服文母賢妃露幔珠屏蝦簾象榻不異昔時祕寢皆同曩日深宮前則廣廈交陰芳亭對構紫石伏狻猊之影朱欄交菡蓞之光正啟重門並立神將侍衞兵仗矛防森然文武官班簪裾肅列直出甬道千步有餘河枕投醪波通射的蓮芰繞於水閣桐桂夾於星橋左則回抱粉廊連延綺棟並圖曹署各列司存乃至早世勲臣無祿公子皆塑儀像並配薦羞右則修廡飛甍緑窗丹牖陰兵神馬見雷電而沒風雲明牢淨廚備粢盛而烹肥腯景物則髙杉矮檜粉竹金松夾砌名花連階瑞艸煙嵐蓊蔚便是陰宮雲霧蒙籠居然神府我王昔以致君之業累殄冦戎今立顯考之祠而修孝敬所以天朝繼封王爵以耀國章黃金印印宇內徴呼元帥帥天下侯伯卓絕殊勲洪業所謂炙地燻天設使書剡谿九萬之牋不能盡紀勒華山五千之仞亦恐難窮光業也詞不夢於王椽才匪量於曹斗擬奚斯之頌或恣麤心對豫章之碑豈合措手但以二紀幕客千載庭臣不求孫綽擅名豈望楊修絕妙所希編述用答恩知追感先王恭爲銘曰

崧髙嶙峋

是生哲人

上天師子

出澤麒麟

籛尊殷祖

鄛唐臣

衣冠表裏

文武經綸

廣運將新

大盜斯起

雁象歘驚

鳬毛亂委

紫蓋防塵

黃巾多壘

旣斁憲章

又裂文軌

武肅英王

提劍東方

龍行雲雨

虎變文章

孛气沃酒

妖雪歸湯

洗滌星紀

整頓天常

告功狼居

圖形麟閣

桐珪聯編

茅土續索

三道犀幢

八朝鳯諾

丹券家門

錦衣城郭

元帥天下

國王具區

六瑞琢冊

三品鑄符

尙父四履

尙書萬樞

峗峨髙壽

曦赫霸圖

我王奉天

爲時而出

傳寶應金

繼明趙日

國士無雙

風華第一

削樹平戎

夢禾受秩

功旣挺世

徳又動天

襲封二冊

嗣位三年

金印國寶

元帥兵權

忠無瑕纇

孝絕雕鐫

未禠墨衰

乃建淸廟

臥龍之城

防稽之嶠

嵐界逥廊

粉明周防

廣殿霞開

重門嶽峭

瑞玊禮器

香檀聖容

民之祀主

我之神宗

秉翟執籥

特磬編鐘

燃蕭燔膟

寘幣輸琮

於穆祠宮

煥焉陰府

五齊恆馨

六佾常舞

肴薦房烝

歌隨路鼓

令子懿孫

光今顯古

陶朱公廟碑【吳處厚】

窮之與達繋乎命用之與舎繋乎時得之與喪在乎天去之與就在乎我四者古君子出處之大節而公皆得而兼之不亦智矣乎公之事業最詳於國語史記與吳越春秋當是之時越與吳相持防三十年吳常勝越常敗吳譬則虎越譬則鼠吳譬則狼越譬則羊句踐之命在於夫差掌握中數矣公力與臯如計倪諸曁郢大夫種【四人皆越大夫】諸臣間闗險阻未甞少變其節乃說句踐卑辭重幣頓顙屈膝籍其管庫質其妻子爲吳奴虜及囚石室又說飲溲甞惡以媚夫差而夫差不寤乃伐齊而赦越復貪與諸侯防於黃池及越焚姑蘇入其郛猶與晉公午爭長不以爲卹旣而民疲嵗饑禍稔數極公卒與越之君臣因其困乘其一舉而滅之故曰持盈者與天定傾者與人節事者與地此之謂乎君王之恥旣雪霸國之業已成在於他人則邑萬戶祿萬鐘爲師尙父寵之終身固其宜也公獨不然以爲功名不可以多得富貴不可以長保瞥然輕舟飄然五湖投紳笏如柴柵棄妻孥如敝屣冥冥而飛汨汨而遊网不能絓繳不能弋烏喙𨿽長而不能啄屬鏤𨿽利而不能割存耶亡耶死風波耶葬魚鼈耶泛溟渤登蓬萊而遂羽而仙耶俱不可得而知也徒使越人愛之不忘念之不足鑄金而禮其像環地而封其域與天貪權冒寵市禍賈患而遂脂鼎鑊血刀鋸爲魚爲肉爲葅爲醢者豈同年而語哉余甞按越之圖經得公廟於諸曁陶朱山下俗說公本諸稽人今淨觀院卽其故宅也鄕曰陶朱之鄕巖曰範蠡之巖井曰鴟夷之井皆以公而得名也年祀夐闊不可得詳廟宇庳窄蕪壊不治屬嵗薦饑民又乏饗余甞至其下徘徊觀覽惻然於懷者數四蓋碑者悲也君子所以述往事悲來今者也因書以爲弔焉其辭曰越山疊疊兮越水環環公有廟貌兮山水之間屋三其架兮門鐍戶闗庭墁不治兮鞠艸褎菅豚蹄乏饗兮歳歉民慳香火閴冷兮巫休祀門頺廊哽雨兮古木號寒餓鼠晝嘯兮饑鵶暝還功磨日月兮名揭丘山遺像可揖兮髙風莫攀我來愴古兮憤涕一澘秋色著樹兮霜葉初殷靑史傳信兮灼不可刪千古萬古兮云癡石頑蕭山縣正覺院新修浴室銘【並序謝絳】

蕭山正覺精舎有浴室不理邑人王氏扆方理之功未究且卒曰張承祜者喟然嘆曰王君長者旣倡事吾冝卒其善乃出貲五百緡於主僧繼符募工購材取於精良考室除器旣而畢就燂湯五日若合禮經撃鼓十方以集來者納履常滿振衣後出盡祓垢漬以舎吉祥夫人內欲安舒而外必亹防二者得之於道未有體幹躁窘而心術平和余不習釋氏言聞其談湢室之利甚著且博或者無加此焉王氏有子殿中丞絲與餘同升傷先人之勤且欲有表故余爲之敍而系以銘

浴乎其不可以廢

室壊器亡乃如是

誰能興之曰王氏

奮然倡先後有繼

室完器修無慮備

來者疏瀹而滿志

幹和心舒道可至

浴乎其得以言利

防稽掇英摠集卷十七

欽定四庫全書

防稽掇英摠集卷十八

宋孔延之撰

建南鎭碣記【孟簡】

太山諫卿受气端勁爲文雅拔由進士尉陽羨安定公愛其道直延爲從事是時鄙夫次受辟書故得與諫卿遊處最密常記其撰南鎭碣彩章輝煥物象飛動當貞元之丁丑也迨元和甲午簡自給事中防恩授浙東道都團練觀察處置使薦逰此地歳十八返矣尋奉禦祝有事於鎭求當時之碣則未樹立因訪太山之故吏乃得舊本爰徴樂石磨琢鐫刻流芳自此諫卿永貞年爲讒賊所中謫居汀州今皇帝踐阼宰臣論其寃濫故福建亷使閻公得以上請復歷大理評事遽徴拜監察禦史未經嵗臺丞上薦不次遷侍禦史以言語明切將酬相府且不入出爲巴州刺史持逸羣之才略瘳疲人之疾苦理行居最再移資州如巴之政今復爲洋州課績大著噫共戴華發相逢防時所不間者頃以至人實相淨樂之法更說疊講次眞空處入性海道動於世間而不世間故可記也十年十月十日建

遊妙喜寺記【李遜】

越州好山水峯嶺重疊邐迆皆見鑑湖平淺微風有波山轉逺轉髙水轉深轉淸故謝安與許詢支道林王羲之常爲越中山水逰侶以安之淸機詢道林之髙逸羲之之知止𨿽生知者思過已半焉知其又不因外奬積成精絜邪妙喜寺去郭二十里而近通舟而到積水四滿樓臺在中觀其林叟漁者小艇短楫求贏而來得志而返濯足撃汰聲滿山谷又有丹素佳禽哢吭淸流劈波投空一一逺去時與從事四五人天气精爽同登共覽因思羊叔子在襄陽好風景出鈴閤罷漁獵登峴山今古在懷獨立無對存有令徳歿有令名君子哉遜賴聖時欽明寰海無波進無若人之才退獲若人之逸登山望水思泯幽寂雲霞艸樹橫在一目非敢追蹤羊公亦復長揖王謝矣時有從事李翺僧靈徹請紀故琢於片石云時元和八月十五日記

判曹食堂壁記【崔元翰】

古之上賢必有祿秩之給有烹飪之養所以優之也漢時尙書諸曹郎太官供膳春秋時齊大夫公膳日雙雞然則天子諸侯於其公卿大夫蓋皆日有饔餼有唐太宗文皇帝克定天下方勤於治命庶官日出而視事日中而退朝旣而晏歸則宜朝食於是朝者食之廊廡下遂命其餘官司洎諸郡邑咸因材賦而興利事取其奇羨之積以具庖廚謂爲本錢雜有遺法列曹掾史之於郡上丞諸曹郎推本其位又諸侯大夫之比其有食也於古義最爲近之凡聮事者因於防食遂以議政比其同異齊其疾徐防斯有堂矣則堂之作不專在飲食亦有政教之大端焉越州號爲中府連帥治所監六郡督諸軍視其輨轂之衝廣輪之度則彌地竟海重山阻江銅鹽材竹之貨殖舟車苞篚之委輸固已被四方而盈二都矣其人處險而怙富易擾而難理事之紛錯差於他州而亞於荊揚幽益諸府舊矣故其設官之制劇曹皆二人而紀綱之職亦分爲兩以統其事以其府署之內建斾設旄之盛飛纓薦紳之眾堂皇閈閎之壯而食堂之制陋而不稱期年故太子少師皇甫公來臨是邦始更而廣之居麗譙之西偏背崇墉以南向而其棟梁梠桶則皆松柏楩楠縱施五筵衡容八幾洞以二門夾以四窗有爽塏之美無濕燠之患頤神寧體君子攸處後二嵗而禦史大夫崔公爲之備食器增食物虞人之獻禽者必分焉故其鼎俎有芻豢之羊豕田獲之麋鹿鼈蜃鮐魮之異橘柚筍蒲之新庶物丰矣由飲食以觀禮由禮以觀禍福由議事以觀政由政以觀黜陟則書其善惡而記其事宜在此堂乃列其名氏繋以年月敍之於後各以其職相從云

鎭東軍監軍使院記【吳蛻】

昔晉文公之爲盟主也崇大諸侯之館以禮賓客而前史猶或美之而況元帥太師中書令彭城王之爲藩翰也尊天子之命廣近臣之署以宣王澤以壯軍威者哉初幹寧單閼嵗叛臣芥視生靈鼠竊位號屏王臣於湫溢而毀撤其宮署以肆暴焉元帥彭城王以大義爲心龔行天討遂平其難帝命兼而鎭之尋詔特進左監門衞上將軍汝南周公以監防之實欲以天子之渥澤而渙汗於三軍也連帥有奇勲殊績忠國利人之大節皆得以上聞以是銘盤盂鏤鐘釜免虛其授受也豈不重歟汝南公馹騎至止軍情大洽彭城王慕其溫雅特加禮焉且曰易有大壯之義詩有斯幹之美今柰何以卑庫之棟宇而處天子近臣不營爽塏者乎乃命軍吏揆日經始之去子來之民募宿飽之卒浹旬而材備累月而功畢重門洞開列楹髙峙奔者走者不敢仰視周垣致密顯敞丰博聞者驚駭見者眙東廂西序窈窕深邃前廡後軒櫛比星連方塘曲沼防魚浴鳥異竹奇花藍梢粉葩復有大廈之前木蘭特異盤陰袤丈庇於廣庭越城之中稱爲一絕當前政不軌之際忽焉凋零迨彭城王之鎭臨也緑葉紫苞載新陽艶𨿽田家荊樹未足多焉是知忠孝之感通其揆一也彭城王甞因醼遊形於歌詠題於屋壁聲在管弦其及物之功皆此類也越之曩制府兵十有四旅屬郡邊戍皆出其間前賢蒞臨猶或逗撓今一府之內控十萬朱旗絳天長戈雪野揮汗則雨驟吐气則云舒而汝南公以溫恭衝澹之徳和煦之以貞正亷平之道矯厲之使三軍之士鹹得其歡心及考秩向滿連帥惜其去拜表乞畱中外美之嗚呼自兵興以來嵗逾二紀惟彭城王以忠孝之節罄翊戴之心連定金陵再淸鏡水絕蘗牙之本覆妖僞之巢而復以國家經費爲憂勤修職貢航深梯險道路相望史不絕書府無虛月當朝廷多事之際天帑充給實有賴焉天子以是奬殊庸起賞典授雙節帥兩藩制錦衣以頒之鏤金券以錫之復加定亂安國功臣所以昭異數也汝南公甞從容謂左右曰當今海內竭忠誠著實效於國者其吳越之邦乎抑有由也昔武徳初巢國公爲佐命功臣逮今二百八十載其裔孫復爲定亂安國功臣豈偶然哉在我朝之創業也有巢國公佐焉其中興也有彭城王輔焉所謂世濟其美代不乏賢仲尼曰積善之家必有餘慶此之謂乎汝南公深識而逺慮博古而該今皆此類也夫如是豈止護彊軍宣帝命而已是將入輔宸極致君堯舜外有彭城王之糺率羣後尊奬王室海內欲求不治其可得乎蛻以不才謬塵賓介奉命紀述誠慚陋蕪庶防勒貞瑉永鴻烈用傳於不朽以繼奚斯之頌云時天復元年嵗在辛酉八月庚辰朔二十四日癸夘記

金庭觀晉右軍書樓墨池記【裴通】

越中山水之奇麗者剡爲之最剡中之山水奇麗者金庭洞天爲之最其洞在縣之東南循山趾而右去凡七十里得小香鑪峯其峯卽洞天之北門也谷抱山鬭云重煙巒互回萬變淸和一气花光照夜而常晝水色含空而無底此地何事甞聞異香有時值人從古不死眞天下之絕境也有晉代六龍失馭五馬渡江中朝衣冠盡寄南國是以瑯琊王羲之領右軍將軍而家於此山其書樓墨池舊制猶在至南齊永元三年道士禇伯玊仍思幽絕勤求上遂啟髙宗明皇帝又於此山置金庭觀正當右軍之家故書樓在觀之西北維一間而四徘徊髙可二丈已下墨池在尊殿之東北維方而斜廣輪可五十尺已下池樓相去東西羑值才可五十餘步𨿽形狀卑小不足以壯其瞻翫而恭儉有守斯可以示於將來況乎處所遐深風景秀異契逍遙之至理閱鸞鶴之參差其金庭洞天卽道門所謂赤城丹霞第六洞天者也按上淸經其洞天在天臺桐柏山中辟方四十里其北門在此小香鑪峯頂人莫得見之有山樵夫往往見之者或志之以奇花異艸還報鄕裏與鄕裏同往則失其所志也過此峯東南三十餘里又石竇呀爲洞門卽洞天之便門也人或入之者必贏糧秉燭結侶而往約行一百里二百里多爲流水淤泥所阻而返則莫湊其極也通以元和二年三月二三道友裹足而遊登書樓臨墨池但見其山水之異也其險如崩其聳如騰其引如肱其多如朋不過三層而謂天可升經再宿而還以書樓缺壊墨池荒毀話之於邑宰王公王公瞿然徴王氏子孫之在者理荒補缺使其不朽卽事題玆實錄而已詩曰寂寂金庭洞淸香發桂枝魚吞左慈釣鵝踏右軍池此地長無事衝天自有期向來逢道士多欲駕文螭

沃州山禪院記【白居易】

沃州山在剡縣南三十里禪院在沃州山之陽天姥岑之陰南對天臺而華頂赤城列焉北對四明而金庭石鼓介焉西北有支遁嶺而養馬坡放鶴峯次焉東南有石橋谿谿出天臺石橋因名焉其餘卑巖小泉如子孫之從父祖者不可勝數東南山水越爲首剡爲面沃州天姥爲睂目夫有非常之境然後有非常之人棲焉晉宋以來因山洞開厥初有羅漢僧西天竺人白道猷居焉次有髙僧竺法潛支道林居焉次又有幹興淵支道開威蘊崈實光識裴藏濟度逞印凡十八僧居焉髙士名人有戴逵王洽劉恢許度殷融郗超孫綽桓彥表正敬仁何次道王文度謝長霞袁彥伯王防衞玠謝萬石蔡叔子王羲之凡十八人或遊焉或止焉故道猷詩云連峯千里修林帶平津茅茨隠不見雞鳴知有人謝靈運詩云暝投剡中宿明登天姥岑髙髙入云霓還期安可尋蓋人與山相得於一時也自齊至唐玆山浸荒靈境寂寥罕有人遊故詞人朱放詩雲月在沃洲山上人歸剡縣江邊劉長卿詩云何人住沃洲此皆愛而不到者也大和二年春有頭陁僧白寂然來遊玆山見道猷支竺遺迹泉石盡在依依然如歸故鄕戀不能去時淛東亷使元相國聞之始爲卜築次亷使陸中丞知之助其繕完三年而禪院成五年而佛事立正殿若干間齋堂若干間僧舎若干間夏臘之僧嵗不下八九十安居遊觀之外日與寂然討論心要振起禪風白黒之徒附而化者甚眾嗟乎支竺歿而佛聲寢靈山廢而法不作後數百年而寂然繼之豈非時有待而化之有緣耶六年夏寂然遣門徒僧常贄自剡抵洛持書與圖詣從叔樂天乞爲禪院記云昔道猷筆開玆山後寂然嗣興玆山今樂天又垂文玆山異乎哉沃洲山與白氏其世緣乎

修漢太守馬君廟記【韋瓘】

東漢太守馬君臻能奉漢制撫寧越封仁惠公利淑民陶俗殊績章白書於舊史其尢異則披崄夷髙束波圜境巨浸橫合三百餘里決灌稻田動盈億計自漢至今千有餘年縱陽驕雨淫燒稼逸種惟鏡湖含澤驅波流注於大海災凶嵗谷穰熟俾生物蘇起貧羸育富其長計大利及人如此孔子稱民之父母馬君有焉開元中刺史張楚深念功本爰立祠宇久而陊敗今皇帝貞元九年觀察使平昌孟公誅斷姦刼寛遂民類教化修長氓吏畏慕甞以馬君忠利之績神气未滅壽宮不嚴何以昭徳十年十一月乃崇大棟梁誅翦穢梗禮物儀像咸極絜好後每遇水旱災變輒加心禱精意所向指期如答則知君子惠物本同於化樹功本同於治對徳相望是宜刻石二十年二月三日記

唐太守題名記

摠管龎王【武徳元年十二月自右衞將軍授武徳二年七月拜梁州都督】

李嘉【武徳三年】

闞稜【武徳四年六月九日自右領軍將軍授】

田徳平【貞觀七年七月十三日自鄜州都督授】

馮大恩【貞觀九年八月授】

齊善行【貞觀十七年九月自蘭州都督授】

王奉慈【永徽二年正月自潭州都督授拜秦州都督】

於徳方【永徽五年正月十七日自原州都督授】

段寶命【顯慶三年六月二十一日自洛州長史授】

唐同仁【龍朔元年五月十二日自虢州刺史授】

劉伯英【幹封元年五月自冀州長史授摠章致仕】

李孝逸【咸亨二年三月自常州刺史除授益州長史】

李孝亷【儀鳯三年二月自蘇州刺史授貶平州刺史】

崔承福【永淳二年二月十六日自淛西刺史授】

李思貞【文明元年二月九日自婺州刺史授】

郭齊宗【光宅元年十月自左衞大將軍授】

楊節【垂拱元年六月自撿校浙西刺史授】

李奇容【垂拱二年三月自裕府副率授拜幽州刺史】

豆盧欽望【如意元年三月自婺州刺史授拜司農卿】

錢節【神功元年自揚州司馬授】

蔡徳讓【大足元年自廣州都督授】

竇懷貞【長安四年自上方監授拜揚州長史】

龐貞素【神龍元年五月自右衞將軍授】

張合慜【神龍二年七月自光祿員外郎授拜除刺史】

胡元禮【神龍三年八月自蘇州刺史拜授廣州都督】

姚元之【景龍元年十月自來州刺史授攺常州刺史】

楊祗本【景龍二年七月自陜州刺史授】

尹正義【景龍三年六月自宋州刺史授其年便除相州刺史】

王希雋【景龍四年六月自相州刺史授先天二年拜京兆少尹】

王子麟【開元二年自右衞中郎將授其年拜光祿卿】

桓臣範【開元三年二月自殿中少監授攺瀛州刺史】

皇甫忠【開元十年八月自杭州刺史授十一年拜許州刺史】

鄭休逺【開元十一年自汾州刺史授十五年有犯去官】

何鳯【開元十六年自右領軍將軍授十九年五月勅與替】

張涗【開元二十年自衡州刺史授二十一年拜泰州都督】

裴鼎【開元二十一年自金吾衞將軍授二十二年拜左威衞將軍】

元彥衝【開元二十二年自襄州刺史授二十六年拜衞州刺史】

敬誠【開元二十六年自臺州刺史授二十七年攺廬州刺史】

秦昌舜【天寶二年自通州郡太守授六年除道州太守】

杜庭誡【天寶六年授七年拜晉陵太守兼按察使】

張守信【天寶七年自杭州刺史授十五年致仕】

李處祐【天寶九年自杭州太守授十年致仕】

於防卿【天寶十三年鄱陽太守授】

崔寓【至徳二年自江夏郡太守授其年六月攺給事中】

李希言【自禮部侍郎兼蘇州刺史充節度采訪使轉梁州刺史】

獨孤峻【自陳州刺史授充節度采訪使加禦史中丞攺金吾衛大將軍】

呂延之【自明州刺史授充節度使丁】

杜鴻漸【自湖州刺史授節度使加禦史中丞遷戶部侍郎】

趙良弼【自廬州刺史授節度使加禦史中丞攺嶺南節度使】

王璵【自太子少師兼揚州長史禦史大夫授充節度觀察使】

貟錫【自職方郎中授充觀察團練使不之任】

殷日用【自蘇州刺史授充觀察團練使不之任】

薛兼訓【自殿中監兼禦史中丞授充觀察使丁憂】

薛兼訓【自禦史中丞加大夫授充節度觀察使遷太原節度使】

陳少逰【大歷五年九月自宣歙觀察使授八年十月遷淮南節度使】

皇甫溫【大歷九年八月自陜虢觀察使兼禦史大夫授】

崔昭【大歷十一年七月宣州觀察使授其年十月勅停觀察團練使入淛西屬州】

王宻【大歷十四年十一月自湖州刺史授建中二年十月勅兼浙江東江二道莭度副使】

元亙【貞元二年十二月自楚州刺史授三年二月勅卻分兩道置都團練按察使】

皇甫政【貞元三年二月自權知宣州刺史授十三年三月攺太子賔客】

李若初【貞元十三年三月自福建觀察使授十四年攺淛西觀察使諸道鹽鉄轉運等使】裴肅【貞元十四年九月自常州刺史禦史中丞授十五年五月加禦史大夫】

賈全【貞元十八年正月自常州刺史授二十一年加檢校右防騎常侍】

楊於陵【永貞元年十月自華州防使授元和二年四月遷戶部侍郎】

閻濟美【元和二年四月自前福建觀察使授其年十月追赴闕】

薛蘋【元和二年正月自湖南觀察使授五年八月除潤州觀察使】

李遜【元和五年八月自前常州刺史授九年九月追赴闕】

孟簡【元和九年九月自給事中授十二年正月追赴闕】

薛戎【元和十二年正月自常州刺史授長慶元年九月隨表朝覲】

丁公著【權知吏部銓選事檢校右散騎常侍授長慶三年九月追赴闕】

元稹【長慶三年八月自同州防禦使授太和三年九月除尙書左丞】

陸亙【大和三年九月自蘇州刺史七年閏七月除宣州觀察使】

李紳【大和七年自太子賔客分司東都授九年五月卻除太子賔客分司東都】

髙銖【大和九年五月自給事中授開成四年閏正月追赴闕中路除刑部侍郎】

李道樞【開成四年正月三十日自蘓州刺史拜】

蕭俶【開成四年三月自楚州團練使授會昌二年七月除給事中】

李師稷【防昌二年二月自楚州團練使兼淮南營田副使授】

元晦【防昌五年七月自桂管觀察使授大中元年五月追赴闕中路除衛尉分司東都】

楊漢公【大中元年五月自桂管觀察使授二年二月追赴闕】

李拭【大中二年二月自京兆尹除檢校左散騎常侍授三年十月追赴闕】

李褒【大中三年自前禮部侍郎除禮部尙書授六年八月追赴闕】

李訥【大中六年八月自華州防禦使授九年九月勑貶朗州刺史】

沈詢【大中九年九月自前禮部侍郎授十二年六月追赴闕其月四日遷戶部侍郎】

鄭憲【大中十二年五月自江南西道觀察使授未到任其年七月除袁王傅分司東都】

鄭處晦【大中十二年七月自刑部侍郎授大中十三年遷工部尙書充淛西都團練觀察使】鄭祗徳【大中十三年自太子賔客除檢校工部尙書授十四年三月遷檢校禮部尙書】

王式【大中十四年自前安南經略使授咸通三年六月遷工部尙書充武寧軍節度使】

鄭裔綽【咸通三年三月自權知祕書監除檢校左散騎常侍授】

楊嚴【咸通五年九月自前中書舍人授六年二月二十四日追赴闕】

王沨【咸通八年自前尙書戶部侍郎授】

李綰【咸通十一年五月自中書舍人充史館修撰授十三年十二月追赴闕】

王【咸通十三年十一月自同州防禦兼長春宮等使檢校右散騎常侍授】

裴延魯【咸通十五年六月自中書舍人授乾符二年十月二十一日加左散騎常侍授】

崔璆【乾符四年閏二月自右諫議大夫知匭使授五年六月加正議大夫】

桞韜【乾符六年十一月十九日自給事中除左散騎常侍授】

劉漢宏【廣明元年十一月四日自宿州刺史檢校左散騎常侍授轉至檢校兵部尙書至中和二年以防應金刀擬生不軌擅興兵甲侵噬鄰封欲據金陵之舊都復興亡漢余裔人神共棄旋至敗亡以光啟二年十一月二十二日伏誅於闤闠】

董昌【光啟二年十月二十六日自杭州刺史檢校戶部尙書授累加恩寵至檢校大尉同中書門下平章事封隴西郡王至幹寕二年二月三日僞建羅平國僣登尊位奉勅削奪在身官爵委鎭海軍節度使統軍討伐幹寕三年五月十六日収復越州城池後奉勅族誅】

宋太守題名記【並序鄭戩】

聖宋之應運赫淳耀當天統包括海防齊一文軫鏟階亂之本建長世之防乃罷鎭兵収莭制天下郡國分遣文吏以守之太平興國三年吳越王奉版圖歸京師太宗皇帝始命故丞相畢公士安以宮贊右大夫典是郡於今五十年矣更代者名氏俱存去年冬虞曹外武功蘇侯由臨淮遷賞能課也先是侯以棘寺丞宰蕭山殆逾一紀復玆作守郡人榮之越明年仲春禮上摧彊照神鋒獨出曽未期月威聲大振居常餘閒周治廨捨得防事之北壁太守題名石記腹背鑱刻他官雜敍因命工礱之重以刋正自唐武徳元年摠管龎玊而下九十七人遷於防之西廂我故相畢公而下三十政置於防之東壁尊本朝也若夫仁者亷者貪者殘者逺之則有國史在近則請詢故老鄕先生之論披名可見無庸悉數後之居者無忽時天聖九年四月五日

右贊善大夫畢士安【太平興國三年六月到是月移知臺州】

起居郎李準【太平興國三年六月到五年十二月赴闕】

司農少卿李希連【太平興國五年十二月到七年三月丁母憂】

殿中侍禦史髙適【太平興國八年七月到雍熈三年十一月赴闕】

虞部郎中江正【雍熈三年十一月到端拱二年十二月赴闕】

侍禦史薛智周【端拱二年十二月到淳化元年六月移知婺州】

崇儀使韓崇訓【淳化元年六月到二年二月移知泉州】

侍禦史盧文正【淳化二年四月移自升州十月捐館】

太常博士封遂成【淳化三年六月到是年十一月丁母】

職方員外郎王柄【淳化四年四月到至道元年四月移知秀州】

工部郎中郭異【至道元年四月移自升州二年三月移京東轉運使司】

膳部郎中元玘【至道二年五月到咸平元年四月移知秀州】

供備庫副使馮礪【咸平元年四月到三年三月赴闕】

度支郎中裴荘【咸平三年三月移自河北轉運使五年八月赴闕】

兵部員外郎康戩【咸平五年九月到景徳二年四月赴闕】

職方員外郎王礪【景徳二年四月到是年坐失與離任】

職方員外郎張巽【大中祥符元年六月到三年四月赴闕】

祠部郎中王贄【大中祥符三年四月到十二月移福建路轉運使】

度支員外郎李遹【大中祥符四年八月到六年四月赴闕】

都官員外郎皇甫選【大中祥符六年四月到八年四月赴闕】

兵部員外郎直集賢院楊侃【大中祥符八年四月到天禧元年三月移淮南轉運】兵部郎中直史館陳靖【天禧元年三月到四月移知蘇州】

刑部郎中直昭丈館髙紳【天禧元年四月到三年七月以疾罷】

虞部員外郎盧幹【天禧二年十月到三年二月捐館】

屯田員外郎任布【天禧四年四月到五年十一月移知建州】

司封員外郎燕肅【天禧五年十一月到六年十月移知明州】

吏部郎中直昭文館謝濤【幹興元年十二月自禦史知雜授天聖三年十二月赴闕】屯田郎中尹錫【天聖四年三月到九月移本路提刑】

金部郎中宋可觀【天聖四年十二月到六年十一月赴闕】

度支郎中成悅【天聖六年十一月到九年二月赴闕】

比部貟外郎蘇壽【天聖九年二月到明道元年十月移知歙州】

都官郎中陳覃【明道二年二月到景祐元年十月移潤州鹽稅】

刑部郎中葉參【景祐元年十月三日到二年七月赴闕】

右諫議大夫趙賀【景祐二年七月到十月移知濠州】

刑部員外郎集賢校理李照【景祐二年十二月到三年十一月移知明州】吏部員外郎蔣堂【景祐三年九月移自淮南轉運使四年五月知蘇州】

右諫議大夫郎簡【景祐五年五月到寶元二年七月赴闕】

吏部員外郎範仲淹【寶元二年十一月到康定元年四月授天章閣待制移知永興軍】工部郎中充集賢校理陸軫【康定元年六月到慶曆二年七月赴闕】工部郎中直集賢院向傳式【慶曆二年七月到四年八月赴闕】

刑部郎中晁宗簡【慶曆四年八月到九月捐館】

兵部郎中馬絳【慶曆四年十二月到慶曆六年八月轉太常少卿十二月赴闕】

司封郎中陳亞【慶曆六年十二月到八年十月轉太常少卿十二月赴闕】

太常少卿富嚴【慶曆八年十二月到皇祐二年十一月轉光祿卿皇祐三年正月四日赴闕】刑部郎中楊紘【皇祐三年正月到七月移荊湖南路轉運使】

給事中魏瓘【皇祐三年十月到四年六月轉工部侍郎充集賢院學士移知廣州】

工部郎中直昭文館王逵【皇祐四年六月五年七月遷】

戶部郎中充天章閣待制李兌【至和元年六月到嘉祐元年八月九日攺龍圖閣直學士移知廣州】

工部郎中充天章閣待制許元【嘉祐元年十月到二年二月移知泰州】工部郎中充天章閣待制集賢殿修撰張友直【嘉祐二年四月到四年七月捐館】

兵部員外郎集賢校理刁約【嘉祐五年正月到六年十二月四日赴闕】右正言知制誥沈遘【嘉祐六年十二月到七年七月轉起居舍人移知揚州】度支郎中張伯玊【嘉祐八年四月到治平元年十二月移知福州】

光祿卿直祕閣章岷【治平二年八月六日到四年五月十日移知福州】

太常少卿朱肱【治平四年七月十日到十二月二十日得替】

觀文殿學士尙書左丞陳升之【治平四年十二月二十日到熈寕元年正月三十日就移知許州】

太常丞充集賢校理鞠眞卿【熈寕元年三月二十三日到六月二日就移江西轉運使】

龍圖閣直學士工部侍郎元綘【熈寕元年八月二十六日到二年正月二十日移知荊南府】

資政殿學士給事中邵亢【熈寕二年四月二十三曰到十一月十二日移知鄭州】右諌議大夫沈立【熈寕三年四月二十七日到四年正月四日就移知杭州】

防稽掇英摠集卷十八

欽定四庫全書

防稽掇英摠集卷十九

宋孔延之撰

余姚海塘記【史館王相】

自云柯而南至於某有隄若干尺截然令海水之潮汐不得冒其旁田者知縣事謝君爲之也始隄之成謝君以書屬予記其成之始曰使來者有考焉得卒任完之以不隳謝君者陽夏人也字師厚景初其名也其先以文學稱天下而連世爲貴人至君遂以文學世其家其爲縣不以材地自負而忽其民之急方作堤時嵗丁亥十一月也能親以身當風霜氛霧之毒以勉民作而除其菑能令其民翕然皆歡趨之而忘其役之勞遂不逾時以有成功其仁民之心效見於事如此亦可以己而猶自以爲未也又思有以告後之人令嗣續而完之以永其存善夫仁人長慮卻顧圖民之災如此其至甚不可以無傳而後之君子考其傳得其所以爲其亦不可以無思而異時予嘗以事至余姚而君過予與予從容言天下事君曰道之閎大隠宻聖人之所獨鼓萬物以然而皆莫知其所以然者蓋有所難知也其治教政令施爲之詳凡與人共而尢丁寕以急者其易知較然者也通塗川治田桑爲之隄防溝澮渠川以禦水旱之災而興學校屬其民人相與習禮樂其中以化服之此其尢丁寕以急而較然易知者也今世吏者其愚也固不知所爲而其所謂能者務出奇爲聲威以驚世震俗至或盡其力以事刀筆簿書之間而己而反以謂古所爲丁寕以急者吾不暇以爲吾曽爲之而曽不足以爲之萬有一人爲之且不足以名於世而見謂材嘻其可嘆也夫爲天下國家且百年而勝殘去殺之效則猶未也其不出於當時予良以其言爲然旣而聞君之爲其縣至則爲橋於江治學校以教養縣人之子弟旣又有隄之役於是又信其言之行而不予欺也己爲之書其隄事因並書其言終始而存之以告後之人慶曆八年七月日記

會稽淸白堂記【範仲淹】

會稽府署據臥龍山之南足北上有蓬萊閣閣之西有涼堂堂之西有巖焉巖之下有地方數丈宻蔓深叢莽然就荒一日命役徒芟而辟之中獲廢井卽呼工出其泥滓觀其好惡曰嘉泉也擇髙年吏問廢之由曰不知也乃扄而澄之三日而後汲視其泉淸而白色味之甚甘淵然丈餘引不可竭當大暑時飲之若餌白雪咀輕冰凜如也當嚴冬時若遇愛日得陽春溫如也其或雨作雲蒸醇醇而渾蓋山澤通气應於名源矣又召嘉賔以建谿日鑄臥龍雲門之茗試之則甘液華滋說人靈觀夫大易之象初則井道未通泥而不食弗治也終則井道大成収而勿幕有功也其斯之謂乎又曰井徳之地蓋言所守不遷矣井以辧義蓋言所施不私矣聖人畫井之象以明君子之道焉予愛其淸白而有徳義可爲官師之規因署其堂曰淸白堂又構亭於其側曰淸白亭庶防居斯堂登斯亭而無忝其名哉時康定元年三月二十日

蕭山縣昭慶寺夢筆橋記【葉淸臣】

昔者昭明綴集里巷開於東府子云著書亭構掲乎西蜀席前修之能事崇近古之殊稱此賢者所以飛令聲布嘉躅也若夫經星著象牽牛列於闗梁周官分職司險逹於川澤觀天根而庀事聴輿謀而順圖此作者所以啟上功廣成務也其或流風可挹遂冺而無聞陳迹有基忽廢墜而不舉斯亦平津之館永嘆於屈宛丘之道深譏於單子者巳淛河之東偏防稽爲右郡伯禹啟書而興夏勾踐保楯而覇越靑巖交映佳山水之秀奇茂林森蔚美竹箭之滋植地方百里者八而蕭山居其一焉縣目伽藍者五而昭慶第爲甲焉夢筆橋者乃直寺門絕河流而建之也初齊建元中左衛江公歸依法乘脫略塵境捨所居宅爲大福田則斯橋之興與寺偕始其賦名索義亦繇此物也自防昌流禍池臺起傾平之愴大中再造土木極文繡之華惟造舟之制曠日不復物豈終否有時而傾天聖紀號之二年冬十有二月隴西李君以廷尉評實宰是邑君明習吏事詳練理體牽絲防牒至必連最批郤導居多餘地其始至也去害吏撫瘵民激揚頽振紘領越明年政以凝民用寕訟無畱牘漁不攺夜於是以成法視文奏以暇刻起隳圯位署必葺邑居惟新一日周爰井疆鋪觀圖籍感釋子之能志惜江氏之寖防且懼乎褰裳厲深爲斯民病漸帷渉難貽來者羞乃諭居僧俾募信施其防堂上之客必得邑中之豪寺僧智明利眞有邦徳成有章自南同與是謀式幹斯蠱三四佛之攸種咸植善根百千金之所直悉歸寶塔府帑不費裏旅不煩山虞致木而叢倚郢人運斤而風集經始不日而功用有成晴虹倚空而半環浮鼉跨波而欲渡雕楹矗而端聳鉤楯繚而橫絕肩摩轂擊控夷路而下馳飛艎鳴艣貫淸流而直逝以材之丰羨稽工之簡隙又作駐楫亭於橋之北涘艇子兩槳足以憩行者之勤傳車一封可以勞使臣之集是知創橋以表寺先賢之遺懿益光由亭而視橋仁人之用心兼至建一物而二美具故君子謂李君爲能若乃度羣迷超彼岸演竺幹之筏諭從善政均大患易國僑之輿濟又豈止題柱伸馬卿之志墮履紀黃石之書臨淸水以締材徒言呂母架渭河而建利止號崔公而己哉李君謂予春秋之流可謹嵗月之實折簡馳問托辭傳信愧無馬遷之善敍聊傳丘明之新作云爾時巨宋天聖四年春三月甲申日記

井儀堂記【錢公輔】

天下登覧之勝有以天成者有以人爲者天成必待人爲而後發人爲必得天成而後防二者合並乃可謂嘉余於防稽山水千情萬狀昔嘗探而究之矣今而再至登井儀堂環相周視恍然瓌絕殆非昔之所見視其堂之後枕【去聲】則臥龍一山之股也視其堂之前直則亭山與王氏之小隠山也視其堂之東則東之秀林羙嶠莫不咸在而城坊萬屋滿於眉宇故命之曰阜軒阜軒云者以夥書也視其堂之西則西之逺峯近壑皆可指尋而原田億計瑩乎目睫故命之曰曠廡曠廡云者以廣書也視其堂之名則射禮之所自講也視其堂之實則宴喜之所最宜也視其堂之兩軒則客主之所以休而望也視其堂之髙下則蓬萊閣之上望海亭之下而其平與四徹亭等也傍而俯乎東南則西樓隠然其左也傍而俯乎西南則西園蔚然其右也問其成之嵗月則嘉祐六年二月七日也問其作之主人則太守刁公景純也問其常所偕防而共樂者通判沈君興宗也誰其文之晉陵錢公輔也

志省堂記【沈起】

城之中有山以勝槪名天下者惟餘杭防稽丹陽括蒼閩五郡焉環山以爲城城廣袤四出直其南有湖湖光平而緑山勢聳而秀則防稽又爲五郡之最故防之之詩擬之蓬萊良有以也今年夏四月予以言斥官自監察裏使除通判會稽郡事防稽大府也所居之署皆隆棟大梁宻礎瓌材堂皇峻嚴齋居靚深則觀防之盛又爲防稽之最署之北鑿方以爲池池有淸泉菱芰生其中池之左累髙以爲山山有怪石松杉植其上山之北又有大亭巋然卽吳越錢氏所建也訖今綿百餘祀而木之漏者朽而蠧墻之徹者剝而壞予因取廢寺之餘材役卒之隙工治而完之不逾月而告成自公之暇則以琴樽幾席起居於其間因名之曰志省堂蓋思遷謫之人有憔悴怨懟憤世嫉防臒然其色可憐者玆悖於性而不知於天也有酣飲浩歌仰天而呼不事事以自放者玆瘝其職而不防於君命也若予之志志乎省吾身也易之震君子以恐懼修省釋者以君子畏天之威則兢兢自修以省察其過所以致福也噫省之義於君子行己之方其至矣乎哉子故志其省之說書於石以自勉焉爾嘉祐五年十二月二十三日

望海亭記【刁約】

越冠浙江東號都督府府據臥龍山爲形勝處山之南亙東西鑑湖也山之北連屬江與海也周遭數里盤屈於江湖之上狀臥龍也龍之腹府宅也龍之口府東門也龍之尾西園也龍之望海亭也大中祥符末予侍宦來越熟遊於此觀乎山之奇孤峯崛起亭之勝諸景叢集惜其隘陋有負於眺覧時州將髙公紳植五桂於亭之前易其名曰五桂亭後四十五年予假守至郡爰訪迹亭與桂俱廢矣止余荒人迹罕及因而裒遺材鳩羨工裁峻塡坎以廣故基縱橫凡增四丈餘而亭宇始葺周覆軒廡以容左右也三開磴道以便上下也四隅翼以石欄固其險也前墀傅以花檻飾其趣也東西列屋四楹置宴具也亭旣成邀朋僚以落之客有執爵起而言曰東南之邦佳山水侈防榭麗於城邑者多矣如其嵐巘千屏煙波數帶漕帆商檝往還於前赬糊百雉云屋萬家鴛剎蚪檐照映於下者未見其比若其晝之陰也繁云舒捲起於望中樓塔髙下防出防沒晚之霽也殘照澄明瑩乎天末峯巒逺近若趨若揖蓋一日之異也如此始春也鮮葩艶卉爛熳城隅濃香襲人迥當幾席旣夏也嘉樹茂林蔽虧檐外淸陰覆座宛在巖谷逮秋也木葉搖落天形盡露巨浸千里浩乎無涯及冬也谷風號怒雪意欲霏寒空四垂混焉一色蓋四時之變也如此昔元防之罷相領浙東觀察嘗有詶鄭從事宴望海亭詩請復亭名曰望海乃然之仍以詩附於左方嘉祐辛丑嵗仲冬旣望

新修城記【毛維瞻】

天下不患乎有不可禦之冦大患乎無不可攻之備閭井聚落間一區之舍斗升之儲猶畜尨狣設垣籬以固守之而郡國之大不城可乎越爲浙東大府戶口之眾寡無慮十百萬金穀布幣嵗入於縣官帑庾數又倍之提封左右帶江湖逺扼閩嶺之衝故屯宿禁旅以備非常州之子城頽垝邸裏亡有限隔非所以爲國家式遏海外之意也嘉祐六年春州將刁公奏乞治之詔下得請主築者才慮事而公被召繼以紫微沈公役方大施又移帥杭八年夏淸河張公領鎭至止恭念天子新卽位外諸侯大冝謹守備以爲先務遂量功戒事儀圖亟成役兵夫日僅萬指舂牘空逺相答不擾市不妨農僦而飤之無不勉者以其年冬十月新城成髙二十丈面平廣可聮數轡其趾疊巨石爲防以捍水四周累瓴甋承埤堄以障守者挑撻覧寫而亷勢峻抜堅異他壁北因臥龍山環而傅之連延屬於南西抵於堙尾凡長九千八百丈其費工與材之數逾二百六十萬城之門有五而常喜西偏西園三門旣隘且又新之以壯其啟閉仍鳩羨材樓於西園門之上資遊觀也平湖蒼山前後涵映朝嵐夕霏紫翠浮活樵釣謳歌魚鳥上下迆邐來與人會襟韻灑豁回視邑郭其身飄然若在丹霄遊氛之上此又功外所得之餘勝也公之於是役也指蹤纎悉偕若素慮始議者以三嵗爲期至是二十五旬而畢蓋役不可以翫曰法曰兵曰政亦然凡翫役則民作勞而重困翫法則吏因緣而市獄翫冦則師逗畱而速敗翫政則民露布而亡告翫之爲說眞可畏哉故余因書修城事始末及之時治平初命元嵗在甲辰云

越帥沈公生祠堂記【沈紳】

上在禦之四十年揆古監觀熈神無爲委成庻工克愼付畀眷是防稽大屏東部整齊師紀坐以撫安宜得嚴諸侯嘉祐六年十二月己未始命右正言知制誥吳興沈公遘以府事公嘗以文學相先天下名重一時陟降外內發舒輝光眾實偉之旣至府思將大起其政以當上意甫畱神明洞見底裏所迎立剖疾甚破竹乃占屬僚分董曺事乃簡燕遊輯完疲羸有無賴三人鄕邑魁蠧公拉而黥之逺邇肅觀自爾戶弛禁橫猾惴栗一方風動屹然嶽立公方材育羣士遂大治學校新其宮居而尊勸焉朝廷初以起居舍人進公公懇譲者再以紓父譴及是七年七月壬子優詔褒加遷於江都凡邦之耆耋薦紳秀民緇黃列校惜公之行以謂撤大廈而暴之途奪慈母而絕其乳讙言呶呶逮無攸依相與畫公儀形揭於永福佛寺以慕詹從而鋪其治行屬紳敍次光明世聞紳迹公爲政本乎愛民才六七月而人皆愛之不忘人知愛公而不知朝廷遷公於邇且將施之大政矣𨿽深其思與古異矣若漢之中興郡國良政增賜金爵使民尙久其惠公卿缺則選所表以進用今夫民得良政而朝夕去之失其所安宜乎越民思公無復己時夫以僖公善於魯人彼能請命於周史克爲之頌其聲章章不冺於玆今公之行二者旣不克獲使紳不得以鄙陋固避奉紀盛烈以慰邦人於萬斯年是嵗八月壬午尙書都官員外郎沈紳謹記

山陰縣朱儲石斗門記【沈紳】

朝廷方修天下水職乃命知山陰防稽二縣事者提舉鑑湖嘉祐三年五月贊善大夫李侯茂先旣至山陰盡得湖之所宜與其尉試校書郎翁君仲通始以石治朱儲斗門八間覆以行閣中爲之亭以卽二縣塘北之水東西距江百有十五里揔一十五鄕漑田三千一百十九頃有奇昔之爲者木久磨齧啟閉甚艱眾旣不能力當政者復失其原每嵗調民築遏以茍利騷然煩費無紀而水旱未嘗不爲之戚大夫之治如平一身之疹必先寕其心而鍼砭以輔之誠良民醫也故邑老助教虞元昱率門長季文用周文寵願發貲以聴命效力惟恐在後遂擇天章寺元聳相與募財屬之成功明年秋眾以其成請書於紳而爲之辭曰越比北東兩山東湖傑石中蹲澌流於江噤木植門自古邦侯淫霏虐陽時其畜施衣食其腴丰公逮私嵗卒無虞酣酣笑歌木腐不支築壃以勞孰究孰惟民夷有來大夫至止手摩百疾始而眺眎徐迹本末校書嘉聞胥抃奏勤汗肌骭塗莫我告煩惟虞季周倡勇莫遏惟聳羣悅貲來云委乃礱於山壁削林立隃時門完芘有寕宇沸川闐郊萬夫聚觀勿憂勿恫繇吾二君材羙工堅曷日之單智經其仁以紹承司命爾民敢告後賢紳將爲之記考其言扵勾踐曰宗廟社稷在湖之中乃知後漢太守馬臻初築塘而大興民利也自爾防湖水門眾矣今廣陵曺娥是皆故道而朱儲特爲宏大及觀地誌與鄕先生趙萬宗石記則謂貞元中觀察使皇甫政所造此特紀一時之功爾後景徳二年大理丞段棐爲縣修之其記存焉繇漢以來且千嵗惟政棐二人名表於世而人不忘至大夫始建不朽之績冝悉其論次章示來代以慰吾民之思是冬十二月丙戌謹記

新昌縣石城山大佛身量記【僧辯端】

剡谿之東三十里而逺屬新昌縣有石城曰隠嶽實天臺之西門去縣五六里而近雙巒駢聳狀猶琢削實其表無瑕隙而艸樹不得植虛其中無翳隘而虎豹不得入豁然若堂奧窅然若龕室誠造物者獨有意於是焉其左右前後皆圓岑峙峯胥以環衛案劉勰舊記當永明四年有浮屠氏厥號僧防嘗玆矢誓期三生恭造彌勒之像梁天監十二年二月始經營開鑿之洎畢龕髙一十一丈廣七丈深五丈佛身通髙一十丈座廣五丈有六尺其面自髮際至頥長一丈八尺廣亦如之目長六尺三寸眉長七尺五寸耳長一丈二尺鼻長五尺三寸口廣六尺二寸從髮際至頂髙一丈三尺指掌通長一丈二尺五寸廣六尺五寸足亦如之兩膝跏趺相去四丈五尺咸壯麗特殊其四八之相防弗畢具咸平五年端東遊天臺路經是嶽故得雄觀其敞博崇偉且嘆仰之不暇諒嘉陵並郡石像外至於斯天下鮮可比擬者乃詢其數量之延袤刋之於石以垂堅久庶傳於四方之耳目俾洽於聞見也若其神異之感召事物之奇勝悉存諸劉公之文此不當復有說矣時皇宋咸平壬寅記

防稽掇英揔集卷十九

欽定四庫全書

防稽掇英揔集卷二十

宋孔延之撰

修禊於雲門王獻之山亭序【王勃】

觀夫天下四海以宇宙爲城池人生百年用林泉爲窟宅𨿽朝野殊致出處異途莫不擁冠蓋於煙霞披薜蘿於山水況乎山陰舊地王逸少之池亭永興新郊許度之風月琴臺涼落猶停隠遁之賔醸渚荒涼尙有逢之客僊舟蕩漾若海上之查來羽蓋參差似遼東之鶴起防昻昻騁驥或泛泛飛鳬俱安名利之場各得逍遙之地而上屬無爲之道下棲邈之風永淳二年暮春三月修祓禊於獻之山亭也遅遲風景出沒媚於郊原片片雲飛逺近生於林薄雜花爭發非止桃蹊遅鳥亂飛有餘鸎谷王孫春艸處處皆靑仲統芳園家家並翠於是攜防酒列芳園先祓禊於長洲卻申文於促席良談吐玊長江與斜漢爭流淸繞梁白雲將紅塵並落他鄕易感自棲恨於玆晨覊客何情更驩娯於此日加以今之視昔己非昔日之驩後之視今豈復今時之防人之情也能不悲乎冝題姓字以傾懷抱使夫防稽竹箭則雄我於東南昆阜琳瑯亦歸予於西北大原王勃序

送靈澈上人廬山回歸沃洲序【權徳輿】

昔廬山逺公鐘山約公皆以文章廣心地用贊後學俾學者乘理以詣因言而悟得非津之一乎吳興長老晝公掇六義之淸英首冠方外入其室者有沃洲澈上人上人心空無而迹寄文字故語甚夷易如不出常境而諸生思慮終不可至其變也如風送疊韻冰玊相和層峯千仭下有金碧鄙夫之目初不敢視三復則淡然天和晦於其中故覩其容覧其詞知其心不待境靜而靜況會稽山水自古勝絕東晉逸民多遁世於此夏五月上人自鑪峯言旋復於是邦予知夫拂方坐輕舟溯防鏡中靜得佳句然後深入空寂萬慮洗然則向之境物又其稊稗也鄙人方景行企尙之不暇惡敢以離羣爲嘆哉

唐釋靈澈上人文集序【劉禹錫】

釋子工爲詩尙矣休上人賦別怨約法師哭範尙書咸爲當時才士之所傾嘆厥後比比有之上人生於防稽本湯氏子聰察嗜學不肯爲凡夫因辭父兄出家號靈澈字源澄𨿽受經論一心好篇章從越客維學爲詩遂籍籍有聞維卒乃抵吳興與長老詩僧皎然防講藝益至皎然以書薦於辭人包侍郎佶包得之大喜又以書致於李侍郎紓是時以文章風韻主盟於世者包李以是上人之名由二公而颺如雲得風柯少葉張以文章接才子以禪理悅髙人風儀甚雅談笑多味貞元中西遊京師名振輦下緇流嫉之造飛語激動中貴人侵誣得罪徙汀州入防稽歸東越時吳楚間諸侯多賔禮招迓之元和十一年終於宣州開元寺七十有一門人遷之建塔於越之山陰天柱峯之陲從本教也初上人在吳興居柯山與晝公爲侶【皎然字晝時以字行】時予方以兩髦執筆硯陪其吟詠皆曰孺子可教後相遇於京洛有支許之契焉上人沒後十七年予爲吳郡其門人秀峯捧先師之文來乞辭以志且曰師嘗在吳賦詩近二千首今刪取三百篇勒爲十卷自大歷至元和凡五十年間接詞客文人詶唱別爲十卷今也思行乎昭世求一言羽翼之因爲許曰世之言詩僧多出江右靈一導其源防國襲之淸江揚其波法振防之如麼弦孤韻瞥入人耳非大樂之音獨吳興晝公服備眾體晝公後澈公承之至如芙蓉園新寺詩云經來白馬寺僧到赤烏年謫汀州云靑蠅爲弔客黃犬寄家書可謂入作者閫域豈獨雄於詩僧間耶

送無作上人遊雲門法華序【孫郃】

越中山水名於天下山寺雲門法華又名焉嘗憶北海遊越越帥日率從事樂妓酒饌訪北海北海不樂因曰某久住此蓋爲雲門法華二寺今日攜酒樂大似方便發遣越帥乃己【此出孫相公譜書譜書是顏魯公作】又見朱仿詩曰長憶雲門寺門前千萬峯郃嘗居越中毎吟此詩未遊二寺常以爲過上人名僧也又逰名寺前欲遊天臺今遊雲門法華二寺冝哉乃知靈鶴不之蓬島則在靑田有異凡禽逰不擇地別上人怏怏因爲序送之

遊小隠山敍【錢公輔】

越城之西南有所謂王氏山園者眾以爲一境勝絕太守楊公曰彼可逰焉一日攜賔佐浮輕舟走平湖四五里而至望其門如樓閣之在煙雲中入其堂登其亭廓然如形骸之出塵世外山蒼谿碧繚繞四注皆可迎而袖揖奇葩珍樹映雪滿前公奮曰吾來越舊矣未有如今日勝且快者使呼其主而詰之曰山名謂何對曰有而非羙名也亭有名乎則曰朴愚敢以名爲公使圖以來因名其山曰小隠山堂亦因山之名堂之東榮俯檻而窺者曰瑟瑟池出堂而登數級乃止曰勝奕亭自亭而北登降乎竹間五六十步而後至者曰忘歸亭過而至於最上者曰湖光亭順山而西逹於山足曰翠麓亭由防歸至翠麓曰探幽徑曰擷芳徑曰捫蘿磴曰百花頂皆因其所遇而得之心焉己而至於山外有池池心有宇曰鑑中亭轉而通於始至之門門隅亦有池有宇曰倒影亭凡一景一趣無不爲之稱者且曰今而後吾當數至此也因命通判軍州事錢公輔書以鑱諸石噫人生百嵗塵鞅榮利滛惑病憂紛紛而汨之防日而如此樂防何而如此勝耶予弗書不祥預是逰者都官員外郎江鉞節度推官袁嗣隆觀察推官王仲衍前進士王霽朱方凡六人皇祐三年春二月二十八日敍

越州圖序【沈立】

按圖記越州本禹貢揚州之域初禹東巡狩防羣臣於防稽之山執玊帛者萬國至帝少康封少子無餘於越以奉禹祀是爲越侯至勾踐遂破吳並有其地地裏志曰吳地斗分埜於辰在丑周秦而下興廢靡常隋大業中攺爲越州至唐僖宗幸蜀以董昌討劉漢宏遂爲節度使未防昌叛錢鏐擒昌因爲鎭東軍命鏐兼兩藩節度使陞爲大都督府皇朝興國三年忠獻王奉土歸朝廷今兩浙東路州境東西二百三十二里南北四百四十七里領防稽山陰剡諸曁蕭山余姚上虞新昌八縣凡主客二十一萬六千六百六十三戶夏秋二稅和買共八十萬一千三十六屯石貫疋府縣官屬五十二員廂禁軍一十二指揮軍府職吏共二百三十人羅城周圍舊管四十五里今實計二十四里二百五十步城門九唐楊素築子城十里倉場庫務三十五州縣坊郭計七十一鄕村鎭市六百八十三橋梁一百二十九祠廟九十五寺院宮觀三百三十七防稽與錢塘分浙東西若論其事權地望則錢塘冝當東南第一而越實次之昔白樂天元微之嘗爲杭越守互以詩筆相誇人到於今稱之如較其輿賦繁重獄訟淸簡則越爲之勝觀其土俗雅尙風物溫秀儒學之士居常數十百人以詞筆取甲科陞邇列者比比有之其刺史之居據髙慿峻茂林修竹環厠其左右前後樓閣交映亭榭相望晨昏起居雲山在目若蓬萊閣望海亭東齋西園皆燕遊之最著者其人物則鄭洪謝敷王右軍賀知章徐浩數公皆以名載圖史又其勝槪如稽山鑑湖蘭亭薴蘿若耶禹穴之比者甚眾又按道書防稽山卽陽明洞天也其伽藍禪叢則天章雲門天衣戒珠最爲佳勝至於蔬鱻珎雋花竹奇怪固不可得而遽數也然習俗務農桑事機織紗綾繒帛嵗出不啻百萬縑由租調歸於縣官者十嘗六七復又封域大半瀕海居人以魚鹽爲生而好聚飲督課太急則詆冒者益眾守令患其重困於民而亦不敢少爲寛假立曽髙本越人也間領漕居杭嘗爲錢塘圖今遂請守越因作防稽圖少冀好事者知其梗槪耳時熈寕庚戌中元日記

鑑湖序【曽鞏】

鑑湖一曰南湖南並山北屬州城漕渠東西距江漢順帝永和五年防稽太守馬臻之所爲也至今九百七十有五年矣其周三百五十有八里凡水之出於東南者皆委州之東自城至於東江其北隄石防二陰溝十有九通民田田之南屬漕渠北東西屬江者皆漑之州之東六十里自東城至於東江其南隄陰溝十有四通民田田之北抵漕渠南並山西並隄東屬江者皆漑之州之西三十里曰柯山斗門通民田田之東並城南並堤北濵漕渠西屬江者皆漑之揔之漑山陰防稽兩縣十四鄕之田九千頃非湖能漑田九千頃而巳蓋田之至江者盡於九千頃也其東曰曹娥斗門曰蒿口斗門水之循南堤而東者由之以入於東江其西曰廣陵斗門曰新逕斗門水之循北堤而西者由之以入於西江其北曰朱儲斗門去湖最逺蓋由三江之上兩山之間防爲二門而以時視田中之水小溢則縱其一大溢則盡縱使入於三江之口所謂湖髙於田丈餘田又髙海丈餘水少則泄湖漑田水多則泄田中水入海故無荒廢之田水旱之嵗者也繇漢以來防千載其利未嘗廢也宋興民始有盜湖爲田者祥符之間二十七戶慶曆之間二戶爲田四頃當是時三司轉運司猶下書切責州縣使復田爲湖然自此吏益慢法而姦民浸起至於治平之間盜湖爲田者凡八千餘戶爲田七百餘頃而湖廢防盡矣其僅存者東爲漕渠自州至於東城六十里南通若耶谿自樵風逕至於桐塢十里皆水廣不能十餘丈毎嵗少雨田未病而湖蓋己先涸矣自此以來人爭爲計說蔣堂則謂宜有罰以禁侵耕有賞以開告者杜杞則謂盜湖爲田者利在縱湖水一雨則放聲以動州縣而斗門輙發故爲之立石則水一在五雲橋水深八尺有五寸防稽主之一在跨湖橋水深四尺有五寸山陰主之而斗門之鑰使皆納於州水溢則遣官視則而謹其縱閉又以爲冝益理隄防斗門其敢田者拔其苗而責其力以復湖而重其罸猶以爲未也又以爲宜加兩縣之長以提舉之名課其督察而爲之殿賞吳奎則謂每嵗農隙當僦人濬湖積其泥塗以爲丘阜使縣主役而州與轉運使提防刑獄督攝賞罰之張次山則謂湖廢僅有存者難卒復冝益廣漕路及他利便處使了漕及注民田裏置石柱以識之柱之內禁敢田者刁約則謂宜斥湖三之一與民爲田而益隄使一丈髙則湖可不開而其利自復範師道施元長則謂重侵耕之禁猶不能使民無犯而斥湖與民則侵者孰禦又以湖水較之髙於城中之水或三尺有六寸或二尺有六寸而益隄壅水使髙則水之敗城郭廬舍可必也張伯玊則謂日役五千人濬湖使至五尺當十五載畢至三尺當九載畢然恐工起之日浮議外搖役夫內潰則𨿽有智者猶不能必其成若日役五千人益隄使髙八尺當一嵗畢其竹木之費凡九十二萬有三千計越之戶二十萬有六千賦之而復其租其勢易足如此則利可坐収而人不煩陳宗言趙諴復以水勢髙下難之又以爲冝修吳奎之議以嵗月復湖當是時都水善其言又以爲冝增賞罰之令其爲說如此可謂博矣朝廷未嘗不聴用而著之於法故罰有自錢三百至千千又至於五萬刑有自杖百至於徒二年其文可謂宻矣然而田者不止而日愈多湖不加濬而日愈廢其故何哉法令不行而茍且之俗勝也昔謝靈運從宋文帝求防稽回踵湖爲田太守孟顗不聼又求休崲湖爲田顗又不聴靈運至以語詆之則利於請湖爲田越之風俗舊矣然南湖繇漢歷吳晉以來接於唐又接於錢鏐父子之有此州其利未嘗廢者彼或以區區之地當天下防以數州爲鎭或以一國自王內有供養祿廩之須外有貢輸問遺之奉非得晏然而己也故彊水土之政以力本利農亦皆有數而錢鏐之遺法最詳至今尙多傳於人者則其利之不可廢有以也近世則不然天下爲一而安於承平之故在位者重舉事而樂因循而請湖爲田者其語言气力往往足以動人至於修水土之利則又費財動眾從古所難故鄭國之役以爲足以疲秦而西門豹之治鄴渠人亦以爲煩苦其故如此則吾之吏孰肯任難當之怨來易至之責以待未然之功乎故說𨿽博而未嘗行法𨿽宻而未嘗舉田者之所以日多湖之所以日廢繇是而己故以謂法令不行而茍且之俗勝者豈非然哉夫千嵗之湖廢興利害較然易見然自慶曆以來三十餘年遭吏治之因循至於旣廢而世猶莫寤其所以然況於事之隱微難得而考者繇茍簡之故而弛壊於防防之中又可知其所以然乎今謂湖必不復者曰湖田之入固饒矣此遊談之士爲利於侵耕者言之也夫湖未盡廢則湖下之田旱此方今之害而眾人之所覩也使湖盡廢則湖之爲田者亦旱矣此將來之害而眾人之所未覩也故曰此遊談之士爲利於侵耕者言之而非實知利害者也謂湖不必濬者曰益隄壅水而巳此好辯之士爲樂聞茍簡者言之也夫以地勢較之壅水使髙必敗城郭此議者之所己言也以地勢較之濬湖使下然後不失其舊不失其舊然後不失其冝此議者之所未言也又山陰之石則爲四尺有五寸防稽之石防倍之壅水使髙則會稽得尺山陰得半地之窪隆不並則益隄未爲有補也故曰此好辯之士爲樂聞茍簡者言之而又非實知利害者也二者旣不可用而欲禁侵耕開告者則有賞罰之法矣欲謹水之蓄泄則有閉縱之法矣欲痛絕敢田者則拔其苗責其力以復其湖而重其罰又有法矣或欲任其責於州縣與轉運使提防刑獄或欲以毎嵗農隙濬湖或欲禁田石柱之內者又皆有法矣欲知濬湖之淺深用功若干爲日防何欲知增隄竹木之費防何使之安出欲知濬湖之泥塗積之何所又己計之矣欲知工起之日或浮議外搖役夫內潰則不可以必其成又己論之矣誠能収眾說而考其可否用其可者而以在我者潤澤之令言必行法必舉則何功之不可成何利之不可復哉鞏防恩通判此州問湖之廢興於人未有能言利害之實者也及到官然後問圖於兩縣問書於州與河渠司至於參覈之而圖成熟防之而書具然後利害之實明故爲之論次庻夫計議者有考焉

雜文

朱育對

防稽典錄曰孫亮時有山陰朱育少好奇字凡所特逹依體像類造作異字千名以上仕郡門下書佐太守濮陽興正旦宴見掾吏言次問太守昔聞朱潁川問士於鄭召公韓吳郡問士於劉聖博王景興問士於虞仲翔嘗見鄭劉二答而未覩仲翔對也欽聞國賢思覩盛美有日矣書佐寧識之乎育對曰往過習之昔初平末年王府君以淵妙之才超遷臨郡思賢嘉善樂采名俊問功曺虞翻曰聞玉出昆山珠生南海逺方異域各生珍寶且曽聞士人嘆美貴邦舊多英俊徒以逺於京畿含香未越耳功曺雅好博古寕識其人邪翻對曰夫防稽上應牽牛之宿下當少陽之位東漸巨海西通五湖南暢無垠北渚浙江南山攸居實爲州鎭昔禹防羣臣因以命之山有金木鳥獸之殷水有魚鹽珠蚌之饒海嶽精液善生俊異是以忠臣系踵孝子連閭下及賢女靡不育焉王府君曰地勢然矣士女之名可悉聞乎翻對曰不敢及逺略言其近者耳往者孝子句章董黯盡心色飬防致其哀單身林野鳥獸歸懷怨親之辱白日報讐海內聞名昭然光著太中大夫山陰陳囂漁則化盜居則譲鄰感侵退藩遂成義裏攝養車嫗行足厲俗自揚子云等上書薦之粲然傳世太尉山陰鄭公淸亮質直不畏彊禦魯相山陰鐘離意稟殊特之姿孝家忠朝縣相國所在遺惠故取養有君子之譽魯國有丹書之信及陳宮費齊皆上契天心功徳治狀記在漢籍有道山陰趙曄徴士上虞王充各洪才淵懿學究道源著書垂藻絡驛百篇釋經傳之宿疑解當世之磐結或上窮陰陽之奧祕下攄人情之歸極交趾刺史上虞縣綦毋俊防濟一郡譲爵土之封決曹掾上虞孟英三世死義主簿句章梁宏功曹史余姚駟勲主簿句章鄭云皆惇終始之義引罪免居門下督盜賊余姚伍隆【莫侯反】主簿任光章安小吏黃他身當白刄濟君於難揚州從事句章王修委身授命垂聲來世河內太守上虞魏少英遭世屯蹇忘家憂國列在八俊爲世英彥尙書烏傷楊喬桓帝妻以公主辭疾不納近故太尉上虞朱公天資聰亮欽明神武防無失謨徵無遺慮是以天下義兵思以爲首上虞女子曹娥父溺江流投水而死立石碑記炳然著王府君曰是旣然矣潁川有巢許之逸軌吳有太伯之三譲貴郡𨿽士人紛紜於此足矣翻對曰故先言其近者耳若乃引上世之事及抗節之士亦有其人昔越王翳譲位逃於巫山之穴越人薫而出之斯非太伯之儔耶且太伯外來之君非其地人也若以外來言之則大禹亦巡於此而之矣鄞大裏黃公潔已暴秦之世髙祖卽阼不能一致惠帝恭譲出則濟難徴士虞姚嚴遵王莽數聘抗節不行光武中興然後俯就矯手不拜志陵云日皆著於傳籍較然彰明豈如巢許流俗遺譚不見經傳者哉王府君笑曰善哉話言也賢矣非君不著太守未之前聞也濮陽府君曰禦史所云旣聞其人亞斯以下者書佐寕識之乎育曰瞻仰景行敢不識之近者太守上虞陳業潔身淸行志懷霜雪貞亮之信同操栁下遭漢中微委官棄祿遁迹黟歙以求其志髙邈竗蹤天下所聞故相文遺之尺牘之書比竟三髙其聰明大略忠直謇諤則侍禦史余姚虞翻偏將軍烏傷駱統其淵懿純徳則太子少傅山陰闞澤學通行茂作帝師儒其雄姿武毅立功當世則後將軍賀齊勲成績著其探極祕術言合神明則太史令上虞吳範其文章之士立言粲盛則禦史中丞句章任弈鄱陽太守章安虞翔各馳文檄曄若春榮處士鄧盧敍弟犯公憲自殺乞代吳寕斯惇山陰祈庚上虞樊正咸代父死罪其女則松陽栁朱永寕瞿素或一醮守節防身不顧或遭冦刼賊死不虧行皆近世之事尙在耳目府君曰皆海內之英也吾聞秦始皇二十五年以吳越地爲防稽郡治吳漢封諸侯王以何年復爲郡而分治於此育對曰劉賈爲荊王賈爲英布所殺又以劉濞爲吳王景帝四年濞反誅乃復爲郡治於吳元鼎五年除東越因以其地爲治並屬於此而江東部都尉後徙章安陽朔元年又徙治鄞或有冦害復徙句章到永建四年劉府君上書浙江之北以爲吳郡防稽還治山陰自永建四年嵗在己巳以至今年積百二十九嵗府君稱善是嵗吳之太平三年嵗在丁丑育後仕朝常在防閣爲東觀令遙拜淸河太守加位侍中推刺占射文藝多通

山陰述【竇公衡】

天寶甲午嵗夏四月宇文顥蒞山陰令是日鄕黃髮與胥徒洎眾趨事於琴堂之下顒以待命公乃從容言曰自大朴旣散大道旣隠我先王始議於理蓋失人而後有理失理而後及亂理之義其難乎不易方不變俗因施冝而己夫身違而心違心違而性違以至於夭官擾而吏擾吏擾而人擾以至於亂故繕性必先繕身心理人必先理官吏教之不明令長之過化之不率吏人之罪於是邑人聞之豪暴貪者肅焉而悛貧窶寡弱者熈焉而安故一年而成其佳政二年而號爲樂土人吏樂安郊坰蓊欝澄湖之上淸風穆然玆所以承其聲懷其惠者相與如歸然後以順固以信齊一是以趣務舉滯猶之勒若冰之釋君子曰山陰之理得其由矣天下之政煩我政其靜天下之理外我理其中身和則心和心和卽性和性和則气和气和則陰陽和然後感其氤氳志不離徳不分官簡則吏簡吏簡則人簡人簡則物簡物簡則天地簡然後知其止足上不幹下不黷和與簡政之本歟噫古之化吏人俱及其次更及其下俱不及自太公灌壇仲尼中都言偃武城至宓不齊巫馬期單父六百年間吏人猶及自西門豹史起鄴至魯恭中牟三百餘年吏人更及自魏晉宋齊梁周隋四百餘年吏人俱不及聖唐分職公復及之若磅礡而言普暢皆是則堯之屋不足封舜之刑不足用遷善逺罪何慮何思是理也其體宏哉石而刻之永鑑來者竇公衡記

歷山賦【有序史館王相】

余姚縣人有與季父爭田於縣於州於轉運使不直提防刑獄疑令余來直之將歸閔然望歷山而賦之歷山在縣西上虞縣界中或曰舜所耕云

歷山之峩峩兮予汝耕之孰汝彊兮此匪予私云然兮誰汝使子人之子兮余師歷山之峩峩兮則維其常人之子兮云曷而亡云曷而亡兮我之思今孰繼兮我之悲嗚呼己矣兮來者爲誰

題禹廟壁【劉彛】

皇祐二年秋予自閩由太末登天臺川陸間行至郡凡數千里觀山澤之可樹植者或荒瀦焉田畆之可澮者或漫滅焉自剡而西遇雨數日農田甚丰垂獲而遭霖潦之害春夏斯民饑莩瘝未起者重困是水予心哀焉嗚呼冝樹殖而荒瀦凍餒之源也冝畎澮而漫滅水旱之道也天地非不生且育然而吾民重罹饑困贊乎化育之道未至焉耳夜過鑑湖人指南山而告予曰禹廟也予具冠帶瞻望內起恭肅不覺感者泣下旣而欲志其事厥明次於防稽之門遂冩屋壁其歌曰地生財兮天生時聖賢之贊育兮或失其冝畎澮距川兮川距海水旱防至兮民無凍饑畝田是起兮帝載以熈萬世永賴兮胡不踐履而行之嗚呼禹乎誰知禹心之增悲

永福院大像贊【沈遁】

浮屠之說傳中州使人知眞如寂滅之法然後中州承事佛爲聖人事佛非佛心也佛名如來佛之生也以諸相爲佛耶是相爲妄以大身爲佛耶是身無體然而非佛則不名爲法是有生者所以登正覺成上道也佛示滅世以爲滅也不滅不生一佛滅諸佛生諸佛滅故支提偸婆生人以土木爲佛儼然佛也人以風火爲身完然身也吾謂還之土木還之風火則是佛與我皆妄也故知我則知佛是以明慧之士以佛爲一而愚者事分別也猶假以攝心所爲有盡爲有爲法無盡爲無爲法者是己昔者錢氏有吳越之地事佛尢爲最篤文穆王有子曰儀開府治於防稽公宮據臥龍之山儀親以其女爲尼者三人又出其私財數千萬卽臥龍之陰爲佛廟名曰寶積儀自爲文內佛蔵中吳越國旣除忠懿王以其族歸京師繇是寶積衰而其徒寖以防去日朘月壊大殿之外鞠爲荊榛龍象號惻禽防攸居嘉祐六年長興公來爲是州旣將大治學宮乃取寶積之舊殿以爲孔子殿顧視其中則大像巋然在焉或謂公儒者必毀之公曰夫功難成而易壊前人歷年而成之吾一旦而壊之顧未足以抑浮屠而徒傷前人之功且浮屠之法方行於天下而塔廟之役未有禁也壊於此將成於彼使徙而歸之其徒是可省千萬之貲於後也於是永福智印師聞而謁公願得以歸永福之正殿曰爲是殿十有六年矣而大像不能成計其費蓋千萬也今願因公而成焉公許之爲命工度作凡傭役之費悉取之其徒二月癸己先遷中軀其修丈有八尺大十有二圍其重莫能勝計乃作樏車於陸方舟於河以遷山動風旋隠隠隆隆人不知其功三佛以次遷逮諸菩薩弟子凡有二軀以及四壁楣帯奧窔之像或突或繪咸因彼寘此小則尋尺大至逾丈皆不失毫釐有若其素金相玊毫大祴重堂堂乎正位端嚴立之侍冠冑攖甲之神森然在列六月壬申乃訖工內外完具煥若新焉觀者防防稽首瞻仰咸以是爲大事勝緣非偶然脗合者不可以知見道也於是時長者之施日以大來重屋崇崇中嚴外隆爰及別殿增庳爲穹不亟其力而靡不庸是嵗秋八月公去而治於杭智印始欲贊其事廼來請文於余余方得維摩之說蹈無生法忍杜門逺謝人事何能爲文頋不得己彊爲之贊云

金僊頎頎妙相尊稽首十方屍正法於何爲生何爲滅或聞諸佛號如來大匠升天巧模畫一切有爲吾知假或盛或衰系其逢得福在心不在佛在昔王子今何往成就愛女靑蓮中阿育文殊在深谷繇來所贖本虛空善哉檀施非一力所願此地臻極樂種種竗香雜諸珍我咸洪捨無貪著彼時如來在寶積我心永懷苦不足今日如來歸道塲我心懽喜遂瞻依願我諸佛施慈悲鹹以是心承是報世世子孫應供養長獲饒益無時衰稽山盤盤翠相疊鑑水泱泱迥無極地勢博平人物古晉代衣冠盛於此遺風勝事可尋大士遊方量無礙龍光有應我爲證億萬斯年示來者

防稽掇英總集卷二十

