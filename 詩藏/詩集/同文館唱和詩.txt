

欽定四庫全書

集部八

同文館唱和詩

總集類

提要

臣等謹按同文館唱和詩十卷宋鄧忠臣等撰同文館以待髙麗使人時方考校卽其地爲試院因錄同捨唱和之作彚爲一編按宋史藝文志有蘇易簡禁林宴會集歐陽修禮部唱和詩集此書蓋用其例而宋志獨未著錄其相與酧答者忠臣而外爲張耒晁補之蔡肇余幹耿南仲商倚曹輔栁子文李公麟孔武仲等凡十一人又有但題其名曰向曰益而不著姓二人益疑卽溫益向則不知何人也耒補之肇南仲公麟武仲益七人宋史有傳忠臣倚並入元祐黨籍惟幹子文行事不槪見輔亦非靖康時爲樞筦者樓鑰誤合爲一王應麟困學紀聞嘗辧之集中不著唱和年月考宋史耒補之傳俱稱元祐初爲校書郎以耒詩讎書芝閣上補之詩輟直讎書省二語核之乃正其官祕書省時而元祐三年知貢舉者爲孔平仲事見本傳此集並無平仲之名則非在三年可知惟忠臣詩有單閼孟夏艸木長句自注云丁夘四月還朝丁夘爲元祐二年意者卽在是嵗歟又案輔詩云九人同日鎖重闈而子文又有毛遂未至空連房句注云同捨十九人余獨後入疑試官許先後入院宋制本自如此特共事十九人而集中有詩者僅過其半則或有而弗傳或畏耒等之才不敢繼和亦未可知耳諸家専集惟耒柯山集補之雞肋集武仲淸江三孔集今尙存於世其餘如肇之丹陽集忠臣之玉池集已佚不傳他人並集名亦不可考殘篇佚句實借此以獲見一斑其有集者以集本校之亦頗互異如補之五言官醪持餉婦句雞肋集官醪作宮壺七言詩似涼風淒有興句雞肋集淒有興作來有思此類甚多題目亦往往不相合或其編集時所自攺定此又可爲詩家參訂之助矣乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

同文館唱和詩卷一

宋鄧忠臣等撰

詩呈同院諸公

鄧忠臣

秋日同文館多朋信可依慧鶯還伴鎖巧燕自知歸藻鑑由來定翹材未覺稀賢書早晚上拭目防珠璣秋日同文館朝暉淡淡光聚蚊喧敗帳飛蝠入雕梁香散靑綾被詩翻古錦囊羣居有英彥晤語興何長秋日同文館虛廊日幾回浮花出林杪古樾蔽城隈逺笛悲仍壯幽禽去又來微吟還自喜共和有淸才

余幹

秋日同文館官寮許暫依衛軒畱鶴住楚澤滯鴻歸木選山中勝珍求世上稀淸時方物貢寧在篋中璣秋日同文館興賢道與光雄奇思汝潁浮巧笑齊梁緑醑傾蛆甕靑燈拆米囊【罌粟亦名米囊】雅談揮玉麈未厭漏聲長

秋日同文館掄才又一回楩柟輸海徼金玉振巖隈富贍看先達淸新畏後來百朋行可錫所樂在多才

耿南仲

秋日同文館閒無一事依鬭羊誰得雋倦鳥客思歸寢處還相向過從不患稀何當有星聚誰爲問璇璣秋日同文館褎然觀國光泗濱何限磬岱麓易求梁劍气頻衝斗錐鋒定出囊於余慚拙匠操尺預量長秋日同文館新涼逐雨回棘垣嬰吏局蕙帳憶山隈射爲巧狙發田因文豹來西城隨分鎖夫我室多才

商倚

秋日同文館羣賢道足依心逰黃卷靜目送白雲歸寶玉荊山盡文星禁掖稀【館閣諸公多集於此】淸談欣屢接紛若落瓊璣

秋日同文館云沈夕照光蛩吟堦下艸螢照屋間梁臥月搜詩句挑燈認藥囊夜闌獨衾枕歸夢楚山長秋日同文館愁腸夜九回圖書堆枕畔歌吹隔墻隈宿鳥翻枝去涼風帶雨來新詩勞見寄難繼謫仙才

商倚

秋日同文館羣書晝可依衰遲多病在畱滯故園歸但怕酒杯滿莫教詩卷稀惟羞狂斐句瓦礫報珍璣秋日同文館晨暉帶冷光防云瞻鳯闕細兩憶魚梁又事班超筆空嗟趙壹囊簾閒坐無語千丈旅愁長秋日同文館西風昨夜回燕巢畱屋角蛛网掛墻隈書任邊韶懶詩慚匡鼎來人人皆抱璞誰是濟川才

張耒

鄧侯讀書室編簡自相依胝手焚膏寫瘡肩滿槖歸業文從古有忍志似公稀欲挈空虛篋從君乞貝璣鄧子詩成癖全分李杜光楚風還屈宋宮體變齊梁蔡子辧焦尾晁公懷智囊三賢方鼎峙安敢用吾長【愼思無咎天啟偶獲同院故云】

我愧言詩賜公眞好學回讐書芝閣上藏史楚山隈【愼思成書多矣】把酒論交裏連房校藝來知君懷水鏡依賴免遺才

晁補之

平生鄧夫子文墨晚相依臺閣佳聲在湖湘爽气歸【愼思潭人再入館】詩誇束筍密發嘆耕苗稀勤苦千秋事川明水孕璣

雄深張子句山水發天光黃鵠愁嚴道龜困呂梁愛君豪頴脫嗟我病傖囊驥尾何當附西風萬里長蔡侯南國秀經緯耿昭回文史苔生劍風雲蟄起隈吾君求助意之子爲時來萬里防秋費何如一士才

曹輔

十歲湖湘客淹畱何所依淸名漢閣在他夜楚帆歸落日三秋晚浮生一笑稀每煩貽秀句眞似暗投璣妙論淩朝徹髙文敵夜光煇煌照羣玉縹緲絕飛梁得句題靑竹圍碁換紫囊相從愧衰朽湖海興偏長富貴心非願山林首重回拂衣淸世外築室白雲隈杜口同摩詰忘形學子來斯逰行欲遂聊此接羣才

蔡肇

圖書從所好英俊此焉依奎璧重開照琳瑯盡得歸地嚴宮漏轉門掩吏人稀子有詩三百西江咀寶璣客去衣裳嬾更長燈燭光隨身一書笈貯腹萬雕梁夢舊傳靑館封須拜皁囊羽翰從此正天步赤霄長【愼思方補成宮殿疏故有雕梁之戲】

諸彥聯翩入斯文迆邐回滔滔引溟漲爛爛繚巖隈【此屬文潛無咎無咎時病目】此地身拘窘他時心往來倡酬眞有味顧我獨非才

栁子文

鄧子知名久秋闈得暫依論文虛以往講道實而歸得句賡酬數忘言笑語稀自慚初學步魚目混珠璣刻意長沙客編書近隙光朝方登廟器時可詠山梁未用嘲經笥端宜號智囊頗聞窮史學猶想見三長官輟蓬萊直身從帝所回文章孔庭奧事業傅巖隈多士朝廷念諸公殿閣來英雄須入彀應有濟川才

李公麟

苦學鄧夫子仁風良可依顏回樂也內曽防詠而歸盛徳彌年邵知音貴我稀瀟湘逢此地咳唾得明璣璢璃墨客堂太乙助燈光防史探金櫃摛辭和柏梁近傳江防筆逺緝漢珠囊吏部文難可猶稱萬丈長共校南宮藝多年復此回羣賢主堂奧一榻占廊隈步屧朝追逐詩筒夜往來故人情不淺無乃困慳才

秋日同文館詩

鄧忠臣

秋日同文館分場試未齊借書窮石室刋字費棠梨想見英雄彀誰當甲乙題喜陪羣彥集通籍在金閨【屬彥常彥思元忠器之文潛無咎】

秋日同文館來逰翰墨場預聞周俊造多有漢文章蘭室依新潤【與文潛無咎天啟連次】蕓書識舊香逢辰彊思報矯首詠明康

秋日同文館晨興不待雞耽書迷甲子行樂在東西靜對庭柯盼閒常柿葉題相期放朝後連日醉如泥【文潛無咎天啟有約】

晁補之

髙堂置書幾連幕與云齊暑服猶便葛秋盤已飣梨官醪聊具醉古錦不成題空對燈花喜重城隔夜閨輟直讎書館聯裾校藝場騰驤來萬里挺拔出千章直釣何妨得飡風未必香搜才賴公等要助俗成康憶我蓬萊閣同聽午唱雞星辰望天北簪組隔城西幾日宣魚鑰長驅響月題更憑催鄧子要剸玉如泥

同文館唱和詩卷一

欽定四庫全書

同文館唱和詩卷二

宋鄧忠臣等撰

張耒

騎列千牀直云羅萬卷齊紓妍交孔翠爭味雜柤梨白日諸侯貢靑春天老題秋淸文酒健莫嘆羽林閨聲鳴皆出谷觜距各爭場鐡网收明月霜鋩倒豫章湛恩終錫宴優禮合焚香最苦讎書客消愁賴杜康六街分夜鼔鄰屋報朝雞寒引秋初老天將斗轉西滯畱聊飲酒談笑亦分題須信家居樂休嫌窮巷泥

蔡肇

淸月看初滿黃花吐未齊小山思隱桂大谷憶佳梨節物信可美詩騷懶自題長年諳獨宿聽雨閉秋閨匝合靑雲幕縱橫白羽場誰矜率爾對吾念斐然章名淡隃糜榜衣飄月窟香春風馬蹄疾鞭帽散平康萬里夷王子曽聴若木雞泛舟滄海外授館國門西琛幣來重譯車書想舊題蒼梧弓劍冷雲雨泣芝泥【試院乃館髙麗使客】

閴寂同文館秋英綻欲齊禪袍分白乳仙果破靑梨琴理將忘曲詩探未賦題淸懽在文史誰復夢重閨明時勤選擢間設譽髦場該學添三傳微能及九章靜無桃葉唱淸有菊花香解我幽憂病惟應賴杜康鵠卵因時化如何赴越雞逸羣來冀北屏气入淮西盛事兼三物浮辭斥百題愼須精藻鑑寵辱異云泥

商倚

秋日同文館髙堂燕集齊杯盤供魯酒殽核欠張梨楊孟持新論韓莊鄙舊題須知宗匠手文采冠朝閨秋日同文館何人獨擅場養莪方在沚琢玉已成章筆列千鋒陣庭焚一炷香得賢從此始豈特致民康秋日同文館棲林看晚雞斗垂宮殿北月轉戶庭西酒勸杯中淥詩分燭下題何時還九陌細雨莫成泥

耿南仲

詔命連催發英髦一日齊周瑜醇似酒崔逺爽於梨髙館淸無夢寒燈坐賦題還同宿山驛風雨閉重閨槐市任花黃賡歌且辟場醒心流水曲警耳白雲章冷竹枝枝翠芳蘭葉葉香滿前皆俊彥何但有三康翠幕春云合場登看舞雞冥搜人不到驚盼日沈西矒學愁精鑑英材喜巨題何人當首選雙觡起蚖泥

栁子文

磊落羣英集崢嶸逸气齊防機聞墮竈妙論及交梨庭木何年植窓塵異域題【髙麗人館此書字尙在】獨憐車馬散寒月滿宮閨

懶散江湖客秋深念滌場端宜返田裏安敢論文章山隝橙應熟霜籬菊正香行歸招隱客鼓腹詠時康【卜居南徐有招隱鶴林之勝】

國器來金馬儒冠萃木雞勝心爭逐北鋭气鼓爭西海嶠鵬程息春風鴈塔題應思連夜雨車馬六街泥

李公麟

鎖寂身如隱幽淸物向齊忘憂經露菊蘇肺到霜梨白髮知談笑朱籖歷品題賢書天下望鵲喜徧深閨呦呦鳴鹿野皎皎白駒場朋盍連茅茹文程琢玉章門通三級峻桂露一年香慶及飛龍旦同歌庶事康寄棲容幕燕覆節等醯雞欲雨風多北窮秋日易西官書便夜讀家報索親題早晚驂騑入重門坼印泥

曹輔

別館朋簮盍華堂燕爼齊手香思露橘齒冷怯冰梨桐影迷金井苔痕上壁題共憐今夜月亦解照秋閨平生詩酒興縮手少年場誰敵江河量爭看錦繡章論才皆國器滿袖尙天香欲寫文士風流有長康開口曽吟鳯臨池豈厭雞詩豪杜工部墨妙庾徵西歸及黃花在能忘防筆題醉逰須爛漫莫惜錦障泥未試卽事雜書率用秋日同文館爲首句

鄧忠臣

秋日同文館沈沈鎖棘闈捲簾襟乍快欹枕夢先歸驟雨憂環堵回風喜裌衣十年經五試撫事意多違秋日同文館人閒景自長重簾朝气入嘉木午陰涼朝市喧聊避山林興未忘頻添繞鑪水還與試香方秋日同文館重門靜不開云隨鴻影去風送樂聲來挿架書千軸論文酒百杯脫花陳葉滿還是作愁媒

張耒

邃館深魚鑰華堂靜綺闈每勞蛩作伴不與燕同歸古棟窩成篆空墻蘚作衣寂寥還泛菊九日莫相違名自諸侯選功收一日長文章雜蛟蚓丹墨有炎涼平昔曽充貢酸寒未易忘書生成底事飽死笑東方倦枕愁霖苦晴窓宿霧開幕云當晝合袍雪與風來元日彤庭實【一作賞】春風緑水杯何須戀楊栁聖世要無媒【唐無名子有下第落句早知不用無媒客悔別江南楊栁春】

蔡肇

翳翳云生樹翻翻風動闈髙秋忽如此吾黨苦思歸極目愁闗塞侵寒寄楮衣少狂眞喜事回首壯心違物色淸秋逼官曹靜夜長華星披夕靄皎露洗空涼律細詩難繼禪心夢易忘依稀貪佛日香火宿諸方取士漁鹽出傳經戶牖開驚濤簾外起驟雨筆端來人競懸金鑑書方貴玉杯太平元有象勿遣賦良媒

同文館唱和詩卷二

欽定四庫全書

同文館唱和詩卷三

宋鄧忠臣等撰

晁補之

風雲日夕攺秋气襲堂闈映葉無蜩響依叢有蝶歸官壺催賜酎鄰杵急成衣畱滯眞何補蒓鱸興又違气入中秋勁更傳五夜長靑燈蛾舞急白日鴈啼涼羇旅生應慣淹畱久卻忘吟詩酬鄧子畢昴出東方前世諸生選平居數路開鄕閭自相與巖穴亦時來射雉空亡矢爲虵更奪杯千金曽市骨聊用作龍媒

余幹

零露沾明砌淒風入邃闈添愁虫勸織驚夢鳥催歸哀調孤吹笛寒聲逺搗衣飄蓬𨿽已久今夜覺分違引類憑先進搜材及寸長隔簾愁晝暝隱幾怯秋涼化力人難測機心我已忘封侯良可待誰有不龜方簾幕深常閉門庭閴未開愁將河女隔喜見月娥來騷客吟冰柱仙官醉玉杯蹇修那可得笑齒竟誰媒【此神仙防合之事乃鬼穀子遇靈妃見逰仙詩】

商倚

气候逢秋晏蛩鳴入戶闈檐空防雀鬭天闊暮鴉歸風急飄庭葉寒光著客衣重陽故人境【一作意】應念賞心違門深廛市逺幽寂興何長徑菊晴披艶窓風晚逗涼聖經閒裏醉塵鎖夢中忘更苦年來病時看肘後方旁捨回廊接重簾晝日開鳴蟬隨雨退疎鴈拂云來吟興降難韻羇懷寄淺杯驚飈漸淒又欲作寒媒

栁子文

虛廊空白月燈火閉重闈思苦詩難繼更長夢易歸徒勞爭墨榜須信有朱衣【朱衣吏事見登科前定錄】萬事前期定升沈不爾違

一一聽宮徵銖銖較短長品題分玉石得失異炎涼中的非無術知音豈易忘魚龍頭角老變化更何方萬戶爭看榜三年此一開異時千載遇此日四方來價重連城璧珍逾羽化杯山梁欣有獲置网豈須媒

李公麟

樹榦風索索霜葉到書闈枝並鷦鷯宿牀吟蟋蟀歸幽人知坦履防子念縫衣暗喜還家近承顏慰久違莫以多爲贅須知寸有長掄才何濟濟顧我獨涼涼雷雨龍皆起江湖魚兩忘攀依聊假手賢立本無方今朝庭鵲喜燈爲一花開側指皁囊去轉頭驄馬來新橙家斫鱠殘菊客浮杯樂事連休日須憑酒作媒

耿南仲

敗葉掃還飛秋容肅粉闈靑錢如已選白璧防須歸燕坐書橫案孤吟月滿衣還同潘散騎魚鳥性都違大軸累千箱鳬中見鶴長靜臨窓幾讀爽入肺肝涼誇吒爭求勝疲勞忽自忘由來京邑貢正合冠多方藹藹儒冠至恢恢賢路開才須金鑑別人自玉山來謝密書千卷嵇康酒一杯如君富術業當與雉爲媒

曹輔

空庭秋色晚風露入重闈白髮已無數故山猶未歸江湖千里月砧杵萬家衣把鏡西風裏低徊志願違鄧子詩成癖苦吟秋夜長江山得奇秀風月借淸涼郢曲髙難和騷人興未忘從君乞余教換骨有僊方驄馬何時到重闈計日開迎門稚子笑載酒故人來休沐猶三日狂歌且百杯祥麟秋苑靜更約看龍媒

天啟有少年眞喜事之句用其韻和

鄧忠臣

慷慨論邊事飄蕭動禮闈貴須金印綰老要玉闗歸食酪便楡塞鳴鐃慣鐡衣懸知雄辯在志願未應違

蔡肇

百萬防秋去軍容凜將闈請排云鳥出盡獵犬羊歸老息陰符讀慵便直裰衣鄧侯多衮興時命不予違

詩呈同院後至諸公

鄧忠臣

秋日同文館飛章待報回絲綸先日降鵷鷺忽朋來諸彥俱精鑑微生亦濫陪紛紛五千牘誰定冠倫魁

栁子文

秋日同文館中官押入回西風初雨後明月爲人來藻鑑憑君許賡歌媿我陪相逢已忘寢坐見斗移魁

【闕】向

秋日同文館英遊賜與回搜才推藻鑑明試副招來玉麈聞餘論金尊喜屢陪歸安期早晚斗柄指天魁

曹輔

同文秋已半簾幕燕初回議論皆先覺衰遲愧後來文衡那敢與談柄且容陪誰掘丰城劍光鋩徹斗魁

李公麟

秋日同文館淒風動九回亂雲收暑去一雨送寒來猥與英躔接慚非藻鑑陪雍畿玆吁俊元祐看新魁

蔡肇

文書汗牛馬棟宇切昭回剸玉君曽試吹竽我亦來鑑精眞有賴詩妙不容陪只憶歸山去霜畦斸芋魁

張耒

驄馬嘶將近天門報欲回妻孥憐別久鄰里問歸來左學徒仍在【嘗官太學】西城宴許陪【官得與聞喜宴】腹毛何足問奇防看渠魁

聞愼思話舊隱用回字韻

晁補之

聞在豪塘隱松林日百回當年鹿何往異世鶴歸來未許茅齋並終朝蠟屐陪丹畱杉不死夜气看星魁【愼思家臨相豪塘晉陶淡隱此山嘗養一白鹿蓋乘鶴仙去藏丹於杉今大十餘抱矣】

詩呈同院

鄧忠臣

秋日同文館論交手重攜胡秦常恨邈李杜豈堪齊尙喜新知語閒思舊句題十年勞夢想同直集英西

【闕】益

秋日同文館文編亦共攜升沈都莫問榮辱已能齊酒美何妨醉詩成彊自題從容約歸日訪子省闈西

同文館唱和詩卷三

欽定四庫全書

同文館唱和詩卷四

宋鄧忠臣等撰

初入試院

鄧忠臣

東門驄馬止行行被詔秋闈閱俊英三島隔雲天北極萬燈明路國西城人閒聊假詩書樂地逺還聞市井聲一夜涼風起閶闔月中應有桂枝生

孔仲武

十載江湖萬里行偶來西館閱豪英雲龍九闕晨書詔燈火千門夜出城瀟灑庭除當月色稠重幕帟斷人聲年家兄弟今同捨曽見河南起賈生【愼思被薦廣西先人爲轉運判官有詩餞行】

晁補之

官局悠悠共此行來時庭菊未含英五更脫葉驚書幾一夜寒砧滿禁城詩似涼風淒有興酒如淸露挹無聲何時驄馬催歸去更看林端魄一生

張耒

莫嘆怱怱襆被行賴逢數子美如英已看明月同爲客應犯初寒復入城白日有書追睡思靑燈無夢聴秋聲直無剔甲逍遙地幾日疑公太瘦生

栁子文

跫然𨿽復喜斯行開豁拘懷賴俊英上國擢材初攺轍眾心督戰亦乘城何時奏籍瞻霜簡且復安眠聽雨聲異日尙容休沐防未慚相約太臒生

李公麟

勅使書囊問隊行聚星深館粲諸英云隨襟袖來蓬島香散房櫳宿化城振鷺充庭天有幕瑚入网海無聲範模一世尊先覺況此提平慰後生

商倚

承詔掄材敢倦行廣庭深鎖待羣英分場自敵三千客決勝誰降七十城夜案尙閒塗捲筆曉堂方聴讀書聲【每早嘗聞無咎諸公讀書】歸時還有黃花否已覺秋風滿袖生

余幹

江南嘗應檄書行多向西風拂露英薄暮解裝融祖寺【去年八月檢潦嘗宿牛頭山祖堂寺法融禪師坐禪處也】侵晨揮策楚王城【在宣州東先前年歙州考試時曽過】明蟾又見中秋色哀雁仍聞半夜聲懷舊感新搔短髮歸時應有二毛生

耿南仲

昭回云漢九天橫冠帶彬彬盡俊英梁國有珠光照乘趙人懷璧價連城道山邃處分羣彥文律持來考正聲秋晚定知誰入彀叔通還進魯諸生

蔡肇

午門鑰入斷人行禁漏稀微出邇英齊拜勅書期老仗並驅騶禦出西城諠嘩燈火看如夢闗鎖官曹祗寄聲聊付能詩破羇旅詩成冉冉又還生

試院卽事呈諸公

余幹

去家策馬上長河逆旅光陰忽忽過陳迹不堪追放浪新才仍復委搜羅雅談幸有靑雲士佳句寧無白雪歌此興非憑吟笑遣未應能柰客愁何

孔武仲

衡門咫尺限闗河此地平時疋馬過欲把塵埃補山嶽寧辭羽翮寄罝羅華堂翠帟供閒燕明月淸風伴歗歌擬寫秋容須筆力新詩句句似陰何

晁補之

天街初月映天河拜東華走馬過解榻暫如龜遇木閉簾還似雉嬰羅倦依書冊工催睡悶倚詩篇足當歌可待紛紛厭朱墨晝閒惟有飲無何

張耒

天街落日走鳴珂咫尺衡門不許過催去據鞍猶鶴望爭觀夾道已云羅奏篇定有淩雲賦招隱今無扣角歌最苦淸秋辜美睡通宵三問夜如何

栁子文

髙談初喜聴懸河未厭鄰房日夕過蝴蝶乍回塵外夢蜘蛛防結雨中羅銀袍較藝觀勍敵玉帳收功聴凱歌共是當年廷試客鎖闈今日合如何

李公麟

盍簪聞善若江河簾幕疎閒笑語過月照飛牋穿戶綺風生揮麈動衣羅已張英彀收三俊更賦離騷續九歌涼夜沈沈淸不寐空庭無柰葉聲何

鄧忠臣

俊逰常恨邈山河邂逅文闈喜屢過朱簿分明俱鼎立墨圖伻位看星羅人開戶牖還相近朝進英材信可歌雙鑰重闗非不密只應無柰夢魂何

耿南仲

重門鍵鑰阻山河顧有良朋不厭過唾落如珠傾巨斛袂揮成幕散輕羅慚分處士吹竽俸謾學東人掩鼻歌笑語哄堂俄又夜客愁還柰我曹何

商倚

風生簾幙撼層波況值淸秋一半過堂上簪裾方鷺集案間圖史已星羅東籬采菊朝嘗酒北裏吹竽夜聴歌早晚奏名聞黼坐望中無柰白雲何

再呈愼思諸公兼以言懷

商倚

南窓寂若隱山河時枉金門步見過談笑且看揮麈玉篇章寧惜灑牋羅已羞軒冕嬰身住更問功名撫劍歌賖得涼秋好風月不成吟醉柰愁何

奉酬

鄧忠臣

秋闈深鎖覺愁多賴有英逰玉趾過日望髙樓吟楚月夢隨明月到湘羅【湘羅予家所在】南宮曽防揮華藻西館還來共笑歌六稔飛光如過隙人生誰柰老催何

試場未動文書靜官舍相聯步履過千丈蒼波爭倚薄十圍便腹有森羅登臨已結騷人恨塡委終翻勞者歌後夜中秋佳月色惟予不飲柰明何

重九考罷試卷書呈同院諸公

鄧忠臣

題徧朱籖棟宇充燈窓長聴景陽鐘昏眵直要金箆刮黎瘦都如飯顆逢文律自隨星斗變月評應合士人從了無一事猶深鎖辜負東籬菊品濃

晁補之

同行櫛比未應充薦廟方求古鼎鐘經眼乍愁千紙積解頥聊喜一言逢黃花庭檻時𨿽過白酒鄰槽願可從更促寄衣眞似旅曉堂初怯露寒濃

耿南仲

貢珍已選茂良充猶被拘縻類防鐘淥酒彊陪髙館飲黃花不似故園逢碁枰苦戰挑燈坐蘚壁閒題捧硯從風葉滿庭秋索寞更籌向盡睡方濃

余幹

庭實方期國士充知音須辦鐸符鐘孔融愛客樽常滿摩詰思親節又逢鳥養任眞終自適彘謀傷性竟誰從開門預計無多日猶起淸愁暮靄濃

鄧忠臣

屢見髙文試澤宮長年參校愧龍鐘懸黎待價由來久緑綺知音不易逢吉語乍聞隨鵲喜【是日別試榜出親友亦有預薦者】歸期專欲問龜從到家莫負如泥約光祿供醪味漸濃【予有詩與同捨云相期放朝後連日醉如泥】

蔡肇

淸秋官舍酒瓶空滿袖黃花情所鐘忽得數篇吟可老絕知開口笑難逢浮舟有底不歸去戲馬猶能限莫從江上鱸魚三尺許西風欹枕夢魂濃

張耒

回首登髙行復東後時只合嘆龍鐘愁須白酒來酣戰詩爲黃花弔不逢十日飛騰過眼疾萬籖甲乙定誰從共應靜掃氍覦榻深炷鑪香午睡濃

栁子文

侵尋節物過秋風何處鈞天燕鼓鐘九日菊花聊一醉五湖佳士偶相逢挑燈欵語時供笑借紙聯詩且漫從待得出闈應放意百杯追逐興方濃

李公麟

龥俊天畿合辟雍愧將瓦釜綴黃鐘聴窮一一竽無濫撥徧燐燐玉似逢龜列春庭先壤奠龍飛天路得雲從吾曹莫念拘縈久求稱公朝慶賞濃

鞅掌棲遲一畝宮憤聴更柝及晨鐘黃華慰眼秪爾許緑蟻於人亦漫逢幾日囊篇賡不逮三時庭步笑相從近來尋卻家山夢投枕和衣睡更濃

夜聴無咎文潛對榻誦詩響應達旦欽服雄俊輒用九日詩韻奉貽

鄧忠臣

連牀交語響舂容激楚評騷徹曉鐘繞宅金絲神共聽滿潭雷雨劍初逢信知自有江山助便欲長操幾杖從俱是年家情不淺依蘭應許丐香濃【先子與張丈職方晁丈都官同年忠臣與應之同年兩家俱有事契】

依韻奉酬愼思兄夜聴誦詩見詠之作

張耒

昔遇晁公淮水東士衡已聴語如鐘五車講學知無敵十載論文喜再逢匣吉劍光疑鬼泣夜天虎嘯有風從許侯破的由來事【三句皆屬晁子】杜老裁詩曉墨濃

同文館唱和詩卷四

欽定四庫全書

同文館唱和詩卷五

宋鄧忠臣等撰

與文潛誦詩達旦愼思有作呈二公

晁補之

神交千古聖賢中尙想銅山應洛鐘傾蓋十年惟子舊知音一世更誰逢天如蟻磨駸駸旦談似繰車亹亹從鄰榻鄧侯那不共擁衾百首興方濃

次韻重九之什

商倚

英豪獻策廣庭中問辧紛紛似叩鐘名奏九重書密上士欣千載運親逢鶯鳴定獲喬林樂鳯舉應容眾羽從盛世文章由此變坐看風俗反醇濃

昔年此日故園東爛醉牛山到暮鐘【牛山在菑州城東二十餘里】已往光陰那再得如今羇旅又重逢淵明把菊情𨿽厚子美登臺願莫從【杜甫九日詩云抱病起登江上臺】且防羣書欹枕臥病多仍負酒杯濃

次韻愼思貽二公誦詩

蔡肇

臥聴髙齋落葉風淸詩交詠想晨鐘故人厚意論千載正始遺音僅一逢膠漆初期在俄頃雲龍莫恨不相從蕓房深鎖秋香冷鬱鬱蔥蔥佳气濃

張耒

西城永夜靈鼉鼓北寺五更靑石鐘九牧何時官事了三英聊喜故人逢【館同捨鄧晁蔡二公】甲寅定處君無讓躞蹀歸時我請從欲卻睡魔通夕語明窓茗粥不辭濃

八弟預薦愼思兄以詩爲慶復次韻並寄八弟晁補之

吾弟平生辛苦同匹雛志舉百鈞鐘自慚操瑟向不斥勸使力田終有逢靑眼故人欣防報白頭老母喜占從書林倘預西城集釂子酣酣杏正濃

九日考試罷聞無咎天啟二弟薦名因用前韻以紓同慶之懷【闕名】

朱墨沈迷萬卷中斗筲那得變千鐘風流不似臺南戲牢落政如江上逢閣筆文書聊撥棄到家車馬數過從阿連已與甘泉奏歸拜萱堂喜更濃

愼思兄別墅在長沙白鶴山晉陶淡舊居淡事見本傳今其居有大杉可十數圍蕃茂特異世傳淡藏丹其中用前韻謹賦

張耒

千年騎鶴老仙翁因是山川秀气鐘桃洞自宜無客到吳門應合有人逢巖前舊隱孤杉老壺裏眞遊白鹿從近有蓬萊讀書客卜居還占翠嵐濃

同捨問及故山景物用鐘字韻詩以答

鄧忠臣

吾廬髙對玉池峯日聴諸天奏鼔鐘【敝廬四環皆名山佛宮道宇相去率不過六七里】海外鶴歸靑嶂覺洞中花落碧溪逢翻經夜對髙禪請采葉晨邀老圃從說與羣仙如畫出紛然歸思亂雲濃

蔡肇

白鹿眞人歘禦風靑杉手種大如鐘還丹未化神應防道骨相期子合逢萬里且看騰去一樽聊喜笑言從攢峯列壑休南望曉榻秋陰分外濃

晁補之

玉泉飛落白霞峯散入山田畝十鐘鄧子結廬眞世外陶公脫屣更誰逢鶯啼春竹風煙近龍起秋堂雨雹從誰使山人空蕙帳蓬萊金殿興方濃

曹輔

洞庭湖外白雲峯醉臥虛堂聴曉鐘澗艸巖花無日歇仙人玉女有時逢脂車石路君能去蠟屐秋風我願從欲借神方變華髮黃精苗盛菊香濃

余幹

煙霞曽是諸峯翻作淸歌笑玉鐘幾代孫經桃塢隔千年壇憶華山逢美才方赴鳴騶召逸興何由稅駕從我亦江鄕成阻濶西風歸意浩然濃

商倚

先生家住翠微峯萬卷詩書酒一鐘壁掛葛巾無客到雲藏古洞有仙逢溪邊晚釣呼鷗伴花底春吟引鶴從只恐舊山歸未得帝恩朝夕露濃濃

耿南仲

艸廬髙臥對千峯白眼誰能顧萬鐘仄席不因天子詔藏詩未許世人逢他年社禝勲如立歸老煙霞志防從五栁一松應好在月明空自結陰濃

感興復用鐘字韻戲呈同捨

鄧忠臣

五年湘水聴霜楓長樂初聞此夜鐘遼鶴亦知華表在仙碁猶許爛柯逢蓬山道藏聊爲戲石室眞防久欲從便擬作歌招隱去人間得意不須濃

愼思屢以佳篇見貽且俾屬和而衰老困於彊敵輒爲詩以謝之兼簡無咎文潛天啟

曹輔

鄧侯淸骨如冰瘦少日文章苦用心賦罷吹噓因狗監詩成傳誦到雞林陽春白雪無凡曲流水髙山有至音更唱自存三益友老來衰病廢長吟

漫興成章屢防子方寵和更辱贈句輒用奉酬

聲名辭藻競駸駸不負平生許與心鳴鳯自須諧玉磬野麋祗合戀雲林淸新每喜羊何和防黙初聞雅頌音不是南冠厭拘縶楚人元受楚風吟

蔡肇

曹公長劍一杯酒鄧子孤云萬里心神駿莫辭觀馬廐深沈久合寄書林禮闈聯事幾三月詞客悲秋共一音獨有何郎詩思苦空堦防滴伴淸吟

奉報子方佳句

晁補之

曹子金門等陸沈壯年裘馬四方心檄傳白羽從沙井詩寫紅巾徧武林兵甲胸中無敵國絲桐世外有知音【雅浩不能彎弓持矛胸中所懷逾於兵甲】相逢不飲何爲者祗作寒防擁鼻吟

同文館唱和詩卷五

欽定四庫全書

同文館唱和詩卷六

宋鄧忠臣等撰

愼思說家山之勝用其語得詩

蔡肇

江淸石磊磊野曠竹修修此地有茅屋我行尋白鷗分畱須物色來往更風流相對黃塵夢詩成擁鼻謳

鄧忠臣

野橋隨岸架茅屋依林修木落吟霜狖云晴舞雪鷗山屏當戶列瀑布入溪流只合樵歌唱何因得蔡謳

寄次張弟

鄧忠臣

貓頭竹葉細檀欒新筍如椽日滿盤寄語兒童莫多取來春從上萬餘竿

蔡肇

南山千畝龍虵窟半夜春雷起屈盤欲釣六鼇滄海去爲畱春筍作長竿

嘲無咎夜起明燈聴愼思詩

張耒

翠屏香暖秋眠穩霜冷寶奩金錯刀誰信苦吟無睡客挑燈起聴楚人騷

和文潛嘲無咎夜起明燈誦予詩

鄧忠臣

參橫月轉與天髙歸士飛心憶大刀故作楚吟排滯思吟成風葉更蕭騷

曹輔

秋風落盡千林葉恰似並州快剪刀香冷洞房歸未得一窓明月讀離騷

奉答文潛戲贈

倦防年少憶安巢歸夢嘗慚斷織刀【樂羊子遊學來歸妻何氏引刀趨機曰君損失成功猶斷斯織也】老去周顒𨿽有婦黃經對幾夜騷騷

蔡肇

鄧子詞鋒魯孟勞刜鐘剸玉盡鉛刀風流陶謝枝梧困擊節期君僕命騷

鄧忠臣

老工詩恨不髙苦心錯玉與礱刀正如天祿秋風夜剔盡寒燈著廣騷

再謝周顒之句

張耒

煙飛小玉吳王國栁暗朱樓鐡甕城見說周顒經案外亦聞荀粲並牀聲

鄧忠臣

眼看秋雁歌汾水心到陽闗唱渭城卻被維摩居士笑海潮音作斷腸聲

秋日照歌淮上舫春花引醉福昌城何如閶闔門西北臥聴秋風枕畔聲

小詩戲無咎

蔡肇

吳山楚水未忘懷暮雨朝雲恨已乖縱免摩伽能毀戒未妨澤室防千齋

鄧忠臣

文書盈幾法筵埋香火秋來願稍乖得似鹿門攜手去定隨繡佛鎭長齋

已未年春與伯時較試南宮同年被命者六人今玆西館惟同伯時一人而已因書奉呈

鄧忠臣

十載京師五校文並防多已據通津再來更鎖城西館檢防同年只一人

李公麟

憶鎖南宮防友文天梯相攝防云津白頭笑我成今日靑眼逢君尙昔人

中秋月

鄧忠臣

寂寥無聲月亭午蟾蜍通津墮淸露明星爛爛今何稀美人熒熒隔煙霧

晁補之

秋風吹空雁旁午長天無雲月呈露爲須淸曉照淸尊莫遣中霄生薄霧

曹輔

空谷秋寒同子午白月紛紛洗淸露遙想燈花結夜愁郁金鬥帳香如霧

與文潛無咎對榻夜話達旦

鄧忠臣

書窓燈火夜深明窓外蕭蕭雨葉聲對榻不眠談往事紞如五鼔過嚴城

張耒

燈花昨夜已分明更聴朝檐喜鵲聲明日朱門閉空館秋風駿馬大梁城

晁補之

疎林小雨月籠明商頌瑯瑯夜半聲鄧子弓彊殊未發欲馳桑本犯堅城

蔡肇

窮秋天气少晴明雨葉風窓夜夜聲應爲幽人聴未足不教驄馬出重城【時已奏號而禦史不至遂畱一夕】

同文館唱和詩卷六

欽定四庫全書

同文館唱和詩卷七

宋鄧忠臣等撰

初伏大雨戲呈無咎

張耒

初伏炎炎坐湯釜長安行人汗沾土誰傾江海作淸涼云駕風橫白雨補陀眞人甘露手能使渴乏厭膏乳且欲當風展簟眠敢辭避漏移牀苦淸貧學士臥陶齋壁工墨君淡無語翰林但解嘲苜蓿彭宣不得窺歌舞聯詩得句笑出防策馬涉泥歸閉戶牀頭余榼定何嫌窓外石橊堪薦爼

晁補之

蓬山西鄰九軌路三月街晴葉吹土直廬鑿牖面宮垣靑壁嶄嶄防垂雨殿閣風斜碧瓦寒翅濕蒼鳶不能乳卻思窮巷亦可憐一掃蚊防通昔苦鬱蒸書課未須怕午漏客休聴天語平生豪气對尊酒山雞見鏡猶能舞城南寺近晚堪行笙歌涼月聞千戶但憂伏日細君須割肉無緣俟歸爼

張耒

火焚眞金融作暑南風無聲蒸厚土省門下馬不讀書急掃藤牀臥聴雨朝涼已覺飯有味紫盌新茶如潑乳天工未費一杯水已變炎涼異甘苦晁侯笑顧北窓竹知君吟詩得佳語忽驚秋近梧桐落未厭野潤商羊舞快洗晚空作晴碧三更月華淸萬戶不怕泥深滑馬蹄更自無金謀燕爼

鄧忠臣

大明放朝官避暑長廊翛翛絕塵土漢家宮殿敞千門紫閣拖云灑甘雨雷恲電笑洗蒸鬱蕩蕩靑天滑流乳憶昨三年田舍中六月正服農家苦豈望生還直舊廬得見張晁說新語初聴鈞天驟竊抃正似聲聞躩起舞喜乘初涼與晤歌不憂庭潦墊垣戶徑攜鬥酒相就醉更置雙鯉充君爼

汗流龜趺如炊釡蜉蝣飛空蟻運土眼防纎云上太淸曽不崇朝八荒雨金柔火老旱太甚咀嚼冰雪如餳乳丰隆列缺及時來蒼生解除焦焚苦張侯不辭茅屋漏倚柱長吟可人語愛君豪猛爲君和撫劍悲歌終起舞南城酒壚醅新潑不獨黃公當門戶滿酤鴟夷極懽酌細摘園蔬供鼎爼

突洽塵魚生甑釡十年都城困風土不辭揮汗過三伏敗屋怯聴滂沱雨張侯作詩召淸風渴讀如飲雪山乳笑我形容太瘦生我亦悔前用心苦晁子疊唱亦起予兩人終日同堂語柰何拘學技藝窮跛鼈欲趂驌驦舞魁然圍腹貯文史朝來气爽寛酒戶爲君急置槎頭鯿縷翠霖紅落雕爼

神龜不識烹魚釡生潛深淵長黃土誰令誤落魚网中白晝防防作雷雨嗟予蟠然別舊隱空巖無人滴鐘乳松菊滿山胡不歸願同妻子忍攻苦長歌漫漫何時旦起坐中夜私自語茅茨十九漏如澠誰知華堂醉歌舞山中吾廬歸去來峯插翠玉朝南戶注目操刀必割時屍祝何煩越尊爼

蔡肇

城中鼎食排翠釡羊胛駞峯賤如土靑衫學士家故貧斗米束薪炊濕雨縱橫圖史照屋壁呫囁詩騷從稚乳省中無事騎馬歸雨聲一洗茅檐苦急呼南巷同捨郎聴我臨風有涼語且貪靑簡事文章未有黃金買歌舞往來詩卷牛腰許太羮酒並在戶吾詩老澀邀使前政坐可口收艱爼

次韻上文潛丈

蔡肇

張侯胸中包覆釡百里奔流無寸土蛟白鼉有時作一洗乾坤三日雨詩雄變怪有如此震動猶能止啼乳已傾太白酒船空更壓少陵飯山苦昨朝東門同拜勅玉齒猶殘道中語閉門十日無一事坐對空庭秋葉舞何時禦史出霜臺便假前騶辭棘戶城南邀我倒余尊紫栗黃橙已登爼

同文館唱和詩卷七

欽定四庫全書

同文館唱和詩卷八

宋鄧忠臣等撰

答天啟

張耒

黃鐘無聲登瓦釡蔡子靑衫在塵土逼人爽气百步寒知子胸中有風雨三年河東走胡馬絕口魚蝦便酪乳歸來萬卷付一讀不覺兒曹用心苦周瑜陸遜久寂寞千年北客嘲吳語莫徒彩筆云錦張要是寶劍蛟龍舞天兵百萬老西北快馬如飛不出戶防公大纛出麒麟走取單於置刀爼

和天啟贈文潛【闕名】

蔡侯飽學困千釡濯足淸江起南土放談頗似燕客雄快奪範睢如墜雨東城擒羽未足論栢直何爲口方乳蔣侯山中伴香火三年不厭長齋苦平生豪偉有誰同要得張侯三日語晝閒那自運甓忙時淸不用聞雞舞桓榮懽喜見車馬書冊辛勤立門戶要當食肉似班超猛虎何嘗窺案爼

再答

蔡肇

羌兵昔出臯蘭路欲鏟新城無聚土煙烽照夜气如霞鐵馬連羣歕成雨東西兩闗同日破股掌嬰兒絕哺乳鼓聲十日拔帳歸至今猶說防城苦當時諸將無奇策不敢彎弓向胡語槖駞西來金帛去孽狐小防猶跳舞王師八月盡防秋惴惴軍興恐編戶腐儒不用輒憂邊廟堂有人制尊爼

呈鄧張晁蔡

曹輔

都城薄祿才三釡白髮朱衫污黃土九人同日鎖重闈一夜濤聲捲秋雨投身𨿽喜豪俊窟刺手如逢虎方乳鄧侯相逢十載後淸骨巉巖詩思苦張晁自是天下才黃卷聊同聖賢語蔡子彎弓欲射胡拔劍酒酣時起舞何當聯袂上霄垠速致時康開外戶病夫行矣老江湖容我徜徉載樽爼

余幹

可畏日輪如赤釡賴有羣仙司下土稍從寥廓湧濃云旋向塵埃灑甘雨松蘿旣女更施澤山木欲童俄得乳馬牛暫息要途勞魚鼈頓舒炎海苦野鸛那虛屋上鳴穴貍不繆山中語淸風豈假白羽搖輕汗寧沾翠綃舞已憐爽气滿襟袖更喜餘霞照庭戶後朝便足閱英才爲指帡幪設千爼

次韻呈文潛學士同年

栁子文

才堪斗量君獨釡年少登瀛脫塵土重闈幾日鎖淸秋酬唱新篇亂如雨讀書相逢十載前君家酥酪和腐乳分題吟思入風雲得意還忘嘔心苦晚將衰颯奉英防漫記雪窓邀夜語平生意气杯酒間我醉狂歌君起舞卽今頭白老靑衫但期教子應門戶燕頷從君骨相殊看君鼎食羅五爼

用爼字韻呈樗年

蔡肇

墮竈一言能破釡魔界掃空成佛土鐘山道塲天所開萬壑千巖沒華雨白衣居士演眞諦江漢滔滔流去乳自從玉髻飛上天妙緣誰救諸有苦我昔南行入定林水鳥松風能妙語六時天樂防雲飛百丈寒江翠綃舞此地知君曽著力雷作彈指開蟄戶空山蕙帳盍思歸秋末晚菘行可爼

次韻天啟戲爲禪句之作

余幹

一片木柴投向釡不是知音色如土道途謾用運三車根性終然資一雨相逢倘獲个中人涓滴何辭北驢乳善才童子天質奇拋官逺遁修行苦果向北山曽遇人便解捐書尋一語而今脫卻七斤衫相見山山惟作舞秋闈何幸相握手未厭夜深來叩戶莫愁客至將何待困有眠牀饑有爼

上呈子方鄕丈

蔡肇

西方殘敵魚防釡往歲天兵收境土軍行旱海口生煙沙井無泉天不雨將軍意气吞八荒欲入涼州傾馬乳堅城不下河未冰幕中稍覺從軍苦曹侯獻計取東闗帳下選鋒同此語歸來塞色侵鬢毛聯翩始閱交衢舞不學行間妄校尉盡斬孫歆封萬戶人生富貴有危機彘肩不願加雕俎

次韻答天啟

曹輔

天兵連營十萬釡烈烈威聲震西土昆侖月窟掃欲空豈止斯民被時雨賀蘭狡兔遁三穴黃口嬌雛永離乳臨機一失挫銛鋒誰願忠言如藥苦吾鄕蔡子喜談兵早歲曽過阿戎語逸才自擅鸚鵡賦髙韻仍爲鸜鵒舞方略應須敵萬夫徒擊韓嫣笑當戶政宜弱冠請長纓系取單於置髙爼

曹子方用釡俎字韻賦詩見遺予洎張文潛晁無咎蔡天啟因以奉酬並示四友

鄧忠臣

長愛陳思詠萁釡幾年不見䢐南土朅來相逢翰墨場夜窓共聴空堦雨躍馬蔡卿能齧肥好書張侯期飲乳晁令知從博士遷智囊不厭傳經苦於玆邂逅如夙契睠我劬勞勤晤語詩成乍變龍虎文筆落更驚鸞鳯舞我將隱遁山林姿公等整頓乾坤戶分同斥鷃搶楡枋難伴犧牛登鼎俎

同文館唱和詩卷八

欽定四庫全書

同文館唱和詩卷九

宋鄧忠臣等撰

欲知歸期近呈天啟

張耒

欲知歸期近屈指不滿手豈無兒女心惜此良邂逅蔡郎吾未見心已想雄秀那知風雨夜聴此龍劍吼八荒一驥子萬馬空去廐鐘山淨名老爲子不惜口頗聞國士薦固自君所有惟應功名地他日客老丑

蔡肇

欲知歸期近朱墨復在手出門豈無時官事少邂逅張公晚定交千仭仰森秀華堂耿靑燈夜半獅子吼眞龍服內閒爽气凜羣廐新詩陳五鼎斟酌皆可口光華委行色於我亦何有緘藏不知報刻畫無鹽醜

鄧忠臣

欲知歸期近行行重攜手掖垣隔華省明日難邂逅作者六七人崢嶸竦神秀藏蟄龍虎姿風雲卽騰吼嗟予自遲暮老驥伏閒廐奪珠不量力攬臂犯牙口平生辛苦行何足爲已有政似逢毛嬙歸憎孟光醜

晁補之

眉山見張侯心許出一手臨川得蔡子千載慰邂逅鄧君起南國磊磊看三秀譬如黃鐘陳我尙瓦釡吼欲知歸期近喚馬牽出廐官醪持餉婦傾寫僅漬口千章輸明堂勿問艸澤有羣公自凜凜水鏡照妍醜

考校同文館戲贈子方兼呈文潛

晁補之

二十年來曹子方新詩曽見未能忘多才善戲稱物芳吳娃席上呼作郎瞥然何許歲月長只今未老毛髮蒼自言逢掖非昔狂傳經華陰夫子堂何曽騎馬身挾槍詔隨上將西擊羌董蒲跗注謂我臧夜行馬領饑無糧鼓鼙驚谷騎捲岡吏呼爲微醉在牀前鋒奄至靈武傍中堅反後無敢驤城開三日收蔽隍百駞載笴千槖裝旌旗立壘烏鳥揚還軍不省一矢亡坐師無獲勞不償鐃歌入奏虛錦囊秋風鱸魚思故鄕鋭頭宜董鸛鵝行得官猶領萬驌驦王城對巷如參商那知連月居玆房稱多量少非我王羣公古鏡懸秋光閉門飯飽庭葉黃秋盤登兔官酎香吳音訛變雜秦涼令壺老栢笑覆觴淹畱平日夢欲翔得君可樂殊未央人生傾蓋何所望結交松栢要冰霜中天號出玉璽章靑驄禦史騰康莊歸期屈指未可忙聞君況有夢虺祥生女不惡嫁鄰墻掃軒畱客具酒漿與君更約城南張

鄧忠臣

五年坎防哀南方江湖魏闕兩相忘洞蘿巖桂搴孤芳月潭風渚儔漁郎單閼孟夏艸木長望都樓觀郁蒼蒼【忠臣癸亥六月以家難去國丁夘四月還省】誰令焚芰辭楚狂復來上君白玉堂黃門防曜羽林槍未央引籍班氐羌云屯錦縛馬斯臧大官日膳瓊爲糧追隨威鳯鳴南岡豈敢偃息復在牀投鈴歸休下殿傍衞士傳詔來如驤館閶闔外西城隍書槖迫遽不及裝吁俊士集要言揚得弓勿問何人亡趙璧旣入秦城償頴脫喜見錐出囊同人於野不擇鄕峩峩羽翮整顏行王閒玉勒皆驌驦伯喈懷贖望金商【天啟】魁梧奇偉值文房【文潛】家令數術應帝王【無咎】三英粲粲日爭光我輒與之較雌黃芳菲滿室蘭生香坐堂月久秋气涼將軍思歸歌撫觴【子方】倚梧目送鴈南翔想見葭菼水中央洞庭河漢遙相望香楓葉老赤染霜感慨少日七步章長安城西約鄭莊【子與子方無咎文潛天啟嘗有此約】牽率不往有底忙人生可意乃吉祥快馬劃過小苑墻入門爛醉銀瓶漿秦箏趙瑟喜髙張

次韻無咎戲贈兼呈同捨諸公

曹輔

少年落魄走四方看山聴水興難忘深林誰復知孤芳十載江湖稱漫郎紫溪風月幽思長緑水如鏡煙蒼蒼追隨豪俊多淸狂春風爛醉胥山堂下瞰羣峯聳如槍吳儂棹歌笛靈羌攀蘿捫壁疲獲臧經旬選勝行賫糧客兒經臺倚髙岡共臥明月吟胡牀投身忽落昆侖傍徵西萬馬隨騰驤官軍夜半塡賊隍食盡師老催歸裝將軍數奇謾鷹揚斬捕不能酬失亡曲突徙薪語莫償幕中病客非智囊扁舟夷猶憶吳鄕晁侯平日丈人行生駒今始見驌驦伯樂一盼過老商恐是稟質蒼龍房尢工吳語放降王叔敖抵掌對燭光秋英落盡金鈿黃玉甕浮春醅潑香九天廣樂來新涼笑談聊此共一觴天街六翮將翺翔正值羿彀逰中央我老委翅無復望洞庭橘熟千林霜行當拂衣解銀章買取百花洲畔莊世外日月何曽忙翛然一室生吉祥車馬還能過我墻夜具茗飲與柘漿更看君詩云錦張

敬用無咎學士年兄長韻上呈子方太僕

蔡肇

兩河郡縣淪西方西人思漢今未忘果園蕪沒白艸芳【靈州乃赫連勃勃果園】旃裘戲馬誰家郎車箱峽口澗谷長旄頭倒掛回穹蒼王師西出討獝狂六花簇壘來堂堂前鋒鋭頭臂兩槍伏姦謹索收生羌天聲隱轔搖姑臧奇兵繚背斷饋糧決河有聲如壞岡城頭擊鐘聲殷牀萬甲幾欲漂無旁𨿽有伉健誰騰驤一夫不敢陵彼隍馬首欲東促歸裝緘胸有策須眉揚歸來恍恍若有亡劬勞累日何由償戰鞍掛屋尋書囊目隨飛鴻思帝鄕彭城老將官橫行幕中市駿收驌驦射堂兩部奏淸商應破鏑如蜂房【劉渭州射爲天下第一】談笑斥土羇名王畫圖遣奏朝明光詔書畱典眞乘黃錦韀玉勒春風香平池老栁髙云涼神駿在目豪吟觴跨下蹀躞驚鳬翔皇居九衢天中央我時項背聊相望西城九月天隕霜夜談闗塞評文章微言竊比惠與莊和詩脫筆覺我忙祝君韜養壽且祥功名有來成堵墻勿憂寒暑敗肉漿韔弓箙矢用則張

無咎兄贈子方寺丞見約出院奉謁復用元韻上呈子方兼答無咎及語

張耒

曹侯驥骨雙瞳方流沙萬里不能忘讀書故山蘭蕙芳咳唾不顧尙書郎參軍朔方試所長奮髯決策服老蒼願得一索防狡狂凱歌撡馘獻明堂黃河東岸萬旗槍義渠竟失先零羌坐師失律無否臧但恨不取東闗糧黃君詩力回魁岡十客未得一登牀攜君秀句展我旁艸書紙上蛟龍驤謂我君捨城東隍年來長嘯棄軍裝載酒欲訪執防揚休日出門如闞亡坐令耿耿願莫償紫衣宣詔襆被囊獻書貢士學與鄕羅庭充屋書萬行風鬃霧鬛簡驌驦考評唐虞論夏商相過近如蜂隔房君家八斗陳思王千年門戶有輝光任城健將獰須黃猗蘭之苗不攺香家人寄衣秋晚涼滯畱華館付杯觴天髙明月新雁翔明燈髙談夜未央屈指計日引領望來時汗流今雨霜重門事嚴禦史章賴君諧防解色裝還家有日未用忙眉間黃色是何祥晁侯約我走門墻但無閉闗休餽漿莫以獸微弓弗張

同文館唱和詩卷九

欽定四庫全書

同文館唱和詩卷十

宋鄧忠臣等撰

復用方字韻奉贈同捨愼思文潛同年天啟晁補之

平生數子天一方今夕何夕情難忘荷衣攬蕙气芬芳冊府兩公同捨郎昆侖方軌萬里長西城卻望天蒼蒼秋庭風雨翻幕狂夜語蔡侯同一堂張侯老筆森矛槍文詞楚些遺蹇羌胸中水鏡誰否臧學三百囷羞裹糧思如決瀆萬仭崗大編小軸山壓牀城南買屋君捨旁疲驂日附驥尾驤我慙昧道由四隍人如燕宋初束裝聴君雄辯神揚揚卻思得一愁十亡鄧侯韞櫝價不償有方未試聊貯囊起家牛斗玉笥鄕鴻騫早入鵷鷺行和鸞乘齊要驌驦一鐸便足諧宮商知君云壑有松房南陽耒耜心霸王玉池復說夜有光仙人藏丹金鼎黃願分神瀵浴骨香非我其人慙徳涼蔡侯發迹江濫觴閉籠只欲擘海翔此公事業未渠央六奇他日吾所望烏號張月刀瑩霜裂五單於加印章穰苴可但虛斬莊遭時立志未可忘白犢得瞽寧非祥嗟予企踵不及墻逢君如渴禦蔗漿怯𨿽如鼠猶膽張

敬次無咎來韻抒寫素懷兼呈文潛天啟伯時仲逺

鄧忠臣

梁宋吳楚各異方交情一契不相忘況乃顏色瓊枝芳石渠金馬從諸郎我從瀟湘煙水長江湖飫見山色蒼扣舷弄月浩歌狂朅來濫吹崇賢堂儲胥乍駭緑沈槍擊鼓震礱庸蜀羌爰居受饗謀非臧悔辭卑飛斑竹崗終日獺祭書繞牀故山秋菊英可糧西風夢掛南斗旁翠蚪絳螭交首驤坐防樓闕照天隍壯心郁律軍騰裝弓臥甲气不揚揮斤欲斵人亡劍價倚待風胡償雲間邂逅得智囊洞庭鈞天奏帝鄕慷慨奮激萬夫行天路滅沒飛驌驦張侯同聲羽應商蓬萊方丈屋連房海口瀾翻議百王太乙下照靑藜光要我挾槧弄鉛黃四庫顚倒翻蕓香蔡卿有來安西涼慨慕玉闗歸獻觴同官李栁並翺翔鸞和節奏聲央央誰其力薦慰所望九閽白日無雪霜垂光虹霓急艸章沈冥淸逺雨蜀莊人間勢利本不忙麒麟鸑鷟國珍祥每恨官隔西掖墻可使簸揚挹酒漿不似箕斗名虛張

謹次元韻奉酬愼思學士年友

李公麟

君家祝融水一方平生書闈食可忘云河潄潤搴瑤芳天帝璧府讎書郎馳騁千載淩子長神淸骨秀顏色蒼書淫傳癖笑輿狂十年此防同都堂上樓吟春碾旗槍詩筒吳歈賡楚羌一律校文公否臧日飽大官沆瀣糧朱鸞入网空南岡賢書奏牘紛滿牀朝出粉闈暮帝旁駸駸天路羣龍驤病防帖帖乃污隍白雲隴望因俶裝放歌長林聲激揚佩蘭思馨𨿽朋亡云出鳥還聊自償羽扇麈尾隨經囊龍眠乃是無何鄕朝防不辭麋鹿行歸臥展圖觀驌驦憲貧頌古時歌商徜徉興罷住云房焚柏翻經究法王冉冉暗度歲月光山頭艸靑還葉黃洞明已死閒骨香凡志未就嗟涼涼親顚向白每稱觴防甘鞭後難翺翔朅來竊食天中央古人千歲空相望同文鎖密禦史霜得公再集評文章亦說種松輞口莊使我夢蝶栩栩忙便欲負郭占農祥門開儻容倚孔墻想挽北斗下挹漿箜篌更對髙秋張

次韻呈愼思學士

栁子文

咸韶濩武來何方鏗鏘入耳安能忘陽春蘭芷秋菊芳金門詞客靑袍郎昭回下燭光熖長深山大澤龍蛇蒼浩歌激烈元非狂正逢聖主開明堂風煙闗塞收旗槍舞幹兩階臣戎羌喋血拓境謀非臧邊城夜行休賫糧采詩不復嘲靑岡蛜蝛戢羽戍婦牀移文北斗猿鶴傍渥窪朱龍兩服驤胥靡版築罷浚隍白環楛矢貢篚裝航海萬里風防揚邊圉膽落嗟唇亡諸蕃入學願可償槐花舉子促書囊成均貢士賢登鄕東門宣詔禮十行我慚駑駘追驌驦何敢望回不及商毛遂未至空連房【同捨十九人余獨後入】賴有墨妙江都王傳模共分此日光驊驑緑驃兩耳黃想見蹙披天香坐覺暑退秋堂涼拘攣齷齪漫引觴門外烏兔雙飛翔悠悠逝川東去央故山魚鳥空相望鄧侯意气摩秋霜朝吟百篇暮千章駢羅經史貫列莊落紙但見書吏忙孔鸞羽儀各效祥鄙夫不學空面墻【闕】饋不用驚五漿烏號要須賁育張

次韻奉酬無咎兼呈愼思天啟

張耒

平生結交圓納方過眼十人八九忘畹蘭畝蕙幽谷芳嬾隨家奴諛五郎苦饑方朔身漫長顚毛種種顏欲蒼誰謂勝癡端坐狂淸淮之陰一艸堂列筆作陣茶森槍絕口平戎與破羌百年如此計亦臧何用竊食官倉糧黃病足畏髙岡但願縮頸老支牀煌煌東壁日月光神仙鸞鳯爭騰驤萬書落架城覆隍牙籖如雲丹碧裝晁侯再作班與揚正始故在何曽亡江湖十年願飽償夜成七發光出囊蘇公後出長卿鄕爲君吳都無一行【蘇翰林欲作杭州賦見無咎杭州七述乃止】世有伯樂生驌驦肯使弭耳隨鹽商鄧侯楚山深閨房名走上國交侯王朝隨日景夜燈光包攬今古窮炎黃吐詞分葩有國香近君如雪六月涼又似心醉醍醐觴東南蔡子名飛翔同隨天書拜未央瑰琦宏傑萬夫望頰牙凜凜有風霜文如神鼎爛龍章鐘山長齋讀老莊論兵說佛兩俱忙不誇得硯文字祥但願破敵如頺墻我窮乞酒更得漿仰看三古爭雄張

贈天啟友弟

桑弧蓬矢射四方嬰孩立志長可忘莫學兒女謾弄芳豪气當視交河郎邊城入望千里長臂韝時架角鷹蒼摶防仍放韓盧狂麕鶉日暮隨登堂往來絕藝精飛槍餘勇猶足吞頑羌讀書誰得谷勝臧盛時萬鐘逺餽糧水輸長川陸登岡垂弓在囊弩在牀蔽扞入陣牌居旁天馬馴工被甲驤受降濬築修城隍刀頭不惜千金裝三十六將皆鷹揚故境可容尺地亡子頗自負當夙償況復武庫逾書囊惟我與子舊同鄕友生固自騰雁行更欲揚鞭向驌驦豈但傳經如卜商不見漢時張子房身才六尺佐時王功業能依日月光素書一卷初逢黃異時破賊玉書香當使相繼來西涼時臣稱賀持壽觴

鴻鵠一舉橫飛翔光陰應須未及央【闕】

望不侯可忍防鬢霜少年天子坐建章寵待穰苴不顧莊嚴兵待時𨿽未忙敵人授首先有祥王師防看傅城墻郊迎父老擕壺漿去病當時凱樂張

次韻上呈樗年主簿鄕兄

蔡肇

君家晉陵我朱方君家易知復難忘十年不見蘭畹芳靑衫翩翩黃白郎我防東南歲月長江流洶湧山郁蒼燭龍東來尾鬛狂烏爪眞人坐髙堂山中旛剎森戈槍道場法嗣通衡羌大道甚夷車禦臧獨不進步誰資糧脫身簿領行澗岡靑崖結茅云繞牀飄颻西墮梁宋旁至今夢想猶髙驤矧復約子西城隍瓦鑪梵夾隨行裝形骸土木神逺揚少狂豪气今則亡劇談軟語志頗償模寫物象揮錦囊樽前坐我煙靄鄕憐君駮踠未著行側身六合悲驌驦卽今文學可卜商赤刀大訓在西房詔書興賢利賓王重闈共此燭燈光肥羊細肋蟹著黃茭蒲生白晚菘香落月動影簾帷涼夜如何其未捲觴座間詩陣鵞鸛翔臥旗蓄鋭豈遽央我堅孤壘何敢望降旛欲掛月似霜獨君一掃可得章滔滔筆力抵卞莊兩虎未捽終不忙蜘蛛拂面歸有祥便防大榜掛北墻南城西寺載殽漿背城借一猶能張

次韻贈無咎學士

余幹

毗陵城如金斗方往事歷歷那能忘相逢童子佩蘭芳秀發人指誰家郎未幾重見突而長卽今不覺秋蓬蒼戲笑豈復爲兒狂追昔宓子初登堂辭鋒峭防森刀槍器識沈逺包氐羌陽秋寧肯露否臧有子逰學先聚糧相將百里陟岵岡邂逅一挹坐僧牀大辯傾注如無旁天馬方謂先騫驤觀魚誰復駐濠隍期受代垂趨裝當路奏牘交稱揚行將超擢奄云亡坐令志气不得償傳家豈詫錢一囊諸兒經行名州鄕挾書繼踵諸父行旋見天衢飛驌驦論治直要超周商術卑效淺笑杜房況是亨運遭興王致君紹祖邦家光何止追考歸焚黃邃庭朝露明蕓香異書滿閣秋气涼詠歌間成隨豆觴

讀之如欲淩雲翔暫近大手離未央【闕】

望挈篋來寄深閨霜賓興賢能視文章尊尙周孔麾韓莊搜奇殆有通夕忙英防疑動聚星祥我歸復翳環堵墻世味已能如飲漿羲皇上人琴一張

次韻樗年見貽

晁補之

平生車軌周四方結交童齓老相忘異哉餘子久彌芳吳人猶記稱周郎河豚入网荻牙長宜興罨畫煙水蒼風雩春服眞少狂不愧戴崇升後堂【時王平父方教授毗陵樗年所最愛】橫戈筆陣倒千槍升鸞獨步禹出羌【樗年奏藝開封第一】世儒膠擾何足臧說食不救饑求糧瞥思振衣千仭岡空林無人一繩牀五車純束不在旁欲徹梯磴排空驤鐘山春水繞城隍從師不憚白笈裝矢鋒相觸塵不揚驪黃牝牡若滅亡子嚴主簿志不償厭見朱墨紛傖囊西風雲日思帝鄕東華拜勅鳬綴行黃昏閶闔飛驌驦虛堂節候變金商閉門蟋蟀鳴我房吾君仁聖周成王屏驅虎豹開明光山龍粉米誰靑黃多儒可贊至治香園檀山石豈荒涼潢污薀藻須豆觴願君與借羽翺翔賢書蠶

列升未央【闕】

望君如病鶻待秋霜牛衣未可悲王章公朝道辟五達莊服襄按尺緩勿忙夢松生腹渠不祥莫車上僯應循墻功成歸飲沆瀣漿發機要若黃間張

同文館唱和詩卷十

