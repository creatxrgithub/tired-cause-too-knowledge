

欽定四庫全書

集部八

玉山名勝集

總集類

提要

【臣】等謹案玉山名勝集八卷外集一卷元顧瑛編瑛有玉山璞稿巳著錄其所居池館之盛甲於東南一時勝流多從之遊宴因裒其詩文爲此集各以地名爲綱曰玉山堂曰玉山佳處曰種玉亭曰小蓬萊曰碧梧翠竹堂曰湖光山色樓曰讀書舎曰可詩齋曰醉雪齋曰白雲海曰來軒曰雪巢曰春艸池曰緑波亭曰絳雪亭曰浣華館曰栁塘春曰漁莊曰書畫舫曰春暉樓曰秋華亭曰淡香亭曰君子亭曰釣月軒曰拜石壇曰寒翠所曰芝云堂曰金粟影每一地各先載其題額之人次載瑛所自作題詠而以序記詩辭之類各分系其後元季知名之士列其間者十之八九考宴集唱和之盛始於金穀蘭亭園林題詠之多肇於輞川雲谿其賔客之佳文辭之富則未有過於是集者𨿽遭逢衰世有托而逃而文采風流照映一世數百年後猶想見之錄存其書亦千載藝林之佳話也乾隆四十六年四月恭校上

總纂官【臣】紀的【臣】陸錫熊【臣】孫士毅

總校

官【臣】陸

費墀

玉山名勝集原序

中吳多遊宴之勝而顧君仲瑛之玉山佳處其一也顧氏自辟疆以來好治園池而仲瑛又以能詩好禮樂與四方賢士夫遊其涼臺燠館華軒美榭卉木秀而云日幽皆足以發人之才趣故其大篇小章曰文曰詩間見層出而凡气序之推遷品彚之回薄陰晴晦明之變幻叵測悉牢籠摹狀於賡唱疊和之頃𨿽復體制不同風格異致然皆如文繒貝錦各出機杼無不純麗瑩縟酷令人愛仲瑛旣乃萃成卷名曰玉山名勝集復屬予爲之序夫世之有力者孰不寄情山水間然好事者於昔人別墅獨喜稱王氏之輞川杜氏之樊川豈非以當時物象見於倡酬者歷歷在人耳目乎然輞川賔客獨稱裴迪而樊上翁則不過時召暱宻往防而已今仲瑛以世族貴介雅有器局不屑仕進而力之所及獨喜與賢士大夫盡其歡而其操觚弄翰觴詠於此視樊上翁蓋不多讓而賔客倡酬之盛較之輞川或者過之嗟乎後之視今亦猶今之視昔使異日玉山之勝與兩川別墅並存於文字間則斯集也詎可少哉是曷可以無序於是乎書黃溍序

昆山之世族居界溪者曰顧氏顧氏之有才諝者曰仲瑛仲瑛卽所居之偏辟地以爲園池園之中爲堂爲捨爲樓爲齋爲舫敞之而爲軒結之而爲巢葺之而爲亭植以嘉木善艸被之芙蕖菱芡郁焉而陰煥焉而明闃焉而深一日之間不可以徧賞而所謂玉山艸堂又其勝處也良辰美景士友羣集四方之來與朝士之能爲文詞者凡過蘇必之焉之則歡意濃浹隨興所至羅樽爼陳硯席列坐而賦分題布韻無間賔主仙翁釋子亦往往而在歌行比興長短雜體靡所不有於是裒而第之彚成一帙題曰艸堂名勝凡當時之名卿賢士所爲記序贊引等篇皆以類附焉間嘗取而讀之髙者跌宕夷曠上追古人下者亦不失淸麗灑脫逺去流俗瑯瑯炳炳無不可愛吁亦盛矣予幼時讀晉蘭亭唐桃李園序謂皆一時勝集意千載而下無復能繼及究觀蘭亭作者率寥寥數語罕可稱誦向非王右軍一序則此會防泯沒無聞若桃李園之宴則又不知當時能賦者防人罰金穀酒數者防人其泯沒尢甚獨賴李謫仙一序可見耳豈若艸堂之會有其人人有其詩而詩皆可誦耶蓋仲瑛以衣冠書禮之冑好尙淸雅識度宕達所交多一時名勝故其盛如此吾故謂使是集與蘭亭桃李園亭並傳天壤間則後之覽者安知其不曰彼不我若耶李祁序

寄題玉山詩【張翥】

至正九年秋海道糧舶畢達京師皇上嘉天妃之靈封香命祀中書以翥【缺】載直省舍人彰實徧禮祠所卒事於漳還次泉南臥疾度嵗乃仲春至杭遂以驛符馳上官而往卜山於武康克襄先藏秋過吳門顧君仲瑛畱宴艸堂之墅宴賔十有二人分題玉山諸景詩皆十韻盡歡而別舟中筆硯少暇因敍事述懷累成百韻語繁則易疵聊以記行役耳錄寄仲瑛洎席上諸君子他日或逰昆墅當爲一亭一館賦之也

治理逢熙運欽明仰聖皇至仁侔覆載上徳配軒唐大業勤濟元臣協贊襄賢科收俊造庭實粲珪璋入貢徠符紱儀韶下鳳皇普天均雨露絕域總梯航毎念京師食遙需漕府糧神妃所庇防颶毋敢飛揚前隊貔貅發先驅网象藏泠飈鼔萬柁朱火耀連檣帝敕申嘉恵詞官按典常賞勞兼湛濊【時賜省臣漕臣酒幣甚厚】旌烈特巍煌僕本中林士久陪東觀郎遂叨乘馹傳徧與禮靈塲簜節雕龍飾華旗畫隼翔衝流度鄞越陟險過泉漳緬彼湄洲嶼嶄然鉅海洋蛟穿崖破碎鯨蹴浪撞搪震鼔轟空濶奔帆截茫島夷迎使舸瘴霧避天香嘉薦歆芬苾陰功助翕張精誠致工祝景貺答禎祥賈舶傾諸國輿圗奄八荒身𨿽距閩嶠志已略扶桑裴洞三生夢溫陵十月涼玆逰平昔冠夙願一朝償女髻皆殊制蠻音各異鄕地偏宜茘子人最貴防榔釀鹿肥漂酒蠣蠔夜滿房招賢簇車騎揮掃積縑緗窮臘才竣事暄春始趣裝劍津傳警急汀賊起披猖獠穴旋戡定籓垣愼扞防思親彌切切行役更遑遑狐死嗟奚首占喜允臧封崇宴塢內木拱計峯旁【塢在計籌山卽子新沂】薄宦祗牽率孤蹤易感傷暫爲江左客誰灑墓頭漿逝矣川塗阻淒其涕淚滂南轅恰啼鴂北路復鳴螿粵若婁東邑由來漢太倉機云存故宅吳會畫雄疆遁迹希髙士【謂有梁鴻山】遺風挹讓王厥田尢沃衍此嵗適丰穰老契張承吉新知顧辟疆聞君占形勝築室恣徜徉鐵笛畱嚴客靑錢乞泰娘杏韉紅叱撥蘭柱繡鴛鴦辟逕通佳處栽桃帶栁塘修梧羽葆蓋美竹碧琳瑯列岫濃螺色澄湖淨鏡光鳥邊嵐漠漠魚外水泱泱鶴駐逰仙館鸞鳴種玉岡投竿釣月檻隠幾讀書牀云結芝英秀花團桂樹蒼舫齋靑篠箔漁捨緑苔墻棟宇環相屬園池郁在望直疑金穀墅還似輞川莊未獲窺詩境相邀到艸堂開樽羅綺饌侑席出紅糚婉態隨歌板齊容綴舞行新聲緑水曲穠艶大堤娼宛轉纏頭錦淋漓蘸甲觴弦松調寶柱笙咽炙銀簧倚策驂聯轡鉤簾燭繞廊僰童供紫蟹庖吏進黃麞卜晝寧辭醉畱歡正未央分司莫驚座刺史欲銷腸是集咸才彥虛懷共頡頏珠璣飛咳唾律呂應宮商鄭老經術富於仙詞翰長琦初燈並照郯華驥同驤璧也牋毫健吟篇防繪彰拈題爭防筆得句倐盈箱勁敵千鈞彀精逾百鏈鋼語奇淩鮑謝體變失盧楊瑛甫早有譽亨衢那可量扶揺搏怒翼騰踏待蜚黃旣篤朋情重仍持雅道昌披襟露肝膽刻琰播文章末契欣依托衰蹤頓激昻盍簪承偉餞授簡借餘芳自鄙冥捜拙徒令對屬忙端如享敝帚何異貯奚囊談笑聊堪接賡酬曷足當擬爲覂駕馬竟作觸籓羊筋力頻馳騖功名防慨慷不嫌成晚合深幸際時康邂逅因斯會睽違又一方匆匆把別袂眷眷賦河梁鴻雁淸秋日蒹葭昨夜霜闗山凝朔气星鬥麗寒芒疾疢家多難歸休嵗亦陽苦心甘寂寞短髮任蒼浪漏屋愁荷蓋塵衣惜蕙纕杜陵非固懶賀監豈眞狂回首長追憶緘書逺寄將乾坤浩今古此意詎能忘

欽定四庫全書

王山名勝集卷一

元顧瑛編

玉山艸堂題句【虞集顏】

痩影在窗梅得月涼陰滿席竹籠煙

記

遂昌鄭元祐明徳

昔王摩詰置輞川莊有藍田玉山之勝其竹裏館皆編茅覆瓦相參以爲室於是杜少陵爲之賦詩有曰玉山艸堂云者景旣偏勝詩尢絕倫後六百餘年吳人顧仲瑛氏家界溪溪瀕昆山仲瑛工於爲詩而心竊慕二子也亦於其堂廡之西茅茨雜瓦爲屋若干楹用少陵詩語扁曰玉山艸堂其幽闃佳勝繚檐四周盡植梅與竹珍奇之山石瓌異之花卉亦旁而羅列堂之上壺槊以爲娛觴詠以爲樂蓋無虛日焉客有過其家喜卽艸堂以休偃者仲瑛乞爲之記客乃爲之言曰夫物貴乎有初其來尙矣在邃古時所謂標枝而野鹿久之而始知以韋蔽前及夫上衣下裳之日亦何取乎方尺之韋以蔽乎膝之上也然不若是不足以謂之法服示不忘其初者其意可見竊意上棟下宇之始也其艸苫以爲室當必在乎陶瓦之先今而覆瓦利百倍於茅也其綯以乘屋者貧者不得巳也若仲瑛覆瓦而室者亙數百楹櫛比而鱗次若波水然然猶構此艸堂者豈但追慕少陵摩詰乎蓋亦古人不忘其初之謂也仲瑛嗜詩如饑渇毎防心古初哦詩艸堂之下旣以成篇什又防繪以爲之圗今復令客爲之記其於艸堂拳拳若此勢且與浣花溪輞川莊同擅名於久逺豈特不忘其初之謂哉客者遂昌鄭元祐其爲之記則至正九年秋九月一日云序

延陵吳克恭寅夫

玉山艸堂者昆山顧仲瑛氏爲之讀書弦誦之所也昆以山得名而山有石如玉故州誌云玉山仲瑛因是山之勢築堂以居之結茅以代瓦儉不至陋華不逾侈防植野梅幽篁於其側寒英夏陰無不佳者以其合於巖棲谷隠之制故云艸堂也仲瑛好古博學今之名卿大夫髙人韻士與夫仙人釋氏之流盡一時之選者莫不與之遊從雅歌投壺觴酒賦詩無虛日由是仲瑛名聞湖海間故學士虞先生又書以榜其額而郡人從序仿輞川故實爲圗以傳播之仲瑛益防謙自牧無矜色無怠容日以賔客從事而惟詩是求詠歌之不足其來將無窮哉䢐暑旣熾予放船海濵溯流玉山之下仲瑛肅予於艸堂出諸君所爲詩觀之適蘭雨方霽林景淸沐予神情超然手其帙不捨去時客防稽外史於立與龍門山僧琦各捉筆賦詩詩成辭輒淸麗奇古皆可觀仲瑛多其客之能詩言度其方來者之未艾也俾余序其端予惟天地淸淑之气流峙融結爲山川之秀囊括萬物而無遺者豈偶然哉於人則必淸明純粹而不雜故能出乎萬物之上物之英華所聚爲精金美玉之屬凡可爲世之寶者必記睹其人而用之至於遊居之適而所在爲之增重者又必因人而勝焉故昔人以機云兄弟所居以諭其徳若玆山是已今仲瑛居機云之鄕不逺百里而大田長林足以自樂有云壑笙鶴之想無華亭淸唳之嘆其失得又何如也夫隠居求志孔子猶謂未見其人豈不難哉故予欣然爲作玉山艸堂詩序今年實至正九年延陵吳克恭寅夫書於艸堂之松下詩

匡廬於立彥成

愛此艸堂趣雅與幽人宜水回嵐气合風度竹聲遲沿流釣月處看云坐石時滄洲寄髙賞曽共虎頭期

吳龍門山釋良琦元璞

玉山艸堂婁水西雜樹逺近春云低王維昔賦宮槐陌杜老亦住浣花溪彈碁局在髙梧落委佩聲傳暮竹迷閣老文章全盛日釣竿磐石慰幽棲

吳興郯韶九成

玉山艸堂深復深沿洄路入婁江潯溪桃始華日杲杲風磴積雪春陰陰皂蓋屢過嚴武駕白頭不愧杜陵吟稍待淸秋林壑靜杖藜與子一登臨

河南陸仁良貴

小築西郊僻渾如杜艸堂不煩嚴武駕特過碧雞坊

昆山郭翼羲仲

玉山艸堂誰比數風流不減浣溪頭碧桐翠竹一个个鸕鷀鸂鶒兩悠悠吹笙子晉尋常過愛酒山公爛漫遊但道幽棲嫌早計須君更上鳳麟洲

淸河張天英楠渠

結構郊居勝杜陵艸堂幽興喜重乘白泉出洞浮金粟碧樹當檐掛玉防坐看中天行古月炯如萬壑浸淸冰浣花風致今猶在日日軒窗一醉憑

天臺陳基敬初

髙人種竹水西頭中有艸堂深且幽隔溪雲气不成雨滿谷風聲長是秋毎憶丹山五色鳳應同渭川千戶侯更有梅花三百樹淸泉白石似滄洲

其二

隠居家住玉山阿新制茒堂接薜蘿翡翠飛來春雨歇麝香眠處落花多竹枝已聽巴人調桂樹仍聞楚客歌明日扁舟入靑浦不堪離思隔滄波

臯亭埜人王蒙叔明

玉山艸堂近秋水當晝煙雲生席茵檐間鷗鷺下白雪牀有琴瑟娛嘉賔虎頭癡絕丹靑在鵞帖臨摹紙墨新料得西風收獲竟焚香菌閣坐淸神

勾吳李瓚子粲

羨君家住玉山旁地勢江流接艸堂書卷已傳秦伏勝釣竿還學漢嚴光溪毛秋冷瑚小野竹寒深翡翠長酌酒防思援北斗濯纓還擬泛滄浪聖明此日興賢急如子那能滯逺方

華亭馮濬淵如

玉山艸堂玉山裏銀浦流云防石矼粉垣緑竹髙千尺秋水錦鳬飛一雙小桃源近長洲苑百花潭如濯錦江亭臺莫許浪題品玉堂學士筆如杠

會稽楊維楨廉夫

愛汝玉山艸堂好艸堂最好是西枝浣花杜陵錦官裏載酒山簡髙陽池花間燕語春長在竹裏淸尊晚更移無柰道人狂太甚時攜紅袖冩烏絲

汝南袁華子英

玉山之中艸堂深石牀蘿磴秋陰陰華林月白鶴在野水館風淸魚聽琴底須封侯醴泉郡自好躬耕梁父吟碧桐翠竹吾所愛他日杖屨重幽尋

淮海秦約文仲

華構連山起春云隔樹陰雨聲魚罶滿艸色鹿塲深洗硯收金匣鉤簾動玉琴相過有於鵠燕坐共長吟

夏日晚過艸堂又題

艸堂六月渾無暑淸簟疏簾思不羣稽古未須嗟事往論詩那惜到宵分微風木末送靑雨新水竹根流白雲浩蕩好懷緣底事喳喳靈鵲隔江聞

吳興華翥伯翔

我愛玉山之艸堂淸秋樹色正蒼蒼虎頭癡絕淸眞癖賀監歸來老更狂傍席好花迎佩粲當門立鶴過人長何時月夜將簫管醉倚闌干學鳳皇

吳龍門山釋良琦元璞

艸堂壁間有張貞居題恵山詩一首就韻畱別

艸堂幽幽竹西偏鑿池種蓮渠引泉大峯小石云郁若松風野日秋蕭然結廬何必靑山腹空谷難畱人似玉浣花自得杜陵榮北山卻被周顒辱塵埃汨人吾可逃不歸或恐山靈嘲明朝獨鶴渡海去仙山一抹如秋毫

山陰王濡之徳輔

往昔杜陵老艸堂樂棲遲𨿽當艱虞際去歸忘險迢遙玉山翁髙致心所追結構略華靡小逕分逶迆軒楹旣瀟灑竹樹仍紛披洗翠彞鼎列琢石屛幾施燕坐書萬卷意行笻一枝幽花春冉冉鳴鳥景熙熙環佩恣歡集琖斚無停時詠嘯紫鸞下吐句長虹垂文章振光耀照暎滄海涯曽不隠居士亦復欣爾爲盧鴻圖繪設香山妻子攜浣花我深慕俗人殊未知樂玆賔客共豈惟一園池秋風捲茅屋不見形歌詩突兀萬間廈千載同襟期

吳興沈明逺自誠

艸堂靜對玉山岑谿路委蛇竹樹深花發東西迷錦水鶴飛逺近識雲林問奇數與揚雄醉折簡時邀支遁吟無那春潮促歸興重期放艇一相尋

遂昌鄭元祐明徳

題陳履元畫玉山艸堂圖

故人陳孟公辭如春雲气如虹虹作畫法師海嶽山如騫鵬樹如龍騎箕上天二十載有子齇鼻畫極工驚蛟噓雲海浪白離鸞照水巖花紅皴鱗聳郁澗底松中有一畝幽人宮石牀支頤睨飛瀑意逺欲托防飛鴻我欲從之不可得靑山萬壑金芙蓉

善住良圭

傳道昆山有艸堂風流不減百花莊窗前緑竹飛鸚鵡井上髙梧集鳳皇毎想對牀延孺子近聞築室欵支郎乘閒亦欲攜樽酒雪裏淸江泛野航

吳郡宗束庚

玉山艸堂江上無全勝西莊給事居盤內玉芝分食後階前珠樹種來初詩成防筆傳金刻帙散蕓香啟石渠敢有新圖將逺意東吳瞻望重愁予

雲間陸居仁

同宗入洛稱三儁累世畱吳尙防家谷水千秋書有種昆山一片玉無瑕內臺應笑金釵筍羽竈當攜石鼎茶見說艸堂開綠野何人分我白鷗沙

蜀郡袁凱

吳下顧榮稱望族艸堂近在玉山阿窓閒竹樹紆煙霧潭靜花枝亞綺羅毎喜大儒畱述作從知逺客愛經過晴江看圖畫此日令人意轉多

吳郡宗束癸

艸堂只在滄江上西戶馮虛野气陰秋屐行隨苔徑曲春船坐泛栁塘深久聞好事歸時論復喜交逰盡苦吟我欲乘閒來問訊百壺送酒重論心

華亭朱熙

玉山主人淸且妍標格皦皦人中仙對花時復得詩句愛客每能揮酒錢寒燈巢雪歌暖響春水桃源放畫船我將載酒卽相覓與爾醉倒薰風前

瓊臺山人元本

毎憶吳中顧野王門前溪水卽滄浪寄來書法全臨晉傳刻詩章已入唐翠竹碧梧歌鳳曲疎簾細簟坐漁莊扁舟凖擬來相訪稍待秋風八月涼

九山衛仁近

萬木陰陰覆艸堂湘簾低下淨琴張逶迆萬里橋南路彷佛百花潭上莊白鳥向人飛个个好山當戶立蒼蒼披圗想見人淸絕爲寫新詩並晚涼

邢臺張玉

昆山之西幽人居手種橘樹今扶疏地深蕓窗啟日靜潭回艸閣臨江虛髙吟無時防賓客野唱何處來樵漁他時我或能乘興花外還容駐小車

沙門泉澄

徵君家住玉山西雅集詩成每自題髙爽只同崔氏宅風流不減浣花溪碧桃春露迷靑鳥翠竹晴沙散錦鷖聞道白雲泉上客近攜瓶錫寄幽棲

丹丘金

不見玉山今五月近聞乘興越中行淸狂道士居湖曲文字參軍在郡城罰酒定依金穀數看花猶憶館娃名獨憐此日滄江上防筆題詩寄逺情

四明黃玠伯成

君家艸堂溪水頭溪水正繞漁莊流種石得玉將有待編茅爲茨聊可休鼔鐘淸時圭璧器杖屨暇日林塘遊熊兒驥子盡知學人生此外復何求

砂岡全思誠

艸堂中人天下奇昔聞盧鴻今見之鯨牙已出滄海底鳳雛猶隠昆山陲村醪醉客飛錯落竹牀臥月吹參差相知何必曽相識畫裏題詩遺所思

昆山郭翼並題

玉山艸堂趣殊絕風煙白石路縈紆寄詩未答髙常侍簇馬或迎嚴大夫花徑掃晴當晚雪榿林逗雨接春湖主人結構知幽寂還約看山傍酒壺

勾吳周砥履道

憶汝艸堂何許在辟疆園裏玉山陲方牀石鼎髙情逺細雨茶煙淸晝遲鴻雁來時曽防面枇杷開後更題詩山中容易年華暮書史娛人總不知

詞

東郭錢抱素賦牕寒

書帶生香忘憂防色四牕虛悄茅茨淨覆棟宇洗空文藻捲珠簾雨防暮收綺羅靜隔紅塵島對紙屛素榻拂潭煙樹掃檐風篠深窈西園曉似日照鑪峯數聲啼鳥瓊蓮倚蓋曉水靚孤裊浣花溪尙餘舊春穠芳賸馥吟未了望東林小逕斜通夢約香山老

賦

趙麟

東吳之邦昆山之陽有碩其人於焉徜徉夫以靑雲卓絕之姿綠野飄颻之趣芥千金於外心韞尺璧而自固脫屣塵鞅遊情邃古於是卽飛甍煥彩之隅得靈嶽儲精之所旣戒盈而崇儉果宅幽而勢阻木無雕機文弗被土構堂維仞葺艸彌宇蓋將追艸於西蜀軼浣花於南杜者也觀其盤桓縈延陻郁發宣審端卜地協吉葉天翦弗納於危棟材奚擇於修椽拔南荊之茹於以儗善類之彚進刈西疇之稭於以知稼穡之艱難僕素渾厚次第聯駢視萬寶之煒若異一區之藜然煌煌乎襌褧襲衣而尙文錦蕭蕭乎八音盈耳而調朱弦其外則重扉洞開楔臬旁通吐納赤黃掩映蒼紅其內則棼楣文質疏戶玲瓏坐必虛右席必設重其前則晴嵐蒼蒼煙骨童童藍田日暖圃春融拂衣之濕翠飛霧棲檐之暮靄從龍又有淸流暎帶晴波湛空淢淢淵淵汩汩溶溶黃簾蕩而金烏曉浴碧礎潤而潮海夜通乃有瑤艸綠縟綺樹瓊葩芳椒杜若紫荇菱荷盤松踞石孫竹穿沙水仙舞霓裳於翠幄菊婢羅絳幘於綠霞芙蓉倚西風而泣露瑚出東海而吐華崇蘭盈砌緬江左風流之日寒梅繞屋卽西湖處士之家其中則輦石效奇層巒疊頴引泉汲古靈液沁冷玩好時出有列差等商樽周彛秦鐘漢鼎𨿽逺迹於侈靡實誇奇於博敏玉堂金馬彼軒冕以何爲流水桃花豈武陵之路永又有牙籖玉軸左圖右書峨弁垂紳前蹌後趨語必無懷歌必康衢一詠一觴談辧喧呼胸襟星斗咳唾明珠鼓焦尾而悲別鶴披蕓香而落蠧魚於是尙陶匏徹氍毹醴酒設珍饌俱方圖一局決勝成圍左右八籌更拾投壺節以薛人之鼔浮以太白之觚賔醉蹁躚主笑胡盧方且進海錯茹山蔬摘芳卉咀莖荷玩防大塊睥睨庸奴閣春秋於朝夕寄雲月於江湖醒則橘中夢則華胥其視墮珥遺簪之樂孰若傲物忘世之娯此艸堂之佳絕蓋希世之莫如直南華老仙之曠達又豈碧山學士所可比侔也哉賦未巳客有進者曰子徒知掎摭於艸堂之麗而不知鉤摘於玉山之名者也今主人之結艸成廬卜山爲鄰也上非求捷徑於終南下非探至寶於昆岡固將韞美深藏種學韜光文采內充聞譽外彰猶玉之在山而澤潤羣芳者乎溫醇堅朴縝宻和樂示人弗衒守巳彊確猶玉之在璞而不事雕琢者乎瑩絕無瑕淸越有聲器成韞櫝價重連城猶萬鎰𨿽貴必有恃於玉人者乎是則艸堂之勝固擅乎玉山之淸而玉山之名又系乎艸堂之英也子其知乎哉賦者曰唯唯於是團松葉之餘煙茹菅茆之墜露挹玉山之淸輝寫艸堂而爲賦

分韻詩序

西夏昻吉起文

七月旣望日玉山主人與客晚酌於艸堂中肴果旣陳壺酒將防時暑漸退月色出林樹間主人乃以髙秋爽气相鮮新分韻昻吉得髙字詩不成者三人各罰酒二觥詩成者並書於後

窗外白雲翻素濤座間翠袖妬紅桃風生楊柳暑光薄月上芙蓉秋气髙喜近山僧吟樹底更隨仙子步林臯主人才思如元白日日題詩染防毫

鄭元祐眀徳得秋字

巖桂花開江浦流辟疆園墅舊曽逰天方雨粟成金色風直吹香上玉樓空裏寶云獅子座鏡中絲鬢鷫鸘裘姮娥手種誰攀得一曲鸞聲萬壑秋

陳基紀防得新字

雨止玉山靜天澄華月新臨流敞畫舫投竿垂素緡綺席接芳燕淸言款嘉賔秉燭林喧鳥鼓琴波出鱗樂只永淸夜陶然適天眞厚意諒莫酬鄙辭聊復陳

玉山名勝集卷一

欽定四庫全書

玉山名勝集卷二

元顧瑛編

玉山佳處題句【馬九霄篆顏】

翠防新得月玉气暖爲云

記

防稽楊維楨廉夫

昆隠君顧仲瑛氏其家世在昆之西界溪之上旣與其仲爲東西第又稍爲園池別墅治屋廬其中名其前之軒曰釣月中之室曰芝云東曰可詩齋西曰讀書捨後累石爲山山前之亭曰種玉登山而憩注者曰小蓬萊山邊之樓曰小遊仙最後之堂曰碧梧翠竹又見湖光山色之樓過浣花之溪而艸堂在焉所謂桞堂春漁荘者又其東偏之景也臨池之軒曰金粟影此虎頭之癡絕者合而稱之則曰玉山佳處也余抵昆仲瑛氏必居余佳之所且求志牓顏屋按郡誌昆山華亭陸氏祖所窆生機云時人因以玉出昆而名昆邑山本號馬鞍出奇石似玉煙雨晦明時有佳气如藍田焉故人亦呼曰玉又曰昆而仲瑛氏之居去玉山一捨逺奚以佳名哉山之佳在去山之外者得之山中之人未知也如唐之終南隠者與司馬道人指山之佳身故在山數百里之外也𨿽然終南之佳終南之隠者未知也借佳爲防仕之途千古慚徳至於今山無能掩焉若仲瑛氏之有仕才而素無仕志幸有世祿生產又幸遭逢盛時得與名人韻士日相優遊於山西之墅以樽酒文賦爲吾弗遷之樂則玉山之佳非仲瑛氏弗能領而有之吁與終南隠者可以辧其佳之誣不誣矣余嘗論山不能重人而人重之耳陵以嚴子重荊以卞和重峴以羊叔子重紫金以八公重他日昆之重旣以陸氏玉之重又不以仲瑛氏乎不然山以玉稱者眾矣若鄜若灌若龍城若中已若滇池霅水上饒山陰星沙橫浦皆未嘗無玉之稱也求佳之賴人而重者不得如仲瑛氏焉則玉之稱山者毋亦土石之阜之類焉爾君子又何取哉仲瑛謝曰瑛何修而得比古之哲人竊願勉焉以無辱先生之云也遂錄諸堂之屏爲志至正八年八月初吉防稽楊維楨書於玉山之讀書捨

後記

天臺陳基敬初

由吳城東行五十里爲界溪又十五里爲馬鞍山蓋古之婁縣今所謂昆山也濵溪而居者曰顧君仲瑛樂其水之淸而病去山逺𨿽時舟至其所然不可以朝夕成趣於是卽所居西偏積土爲小山而累石其上髙可數尋而袤倍之每日初昕霽景鮮麗則其峯巒之秀防者如瑞云如圭瓚而其爲嶠爲巘者又矯然若飛龍巋然若伏獸晦冥之夕則雲雨之霮防者恍若出於其谷風雷之歕薄者歘若興於是壑以至嶄巖磊磈如積雪如紫芝與夫髙卑俯仰獻奇而效異者莫不各極其態四時所植則松桂石楠李桃梅竹鞠蘭香艸之屬參差離列而靑叢翠蔓薈蔚蔥蒨丹榮紺實含澤而葳防有若玉蘊於中而光輝發於艸木者故狀其名曰玉山佳處或者以爲擬昆山而作昆山本婁地今華亭縣機云故宅在焉蓋以人而勝也或又以爲馬鞍山其石如玉故名昆山仲瑛於此豈尙徳乎夫人力之所作固異於元气磅礡胚腪而凝結者然界溪山水之勝丘壑之美至仲瑛而始備朝夕凝睇以成趣則天臺蓬萊匡廬王屋皆可想而見之夫豈昆山而已哉若夫所謂尙徳焉則不在彼而在此也天臺陳基記

詩

延陵吳允恭寅夫

虎頭將軍玉山隈翠削羣峯錦作苔自緣與子神交在相見令人懷抱開褰裳或從栁浪入刺船還問桃源來淸秋更托艸堂靜風磴蘿陰日幾回

吳龍門釋良琦元璞

玉山洲居何許深玉山六月寒蕭森松云細落三峯雪桃水晴生百洞陰艸亭已爲揚雄結石壁還供攴遁吟重欲隨潮野航去秪愁月霧障靑林

河南陸仁良貴

赤水三珠樹丹厓五粒松玉山有佳處千戶底須封

盧昭伯融

慿髙一望三百里艸堂嘉樹秋氤氳慷慨杜陵獨懷古癡絕虎頭能好文夜久看山占玉气酒顚臨石拜芝云浩歌緑水且歸去明日題詩重寄君

於立彥成

春風昨夜起吹蕩滄江水幽人何許乃在玉山裏秀色何崔嵬滄江之水長縈回縈回不盡繞山去但見滿谷桃花開艸肥靑野鹿呦呦花下殘棋暮不収鄰家野老長攜酒溪上漁郎或艤舟幽人讀書忘世慮結屋山中最佳處世上紅塵空白頭束書我欲山中去

汝陽袁華子英

玉山最佳處牕戶絕纖埃門無俗子駕禽鳥莫驚猜

遂昌鄭元祐明徳

東望東吳積水深海天削出靑瑤岑肅侯諸孫有基構界涇築室如山林石根孚尹【音浮筠】蒸玉气岸曲窈窕來跫音籠鶴教馴舞合節池魚出遊聽鼓琴樓臺花雨眾香國書畫蕓香千古心按歌寜辭夜投轄彈冠又須朝盍簪已傍苔磯學釣擉更上風磴窮登臨竹梧參天鳯凰集老夫爲爾長歌吟

淸河張天英楠渠

玉山有佳處乃在昆侖西蓬萊數峯小上與浮雲齊雲中飄颻五色鳯只愛碧桐枝上棲芝艸瑯玕滿園圃羣仙共躡靑雲梯太湖三萬六千頃水水流入桃花溪溪頭浣花如濯錦百花潭邊浮紫泥紫皇拜爾山中相閒把絲綸艸堂上漁荘一釣得龍梭龍女吹簫書畫舫西風玉樹金粟飛東風柳浪金波漾嵗嵗年年樂事多緑野平泉何足尙十二樓前看月明太乙明星夜相訪酌霞觴瑤臺露濕芙蓉裳我亦桃源隠居者握手一笑三千霜

雅集志

右玉山雅集圖一卷淮海張渥用李龍眠白描體之所作也玉山主者爲昆山顧瑛氏其人靑年好學通文史好音律鐘鼎古器法書名畫品格之辧性尢輕財喜客海內文士未嘗不造玉山所其風流文采出乎流軰者尢爲傾倒故至正戊子二月十有九日之防爲諸集之最盛冠鹿皮衣紫綺坐案而伸捲者鐵笛道人防稽楊維楨也執笛而侍者姬爲翡翠屏也岸香幾而雄辯者野航道人姚文奐也沈吟而癡坐捜句於景象之外者苕溪漁者郯韶也琴書左右捉玉麈從容而色笑者卽玉山主者也姬之侍者爲天香秀展捲而作畫者爲吳門李立旁侍而指畫卽張渥也席臯比曲肱而枕石者玉山之仲晉也冠黃冠坐蟠根之上者匡廬山人於立也美衣巾束帶而立頥指僕從治酒者玉山之子元臣也奉肴核者丁香秀也持觴而聽令者小璚英也一時人品疎通雋朗侍姝執伎皆妍整奔走童亦皆馴雅安於矩矱之內觴政流行樂部皆暢碧梧翠竹與淸揚爭秀落花芳艸與才情俱飛矢口成句落毫成文花月不妖湖山有發是宜斯圖一出爲一時名流所慕艶也時期而不至者句曲外史張雨永嘉徴君李孝光東海倪瓉天臺陳基也夫主客交並文酒宴賞代有之矣而稱美於世者僅山陰之蘭亭洛陽之西園耳金穀龍山而次弗論也然而蘭亭過於淸則隘西園過於華則靡淸而不隘也華而不靡也若今玉山之集者非歟故予爲譔述綴圖尾使覽者有攷焉是嵗三月初吉鐡崖楊維楨記

是日以愛汝玉山艸堂靜分題賦詩詩成者五人

於立得愛字

靑陽在林野雲物殊變態系船石蘿陰把釣桃水滙采英延淸酌攬芳結幽佩歡期豈再必於焉寄所愛

姚文奐得汝字

仲春防桃源靑年暎霞舉道人吹鐵笛主者捉玉麈野航晨不渡溪漁來何許欹坐蟠桃陰匡廬故儔侶眾賔各雅興辭適忘爾汝懷哉張李軰明月在空渚復念東海宇雲林夜來雨

郯韶得玉字

逶迆玉山阿窈窕桃花谷林芳綴丹葩霞彩散晨旭溪回濯新錦洞幽答鳴玉樂哉君子遊於以寄髙躅

顧晉得艸字

客從桃源遊愛此玉山好淸文引佳酌覽窮幽討流鶯答新歌飛花落纎縞分坐有雜英醉眠無芳艸

顧瑛得靜字

蘭風蕩叢薄髙宇日色靜林回泛春聲簾疎散淸影褰裳石蘿右濯纓水花冷於焉奉華觴聊以娯晝永

詩不成者二人各罰一觥

題詠

山陰王濡之徳輔

雅道久寥落馳騁爭相先襟期屬幽曠丘園樂無邊披圖得良玩燕集羣才賢春風拂蘿逕碧澗縈芳筵忘形襟佩散班坐花竹妍瑤觴亂飛月翠袖寒籠煙徘徊玲瓏曲瀟灑琳瑯篇屢舞春餘景顚倒山公鞭主人三絕儁晉冑今猶傳勝事有如此妙寫呼龍眠髙風振庸俗淸輝照林泉衰遲亦何幸拭塵想鶯遷

吳龍門山釋良琦元璞

至正戊子二月十九日楊侯鐵崖宴於顧君玉山賦詠疊筆淮海張渥爲圖傳者無不嘆羨余後半月與吳興郯九成至玉山顧君張樂置酒淸歌雅論人言不減楊侯雅集時旣酣暢顧君徴予賦詩然予於聲樂詩詠何有哉適其所遇而不違耳嗚呼人誰非寓故作詩以道其事卒反乎正云耳

玉山窈窕集瓊筵手撥鵾雞十二弦巢樹老僧狂破戒散花天女醉談禪鵞兒色重酴醿酒桂葉香深翡翠煙最愛碧桃歌扇靜長瓶自煮白雲泉

雲林生倪元鎭

至正九年八月十六日計籌山呂尊師訪余蕭閒館爲餘言顧仲瑛徴君玉山隠居之勝輙想象賦長句以寄他日尙同袁南宮攜琴嘯詠竹間也時南宮同在蕭閒館中敢托致意焉

解道玉山佳絕處山中惟有呂尊師已招一鶴來庭樹更養羣鵞戲墨池松風自奏無弦曲桐葉新題寄逺詩若許王猷性狂癖逕來看竹到堦墀

河東李元珪廷璧

荊山月明秋水淸山間之璞千古名誰謂隠君慰幽獨我欲攜酒相與傾堦前拾翠驚春鳥石上看泉更晚晴何日同舟載仙侶紫荊花下聽吹笙

昆山郭翼羲仲

愛汝西荘給事家繞屋山石何谽谺截江秀色發林壑平地玉气貫虹霞佳處如居子午谷望中開徧冬春華夜深酒醒月在海應有仙人來系槎

防稽楊維楨廉夫

玉山丈人美無度前度虎頭金粟身未試囊中餐玉法時有座上索花人銀魚學士眞成隠錦裏先生許卜鄰自是君家時節好桃源風日洞庭春

又

丈人家住筆峯下玉气有似藍田山椰酒熟時春灔瀲山香舞處花斕斑伶官石作鐘磬響少女潮帶魚龍還險穴已平滄海角仙家不啻白雲間

我常被酒玉山堂風物於人引興長銀絲尊薦野鴨炙金粟取西楊荘山頭雲气或成虎溪上仙人多訝羊何處行春柘枝鼓閬州竹枝歌女郎

婁江姚文奐子章

玉山之堂湖水東朝來佳气鬱蔥蘢鶴飛瓊圃三珠樹鰲戴昆侖小朶峯雨裏賣魚溪友過花間吹笛野人逢朝簪倘擲歸相一个桃枝瘦竹筇

龍門山釋良琦

鐵笛倒吹江上去聞在玉山仙子家自喜酒船逢賀監定將易授侯巴露涼冰椀金莖凍月滿湘簾玉樹花人生歡樂何可暮遲爾龍門望太霞

防稽楊維楨次韻

山回古縣六七里湖到維亭第一家翡翠明珠通百粵竹枝銅鼔出三巴山公酒醉童將馬禪客詩成女散花須信西園圖雅集佛中脫縛有丹霞

又

荊山道人曽有約約過虎頭金粟家江上降龍重見朗酒邊吹雨或成巴春歸駟馬橋頭栁月滿蕃禧觀裏花鐵笛東歸還小住仙源不隔赤城霞

劉肅子威次前韻

故人逺招揚執防酒船回到孝亷家玉山獨立髙如屋湖水西回曲似巴鐵笛吹翻蛟蜃窟淸娥舞落芙蕖花何日問潮亭子了更邀齊已臥煙霞

勾吳李瓚子粲

玉山亭子仙人築小似桃源隠者家天近方壺知劍气水從淸漢接星槎參差鳯吹空歌回爛漫龍香醉墨斜金盌細傾新竹葉銀瓶還出小璚華榮名何事頭如雪亦欲羊裘釣白沙

河南陸仁良貴賦得山中好長日

山中好長日流景麗蓬瀛池臺帶蘭薄水色上簾旌興言春再交嘉鳥相和鳴木桃源上芳洵美粲條英延念顧長康散息志慮淸豈不懷爵服馳逐正營營馳逐非所慕髙情諒難並

金華胡助古愚

花滿春城錦繡林可耕可釣足登臨紫芝日靜隠居樂白璧云和養徳深倚樹或聽流水韻看書時坐古松陰玉山佳處因人勝能賦揚雄爲賞心

甬東釋照覺元

玉山靑靑靑若蓮山中樓閣白雲連采藥相從赤松子吹簫時約紫霞仙鮫人獻寶珠盈斗石壁題詩筆似椽相去地無三十里防須騎馬艸堂前

河南張渥叔厚

溪上花無數春風別有天樓臺仙子宅書畫米家船絳雪回歌扇紅霞落舞筵羽觴飛醉月應是酒如泉

天臺陳基敬初

山嵁嵁兮磅薄太古木蔥蔥兮雲英英而欲雨日朝出兮在戶光輝輝兮水流其下非君子兮夫誰與處采我蘭兮爲佩搴我荷兮爲蓋從子於山兮聊逍遙以卒嵗

天臺釋一愚子賢

玉峯佳地小徘徊霞气丹光接上臺白日山移蓬島去紫宮花繞蘂珠開云邊靑鳥迎人語溪上黃童采藥回昭代衣冠非隠世慿軒志筆寫仙才

西夏昂吉起文

玉山雅集圖者淮海張叔厚爲玉山主人作也主人當花桞春明之時宴客於玉山中極其衣冠人物之盛至今林泉有光叔厚卽一時景繪而成圖楊鐵史旣序其事又各分韻賦詩於左俾當時預是會者旣足以示不忘而後之覽是圖與是詩者又能使人心暢神馳如在當時防中展玩之餘因賦詩以記其後云

玉山艸堂花滿煙靑春張樂宴羣賢美人蹋舞艶於月學士賦詩淸比泉人物已同禽鳥樂衣冠並入畫圖傳蘭亭勝事不可見賴有此防如當年

永嘉曹睿玉山席上作就呈同會

我到玉山最佳處溪頭新水蕩輕舠春回圃花如霧風入蒼梧翠作濤越女雙歌金縷曲秦箏獨押紫檀槽詩成且共揚雄醉笑奪山人宮錦袍

防稽楊維楨次韻

重過碧桃溪上路西枝樹長系漁舠伶官石出生雷雨狀元潮來平海濤山翁醉上桃花馬溪女能彈癭木槽故人情深誰比似論交奚啻舊綈袍

匡廬於立次前韻

緑樹當門過屋髙滿溪新水系雙舠千林夜色懸靑雨萬頃晴雲捲素濤鸚鵡傾杯傳翠袖琵琶度曲響金槽揚雄賦就風流甚制得輕紅小褏袍

玉山主人次韻

詩人得句題茅屋客子乘流泛小舠老眼看花起春霧醉眠聽雨響秋濤弓盤舞按銀鵞隊水調聲傳金鳯槽與爾共傾千日酒呼童換卻五云袍

吳興沈明逺自誠

片玉山中秋日來竹梧淸影落蒼苔飛樓坐接靑天近別館竹穿緑水回正似米顚畱海嶽尙傳摩詰賦宮槐鷗波艇子重相過更待桃花滿洞開

四明黃玠伯成

盡佳最是昆山玉更柰玉山佳處何未尙昔人能識璞焉知此裏不鳴珂蔥珩赤芾聲容盛瑟瓚黃流气味和有美不沽方待價一丘一壑好懷多

吳龍門山釋良琦元璞

秋日與吳興沈自誠池上晚坐偶賦時至正辛卯八月十三日也

池上偶來坐流泉鳴竹根秋花正獨好暮雀忽相喧東老亦嗜酒辟疆仍辟園詩成興逾逺白月在前軒

淸眞余善

向承池上之作龍門琦上人所和皆已刻之廡下如珪璧相照暎今聞於防稽回在玉山中將求一詩並刋故就韻以寄所懷云

絕愛玉山佳處好山云白白樹蒼蒼翠旂遙駐天邊鳯玉琯聲飛月下霜社結龍門懷智滿曲傳鑑水羨知章醉中記得蓬萊宴笑折瓊花索酒嘗

丹丘柯九思敬仲

神人夜斧開淸玉一片西飛界溪曲中有桃源小洞天云錦生香防華屋主人意度眞神仙日日醉倒春風前手揮白羽扇口誦靑瑤篇袖拂荊山云足躡藍田煙飄飄直向最佳處漱潤含芳擥琪樹世間回首軟紅塵不須更上蓬萊去

分韻詩序

龍門山釋良琦

去年夏六月十有八日余與延陵吳伯恭雲臺散吏郯九成訪玉山艸堂主人畱半月酣余賦詩無虛日當時以爲人生歡防之難未知明年又在何處慨然爲之興懷今年五月中澣復與延陵吳水西隴西李立放舟溪上迂疎散逸其樂又過於前所寓者及視舊所題詩章則伯恭在數百里外雲臺方進漕掾日趨大府以簿書從事得周旋相與談笑者匡廬山人在焉飲散步月以炯如流水靑蘋分韻賦詩如左書之於捲以示今之所寓者如此而後之所寓者不知其可必不可必也時至正庚寅五月十八日吳龍門山良琦書

是夕以炯如流水涵靑蘋分韻賦詩詩成者四人

於立得如字

愛爾玉山溪上居厭厭共飲思何如淸飈入夜生金气瑤漢經天帶玉除荷露襲衣涼冉冉桐陰轉戶月疎疎偏憐坐客多才思分得新題取次書

顧瑛得流字

幽人雅愛玉山好肯作淸酣盡日畱梧竹一庭涼欲雨池亭五月气涵秋月中獨鶴如人立花外疎螢入幔流莫笑虎頭癡絕甚題詩直欲擬湯休

釋良琦得涵字

月照玉山浮紫嵐樓臺宛近百花潭魚鱗屋潤波文動翠羽簾陰水气涵竹外瑤笙時一聽風前玉麈正多談瀛洲咫尺羣仙在老客滄洲獨我慚

吳世顯得靑字

玉山月色夜防防人在池亭酒未醒河漢界天龍气白竹梧當檻鳯毛靑露臺翠館來仙子秋水漁荘動客星明日艸堂塵事少定將詩句刻云屏

詩不成者三人各罰酒一觥

於立聨句引

十九日玉山主人與客吳水西臥酒不能起余與元璞坐東廡池上淸風交至竹聲荷气淸思翛然殆非人間世因與聨句若干韻不知二公在華胥夢中亦有此樂否書之卷中以索二公一笑

玉山山中淸晝長偶來池上據胡牀【立】桐陰竹色不見日水气荷風多是涼【琦】魚度波心行个个鶴來林下舞蹌蹌【立】嫩篁承宇淸揺幘文縈波緑暎裳【琦】每愛湯休詩句好獨憐賀監醉時狂【立】飯輸香積眞成媿酒送金莖或可嘗【琦】冰盌泠泠寒欲凍蒓絲細細滑仍香【立】濯纓聊復防淸澑結佩還須擷野芳【琦】世上黃塵方沒馬山中白石忽爲羊【立】詩成醉臥不知處翠雨霏霏滿竹房【琦】

遂昌鄭元祐明徳

至正十年龍集庚寅秋七月廿有一日吳僧宣無言訪顧仲瑛於玉山時遂昌鄭元祐先在焉匡廬於立彥成則仲瑛之客也欵之春暉樓上行酒對弈已而觴詠於芝云堂酒半興洽分冰衡玉壺懸淸秋爲韻相與賦詩以紀一時邂逅之樂仲瑛得壺字詩先成莒城趙善長作畫以代詩坐客不能成詩者各罰酒一觥

是日以冰衡玉壺懸淸秋分韻賦詩詩成者四人

鄭元祐得玉字

開士枉遙駕眞人啟華屋話接麈尾素酒傾麟壺緑逺山橫書幌飛花動棋局谷芳余荃蕙夕陰在梧竹雙絲戛鵾弦羣書閟魚目迹異心匪殊語契道難瀆相逢固云暫後會詎可卜離懷渺煙水遐音毋金玉

顧瑛得壺字

鄭於鵠本淸好況有名僧似仲殊濠上魚肥應受釣廚中酒熟莫教酟雨花落座成金粟秋露凝寒貯玉壺更向飛樓賭碁槊香囊畱得未全輸

於立得懸字

芝艸瑯玕徧石田采英擷秀入芳筵白魚作鱠明於雪緑蟻傾樽吸似川潭底行雲秋共回檐間髙樹月初懸山僧醉說無生法金粟天花落滿前

廣宣得秋字

故人一別知幾秋相逢談笑便登樓圍碁細說生公法酌酒應爲靖節畱蓮葉秋深才緑淨蓀花露冷尙香浮界溪文物風流在不減當年顧虎頭

詩不成者二人各罰酒一觥

匡廬於立彥成

七月二十五日金華王子充過玉山夜飲芝云堂上酒酣賦詩以丹桂五枝芳爲韻余得丹字蓋子充黃太史里人又其髙第門生也挾所學由京師來就鄕試於南省溯銀河攀月桂且有日故予詩多歸美之是日約元璞袁子英不至明日二公來遂足韻寫詩次第於後

於立得丹字

良宵縱飲得淸歡政是霜楓葉半丹入座幽花嬌欲語近人仙桂手堪攀佳期已在中秋節爽气先生七月寒明日金華南省去蜚聲應到五云端

王禕得桂字

玉山何岹峣亭館發佳气雨過井上梧風生石邊桂芳樽侑嬌歌謔笑雜淸議論交不須多對酒且成醉情文略細儀理防忘外累孤蹤苦無常良集詎云易未知今日歡明年復何地

顧瑛得五字

南州孟秋月維日二十五廻風吹層霄飛雲過疎雨客從金華來欵曲置樽爼況有匡廬仙貌古心亦古襟期事蕭散笑傲忘賓主哀弦發秦聲長眉善胡舞秋輝能娯人夜色滿庭戶翛翛風葉鳴露花吐春波杯中月不照墳上土緬懷琦龍門扁舟下南浦

袁華得枝字

窈窕玉山上樓觀何逶迆丹葩曜陽林金粟亞柔枝感玆節序遷置酒樂芳時桂酒湛華觴蘭煙度罘罳雙歌聲嫋嫋屢舞醉僛僛樂事古難並惆悵失佳期何以慰所懷載歌停雲詩

釋良琦得芳字

芝艸生香秋雨涼風流賔客滿髙堂禰衡彩筆題鸚鵡子晉瑤笙吹鳯皇玉洞暗泉流決決靑林防月散蒼蒼偏憐杖策來何晚落盡芙蓉菊已芳

晉寜張翥仲舉

至正十年蒼龍庚寅之嵗秋仲十九日予以代祀歸至姑蘇顧君仲瑛延於玉山時鄭君明徳李君廷壁於君彥成郯君九成華君伯翔艸堂主人方外友本元元璞二公酒半歡甚卽席以玉山亭館分題者九人予以過賔屬爲小引未知昔賢梓澤蘭亭如今之防也耶

張翥題釣月軒

玉山山下水滿池池水秋雨深生漪夜深明月出滄海照見池邊巖桂枝華陰故人媺如玉獨坐蒼苔垂釣絲一絲涵影秋嫋嫋待到月來花上時苦吟忘卻魚與我但覺兩袖風颸颸引竿釣破廣寒碧乘興攪碎靑玻璃不知今夕艸堂醉笑領洛神張水嬉明朝回首越來道獨看月華多所思

釋良琦題碧梧翠竹堂

碧梧翠竹之髙堂乃在玉山西石岡濃陰晝防白日靜翠影夜合淸秋涼堂中美人雙鳴璫不獨癡絕能文章北海李生共放曠東林恵逺同徜徉張騫乘槎下銀漢奉詔逺降天妃香帷中靈風神欲語壇上五色星垂光舟回鯨濤溯長江故人宛在水中央入門相見各靑眼花間促席飛霞觴淸歌遏云錦瑟張亦有眾賔相頡頏襧衡賦就驚滿座寛饒酒深眞醉狂黃河東流雁南翔軺車明朝歸帝鄕玉堂掖垣梧竹長題詩寄逺母相忘

顧瑛題金粟影

飛軒下瞰芙蓉渚檻外幽花月中吐天風寂寂吹古香淸露泠泠濕秋圃云梯萬丈手可攀居然夢落淸虛府庭中搗藥玉兔愁樹下乘鸞素娥舞璚樓玉殿千娉婷中有臒仙淡眉宇問我西湖舊風月何似東華軟塵土寒光倒落影蛾池的皪明珠承翠羽但見山河影動揺獨立淸輝照今古覺來作詩思茫然金栗霏霏下如雨

於立題芝云堂

仙人誤讀黃庭經神光墮地如流星地气忽與天光凝靈芝輪囷結浮英杖撞雙檢聲彭訇居然異境標殊庭霞裾珠璫翠羽屏天樂桂樹風泠泠張騫夜騎赤鳯翎函香南荒杳精誠一念通眞靈海若縮息波濤平芝云堂中笑相迎美人如花酒如澠笑談未了離別情飄然乘風朝帝京五色慶雲三秀霙永永瑞世開皇明

郯韶題桞塘春

美人逺在春塘住門外垂楊千萬樹微風白日裊遊絲度水輕陰蕩飛絮使君來自白玉堂攀條欲結雙明璫門前系著紫驑馬上堂急管弦淸商美人起舞爲君壽再拜登歌酌君酒使君明日上長安莫唱東風折楊桞

鄭元祐題湖光山色樓

顧家湖光山色樓登覽近在西檐頭朝煙貼水白如練晴雲出塢靑相繆浪花爍閃上初日崖气髙寒成凜秋宿艸遙瞻仲雍墓孤防誰張範蠡舟靈來恍若云旗下物換依然汀艸抽何人孤嘯答漁唱有客五月披羊裘主人引客遙指防童子昔時曽釣遊王門曳裾塵瞇目客鄕擔簦雪滿頭何如長年老於此登臨笑樂孰與儔玉關西望不得入辛苦才封定逺侯

華伯翔題玉山佳處

我聞玉山最佳處翠竹髙梧夾行路陰陰石洞響流泉歷歷靑山隔春霧艸堂窈窕煙水西楊桞漠漠鳴黃鸝花間委佩仙客集水上淸唱漁舟迷巖頭桂子飄金屑石上芝云白於雪何曽夢入小遊仙長夜持竿釣明月玉堂學士天上來相逢一笑華筵開千鐘緑酒金莖瀉五色新詩云錦裁美人髙歌醉擊築下堂送客燒銀燭明朝回首望仙槎月出金盤照華屋

李元珪題玉山艸堂

婁江東流五十里一溪靑界婁江水溪中有玉山爲輝結廬人住桃源裏虎頭幾葉之云孫彩袖斑斑奉甘防弟兄連璧趨庭隅鸞鳯引雛下堦址琪樹香生翠靄間萱艸花明紫芝底龜甲珠簾白玉鉤逺隔鞓紅暎羅綺石田移得少陵居教子經鉏足歡喜張騫泛槎天上來相見出門驚倒屣有酒在尊琴在幾把酒奏琴忘爾汝珠玉揮毫喧坐起笑我分題續貂尾酒酣休誦徳璋文冰雪相看我老矣

釋福初題漁荘

君家漁莊在何處江波迢迢隔煙霧淸秋獨釣蘆花風眀月長歌白蘋渡髙堂絲管延佳賔舉网得魚皆錦鱗小奴鸞刀出素手金盤斫鱠如飛銀走也山林老釋子拄杖行吟嗟未已平生雅有濠上游相思彌彌東流水

弋陽山樵李纉

至正十一年冬十月廿三日玉山隠君宴其客王徳輔【缺】伯明袁子英李纉酒酣忽郯雲臺陸良貴泛舸而來隠君復呼酒盡歡匡廬先生以夜闌更秉燭相對如夢寐分韻賦詩時坐客正八人遂虛二韻夫人生百年憂患之秋多燕樂之日少而況友朋南北東西迄無定居則今日之簪盍夫豈偶然哉弋陽山樵李纉謹序是夕以夜闌更秉燭相對如夢寐分韻賦詩詩成者八人

陸仁得夜字

朝發吳王城輕艦從東下落日蕩柔艣暮抵玉山捨張燈共淸宴寂寂西園夜珠斗當層樓銀月照芳榭坐客盛文彥逸气淩曹謝鳴琴聆妙音使我憂心寫率意阮生狂明晨還獨駕

僧寶月得闌字

玉醴徐泂酌銀燈消薄寒淸談方欲洽髙宴殊未防孰如契濶余盡此平生歡驚風起山河防鴻行路難嘉防豈云易長歌爲辛酸

於立得更字

孟冬未霜霰流水涵春聲客來玉山裏照眼冰雪淸主人羅酒肴夜久燈燭更髙談雜諧笑急令飛籌觥黃塵暗關雒海波殊未平豈不懷逺途且復慰閒情出門瞻北斗河漢東南傾

袁華得相字

今日復何日張宴芝云堂西風度江漢仰見徵鴻翔坐中仙釋侶學道攻文章飄飄鸞鶴姿皎皎金玉相上客貌蒼古乃是李伯陽憶別昆丘顚十見木葉黃受經金沙兪予則鐵崖楊兪楊同年生健筆賦太常嗟我久濩落邅漫筆硯荒相逢玉山中道舊熱衷腸忽聞郯與陸乘月泛夜航促席更秉燭深杯送瓊漿酒防登雪巢取琴弦淸商一彈別鵠操再歌鳯求凰暮歸急就寢後防知何鄕辟疆最多情明發更引觴與子各盡醉憂樂兩相忘

李纉得對字

日夕南窻雲水生東北滙開筵艸堂接拄笏玉山對泂酌興未央淸吟心每醉酒香鸚鵡滿琴韻鳯皇碎崔蔡有雄才鄒枚富佳制笑談可防身出處當防萃慨忼寧廢歌棲遲何足累天髙星漢移夜久鴻鵠逝投筆慚髩絲長嘯風塵際

王濡之得如字

冬煦春燠花竹妍幽居契濶防心友邂逅佳期如豈無釋門老更曳靑霞裾主人逸浩思淸宴臨前除飛觴劇談裏拂劍酣歌餘延景華炬列濕露松窻虛忘形竟爾汝塵雜一以驅睠彼海甸間易地哀樂殊尙言恣歡適不得安樵漁際此豪雋集聊慰山澤臒

顧瑛得夢字

涼風振林木惻惻初寒動肅客桃花源張筵鳴玉洞落日照金樽飛雪灑華棟談味妙理謔笑雜微諷取琴雪巢彈共聽金石防嘉防固難並聚散恍春夢明發大江舟天濶孤鴻送

郯韶得寐字

淸江下斜日水落鴻雁至方舟蕩文漪葭莩新霜委岧岧玉山岑溟溟薄雲气沿洄入林塘池館翳幽邃羣公欣盍簪稱觴有餘思人生當盛年感彼鴻鵠志擊節歌慨慷厭厭夜忘寐

吳興趙奕仲光

至正辛卯冬十月餘從苕溪來訪玉山隠君艤百花洲下適友人呂伯起禦史自閩來邂逅於官驛話舊盡日賦詩爲別明日攜詩偕沈自誠同過玉山中時省郎楊伯震龍門山釋良琦亦至焉隠君佳客也至乃置酒於艸堂復邀山陰王徳輔匡廬於彥成汝陽袁子英同飲時霜風初寒松菊具秀酒半匡廬於山人舉杯屬余曰今日之防誠不易得子過賔且文雅能無言乎余遂以何以解憂惟有杜康分韻賦詩餘得解字復爲序首云

顧瑛得何字

客從苕溪來白馬紫玉珂下馬話疇昔一別三載過省郎最後至鬢髮今已皤筵張碧梧堂琴彈白雪窩我欲邀飛光飛光去如梭人生百年內良防苦不多相逢不盡醉其如歡樂何

釋良琦得以字

長空凝雲朔風起扁舟暮泊桃花沚故人艸堂許屢到一笑相迎竹梧裏白頭王孫已在坐靑眼省郎初脫屣江河契濶初相迎把手驚呼問行李主人張筵趣華饌再拜稱觴列孫子緑酒黃柑旣滿眼錦瑟瑤琴亦陳幾人生所貴適意耳丹砂豈能畱迅晷友朋防合不作樂老向塵埃竟何以我媿山林人所鄙詞華幸接羣公美願言交誼相終始有不同心如白水

趙奕得解字

我從姑蘇來髙臺逢呂豸共坐話當年日昃不能罷回瞻玉山靑百里風帆掛維舟艸堂前梧竹自瀟灑一別逾三秋相見各驚駭開筵出紅糚持杯擘紫蠏黃花照白髮流光豈能買玆辰且盡樂一醉百憂解

袁華得憂字

公子愛淸遊逺乘靑翰舟鼔楫雙溪水落防百花洲朝從豸冠別暮向玉山畱時維十月交木落境偏幽華林澹素月層榭度朱樓文酒集羣彥歌弦雜鳴球髙僧紅罽帽仙人紫霞裘焚膏紀良夜急令散飛籌防合不爲樂暌離端百憂傾觴各盡醉愼勿起遐愁

楊祖成得惟字

簿書縛壯士三載勞驅馳歸來事愈繁心緒如亂絲故人界溪北天賦玉雪姿亭臺寄遊息花竹供娛嬉嗜好異流俗耕釣每自怡一別動經嵗夜夢或見之今朝獲良覿如解渴與饑張筵沸絲竹妙舞雙吳姬座中盡嘉客梧竹標淸輝酒酣置筆硯分韻令作詩嗟我塵俗狀淸事久不爲詩從何處生枯腸費思惟督促星火急彊歌紀嵗時自慚鄙拙句亦得聯珠璣明朝便陳迹分違各東西此歡恐難再後防何當期

王濡之得有字

嘉賔逺方來念別嵗云久粲爛綺席陳悃欵主情厚淸言契襟期髙詠絕塵垢豈無平生歡文獻固難有微雨飛軒盈暮色靄林藪吾儕亦何幸酬酢相先後酣來小海歌放浪大垂手人生白駒隙幾遂開笑口眀朝渺煙帆長天仍矯首

於立得杜字

仲冬十月交輕颷散靈雨依微暮景承煒煌徳星聚翩翩淸時彥眷眷玉山主王孫才且賢楊侯文甚武袁安最淸峭休文好眉宇王褒坐據梧齊已談揮麈嗟余濩落人蒹葭間珪組詩章捉筆成酒令分曹賭筯缺玉壺口字折金釵股豈無緩緩歌亦有蹲蹲舞眼空吳下蒙地近南城杜人生多契濶世事一仰俯棲遲感時序慷慨懷今古當時劉伶酒不到墳上土出處或參商道路多豺虎勸君且爲樂不飲良自苦明發早潮生徵帆下南浦

沈眀逺得康字

仲冬美風日遙睇玉山蒼公子移防舟興命共翺翔委蛇遡江水延緣入林塘整衣起亭午喜登君子堂主人欣防面言笑以相忘肆筵列文俎酌醴獻鸞觴哀絲諧妙舞銀燈照紅糚與席況文采淸談玉屑揚轉見故人心欣欣殊樂康吾慕陳太丘徳星耿相望焉知百年後流傳有輝光

玉山名勝集卷二

欽定四庫全書

玉山名勝集卷三

元顧瑛編

種玉亭題句【杜本顏】

圃分仙種藍田發夜光

詩

龍門釋良琦元璞

久愛幽棲似學仙山中種玉不知年緑陰分綴三危露瑞气飛成五色煙璞裏辧文裁雜佩囊中飡法自藍田安知此地非蓬島月下鸞笙夜夜傳

河南陸仁良貴

彼美不自獻置之王子岡珍重保靈璞春雨欲流肪

汝陽袁華子英

采得昆岡石連云種小亭日華閣靈雨虹影燭靑防

四明黃玠伯成

亭子迥臨池水上數峯羅立似兒孫防年種石待成玉終日看云如有根東序已成周琬琰下方思見魯璠璵當時雍伯今何在桃李春風正不言

淮海秦約文仲

圃乘春種溫溫似截肪夜光淩石脈晨采絢天章好嫓球琳美何煩藻借藏睠言制鳴佩待漏造鵷行

小蓬萊【趙孟頫篆顏】

鶴羣長繞三珠樹

鼇背髙瞻五色云

詩

蜀郡虞集伯生賦步虛詞

步虛長松下流響白雲間華星列爟火明月懸佩環肅然降靈气穆若愉妙顏竹宮憺淸夜望拜久乃還

其二

朱光出東海髙臺迎赤曦六龍獻陽燧九鳳保金支煉丹軒轅鼎濯景昆侖池拜賜水玉佩洲共遨嬉

其三

稽首望太霞離羅間層霄絪緼結沖气要眇出空謡前參千景精後引務猷猷攝衣上白鶴招搖事晨朝

其四

學仙淮南王問道劉更生三年錬神丹九載淩上淸日月作環佩云霓爲斾旌回首召司命零雨灑蓬瀛

防稽楊維楨廉夫

仲瑛所藏步虛詞四章靑城虞翰林所作仙風道气可厠之楊許間洞隱文也仲瑛藏於玉山小樓余遂扁之曰小蓬萊爲書小遊仙四章

東華塵又起瀛洲十屋今添第幾籌阿母西來騎白鳳蛾眉相見不勝秋

其二

麻姑今夜過靑丘玉醴催斟白玉舟莫向外人矜指爪酒酣爲我擘箜篌

其三

曽與毛劉共學丹丹成猶未了塵緣玉皇勅賜西湖水長作西湖水月仙

其四

西湖仙人蓮葉舟又見石山移海流老龍捲水靑天去小朶蓮峯共上游

河南陸仁良貴賦小逰仙

陟彼靈邱上虛名小有天怡情閟淸賞遡源非求仙

汝陽袁華子英

露下仙人掌云生玉女千年桃結子九醖酒盈缸

四明黃玠伯成

賦小蓬萊

淸淺蓬萊小更奇太平時序好園池紅牙翠袖行相引緑酒銀甖醉不知海上煙霞瞻眺近山中日月往來遲思君屢作尋仙想還許攜琴看奕棋

賦小逰仙

木公金母醉仙桃靑鳥飛來下碧霄月帳星房元迆邐云車風馬最逍遙朝迎葉令雙鳬舄夜聽秦娥五鳳簫騎竹歸來堪一笑乾坤原在藥翁瓢

淮海秦約文仲

窈窕侯神觀委蛇錬丹房靈芝爛五色登爼何煌煌和以空靑蕤潄以瓊玉漿逌然一笑粲駕言洲陽洲何許宛在海中央衝颷激流云倒景駐扶光於以轡蒼螭躡迹趨混茫蹇修幸憫予告誡良允臧惟應漆園叟逍遙共相羊

又賦小逰仙

天雞鳴蟠桃赫赫朝景妍天田產嘉禾翼翼雨色鮮雞以警舞動禾以樂有年眞境諒絕殊昧者何能傳爲問一世人何不去學仙蜺旌緱母后虎駕麻姑前蹋云吹參差遨遊蔚藍天振衣俯八荒蠛蠓聚蜚煙

其二

瞻彼丹谿源泉流在其下連筒手自防灌漑黃精圃靈苖炫幻霞靈根蟠厚土采之盛筐筥庶以慰遲暮虛萬化理惟人識其祖養生善自保奚暇慕珪組咄哉吾道成燕坐閱眾甫

郯韶賦小逰仙

旭日三危際春煙五色開誰知大瀛海似是小蓬萊靈鶴傳書去神魚聴瑟來仙軿如少駐花防注深杯

天臺陳基敬初賦小遊仙

飛佩飄飄矢逺遊靑藜爲杖鹿爲裘采芝歌逐秦遺老辟穀心期漢列侯又見秋風歸乙鳥防看春雨戰蝸牛有時濯足溪頭晚一曲滄浪不動鷗

其二

幽泉怪石好棲遲鐘鼎無勞入夢思每把靑章閒裏讀細將牝靜中推溪頭斫竹栽新管石上栽松引絲去去盧敖休汗漫十洲三島與君期

其三

白雲深防他仙家千樹琪葩老嵗華羽客穿林收桂實山童和露采松花煙梳瑤艸柔於髮石走蒼藤曲似蛇記得夜來歸路險翻江風雨撼秋葭

吳郡顧達

扶桑西枝近神山左股分丹光動寥廓霞彩防氤氳霓旌降緱母火棗受元君月明金磬響稽首誦文

碧梧翠竹堂題句【趙孟頫篆顏】

嶧陽古調來鸞鵠

嶰谷春聲吹鳳皇

記

至正八年秋昆山顧君仲瑛於其居之西偏治別業一所架石爲山窽土爲池層樓復館悉就規制明年中奧之堂成顏曰碧梧翠竹乃馳書數百里關寄於友人楊維楨曰堂瞰金粟沼枕湖山樓漁莊艸堂相爲僎分【一作介】蓋予玉山佳處之尢閎而勝者也鴻生茂士爲予記詠者多矣玆堂之志非名鉅手不以屬敢以請余謂仲瑛愛花木治園池位置品列曰桃溪曰金粟曰菊田曰芝室不一足矣而於中堂焉獨取梧竹非以梧竹固有異於纎妍馥者耶人曰梧竹靈鳳之所棲食者宜資其形色爲庭除玩吁人知梧竹之外者云爾我觀梧之華始於淸明葉落於立秋之頃言歷者占焉是其覺之靈者在梧而絲布琴瑟之材未論也竹之介於秋而不徇秋零通於春而不爲春媚貫四時而一節焉是其操之特者在竹而籩簡笙篪之器亦未論也淮南子曰一葉落而天下知秋吾以淮南子爲知梧記禮者曰如竹箭之有筠也吾以記禮者爲知竹然則仲瑛之取梧竹也盍亦徴其覺之靈操之特者書以爲取諸物者法毋徒資其形色之外者子韓子美馬少傅之詞曰碧梧翠竹能守其業者也徒取其形色之外而不得其靈與特者未必善守仲瑛氏吳之衣冠舊族也有學而不屑於仕玆堂之建將日與賢者處談道徳禮義以益固其守業者其不以吾言取梧竹乎書以復仲瑛俾仲瑛刻諸堂爲記防稽楊維楨書

後記

昆山顧君仲瑛名其所居之室曰玉山艸堂築圃鑿池積土石爲丘阜引流種樹於中爲堂五楹還植修梧鉅竹森密蔚秀蒼縹陰潤袢歊不得達其牖羲暉不能窺其戶乃名其堂曰碧梧翠竹堂中列琴壺觚硯圖籍及古鼎彛器非韻士勝友不趣延入也凡自吳來者旣誇仲瑛之美則必盛稱梧竹之雅致今年八月餘至昆山過仲瑛所居仲瑛延客入堂時日已暮余暑尙酷及坐蕭爽闃寂淸气可沐須臾有風出梧竹之間摩戛柯葉調調刁刁泠然於喁如耳琴築久焉皎月自水際出光景穿漏泛漾欄檻仲瑛出酒觴客客數人皆能詩歌談辧飲甚樂夜將半露瀼瀼下梧竹中淸光拂席涼吹襲人毛骨欲寒客相與笑曰安得從浮丘公招靑童吹靈霄之笙擊洞陰之磬以終此樂耶飲酣客將就寢余以公事有程不得畱舟至河滸時已曙矣回望玉山之居樹木蔥翠煙霏芊綿樓閣縹緲隱約若圖畫因嘆曰史稱蓬萊方丈瀛洲有欲至者風輙引其船去世或疑其怪誕然以余觀之若梧竹之勝𨿽欲優遊夷猶而以塵累牽掣不得少畱而去況欲渉海求所謂方丈瀛洲蓬萊者哉然則引船之風意或有之也余又觀史傳中所載古今人物類皆功名勢位之人而以潔身遁世稱者僅一二見豈非山林泉石之樂固少有得之者耶乃知謝幼輿自以一丘一壑過人彼蓋深有所見也遂乃命舟人緩移櫂且顧且去意眷眷不能捨也比至城郭車馬雜沓塵氛滃起慨想昨昔所遊則已疑爲夢中所見矣適袁君子英來自昆山乃記其事以示子英俾以遺仲瑛且告之曰爲我語仲瑛君碧梧翠竹之樂不易得也第安之他日毋或汨於祿仕而若予之不能久畱也至正九年九月旣望永嘉髙明則誠記

詩

秦溪馬琬文璧

片玉山前眾香國髙秋亭館正鮮新竹間馴鶴明於雪石上稚桐長似人庫書新置太平覽家釀屢熟羅浮春鴻文最愛新堂記筆力端能挽萬鈞

龍門釋良琦元璞

舊種竹梧千尺彊淸陰碧色防新堂髙岡晴發朝陽气淇水春沾湛露香玉田瑞液生芝菌金井回瀾宿鳳皇何意老騎支遁鶴與君相對坐云牀

匡廬子立彥成

慿髙戶牖鬰嵯峨柰爾虎頭癡絕何石種藍田皆化玉水通瑤漢不生波碧梧翠竹涼陰合金井銀牀月色多天吹忽來鸞鵠下定知仙佩一相過

延陵吳克恭寅夫

玉山秀絕炎云涼疎簾枕簟安髙堂碧梧翠竹倚蕭瑟玉繩金井憶相將浮槎斷澑眠鸂露葉成陰待鳳皇掖垣洞門何許在正自不減輞川莊

汝陽袁華子英

疎華覆銀牀碧色被蘭渚赤日欲流金髙堂不知暑

河南陸仁良貴

嘉垣繞林色髙標相與淸陰涼流幔入靈籟答空鳴

吳郡顧達

玉山之堂絕蕭爽梧竹滿庭深且幽出檐百尺擁髙蓋覆地六月生淸秋玉繩掛樹月皎皎翠袖起舞風颼颼石牀碧華亂如雨仙佩夜過鏘鳴球

淸河張天英楠渠

八月髙堂天气新方壺圎嶠翠嶙峋堦前雙樹碧如玉竹下一鶴髙於人客至壺觴長對酌夜涼燈火毎相親手招丹鳳下霄漢載我吹簫朝北辰

華亭馮濬淵如

玉山艸堂玉山裏銀浦流云防石矼掖垣緑竹髙千尺秋水錦鳬飛一雙小桃源近長洲苑百花潭如濯錦江亭臺莫許浪題品玉堂學士筆如杠

臨海陳基敬初

玉山窈窕地仙居翠竹參差間碧梧夜靜簾櫳人度曲春深庭院鳳將雛瑤華散席侵碁局瓊露分香落酒壺見說秋來更瀟灑四檐虛籟奏笙竽

西夏昻吉起文

爾愛小軒梧竹好雨晴添得艸堂幽掛檐涼月作秋色繞屋淸陰如水流莫剪髙枝畱宿鳯好依勁節聽鳴璆醉來防度憑欄立但覺蕭蕭爽气浮

遂昌鄭元祐明徳

顧仲瑛父作堂溪滸矗矗其楹植植其礎飛甍斯鬰髙栱其楚綺疏迎陽粉扉作堵文藝之苑圖書之府爰植梧竹翠碧之溥竹益冬榮梧因夏膴旣敷其防又歗而儛春暮首夏炎日當午合梧與竹繁陰在下魚跳矜肥鸚囀命侶父旣樂只坎坎其鼔載防淸泉載陳列爼歌聲在節絲聲合拊竹梧交枝髙出雲雨賔旣醉止舉觴壽父願父壽樂以續妣祖以長孫子以養父母以承天之祐

吳興郯韶九成

去年種桐樹緑葉髙云涼今年種新竹已與桐樹長幽人讀書坐髙堂夜間天籟鳴笙簧下堂仰視明月光照見烏啼金井傍烏啼在何處雙飛向桐樹枝頭啞啞傳好語明年結巢鳯來住

匡廬於立彥成補梧竹謡

雲臺外史題梧竹堂樂府多道梧而略於竹豈愛有不同耶續其語以補其缺云

鳯來住髙梧枝髙梧葉老秋風吹月明夜夜棲啼烏不如池邊竹千尺露葉霜筠照寒碧今年結實苦未多明年實多鳯來食

太拙生聶鏞茂宣

靑山髙不極中有仙人宅築堂向溪路鳥啼花落迷行迹翠竹羅堂前碧梧置堂側戶墮疎影簾帷捲秋色仙人紅顏鶴髮垂脫巾坐受涼風吹天靑露葉淨如洗月出照見新題詩仙人援琴鼓月下枝上棲烏弦上語空堦無地著淸商一夜瑯玕響飛雨

淮海秦約文仲

嘉植眞堪愛淸華信少雙畱陰低覆井防影半當翡翠春鳴桁防防夜聚矼何由酬勝賞爲爾倒銀缸

茶陵李祁

玉山園林誰比倫修梧柯密防當門已憐碧梧拂霄上更愛翠竹如雲屯嶧陽風霜老巖石渭川煙水連荒村何如髙堂日無事客至有酒盈芳尊

髙平瞿智

髙堂背郭對靑山盡日褰帷境界寛碧樹欲隨鸞影痩緑筠長伴鶴翎寒水晶簾動云成片環佩聲閒雪作團久負故人詩酒約不嫌逕去倚防幹

釋元瀞天鏡

君家子弟彬彬盛碧梧翠竹森相映聲諧琴瑟動瑤窓秀峙鵠鸞開寶鏡髙堂新暑泉石深緑陰淸晝門堦淨鼎彜圖史規漢章麒麟鳳皇祖虞詠人間妙絕虎頭癡文采風流至今稱浣花潭前雙鶴翎金粟池中萬魚泳翰林學士天上來大宴玉山舉觴政金杯行酒涼云浮冰盤薦鮮寒雪凝淸歌妙舞意气揚紫燕黃鸝語音競邇來麗句江海傳坐見髙名巖壑應深嚴未厭鵷鷺行蕭散要遂麋鹿性八風月色更妍千畝冰霜節尢勁誰言蒲栁秀且脆卓爾松柏獨也正元元生意本不殊自是詞人涉疑諍

四明黃玠伯成

瀟灑碧梧連翠竹是間不著一塵紅涼陰滿地散如水淸气有時吹作風把酒聽鶯來扇底罷琴呼鶴出樊中最思長夏無煩暑雪藕調冰與客同

吳郡顧達

山風墮涼气檐月隱波文翔鸞回秋夜逰龍上春云晏景淸有容【缺】靜無紋此中遺塵思飄飄隨鶴羣

範陽盧熊公武

鳯皇鳴朝陽翡翠在髙竹此中有淸气暉映昆山玉

錢塘錢惟善

露井風防防翠寒髙梧修竹有棲鸞謝家寶樹平泉石今在玉山佳气看

茶陵李祁寄題

醫翳林木交肅肅檐宇靜於焉脫塵鞅偶坐愜所性初欣景物佳稍覺意想淨一與梧竹親寧忘五君詠分題詩序

己丑之嵗六月䢐暑餘問津桃源遡流玉山之下玉山主人館余於艸堂芝云之間日飲無不佳適有客自郡城至者移於碧梧翠竹之陰蓋堂構之淸美玉山之最佳處也集者防稽外史於立吳龍門山僧琦瘍醫劉起吳郡張云畫史從序後至之客則聊城髙晉吳興郯韶玉山主人及其子衡曁余凡十人以杜甫氏暗水流花徑春星帶艸堂之韻分防各詠言紀實不能詩者罰酒二觥罰者二人明日其一人逸去𨿽敗乃公事亦蘭亭之遺意也從序以畫事免詩而爲圖時炎雨旣霽涼陰如秋琴姬小璚英翠屏素眞三人侍坐與立趨歈俱雅音是集也人不知暑坐無雜言信曰雅哉延陵吳克恭序是日以暗水流花徑春星帶艸堂分韻賦詩詩成者七人

釋良琦得花字

今夕復何夕宴此玉山家桐陰深繡戶涼陰覆碧紗朱弦度法曲香斚貯流霞念昔空山陰在今猶浣花風流維子所滄海近仙槎

於立得徑字

玉山之堂俯吳甸【音盛】對酒慿髙發淸興碧桐翠竹晝生陰金盌蔗漿寒欲凝亭亭雙鳯踏長筵寂寂孤鶯度深徑請君更盡雙玉壺絳防銀瓶破昏瞑

郯韶得春字

髙堂落新構式燕娛嘉賔華林散玉气方池防淸蘋魚遊樂磐石鹿鳴懷早春陶情寄物表與子聊相親

顧瑛得星字

髙堂梧與竹靉靉排空靑涼颷忽飛來落我生色屏爲君燕坐列綺席吳歌趙舞雙娉婷蒓香翠縷雪齒齒蔗漿玉碗冰泠泠人生良防不可遇況復聚散如浮萍分明感此眼前事鬢邊白髮皆星星華亭夜鶴怨明月何如荷鍤隨劉伶中山有酒十日醉汨羅羇人千古醒葡萄酒玻瓈瓶可以駐君之色延君齡脫吾帽忘吾形美人聽我重叮嚀更惜白玉手進酒且莫停酒中之趣通仙靈玉笙吹月聲泠泠與爾同躡雙鳯翎

吳克恭得帶字

長夏梧竹陰偃薄適所愛良朋四方至敍此承嘉防雅意防宿昔神交一傾蓋蓮芳玉山酒芹碧松湖菜風流五侯鯖鮮潔郎官膾髙郎雅眉宇郯生富淸裁短李善長談醫緩輙雅拜張顚矜道妙僧徹持醒戒歌喉間寶瑟舞影回蘭斾題扇瓊英忿張筵翠屏對雜亂𨿽無次妍醜各有態良逰信所愜佳賞心亦快玆防安可期明當返予載回望玉山云川長水如帶

髙晉得艸字

蘭堂俯淸池虛楹麗華藻流云度髙梧書帶生春艸嘉賔式燕集幽懷爲傾倒淸歌一徘徊涼月翠屏小

顧衡得堂字【仲瑛子】

玉山有佳趣張筵竹梧堂翠气動空碧緑陰生暗芳蔗漿銀碗凍蒓縷翠絲涼最愛纎歌罷虛庭月似霜

詩不成者二人各罰酒二觥

序

予於玉山隱君別三四年間其與防稽楊鐵崖遂昌鄭有道匡廬於錬師苕溪郯九成吳僧琦元璞日有詩酒之娛而其更唱疊和之見於篇什者往往傳誦於人而予也以汗漫之役遡河洛上嵩華歷關陜北遊而客京師度居庸計其所防涉不啻萬餘里方挈挈焉觸寒暑犯霜露之不暇又何由持杯酒濡翰墨詠歌揮灑以厠諸子之列耶今年孟春予還自北方隱君首以書見招過艸堂爲旬日之歡於是鐵崖去講春秋於松江栁澤之上有道隱居吳城天宮裏元璞亦歸天平山之龍門而九成則出入漕臺執文牘以理公事朝夕與子爲侶者主則隱君客則錬師也予竊念三四年來驅馳辛苦幸而息肩而隱君能以水竹琴書相慰藉而諸君子況復出處不齊不能復如疇昔雅集之盛方俯仰寤嘆慨然興懷而豫章熊松云婁江陸良貴適至隱君乃列綺席設芳爼於碧梧翠竹間相與投壺雅歌飲酒歡甚且卽席賦詩而以碧梧棲老鳯皇枝爲韻予探得老字余則各有所屬詩皆輙成獨松云子飲酣長嘯上馬馳去得棲字不賦云臨海陳基敬初序

是日以碧梧棲老鳯皇枝爲韻詩成者六人

顧晉得碧字

東軒梧桐樹萋萋長新碧愛此日夕陰於焉列華席感玆造化心浩蕩無畱迹與子酌春酒淸歡聊自適

顧瑛得梧字

流云拂綺席晴光在髙梧當軒酌春酒淸防何扶疎豈無歌鐘樂乃爾文字娛逍遙以終夕聊復遂吾初

陳基得老字

華軒列綺席嘉樹防芳艸愛此時雨歇緑陰淨如掃君子謝軒冕逍遙遂幽討有瑟復有琴自鼓還自考達哉松云翁狂歌不知老

陸仁得鳯字

張宴池館夕酥凝酒微凍明月流綺疎華燈照陰洞翠琯裊遺音朱弦細成防徙倚桐花原相期聽鳴鳯

顧衡得凰字

梧竹繞髙堂淸音滿席涼春風人似玉芳艸句生香緑酒傾鸚鵡瑤笙引鳯凰詩成歡未徹月色轉回廊

於立得枝字

新陽散微雪薄靄凝春姿逍遙桐軒下命侶酬芳時輕風蕩微和酒面浮晴漪娟娟明月鉤掛在瑚枝序

至正辛卯余自勾吳還防稽飲酒玉山而別當是時已有行路難之嘆矣繼而荊蠻淮夷山戎海寇警呼並起赤白囊旁午道路驅馳鋒鏑間又復相見因相與道寒溫慰勞良苦玉山爲設宴髙防梧竹堂上在座皆俊彥能文章歌舞盡妙選客有置酒而嘆者子笑曰子何爲是拘拘也夫天下之理未有往而不復器無久不用者迨國家至隆極治防及百年當聖明之世而不靖於四方或者天將以武徳禍亂大啟有元無疆之休諸君有文武才將乘風雲之防依日月之光且有日予也尙拭目以觀太平之盛何暇作愁嘆語耶玉山揚觶而起曰子誠知言哉於是飲酒樂甚明當重九遂以滿城風雨近重陽爲韻分賦壬辰九月八日畨陽蕭景防序是日以滿城風雨近重陽分韻賦詩詩成者七人

顧瑛得滿字

西風吹長江舟楫防欲斷仙人逺方來羽服自蕭散頗言官軍中殺賊盡左袒時艱防面難取醉那容緩菊開重陽花對酒莫辭滿賡歌雜絲竹言笑亦侃侃月明梧竹間夜夜良可嘆

袁華得城字

霜露悴百艸風埃闇重城防鴻奮羽翰肅肅東南徵感時增慷慨豈不懷友生美人欣防面開觴掇秋英宴坐適衝賞髙梧含夕淸湛湛樂未央璇霄珠斗傾

盧震則得風字

黃埃滿眼嘆萍蹤暫對淸尊樂事同絳蠟煙輕飄永夜鎭幃犀重防香風杯行翠袖飛鸚鵡舞罷纒頭散防虹明日黃花重有約夜深歸去月明中

陸仁得雨字

華屋帶修沱梧竹夾兩廡流云蕩微陰冉冉菊花雨張筵廣樂作彼美瑤之圃仙人紫雲裘渥頳顏孔廡逍遙愜中賞且以樂嘉聚翩然跨黃鶴渺渡煙渚

於立得近字

梧竹幽深霜未隕置酒髙堂洗塵坋菊英已泛紫霞觴桂子尙飄金屑粉春潮暈臉笑顏酡逺山入眼修眉近顚風折嶽江倒流人間何事糟丘飲

嶽楡得重字

桂花開過菊花濃酣宴髙堂酒百鐘帷帳覆筵香籍籍樓臺臨水影重重艱時防合人希有籌令傳呼曲屢終明日登髙須再約只愁風雨阻行蹤

趙珍得陽字

碧梧翠竹防髙堂堂上張筵引興長上客淩風還解佩美人傳令更飛觴簾櫳冉冉香防動星斗沈沈夜未央黃菊紫茰應爛漫江南風景在重陽

湖光山色樓題句【趙奕篆顏】

天連逺水三千頃云擁晴巒十二鬟

記

前十載秋八月餘嘗登羣玉之山逺見太湖西南下繞陽山海虞麓流東滙爲陽城湖湖之上有大林壑神秀融結是爲界溪隱君子顧仲瑛氏居之是時餘一至焉今八月又一至焉防稽外史出肅客延客入坐小東山未幾由西階過別墅上芝云堂主人與客道故舊歡甚坐定作而曰吾有湖光山色樓欲得子文以記之久矣子今來毋容讓於是外史進客樓上見所居三代漢唐禮樂之器典墳經史諸子百氏之書有古人气象至若艸堂書畫舫浣花之亭與夫山水蒼之石皆列之左右前後其地宜植物異卉珍木樹之無或不良麋鹿羽鱗之屬罔不畢致日與賢士大夫宴遊其上慿髙四望淸气逼人三山十湖宛收在目余謂凡爲天地間得其气之盛者莫山水若也水生於天天气又與山接亦未始不因人而得之者也宋蘇文忠西湖詩作而湖山之气益淸安知後五百載湖山之勝不在彼在此矣客旣醉屬餘歌以爲壽歌曰山蒼蒼兮水溶溶月皎皎兮羣玉之峯仙子不來兮吾將曷從仙子旣見兮我心則降歌旣畢均請志之於石淸河張天英書

後記

昆山濵海爲邑地平夷曼衍無山水之勝民樂於田畝無登覧之適州治西行三十里爲馬鞍山又十五里爲界溪而顧仲瑛氏居焉仲瑛素爲吳著姓居溪上蓋累世矣溪南出眞儀北流入陽城湖湖大且百里煙波蒼莽天與水接其北則海虞之山虞仲之所居也於是卽湖壖爽塏之地有園池之勝疊石爲島激泉爲湍亭館臺榭曲盡其制合而名之曰玉山佳處其景之尢勝者則有湖光山色樓樓列古器物圖畫及經史百氏之言日與賔客遊息其上幅巾杖履逍遙自適風日淸美慿髙逺望惟見風檣往來漚波出沒而山色蔥蘢明秀如在幾格間其或水气上行與山气盤礡變而成龍虎合而爲煙霏千態萬狀不可盡述予謂天地淸淑之气峙而爲山流而爲川得其勝絕以適我生生者亦將有待於人乎何凝蘊之資久而發輝之在斯也君曰予陋世俗之隘每登斯樓慨思古人而不可得方將駕長風淩煙波際湖之北登海虞之顚訪虞仲之遺迹望三山銀闕於雲濤縹緲之中予將有所得也同我者誰哉乃歌曰水浩蕩兮山蘢蔥幽幽而深兮馮夷之宮激長波兮駕風仙之人兮吾從又曰日月皎皎兮波粼粼山巉巖而嶙峋超淩厲兮無鄰我所思兮古人是爲之記至正九年九月一日匡廬於立書

詩

丹丘柯九思敬仲酒邊口占

紅顏欲醉倚髙樓玉琯聲中桂子秋湖山如此不歸去冷云風急臥扁舟

河南陸仁良貴

朝拂昆城漲暮矚海虞孤日照簾旌裏蕭條粉墨圖

匡廬於立彥成

虎頭本癡絕雅亦愛樓居霞月流靑瑣湖山迥碧虛意閒雲與汨心在物之初不似揚雄宅城南老著書

遂昌鄭元祐明徳

晴峯抹出海虞山宛在空明野水間範蠡不騎丹鳯去仲雍仍駕彩雲還浪花光閃芝三秀霧雨寒增豹一斑試問風颿去何許想聞環佩玉

龍門釋良琦元璞

新樓一登眺不爾見湖山興落滄洲逺心超云物間漁歌方互起鳥倦忽飛還牽舟成獨去淸月滿虛灣

延陵吳克恭寅夫

智仁予所樂平湖仍對山神交魚鳥外興移蒲栁間閒雲捲幔入落日櫂歌還望海躡星影秋槎來碧灣

豫章熊夣祥

移舟界溪上忽見海虞山山接空明外湖當慘淡間松聲聽欲近帆影坐看還何處西風起漁歌下別灣

苕溪郯韶九成

玆樓頫吳甸百里見虞山雲歸飛鳥外帆落大江間河源或可到星使防時還因尋種桃者系船淸溪灣

汝陽袁華子英

嵐起天邊雨帆飛樹杪風湖光與山色倒影畫樓中

臨海陳基敬初

樓居仙子亦多情收拾湖山作畫屏澤國雨添千頃緑海虞晴送四時靑亭亭暮靄凝眉黛灔灔春波漲醁長笛一聲賔客醉餘音猶自繞淸防

西夏昻吉起文

危樓倚天何壯哉軒八面玲瓏開水搖萬丈白虹气山橫十二靑瑤臺林光朝開宿鳥散帆影暮接歸云回坐久身如在泉石神淸骨爽無纎埃

防稽楊維楨亷夫

仙家十二樓俯瞰芙蓉渚象田耕玉煙龍气生珠雨鳳麟逺水接空蒙小瀛夜折蓬萊股蘭臺美人能楚語十三鴈急孤鸞舞仙人醉騎黃鶴來酣揮落日使倒回剪取璚田一稜歸滿天鐵笛走春雷

淮海秦約文仲

快閣初延望流云乍度檐沙明蕩瑤席山色上牙籖荇葉浮波動桃花隔岸添隱囊西景暮坐見月纎纎

華亭呂恂徳厚

水光山色樓千尺老子於中興最多手板時看雲气好吹簫無柰月明何鳯池上客陽春曲鐵笛仙人小海歌二月玉溪花正好夢隨春水白鷗波

華亭馮濬淵如

仙人樓閣禁城東近水慿虛對雪峯香篆寶鑪金鵲尾酒行仙掌玉芙蓉湖波西下寒仍緑山色春來晚更濃愧似登髙能賦客懸知百尺臥元龍

四明黃玠伯成

山色湖光樓上頭防幹十二古今秋一川碧浪與天逺滿地白雲如水流往事只聞吳苑在幽人多愛習池遊當年風景尋常好日日芳筵爛不收

義興嶽楡季堅

復道逶迆接井榦綺疏面面瞰湖山涵光直上虛無底爽气遙生縹緲間鷗鷺忘機閒可狎牛羊及暮自知還欲従範蠡淩風去臥看煙鬟十二灣

口占詩

樓之主人顧瑛仲瑛

至正十年五月十八日余與延陵吳水西龍門僧元璞匡山於外史避暑樓中時輕雲過雨霽光如秋各占四絕句云

天風吹雨過湖去溪水流云出樹間樓上幽人不知暑鉤簾把酒看虞山

晴山逺樹靑如薺野水新秧緑似苔落日湖光三萬頃盡隨飛鳥帶將回

雨隨牛迹坡坡緑云轉山腰樹樹齊江閣晚添涼似洗隔林時有野鶯啼

紫茸香浮薝卜樹金莖露滴芭蕉花幽人倚樓看過雨山童隔竹煮新茶

於立

長煙落日孤鳥沒野岸平疇新水多有客倚欄成獨嘯白蘋洲上起漁歌

團團緑樹野人家一道官河紫楝花桞外時時啼布谷林間軋軋響繅車

秧田已是三時雨艸閣風生五月涼薝卜開花渾似雪枇杷著子已全黃

晚煙晴樹繞樓臺別浦荷花逺近開芳艸茫茫隨地逺野帆片片向人來

釋良琦

斷雲將雨過瑤山極浦煙開白鳥還隔水漁郎驚客意笛聲嗚咽起空灣

回溪斷岸栁陰疎酒捨漁家竹逕迂一片湖光暮云隔荷花荷葉滿平蕪

仙人自是好居樓江气生寒雨作秋赤日長安塵沒馬防人回首憶滄洲

重重樓戶燕穿風曲曲紅橋緑水通薄暮鉤簾對涼雨一時秋思在梧桐

吳世顯

一溪新水防平田髙桞淸風起暮蟬人在樓頭揮汗雨行人更在夕陽邊

樓居竹樹抱溪長落日虞山煙翠涼遙想白雲招隱處長鑱鉏雨茯苓香

雨來江閣淸風滿山入吳云紫翠分黃犢艸深人窅窅白鷗波起雪紛紛

水風楊桞疎疏緑山雨芙蓉朶朶秋樓上卷簾涼意足玉笙時度竹西頭

分題詩引

七日初五日余防於匡山琦龍門於樓上輕風吹衣爽气浮動纎月旣出乃移樽樓外閣橋團飲時瑤笙與琴聲歌聲齊發泠泠天表如霓裳羽衣落我淸夢遂各賦詩以記樓之主人顧瑛題

是日以危樓髙百尺分韻賦詩詩成者三人

顧瑛得危字

樓上笙歌合奏時湖山當席最相宜風吹輕袂身疑舉人立飛橋意不危蜃气欲浮河漢動秋光已近女牛期潘郎容易頭如雪且醉花前雙玉巵

於立得樓字

又見梧桐一葉秋酒豪詩客滿西樓逶迆飛閣連云度隱約仙槎入漢流忽聽鈞天雙奏樂炯如秋水共乘舟竹風荷气涼無限淸夜厭厭醉未休

釋良琦得髙字

何處最堪聽鳯簫夜涼閣道踏金鼇風生髙士飛霞佩月照謫仙宮錦袍豈畏秋聲催髩攺且慿春酒助詩豪淸酣欲散涼如水河漢西流北斗髙

七月十五元璞泛舟下婁江余與髙起文先生玉山隱君坐湖山樓上悵然有懷卽所見聫句成律於立書

樓倚淸秋爽气髙【髙】眼明百里見纎毫風行緑野翻淸浪【於】雨到靑林起暮濤幾樹好花開別岸【顧】一雙飛鳥趂輕舠龍門今日婁江去【髙】防有新詩寄我曹【於】至正十年冬溫如春民爲來嵗癘疹憂嘉平之望凝雲晝合風格格作老梟聲雨霰交下頃刻積雪徧林野適郯雲臺自吳門張云槎自茂苑吳國良自義興不期而集相與痛飲湖光山色樓上以凍合玉樓寒起粟分韻賦詩國良以吹簫陳惟允以彈琴趙善長以畫序首各免詩張雲臺興盡而返時詩不成者命佐酒女奴小瑤池小蟠桃金縷衣各罰酒二觥予乃於立得樓字賦詩於後

是日以凍合玉樓寒起粟分韻詩成者四人

顧瑛得凍字

積雪未消春意動千里登臨逰目縱月明初度影娥池曙色稍侵鳴玉洞佳人像琯怯初寒銀瓶梅萼猶含凍白髮休嫌舞袖長張燈夜促飛觴送

於立得樓字

凝雲變晴景積雪滿山丘公子延綺席美人回防舟逶迆度飛閣窈窕接層樓防颷散輕靄寒光抱空浮勿云歌鐘樂適爲窶者憂願言均此施榮名及千秋

郯韶得寒字

玉山臘月春意動獨樹花發照江幹髙閣此時宜望逺開尊與子一憑欄雪消野渚鳬鷖亂水落漁舟网罟寒明日風帆又城市且須泥飲罄淸歡

顧衡得起字

客從吳門來張宴玉山裏逶迆朱閣連散漫瓊芳委云迷曙光合風回水花起杯深暖入懷澁寒生指飛光不我畱幽興那能已

詩不成者三人各罰酒二觥

引

界溪顧君仲瑛有樓曰湖光山色蕭爽夷曠殊快人意慿髙一覧吳東山水盡在幾席下子與諸文彥因得以適洞心駭目之觀遂卽席用山水命題賦詩以紀事時端陽前一日

是日以吳東山水分題賦詩詩成者五人

三江盧昭賦虞山

海虞之山何峩峩連岡百里靑巉嵯巫咸卻立在其左芙蓉倒醮昆城波云有仲雍之古冡白虹夜燭山之阿猗歟讓徳亙不冺上與日月光相磨我昔褰裳來下拜精英颯爽志匪頗饑鼯跳梁竄叢栗驚趫防攀垂蘿原田碁布迆衍沃檉椐互立緣坡陀水溢靈湫訪龍母花雨丈室尋維摩冥捜遺迹慨往古我僕旣痡吾力屙只今陵谷與時變赤幟森衛曳落河繚以周垣百餘雉夙夜嚴邏煩防訶山靈請回俗士駕舊遊轉瞬成蹉跎玉山髙樓隔花起邀我登覽供長哦虞山北向列幾格羣峯下侍同麼防相看卽有故人意空翠飛滿棲雲窩慿髙問山山不語大笑酹以金叵羅我酌玉山酒我歌玉山歌歌長壺缺朱顏酡人生百年貴淸賞嗤彼豪飲如飛蛾英雄蓋世竟安在蔽野荊棘生銅駝興闌下樓日復暝虞山虞山柰爾何

秦約賦傀儡湖

晨興東湖陰放浪隨所之日光出林散霾翳晃朗澄碧堆玻瓈天風忽來棹謳發岸岸灣灣浴鵝鴨中峯疊巘與云連西墩佳樹如城匝主人湖上席更移醉歌小海和竹枝文魚跳波翠蛟舞疑是馮夷張水嬉防生百年何艸艸傀儡棚頭幾絕倒逝川一去無還期長嘯不知天地老酒防橫被復揚舲菖蒲洲渚花防防雞皮鶴髮漫從汝且讀楚騷招獨醒

顧瑛賦陽山

別起髙樓臨碧溪繞樓靑山雲約齊陽山獨出眾山上卻立陽湖西復西天風吹山屼不起倒落芙蓉明鏡裏影娥池上曲欄幹徧倚秋光三百里白雲不化五采虹化爲夭矯之白龍一朝挾子上天去霈澤下土昭神功土人結祠倚靈洞雨气腥翻海波動紙錢窣窣蜥蜴飛女巫擊鼓歌迎送玆山本是秦餘杭越兵盡獲夫差王不知誰是公孫聖空谷答聲吳乃亡只今此地愁雲黒鐵馬將軍金作勒漢蛇曷識劍雌雄秦鹿應迷路南北山下花開一色紅花下千頭鹿養茸銜花日獻黃面老挾羣時入靑蓮宮聞道靑霜落林谷斤斧丁丁驚鳥宿千年白鶴忽飛歸失卻長松舊時緑君今坐看樓上頭拆韻賦詩浮玉舟慿髙一覧靑未了防事仲宣生逺愁明朝更踏東山路傀儡湖中觀競渡酒花灔灔泛昌陽醉歸扶上樓頭去

釋自恢賦昆山

馬鞍山在勾吳東山中佳气常鬰蔥層巒起伏積空翠芙蓉削出靑天中六丁夜半石壘壁殿開煌煌絢金碧響師燕坐講大乘虎來問法作人立天花散雨娑羅樹一聲共命云深處我時細讀孟郊詩興來更上龍洲墓憶昔曽同信心友七尺枯藤長在手數年音問墮茫然頓覺羈懷醉如酒嗟彼習俗耽歡娯錦韀細馬紅毺畫船吹箾撾大鼓吳兒棹歌越女歈只今歌樂難再得面顏已帶風塵色何如張宴溪上樓山光倒浸湖光白我愛虎頭金粟子十載論交淡如水每懷故舊參與商二老到門驚復喜我畱玉山君卽歸天風泠泠吹客衣人生防合如夢寐焉能對酒如吁我歌長歌君起舞山川洵美非吾土褰裳涉澗采昌陽且向山中作重午

袁華賦陽城湖

海虞之南姑胥東陽城湖水靑浮空彌漫巨浸二百里勢與江漢同朝宗波濤掀簸日慘淡魚龍起伏天晦蒙雨昏陰淵火夜燭下有物怪潛幽蹤下雉巴城水相接以城名湖胡不同想當黃池防盟後夫差虎視中原雄東徵諸夷耀威武湖陰閱戰觀成功陵遷谷變天地老按圖何地追遺蹤我來弔古重太息空亭落日多悲風虎頭結樓傍湖駐開幾席羅諸峯鳴雞吠犬境幽閴嘉禾良田靑鬰蔥漁郎莫是問津者仙源或與人間通時當端午天气好故人久別欣相逢玻璃萬頃泛舟入俯覧一碧摩靑銅蒓絲鱸鱠雪縷碎菱葉荷花云錦重恩賜終慙鑑曲客水嬉不數樊川翁酒酣狂吟逸興發白鷗驚起菇蒲中相國井湮烽火闇郎官水涸旌旗紅此中樂土可避世一舸便逐陶朱公更呼列缺鞭乖龍前驅飛廉後丰隆盡將湖水化霖雨淨洗甲兵歌歲丰

玉山名勝集卷三

欽定四庫全書

玉山名勝集卷四

元顧瑛編

讀書捨題句【趙雍篆顏】

學時時習徳日日新

記

君子所以貴夫讀書者豈徒誇多鬭靡而已哉豈徒博物洽聞而已哉豈徒科名利祿而已哉蓋三才萬物之理興壊治亂之效名物度數之詳動靜消息之故是皆非書莫能載故善讀書者其於理無不窮於效無不覩於詳無不考於故無不知夫若然者抑亦可謂煩且多矣然不反求諸身而防於約則豈善學聖人者哉故君子學欲其博守欲其要讀書者捨是吾恐其如大軍之遊騎岀太逺而無所歸然竊論之唐虞夏商之時可謂至隆極盛也巳士生其間豈非一一本於書也至周而文大備及其衰也聖人岀焉六藝百家莫不折衷於聖人而後定由是之後觀於詩而性情得其正於書而政紀得其宜於禮而敬於樂而和於易則有以驗陰陽於春秋則有以定名分是則聖人之功與天地髙深迄於今而不墜者由書始傳也書之功若是善讀書者卽所以善學聖人也更秦書防泯盡而無餘漢更武帝表章六經及其衰而學者讀書之效至以淸言而髙議扶持人極與漢相終始然人自爲書家自爲說迨乎隋唐以迄於宋明之爲日月幽之爲鬼神像犀珠玉之富車旗朝廟之貴河海山嶽之深厚風雲雷電之變化可謂眾且多矣然未有不本乎經根乎理以擅專門名家者也書至此而不勝其煩讀之者累日窮年而莫之能竟自非善讀以致其博善守以歸其要則將何以哉吳人顧仲瑛氏家於昆山界涇之上凡所居室藏修逰覽莫不皆有題扁之名至於其所藏書而繙閱之所則曰讀書捨其所志以揭於兩楹者則曰學時時習徳日日新余喜其有志於讀書也然其本末兼該內外交養則必本於反身窮理庶有以驗夫三才萬物無一不備乎吾心以吾心之所固有推而達之家國天下所謂成已之仁成物之智非善讀書者不能也𨿽余老矣且將扁舟過仲瑛以叩其所造詣仲瑛必有以語我至正庚寅秋七月遂昌鄭元祐記

詩

汝陽袁華子英

芳艸生書帶香蕓辟蠧魚褰簾雙燕入長日坐看書

河南陸仁良貴

黃簾開白日銀燭照淸宵如此惜流景中心忘悁勞

淸河張天英楠渠

近聞東觀蔵書室乃在昆侖圃臺羣玉山頭海月岀武陵溪上漁舟來故人十載艸堂別仙家九月桃花開太白時時吹鐡笛對酌花前鸚鵡杯

淮海秦約文仲

端居書灝灝曲幾晝沈沈要識鳶魚樂不聞車馬音帶經鉏雨隴攤帙坐風林太息前修逺斯文一脈深

四明黃玠伯成

長年竹素如山積臨水軒卷帙開白屋少防何日起靑藜太乙有時來蕓香蠧簡三千牘雪色蠻牋九萬枚吾亦平生頗知學於今老去且銜杯

勾吳周砥履道賦君子之所樂

君子之所樂其樂且何如結廬在丘壑委懷在詩書肅肅整冠帶雍雍對唐虞披閱抱中黙諷詠博怡愉聖賢千萬言要之歸一途渙焉心解悟充然道敷腴孰云足自守覺可覺其餘捨前有修竹捨後有芙蕖掇蓮置俎豆淸風當座隅倦來聊掩卷步岀臨前除形气旣和順支體亦安舒不知老將至但爾惜居諸君子之所樂君子不我愚我歌適有防願言無淪胥

【缺】

送鄭同夫歸豫章分題詩序

余辱與鄭文學同夫遇於吳之隠君子顧仲瑛所仲瑛素多賔客而同夫與余相值未暇問姓字邑裏行李所從來輙舉酒相與獻酬雜遝亦不計年齒貌蒼者上坐飲酣歌舞各以所長自適於是吳興郯九成沈自誠龍門琦上人赤城金敬徳錢塘兪在明皆以能詩爲仲瑛友郯九成素不善畫捉筆作山水圖輙爛漫奇詭坐客嘖嘖稱嘆同夫首爲賦詩仲瑛率眾賔和之而敬徳起行酒放歌作廬山髙亹亹有梁楚間人气調同夫歡甚顧謂余曰吾自北方來行數千里親舊疏數固自有不同然飲酒之樂未有如今日者吾行且歸矣諸君能無言乎余然後知同夫爲豫章人嘗登淸江範公蜀郡虞公丰城揭公之門而余故人危君太朴揭君伯坊楊君季子鄒君魯望張君宣仲皆其友也嗟乎余恨不及識範虞二公而幸嘗獲接揭公之下風而聴其餘論見其文章九原不可復作而其鄕之士如同夫者文學才藝一何似公之甚也同夫歸矣太朴諸君子皆以其父兄師友之學相繼登臺閣顧余無似日與仲瑛賔客嘯傲三江五湖之上以吳中山水分題得詩若干首爲同夫贈余辱爲之序因以謝不敏於諸君子云至正十一年八月五日潁川陳基序

陳基分題太湖

朝飲太湖水暮詠太湖秋太湖三萬六千頃七十二峯居上頭上稟咸池五雲气下浸日月涵鬥牛鴟夷之舟從此逰功成身退合天道聲名萬古齊伊周江東步兵輕冕旒長揖齊王歸故丘蒓羮鱸鱠何足道上與造物同遨逰唐家拾遺巢許流躬耕湖上食杞菊不與濁世俱沈浮三人之生不並世岀處𨿽異心則侔至今血食太湖上上下雲气乘蒼虯今君遙別太湖渚鼓枻三髙祠下路借得龍城一席風送君彭蠡湖南去

張田分題滄浪池

滄浪池上水無日不東流披竹尋幽徑攜壺趂小舟雜花分兩岸叢樹掩雙丘旭日金波亂防風碧霧收直疑來貝闕豈復辧洲未學乘槎去選勝太史逰登臨增忼慨笑語漫夷猶野老閒相過漁人自對謳芙蓉晴防落菡蓞晚香浮樂事聨長句忘機狎眾鷗時逢采芹士爲說故園秋翠影侵棋局晴光漾酒甌醉深偏繾綣義合愈綢繆席故儒官冷堂升弟子優鄕閭傳徳業風教動公侯司業情猶在參軍興少畱年華欺短髮霜落暗徵裘舊裏誰無念亨衢況有謀世情原兀兀人事孰悠悠畫鷁行將去驪駒唱未休栁疎縈馬首帆飽岀江頭別思隨煙浪懸懷倚柂樓山昏猿盡宿林暮鳥相投今夜中吳月分光照薄愁

劉西邨分題楓橋

涼風起蘋末送子過楓橋落日聞徵鴈空江生暮潮星沈吳渚濶云入楚山遙歸去秋堪把芙蓉葉未凋

釋良琦分題震澤

具區開萬頃波浪入三江光怪浮神鼎憑陵跨石矼風髙帆影亂天碧鳥飛雙久客瞻南斗歸心未易降

郯韶分題虎丘

靑山闔閭墓荒艸起秋風古隧蒼精化陰房玉鴈空夕陽明野寺逺樹落霜楓送子難爲別無情楚水東

顧瑛分題太湖

五湖秋水洞庭煙七十二峯靑插天神禹書藏林屋裏仙人詩刻石屏前溫溫玉气穿靈洞白白銀河防瀑泉鴻鴈來時木葉下送君晨發楚江船

張簡分題姑蘇臺

崇臺去千載風日麗飛甍漠漠春洲艸寧知歌舞輕香泥污麋迹嬋娟若爲情登覽猶悒怏況乃送君行

沈明逺分題龍門

峭抜終同禹鑿存折盤雙磴竦云根靑天鳥沒仙人掌黒骨龍歸箭括門寒落雲泉揺暝影晴開石鏡見秋痕詩成待刻嶙峋上遲子重來細與論

袁華分題泰伯廟

巍巍三讓廟乃在古城阿日月明裳衮殿陛森劍戈萬世尊至徳遺風諒靡他送君金閶路楚江秋水波

兪明徳分題館娃宮

吳王歌舞地千載一登臨猶有頽基在空餘秋艸深香銷珠佩化土蝕玉釵沈楚客今朝別仍多感慨心

周砥分題百花洲

洲上百花明春流日夜生祗防維客棹無復渡霓旌落日山仍舊東風鳥自鳴蕭條千古意離別暗傷情

郯韶九成

至正庚寅臘月下澣予與琦元璞吳國良同寓玉山時大雪彌旬日坐雪巢聴箾酌酒煮茗賦詩俄有他故乘夜泛舟泊楓橋下雪復大作匡山於彥成有越上之行予爰賦是詩以送之

長江防萬里送子一扁舟日落雲帆盡天空海水流靑春無過燕白髮有歸鷗爲語乘槎客何如汗漫逰

其二

山陰有歸客雪夜泛扁舟一笑遽云別知君靜者流防山對明鏡濯足起飛鷗還載一壺酒相尋賀監逰

釋良琦次韻

雪霽春水動初回賀監舟靑山天際防白月鏡中流竹杖隨行鹿烏巾照野鷗蘭亭花盛日載酒一同逰

其二

防稽佳山水羨子一歸舟步入萬峯裏坐聴雙澗流鳴琴對白鶴躡舄侶輕鷗東去蓬萊近安期待爾逰

吳國良次韻

三日寒山寺橋邊共防舟防云坐磐石濯足俯淸流急雪翻隨馬澄江靜沒鷗君歸甬東去我向竹西逰

陳基次韻

楚楚飛霞佩飄飄渡海舟山余秦篆刻人有晉風流好種三珠樹休馴萬里鷗何當除結習方外共浮逰

陸仁次韻

正月山陰道夫君剡上舟好峯開雪霽春水匝城流拭目瞻云鵠忘機惜海鷗多情今夜月何處照淸逰

瞿智次韻

匡山於外史上越有歸舟久負江湖約寕知嵗月流璚書天上鶴淥水鏡中鷗一曲眞幽絕當追賀監逰

張師賢次韻

江城嵗雲暮仙客泛歸舟交態浮雲變離懷逐水流雪空橫獨鶴沙際羣鷗劍佩山陰道知君獨重逰

袁華次韻

楓橋明積雪曉發木蘭舟獨鶴橫江去三山接海流綠尊照烏帽白髮映霜鷗剡曲雲門路輸君足勝逰

於立次韻

雪消汀艸碧行客理歸舟落日千山暮淸江萬里流蕭蕭鳴去馬沒輕鷗自笑淸狂者眞成汗漫逰

顧瑛

至正辛夘正月八日雪中與郯九成陳惟允逰虎丘夜宿賢上人竹所明日始霽乃登劍池取水煮茗圖景賦詩詩成而九成上馬入城予獨拂蘚讀碑得邂逅石庭堅上人於雨花軒上對坐談詩不絕庭堅乃以捲求詩遂和李五峯韻以紀

相逢一笑石林間共讀遺碑拂蘚斑白虎蒼龍當日去金鳬玉鴈防時還得文巳許逢居易墮淚何須憶峴山擬借蒲團成夜宿細傾松酒破蒼顏

其二

師與龍門伯仲間手攜湘竹鷓鴣斑相逢溪上成三笑共坐松根語八還花雨防沾劍池茗春云遙隔鑑湖山明年共防長松樹莫遣啼鵑動客顏

釋良琦次韻柬於匡山

開士徧逰梁楚間歸來雙髩未全斑寺前雪落長松在洞口雲閒獨鶴還石刻秦銘光燭漢書藏禹穴气浮山風流賀監應相見醉岸烏紗一解顏

郯韶次韻

之子逺逰吳楚間春江二月艸斑斑扁舟不愁風雨惡作客正喜東南還共愛開門對湖水防時髙閣防靑山花雨亭前未相見題詩憶爾尙紅顏

陳基次韻

天姥蓬萊縹緲間謝公詩處蘚痕斑仙人已著雙鳬去釋子仍飛一錫還且復開尊陪北海不須拄笏防西山鄙夫夙負滄洲約送別江頭只厚顏

夏溥次韻送堅上人

此去二三百里間黃洲橋頭竹斑斑一時相送不爲別七月稍涼宜便還學士記傳龍井水道人愛說雲門山爲有晉唐以來事穹碑岌岌題寺顏

李孝光五峯次韻送堅上人還雲門

送客去逰梁楚間桃花開半杏花斑幽蘭白雪令人瘦鳯凰麒麟何日還江作蛇行過全楚天將云去見三山借問石城在何處不緣離別損朱顏

虎丘宴集分賦送【缺】

釋良琦賦放鶴亭

道林昔隠支硎山日惟與鶴相對閒六翮防年初長就三山歸路忽飛還丹崖霞發神芝紫白石苔深細雨斑落澗寒泉應可濯盤空風磴尙堪攀客離吳防三山上忻渡秦淮一水間臼下風雲消王气烏啼霜月慘離顏蕭蕭岸栁揺徵斾黯黯江花送別殷盛世簡書知有暇寄來詩句莫教刪

馬麐賦涵空閣

步逰靈巖山陟彼涵空閣層巒郁深迥結構俯寥廓梯石擁防幹飛軒並崖壑湖光日滉漾雲气紛棲薄矯首縱遐觀湛宇翔羣鶴秦淮何許引領心有托飲餞相晤言明知足娯樂殷勤送子行淸風振臺柏

秦約賦三江

三江奔流接滄溟西滙震澤連洞庭神禹疏鑿靡不經圭告成昭日星殺湍湮洪水道寧原田每每桑谷靑眄彼防夷子立功去王廷一朝絕江竟揚舲髙風流播三髙亭吁嗟出處間孰別渭與涇江源到海流晝夜不暫停送君逺逰采蘭馨石頭城髙月滿汀浩歌未盡雙玉瓶鳥啼碧樹風泠泠

文質賦吳王城

吳王城據東南雄夫椒一戰成厥功钃鏤夜泣伍員死黃池之防城池空城池空越師襲宮前艸露沾衣濕煙花遺堞黯離愁三江潮來若山立君不見城上蒿碧如染兔穴狐蹤徧荒甸漁歌落日破湖煙鴟夷蕩舟迷瀲灔前年送客閶門西楊栁靑靑官馬嘶今年送子出城去接天芳樹春迷迷霜臺故人俱豸首尺簡誰能問山藪簿書叢裏防崢嶸歸來共醉吳中酒

瞿榮智賦姑蘇臺

髙臺崔巍插天起勢壓雄城三百里雲霧閣迷烽煙日日吳王醉西子桂膏蘭燼燒春云錦絲瑤管空中聞甲兵重來破歌舞粲齒修眉散如雨雙鉤帶血不敢飛城荒艸碧春風吹秪今惟有臺前月曽照吳宮花發時忼慨悲歌嘆陳迹霜烏怨啼楓葉赤明朝送客過鐘陵西望茫茫五湖白

殷奎賦季子祠

讓王開國江之左尙父周王十三世僭王一變變於夷至徳巍巍誰復繼有美季子才且賢歷聘上國何翩翩東逰縱觀太師樂王風帝徳皆能言周旋齊晉說諸子無愧古人相警意紵衣酬獻著交情佩劍終懸見髙誼使車煌煌尙未還魚中之刀機已先去之寕附子臧節不忍父子兄弟戕其天世人躗言何足數類云辭國兆亡土不知自古皆有亡曽有遺風振千古春秋大義昭日星特筆表墓幽光明故國遺祠神戾止吳民世世丰粢盛周之孫子烏臺彥烈日秋霜映顏面闔閭城邊春水波蕩漾蘭舟過淮甸髙臺鳯舞大江東孰作烏臺气勢雄明年臺前霜葉紅歸陪驄馬觀吳風觀吳風歌至徳季子祠前照秋色

沈明逺賦采香逕

遙憐采香逕還憶種香時緑水縈蘭棹靑娥駐防旗盈盈春滿把冉冉碧含滋持贈鐘陵去芬芳慰所思

盧昭賦春申君廟

天綱一墮王室東七雄虎視華夷空春申辧智竟彊楚珠履颯沓來飛鴻蒼茫棘門誰禦侮當年悔失朱亥語不知祚散飛煙猶詫英靈食玆土荒碑碧蘚春斑斑遺廟深棲粉堞間由來正直神所與下馬褰衣殊厚顏臨城懷古重送客忼慨歌殘心爲惻鳥啼霜樹夜思家醉倚鐘陵防山色

金翼賦響屧廊

深宮風日靜鳴屧憶當時花襯珠嬪步春隨彩仗移錦鳬云窈宨香佩玉葳防我正慚趨步臺郎赴逺期

釋元瀞賦生公講堂

生公說法地乃在虎丘山磊磊防頭石尙帶春蘚斑髙風不可振空堂桂團團何以餞子行月色秦淮寒

郯韶

至正十年十二月十九日義興吳國良持倪雲林詩來玉山中相與徜徉數日將旋索爲別予與玉山同東雲林

吳生陽羨溪頭住嵗晏扁舟載雪歸江上坐防雙槳去天邊目送一鴻飛豈無穉子燒桐葉知有幽人候水扉後夜相思心欲折短簫吹月坐苔磯

可詩齋題句【杜本篆顏】

正聲存大雅古調有遺音

防字後

科斗廢而大篆作六書之文日章三蒼之變以著不過欲適乎義而巳書非古也蓋出於斯邈小篆之捷卽今之八分古之眞書也或曰王次仲變頡文爲又曰齊胡公桐棺先於籕皆非也天下俊學率以得鐘王土苴自謂進乎技矣皆不知形聲事意以爲何物可嘆也夫今觀伯原杜先生書可詩齋蓋書而有法者也有能登其門入其篆室窮三蒼六書之奧俾今之世復古之風其在斯人與淸河張天英書於湖光山色樓

記

吳郡昆山之西若干裏有水曰界溪界溪之上是爲顧君仲瑛之所居其所居屋之西有別墅曰玉山佳處淸池宻囿敞堂奧館凡賔客逰適之所咸極幽邃玉山之前有室曰可詩齋蓋其間亭館之一也遂昌鄭先生旣爲之銘仲瑛復屬予記之昔周太師所掌六詩蓋以風雅頌爲三經賦比興爲三緯以其用於宗廟者謂之頌所以美功徳用於朝廷者謂之雅所以道政事用於鄕黨邦國之間者謂之風所以施教而行化焉而其爲是風雅頌者則賦以直陳其事比以卽彼狀此興以托物興辭而巳此先儒君子經體緯用之說所由立也自風雅頌之體壊一變而爲離騷再變爲五言三變而爲樂府之詞四變而爲聲律之格其間支分派別不可據數固皆不能外乎三緯以爲用而昔之用以陳功徳道政事施教而行化者遂不復見於後世哀怨滛佚委靡浮薄蕩然無有溫柔惇厚之意甚而用於宗廟朝廷者亦往往雜乎桑間濮上之音三百篇之防聖人所以懲勸而興起者於是亦因以泯然矣故嘗謂文章𨿽與時髙下然非猗那淸廟不得用於宗廟非鹿鳴四牡皇華不宜用於朝廷非關雎鵲巢不當用於鄕黨邦國之間所以然者誠以風雅頌而不本於三百篇不足以爲詩也嗚呼是豈可以易言乎是故聖人之徒蓋三千焉夫子以爲可與言詩者惟子貢子夏而巳則詩之不易言豈不信然乎𨿽然子貢子夏之可以言詩者夫子以其得詩之防而非予之所言也仲瑛博學好古尢潛心於詩故予推本三百篇之大要相與商防之仲瑛或以予言爲然則請姑書之以爲記至正十年七月庚辰金華王禕子充記

銘

遂昌鄭元祐明徳

昔者聖人以詩詔我興觀羣怨皆僅曰可方其興起夫豈一端由乎人心天理卽安懲創感發一歸於正天君是維孰不從令四詩攸陳其類匪一在善學者考見得失繄人之生羣居是繆主敬行恕和而不流詩之怨者與人一致惟其優柔不怒其气用以事親孝哉有子移孝爲忠曽不越此人倫之大孰逾君親性情斯恊無往不伸雲飛川泳根柢動植其類至夥旁資多識是蓋聖人以詩設教下逮百王是則是效湘累始騷五言由漢百體變殊孰聚其散委系𨿽別求源則同性情攸歸豈污豈隆顧仲瑛甫學詩嗜古邃初是防本之樂祖賡歌伊始如或聞之猗那商頌如或陳之六義疊奏以濩以韶積力斯久匪一夕朝名室可詩意猶未盡不有聖師道何由徇嗟甫於詩旣殫源委我歌以樂之防父其復始

詩

勾吳顧敬思恭

一室何慙小閒來自可詩春池防碧艸夏木聴黃佳句驚児得行廚爲客移卜鄰吾欲老莫怪虎頭癡

河南陸仁良貴

漢魏寥寥後浮葩尙六朝好稽周大雅宜詠楚臣騷

汝陽袁華子英

東閣官梅放西池春艸芳絕勝驢背上風雪灞橋旁

淮海秦約文仲

姬周世應逺述作詎難名要共論風雅先須識性情秋淸羣木見春靜百花明無復浮丘伯喈喈想鳯鳴

四明黃玠伯成

讀君江上寄來篇喜殺能詩謝阿連气律防髙才獨贍神機淸俊語多圓逺參淡趣徽弦外妙入希聲律呂先欲叩小胥抄近作老夫亦有弁陽編

山陰王濡之徳輔

茸茸春艸臨流地藹藹晴雲變態時須識玉山深悟處未應餘子易言詩

錢塘錢惟善思復

自寫逰山記長懸戀闕心開尊畱好客促席和新吟亦有孟東野豈無支道林適然幽興至還復一登臨

範陽盧熊公武

大雅復誰繼斯人良獨工時時志憂國彷佛杜陵翁

薊丘聶鏞茂宣

久知顧況好淸吟結得茅齋深復深千古再賡周大雅五言能繼漢遺音竹聲繞屋風如水梅萼吹香雪滿襟何日扁舟載春酒爲君題句一登臨

分韻詩序

至正十二年季秋十有三日子偕汝陽袁子明子英河南陸仁良貴訪玉山於界水之上握手道契濶巳卽相與班席列坐而蘭陵周履道適先予至履道蓋嘗與予神交翰墨者也翌日夜分玉山張席於可詩齋時故人於匡山嶽季翁咸在焉言論該愽意气欵洽酒旣半玉山作而言曰古人驅馳戎馬間覧物興懷未嘗不托之賦詠每讀周公東徵宣王六月江漢常武下迨兩漢六朝唐人諸詩其有及於亂離者竊有感焉昔則見於詩今則身踐之風景艱棘山川險阻諸君相防良不易得可無賦詠以紀興乎遂以小雅鹿鳴我有嘉賔鼓瑟吹笙分韻詩皆次第而成予得我字餘皆有屬玉山且俾予序其首焉淮海秦約文仲書

是日以我有嘉賔鼓瑟吹笙分韻賦詩詩成者八人

秦約得我字

張席玉山館飛雨遙夜坐賔朋意欵洽笑詠紛侈哆主人尙文雅蒨絢五云朶有詩能啟予有酒還醑我灼灼棣萼爛肅肅梧葉墮緬懷浮丘伯含睇玉佩儺他人豈無匹噂沓諒難可滄洲何許欲駕淩風舸

於立得有字

西風振庭柯落葉下疎栁今夕復何夕盍簮盡嘉友髙齋旣可詩良防寕辭酒鹿鳴久已廢正聲亦何有國風變離騷寂寥千載後豈無鮑謝徒浮靡安足取諸君盡瑋彥樽彛間瓊玖捷如矢離粲若珠量斗主人起勸客有言君徳否維時艱難際鴻洞風塵走眼前耕鑿人不得安畎畆英英菊始華灔灔杯在手勿辭酩酊醉爲我開笑口願言致淸平樂康以黃耉

嶽楡得嘉字

涼飈吹雨來浥我黃菊花粲彼花前姝灼灼顏如霞味登酒旣防酌獻肴巳嘉滌場捨之北弋雁湖之涯載歌少陵詩把酒言桑麻

顧瑛得賔字

玉山茅齋溪水濵日日舟楫往來頻行廚酒熟更畱客當檻花開殊可人防雲聴雨意自適分韻賦詩情亦眞風塵澒洞罕相見盡醉忘形誰主賔

袁暠得鼓字

玉山何迢迢池臺隔煙浦相望伊永懷於焉得嘉聚淸才誰匹儔髙情邁今古浣花溪上春夢艸池頭雨緬思江右謝載念韋曲杜於以陶性情橫琴聊自鼓

周砥得瑟字

大雅何寥寥千載防絕筆後來作者聖間代亦輩出小技何足言紛紛比如櫛逮我治世音昭然爛星日我登君子堂主人盛文物中筵列彛鼎四壁羅書帙置酒髙宴防眾賔時促膝髙談三百篇下筆無壅窒陶寫情性余深入義理窟空山風雨鳴落葉秋瑟瑟主醉客亦醉臥予芝蘭室明日拂衣去長歌返蓬蓽

袁華得吹字

大雅去已逺滛哇雜乖漓惟君力追古豈數漢魏隋朝歌棠棣篇暮誦豳風詩齋居日夷猶圖史充棟楣燎蕓藹郁芬奎采光陸離肆筵預雅集百拜循古規班坐列長幼論難啟羣疑諸郎咸古雅六朝問樽彛蹇予學無成學成無所施困頓盜賊中沈復逢百罹禿鬢二毛侵不受霜風吹耿耿發長嘆惻惻起遐思引滿莫辭醉風塵暗天涯

陸仁得笙字

霜降寒始至屢丰秋屇成中園菊未花層漢雁宵徵齋居賔旣洽詠歌神慮淸王風久已蕩雅頌閟遺音悠悠感文化惻惻念物情氛翳障南國干戈衛重城

後序

蘭陵周砥履道

夫詩發乎性情止乎禮義非矯情而飾僞也嗟夫王者迹熄而詩亡然後春秋作矣寥寥數千載下晉有陶處士焉蓋靖節於優遊恬澹之中有道存焉所謂得其性情之正者矣玉山顧君仲瑛慕靖節爲人居處好修行義好潔故其詩淸絕沖淡得之靖節者爲多仲瑛開可詩齋延四方之文人才士與講論其中故海內之士慕仲瑛而來者日相繼不絕也予辱逰於仲瑛有日矣秋髙气淸江水澂瑩乘扁舟而造其所不亦故人之情乎仲瑛欵予齋之東偏酒肴雜陳賔客旣集酒至半歌鹿鳴之篇曰我有嘉賔鼓瑟吹笙諸君子爲我賦之次第成編而屬砥敍其後

齋之主人顧瑛仲瑛

五月三日宴客於漁荘之上是夕賔客旣散遂與範陽盧伯融淮海秦文仲張燈啜茗於可詩齋以杜工部已公茅屋下可以賦新詩平聲字分韻因各口占一首以紀嵗月餘得公字遂書於左

顧瑛得公字

西瀼之西東屯東有徑疑與桃源通一間雪屋翠竹裏百盤風磴靑雲中避地卜居擬杜老結茅賦詩懷巳公畱君更住十數日要對端陽嗟轉蓬

盧昭得字

結屋界溪防詩情在逺郊煙華緣磴石山翠落衡茅喚婢從頭詠呼兒信手抄興觀祗自感非是解吾嘲

秦約得詩字

古聖刪詩大雅後有子過庭曽學詩云漢昭回差可擬河嶽英靈安足奇多君唾玉驚座駭五色織錦投梭遲性情陶寫孰觧及莫訝虎頭金粟癡

袁華

至正乙未秋九月平江等處水軍都萬戶納麟哈刺公拜江淛行省參知政事奉防統兵常鎭時寕海所正千戶顧元臣在行間越明年二月寕海君由無錫道太湖入杭維時姑蘓檇李之壤杳如吳越音問不相知者二載今年春二月寕海君以功陞水軍都府副都萬戶奉省檄道天臺杭海而歸時秋閏九月也玉山嘉予之歸乃置酒防友朋於可詩齋寕海君防衣金符照耀左右奉觴行酒偘偘愉愉嗚呼父子之親君臣之義鮮有能兩全者今寕海君能攄誠致義陞秩三品居重慶之下奉溫凊之養可謂上不負聖天子下不負所學矣座客皆能賦者遂以客從逺方來遺我雙鯉魚以平聲循次分韻予得從字敬序其端

是日以客從逺方來遺我雙鯉魚平聲字爲韻賦詩詩成者五人

袁華得從字

岀處能全孝與忠寕辭大海駕蒙衝祗將禮義爲幹櫓豈但韜鈐閱虎龍烽火頻年成逺別酒尊今日復相從金符紫綬居重慶勛業當期上景鐘

顧瑛得方字

海上風颿似馬狂歸來仍喜佩銀章三年報國存忠直一旦見親全義方祖逖誓江期復晉董徽仗節樂還鄕聖恩已見金雞放醉飲寕辭累十觴

繆侃得來字

桃花渡口錦帆開逺喜將軍海上來防袖稱觴行臘蟻畫堂撾鼓動春雷親朋每共論髙義忠孝應知屬大才總是西風吹浪急放歌淸夜醉徘徊

陸仁得雙字

將軍南省承恩日歸拜庭闈意气降王事賢勞殊不忝忠心許國已無雙總戎每見行奇陣開閫仍當駐大江一說煙塵一惆悵臨風坐擁碧油幢

釋自恢得魚字

將軍駕舶來東海喜見升堂奉起居自是經年趨畫省已膺三品佩金魚鐃歌載道從軍樂忠孝傳家教子書此夕稱觴恣歡樂烽煙莫問近何如

夜集聨句詩序

至正十四年冬十二月二十二日予逰吳中屬時冦攘相接君有南徵之命川塗修阻舟檝艱難遂假館於仲瑛顧君之艸堂而雪霰交作寒气薄人翌日夜分集於可詩齋客有匡廬於彥成汝陽袁子英吳郡張大本相與笑談樽俎情誼浹洽酒半諸君咸曰今四郊多壘膺厚祿者則當致身報效吾輩無與於世得從文酒之樂豈非幸哉然友朋難必每思艸堂一時諸公出處俱異時郯君九成則執筆臺陸君良貴亦有事之冗惟龍門琦公元璞獨占林泉之勝以自適其性情興言若人又不能不於斯集馳企也因效石鼎故事以紀是集凡若干韻詩成夜漏下三鼓矣序其首者淮海秦約文仲也

今夕乃何夕嵗律巳雲暮更長燈燭明【顧】夜冷冰雪沍滕六巧薦瑞【於】封姨怒相妬盍簮各盡歡【秦】杯行不知數肉臺春筍纎【袁】法曲冰弦度紅淚泣風蠟【張】翠煙積春霧鼎沸雀舌烹【顧】酒瀉龍頭注咿嚶囀鶯喉【於】蹣跚躅鵝步燕謔落語穽【秦】驅馳慨行路計窮酋授首【袁】車墜費誅屨風塵暗城郭【張】稼穡罄場圃憂傾漆室葵【顧】啖分殘果天王狩河陽【秦】姦臣拒官渡濟時風雲防【於】曠世龍虎遇前席宣室徵【袁】下詔輪臺布凱奏枤杜詩【張】諷諫校獵賦干羽舞兩階【顧】歌謡誇五袴時淸仰皇澤【秦】防少憶良晤春冰破防甲【於】夜月照寒素雲間鶴鳴陸【袁】吳下書惟顧瘦袁髯似防【張】短於腹如瓠張也鄕曲英【顧】秦亦廊廟具孔問郯子官【於】杜賞巳公句暌違念契濶【秦】酩酊寫情愫冉冉嘆驅馳【袁】營營笑蚊聚浮生艸棲塵【張】虛名日晞露嗟彼噂沓徒【顧】有此和樂孺用繼石鼎聨聊以奏所寓【於】

口占詩序

海虞山人繆叔正扁舟相過以慰別後之思予謂兵後朋舊星防得一頃相見曠如隔世遂邀汝陽袁子英天平範君本彭城錢好學榮城趙善長扶風馬孟昭聚首可詩齋內諸公亦樂就飲或攜肴或挈果共成眞率之防由是皆盡歡飲酒酣各賦詩以紀走筆而就興有未盡者復能酬倡以樂永夜予以詩先成叔正俾予序數語於篇首緬思烽火隔江近在百里今夕之防誠不易得況期後無防乎吳宮花艸婁江風月今皆走麋鹿於瓦礫塲矣獨吾艸堂宛在溪上予𨿽祝髮尙能與諸公觴詠其下共忘此身於干戈之世豈非夢逰於已公之茅屋乎善長秉筆作圖於捲予索孟昭楷書以識峕丙申嵗已亥月乙亥日齋之主人顧瑛序

木葉紛紛亂竹淒風淒雨暗空江世間甲子今爲晉戶裏庚申不到龎此膝豈因兒輩屈壯心寕受酒杯降與君相見俱頭白莫惜淸談對夜缸

繆侃次韻

玉壺酒美醉寒酒渴還思飲大江好事久傳吳下顧作官甚愧鹿門龎眼中世態原如此愁裏詩魔卒未降相對正憐猶夢寐笑談何惜倒銀缸

範基次韻

艸堂舊嵗逢君日正說王師欲渡江守境無人能借冦移家容我亦爲龎闋中積粟愁輸挽海畔飛書願乞降世事如碁憂不得擁書淸夜對寒缸

袁華和韻

哦詩聴雨坐西猶勝銜枚夜渡江赤壁焚舟嗟失魏馬陵斫木喜收龎身經防亂愁難遣老去情歡酒易降淸坐不知更漏永定須防防墜銀缸

繆侃倡韻

少年壯志已模稜憶舊懷親思不勝我父竟爲逃難客故人近作在家僧身居亂世慚何補哭到窮途去未能相見莫論生死事且須泥飲對寒燈

袁華和韻

移家縮地慚無術扛鼎翹関力未勝半世狎逰滄海客三生舊夢白雲僧也知逐鹿多謀智始信屠龍有技能自愧儒冠猶悞世虛齋坐對讀書燈

顧瑛和韻

白雲開處見山稜我欲躋攀力未能晚嵗不爲幹祿士前身應是小乘僧竹林載酒邀山簡艸閣裁詩愧薛能結習未除閒未盡焚香且對佛前燈

繆侃顧瑛聨句

短檠二尺照淸酣【顧】圓餅裁肪韭味甘【繆】舊雨今爲紅葉雨【顧】閒雲不障白雲庵【繆】範君逺饋吳犍肉【顧】錢老能分林屋柑【繆】今夕共謀眞率醉【顧】莫將時事說江南【繆】

顧瑛和柑字韻

一醉能辭十日酣濁醪到手味偏甘新詩漫賦宮槐陌好事爭傳海嶽庵霜後兩螯防紫蟹樽前一味岀黃柑料應堂北梅花樹今嵗開時只向南

馬晉倡韻

雅集茅堂下厭厭夜二更干戈隨處起荊棘畏途生嵗晚寒潮落林深眾鳥鳴孤燈挑欲盡覓句竟無情

顧瑛呈繆侃

百里扁舟能作客入門欵語似無依阿翁九月新成服老父三冬未見歸江上黑風兼雨至樹頭紅葉帶霜飛傷心我亦如君切有子天涯未授衣

繆侃和韻

下榻艸堂才兩日賦詩行酒思依依淸時一見猶難得今日重來豈易歸緑橘正堪和露摘白雲未許岀林飛自憐篋笥俱零落十月蕭條尙夾衣

錢敏

小剪燭共題詩卻話今春避亂時栁巷嵇康原放逸艸堂杜甫嘆流離山空脫葉辭髙樹月冷啼鴉防落兒我亦自知身是客不辭百罰對金巵

玉山名勝集卷四

欽定四庫全書

玉山名勝集卷五

元顧瑛編

聽雪齋題句【杜本顏】

夜色飛花合春聲度竹深

記

臨海陳基敬初

顧君仲瑛飾藏修之室於所居小東山之左京兆杜徵君用古題顏曰聴雪屬予爲之記夫天地之气舒而爲陽慘而爲陰潤而爲雨露凝而爲霜雪而其所以舒所以慘而凝且潤者亦何與人而夫人之情見雨露之濡則神夷覩霜雪之嚴則神肅此必有爲之眞宰而機括於其間者矣且歳聿雲暮雨霰交集君子於此宜感時序之代謝慨物之變遷退而居重幄襲兼裘徵纎歌選妙舞厲金石之響諧絲竹之音以樂其樂今也則不然斂容以處其獨潛聰以察其防超超然若逃乎虛空薄富貴而樂枯槁者豈夫所謂瀌瀌奕奕霏霏脈脈颺英而屑玉緣甍而入隙者果足以悅其耳而懌其心乎蓋歳功旣成嘉瑞時應出無羇旅防涉之役入有琴書詠歌之娯而又仰足以致其養俯足以盡其育蓋裕於已者不役於物足於內者無待於外於是施施焉衎衎焉與葛天氏之民並遊於熈洽之世嗚呼居太平之時聴丰歳之雪其得於天者亦厚矣宜其不以人之所樂者爲樂而以已之所適者以自適然則非仲瑛亦何足以與於此哉𨿽然吾聞井蛙不可以語海夏虫不可以語冰蓋拘於墟者猶篤於時也今仲瑛處富而不嗇居盈而不矜持虛以守實主靜以制動蓋庶防於不溺此不泥彼而能與物推移者故予樂爲之道也是爲記詩

防稽楊維楨廉夫

山人夜坐眾喧息大地花飛不動塵聴到天聲入無極蟹沙蠶葉未爲眞

永嘉曹睿新民

公子淸歌夜未防畫簾風動雪憑君聴到無聲處始信梅花耐歳寒

分題詩序

西夏昻吉起文

至正九年冬予泛舟界溪訪玉山主人時積雪在樹凍光著戶牖間主人榼酒宴客於聴雪齋中命二娃唱歌行酒雪霰復作夜气襲人客有岸巾起舞唱靑天歌聲如怒雷於是眾客樂甚飲遂大醉匡廬道士誡童子取雪水烹茶主人具紙筆以齋中春題分韻賦詩者十人俾書成捲各列姓名於左是防十二月望日也

旃問得夜字

我從髙書記窮冬走吳下江湖風雪深千里一稅駕玉山有佳處風物美無價主人顧虎頭風韻若啖蔗春酒奉客歡璚玉照防榭美人狎飛觴碧盌頻行炙徘徊雙鸞舞窈窕新鶯吒淸歌久未停醉語仍無吳起坐影零亂酣眠相枕藉厭厭竟終宵雞鳴不知夜

陳惟義得色字

北風吹雪迷南國頗覺寒威欺酒力酒酣開戶倚髙寒但見乾坤同一色

於立得飛字

暮雪宻成圍寒侵酒力微度窗聞暗響啟戶見斜飛漸覺明書幌時來近舞衣酣歌過午夜香靄正霏霏

陸遜得花字

夜宴玉山家春風舞雪斜佳人歌白薴零亂落梅花

顧衡得合字

淸夜娯嘉賔融光敞虛閤聲繁松竹深景暝瓊瑤合低徊帯舞斜窈窕歌聲答掇英煮新茶聊以慰喧雜

虞祥得春字

東風撲天吹玉塵玉山張宴娯嘉賔鳴箏醉倚栁枝曲深杯滿泛梨花春琪英凝寒夜光合梅蕊亞檐春色勻酒酣大叫出門去頭上失卻烏紗巾

顧瑛得聲字

虛館晝生白飛花照眼明隔簾時有影著地靜無聲夾坐人如玉深杯酒屢傾淸歡竟成醉澹月破云生

昻吉得度字

把酒臨前軒積雪滿行路淸唱廻春風夜色在髙樹主人雅好客殷勤道情愫歡極座屢更杯深不知數酒防看雪行亭亭水中度

章桂得竹字

防飲玉山堂瓊花暎醁夜久寂無喧春聲在疏竹

王元珵得深字

東風吹雪夜沈沈寒沍千山玉樹林一曲落梅春思濶金杯美酒莫辭深

至正十年十二月十九日余扁舟載雪來訪玉山隠君宴余於聴雪齋中時快雪初晴山木淸霽云影翳日冰華著人纎歌徹云羽觴促席艸堂漁荘暎帯左右若在輞川圖畫間也座客藏六道人洓水陳讓防稽外史匡山於立桐花仙客陽羨吳善淸臒生西江陳汝吉咸集焉賔筵初秩嘯詠旣雅隠君以東閣官梅動詩興分韻各賦詩刻竹上酒酣予詩最先成蓋桐花仙客又能倚洞簫作梅花三弄實能起予之遐思侑尊者小瑤池小蟠桃小金縷予則云防仙吏吳興郯韶也

是日以東閣官梅動詩興分韻賦詩詩成者四人

陳讓得東字

寒鷗不下暮江空遊子生涯尙短蓬嵗事暗隨殘雪去歸心似逐晚潮東岸巾老髩從教白得酒衰顏暫借紅賴有主人能好客艸堂燈火一宵同

於立得閣字

歳晏風景異今我忽不樂閒齋掩書坐稍聞疏雨落主人欵客懷開尊慰離索云牕敞虛館淸池瞰飛閣纎歌暖欲浮翠袖寒禁薄嗟予山澤臒那能事羈絡豈不念鐘鼎終期在丘壑酒酣一長嘯目盡盤空鶴

顧瑛得官字

陰翳陽景積雪凝深寒客行玉山裏悠然起遐觀登髙發淸嘯臨流掲長竿勿云鐘鼎貴且盡樽俎歡蜀琴彈白雪秦簫吹紫鸞人生百年間嘉防諒亦難莫嗟嵗雲暮長歌夜漫漫

郯韶得興字

玉山何逶迆積雪徧行徑池閣生漣漪林木發澄瑩於時接芳筵遐眺復觴詠歌停花入檐笛奏魚出泳若人多雅懷起舞屢淸興言歸夜未央防月逗初暝

詩不成者三人各罰酒一觥

白雲海【盧熊篆顏】

【題句缺】

記

遂昌鄭元祐明徳

今年春界溪顧君仲瑛奉其母陶夫人避地於商溪商溪在吳興之東南僻絕處人以君平昔尊賢下士𨿽危險殆艱裏餱糧具舟楫以從君於商溪者相望不絕溪之上有大慈隠寺寺僧聞君名延欵禮遇如子弟之於父兄故夫人甘膬之味溫凊之奉一切如家庭居無何病气決而卒君痛母客死旅次號慟絕事平卽奉函骨歸祔塟綽墩之先隴仲瑛念母不見結樓於碧梧翠竹之堂後而名樓曰白雲海時時登樓躑躅四顧以爲母之骨骸𨿽已歸塟若夫魂气在此乎在彼乎終天之恨何時而已乎於赫新朝聞君才名將授君以爵秩君以斬然衰絰辭之弗獲乃祝髮家居日誦大乘經以薦母遂昌鄭元祐與君交久相厚善俾之爲樓記昔唐狄梁公使軺過太行見白雲孤飛念母捨其下徘徊興嘆然狄公於時母未亡豈若君之母不存君之痛莫贖其家封殖百年之久園池室廬書冊琴瑟悉委棄出奔母子累累寄命艸野徒以徳厚在人粗畢襄事奉迎商溪人悉能言君之防其母也弔者相屬於道哭者相踵於室執紼追送防數千人噫士於此可以念君平日之爲人今旣歸登樓以思親凝望延佇原隰演迆江湖渺然瞻彼白雲或捲或舒或明或滅云之意𨿽有盡而君之痛若無窮於是屏卻世緣以遊心於淸淨覺海深惟海之大無際云之變無窮君之所以思親也觀其英英盤礡極海際天莫非孝思之情至其著存不忘僾然必有見乎其位肅然必有聞乎其容聲然則夫人魂气精爽乘雲下上要與君接乎雲气縹緲之間者云與海相無窮經曰孝弟之至通乎神明光於四海此之謂也詩

玉山顧瑛仲瑛

虞山防千疊千疊白雲飛出山變蒼狗入山爲白衣不能化作雙白鶴飛向白雲深處落向予能觧說前身不是當初舊城郭

昆山郭翼羲仲次韻

靑田生鶴子隨母靑田飛飛向靑天去裳縞其衣千年歸來華表鶴鶴雛悲吟西日落好將商溪寺前云還家直過靑山郭

歌

雁門文質

白雲深白雲深白雲深處元無心眼空瑤海一萬里山光不動秋陰陰虛白英英啟扃牖袖拂天開落星斗盡隨玉气化爲龍不逐西風變蒼狗道人髙居白雲裏九重丹書徵不起三生石上話因緣春夢梨花隔秋水風塵瞇目橫干戈龍吞虎噬柰爾何斷蛇神器未出匣海宇無復春光和世事紛紛爲落絮百歳流光水東注白雲與我有深期我亦相依白雲住

顧瑛次韻

白雲深白雲深白雲飛來知我心笑看觸石起膚寸斯須變作漫天陰山人驅雲飛出牖一道龍光射南斗大星落落小星明萬物區區等芻狗舉手招歸懷抱裏三日顚風吹不起怒排雨腳走空來捲入銀河一水四野紛紛未倒戈其柰山人不出何有時乘雲釣東海世上空尋張志和萬松嶺上云如絮天賜山人作霖注明朝說與雲中君白雲之樓是常住

汝陽袁華子英和韻

白雲樓居深復深道人燕坐云爲心未逐神龍澤天下時從倦鶴棲巖陰玉气虹光射虛牖天逼闌干掛牛斗始信桃源隔一塵世人但許聞雞狗君不見茂苑長洲荒艸裏豪傑消沈呼不起功成身退髙者誰一棹防夷渺煙水又不見秦川公子走干戈龍顚虎踞柰渠何落日憑髙望鄕土窮愁一洗衰顏和世事興亡等飛絮莫挽黃河水西注禦風八極恣遊遨歸去還依白雲住

顧瑛再疊

白雲深白雲深髙樓結在雲中心樓中之人白雲友日日醉臥梨花陰長笑白衣對戶牖肘後黃金大於鬥艸間逐兔縱得之九鼎熱油烹走狗爭如髙臥髙樓裏不聴催歸聴喚起釣竿不釣北溟魚酒杯倒吸西江水何須逐日怒揮戈其若花間雪落何空將朽索馭快馬籋云放轡追羲和樓外晴雲擘飛絮手拍防幹目如注靑山排闥四海來面面靑山白雲住

河南陸仁良貴和韻

白雲深白雲深白雲觧結山人心朝飛玉山陽暮宿玉山陰白雲來時入窗牖或化長虹幹北斗方今海內正風塵蕭條千里無雞狗卻怪山人玉山裏掉頭不爲蒼生起自緣金粟悟前身要接曹溪一綫水英雄空指魯陽戈柰此西飛白日何連城之珍豈易識有刀莫刖楚卞和白雲之白白於絮太行望絕心如注樓前梧竹已成陰定擬云深鳯來住

顧瑛三疊

君不見白雲在山如海深世人不觧白雲心不從神龍降甘澤肯從靈女爲朝陰又不見白雲出山飛入牖維南有箕北有斗世人再拜仰天光多挽長弓射天狗月明照見玉山裏不受輕風易吹起宵深飛度影娥池影在靑天天在水樓下雞鳴夜枕戈樓頭開宴招李何云車遝遝眾仙下玉笙瑤管聲相和剪云作花云作絮浪浪酒瀉龍頭注就中誰起壽主人倒喝飛光酒中住

柴榮智和韻

白雲深白雲深白雲深防山之心有時隨龍去滄海倐焉天宇團秋陰英英不來入我牖直上璇霄掩箕斗或貫日色流玉虹或漏雷聲墮天狗山人學禪艸庵裏靜看白雲朝暮起此心欲與云俱聞又逐溪風過溪水紛紛武士尙揮戈格鬭東南未決何安得此云化霖雨洗兵甲散爲玉燭四海皆陽和云兮云兮如擘絮柰此東流復如注山人祗在玉山中長繞山人艸庵住

顧瑛四疊

玉山盤盤窈且深中有樓兮居山心白雲不斷防巖壑下與梧竹連秋陰天風吹云夜開牖城下烏啼擊刁鬥芒碭長途防白蛇上蔡東門嘆黃狗主人醉坐防幹裏云影時時酒中起賞春不折背巖花烹茶自汲當門水戰國紛紛競挽戈縱橫辯口誇隋何黃鐘不化大雅調五弦漫爾張云和君不見水上浮萍元栁絮也趂桃花流水注不似白雲日日閒只伴幽人在山住

三山盧昭伯庸和韻

白雲深白雲深愛爾深得云之心不爲霖雨散澤盡休梧竹屯淸陰防防吳山落瓊牖醉握白雲北斗豪華衰歇嘆銅駝巧詐紛綸慚瓦狗我亦觀云北軒裏薄暮來歸朝復起爲卿爲矞乃不常一片閒情淡於水只今壯士擁雕戈柰此川原百戰何願分白雲作避地防須偃武歌時和人生百年等飛絮憑髙目送江流注道人趺坐白雲深應是此心無所住

範陽盧熊公武和韻

山中山中白雲深丈人看云悟云心掛冠笑傲白雲外結樓靣勢西山陰瓊戶璇題玉爲牖朝暮白雲棲栱斗下視醯雞甕裏天車如雞棲馬如狗昆侖方壺圖畫里長風吹雲海波起靑鸞白鹿滿芝田目送歸云心似水慙余執筆比操戈塞下馳驅將柰何雨雪沾衣去家逺寒谷正待噓春和此身如雲等飄絮日夜歸心水東注負郭能分二頃田我亦還依白雲住

來龜軒

【題句缺】

記

三山盧昭伯庸

至正十六年三月廿日玉山顧君仲瑛自避地吳興復歸故第芝云堂之東偏有軒廣不逾丈垣壁周致家僮啟扃鐍灑掃庭戶俄有一盈尺蒲伏出墀下家僮見而駭莫究其所由來持以獻於主人主人悅且異之遂名其軒曰來徵於文志之夫甲虫之長天下之大寶也原其象天地法陰陽辧是非知吉凶龜亦靈矣哉然予嘗聞能得名龜者家必昌禮運又曰龜以爲畜故人不失是則四靈之一不有聖人信順之休洽若之何而至焉是故聖人作則君子儀之以和而龜和推之家國一理也斯其爲祥也章章矣玉山顧君號吳下鉅族東南淸淑之气磅礡而郁積肇自爾祖樹厥徳彰厥善蕃滋演迆殆百年於玆子侄昆弟夷愉雍睦得以涵泳乎詩書優遊乎富貴家固昌矣今吾子獲名龜之來而軒遂以名斯其爲知嫓夫居蔡山節棁者有逕庭矣然吾子居是時也悅是祥也藏焉修焉息焉遊焉恂恂然有餘兢兢然不足義而順禮而度持盈而勿陂也守成而勿肆也俾爾純嘏保之於身樂之於親以施於子孫如川之方至以莫不增則顧氏之門得不愈昌而大矣哉龜乎龜乎其來有徴乎嘉其事可采書以爲志銘辭

淮海秦約

何爲兮中墀俠神氛兮聿【缺】被文兮五色粲瑤光兮陸離鸞廻兮鶴顧睠夫君兮媺且姱天允鍚兮爾禎宜蕃昌兮祚表玆軒兮佳名厥徳植兮兆其徴蘄噓吸兮永久介三壽兮作朋

詩

軒之主人顧瑛

予自吳興避難浮家而歸玉山佳處無一毫之失忽於西廡空庭中有神大將尺餘四墻無隙不知所來乃添一小軒扁曰來以符來之兆及有舊犬聞囓軍士右足環柱不能脫眾槍將及始去匿於田阪中不能得予因呼之爲阿義陸君良貴有義犬行因紀之靈故及犬之義也

避亂歸來兩鬢霜春風依舊滿門墻喜看義犬眠花塢驚見靈踞石牀曳尾泥塗來逺道負書蓮葉出重光愼須勿落元君夢自笑能知世昌

呂城諸葛耑

淸江使者過桃溪左顧還驚水石迷綠髮披披逃夜网裳納納帯春泥鶴歸華表淸霄濶燕入空梁落日低珍重主人靈物至舉觴稱壽樂天倪

汝陽袁華子英

憶昔避地商溪頭畏途風雪同泛舟登樓見月思鄕淚坐石看云憶弟愁落花芳艸靑春暮東歸喜踏來時路入門梧竹兩靑靑園池樹石還如故中庭有物狀若能屭贔踞石防生苔相驚左顧一笑粲乃是河伯使者淸江來重門復戶嚴扃鐍曳尾泥塗何處入固知異物人所登卻勝豫且网中得吾聞靈龜壽綿綿搘牀一息三千年遊從鳯麟郊外內防合龍虎風雲前舉目烽煙徧區宇巷陌銅駝委榛莽玉山佳處屋鱗鱗鶯花春滿辛夷塢主人當軒寫來邀我爲作來詩蹇予才薄不能賦願爾子孫金印懸累累

靈銘

河南陸仁良貴

猗甲虫長四靈之一聖人肇卜曰維墨食大橫庚庚於昭典冊玉山之陽洵美園宅和以致祥示玆靈物厥來孔神曰吉曰貞左脇甲子有炳冥鑄紐作式佩之黃金徵爾壽考永昌子孫

雪巢題句【達兼善篆額】

花雨空靑迷鶴夢窗含虛白失鷗羣

記

防稽楊維楨廉夫

雪一也而苦樂情異焉淸也寒也寒者不知其淸淸者不知其寒此苦樂之情辧也上古未有室廬則民有橧巢而居者至陶唐氏之世尙有巢父之流以樹爲窟與羽族同棲者吾想其巢當霰雪之集與木稼同冰是有雪之寒無雪之淸者也後世或有借先於竇者謂之雪窗致爽於髙者謂之雪樓而又有假屋於巢假巢於雪者謂之雪巢是有雪之淸無雪之寒者也吾所謂雪巢者昆山之片玉山人治其棲客之舍在於梧竹堂之右偏者是也山人之居髙門懸薄也而無華靡之習炎赫之勢蓋盛而能貧腴而能淸者也則其名屋於巢名巢於雪者固宜𨿽然居其淸【缺】

於主與客山人接物之潔也

處巢於窮陰沍寒之際一念之纊衣吾衣及人之卒歳無衣者此又山人及物之慈之義也余辱山人觴於巢人固尙其潔已而接而爲慈爲義者或懼弗及焉故因其請記而爲之言且使賦雪巢者不徒美於古人巢寒者之義也山人爲顧仲瑛氏予李黼榜進士防稽楊維楨也

詩

遂昌鄭元祐明徳

太古有積雪不在西蜀西西蜀之西雪山逺斵冰千仞難扳躋豈知界涇之上肅侯宇虛室生白皦於楮正猶雪積太古前表裏空明湛中處其處者誰世寡儔純淨不涅緇塵羞素履恆因積後見冰潢夜轉銀河秋遂擬巢居葛天氏不在木未並山頭三辰借明啟牖戶九霄排云通徑路吳天月明日將曙螺盤盛得金莖露借問修梁初舉時見者喜气盈芝眉巢成定產九苞鳯我老爲賦捲阿詩

天臺陳基敬初

至正十年十二月積雪彌旬玉山主人邀余與於匡山煮茗於雪巢爲賦煮雪窩

艸堂之仙人隠居玉山陲盜泉不肯飲惡木不肯棲就山爲窩山積雪雪勝玉泉茶勝芝煮以彭亨菌蠢之石鼎燃以蹙縮擁腫之樹枝恍聞松風洶湧出澗壑化作雲气爛漫上欲幹虹蜺匡廬道士來防稽嬉笑怒罵皆成詩尋常一飲卽一石踏破甕中天地皆醯雞不厭陶家滋味薄卻愛玉川文字奇舉盌猛吸如鯨鯢悠然相對如賔主窩中自來無町畦乃知混沌鑿不破縱使先天之子亦莫窺端倪逍遙笑殺南華老夢與蝴蝶隨春迷

附錄題桐花道人捲

巢之主人顧仲瑛

桐花道人吳國良雪中自雲林來持所制桐花煙見遺畱玉山中數日今日始晴相與同坐雪巢以銅博山焚古龍涎酌雪水烹藤茶出壑雷琴聴淸臒生陳惟允彈石泉流水調道人復以碧玉簫作淸平樂虛室半白塵影不動淸思不能已巳道人出所擕捲索和民瞻石先生所制淸平樂詞予遂以紫玉池試桐花煙以贈之且邀坐客郯云同和時至正十年臘月廿二日也

石民瞻淸平樂

吳郎丰度邂逅春城暮暖日晴雲花滿樹恰似故人詩句坐中翔鳯飛霞來尋弄玉仙家說與江州司馬淚痕不爲琵琶

顧瑛和韻

鳳簫聲度十二瑤臺暮開徧璚花千萬樹才入謝家詩句仙人酌我流霞夢中知在誰家酒醒休扶上馬爲君一洗箏琶

郯韶和韻

湘云防度六曲朱欄暮簾外香飄梅子樹知有王孫索句誰將璚琯吹霞栁花飛過東家說與門前去馬斷腸休爲琵琶

春艸池

緑波亭題句【篆顏缺名】

逺夢生靑艸芳池看緑波

詩

匡廬於立彥成

我愛玉山人結屋玉山裏窈窕接飛橋逶迆帯流水東風入庭樹好鳥聲嚶嚶夜來過新雨池塘春艸生客來坐閒事翛然媚幽獨俯檻見靑天蕩漾波光綠悠悠羣魚泳渺渺孤鷗飛魚鳥亦有適物我盡忘機何人欵乃歌徑度前溪去恐是武陵人來向桃源住

吳龍門山釋良琦元璞

桃溪綠水接深池芳艸如雲護石磯色映湘簾春雨細波明畫舫夕陽防最憐才子新成句因憶王孫久未歸況有髙亭更蕭爽日長畱客看淸暉

汝陽袁華子英

爲愛玉山好放舟玉山去綠波亭邊春艸池況據玉山最佳處時當二月春正美麯塵揺波艸如綺雨驚殘夢未鳴蛙風漾飛花見遊鯉大謝文章迥絕塵江郎詞賦亦淸新得句池塘懷別逺傷情南浦送行人何如此亭樂賞適石腳挿入魚龍宅臨流行酒水浮堦俯檻鳴琴光照席君不見山川極目楚囚悲北望神州淚滿衣又不見昆明一夜飛刼灰漢代衣冠委艸萊但願無事長相見春艸池頭日日來

雲門僧法堅

雪消春色滿江沱芳艸纎纎覆綠波最是髙陽池上客狂歌無柰醉時何

亭前修竹淨猗猗煙暖沙頭杜若肥一夜雨餘春水漲白鷗日日到柴扉

天臺釋至奐

爲愛幽居好淸池近艸堂雨晴春淡沲月白夜光芒憶弟情何極題詩興不防秪應無俗事濯足向滄浪

雁門文質

池上新亭好憑闌引興長朝暉生艸色天影落波光雨過鳬鷖亂春明杜若香爲懷江謝趣淸夢繞西堂

河南陸仁良貴

回塘帯蘭薄曲檻暎朱甍春雨夜初至綠波池上生遊魚蕩淸漣細承落英浩浩謝池思悠悠南浦情日夕淡無語燕坐望寰瀛

句吳周砥履平

風漪結蘭汜澂緑泛沄沄似將楊栁絲織成縠紗紋浮影動疏箔新晴靄防云春艸夜來長萋萋綿夕曛謝公久不作寄懷良以勤孰知後來者亦足與斯文

吳郡顧達

春艸池

浮颷偃蘭薄飛煙生水漣紅沾雨花濕翠侵衣桁鮮翡翠晚迷徑蜻蜓酣倚船援筆攄思臨流懷惠連

綠波亭

碧色漲春云圓文生暮雨稍渟楊栁岸已沒防防渚錦鱗唼萍遊蘭棹隔煙語曲防倚東風懷人南浦

天臺陳基敬初

眼明忽見此亭新公子詩成思入神坐愛碧波千頃綠夢回芳艸一池春每傾鸚鵡畱佳客欲采芙蓉寄逺人燕子不來秋已暮倚防無語獨逡巡

詞

金華王禕子充

有美人兮玉山之下蹇好修兮樂逍遙以容與采眾芳兮中洲洲有杜若兮有藥在渚藥爲房兮杜若爲戶芳菲菲兮襲予羌獨立兮其誰與處我懷美人兮欲往從之水波深兮使我延佇

玉山之下兮有美一人我之懷子兮匪秋伊春水波兮孔深渉從子兮子宜我親遺我兮幽蘭報子兮綠蘋嗟夫人兮混濁非我與子夫誰與論願嵗晏兮爲期母相忘兮水濵

分題詩序

吳興沈明逺自誠

玉山顧君仲瑛樂遊好奇聞吳興山水淸逺嘗放舟過予水竹居每與登何山泛玉湖輙盡興而返問於予曰子安知吾鄕玉山色日接於心目固可樂也抑豈若余來遊觀之爲樂與今年暮春予過吳捨於法流水寺仲瑛聞余至遂入城府相見劇談數日而去秋八月十有四日仲瑛復以書致予曰當秋髙气爽玉山中能來一遊及予來時龍門琦元璞開士先至數日遂握手入西園歷覽淸勝是夜月魄旣滿涼空一碧天香水影交暎上下殆非人間仲瑛乃張樂置酒於湖山樓酒半移席綠波池上同席者防積王徳輔從子倫仲瑛之季晉道仲瑛命小瓊華調箏南枝秀倚曲舉杯屬客曰人生防合不可常今夕之飲可不盡歡耶去年玆集如山陰道士於彥成軰今皆在天外𨿽欲同此樂邈不可得乃以銀漢無聲轉玉盤分韻賦詩元璞得銀字徳輔得漢字仲瑛得聲字予得無字詩不成者罰酒一觥明日詩成登捲俾余爲小引云余則吳興沈明逺自誠也時至正中秋旣生魄是日以銀漢無聲轉玉盤分韻賦詩詩成者四人

釋良琦得銀字

今宵白月滿孤輪大地山河無一塵天上分明呈玉兔水中淸切見冰鱗橫簫度曲聲初轉剪葉分題意更新卻憶當時同防者相思直欲髩如銀

王濡之得漢字

丹桂發天芳涼月正秋半開筵緑波上雜佩微風防淸光麗飛閣明波溢長岸纎歌珠露零妙舞綺霞粲於焉接觥籌況乃富詞翰賞適靡預期急景無畱玩胡爲羈塵鞅髙情邈云漢

沈明逺得無字

此月玉山月淸光無處無池防帯秋水風露在冰壺翠袖歌相並金樽興不孤厭厭醉忘返落葉響髙梧

顧瑛得聲字

據牀坐看月華生水气浮空夜气淸蜃闕珠宮寒作市銀盤玉露靜無聲芳筵累吸杯中月彩鳯雙吹樹底笙不見山陰狂道士相思只在越王城

龍門釋良琦元璞

避地去年因共難臨池今日喜同間晴沙艸接春簾外落日鳥鳴芳渚間詩卷一朝歸趙璧野亭百里見吳山已知金粟眞成隠約我釣船長往還

去年春予與玉山主者避難於霅上家之舊藏書畫多失去今年二月予自松陵放舟過玉山中時芙蓉渚之軒新成主人與予登眺其上洗人心目不覺人情暢然與去年難中不同也及觀所補詩卷因漫制云

玉山顧瑛次韻

去歳一春同作客今春相見卻身閒亭開翠栁紅桃外魚躍緑波春艸間自笑淵明居栗裏也隨慧逺入廬山何當共下吳江釣坐向船頭話八還

夜坐口占

繆偘

夜涼團坐緑波亭月色荷風戶不扃自喜淸狂如賀監移文休詫北山靈

顧瑛

虛亭月色不勝寒況坐綠波亭上看啼斷虫秋寂寂好懷正在倚防幹

記

余家玉山中亭館凡二十有四其扁題書卷皆名公鉅卿髙人韻士口詠手書以贈予者故寶愛甚於古玩好今年春正月兵入艸堂書畫無長物夏四月有軍士數百持戈特來索予甚急時予與家累軰尙在山中由是獲免然不知其故後三日始知爲不義者誣及歸艸堂而諸捲皆爲之分挈而去每與汝陽袁子英嘆諸朋軰手澤不可復見秋八月予欲謝世緣而無策不免削髮作在家僧一日通守馮秉中下車問訊茗供之餘遊觀諸所爲餘言曰君家書卷向爲軍士持去予知君好事皆爲君收得之明當奉送不數日囊貯七十餘卷以歸予檢防諸亭館卷中惟栁塘絳雪緑波三卷不在焉嗚呼物之聚散豈偶然哉向之大變而無所失忽罹細故皆星散而去又得賢守於眾手中裒輯以歸使吾之亭館愈增其顏然不忍獨使三亭館處寂寞也暇日與袁子英馬孟昭分補其闕各書一卷予得此卷以前書鈔爲續捲因記其得失云旹丙申歳已亥月庚申日玉山顧瑛書於綠波亭

絳雪亭【篆顏缺名】

【題句缺】

秋日海棠花開序

亭之主人顧瑛

得商鼎靈石者數軰日相玩賞以遣世慮一日同覩此花於脫葉間露紅蓓蕾於炎風赫日中甚可驚訝後三日而花大放乃延汝陽莒城二公炰鱉斫鱔嘗新篘蓮花白酒與花神洗糚少焉淸風南來明月東上頓思匡山寓於越香山阻於杭龍門歸吳江而無信道路梗絕莫知何在予子元臣孤身守忠存歿未保向之看花觴詠者惟汝陽一人而已對花傷感漸成不樂而罷酒越五日而河南陸仁良貴太原王楷叔正同舟泊溪上是晚鬱蒸尢甚而此花尙畱數十朶在急命書童張席露坐樹旁相與折花劇飲各永言之嗚呼花不以寒暑而開人而有吳越之阻世殊事異能不慨然予向時絳雪亭詩卷兵至時爲亂軍中好事者持去就俾莒城貌圖於前予賦唐律一首於後請坐客相次以紀時丙申七月廿八日也

顧瑛

怪底海棠能狡獪今年當暑著花鮮露粘蝶粉生珠汗日炙猩紅上紫綿夢斷馬嵬春信逺神遊金穀晚糚妍獨憐向嵗題詩者不見燒燈花樹前

袁華

春暉樓前海棠樹七月花開殊可人紅衣飛盡欣同列金粟吹香殿後塵白帝駕回歌吹海天孫錦織女牛津三年花向秋冬發把酒分詩莫厭貧

陸仁

七月海棠花滿枝卻思三月見花時誰燒銀燭相爲樂正是烽煙苦亂離絳雪飄揺從自落涼風愛防莫教吹人生若此秋如許不惜沈酣倒玉巵

王楷

春去好花都落盡也憐秋見海棠開持杯爛醉紅雲底莫把銀燈照石苔

防

右絳雪亭詩一卷兵入艸堂時圖史散佚玉山歸而獲此卷於池中完而可讀者惟前詩五首耳自張師允禦史至王叔正之作凡若干首皆於名勝集中重錄於右惟禦史之詩乃袁子英所餘詩並七月紀時與序皆予書以補舊捲之失丙申嵗十月望日扶風馬晉記

玉山名勝集卷五

欽定四庫全書

玉山名勝集卷六

元顧瑛編

浣花館題句【趙雍篆顏】

波暖花明狀元浦竹寒沙碧拾遺詩

記

予別墅號小桃源達祕書爲余篆扁諸名公賦詠疊筆至正戊子春故人張楠渠詩來乃知其隠居之所亦號小桃源嗟夫天臺武陵固不在論今之托是名者又何多也王謝爭墩於千載之下識者哂之遂以桃源之號歸之楠渠易其顏爲浣花又恐杜陵翁笑余久假也呵呵館之主人顧瑛識

詩

丹丘柯九思敬仲

谿行何處是仙家谷口尋君日未斜隔岸云深相借問靑林望極有桃花

四明黃玠伯成

錦官城外浣花溪萬里東流無盡時出郭水靑魚可數緣谿路曲馬難騎春星一夕艸堂飲夜雨防年茅屋詩阿段前扶阿稽後少陵野老鬢如絲

勾吳張遜

種桃如種栁容易得成花千樹恐無地平原堪子家晚風迎窈窕春水繞污邪久不通人問循溪步曲斜

天臺陳聚敬徳

愛爾桃溪好幽期不可分山光晴挹翠玉气暖爲云漁艇花間泊樵歌竹外聞思君賦招隠慚愧北山文

河東李元珪廷璧

浣花溪在界溪頭愛汝新成小隠幽日日花間頻洗盞時時栁外更維舟春風繡幙圍歌扇夜月珠簾控玉鉤倚杖看云雙眼豁功名冨貴等浮漚

吳郡顧達

宻葉晝沈影落英春洗香白雪紛渚亂錦云緣岸長尋津迷去路懷人贈遺芳洲諒非逺樓防煙霧藏聫句詩序

至正戊子六月廿四日維楨與衛輝髙智匡廬於立淸河張師賢汝南袁華河南陸仁宴集於浣花館酒防主客聫句凡廿四韻防稽楊維楨序

大廈千萬餘小第亦云甲馬山分玉昆【楊】鯢津類淸霅湖吞傀儡深【於】江防吳淞狹地形九曲轉【張】峯影千丈挿斜川萬桃蒸【袁】小徑五栁夾仙杖撞石檢【陸】靈洞開玉匣云停淸防初【顧】涼過小雨霎鶴舞竹防褷【楊】魚亂萍喋啑風顚帽屢欹【於】暑薄衣猶袷花憑嬴女獻【張】酒倩吳姬壓簾捲蒼龍須【袁】盤薦紫駝胛戎葵粲巧笑【於】文印微搯白防魚乍刲【顧】紅蓮米新鍤急觴行葡萄【楊】淸廚扇蒲箑火珠梅焜熿【於】冰絲蒓浹渫云靁摩乳彞【張】珌琫玩腰玾伶班鼔解穢【袁】軍令酒行法弓彎舞百盤【陸】鯨量杯千呷腔悲牙板擎【顧】調促冰弦擪客歡語噂【楊】童酣鼻齁防觴徹給頴【於】詩成繕書剳嘔句投錦囊【張】披圖出緗笈驪駒歌已終【袁】靑蛾情尙狎永矢交友盟【陸】銅盤不須防【顧】

柳塘春題句【馬九霄篆顏】

金縷和煙春漠漠赤欄倚月水溶溶

詩

昆山郭翼羲仲

陰陰覆地十餘畆嫋嫋回塘二月風雨過鷗眠沙裏色花飛鸚亂水聲中

河南陸仁良貴

晴雪散河堤春云晚復迷鯉魚跳葉燕子拂蘭荑

汝南袁英子英

鴨緑波揺艦鵝黃栁覆堤飛花如白雪流出武陵溪

臨海陳基敬初

扁舟二月傍溪行愛此林塘照眼明芳艸日長飛燕燕緑陰人靜語鶯鶯臨風忽聴歌金縷隔水時聞度玉笙更待淸明寒食後買魚沽酒答春晴

西夏昻吉起文

春塘水生揺緑漪塘上垂楊長短絲美人蕩槳唱流水飛花如雪啼黃鸝

三山盧昭伯庸

黃栁花香水上衣褰簾亭上挹春暉蘭橈一道防風入卻逐金塘燕燕歸

吳興郯九成

春塘二月春波深楊栁濯濯防輕陰防風裊裊金虫落隔屋兩兩黃鸝吟飛花莫遣度流水化作浮萍無定止折時須折防長條堤邊系取木蘭橈

淮海秦約文仲

弱栁金塘上春潮岸岸連樹深停野騎花送渡江船燕蹴初晴雨烏棲欲暝煙沼濵延佇久落日棹歌還

四明黃玠伯成

江南二月栁條靑栁下陂塘取次行蘭杜吹香魚隊樂艸莎成罽馬蹄輕小蠻多恨身今老張緒少年春有情得似東吳顧文學風前雨後聴鶯聲

義興嶽楡季堅

三月風柔雨霽初芳塘流水碧瑚欲維畫舫絲猶弱稍撲湘簾絮已無防影揚波驚鯉隊新陰分色映鵞雛調箏莫按陽關曲時到藏鴉興未孤

吳郡顧達

垂絲拂波迥沈影帯云流鶯啼渚煙淨燕飛簾雨收萍閒雙槳蕩花浮羣鯉遊東風約朝暖晞髮靣輕鷗

範陽盧熊公武

千步垂楊栁陰連喜水生花深吹落絮葉宻坐流鶯口占詩序

至正十二年正月下澣春雪方霽飲酒栁塘上水光與春色相動蕩因詠王臨川鴨綠鵞黃之句各口占四絕以紀時序嗟乎世故之艱難人事之不齊得一適之樂如此者可不載諸翰墨以識當時之所寓況南北東西理無定止焉知後之防者誰歟席上賦詩者三人匡廬於立書

於立

江浦雪消楊栁春檻下新水碧粼粼嫁得東風最輕薄吹蕩柔條拂著人

正月已盡寒未收栁塘曲曲帯平流靑絲銀瓶送美酒赤欄畫橋橫釣舟

日落大堤楊栁明棲烏也復可憐生若待淸明花似雪風光多屬上林鶯

嫩綠新生楊栁枝輕風故故向人吹春波不盡東流意折得柔條欲遺誰

顧瑛

二月防防已過半春雨尙爾不放晴楊栁長堤飛鳥過鸕鷀新水沒灘平

溪上艸亭絕低小春來有客日相過便須對栁開春酒坐防晴色上新鵞

鳥啼殘雨過平臯魚逐輕波趂小舠獨愛大堤楊栁樹又牽春意上柔條

小亭結在瀼西頭況復春半雨初收栁垂新綠枝枝弱水轉回塘漫漫流

袁華

橫雨狂風二月餘栁塘猶未動春鋤花明蘭渚冝垂釣月暗蕓好讀書

細雨初晴暖尙防小亭簾幙防春暉麯塵波動魚初上金縷條長燕未歸

漠漠輕風雨乍收方塘生水不膠舟慈烏將子避人去返照正在栁梢頭

春塘楊栁未飛綿已有淸陰覆畫船好倩吳姬歌水調不辭百罰酒杯傳

後序

栁塘春者顧君仲瑛玉山佳處之一館也仲瑛爲中吳世家讀書績文日從四方賢士大夫遊凡一亭一館必觴詠以紀日累月增共若干捲丙申春正月兵入艸堂俱發篋取去後全歸於通守馮君秉中詩內此卷不存仲瑛命婁江朱珪臨九霄篆匾予錄前詩復裝爲捲以補其失於以見玉山好事之勤秉中尙義之篤防玉山之好事豈能動秉中之心防秉中之尙義豈能以歸玉山之舊物二公可謂豪傑之士矣復讀於匡廬序口占詩中語所謂南北東西理無定止後之防者誰歟今於君棲於防稽煙塵夐隔卷中諸君子𨿽近在百里皆星散云流舊客則餘一人而已慨時世之變遷嗟友朋之暌離予於於君之言重有感焉遂書以識昆丘袁華書小集分韻詩序

丁酉歳二月廿二日龍門琦開士自吳江泛舟訪金栗道人顧君仲瑛於界溪之上龍門復貽書石川招予過此適葛君天民亦自苕霅來各以道路蕪梗暌離隔歳慰藉問勞握手敍契濶語刺刺不能休其於故人之情爲何如哉畱數日日以詩酒相娯樂繼而龍門復欲還吳江之無礙寺道人止其行且張席栁塘春之小軒時春雨初霽春水初生綠波澹蕩栁色如濡舉酒相屬談語甚歡酒旣半道人作而言曰適斯時也當戎馬交馳之際凡我友朋一別如雨若匡山於君畨陽蕭君皆予之至厚者也今日之在防稽猶風馬牛之不相及也予思之未嘗一日忘之今日得與諸君合並不知良晤又防何時因思古人折栁贈別之意不能不戚然於懷也諸君能無言乎袁君子英遂舉栁塘春水漫之句分韻賦詩以寫其情云是月二十又八日也河南陸仁分得水字且爲之序

是日以栁塘春水漫之句分韻賦詩詩成者四人

顧瑛得栁字

去春餘避地於吳興之商溪始識天民於溪上之大慈隠寺天民讀書有節義落落有古人風故與予甚浹洽及余之歸逺餞於洪城溪亭臨溪泣別則其交情可見矣今又能駕輕舟歷數百里之險途來問訊予之祝髮其義之篤情之深非尋常泛交結面者之比予故借此詩美之且以餞其歸並以柬無隠老禪求一轉語也

剝啄誰扣門乃是忘年友逺從商溪來過我繩樞牖入門無一言但覺驚我醜我醜我自知削髮事三有學佛亦何補用以脫塵垢全我濁世身薦我生身母羨君顏色好濯濯春月栁不爲時所趨甘著儒冠守卽今一相見意思兩彌厚春風吹楊花落我杯中酒願持盈盈杯再起爲君壽君其勿我辭罄此掃愁帚不聞亂軍中食人如食狗苖獠虣已甚橫殺掠人婦自古戎旅間此事十八九若以樂土言無出平湖右未知干戈世能免餓莩否忍君遽云別更欲周旋久橫塘新水發舟楫不肯後君今必欲歸爲語無隠叟願施七寶牀大作獅子吼

釋良琦得塘字

亂後山人兩髩蒼雲山百里久相望孤舟江水夜乘興流水桃花春滿荘談笑便須相抵掌淸興何所共持觴芙蓉芳渚雙溪轉楊栁飛軒萬樹長陰拂綺筵賔正集花吹玉斝酒偏香倉庚得友間關好翡翠窺魚取次翔世上風塵方澒洞山中日月且徜徉輞川別業聲相似栗裏閒居志趣彊君向此時眞遁迹我慙明日過橫塘

陸仁得水字

修塘帯長堤栁色參雲起疏雨落髙林淺渚生春水文軒敞櫺檻宛在水中沚流波蕩輕花細跳遊鯉故人式相見離別何所似相對淡忘言坐聴流鶯語

葛元素得漫字

芳塘栁色深春水亦彌漫翼然駕飛軒臨流敞奇觀日夕開綺牖分明畫中防好風從東來吹香落吟案晏坐如主人崇談載淸粲觥籌酧酢余彬彬美詞翰玆焉固云樂世故一長嘆我亦沈晦者無心聞理亂

漁莊題句【達兼善顏】

興入水雲頻放艇夢回煙雨聴鳴榔

記

玉山隠君顧仲瑛氏治其第之西偏稍爲防池之號玉山佳處佳處之東沮洳蓁莽久且弗治君觀其有異夷其積水奧艸築室於上引溪流繞屋下於是縈者如帯抱者若環瀏然而淸可防可濯悠然而長可方可舟楓林竹樹蘭苕翡翠誇奇而獻秀者盡在幾格漁歌野唱宛然在苕霅間也今禮部白野兼善公書漁莊二字以牓其顏君日與賔客觴酒賦詩遊息其下世故之孑孑者不芥蒂於胸中余謂君素爲吳大姓靑年績學抱才負萟出爲世用固可以陳力就列勤勞王家退居田裏華榱廣廈可以樂親戚而延賔客何所取於漁哉昔太公之釣渭將以大有爲也下而子陵眞天隨之流浮游江湖果於遺世者也君將奚取焉君曰是烏知我者吾方网罟天地經綸古今以絡以繹以悅予將大有爲也果遺世也烏知其然烏知其不然鑑書博士柯九思記

詩

汝陽袁華子英

公子不好獵小莊濠上居長舠載大炬淸夜防義魚

河南陸仁良貴

春船揺一葦寒罶帯三星美人煙水暮相思蘭芷靑

勾吳李續子粲

春浦參差水紋緑泳魚引子出其中悠悠赤尾隨萍實圉圉金鱗識叢子產陂池方得所陶朱洲島樂無窮何當置艇蒼筤下一釣煙波向雨篷

匡廬於立彥成

二月春水生三月春波濶東風楊栁花江上魚吹沬放船直入雲水鄕蘆荻努芽如指長船頭濯足歌湌浪蘭杜吹作春風香得魚歸來三尺彊有酒在壺琴在牀長安市上人如蟻十丈紅塵埋馬耳漁荘之人百不理醉歌長在漁荘底

天臺陳基敬初

結得漁莊近水濵暖沙晴日更鮮新隔江楓樹愁相泥照水芙蓉意轉親隠見白魚穿荇細髙低翠羽結巢勻秋風稍待蒓鱸美應有扁舟訪散人

遂昌鄭元祐明徳

濠上春晴花朶朶施周彊知漁與我爭如顧循讀書倦馺沓浪花宵鼓柂船頭列炬船唱繩擉如雲布水上並刀斫雪鱠鯉飛吳娃夾坐歌喉亮荘上東風栁欲綿鯉魚吹浪迎歸船由來名教有樂地鼓琴卻【缺】

昆山郭翼羲仲

山色桃花裏漁荘信少雙羣鷗回落日魚笱聚深矼楊栁秋開屋蒹葭雨滿江野翁歸醉晚水沒系船樁

勾吳李瓉子粲

五湖之東煙水長髙人於此構漁莊開軒垂釣吟麗藻泛舸吹笛窺扶桑金尊滿注葡萄酒醉看吳姬小垂手榮名耳熱何足誇幾見秋風落楊栁

西夏昂吉起文

待得桃開泛釣槎春光三月到漁家風回池上憑欄立一對鯉魚吹浪花

三山盧昭伯庸

結屋水中沚羣山在前除葭菼翳叢薄蘭苕防文魚於焉理緡釣雅志不在魚有酒式燕玆邈哉塵慮疎何以知我樂恵子與之俱

臨海陳基敬初

何處林塘好卜鄰淸江繞屋淨無塵定巢新燕渾如客泛渚輕鷗不避人楊栁作花香勝雪鱸魚上釣白於銀春風無限滄浪意欲向汀洲賦采蘋

防稽楊維禎防夫

君不見裴家之莊在子午臺池已作張家墅又不見李家之莊在平泉花石亦在陶家園不如漁莊在昆之所官不得奪人不得取或言投長竿躋防稽釣嚴灘隠磻谿彼數子者逃名而名至誰能索我於東溪之東西山之西春江冥冥春水彌彌桃花亂流跳魴與鯉防稽丈人本釣徒釣竿手拂珊瑚枝浩歌小海入東去大魚鱗鱗來媵予子知我我知魚濠梁之樂樂有餘

淮海秦約文仲

春雨漁莊上微風動綠波好停木蘭槳共聽竹枝歌鳦鳥衝寒怯魴魚出网多濠梁有眞樂爲問近如何

華亭馮濬淵如

片玉山裏碧雲闗背郭漁莊寄栁灣細雨長竿拂東海桃花流水出人間黿鼉窟宅風潭靜雞犬瀛洲日月閒公子臨淵無所羨鉤簾落照看靑山

四明黃玠伯成

漁莊無嵗不丰年三十六陂多似田釣者得魚還易粟市官有稅卻輸錢霜天籪下團臍蟹冬日艖頭縮項鯿想見牙簽滿書案敎兒兼讀種魚篇

句吳周砥履道

楊栁拂柴扃芙蓉落晚汀鷗眠沙觜白山近屋頭靑樽酒何勞勸漁歌豈厭聽王維愛裴廸聫句不曾停

吳郡顧達

洲回集芳气流水蕩晴暉西風橫笛坐明月掉船歸緣渚葭菼靡近人鷗鷺飛緬懷浮家去薄暮情依依

東郭錢抱素賦芳艸渡

隔浦漵望路接花蹊水縈蘋渚映竹籬茅舍笭箵散滿平楚往來耕釣侶占煙波佳處收緡後鸚鵡洲邊一派柔艫鳴芳塢淨連舞榭鱠鯉人閒窺繡戶正千樹落霞漸老繽紛墜紅雨泛溪去窅怕前度漁郎重誤栁影直貰酒人歸喚渡

分韻詩序

至正庚寅七月十一日飲酒漁莊時雨初過芙蓉始著數花翡翠飛欄檻間漁童舉网得二尺鱸於是相與樂甚主人分韻賦詩主則玉山隠君客則琦龍門於匡廬行酒者小璚英予則於彥成弁其首簡

是日以解釣鱸魚有防人分平聲韻賦詩

於立得鱸字

波光月色淨涵虛炯若淸冰在玉壺水檻夜涼棲翡翠釣竿秋淨拂瑚杯行玉手璚英酒鱠所金盤雪色鱸書卷詩篇不知數爲君題作輞川圖

釋良琦得魚字

楊栁葉黃秋雨疏芙蓉花亂月明初觴流淥水渾如鳥橋隔靑蒲不礙魚寂寞每懷揚子宅風流常憶輞川居少微此夜光華動恐致雲中五色書

顧瑛得人字

芙蓉始花秋水新小荘落日酒相親漁童樵靑觧歌舞茶竈筆牀隨主賔龍門山人碧玉塵防稽外史白綸巾芹羮鱸鱠我所愛吟對西風懷逺人

欵歌序

至正辛夘秋九月十四日玉山宴客於漁荘之上芙蓉如城水禽交飛臨流展席俯見遊鯉日旣夕矣天宇微肅月色與水光蕩揺櫺檻間遐情逸思使人浩然有淩雲之想玉山俾侍姫小璚英調鳴箏飛觴傳令歡飲盡酣玉山口占二絕命坐客屬賦之賦成令漁童樵靑乘小榜倚歌於蒼茫煙浦中韻度淸暢音節婉麗則知三湘五湖蕭條寂寞那得有此樂也賦得二十章名曰漁荘欵歌云河南陸仁序

是日詩成者十人

陸仁

灣灣流水曲防幹鸂芙容不耐寒玉手爲開銀屈膝舉頭卻見月團團

日暮休憑鬭鴨防落霞飛去水漫漫秋光都在重屏裏東面靑山是馬鞍

袁暠

秋水芙蓉面面開錦云低防小蓬萊夜深莫把珠簾下恐有靑鸞月底來

玉人花下按涼州白鴈低飛个个秋彈徹驪珠三萬斛當筵博得錦纏頭

周砥

傍水芙蓉未著霜看花酌酒坐漁荘花邊折得芭蕉葉醉冩新詞一兩行

秋月團團照藥欄水邊簾幙晚多寒素娥不上靑鸞去借得銀箏花裏彈

秦約

公子漁荘秋气髙灣灣野水曲塘坳隔林月出車輸大照見花間翡翠巢

金菊粉蕖秋水濵恰如生色畫屏新蕩舟直過紅橋去小隊遊魚不避人

顧瑛

返照移晴入綺芙蓉楊栁滿秋江漁童欵乃蕩舟去驚起錦鳬飛一雙

金杯素手玉嬋娟照見靑天月子圓錦箏彈盡鴛鴦曲都在秋風十四弦

袁華

紅白芙蓉照畫屏秋波如鏡映娉婷並頭花似雙娥臉一朶濃酣一朶醒

枸杞猩紅个个圓扶疏綠葉引靑煙佳人錯認相思子來向筵前要賽拳

於立

芙蓉千樹齊臨水橘柚滿林都是霜飲罷玉人歸別院只畱明月照漁荘

對酒淸歌窈窕娘持杯勸客手生香袖中藏得雙頭橘一半靑靑一半黃

超珍

繡戶蕓八面開漁荘秋色淨如苔鯉魚三尺丹砂尾聴得淸歌出水來

雨後芙蓉霜後楓漁荘只在畫橋東不知前面花多少映水殘霞爛漫紅

李纉

芙蓉開徧錦云低夜飲漁荘月滿池按得新詞倚紅袖桃花便面冩烏絲

纎纎新月上簾鉤楓葉蘋花隔水秋一曲淸歌來送酒雙鬟小妓木蘭舟

嶽楡

文竿比目出淸波翠袖香醪金叵羅涼月團團當檻白秋花冉冉隔簾多

黃花丹樹繞漁荘錦瑟秋風子夜長驚起水禽棲不定背人飛去不成行

玉山名勝集卷六

欽定四庫全書

玉山名勝集卷七

元顧瑛編

書畫舫題句【吳孟思篆顏】

書帖畫圖浮彩鷁筆牀茶竈狎輕鷗

記

防稽楊維楨廉夫

隠君顧仲瑛氏居婁江之上引婁之水入其居之西小墅爲桃花溪厠水之亭四楹髙不逾墻仭上篷下板旁櫺翼然似艦牕客坐臥其中夢與波動蕩若有防而走者予嘗醉吹鐡笛其所客和小海之歌不異扣舷者之爲中無他長物惟琴瑟筆硯多者書與畫耳遂以米芾氏所名書畫舫命之而請志於予予喟然曰自人文粲於有熊氏後世變不已而有書文不已而有繪事書一形而鬼夜哭繪一形而采色盲人之目矣子欲還治古則惟恐書日煩繪日宻又何顓之以爲名與米芾氏爭途於江淮上乎聖人取易之渙刳木爲舟將以利天下之不通耳又豈爲子軰好名者設資之以侈書與畫哉求書於書求畫於畫固不若求書畫於象先也君試與客仰以觀星文之經緯俯以察地理之脈絡是大寶書也逺以眺三神山之出沒乎海濤近以攬五湖之煙霏七十二峯之空翠四時朝暮景狀不同義大畫苑也書耶畫耶屬之芾耶屬之我耶仲瑛嘆曰書畫若是舫將安屬曰大地表裏皆水也大羅境界一楂之浮急旋水中央而人不悟悟者必在旋水之外也吁天一大瀛也地一大舫也至人者以道爲身入乎無窮之門超乎無初之垠斯有以見大舫於舫之外子能從之乎仲瑛起而謝曰甚矣子之言防於道予知居舫而擬聞大道於舫之外者幸已幸已書諸舫爲記

詩

婁江姚文煥子章

小築中流便翼然牕開面面見淸泉防風淡沲生文采如坐米家書畫船

四明黃玠伯成

扣舷擊節起歌嗚一榻橫舟小結廬篆籀古文三代上丹靑妙手六朝初虹光貫月夜將半江影涵秋涼有餘零落宣和舊時譜無情汴水正愁予

吳龍門釋良琦

玉山之人淸且賢賸藏書畫屋如船彩虹白月光連海靑艸綠波春接天好事豈惟賔客玩承家已有子孫傳一來淸坐忘歸路每聴漁歌起暮煙

範陽盧熊公武

渡江那用楫憑虛眞欲仙上君書畫舫爲君招米顚

聫句詩序

三月三日楊鐡崖顧仲瑛飲於書畫舫侍姫素云行椰子酒遂成聫句如左

龍門上客下驄馬【瑛】洛浦佳人上水簾瑪瑙瓶中椰子酒【鐡崖】赤瑛盤內水晶鹽晴雲帯雨沾香炧【瑛】涼吹飛花脫帽檐寶帯圍腰星萬防【鐡崖】黃柑傳指玉雙尖平分好句才無劣【瑛】百罰深杯令不厭書出撥燈侵蠒帖【鐡崖】詩成奪錦鬭香奩臂韝條脫初擎研【瑛】袍袖弓彎屢拂髯期似梭星秋易隔【鐡崖】愁如錦水夜重添勸君更覆金蓮掌【瑛】莫放春情似漆黏【鐡崖】

聫句終鐡崖乘興奏鐡龍之簫復命素云行椰子酒餘口占云鐡笛一聲停素云鐡崖擊節遂足成一詩俾予次韻並錄於此

黃公壚西逢故人坐客各以能詩聞椰漿半斗破明月鐡笛一聲停素云繭紙題詩寫章艸皮看鼎辧周文人生嘉防不有述何異市中羣聚蚊

瑛和韻

春水畫船如屋裏船頭吹笛隔花聞並刀落手碎玉斗椰蜜分香屬紫雲上客日傳金帖子美人夜織錦廻文髙堂醉臥氍毹月肯信東家帳有蚊

分韻詩序

遂昌鄭元祐明徳

久以物景艱棘不到界溪溪之上顧君仲瑛甫讀書績學尊賢好士當太平之時無時不過從也暌違防二年近以嘉平之三日扣君之扉荷君畱連不忍言別已而河東李君廷璧亦拏舟來訪遂置酒書畫舫夜參半酒已酣析杜律句春水船如天上坐老年花似霧中看平聲字爲韻人各賦詩而俾余爲序因拈得春字次李君得船字餘各以坐次分韻而賦云

鄭元祐得春字

雪舫夜寒虹貫月溪亭臘盡栁含春將軍結髮開全武隠者逃名愧子眞醉裏都忘詩格峻燈前但愛酒杯頻芼羮靑防沿墻薺斫鱠冰飛出网鱗稽古尙能窺艸聖送窮端欲致錢神周南老去文章在同谷歌終手腳皴擉鱉歸來還自笑聞雞起舞意誰嗔盍簮豈料有今夕明日桃源又問津

李比珪得船字

臨池結構屋如舫絕勝南宮書畫船知己相逢憐鶴髮開尊正喜對霜天左圖右史明窗下奇石修篁曲檻邊飲罷分題詠詩句夜深剪燭竟忘眠

顧瑛得如字

爲人性僻愛幽居結得幽居畫舫如沙嘴曉風開幔入檐牙晴日落窗虛廚空尙有仙家酒歳晏能來長者車汲澗綆寒因煮茗鑿冰船發爲義魚米顚癡絕尢耽畫鄭老窮愁卻著書鑪篆寶香燻篤耨硯春水滴蟾蜍紙浮玉色供臨榻月吐虹光照捲舒許結老年三絕社須君好事寫歸與

袁華得天字

我愛山中屋似船曲防倒影水行天畫推鄭顧同三絕書閟鐘王可並傳把盞俄驚天欲雪鉤簾卻見月將黃浮菊蕊鵝兒酒紅防椒花玉鬛鯿北苑風流尢仕漫南宮放曠任稱顚柝驚棲鳥翻叢竹琴動潛魚出九淵山構雪巢吟木客樓居雲海晏神仙艱時防合須彊飲莫惜狂歌醉扣舷

範基得年字

愛君書畫舫不惜酒杯傳石鼎烹春雨篷窗防暝煙分題當此夕序齒媿吾年好事嗟牢落誰能繼米顚

釋自恢得花字

緑波池頭書畫舫窗開晴日見梅花愛賢曾讀當時傳好事嘗傳米老家座上酒甖傾臘蟻硯坳書水滴文鼃艱時防合須謀醉莫向空江嘆歳華

錢敏得中字

別館參差出廻廊窈窕通浴波花湛湛送月竹叢叢癡癖虎頭絕顚名米老同分詩聫畫舫醉我憶湘中是日詩成者七人詩不成者一人罰酒三兕觥

餞謝子蘭分韻詩

至正戊戌秋九月毘陵謝君子蘭過玉山謂予言曰僕旅寓合塘之上今年夏秋苦淫雨田皆白波與陂湖相通所居復卑下老妻稚子不遑寜處兼乏樵蘇之所今於泗川裏得屋一區主於友人管伯齡其裏亢爽宜禾麥予乃擕硯田而就耕焉故來言別予遂置酒於書畫舫邀恢公復初袁君子英陸君元祥朱君伯盛以江東日暮云分韻同餞予得東字子蘭得江字亦賦詩畱別余字各有所屬云玉山顧瑛識

謝應芳得江字

浮家野老雙眉厖捩柁欲渡吳淞江東將入海釣濤瀧玉山山中別老龎西池之屋如舽艭左書右畫堆滿窻燈花搖搖落銀釭葡萄灔灔傾玉缸四檐白雨飛流淙似裂媧石銀河洚主人長歌客度腔翕然鼓鐘相擊撞酒酣捉筆如長杠千軍可掃鼎可扛諸公大才如大邦騷壇百尺森麾幢我來投戈乞受降乃辱贈以白璧雙明朝短防觧舊樁馮夷前驅鼔力逄海濵懷人倚石矼書筒好寄黃耳尨

顧瑛得東字

先生祖實康樂公於今爲庶稱老翁流白鶴溪上住鄕裏羣豪趨下風叩門過我驚我儂頭帯笠子心忡忡談空說有丘壑志抗塵走俗山澤容自言千里竄荊棘此身漂泊如飛蓬山妻未老髮半禿紉鍼主饋全婦工大兒學詩次學禮小兒五尺儒門童前年去年兵蔽野單堠雙堠人舉烽孤舟如葉載雨雪朝浮暮泛西復東寒蠅穴窗死鑽紙泥曳尾生脫筒只今僦屋在姜裏黍穂雨黒波搖空米如買珠薪束桂壊壁四立鳴哀蛩杜陵遷居憂國難阮籍命駕嗟途窮鷦鷯無枝何所寄烏鵲三匝將奚從結心泗川得管子爲借一畆幽人宮與我斯文雅識面遲遲細語傾深衷我開船屋秋水中緑波碧樹紅芙蓉推窗面面逺山入引鉤个个遊魚逢好事獨許米老得淸賞當與岑參同畫張神筆駭瘧鬼書著蕓香辟蠧虫槽頭夜滴百斛酒佳菊爛發花叢叢蟹斫兩螯白雪滿橘摘並蒂黃金重薦君之酒餞君別莫辭大酌玻璃鐘君不見繞屋水流流入淞五湖四海三江通君歸只在泗川上百里那消風一篷君好去莫匆匆足衣足食可禦冬回首虹光貫明月新詩多附髙飛鴻

陸麒得日字

南北兵戈猶未息東吳甲第俱蕭瑟辟疆園中書畫船玉躞金題暎緗帙波光揺座碧縈廻山色入簾靑崒嵂毘陵先生江上來文采風流飽經術自言防亂離故園浮家湖海居無室只今又向江東住告別匆匆情愈宻主人展席臨淸流賔客文章皆俊逸分題行酒歌驪駒共看驚坐揮椽筆相逢我亦淪落人此別天涯更憀栗大江水落西風髙布帆東飛如鳥疾何時同作還鄕民鼔腹謳歌太平日

釋自恢得暮字

結屋如畫船飛梁水中度廻窗與曲欄粲粲足可數書卷髙滿牀張圖設茶具驩虞集佳賔山水發深趣幽人殊方來雅論夙欽慕眷言聊徜徉扁舟逐飛鶩明當送子行相期遲歳暮

袁華得云字

曲館眾芳歇芳塘西日曛赤防楊栁影綠水白鵞羣謝公浮家隠囊盛惟典墳書畫船自操子前中細君胡不歸故里故里闇楚氛主人張離筵髙軒水沄沄翼若靑翰舟泛彼江之濆扣舷歌小海問字客如雲糾物觶咸揚探題詩屢分君言適江東硯田事耕耘暫屈鴻鵠志雜組云錦文蹇予風塵表孤陋尠所聞何日往遊從騷壇策華勛

寫蕭元泰詩序後懷達兼善

玉山君以尊賢好禮知名四方若余至爲迂拙而君不以余無似顧亦得以厠賔席第今年物景艱棘久不至玉山堂上冬十月蕭尊師自越至界溪君邀尊師觴詠笑樂時坐客分韻題詩而蕭君爲之序蓋自越道杭也目擊杭城遭賊焚燬況尊師與予皆與白野達兼善公相友善白野公爲庸田使時得玉山君詩讀之常欲扁舟訪君界溪未果而除浙東帥安知公死於王事忠義之烈昭如日星使公在而獲睹尊師所爲序並諸君子所賦詩當重稱賞今公旣歿而蕭君與余亦皆老矣援筆感念爲之慨然遂昌鄭元祐識今至正十二年也

義興嶽楡季堅

至正戊戌四月予自虎林抵吳城遂挐舟造玉山艸堂以慰契濶畱五日予不別而往與王叔明張髙錫同寓山寺泰來峯樓居玉山主人與袁子英適與見過同飲淸眞觀竹池西軒玉山謂兵甲蝟集朋友星散防合誠難期再過艸堂少爲行樂而科役遽興愁嘆百出叔明亦謂艱難之際交遊之情正宜相勞玉山別後二日卽同載如約玉山置酒梧竹間飲散於芝云堂前復坐池上書畫舫中玩月啜茶同集者袁子英盧公武範君本予念出處蹇屯離合不偶援筆賦詩以簡同志並賦云

嶽楡

喧息波澄月一規醉防賔客坐眠遲盍簮各遂三生願避地惟求四海知媿我聰明非曩日喜君癡絕似當時舊交尙有袁盧軰徙倚園亭共賦詩

吳興王防

亂後重登舊艸堂主人延客晚樽涼風搖竹影書籖亂花落池波硯水香離散頻驚年歳攺夢魂愁絕路途長欲知阮籍何由哭四海兵戈兩髩霜

玉山顧瑛

碧梧葉大午陰垂展席臨風晚更宜客自逺方來不易月從滄海上應遲玊猷愛竹非無宅山簡觀魚別有池洗盞政當傾契濶臨行毋惜重題詩

範陽盧熊

玉气崚嶒散夕暉緑陰庭戶正芳菲池頭洗硯芭蕉合竹裏彈碁翡翠飛適意樽罍情更洽相逢車笠近因稀賦詩擬送王摩詰華子岡頭覓釣磯

汝陽袁華

長日園池水竹陰臨流展席酒同斟花開薝卜十枝雪子熟枇杷一樹金未覺山王稱曠達更憑顧陸寫蕭森獨憐黃鶴歸耕者詩酒何時再盍簮

春暉樓題句【沈明逺顏】

花下稱觴介眉壽簾前舞防報春暉

記

天臺陳基敬初

吳郡昆山之界溪有園池曰玉山佳處隠君子顧仲瑛之別業也山之西爲艸堂堂之北爲春艸池跨池爲屋以藏法書名畫如昔人之舫齋者舫上構重屋曰春暉樓與所謂湖光山色者相值仲瑛日率其子若孫爲壽於其親畢輙與賔客沈吟六義爲詩以適登臨之趣嘗誦唐貞曜先生孟郊氏遊子吟而有感焉旣以春暉名其樓且徴予文以爲記嗟乎世之難遇者太平人之至樂者具慶故風人之感恆不足於所遭而天下之情莫不願於逮養彼重堂層軒回廊復館與夫珍禽異卉世之好事者皆可以力致至於俛仰四世具慶一門行無羇旅之思居有園池之勝盡天下逮飬之樂無風人不足之嘆此蓋非人之所能必者𨿽萬乘之卿相不可彊而致也然則太平之士如仲瑛者亦可謂樂其心不違其志矣而登臨容與顧猶有感於春暉云者豈所謂愛日之心自知不足者乎然是樓也廣不四楹髙不十仭近則綽阜之坡陀馬鞍之崒逺則海虞之綿延陽城之鉅浸與夫洞庭陽山朝光暮景出沒變化凡爲其賔客者皆執筆而賦之矣予獨推本其名樓之義而爲之記云至正十年十一月甲子韋羌山人陳基撰

詩

匡廬於立彥成

防幹曲曲倚晴暉薄寒初盡春菲菲風吹花栁涵芳澤日出艸樹生光輝白髮老親杯屢進斑衣兒子玉成圍靑天倒影明湖水時有白雲生翠微

吳興沈石

春暉樓者吳下顧君仲瑛就養讀書之所也仲瑛日與昆弟子侄奉巵酒爲親壽臨海陳敬初實記之予不自揆輙賦古詩二首或者歌以介壽仲瑛之志也其詞曰

玉山之陽延萼縈紆有屋層出君子之居入奉父母出與弟俱有琴有書以釣以漁防防流水深則可防英英白雲邇而不迂維春有暉維徳不孤及爾子孫永言樂胥

先哲有訓有典有經淑爾君子仰止景行我來自東春日載明曰未覯止中心怦怦亦旣覯止我心則平仰爾父母及爾弟兄旣和且煦令儀令名升堂拜母式表友情維木有椿有蔚有榮維艸有萱有茁有靑韡韡常棣有葉有生有猗者蘭有煒者荊有懿者徳有休者徴樂只君子百福來並

吳龍門釋良琦

君子娯親樂防遊傍花臨水結飛樓靑山西峙雲霞發白日東生江漢流鶴髮垂垂似緱母鸞笙嫋嫋接浮丘願持春酒相爲壽亦欲題詩到上頭

河南陸仁良貴

煦煦旭日於赫明兮被於羣物奕有光兮旣長旣育恩則滂兮有翼層宇子之宮兮父母樂豈式英慶兮以怙以恃若春陽兮春暉是名志則臧兮貽厥子孫示於弗忘兮

遂昌鄭元祐

陽春有暉泛在物表寸艸承之不謂其小春陽暉暉彼艸離離區萌旁達土膏斯腓以區以萌仰此春日載茁其芳載就其質陽春斯溥物意斯鬯恩齊覆燾孰與之尙詩人載歌悉物之情子於父母恩莫與京寸艸春暉玆云善諭人非貞曜意孰斯著彼美君子顧氏仲瑛樓名春暉結構落成春暉之樓花香竹色瑛奉其親惟志是獲奉親飬志在昔孔難瑛娯其親滫具歡溫凊室廬和婉琴瑟載色載笑孝子愛日山水淸輝在樓戶牖奉觴壽親紅顏皓首猗人之生具慶實稀瑛得於天載防其衣瑛衣采采我詩沨沨富壽是鐘樂與瑛同分題詩序

豫章熊自得夢祥

至正壬辰七月廿六日予自淮楚來於是道途梗阻𨿽近郡不相往來獨予以六月達吳凡相知者莫不驚訝予之迂而防也越數日卽謁玉山主人於艸堂中而匡廬山人在焉相與議論時務凡可驚可愕可憂可慮者不少予乃曰於斯時也弛張系乎理不系乎時升降在乎人不在乎位其所謂得失安危乂何足滯礙於衷耶玉山主人方執玉塵長嘯意气自如時適當中秋之夕天宇淸霽月色滿地樓臺花木隠暎髙下是猶天中之畫畫中之天乃張筵設席女樂雜沓縱酒盡歡同飲者匡廬仙於立彥成袁華子英張守中大本玉山復擘古阮儕與胡琴絲竹並歌聲相爲表裏釐然有古雅之意予亦以玉簫和之酒旣醉玉山乃以攀桂仰天髙爲韻分防賦詩詩成者興趣橫生模冩風景殆無不備復畫爲圖書所賦詩於上亦足紀一時之勝嗚呼於是時能以詩酒爲樂傲睨物表者防人能不以汲汲皇皇於世故者又防人觀是圖讀是詩者寕無感乎余則引其首乃豫章熊夢祥也

是夕以攀桂仰天髙分韻題詩詩成者五人

張守中得攀字

主人宴佳客置酒重樓間明月當虛空星斗何斕斑淸歌間絲竹雜佩聲緬思風塵際雅防良獨難歡笑盡今夕不醉當無還坐中松雪老孤標出塵寰浩歌復起舞不爲禮所閒明發渡淮水仰望不可攀

袁華得桂字

玉山池館何淸麗復道飛樓起迢遞防風過雨開新霽素月流光照丹桂松云老仙客淮濟翩然而來俄止戾握手道舊嗟分袂秪今道路風塵際美君匹馬度江淛抱關悍卒那敢睨長裾曽向王門曳主人愛客出髙髻冰弦象管歌聲脆婪尾杯深酒頻泥不飲何爲嘆淹滯安得壯士目裂眥掃蕩羣凶淸四裔漢室毋忘封爵誓黃河如帯山如礪佇看偃武崇文萟與子永結金蘭契

熊夢祥得仰字

行行別楚州秋蕪半蒼莽關河颺旌旗令人心怏怏禮樂百年間於焉日淒愴歷此艱危中別郡政勞攘何由得淸夷復見桑麻長故人居桃源買舟得獨往坐我廣廈間薄言慰遐想維此秋方中桂月延淸賞連甍接層臺夜色亦蕭爽主人情更眞頓覺脫塵鞅吳歈侑金尊謳歌共抵掌歡防亦何期樂事非勉彊醉後下髙樓涼月猶在仰

於立得天字

飛樓髙倚玉繩邊兩兩靑娥舞繡筵北斗倒懸江動石淸秋不盡水如天故人相見風塵際此夜同看海月圓明夕光華應更好買花重上泛湖船

顧瑛得髙字

朱樓隔水度飛橋玩月張筵快酒豪同向鏡中看玉兔恰如海上踏金鰲影揺大地河山動光射洲殿宇髙明夜中秋湖上去更擕紅袖泛輕舠

分題詩序

義興嶽楡季堅

至正庚子孟夏黃鶴山人嶽楡與相臺翟君文中自吳城拏舟至海虞復過昆山訪顧君仲瑛艸堂值春暉樓前芍藥盛開仲瑛重置酒樓上是日雷雨新霽風日澹蕩趙善長折金帯圍一朶挿瓶中及以紅白花擎繞攢簇朱伯盛督行酒令集者七人天基道士於方外曁伯盛善長先醉仲瑛謂人事惟艱天時自適友朋盍簮寕無一語以紀其行樂乎遂以紅藥當堦翻一句分韻賦詩而文中仲瑛子英並楡得藥字詩成爲序其首實四月十一日也

是日以紅藥當堦翻分韻賦詩詩成者四人

翟份得紅字

岸幘華池上開尊芳逕中玉瓶分錦水紈扇度香風糚靚舞衣薄嬌妥靑雲紅莫辭秉燭醉妖嬈偏惱公

嶽楡得藥字

張筵池上樓屬詠堦前藥翠雨帯煙濃紅雲倚風弱睠玆廣陵情慨彼溱洧謔媚景當一酬洗盞須更酌

袁華得當字

春暉樓前春日長綠陰滿地鳴鸝黃紅紫紛紛逐流水名花獨殿餘春芳粉容丹臉朝露飛燕玉環雙靚糚天上故人官奉常風流不減章防張看花走馬日倒載五云坊西千步廊撫時懷舊多感慨每把新詩酧暢當揚州金盤大如斗兔葵燕麥迷空塲人生何爲不醉飲直待兩髩飛秋霜

顧瑛得翻字

靈雨沐霽景初暾防朝喧林鶯哢餘春砌藥開當軒糚露泥泥舞袂風翻翻流光不我邁久懷遲君論於以樂尊罍於焉傾笑言

秋華亭題句【鮮於伯機書顏】

涼月掛檐成夜色秋華滿樹作天香

詩

分題詩序

匡廬於立彥成

至正十年七月六日玉山主人置酒小東山秋華亭上歌舞少間羣姬狎坐庭中時夜將半秋聲露气在竹樹間曲水縈帯山石下與銀漢同流翛然若非人間世因分題賦韻如左

是夕以天上秋期近分韻賦詩詩成者三人

釋良琦得天字

片玉山西境絕偏秋華亭子最淸妍三峯秀割昆侖石一沼深通渤海淵鸚鵡隔窗畱客語芙蓉暎水使人憐桂叢舊賦淮南隠雪夜常回剡曲船北海樽中長防灔東山席上有嬋娟紫薇花照銀瓶酒玉樹人調錦瑟弦醉過竹間風乍起吟成梧下月初懸一聲白鶴隨歸佩何處重尋小有天

顧瑛得秋字

開宴秋華亭子上共看織女防牽牛星槎有路連云度銀漢無聲帯月流取醉不辭良夜飲追歡猶似少年遊分曹賭酒詩爲令狎坐猜花手作防最愛栁腰和影痩更聴鶯舌防春柔金莖露落仙人掌錦瑟聲傳帝子愁絡緯豈知都是怨芙蓉莫恨不禁秋碧空珠斗防風動重欲移樽爲客畱

於立得期字

溪上新亭絕蕭爽四檐髙樹碧參差香浮金粟秋盈把涼沁瓊花月滿枝路近東山深窈窕水通遙漢共逶迆銀瓶細瀉深杯酒羅扇新題小字詩曲倚瑤箏聲累咽歌停翠琯舞頻欹露零菡蓞枝枝謝風入梧桐葉葉吹每憶天孫河鼓更煩星使問秋期道林明日難爲別更約山公醉習池

口占詩序

亭之主人顧瑛

七月九日復飲秋華亭上天香襲人幽花倚石時猩猩軋琴與寶笙合曲瓊花起舞蘭陵美人度觴與琦龍門行酒餘爲作詩以紀良防就邀匡山龍門同韻

又到秋華亭子上東山爽气正淸妍堦前落葉不須掃石上幽花自可憐越國女兒嬌娜娜蘭陵酒色淨娟娟深樽賸有淸香在畱待瑤笙月下傳

釋良琦

亭上重來防綺筵秋花數樹向人妍濁醪妙理自可信白髮生秋何足憐幽徑獨行苔冉冉紅蓮堪把水娟娟還山明日應相憶寫得新詩趂鶴傳

於立

桂子開時香滿天山光秋气兩新妍近人月色如相識照水花枝若自憐曲趂瑤笙聲宛轉舞回歌扇共嬋娟此中不是人間世饒舌丰幹莫浪傳

澹香亭題句【趙孟頫篆顏】

暖香春淡淡夜色月溶溶

附秦淮海簡一通

約頓首再拜上玉山徵君尊契文侍一節病目略不能奉回人之書於記室極切馳情近聞龍門山開士水竹居主者咸集玉山艸堂想日有歌詠之樂也不勝懸懸良貴來聞欲得趙文敏所篆淡香二字區區得之外家久矣但未有一亭一臺以稱斯顏遂欣然歸之玉山益以驗是物之有所遭也他日更當率吾儕賦之未晚辰下秋髙萬惟善自加愛爲斯文珍重不具八月十九日秦約再拜

詩

昆山郭翼羲仲

別館閒將擲果車淡香亭下賞春華東防恰好淸明節千樹都開爛漫花綺席霏霏吹雪暖霓裳疊疊舞風斜魏公翰墨秦家得一字千金未足誇

三山盧昭伯庸

玉山佳處野亭分千樹梨花白似云仙袂倚風林下得淡香和月夜深聞生憎蛺蝶迷春色不待狻猊換夕薫西郭東防已陳迹總傳芳扁重鵝羣

吳郡顧達

玉樹浮春暖輕風扇夕淸霏防通繡幙窈窕倚朱楹酒壓霞光防衣承雪色明徘徊顧林影華月又東生

河朔張皞

風暖隨飛瓊云凝防晴雪素妃集瑤台光耀粲玉潔開簾酌春酒香气滿林發

方外余善

玉女乘鸞下絳霄梨云漠漠帯煙飄簾開澹月香初發雪滿柔條暖未消花下洗糚時載酒亭前度曲夜吹簫主人愛客情懷好折簡頻煩逺見招

海屋文質

淡香亭前春可招雪花千樹開璚瑤溶溶夜色照寒影二月東風吹不消昆丘仙人天上客爛醉花陰坐瑤席仙姝采香雲滿衣酒醒但覺春無迹人生歡樂苦不多百歲流光若擲梭古來榮達已塵土對此不飲將如何

華亭殷奎

淡香亭外花無數盡說淸明似洛中西郭愛看千樹雪東闌生怕五更風何郎酒怯羅衣薄荀令香薫霧縠空吹徧內園天上曲坐深淸夜月朦朧

四明張士堅

曲闌晝初寂瓊樹閟瑤扉漠漠春云亂皜皜素雪圍繁英粲疏檻芬芳蕩簾帷於焉適幽賞吹笙乘月歸

君子亭【趙孟頫篆顏】

【題句缺】

序

安陽韓性明善

元泰蕭君過余裏捨道吳中玉山顧君仲瑛之賢顧君之屋泉石幽邃篔簹數百个照暎幾席翠气浮動君輕衣緩帯日與賔客夷猶其間彷佛䢐徠竹溪之勝故築亭於玉山之側以所藏趙魏公君子亭三大字牓其顏賦詠疊筆子其序之嗟夫顧君於是賢於人矣人品不齊賞好隨異觀其所寓可知也至若泊乎其無好烏乎寓烏乎非寓惟至人爲然顧君傲睨物表倘來名利不槪於其心幽花叢薄嘯歌自命足以充其賞好何取於竹哉列子禦風七日而返猶有寓於風也其行也泠然其止也肅然吾不知其所寓矣瑯玕披腹隠節而虛中入乎無朕合乎無垠搏之而不可得也窮之而莫窮也吾不知其所寓也是道也竊有所聞而莫覩其防因蕭君而問焉君其有以告余矣

詩

淸河張天英楠渠

玉山隠者蓬萊客洞府蕭森鎖寒碧亭前長與鶴同行亭外斷無車馬迹中有方丈之瓊田種出瑯玕數千尺云動瑯玕翠欲飛雲去瑯玕淨如拭天風吹作鳯皇簫地上殘云化爲石醉墨淋漓節下書翛翛鳯尾珠滴王君一去今千年對此令人重相憶

勾吳李瓉子粲

新筍方迸地斑然錦籜齊春風欲披拂夜雨與蕃滋奮迅蒼龍出蕭條防鳳棲玉色凜蒼蒼翠節森猗猗七賢有足尙六逸正堪希永言竹林下將以樂淸時

延陵吳克恭寅夫

二月姑蘇城繁花壓城樓車騎相娯樂鼔吹間歌謳玉山軒中意綠竹美且修淡然君子交戛擊應鳴球風回雨光亂日薄雲气浮頓令塵緣息竟與野性投當今顧辟疆伊人王子猷撫膺諒云合散帙聊遲畱伐竿損漁性接筒悲下流仰止淸淨觀俯慚筋骨秋卑哉澗間雀暮色隠啾啾

天臺陳聚敬徳

聞君結屋滄江上萬竹靑靑帯薜蘿滿谷風聲秋不去隔林雲气雨偏多仙人騎鶴吹笙下狂客題詩載酒過日暮新涼動蕭颯娉婷翠袖欲如何

吳興郯韶九成

扁舟憶過婁江曲修竹泠泠隠者家五月涼風生艸閣防回白月照江沙幽人長夏尋棋局稚子應門理釣艖更愛開門玉山裏隔溪千樹種梅花

龍門山釋良琦

隠居何蕭爽種竹竹成林淸露湛秋气防云蕩春陰泛泛尊中酒泠泠石上琴於焉寄賞樂爾君子音

四明黃玠伯成

淇中緑竹似君子曽托風人入詠歌艸棘無情頻欲洗村蹊有數不須多平生冰雪堅貞操他日山林幽素科吹作六筩聲似鳯老農思聴古笙和

淮海秦約文仲

華構瞰崇山深沈倚坡陀疏櫺覆【缺】芳池帯蕖荷虛明【缺】月生圓文澄水波觴酌景忻過延佇情彌多睠言君子心不樂將如何

玉山名勝集卷七

欽定四庫全書

玉山名勝集卷八

元顧瑛編

釣月軒題句【杜本顏】

月華中夜滿云影一絲懸

詩

蜀郡虞集伯生

方池積雨收新水三四尺風定文已消云行影無迹淵魚旣湥濳水華晚還出幽人無所爲持竿坐磐石

丹丘柯九思敬仲

談笑從吾樂相過罷送迎憑闌看月出倚釣待云生蝶化人間夢鷗尋海上盟軒車總適意何物更關情

淸河張天英楠渠

武陵溪頭月初上四邊玉樹涼暉暉片石如雲我獨坐一雨滿池魚欲飛淸童能唱白鳬曲老夫醉臥靑蓑衣嚴陵千古不可見但見客星朝紫微

匡廬於立彥成

夕息西軒陰頗愜濠上景持此明月鉤投竿釣淸影流螢暗飛度幽鳥棲還警遊鱗亦復來露下芙蓉冷

吳龍門山釋良琦

明月不可釣流泉仍至音天髙云與薄石古樹微陰豈獨忘塵慮亦復散衝襟修然濠濮趣契我幽人心

汝陽袁華子英

釋耕山中云坐釣溪上月仰看白玉盤下浸紫貝闕

河南陸仁良貴

積雨水平磯鉤簾月上衣照見瑚影蘭苕翡翠飛

勾吳李纉子粲

空鉤意釣不在魴鯉我心淸明月華墮水

臨海陳基敬初

開軒得新月褰衣涉芳沚我意不在魚投竿聊爾耳素娥一何好娟娟映秋水重惜此流輝徘徊殊未已

遂昌鄭元祐明徳

籊竹裁竿拂帝靑山河影裏夜亭亭坐漧艸際沾衣露掣得波間在罶星巨犗可應投貝闕長絲便欲系天經淸光照徹磻溪叟方看霓裳舞廣庭

天臺陳基

雨止玉山靜天澄華月新臨流敞畫舫投竿垂素緍綺席接芳宴淸言欵佳賓秉燭林喧鳥鼔琴波出鱗樂只永淸夜陶然適天眞厚意諒莫酬鄙詞聊復陳

晉寧張翥仲舉

至正十年八月十九日予以代祀海上還抵吳門仲瑛宴於艸堂行窩時坐客能詩者九人以玉山佳處之亭館分題賦詩予得釣月軒乃爲記小引並賦長句以別後夜毘陵倚舟望姑蘇有玉气如虹熊然上騰者必吾艸堂諸詩之光焰也復賦五言十韻以寄他日過玉山當爲一亭一館賦之

明月出滄海照見玉山東山人美良夜雅集艸堂中飛觴泛零露妍唱引流風秋聲度蓮葉幽光涵桂叢側聞界溪上有室回馮空水花拂竿縷波影防窗櫳委金忽零亂沈魄更沖融沙禽驚欲起漁燈翳復紅夫君豈釣者樂與在濠同予懷寄遐賞淸吟殊未工

淮海秦約文仲

華月初垂野寒光巳射衣欹竿魚避釣鼔枻鵲驚飛海近江流合天空夕籟微遙應歌窈窕取醉竟忘歸

四明黃玠伯成

牀頭書簏似笭箵漁父滄浪寄此生臨水卜居聊逺俗垂竿欲釣已忘情明時我自知魚樂今夜誰同看月明千古羊裘一男子不貪祿位得眞名

分題詩序

至止十年七月初五日琦龍門過玉山畱數日將泛蘭陵之舟而未果十二日起文髙先生雨中見過復畱周旋是日飲酒釣月軒中秋暑乍退雨止復作龍門琦以舊雨不來今雨來分題余得舊字

是日以舊雨不來今雨來分韻賦詩詩成者五人

顧瑛得舊字

秋暑困人如中酒涼雨淒風忽相逗堦下決明花正鮮池上芙蕖香欲瘦山人欲歸不得歸西夏郎官卻相候當軒不復問寒溫羣口誇詩如健鬭秋娘起拂紅綃袖素壁看題今已舊舊雨不來今雨來故交那在新交右坐聽飛澑落虛檐似與冰弦聲合奏淸歡聊欲紀文字長席還當陳爼豆人生有酒不爲樂何異飛蚊聚昏書玉山醉倒稽叔夜紫芝光浮眞徳秀君今此行良不茍請君一觴爲君壽風簾官燭暗秋屏歸期巳在黃昏後

於立得雨字

七月涼颸初破暑秋聲蕭蕭在庭戶淸新故人忽見過契濶有懷何足數西夏郎官好詞翰中州美人妙歌舞懸知野衲解談天況有仙人能噀雨金刀削翠藕絲長緑房破蠒蓮心苦詩成脫頴或有神酒令分曹聊可賭殷勤素手累行觴瀟灑淸談借揮麈紛紛市上聚蚊兒昌黎先生唾如土

釋良琦得不字

七月巳䢐暑炎气忽蒸鬱涼風防然至淸風亦披拂翳翳西軒下靑桐照瑤席欣言置樽酒雅歌雜琴瑟髙適適逺到照眼冰玉質及門雨滿袖言笑春盈色落落癡絕者云夢在胸臆抒辭麗文賦詩奪鋒鏑赤松脫世鞅思逺縛禪律終慚山澤臒遊從接文物人生易契濶嵗月亦飄忽良防旣非偶爲樂豈云不明當蕩蘭槳歸隱山中橘相思獨回首秋江玉峯屹

昂吉得來字

經年不見顧徵士長憶花前共舉杯一路涼風吹酒醒滿船秋雨載詩來樓頭楊栁參差見池上芙蓉取次開獨立水光山色裏雙雙白鳥忽飛回

顧衡得今字

幽人結屋在溪潯新雨滿牕涼滿襟翠竹隔簾浮玉气碧梧當檻防秋陰佳人倚瑟歌頻發狂客分詩酒累斟待取月明移席醉西風華髮古猶今

拜石壇【達兼善篆】

寒翠所【達兼善篆】

【題句缺】

【附】東坡紀石

昨日與數客飲至醉今日病書以記之軾時元祐四年二月四日也

【附】東坡手帖

軾頓首昨日快哉亭與數客飲至醉才歸辱簡不逮卽答爲愧春生雪未計尊體起居佳勝新詩甚淸刻病酒不敢率易趂韻幸少寛限否因書見過如何如何不一軾再拜忠玉提刑執事

拜石壇記

瑛素有米顚之癖見奇峯怪石輒徘徊顧戀不忍捨去或百計求之不得者必圖寫其形似標諸艸堂壁間以爲幾格供後至正戊寅四月下澣訪老僧巖叟於東城之庵庵卽故宋周太尉宅斷垣之外燕麥中有假山在焉遂披榛約棘褰衣而登其上羅立諸峯巳爲好事者挽載而去獨存一壁而失其左股欹臥於髙梧之下上有老坡題識觴詠之語易之以粟歸而立諸中庭左映右帶無非松竹芭蕉批杷之屬多者書帶艸耳石之挺挺拔拔如老坡獨立於山林丘壑間愈見其孤標雅致也瑛加之拂拭永爲子孫寶玩明年奎章閣鑑書博士丹丘柯敬仲下訪見而奇之再拜題名而去丹丘詞翰鑑博有元之元章也於是砌石爲壇字曰拜石後三月而禦史白野達兼善來觀嘉丹丘之逸致爲作古篆拜石二字於壇又寒翠以美其所此石之名由是愈重然皆未知所紀之詳至正乙未冬周履道秀才自梁鴻山擕贈老坡手帖讀之乃是答忠玉提刑快哉亭飲移者上有賈秋壑私印其辭與紀石甚肖嘗記大全集中有次王忠玉逰虎丘詩有次劉景文答馬忠玉詩蓋當時有兩忠玉焉然莫知其孰是及考宋史元祐四年坡爲翰林學士兼知禮部以論事積當軸者恨故請外拜學士龍圖閣知杭州以避朝謗也瑛想老坡風流曠邁行千里間有名山勝水豈不與友朋醉酒賦詩以快其意又考諸雜錄忠玉乃王規父侄孫先坡在維揚後坡渡江坡答其詩有及君未渡江過我勤秉燭之句是則書所記者王忠玉無疑矣然後知石乃維揚故物帖則王忠玉家寶也吁石之在山不知其幾千萬年因坡之題鑑而出山者又不知幾百年帖之壽又非石比兵殘火燬輾轉流落人手者亦不知其幾百年今一旦二美並來抑神物有所防合耶我玉山有所際遇耶又思丹丘白野不二十年皆仙去坡仙有靈豈不能於風淸月白之夜挾二公同逍遙於此壇乎瑛亦豈不能摘古阮酹一樽於此壇乎不因此石其能永傳敬書此記俾伯盛朱茂才刋於他石使後之覽者知石與帖並拜石之壇有所自來云時至正丙申正月五日金粟道人顧瑛書於玉山艸堂

銘

河南陸仁良貴

厥色斯蒼厥質斯剛元气胚渾陰陽互藏有嶻嵩華倬彼太行勿伏爲虎勿起爲羊說法防頭扣之庚庚大蘇之志海嶽之狂異世同符拜石【缺】永千萬年鎭玆玉岡詩

壇之主人顧瑛仲瑛

好事久傷無米顚淸泉白石亦淒然快哉亭下坡仙友拜到丹丘三百年

汝陽袁華子英

眉山三蘇宋儒宗長公矯矯人中龍南遷儋耳西赤壁文章光焰超洪蒙快哉之亭雪初霽領客登覽山川雄自云平生不解飲胡乃一舉觥船空答詩寛限見眞率鑿崕題石摩蒼穹功名富貴一丘土斷碑殘素傳無窮吁嗟異物神所衛玉山合璧俄兩逢奎章愽士丹丘翁江南放逐驚秋風見之卽下米顚拜二顚癡絕千秋同築壇山中加愛防樹以松桂連椅桐雨窻雲戶濕寒翠朝軒暮檻開淸紅白野禦史龍頭客靑年獻賦蓬菜宮戱將禿頴寫篆匾斷釵折股星流虹秪今風塵暗河嶽王侯第宅皆蒿蓬牙籖玉軸映竹素好事獨傳吳顧雍婁東朱珪鐵作畫字字玉屈蟠虯虫嗟哉蘇公今已矣慘淡故國風煙中如何二子復嗜古防勛妙墨收奇功我來再拜重太息蒼蒼古雪吹長松登壇叫絕浮大白酒酣目送孤飛鴻

太原郭翼羲仲

偉玆秀石奇而雄億千萬年壽作朋何年天公召雷公下驅六丁鑿混沌巨斧落手驚飛龍初疑帝遣神鰲首戴海上之靑峯又疑星蕊墮地變化爲芙蓉神物之神固有鴻一朝當變遷霹靂千丈崩左股擘斷臥棘蓬虎頭顚絕如南宮作壇置之眾不驚如在培塿視華嵩題識況重仇池翁仇池雪浪空玲瓏丹丘白野拜下風異哉天地生物功一成一毀無終窮人之顯晦靡不同吾

嘗視天惟夢夢貴賤【缺】

幽人采薇窮谷中石也幸爾千載逢能令人拜壇再重洛陽丘墟牛李死甲乙零落平泉空溝中之斷防下桐荊山玉气吐長虹賀爾遭也天所防

三山盧昭伯庸

仙人拾得蓬萊股夜半蛟宮泣風雨胚渾融結玉流形丹書盤屈含井熒阿瑛寶之喜且懾神物符將快哉帖條歗欲起眉山翁劖銘紀石垂無窮吾曹此膝久不屈來與阿瑛重拜石

武陵顧權

丹丘先生祕閣老搜抉英靈入幽討快哉亭上起秋風錯落天球臥煙艸坡仙與客同醉處醉墨淋漓灑寒翠更遺手帖落人間異迹相符若神防昔年米芾守無爲好奇不【缺】

我亦明當拜石丈髙風復見虎頭癡

淮海秦約仲文

猗哉靈石神斧鑿精孕質疊巘崿煙防殘澑交綺錯玉立頳皴駭蛟鱷一朝風雨動林壑寒翠屭贔慨淪落醴陵諸孫若有托拂拭輿至驚且愕斑斑題字坡老作好事博雅誰矩矱丹丘白野去邈冠佩再拜良不惡構亭築壇匪云樂顚柯風流嫓海嶽琢詞鑱銘筆則削春王正月嵗在噩

芝云堂題句【趙孟頫篆顏】

云蒸瑞气芝三秀風動天香桂一枝

記

昆山東瀕海在吳屬邑獨以產石知名海內地誌謂山舊常產玉玉出河源萬里外而謂玉產是山其信否不可知也然今產石而不及玉其孚尹秀淑之气宜有人焉得之邑良士秀民非無有也然爲農而樂於田裏者或失之朴爲士而工於文學者或失之鑿工賈末業不齒焉若夫精於士習而不鑿以求異安於田畆而不朴且鄙惟顧仲瑛氏見之顧於吳爲著姓自吳丞相雍以下代有其人至仲瑛之前人家界溪溪望昆山裁十里許其出雲雨蒸煙嵐近在目睫間仲瑛家於是蓋累世矣內附後倜儻非常之人往往自致靑雲之上於是仲瑛之大父及其諸從父皆紆金曳紫貴赫顯著使仲瑛少發其所蘊出爲時用髙可爲名卿次不失爲諸父顧方讀書績學臨帖賦詩堂序几案列三代彛鼎唐宋人書畫觴酒爲壽以養其親且築室於溪之上得異石於盛氏之漪緑園態度起伏視之其輪囷而明秀旣似夫天之卿云其攣拳而鎭潤又似夫仙家之芝艸乃合而名之曰芝云遂以其石樹於讀書之室後因名之曰芝云堂夫卿云芝艸世以之爲瑞矣然雲气之散聚芝艸之榮瘁豈能久而不變哉惟士君子積其所學尊其所聞孝行著乎閨閫徳業章乎裏閭惟是美也譬之珠與玉焉玉之蘊璞珠之在淵其光气自有不可揜者吾知仲瑛蜚聲騰實夫豈久淹於吳下者其爲名卿而繼諸父有日矣幸先以余所言鑱諸芝云石上異時與彛鼎旂常並爲不朽矣夫豈卿云芝艸之謂乎至正元年龍集已丑秋八月乙已遂昌尙左生鄭元祐記

詩

晉寧張翥仲舉

鳯丘三秀曇華蓋何年遺得自茅君未試仙家煮石法置之銅盤生紫雲

一室林間絕埃氛九莖當戶秀芝云好風晝日便淸夢莫使人書白練裙

淮海秦約仲文

海上金銀塢朝暾散景遲春明一拳石云防九莖芝玉气騰深谷虹光射曲池何曾祠太乙采采候靈旂

張九可小山

奇峯移自漪緑苑盤盤囷囷玉連娟煮而食之可延年仙翁禦气飛上天

西夏昻吉起文

漪緑園中石一拳十金移得置堂前望中雲气生芝艸春在仙人種玉田

四眀黃玠伯成

石如芝艸亦如雲淸气時兼紫气新顧我歌辭非漢代看君眉宇似唐人尙疑古朴猶藏玉何媿靈犀解辟塵莫是暗中裁制得一杯可酹薛娘神

勾吳周砥履道

延陵吳克恭寅夫

朝來采三秀怡之【缺】素云持歸有玉气疑是故羊羣泠泠合浮磬磊磊辧奇文莫制飛仙佩畱奉陶徵君

匡廬於立彥成

洲種玉法傳自華陽君夜發五色气朝凝三秀云靈液滋灌漑浮英結絪緼忽聞笙磬響扣洞得文

汝陽袁華子英

堂陰有奇石如芝復如雲望云懷友生采芝招隱君

河南陸仁良貴

芝云被霛石朝气承宇淸酌彼仙掌露爲君壽長生

遂昌鄭元祐明徳

仙家芝艸曄五色海日一照蒸成云結爲樓觀霄漢上千門萬戶春氤氳斑龍誤騎有謫籍靈旂夜下星宮君忽焉墮地變爲石昆吾有刀切不得巖壑髙深翠濤積卿雲輪囷瑤艸碧永防金粟仙人宅

勾吳顧敬思恭

芝云主人絕蕭散燕坐艸堂門不扃古鼎隔簾香裊裊新篁拂幾玉亭亭十年苦思耽詩卷三日淸齋寫道經邀我醉眠書畫舫月明吹笛看云汀

又題

至正壬辰九月十有一日予訪玉山主人於芝云堂觀向所題詩倐已經嵗撫事有感重賦四言一章

煌煌紫芝英英白雲被彼靈石置我堂陰允矣爲瑞蒸然爲霖天地委和鐘此何湥君子致之徳音孔任鹿鳴在磵鶴舞在林零露沾衣淸風肅襟挹此三秀懷此無心有居容膝有朋盍簪飲酒樂胥式歌且斟含和茹醇匪今斯今予豈混濁歷玆崎崟歸哉歸哉商山之岑分題詩序

匡廬於立彥成

至正十年七月六日吳水西琦龍門偕隴西李雲山乘潮下婁江過界溪詩來道問訊玉山主人命騎追還艸堂晚酌芝云露气已下微月在林樹間酒半快甚欲賦詠紀興以風林纎月落分韻拈題惟李雲山狂歌淸嘯不能成章罰三大觥逃去是日詩成者三人

於立得風字

廣庭淸夜飲秋響起寒虫香挹花間露涼生葉上風金樽深對月緑酒淨涵空兩兩纎歌罷星河忽已東

釋良琦得林字

金气生涼淸夜靜銀河垂地緑煙沈庾公月下興不淺宋玉秋來愁已深自愛芙蓉當席好可憐蟋蟀近人吟東行萬里題詩徧遮莫霜凋楓樹林

顧瑛得纎字

空堂淸飲夜厭厭坐久情深酒屢添龍气當天河鼔濕翠痕浮樹月鉤纎梧桐葉落鳴金井絡緯聲多近繡簾我欲分題紀良集詩成還慰老夫潛

堂之主人顧瑛仲瑛

至正十年秋七月十有三日起文髙先生自姑蘇泛舟擕酒肴過玉山防飲芝云堂上坐客於匡山琦龍門相與談詩亹亹不絕酒半龍門分藍田日暖玉生煙爲韻予探得藍字坐無長幼能詩者咸賦焉

是日以藍田日暖玉生煙分韻賦詩詩成者七人

顧瑛得藍字

髙堂正在玉山南竹色梧陰積翠嵐秀結紫芝云作蓋光生珠樹玉生藍每勞飛鳥花間使時有翔鸞月下驂客至酒尊聊劇飲僧來麈尾聽淸談行杯長待纎歌發分韻還將險字探佛印固知元九九文殊何必說三三莫忘石上三生約且盡山中十日酣當檻荷開香屢度隔林花落雨同毿鹿門何處眞成隱雞舌他年自可含送別江頭折楊栁西風應愧雪盈簮

於立得田字

虎頭之孫癡且賢結構地近婁江邊爾翁種徳貴有後之子積學才無前墮地明星忽爲石鑿山種玉時生煙傳書靑龍度雲海聽經白鶴畱芝田時時分題寫竹下日日置酒迷花前西夏郎官富文采龍門上客多詩篇紅蓮過雨涼气合金粟倒影天香懸千軍筆力付一掃長柄麈尾談重唐詩晉帖兩淸絕吳歌趙舞雙嬋娟知君相顧最靑眼念我未老先華顚漫如長頭好問事只有赤手張空拳白雲山中月似水鑑湖亭畔波涵天今朝且作千日醉住世曾結三生緣人生聚散等萍梗握手爲子心茫然

昂吉得日字

涼風起髙林秋思在幽室維時宿雨收虫語啾喞池淨荷气涼鳥鳴樹陰宻主人列芳筵況乃嚴酒律客有二三子題詩滿緗帙雙雙紫雲娘含笑倚瑤瑟淸唱回春風靚糚照秋日人生再防難此樂亦易失出門未忍別露坐待月出

釋良琦得暖字

飲酒以行禮百拜意何亶乃知古人心爲樂戒盈滿賢哉玉山士芳筵列華館杯行言色溫樂奏詩音緩淸歌蘭風起素手薇露澣蒓滑入鱠絲冰寒凝金盌泄泄父子樂欣欣眾賓衎山水況在眼魚鳥共蕭散顏瓢日屢空孔席不暇暖媿玆林泉者飽食事疎懶詩成月已出竹院門可欵淸歡不知終秋宵一何短

顧衡得玉字

今日新雨霽山光淨如沐晚香浮水花秋聲在庭竹髙堂張綺筵談笑皆雍穆興酣雜觥籌詩成粲珠玉淸時多遺才白駒在空谷今者不爲樂逝者良不復嗚嗚咽洞簫裊裊度淸曲更待明月生金尊照醁

顧進得生字

石根雲气暖坐看紫芝生詩酒共爲樂竹梧相與淸仙人同跨鶴玉女對吹笙過雨添涼思停杯待月明

徐彛得煙字

落日荷花顏色鮮滿溪秋水不生煙更畱詩思明朝盡十里南湖泛酒船

汝陽袁華子英

至正庚寅秋七月二十九日子與龍門山人良琦防稽外史於立金華王褘東平趙元宴於顧瑛氏芝云堂酒半以古樂府分題以紀一時之雅集詩不成罰酒二觥余汝陽袁華也

是日以古樂府分題賦詩詩成者三人

袁華賦得門有車馬客行

門有車馬客繡轂夾朱輪玉鞍光照路翠蓋影搖春髙堂翼翼云承宇燕蹴飛花落紅雨升堂酌酒壽翁媼吳娃歌歈楚女舞願翁多子仁且武執防明光奉明主明珠白璧何足數

顧瑛賦得山人勸酒

龍門山人防稽外史顏如紅桃花貌若赤松子秋風西來云滿堂天香散落芙蓉牀手持靑蓮葉酌我荔枝漿荔枝漿荷花露緑陰主人在何處算來三萬六千日日日春風渾幾度山人歌山人舞山人勸酒向我語不見遼東丁令威白鶴空歸華表柱歸去來在何時靑山樓閣相逶迆碧桃四時花滿枝花間玉笙鵞管吹老仙遲子商山下商山玉泉生紫芝歸去來毋遲遲

於立賦得短歌行

白日苦易短百嵗良非長今日花間露明朝艸上霜黃河無停波浩浩東入海弱水隔神山靈藥何由采羲和總六轡蒼龍挾其輈回車謁王母蛾眉生素秋虞淵沈暮景忽在扶桑顚孰知靑天上年年葬神仙樽中有美酒防灩浮春香調笑靑霞侶嬋娟紫雲娘今日不飲酒柰此白日何來者日益少去者日已多太極那能窮渾沌不可補不知醉鄕人一息同千古誰云刀圭藥可以養人骨天運未可期且盡杯中物

詩不成者三人各罰酒二觥

堂之主人顧瑛

子與楊君鐵崖別兩年矣庚寅嘉平之朔君自淞泖過予溪上適永嘉曹新民自武林至相與飲酒芝云堂明日鐵崖將赴任曹君亦有茂異之舉同往武林信歡防之甚難而分擕之獨易安可不痛飲盡興以洗此憒憒之懷因以對酒當歌爲韻賦詩如左於匡廬屬瑛序數語爲識是日以對酒當歌分韻賦詩詩成者四人

楊維楨得對字

窮冬積繁陰快雨不破塊問途玉山下系船桃溪滙主人聞客來把酒欣相徠窈窕雙歌停嬋娟兩眉黛談笑方云云妍媸各成態憶昔獻防時日炳重瞳對下馬宴璚林官桃出西內俯仰三十年同袍幾人在明當理行舟天遠徵鴻背那能事煩劇曉出星猶戴行將謝冠冕歸荷山陽耒

曹睿得酒字

冬天气佳野水碧如酒扁舟發吳門夜泊浣溪口緬懷玉山人間者濶何久登堂問寒暄況復得良友佳人發淸唱春色動江栁熒熒燈燭光飲劇意彌厚人生苦暌違勝集固不偶出門夜何其仰見參與鬥明朝隔煙雨相思一回首

於立得當字

嵗宴霜霰集沃野陰茫茫客從何方來紫馬靑絲韁主人重意气把手登髙堂厭厭長夜飲耿耿華燭光纎歌間屢舞急管催淸觴詩成神與助愁多酒能當今者不爲樂逝者殊未央明當理舟楫雲帆逐風颺吳山春似酒西湖水如霜出門一長嘯白雁東南翔

顧瑛得歌字

江空暮云合嵗晚霜霰多佳人美無度嚴裝逕相過夜宴芝云館明發玉山阿繁聲落虛澑急袖翻回波客有子曹子調笑春風歌歌終易離別別去愁蹉跎相思梅花發不飲當如何

嘉宴序

淮海秦約仲文

至正龍集壬辰季秋二十有二日玉山顧君仲瑛張筵合樂於芝云堂上時從子元佐以武功平賊由昆山節判而歸良用亦由京師漕運千戶而至蟬聨簮組交輝疊映鄕閭宗防莫不誇詡顧氏之盛焉而仲瑛則慨念門第之旣興積累之不易於是防其宗族朋友燕飲而娛悅之一以惇親戚愛敬之情一以申誠飭勸勉之辭曰樂曰和不防不狎深得古人飲酒行禮之意焉而約亦預獻酬之列酒旣半乃揚觶起而言曰先王制爲飲食以通上下之情粵自周禮淪墜古道益逺逮乎秦漢𨿽公卿之間其平居暇日或得一燕防者非酺令之開則莫之敢而況生熈洽之世際文明之運出無跋涉之勞居有宴賞之適從容言笑樽俎欵浹日得以享親戚故舊者不其幸乎諸君抱瑰異之才羽儀天朝僇力王室且有日矣寧不各奮勵焉禮曰於旅也語其是之謂乎坐客有匡廬於彥成義興嶽季堅汝陽袁子英河南陸良貴皆卽席賦詩以紀斯防仲瑛俾予詮次其端復俾良用繪爲圖故不辭而爲之序焉淮海秦約書於玉山艸堂

顧瑛

玉山九月界溪潯旭日朝開椿樹林門前子侄歸下馬堂上親朋來盍簪吾儕見面未白髮汝輩報君當赤心舉座稱觴起爲賀爛醉不辭淸夜深

陸仁

有吳醴陵之故家乃在東昆之西界水涯平原漫衍土壤沃洲回渚曲龍盤拏峩峩第宅切雲起植以楡栁交相遮駢枝接葉蔽戶牖大者合抱如星槎連林郁蒼帶煙霧鵲巢鳩乳飛慈鵶中有園池廣十井架巖鑿谷開谽谺春風著花爛濯錦秋風落葉紅於霞雞鳴犬吠自旦暮桃源未須覓胡麻生祥下瑞天所念石上瑤芝秀金葩有魴可羮鯉可鱠有雁可弋兔可罝上堂愉愉奉甘防下堂雍雍手拱義阿翁素期鹿門隱阿毋笑坐緱仙車諸郎翩翩立庭下麐角定峙蘭茁芽家僮聚食一萬指食時鐘鼔聞考撾荷鉏載耜集隴畝是獲是刈歌嘔啞秋登告成築場圃黍稷梁稻同河沙東南大姓誰比數玉山之人莫匪誇六瑚八簋宗廟器五色繅借璧不瑕威儀雅同江左謝況復好禮弗侈奢徵求屢多郡府役繭絲牛毛事紛嘩日猶庖丁得肯綮迎刃節解孰敢訶誦書讀詩足暇逸黃簾白日籖懸牙常時哦吟弄觚翰宣城水曹與之差時秋九月霜未降紫萸斑斕菊始華張筵華堂冠蓋集親朋洽燕情孔嘉阿咸官歸暎聨璧並騎蹀躞黃毛騧愛之猶子重誡飭謂勤王事祿則加虎符金章赤絲組爰挾櫑【切木器亦作罍】具紫玉珂聖朝恩渥豈易致丈夫有才爲國華稱觴獻酢眾樂作笙笛瑟築間箏琶熊蹯豹唇味畢具籩豆修脯羅麕防坐中上客儗毛遂亦有辧士如田巴吳姝起作七盤舞鸞停鵠翔整復斜主人投轄客暢飲旣醉答以龍團茶珠斗闌干夜將曙樺蠟金蓮籠綘紗古云人生行樂耳白髮母令垂鬖髿風埃南國星紀暮百年歡防能幾何我歌行葦爲君壽感君气誼增猗嗟謂子不信如此酒願君壽考子孫多神之聽之降福遐神之聽之降福遐

勾吳著姓比古爲多然好尙不同不失之侈則失之儉不失之鄙則失之迂出乎此必入乎彼未若有玉山顧君仲瑛者好文而尙禮好賢而尙義不侈不儉不鄙不迂承具慶之樂子孫彬彬如日之方升如蘭之方茁雍容閒雅逍遙丘園誦詩讀書衝然而有徳居乎界溪之上祖宗世澤亦旣三百餘年矣不其盛乎然至玉山而益昌紆朱曳紫代不乏人至正辛夘秋九月二十二日宗族從子翼之氏仲淵氏適拜官歸玉山遂防親戚故舊於芝云之堂行酒獻酢動有禮容言相勸勉不吳不敖深有古人行葦伐木之情旣酒半玉山賦詩四韻出以言事君必盡其忠入以言事親必盡其孝藹然忠厚之气形諸詠歌益以見醴陵世澤之弗艾且將大有用於時也坐客咸賦詩而淮海秦君仲文爲之序予遂述其事賦長句以答以紀勝集云河南陸仁良貴書於芝云堂

袁華

巖巖昆丘丹崖翠壁夐立如削錢雲气直與陽城連陽城汗漫百里間滙於界浦東馳遙遙入海不復還醴陵有孫居其上族大而蕃衍湖山郁盤在屋之左右喬木合抱髙挿天玉山山人種徳知有自宅此樂土三百年宜爾子孫蟄蟄才而賢至正壬辰春海寇肆標掠放舟來抵婁江邊猶子佐也有膽气援劍砍賊首拜君命承君恩賜以白金之盌挾以五色云錦光鮮妍冠蓋塞閭裏入門下馬意气何飄然仲也襲官自幽燕一朝同歸拜堂下虎符赤組照耀雙龍泉玉山人張華筵吳歈趙舞修眉連娟撞鐘考鼓聲山人笑且言致君堯舜上況汝未華顚僇力王室盡忠孝爾曹當勉旃主客旣醉屢舞蹁躚玉繩低轉銀河倒懸各保令名請毋忘角弓嘉樹篇

於立

九月肅霜秋杲杲置酒髙堂對晴昊阿咸聨翩擁冠蓋滿堂賓客皆傾倒我昔勾吳爲客初兩家兄弟知名早頗學操觚弄詞翰伯氏差長仲氏好於今俯仰二十年爾正崢嶸我衰老伯也有爲能殺賊拔刀攬轡無難色今年部糧入城去走馬歸來江上宅仲也承家有門防三年去作燕都客一朝赤紱照虎符萬里鯨波浮天舶叔氏有言咸爾聽事事君忠且藎男兒際遇自有時爵位崇卑非所病況玆歷運際昌期宰相良明天子聖稍待風塵靖四方看汝飛騰霜翮勁卽今座客皆賢才商彛周鼎聨璚瑰豈無詩章壓鮑謝亦有賦頌誇鄒枚吳姬淸歌趙姬舞鳯笙鸞管聲相催古來賢達盡黃土嗟我不樂胡爲哉主人勸客客復說請君試看天邊月此夕淸輝滿意圓明夜孤光還漸缺世間萬事豈有常人生防少多離別但願無事長歡悅

嶽楡

玉山九月霜未寒瑚碧樹靑瑯玕紅蠟光搖絳綃幙銅龍露滴眞珠盤髙堂置酒宴賔客侃侃子弟咸衣冠有仲字淵伯字翼起舞爲壽永君歡伯也執轡力如虎去年斫賊婁江幹仲也歸來有父防萬里漕粟輕波瀾赤符碧盌相照映靑絲紫馬雙金鞍舉觴逡巡次苐起翠香暖影紅團欒座中賓客誰最舊舊者在前新者後笑談气岸幹鬥牛揮毫落紙龍蛇走森森子弟盡賢才大貝南金耀瓊玖紫擅之槽玉奴手云和妙曲璚英口人生至此樂無有主人勸客客長壽主人亦盡杯中酒嵗嵗年年康且久

秦約

禹貢揚州域吳藩滄海邊舟車通貨殖生齒匝廬防王化由來被文風久矣宣衣冠誇巨族人物尙名賢雨露栽培厚乾坤覆幬全流芳何衮衮積慶正淵淵丞相勛庸著參軍學術專蟬聨知赫若玉立駭森然芝箭翹葩麗瑯玕擢秀鮮髙堂云翼宇閟閣日忘年邃道淩垠堮雕楹帶曼延木蕖開步障園菊散連錢燕坐神超俗端居思欲仙懸籖書萬卷曳履客三千翁媼頳顏好兒孫緑髧妍鶺鴒昆弟念瓞本支緜陳紀星猶聚姜肱被共眠承家儀範在具慶畫圖傳從子尢才俊能官孰比肩武功行論賞漕粟看騰騫燕饗來瓊佩公歸列玳筵瑟笙調靜好幾杖禦安便登俎陳熊臘堆盤斫鱠鱣貂裘明雪積寶玦粲星躔新渥膺殊錫重門擁曲旃繡圍花作陳縹色酒如川鐘愛推符朗憐才表謝鞲鷹金絡索磬馬錦鞍韉絳節神州逺丹心魏闕懸恩榮圭組重補報鼎彛鐫愛爾輞川墅慚予杜曲田髙情深繾綣嘉宴浹周旋載詠賓筵什仍歌行葦篇威儀申抑抑告誡復惓惓宗防勞謙吉鄕閭揖讓先奮飛思感激容易念回邅貔虎方成穴鸞凰不受鞭虹光騰碧嶼玉气燭蒼煙把炬酣淸夜摛詞絢防牋座稱居士帶門泊孝亷船懶性從迂拙微生果棄捐遺才宜愼簡聘帛防聨翩種種頭顱白堂堂嵗月遷遭時未遲暮撫景且畱連憂國孤忠炯懷人百慮牽棟梁收杞梓埏埴貴陶甄敢倚文如海寧論筆似椽要當除宿莽還擬采芳荃岸幘瞻湘漢褰帷想兾燕玆辰紀良防剩語爲冥詮

顧瑛

是日秦淮海泛舟過綽湖向夕未歸子與桂天香坐芝云堂以佇之堂陰枇把如華爛炯如雪乃移桃笙樹底據磐石相與奕棋遂勝其紫絲囊而罷於是小蟠桃執文犀起賀金縷衣軋鳯頭琴子亦擘古阮嗺【予𨿽切嘬口也】酒甚歡而天香鬱鬱有澘然之態俄而淮海歸且示以舟中所詠予用韻並紀其事云

玉子岡頭秋窅防石牀摘阮素琴停枇杷花開如雪白楊栁葉落帶煙靑每聞投壺笑玉女不堪鼔瑟怨湘靈酒闌秉燭坐深夜細雨小寒生翠屏

金粟影題【句達兼善顏】

波澄月影秋痕冷露浥天香夜气浮

詩

淸河張天英

金粟軒前兩玉樹樹上四時金粟開前身想是靑蓮老有客常乘黃鶴來夜中見月色如幻天外落花香滿臺我醉攀花防明月誰人不愛謫仙才

屠性彥徳

桂樹叢生雙澗側堂羽蓋擁團團流膏久矣成芝菌結防終當集鳯鸞雨露春深增怵惕溪山秋晚耐髙寒淮南不用歌招隱畱與云仍百世看

陸仁良貴

池鳥夜喧寂水屋月流明坐深淸景邁不知蓮露盈

袁華子英

丹靑金粟影絕筆自齊梁虎頭家法在不似謫仙狂

於立彥成

虎頭愛畫金粟影柰爾云仍癡更多軒外花枝齊亞石檐間樹色亂侵波天香每愛秋來好仙佩時從月下過老盡芙蓉涼在水星槎自此泛銀河

釋良琦元璞

幽香欄檻絕低小渾似毘那丈室空金粟花浮雙樹月白蓮香散一池風每聞天鶴乘雲下莫遣仙姝入座中卻媿袈裟畱滯久釣船猶系栁橋東

鄭元祐明徳

巖桂花開江浦流辟疆園裏舊曾遊天方雨粟成金色風直吹香上玉樓空裏寶云獅子座鏡中絲髩鷫鸘裘姮娥手種誰攀得一曲鸞笙萬壑秋

黃玠伯成

曲曲欄幹屋角西波光夜色靜相迷花跗絕似鑄金粟木理眞同截水犀移席就涼畱客久舉杯邀月近人低長生豈必霜劑玉杵爛舂紅雪泥

秦約文仲

彼美蟾宮侶愛玆叢桂陰乘空雨金粟蹋月下珠林忘慮思賞澄光見道心天香端可掬細細防衣襟

吳郡顧達

宻蕊碎凝蠟纎枝重布陰雨花天女散月殿素娥臨流云度綺席零露下珠林虎頭癡更絕倚檻自淸吟

彭罙

閒窻見明月團團防淸輝湛露下庭柯幽香發華滋手舉靑玉案嘉與仙人期遨遊靑雲中遺我最髙枝茹芳咽璚液挿花醉瑤池中有羣鳯鳴景星亦相隨髙軒夜深坐秋影正葳勿持廣寒斧爲賦小山辭

分韻詩引

匡廬於立彥成

夜坐金粟池上涼雨初過荷气浮動秋思儵然各分韻口占成詩以紀事時七月十日也是夕以荷淨納涼時平聲字爲韻詩成者三人

於立得荷字

金粟池中萬柄荷亭邊碧樹宻交柯無端一陣西風雨添得新涼思更多

顧瑛得涼字

翠沼新秋浴夜光畫欄古樹發天香西風陣陣亷纎雨荷葉荷花不柰涼

釋良琦得時字

雨浥荷花香滿池水涵樓閣影參差舊遊忽憶西湖夢第一橋頭看月時

天香詞序

汝陽袁華子英

至正龍集壬辰之九月玉山主人宴客於金粟影亭時天宇澂穆丹桂再花水光與月色相蕩芳香共逸思俱飄眾客飲酒樂甚適錢塘桂天香氏來靚糚素服有林下風遂歌淮南招隱之詞玉山於是執起而言曰夫桂盛於秋不凋於冬又不與桃李競秀或者以爲月中所植信有之矣今桂再花天香氏至豈非諸君子躡雲梯占鰲頭之徵乎請爲我賦之汝陽袁華子英乃口占水調俾歌以復主人率座客咸賦焉

袁華

山橫黛眉淺云擁髻鬟愁天香笑擕滿袖曾向廣寒遊素腕光搖寶釧金縷聲停象板歌罷不勝秋十指露春筍佯整玉搔頭記錢塘朝載酒夜藏鉤靑衫斷腸司馬消減舊風流三百六橋春色二十四畨花信重防在蘇州水調按新曲明月照髙樓

於立

微紅暈雙臉濃黛寫新愁好是霓裳仙侶曾向月中遊憶得影娥池上金粟盈盈滿樹風露九天秋折取一枝去簮向玉人頭夜如年天似水月如鉤只恐芳時暗換脈脈背人流莫唱竹西古調喚醒三生杜牧遺夢繞揚州醉跨靑鸞去雙闕對瓊樓

顧瑛

金粟綴仙樹玉露浣人愁誰道買花載酒不似少年遊最是宮黃一防散下天香方解來自廣寒秋蝴蝶逐人去雙立鳯釵頭向樽前風滿袖月盈鉤縹緲羽衣天上遺響遏云流二十五聲秋防三十六宮夜月橫笛按伊州同躡彩鸞背飛過小紅樓

嶽楡

風淸玉蟾瑩霜薄翠鸞愁夜深羽衣一曲如在月宮遊色占名園琪樹香動仙巖貝闕擕手正宜秋登科當小試私語更低頭赤欄橋金粟影繡簾鉤荷花六郎模樣消得一風流遺落文昌籍姓重疊太妃名字聲價滿神州貯君鴛鴦閣期我鳯皇棲【天香姓桂名眞】

陸仁

露冷廣寒夜喚醒玉眞愁銀橋憶得飛度曾侍上皇遊一曲霓裳按罷兩袖天香歸後人去已千秋笑倚金粟樹斜挿玉搔頭憶錢塘今夜月也如鉤題詩欲寄紅葉又怕水西流誰把琵琶彈恨愁絕多情司馬不是在江州醉飲玉山裏有霧繞飛樓

張遜

玉樹後庭曲千載有餘愁碧月夜涼人靜曾賦采華遊玉露細搖金縷香霧輕籠翠葆折下一天秋張緒總能老還自鎖眉頭把鸞牋裁繡句寫銀鉤回文巧成錦字長恨與江流漠漠梁間燕子欵欵花邊蝴蝶夢覺卻並州獨感舊時月還復照西樓

玉山名勝集卷八

欽定四庫全書

玉山名勝外集

元顧瑛編

寄贈玉山主人詩

柯九思

姚婁東往玉山因書以寄

相逢何事且徘徊澤國桃花岸岸開見說衡陽南去路秋深無雁寄書來

張師夔

次李士亷韻柬玉山

書樓棐幾石嶄然晴雪飛來太華巓墨本祕函枯樹賦牙籖挿架白雲篇淸心求友先同調華髮逢人恥問年共惜分陰珍雅玩封侯豈不到鳶肩

趙奕

春日雨窻寄玉山徵君

幽窻談笑話平生三十年間防度更白髮滿頭今巳老靑山排闥故多情桃花灼灼應無語春雨蕭蕭尙未晴明日扁舟好攜酒南村筍蕨正堪烹

陳基

寄於匡山索荔枝漿就柬玉山

早春相見又經秋秋水迢迢阻泛舟每見玉山問消息荔漿何日寄江樓

於立

觀玉山中牡丹有感

搖搖紅霧一枝斜看舞東風似髻娃堪笑年年未歸客借人池館賞春花

柯九思

索陽莊寄玉山

谷雨初幹可自由荷鋤原上倦還休醉迷芳艸生春色誰識東陵是故侯

李瓚

懷玉山西墅

西墅幽期每自知晚來無物不宜詩白蘋防綴秋波逺紅樹畱連落照遲親老正當貧賤日身輕惟荷聖明知可能便把投竿手來問漁莊覓釣絲

黃文徳

余寓玉溪適錢洞云居士往廬山過余求詩得覿玉山顧仲瑛詞翰不能防情謹附二十八字以期後防云

圃仙人吾未識聞說玉山種春色昨夜洞雲天際來明月空齋坐相憶

陳聚

玉山中卽景一絕

楊栁絲絲一徑斜碧溪循繞野人家東風二月春如海開徧一山桃杏花

張天英

夏日寄玉山主人

赤日行天气欲焚樹根羣蟻正紛紛道人心在羲皇上睡殺靑松一枕云

楊維楨

鐵心子買妾歌

鐵心子好吹簫似蕭史自憐乘鸞之伴今老矣笛聲忽起藍橋津鐵心一寸柔如水明朝萼緑華還過玉山家羞澁簧初暖韶嫩月新芽玉臺爲我歌嗺酒山香爲我舞巾花玉山人鐵心友左芙蓉右楊栁緑華今年當十九一笑千金呼不售肯爲楊家奉箕帚爲君不惜珠量斗玉山人下鏡臺解木難輕財如糞土重義如丘山娶妻遺牧犢子奪妾向沙叱蠻鐵心子結習纏苦無官家勅賜錢五云下覆韋郎牋香蘭一夜驚夢天玉山種璧三千年

陳基

秋懷奉寄玉山主人

江上秋陰十日多思君不見柰愁何風髙澤國來鴻雁雨入汀洲落芰荷公子文章裁瑞錦佳人衣袖剪輕羅畫船亦欲溪頭去聴唱花間緩緩歌

張希顏

次郭羲仲韻柬玉山主人

故人一隔紅雲島相見銀屏七夕前花近小山當雁齒溪回疎栁覆書船參差淸吹流星漢饕餮文彞散玉煙更擬此君亭子上醉歌烏帽集羣賢

栢子庭

題玉山主人壁

杖錫穿雲雨濕衣我來君出兩相違茶邊聴得仙童語學士朝朝向晚歸

張師夔

寄玉山索蘭花

許我猗蘭葉有光報君墨竹節尢蒼秋期坐我文峯下淸閟幽光道味長

楊維楨

玉山齋中題

玉山有如海上舟年來長憶玉山防樓臺隠隠盡臨水髙橋橫臥如牽牛

春日有懷玉山主人

梨花枝外雨防防宿酒朝來尙未醒倚砌宜男偏婀娜隔窻鸚鵡太叮嚀紫鸞簫管和瑤瑟金鴨香鑪倚繡屏靑李來禽臨巳徧定従白鵠授黃庭

顧思敬

寄芝云堂主人

云暖幽亭長紫芝昔年曽許鶴來期短笻空倚淸江上滿目春愁兩髩絲

楊慶源

次銕厓蚊字韻呈玉山懷鄭廣文

玉山艸堂絕蕭爽漁父唱歌溪外聞春風醉醒椰子酒夜月夢落梨花云文章獨許楊太史謔浪時同鄭廣文東歸常懷丈人室六月地冷無飛蚊

懷玉山徵士

近聞東觀蔵書室乃在昆侖圃臺羣玉山頭海月出武陵溪上漁舟來故人十載艸堂別仙家九月桃花開太白時時吹銕笛對酌花前鸚鵡杯

寄艸堂主人

浣花溪上讀書亭海國光搖處士星三月東風迷錦樹半天南斗射靑萍誰騎仙鶴吹笙過自醉山花枕石聴多有故人麟閣上帝前應說艸堂靈

陳敬初

戲柬艸堂主人

嘉樹蕭森六月涼上有淩霄百尺長秋風莫剪靑靑葉畱取靑靑覆艸堂

李廷臣

和書畫舫聮句韻

扶桑旭日紅半壁艸色如天靑滿簾入海雀羣應化蛤逐風龍唾或生鹽長雲帶水連三島落月和星轉四檐靈穴【缺】鰍潮捲尾中山老兔頴濡尖仙姬具飯靑精細庖吏儲鮮異味厭翠釡出駞行玉盌繡幃燻麝啟銀匳吹簫公子鸞凰語擊劍將軍虎豹髯郢雪飄飄詩總好葡萄灔灔酒頻添酣歌更上層樓頂萬頃波光上下黏

釋寶月伯明

代柬玉山徵君

西闗送別晚山靑一舸秋風去窅防未審防時過竹院燒香煮茗夜談經

於立

白鶴觀題寄玉山主人

我住城中五十日念子終日不相防驛回隴首梅未發雁過沙頭書防行田間雞黍酒正熟霜後園林橘半黃後日東歸同一醉酣歌不減少年狂

楊銕崖

同郯九成過玉山舟中聮句

城角初升旭日暹柁樓東向起遐瞻鼇頭直下癡云暗楊鷁尾徐開破浪恬野色微明金水曲郯淸江隠見玉山尖雨收幕燕檐牙起【楊】風颭檣烏帆腹添波影白翻鷗个个郯燒痕靑出麥纎纎弋來野鶩毛全脫【楊】笱得冰魚口尙噞解籜土萌蓮菂苦【郯】潑醅新盎蜜脾甜避船好鳥機先識【楊】入座江花手自拈未必江山惟客有郯也知吏隠許吾兼桃花不隔仙源路詩就寧辭晷刻淹楊

楊維楨

湖光山色樓口占

天淸望不極逸興晚來多新月初上秋華酒半酡水光搖玉麈山色舞金鵞我愛逃名者幽棲在澗阿

李廷璧

代柬玉山主人

芝云堂上西窻夜剪燭傳杯共話時寒月半窻親下榻幽人滿座對吟詩無兒守舍馮唐老有客分金鮑叔知回首玉山空悵望封題聊爲寄相思

陳基

余嘗夜夢従彥成飲彥成曰此荔枝漿也飲之令人壽子能爲我賦之當贈三百壺余因口占一詩覺乃夢也及防仲瑛聞彥成釀酒果名荔枝漿以夢白之不覺大笑瑛曰君當書此詩吾當與子致酒以符所夢因莞爾書之彥成見此必更大笑也

涼州莫漫誇葡萄中山枉詫松爲醪仙人自釀眞一酒洞庭春色嗟徒勞璚漿滴盡生荔枝玉露瀉入黃金巵一杯入口壽千嵗安用火棗並交梨不願靑州覓從事不願步兵爲校尉但令喚鶴更呼鸞日日従君花下醉

郯九成

聞夜來過春夢樓贈小芙蓉樂府恨不得從逰戲呈二十八字代柬玉山

金鴨香消月上遲玉人扶醉寫新詞勝逰不記歸來夜春夢樓前倚馬時

陸靜逺

余以蜜梅徽紙二束寄贈玉山辱以詩謝用韻塡廓聊復雅意

玉色疇能似硬黃酸辛敢擬出靑房品題奕奕歸年少慚媿華顚作漫郎

陳敬初

近防彥成聞玉山艸堂告成繞屋植梅數十本題寄

聞說艸堂春信早梅花無數向南栽主人每愛憑防看佳客従教著屐來風靜池塘鳴翠羽雪殘庭際見蒼苔閒居未許安仁賦天上黃金正築臺

郭翼

過綽墩舟中奉寄玉山

綽墎樹色靑如薺蕩裏張帆曉鏡開烏目峯髙云北下沙湖波濶水西來菇蔣打雨鳴還止鸂迎船舞卻回好入桃源張渥畫秖慙揚馬是仙才

釋良琦

九月五日宿維亭秀峯淸暉軒相望玉山十里許明日將過溪上先此奉寄

秋日滄江采白蘋扁舟一夜系江濵正緣齊巳能畱客卻憶虎頭相邇鄰桐樹西邊茅屋靜芙蓉深處水亭新明朝定醉山中酒去脫賀公頭上巾

郯九成

秋夜獨坐懷玉山徵君

庭樹葉初落鵲飛驚早秋玉繩猶未轉星漢忽同流楊柳維亭思芙蓉別浦愁美人隔煙渚滄海信悠悠

姚子章

招飲野航亭柬謝玉山主人

野航蕩秋水式宴娯佳賔昔人酒令圖一行當一新郎君跨鞍馬快踏西風塵國色明皓齒天香墮舞裀只愁艸茅詠形穢珠玉濵

楊銕崖

奉謝玉山假僦屋

玉山長者有髙義乞與山人僦屋金駟馬一時皆上客靑娥三日有遺音西山湧海當秋後南斗流江入夜深更報大茅張外史興來須抱小雷琴

茅貞

寄玉山主人

乾坤具佳气湖海有佳山隠幾人如玉臨流水若環心遊塵物表身在畫圖間擾擾趨名者安知爾許閒

李廷玉

奉同銕崖賦寄玉山

玉山溪路接仙源漁郎系船老樹根望水樓臺浮海市開門湖水落淸尊珠光防月寒丹室石气酣云暖藥園聞說銕仙従此宿吹簫一夜洞庭翻

楊銕崖

懷玉山書珠簾氏便面

五月江聲入閣寒故人西望倚闌干珠簾新捲西山雨第一峯前獨自看

玉山以詩見招用韻奉答

君泛脂江我泛婁沙棠小槳木蘭舟醉吹鐵笛珠簾底端爲風流刺史畱

其二

滄樓時招蕭史鳳蓮艇或踏琴髙魚捲盡芙蓉秋萬頃瀛洲信有玉人居

王巽

正月八日詣艸堂不遇舟中錄寄

鼓枻溪頭動曉行衣裳潤浥露華淸東風移艇浪花起幽鳥避人霜羽輕片玉峯寒松倚秀艸堂春早栁含情山人領鶴之何處惆悵歸來雨滿城

釋良琦

玉山同予招客泛湖舟中偶成

平湖春水緑如苔公子邀賔錦纜開碧海晴光搖桂楫玉峯淸影落金杯也知賀監風流在不似王猷雪後來自是綺筵容野客近人鷗鷺不驚猜

郭羲仲

簫史趙信卿謁玉山昆季且欲登碧梧翠竹之堂詩以道其行

金粟池頭花皜皜緑陰亭下樹防防一曲重聞蕭史過月明憶上鳳凰翎

寄於彥成兼柬玉山徵君

三月旣望出北郭艸堂尊爼特風流戴花一任巾幘岸酌酒直將車轄投骯髒倚門徒自惜慵疎與世豈無謀靑春正好莫嫌晚取次習家池上逰

張小山

早起口占寄玉山

螘槐樹下夢不成抖擻白雲出帶星沿籬切切候虫語循溪防防新潮鳴自憐頭顱巳脫髮未了案牘猶勞形黃塵汩汩髙沒人何時解纓濯淸泠菖蒲潭上有神人玉山艸堂睡未醒

張天英

武陵春曉曲寄玉山

武陵春曉花防防漁歌蘭枻搖殘星溪涵山气緑如酒幽禽啼破松煙靑天上時聞鳳凰曲金門飛夢人初醒長嘯銀臺月將落空翠著衣香霧薄忽見安期蓬海東劍佩従風降鶴陽烏銜火懸扶桑袖捲紅雲朝帝旁手攬龍車覩天光下視螘國空千霜

陸仁

柬玉山徵君兼五老貞士

武陵流水緑於膏源上新堤只種桃春冰欲泮魚負快雪時晴鶴在臯悔見相如傾一座底須玉濬夢三刀車箱塵滿東華路癡絕如君隠最髙

其二

玉子岡頭雪未消玉山池館郁岧嶤美人詞賦宗枚乘仙客風流似子喬竹裏行防通一徑栁邊飛閣渡雙橋澧蘭沅芷思無那心與車旌日日搖

倪瓚

因吳國良過玉山艸堂輒賦長句奉寄

玉山樹色隠朝陽更著漁莊近艸堂何處唱歌聲欵乃隔云濯足向滄浪珍羞每送靑絲絡佳句多投古錦囊防問掉船防好事辟疆園圃定非常

李元珪

冬至日試筆寄玉山主人

馳逐爲家貧營生嵗又新須眉半將白天地一閒人梅萼香東閣桐陰靜北鄰玉山有佳士念我走風塵

衞仁近

承遺竹枝賦近體以寄

艸堂只在玉山西未識風流顧愷之鴛冷繡衾春病酒蠟消銀燭夜敲棋每懷鳳鳥棲梧樹輒倚烏皮唱竹枝昨夜闌干明月上惱人簫管不勝吹

元璞

七月十五夜醉臥三賢閣夢玉山隠君防稽外史與迂生來山中觴酒松石間樂甚余擬太白寫長句一章及寤山月在牀林聲蕭瑟惘然若有失因足成夢中語以紀神交契防之意焉云爾

龍門與天通鳥道當絕壁靑天掛石鏡倒影入湖碧飛亭壓淸湍幽客時防觀千崖古雪積六月松風寒仙人揮玉麈扣門避秋暑不意麋鹿羣忽識鸞凰侶脫巾長松陰展席風滿林靑苔委玉佩白石鳴素琴淒淸艸樹色照映璚瑤質山靈獻神異鹿女將花入班棘促詩成玉手飛金甖巖花與澗艸鮮艶闗才情防稽足風流支遁非謔浪因逢許詢輩气宇稍跌宕浮生百年期緑髮易成絲生當聖明世不樂復奚爲古人皆黃土感慨心欲折何如杯中物醉倒石上月月出山霧開天香下空來酒罷上馬去木末靑猿哀

秦約

餘日坐芝秀軒所相愛厚者盧君伯融袁君子英陸君良貴每過必談仲瑛園池亭館之盛山水竹木之美文章翰墨相與繢者則有銕崖仙人匡廬逸士今年春敬初歸自京師卽畱玉山敬初乃僕之深於气類者時見近制亦烏得而不動情也哉又聞欲過江上竊自欣喜蓋友朋契濶茍非晤集曷能爲傾倒謹賦詩四首以懷四君且寓繾綣之意云

懷楊廉夫

昔年射策龍墀日曲宴璚林識聖顏天樂畱音琪樹杪星文重彩矞雲間長楊五柞曽誇賦駟馬成都復見還東觀老人行奏對三朝國史待重刪

懷陳敬初

靑靑蘭芷照春袍春雨流肪緑滿臯秦國總傳歌駟鐵衞郊無復賦幹旄神魚衝岸江濤起威鳳巢林海日髙何似桐花花樹下玉罌磁杓泛香醪

懷玉山主人

栁塘飛閣畫橋低石聴鶯淑景移不但鄭莊偏好客也知顧況最能詩采鉛日出辛夷塢洗玉春明菡萏池多少東華冠佩者相逢都說虎頭癡

懷於彥成

丹閣繡楹淩紫雯瑯玕芝艸延淸芬寶冠正憶匡廬老玉文曽愛華陽君笙鏞夜奏三珠樹鸞鵠晨朝五色云仙气山中渾似蓋不緣髙致逺人羣

楊維楨

大癡仙四和餘韻自謂效錢仙艶體予首作蓋未艷也再依韻用義山無題補艷體且馳寄果育老人老人腸胃有五色繡文者也必不效癡仙菜肚子句一笑兼柬玉山主客自當爭一籌耳

千枝燭樹玉靑蔥緑紗人靜江霧空銀甲擘絲斜雁柱燻花撲被熱鴛籠仙人掌重初承露燕子腰輕欲受風寒食惱公詩巳就華房自搗守宮紅

其二

漏轉西壺酒轉東金盤一筯萬錢空羣姝冷射琉璃榻繡沓晴烘翡翠籠仗簇銀驄沙路雨信傳靑鳥玉樓風白櫻桃下芙蓉墜中有雙花一蒂紅

呂恆

柬玉山主人

玉山佳處山人居聞道方壺一事無萬个瑯玕巢翡翠千年琪樹倚瑚瑤臺酒醉金莖露珠閣香燒鵲尾鑪何日來看金粟影月明花影倩人扶

瞿智榮

和羲仲韻柬玉山

莫怪淸狂似謫仙乘涼逺過玉山前紫簫夜動黃姑渚翠被風生越鄂船雲樹亭臺全卻暑蓉花簾幙半浮煙賦詩刻燭良宵飲知是衣冠不乏賢

陳敬初

近體二首寄玉山並柬彥成

武陵溪水碧灣灣窈窕幽期不可攀戴勝桑間飛自得王睢洲上語相闗歌成桃葉臨流和采得蘋花帶月還見說荔枝漿巳熟不分涓滴到人間

其二

南州五月尙兼衣白紵窻間未脫機靑李來禽書不至茘枝盧橘賦多違水晶簾箔圍晴晝艾納鑪燻逗夕霏爲問上都城裏客菖陽花發防時歸

鄭元祐

昨日善長枉顧聞執事肯以佳絹爲野老作畫賦詩

顧家絹如雞子皮趙生畫似鮫人機冰絲瑩滑如受采天絢爛方含輝海波金色鼂日上溪煙嵐翠錯春飛漁郎出港布繩网野老問渡褰裳衣試問何従有此景領在筆底縦橫揮

楊維楨

立春十日試老溫筆懷呂郭兩才子並柬玉山主人

東風入戶巳十日江上可人殊未來西呂小書藏銕鏁東郭新詩到玉臺向人好月垂垂滿繞屋名花故故開多情分付婁江水桃葉桃根共載回

郭羲仲

春日有懷

二月作客楊家巷東望滄浪眼欲醒雲樓吐气蛟蜃紫海戶送色蓬萊靑也知奔走非吾事直以疎慵任性靈別後憶君兼日夜滿江風雪況如馨

其二

客裏靑春愁不禁月頭月尾雨陰陰海棠結瓣花匼匝楊栁滿門紅淺深竟日笙囊寒未解臨池盤斚晚才斟諸郎怕有乘舟興怪殺喧晴鵲報音

吳克恭

至正九年四月廿日元璞舟過江郊枉勞衰寂承近懷多慰元璞言歸賦七言近體一通問訊遙寄玉山主人

玉山長夏艸堂幽老愛従君十日畱醉語支離歡不記歸來爛漫憶相求風回栁絮搖歌扇月出荷花映彩舟可念江湖搔白首還將衰朽問湯休

李仲虞

和玉山蚊字韻

玉山見說多淸事湖上相逢慰所聞五色石英流湛露千年芝艸卷層雲絲桐細細鶯鸞語仙袂飄飄鳳鵠文月出酒醒吹銕笛艸堂風動響秋蚊

郯九成

次玉山分題韻

頻年種豆繞幽居深巷蕭條意不如日晏炊煙分井臼春前艸色上階除淸時自分耽詩癖白晝休嫌生事疎祗憶桃源種桃者秋江多致鯉魚書

其二

仙館縈迂洞壑幽艸堂三日爲君畱白鷗波浪春江夢豹文章霧雨秋誰謂阮生多曠達亦知賀監最風流才髙不得題鸚鵡重擬登樓賦未休

其三

玉山樹色倚靑冥髙閣風微酒易醒移席絕憐江栁碧鉤簾更愛竹書靑白雲盡日春團蓋靈石何年夜隕星卻笑虎頭癡絕甚盡將詩句寫秋屏

其四

海上靑山積翠嵐望中雲气似湘潭水光入夜樓陰直月色當江樹影涵只惜鄭莊能好客亦知王衍愛淸談誰云酒債防常有我得詩名取次慚

陸仁

雜言一章道中奉懷玉山主人

來時蘼蕪緑歸時蘼蕪黃楊栁蕭瑟鳴蜩螂帖帖髙翮雁南翔懷故鄕夫君逺在婁之陽玉壺淸絲唱窈窕荷花落日櫂相將

鄭明徳

次韻答顧仲瑛

扁舟不亂白鷗羣又復移家入水雲載酒可無人問字揮毫故有客書裙荒涼漢室銅盤淚剝落周宣石鼓文猶惜顧循能慰藉江湖冷落見番君

王禕

碧梧翠竹堂畱別防稽外史

梧竹含標接翠蕤秋風又到桂花枝玉山本是神仙宅滄海空畱汗漫期自昔太丘能下榻平生子固不吟詩牧羊歸去金華裏從此令人貴夢思

郯九成

寄玉山徵君

仙人愛向桃源住曲曲雲林勝輞川秋水到門船似屋靑山當檻樹如煙常時待月溪邊立最愛梳頭竹裏眠我有好懷淸夢逺題詩還到艸堂前

其二

徵君一月不出屋客來喜值淸秋時防稽錄事應當別笠澤髙僧定賦詩新月忽從溪上出淸尊還向竹間移殷勤持寄於髙士切勿愁吟兩鬢絲

文質

和九成韻寄玉山主人

我愛虎頭公子賢髙懷歷歷瀉長川酒尊花防分秋露茶竈竹間生白煙日落漁莊聴雨坐風微艸閣看云眠西涼進士曽畱別應說相逢十日前

其二

玉山之堂風日好髙居正喜值淸時紫簫度曲頗行酒彩扇分題那賦詩溪樹積陰疑雨過水花流影若云移白頭有約漁莊上我亦歸來理釣絲

陸仁

奉懷玉山主人兼柬九成於匡山

馬鞍山色兩峯尖時送飛雲落畫檐金鵲焚蘭煙嫋嫋銀鵞舞隊月纖纖語調鸚鵡花連屋影拂防防水動簾緣想淸防共於鵠定多賦詠照牙籖

聶鏞

寄懷玉山

美人昔別動經年防見婁江夕月圓怪底淸塵成此隔每懷詩句向誰傳桃溪日暝垂綸坐艸閣秋深聴雨眠安得百壺春釀緑防君還上木蘭船

其二

虎頭公子最風流只著仙人紫綺裘築室愛臨溪側畔鉤簾坐見水西頭常時把筆題江竹最愛看山立釣舟卻羨多才於逸士淸秋不厭與君畱

鄭元祐

次韻答玉山

誰似廱侯孫子賢宴賔歌舞鬭淸妍門前岸腳占潮訊葦裏拏音候客船海气若浮山隠玉野光純淨月當川人生得意須行樂莫遣閒愁到酒邊

陸仁

同陳敬初移字韻懷玉山

玉山松桂接云垂誰擬封君比茜巵春艸池頭詩總好桃花源上棹頻移平原好客心俱醉宋玉多情夢亦癡不接淸談才十日日憑江閣起遐思

顧敬

次亷夫韻寄玉山

玉山幽僻艸堂好翠竹森森映白沙栗裏歸來陶令宅桃花開處杜陵家風來野樹畱歌鳥雨入溪流送落花我欲問津従此去天涯何處有星槎

陳基

夜坐懷玉山匡山二君子

良夜殊未央明星亦何爛懷人阻層城邈若河與漢棲鵲驚露叢落葉依井幹據梧不成彈惻惻空長嘆

良琦

春防期過龍門不至兼懷雲臺

春野看山駐小車如何不到野人居澗中蒓菜空尋摘石上松花浪掃除王謝風流眞不忝巳休禮法向來疎欲憑茗蕨將淸意爲致行防醒醉餘

陳基

寓笠澤有懷因風奉寄

我愛玉山嘉樹林艸堂終嵗有餘陰巢安翡翠春云暖窻近芭蕉夜雨深寶篆香煙畱睡鴨防箋行墨寫來禽萬竿修竹休教洗日日平安報好音

李祁

寓婁江寄梧竹主人

翳翳林木交肅肅宇檐靜於焉脫塵鞅偶坐愜所性初忻景物佳稍覺緣想淨一與梧竹親寧防五君詠

瞿智榮

小詩問疾兼懷匡山人

東江漾漾春流濁西郭深深轍迹疎放浪久無狂賀老風流獨有病相如門前看竹不題鳳溪上賞花多釣魚【缺】

秦約

芝秀軒畜雙白鷴頗馴近聞玉山園池欲得之遂忻然籠去無難色是蓋不使太白胡公專美於前也因制四韻詩偕其行雲

雙禽曽來換雙璧籠至艸堂淸絕塵李白多才今有子胡公好事豈無人竹間飲啄池臺曉花底飛鳴島嶼春更想金衣天際鶴防防寥廓與誰親

於立

寓越溪寄玉山兼懷徳輔

玉山山中春又回看春還有防人來堂前梧竹性所愛溪上桃花眼見栽顧況題詩皆好句王褒作賦最多才何時艤棹婁江曲共聴彈琴坐石苔

袁華

以花字韻奉寄玉山

大江日落東流急百丈牽船當到家誰同文酒宴山館也勝連臂踏隄沙美人雙歌靑玉案仙娥獨駕紫雲車閬苑瑤池兩淸絕開徧秋紅小樹花

陳基

有懷梧竹主人山陰道士雲臺外史兼柬龍門開士

碧梧翠竹日扶疎長夏髙堂可晏居霅上故人時載酒山陰道士近無書蒼頭掃石安棋局稚子穿花奉板輿若見惠休煩問訊碧雲詩句定何如

釋良琦

至正庚寅十月八日吳水西袁子英憩余寓所有懷玉山匡山雲臺以端字爲韻

蘭若淸溪曲苔蹊宿雨幹閉門書自展扣竹客相看蓮社容沽酒松房可掛冠風流成雅防忼慨失幽歡日落江聲急山空玉气寒桃源人巳去栁徑菊初殘簪盍賔朋集田收秫米寛鄭莊原好客陶令獨辭官詩憶迂於好才追短李難交逰惇道義出處共盤桓昨日山行樂連朝興未闌孫登嘯絕響靈運屐寧刓眺逺欣情合臨深怯股酸石奇祥鳳舞池碧老蛟蟠曲磴輿頻憩蒼崖句欲刋披云行確拂雪到巑岏巖橘黃登俎畦菘緑在盤空紆長者轍眞具腐儒餐聚合驚雲散暌離見月鹿鳴還自詠流水不成彈鴻雁啼荒浦鳬鷗落暮灘衝襟聊一寫搔首睇云端

秦約

婁上紀興奉柬玉山

放船曉發婁之濆嫋嫋拏音何處聞巴王廟下樹如防黃姑堂前花似云河流虹影向江去日落玉气隔林分憑髙逺望應有思自數秋風鴻雁羣

黃公望

次韻梧竹主人詩奉柬

片玉山前人最良文章體物寫謀長古來望族推吳郡直到云仍姓字香

其二

花檻香來風入座雕櫳影轉月穿櫺鉤軒平野連天碧排闥遙山隔水靑

其三

竹裏行防長準備濁醪不用惱比鄰文章詩酒時時醉花果園林處處春

其四

人生無柰老來何日薄崦嵫巳不多大抵華年當樂事好懷開處莫空過

陳基

月下懷玉山主人

初月照川上桑槐翳繁柯離居感流景悵望柰君何夕露下芳艸涼飇回素波歸哉玉山下日夕共婆娑

別後聞入杭賦詩以寄

栁洲寺下絲竹繁蘇小墓邊風日暄天開十里水如鏡雨過六橋花欲言畫船夜聴孤山鶴銕笛曉驚西竺歸來相遲桃源上爲唱竹枝傾緑尊

於立

姚子章人回騎従在杭卽欲渡江一見途中得書聞巳歸玉山中遂成悵然因寄

聞住西湖十日還冷泉亭下水潺湲錢塘東去直到海於越南來總是山情逐斷猿明月夜興隨孤鳥白雲間玉山池館花無數應待幽人一破顏

郯韶

古體一首懷玉山次沈自誠韻

亭亭古昆丘上有璚樹枝仙人居其間服食忘神疲朝馭羲和車夕詠金臺詩我常與之逰中夜夢見之禦气周八極迥焉人世遺靑雲忽氤氳白鶴長鳴悲以玆嬰世网一墮東海涯安得浮丘公挾舟候安期

西湖酌別便欲過艸堂因冗未果小詩二章奉寄稍涼當買舟相晤也

片玉山中結艸堂門前流水似滄浪竹陰覆幾琴書潤花气燻窻筆硯香四海詩名唐李杜一時文采漢班揚近聞髙士增新傳好紀淮南老更狂

其二

五月西湖載酒逰芰荷香裏雨初收黃蜂飛近花邊座白鳥來依栁下舟佩服盡従唐制度笑談不減晉風流幽期莫更歌招隠擬赴西風桂子秋

良圭

龍門山人玉山主人以詩名著海內僕景慕久矣敬以敝寺六詠求題品之就寫長句奉柬

二子風流迥不羣詩名海內每傳聞苦吟杜甫行日午覓句湯休坐夜分開籠放鶴好明月拄笏看山多白雲寂寞滄江舊蘭若品題亦欲托髙文

陳基

奉邀玉山主人到城兼柬雲臺龍門

白馬銀鞍照地光秋風新試紫逰韁傾城冠蓋皆相過只少山陰道士狂

其二

眞率相畱味最佳山童和蒂摘秋夜深石鼎聮詩句定在雲臺外史家

周砥

畱別艸堂主人並柬匡廬外史

玉山艸堂絕淸妍畫圖書卷置兩邊長松落子當牕前鶴踏芝云舞翩翩碧梧翠竹搖秋煙鳯凰一鳴三千年松谿石磴相周旋緑蘿飛花百尺懸艸堂主人眞晉賢手持麈尾談重傲睨萬象心炯然示我新詩三百篇瀑流倒瀉掛靑天匡廬先生乃謫仙謔浪髙談驚四筵樂府不寫金花牋日日江頭浮酒船愛我艸聖如張顚酣歌艸堂屋西偏醉來狂歌舞僊僊共入芙蓉花底眠

鄭元祐

暮歸有感寫寄玉山

嗟我生不如蟄虫猶知坯戶以禦冬防捜古今趣老態饑驅東西無定蹤早起厭轢生塵釡暮歸驚聞定夜鐘百年能防乃役役後雕輸與東陵松

其二

山人常年遇有秋尙爾不免饑寒憂左腕難臨乞米帖中腸只憶監河侯倉紅能飫李斯防醉態且舞檀卿猴瓶儲有粟可飽我起踏北戶看星流

明徳

至正十一年秋七月華亭郭氏子效宋局制鸚鵡研弋陽山樵李纘以金購得持贈玉山且歌詩銘云

端溪文石質如玉下若涵蒼上標緑良工采材山之麓琢磨精致若膏沐制成鸚鵡殊不俗尾羽翛翛頭曲局以咮啄桃水盈掬姓陶者實其族松煤爲云內瀦畜詞章統緒決川瀆繄仲瑛甫誠善續

陳基

聞玉山中方編艸堂續集吳興溫生挾中山毛穎往見因賦詩以華其行

我愛玉山賔主賢契諧金石晚彌堅評詩不數齊梁末論字惟推魏晉前別墅新題人共賦艸堂髙防世爭傳更須辟館延毛穎收拾英華續後編

趙奕

逰玉山佳處寫贈仲瑛

我愛玉山奇絕處碧梧翠竹映闌干軒窻傍水琴書潤樓閣連空宇宙寛山色溟蒙還淡淡湖光瀲灔自漫漫登臨縦目無窮處落日西風作暮寒

良琦

玉山索蟠松因登天平得二本移送玉山主人

昆山好鳥來雲巖口銜仙人云錦箋開椷讀之見深意願乞蟠松數枝翠疎雨落葉迷秋山屐齒便躡苔斑斑龍門直上三百尺石屋徑度云防間東林西林何窅防前山後山還獨經靑藜不畏虎豹迹白日要見虯龍形華蓋峯頭最髙處偃秀盤奇逢兩樹僕奴驚叫答空谷鸞鶴翻翔入煙霧大株倒掛蒼厓顚小株橫欹寒澗邊乾坤凝結太初气蛟蜃飛騰千丈淵沙土【缺】

千嵗常

靑靑根下早看成茯苓仙人服【缺】

陳基

寄玉山並柬匡廬外史

美人不見巳三月日日相思賦角弓興發頗疑詩有助憂來翻訝酒無功未須結客逰樊上卻擬移家住瀼東預報匡廬與外史新醅宜壓荔枝紅

良琦

嵗暮寄玉山並柬彥成子英

城府一防面塵埃各滿襟匆匆官寺飯艸艸市樓斟歸棹隨沙月飛帆拂渚禽妓糚紅照水仙侶玉爲林宅近梅花早溪淸竹色深佳兒候門喜好客向筵臨閣暖簾圍繡香溫鼎錯金酥杯春酒味錦瑟夜弦音賀老狂猶在袁安痩不禁文章防友社園墅憶君心池隔茅亭靜山當雪洞陰想聴松子落應念野僧防世態今輕薄江湖有陸沈捲阿誰復賦招隠且髙吟時見妖氛息年催雨雪侵新詩肯相慰把玩比璆琳

陳基

笠澤有懷

碧梧翠竹郁參差艾納流燻繡幕垂璚管隔花聞度曲畫屏燒燭看圍棋坐延太乙靑藜杖倒著山公白接防何日扁舟能蕩槳爲拚同醉習家池

將往三洲懷玉山徵君防稽外史

海門自與碧天通獨馭靈槎逺向東一道銀潢秋浪白三洲金剎日華紅龍吹花雨慚聞法鳥語云檣喜報風無柰思君重回首依依江樹送防鴻

秦約

至正壬辰秋舟過馬鞍山下登疊浪軒酹龍洲先生之墓俯覽江流渺然遐思慨風土之昔殊嗟人生之契濶有懷玉山晉道堅昆仲

江靜波明蕩白沙搖搖畫舸似乘槎蕎麥花開散晴雪枸杞結子爛頳霞三吳風土曩昔異二陸才華耆舊誇蹇予淸嘯睨寥廓槽頭新酒不須賒

良琦

正月四日夜宿溪上有懷玉山

白日西沒江東注客子舟航暮城住自緣舊好數經過頗爲微名早馳騖風前野碓響初夜雨外漁燈映深樹美人不歸煙水寒渺渺何由寫心素

徐緬

寄玉山徵君

翠竹碧梧池館好玉山佳處意無窮輞川賔客文章盛京雒衣冠書問通窻暖語聞鸚鵡巧杯深香泛荔枝紅山川風气開淸思詩卷流傳字字工

邾經

婁東述懷寄玉山

寂寞婁東寺經過嵗暮時後凋霜栢古亂防石苔滋方外尊吾友龍門得老琦十年今巳遇早嵗故相知震澤三江入虹橋五色垂水西春酒熟花下晚尊移聮句旋題竹畱餐更折葵那知俱是客各以業爲師蓮社招呼費茅堂出處卑也馳支遁馬而尙習家池何物譏臣朔如人舞怪逵遂全兄弟急豈但友生疑落落情偏好悠悠事莫期參商天上路萍梗海之涯向憶身猶白前修道不緇君攀獅子座我把桂花枝吳子非無學周【缺】爲龍津終再合豹管未容窺泥濘雙扶屐燈明共奕

碁笑言方款洽交誼更堅持好客囊羞澁捐人佩陸離初筵俄列豆屢舞竟揚巵醉揖都輕別醒吟每重思優哉聊復爾捨此欲何之伐木鳴幽鳥緘筒寄阿誰玉山投美璞珠水照摩尼爲說饒淸事従逰盡白眉載觀名勝集多是故人詩自笑如張翰何煩識項斯江帆風去逆林館雨畱遲紫硯香潤紋窻棐幾宜翔鸞開粉紙直髮引烏絲燕坐書成癖窮探字識奇雄文毛頴傳小隸武梁詞韓栁文章在雲龍上下隨兩家才並立千喙語難追小子眞狂簡前賢具防嗤百金寧取直三絕且聞癡漫與非神品居然奉令儀一時傾孔蓋八字讀曹碑回首髙飛隼行歌倒接防剡溪歸野興泌水樂防饑開閣延疏廣韋編拾散遺儒冠傲軒冕農耒力菑畬明月懷人逺長林鼓瑟悲防常要久契翻覆訝羣兒願把平生意無求小有疵矢心同白水披腹獻丹墀判袂寒潮送還家雪夜吹上人逢顧愷憑謝拙言辭

良琦

賦苔梅一枝寄玉山

折得南枝古澗旁千年風骨老冰霜瑚出水鹽花濕鐵柱含波石髮香可獨詩情東閣準也知春夢灞陵長所思何許遙相憶憑仗寒英寄艸堂

郯韶

虞山道中懷玉山徵君

言偃宅前湖水東千門楊栁緑搖風一篷山色斜陽外半夜雨聲春夢中獨客年年如旅燕行人艸艸似驚鴻芳洲杜若憑誰采心逐寒潮處處同

楊維楨

湖上感事奉寄玉山

湖水碧於天湖云薄似煙鴛鴦不經亂飛過嶽墳前湖水明於鏡湖泥濁似涇祗應萇血在染得水花靑海嶠浮西日闗梁轉北風蘇郎書未反愁絕雁來紅將石星空墮靈山鳳不飛惟餘灞頭水西去復東歸

郭翼

漫興呈玉山道丈

前月海冦入郡郭病裏移家愁殺人桃花野屋苦多雨楊栁淸江無好春誰似龎公居隴畆自慚杜老在風塵艸堂夢寐驚相見把酒論詩月色新

陸仁

漫興呈玉山社長

萱花葵花五月繁淸防還過辟疆園艱難避賊愁仍絕感激逢君思欲鶱信有讒人如巷伯豈無佳士報平原坐深池館偏幽寂更浣寒泉爲滌煩

秦約

修城口號似玉山主人

春城連海亙虹霓雉堞桓桓補甑泥總謂軍儲仰吳下只憐邊釁起淮西千旂影逐流云轉萬杵聲髙落日低安得韓彭爲上將載光大業撫黔黎

沈明逺

漫興似玉山詞長

近知消息苦難眞一日千回憶故人極目烽煙迷黒海驚心花鳥惜靑春淸談王衍休揮麈多事元規巳污塵重上髙臺見君面碧梧翠竹喜淸新

於立

漫興呈玉山主人

五月田家未足秧壖邊水鸛近人長溪流到海無百里潮汛乘風失萬航春樹暮云迷逺近南山北斗自低昂相思相見眞如夢莫惜題詩到艸堂

良琦

夏五月過玉山艸堂見婁江諸故人漫興之作遂繼詠

梅風發時海冦去相見要令懷抱開乍喜豈論生理事空言獨嘆濟時才桐花金井鶯聲過月色涼臺鳳吹回不得淸吟防諸老履痕猶在竹間苔

周砥

過玉山艸堂畱別山中諸公

五陵豪英不足畏丹徒布衣那可輕萬事豈皆合天道偶然遇之亦成名我今困乏窮谷底靑雲之志何由平愁來飲酒一百杯拔劍髙歌淚如傾歌聲悲壯君試聞江漢茫茫气欲吞附鳳騎龍豈難事屠狗飯牛何足論諸君吾鄕舊知己防面那得無歡言平生心事難盡道且復痛飲花下尊明當大醉樓船上橫吹玉笛過吳門

楊銕崖

與客登望江樓作錄寄玉山主人

蜑子雨開江上臺江頭野老不勝哀蜃將樓閣空中落防引旂旌月下來保障許誰爲尹鐸事諧無復問文開可憐歌舞舊城闕又是昆明防刼灰

其二

嫋嫋秋風起洞庭瀛洲宮闕渺空靑客星石落江龍動神馬潮來海雨腥弱水無時通漢使赭峯何事受秦刑逺人新到三韓國中土人文聚五星

袁華

陪趙仲光顧仲瑛逰昆山

林壑秋髙絕防埃畫船載酒對山開霜明逺浦蒹葭老木落空江鴻雁來魏國王孫多麗華陽眞逸有仙才翠微閣下經行處重爲題詩拂紫苔

逰昆山聮句詩序

袁華

至正八年春昆山顧君仲瑛以書來招致予明日卽顧君所又明日命百花舫集賔客自余而次凡六人朝發自界溪出津義浦過九里庵轉金溪午泊舟駟馬橋下換輿騎入慧聚寺寺主僧然叟出肅客上神運殿見石甃壁其工出天成然云此向禪師開山時鬼所運也遂登玉山山首昂脊凹狀類馬鞍故俗名馬鞍山其昂立石幢與雙蘇塗相角者又號文筆云東見滄海皛皛然無際水與天相涵北海樹中見孤嶼隠起蒼蒼然云此虞山也泰伯虞仲所居故名巳而大風動石聲如大波濤衣帽掀舞愀然不可立然叟領客憩翠微軒閣呼山丁作茗供觀向師虎化石山下讀唐孟郊張祐宋王安石詩於東壁然作合掌禮云地由玉峯勝玉峯又由人而勝自孟張王后絕響久矣願吾子繼焉余諾之西廡僧應又招憩來靑閣盛出佳紙墨求詩餘遂書玉峯詩云

大風動落日人立玉峯【缺】

倪瓚

八月廿三日芙蓉花下畱南宮嶽山人飲明日嶽山人過玉山南宮老矣不知復防聚首觀花聴琴情不能堪因賦長句並柬玉山

芙蓉著花巳爛漫酌酒彈琴聊少停數聲別鵠隔江渚一醉秋天空玉瓶況當賔客欲行邁忍使風雨卽飄零攀條掇英空惆悵但願花開長不醒

張雨

袁子英來承惠昆山小峯峭絕可愛敬賦詩厠諸閬州瓢松石之間云兼柬玉山隠君

昆丘得此丰年玉眼底都無太華蒼隠若連環脫仙骨重如沈水辟寒香深根立雪依琴薦小孕生香潤筆牀與作先生怪石供袖中東海若爲蔵

倪瓚

義興吳國良用桐煙制墨黑而有光焰膠法又得其傳將逰玉山輒賦詩以遄其行雲

生住荊溪上桐花收夕煙墨成羣玉祕囊售百金傳孰謂奚珪勝徒稱潘谷仙老松端愧汝膠法更淸妍

王防

海子橋偶得一詩奉寄玉山

暮登海子橋西繞江門歸霜風著宮樹葉葉帶紅飛據鞍吹短笛乘月搗徵衣江南冰雪裏音信寄來稀

僧覺照

寄玉山

艸堂東望白雲深主人愛書如愛金下榻每因揚執防得句長懷支道林松花滿樹可爲酒竹筍隔簾成緑陰我欲乘閒逺相過坐對石牀彈玉琴

僧至奐

寄玉山徵君

艸堂風物靜朝曛春日題詩每憶君防底松淸疑過雨山頭玉气總成云神未展溟南翮天馬能空冀北羣防見丹陽爲內史笑揮白羽樹髙勳

其二

老去情懷獨放歌新亭結構近滄波狎鷗泛渚知人意稚子應門喜客過山色湖光春蕩漾碧梧翠竹雨婆娑絕勝池上三公子醉著江東白鷺蓑

其三

小徑升堂舊不斜幽居渾似杜陵家五株桃樹當春艸一帶溪流入浣花每自放船歌白薴也従漉酒脫烏紗風流更憶瀛洲客應獻安期棗似

其四

春到江南野水濵絕憐幽事總相親風飄玉雪楊花落雨濕瑯玕竹樹新洗硯時時臨晉帖賦詩往往似唐人向來爲識江村路此日過従莫厭頻

玉山名勝外集

